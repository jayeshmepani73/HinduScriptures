[
  {
    "text": "ऋषभगीता भागवतमहापुराणान्तर्गता \nपञ्चमोऽध्यायः ५.५"
  },
  {
    "text": "ऋषभ उवाच\nनायं देहो देहभाजां नृलोके कष्टान् कामानर्हते विड्भुजां ये ।\nतपो दिव्यं पुत्रका येन सत्त्वंशुद्ध्येद्यस्माद्ब्रह्मसौख्यं त्वनन्तम् ॥ १॥"
  },
  {
    "text": "महत्सेवां द्वारमाहुर्विमुक्तेस्तमोद्वारं योषितां सङ्गिसङ्गम् ।\nमहान्तस्ते समचित्ताः प्रशान्ता विमन्यवः सुहृदः साधवो ये ॥ २॥"
  },
  {
    "text": "ये वा मयीशे कृतसौहृदार्थाजनेषु देहम्भरवार्तिकेषु ।\nगृहेषु जायाऽऽत्मजरातिमत्सुन प्रीतियुक्ता यावदर्थाश्च लोके ॥ ३॥"
  },
  {
    "text": "नूनं प्रमत्तः कुरुते विकर्म यदिन्द्रियप्रीतय आपृणोति ।\nन साधु मन्ये यत आत्मनोऽयमसन्नपि क्लेशद आस देहः ॥ ४॥"
  },
  {
    "text": "पराभवस्तावदबोधजातो यावन्न जिज्ञासत आत्मतत्त्वम् ।\nयावत्क्रियास्तावदिदं मनो वैकर्मात्मकं येन शरीरबन्धः ॥ ५॥"
  },
  {
    "text": "एवं मनः कर्मवशं प्रयुङ्क्ते अविद्ययाऽऽत्मन्युपधीयमाने ।\nप्रीतिर्न यावन्मयि वासुदेवेन मुच्यते देहयोगेन तावत् ॥ ६॥"
  },
  {
    "text": "यदा न पश्यत्ययथा गुणेहांस्वार्थे प्रमत्तः सहसा विपश्चित् ।\nगतस्मृतिर्विन्दति तत्र तापानासाद्य मैथुन्यमगारमज्ञः ॥ ७॥"
  },
  {
    "text": "पुंसः स्त्रिया मिथुनीभावमेतन्तयोर्मिथो हृदयग्रन्थिमाहुः ।\nअतो गृहक्षेत्रसुताप्तवित्तैर्जनस्यमोहोऽयमहं ममेति ॥ ८॥"
  },
  {
    "text": "यदा मनो हृदयग्रन्थिरस्य कर्मानुबद्धो दृढ आश्लथेत ।\nतदा जनः सम्परिवर्ततेऽस्मान्मुक्तः परं यात्यतिहाय हेतुम् ॥ ९॥"
  },
  {
    "text": "हंसे गुरौ मयि भक्त्यानुवृत्या वितृष्णया द्वन्द्वतितिक्षया च ।\nसर्वत्र जन्तोर्व्यसनावगत्या जिज्ञासया तपसेहा निवृत्त्या ॥ १०॥"
  },
  {
    "text": "मत्कर्मभिर्मत्कथया च नित्यम्मद्देवसङ्गाद्गुणकीर्तनान्मे ।\nनिर्वैरसाम्योपशमेन पुत्रा जिहासया देहगेहात्मबुद्धेः ॥ ११॥"
  },
  {
    "text": "अध्यात्मयोगेन विविक्तसेवयाप्राणेन्द्रियात्माभिजयेन सध्र्यक् ।\nसच्छ्रद्धया ब्रह्मचर्येण शश्वदसम्प्रमादेन यमेन वाचाम् ॥ १२॥"
  },
  {
    "text": "सर्वत्र मद्भावविचक्षणेन ज्ञानेन विज्ञानविराजितेन ।\nयोगेन धृत्युद्यमसत्त्वयुक्तोलिङ्गं व्यपोहेत्कुशलोऽहमाख्यम् ॥ १३॥"
  },
  {
    "text": "कर्माशयं हृदयग्रन्थिबन्धमविद्ययाऽऽसादितमप्रमत्तः ।\nअनेन योगेन यथोपदेशं सम्यग्व्यपोह्योपरमेत योगात् ॥ १४॥"
  },
  {
    "text": "पुत्रांश्च शिष्यांश्च नृपो गुरुर्वा मल्लोककामो मदनुग्रहार्थः ।\nइत्थं विमन्युरनुशिष्यादतज्ज्ञान्न योजयेत्कर्मसु कर्ममूढान् ।\nकं योजयन् मनुजोऽर्थं लभेत निपातयन् नष्टदृशं हि गर्ते ॥ १५॥"
  },
  {
    "text": "लोकः स्वयं श्रेयसि नष्टदृष्टिर्योऽर्थान् समीहेत निकामकामः ।\nअन्योन्यवैरः सुखलेशहेतोरनन्तदुःखं च न वेद मूढः ॥ १६॥"
  },
  {
    "text": "कस्तं स्वयं तदभिज्ञो विपश्चिदविद्यायामन्तरे वर्तमानम् ।\nदृष्ट्वा पुनस्तं सघृणः कुबुद्धिं प्रयोजयेदुत्पथगं यथान्धम् ॥ १७॥"
  },
  {
    "text": "गुरुर्न स स्यात्स्वजनो न स स्यात्\n      पिता न स स्याज्जननी न सा स्यात् ।\nदैवं न तत्स्यान्न पतिश्च स स्या-\n      न्न मोचयेद्यः समुपेतमृत्युम् ॥ १८॥"
  },
  {
    "text": "इदं शरीरं मम दुर्विभाव्यं सत्त्वं हि मे हृदयं यत्र धर्मः ।\nपृष्ठे कृतो मे यदधर्म आरादतो हि मामृषभं प्राहुरार्याः ॥ १९॥"
  },
  {
    "text": "तस्माद्भवन्तो हृदयेन जाताःसर्वे महीयांसममुं सनाभम् ।\nअक्लिष्टबुद्ध्या भरतं भजध्वं शुश्रूषणं तद्भरणं प्रजानाम् ॥ २०॥"
  },
  {
    "text": "भूतेषु वीरुद्भ्य उदुत्तमा ये सरीसृपास्तेषु सबोधनिष्ठाः ।\nततो मनुष्याः प्रमथास्ततोऽपि गन्धर्वसिद्धा विबुधानुगा ये ॥ २१॥"
  },
  {
    "text": "देवासुरेभ्यो मघवत्प्रधाना दक्षादयो ब्रह्मसुतास्तु तेषाम् ।\nभवः परः सोऽथ विरिञ्चवीर्यः स मत्परोऽहं द्विजदेवदेवः ॥ २२॥"
  },
  {
    "text": "न ब्राह्मणैस्तुलये भूतमन्यत्पश्यामि विप्राः किमतः परं तु ।\nयस्मिन् नृभिः प्रहुतं श्रद्धयाहमश्नामि कामं न तथाग्निहोत्रे ॥ २३॥"
  },
  {
    "text": "धृता तनूरुशती मे पुराणी येनेह सत्त्वं परमं पवित्रम् ।\nशमो दमः सत्यमनुग्रहश्च तपस्तितिक्षानुभवश्च यत्र ॥ २४॥"
  },
  {
    "text": "मत्तोऽप्यनन्तात्परतः परस्मात्स्वर्गापवर्गाधिपतेर्न किञ्चित् ।\nयेषां किमु स्यादितरेण तेषामकिञ्चनानां मयि भक्तिभाजाम् ॥ २५॥"
  },
  {
    "text": "सर्वाणि मद्धिष्ण्यतया भवद्भिश्चराणि भूतानि सुताध्रुवाणि ।\nसम्भावितव्यानि पदे पदे वो विविक्तदृग्भिस्तदु हार्हणं मे ॥ २६॥"
  },
  {
    "text": "मनो वचो दृक्करणेहितस्य साक्षात्कृतं मे परिबर्हणं हि ।\nविना पुमान् येन महाविमोहात्कृतान्तपाशान्न विमोक्तुमीशेत् ॥ २७॥"
  },
  {
    "text": "श्रीशुक उवाच\nएवमनुशास्यात्मजान् स्वयमनुशिष्टानपि\nलोकानुशासनार्थं महानुभावःपरमसुहृ-\nद्भगवान् ऋषभापदेश उपशमशीलाना-\nमुपरतकर्मणां महामुनीनां भक्तिज्ञान-\nवैराग्यलक्षणं पारमहंस्यधर्ममुपशिक्षमाणः\nस्वतनयशतज्येष्ठं परमभागवतं\nभगवज्जनपरायणं भरतं धरणिपालनाया-\nभिषिच्य स्वयं भवन एवोर्वरितशरीरमात्र-\nपरिग्रह उन्मत्त इव गगनपरिधानः\nप्रकीर्णकेश आत्मन्यारोपिताहवनीयो\nब्रह्मावर्तात्प्रवव्राज ॥ २८॥"
  },
  {
    "text": "जडान्धमूकबधिरपिशाचोन्मादकवदवधूतवेषो-\nऽभिभाष्यमाणोऽपि जनानां गृहीतमौनव्रतस्तूष्णीं बभूव ॥ २९॥"
  },
  {
    "text": "तत्र तत्र पुरग्रामाकरखेटवाटखर्वटशिबिरव्रजघोष-\nसार्थगिरिवनाश्रमादिष्वनुपथमवनिचरापसदैः\nपरिभूयमानो मक्षिकाभिरिव वनगजस्तर्जनताडना-\nवमेहनष्ठीवनग्रावशकृद्रजःप्रक्षेपपूतिवातदुरुक्तै-\nस्तदविगणयन्नेवासत्संस्थान एतस्मिन् देहोपलक्षणे\nसदपदेश उभयानुभवस्वरूपेण स्वमहिमावस्थानेना-\nसमारोपिताहम्ममाभिमानत्वादविखण्डितमनाः\nपृथिवीमेकचरः परिबभ्राम ॥ ३०॥"
  },
  {
    "text": "अतिसुकुमारकरचरणोरःस्थलविपुलबाह्वंसगलवदना-\nद्यवयवविन्यासः प्रकृतिसुन्दरस्वभावहाससुमुखो\nनवनलिनदलायमानशिशिरतारारुणायतनयनरुचिरः\nसदृशसुभगकपोलकर्णकण्ठनासो विगूढस्मितवदन-\nमहोत्सवेन पुरवनितानां मनसि कुसुमशरासनमुपदधानः\nपरागवलम्बमानकुटिलजटिलकपिशकेशभूरिभारो-\nऽवधूतमलिननिजशरीरेण ग्रहगृहीत इवादृश्यत ॥ ३१॥"
  },
  {
    "text": "यर्हि वाव स भगवान् लोकमिमं योगस्याद्धा\nप्रतीपमिवाचक्षाणस्तत्प्रतिक्रियाकर्म बीभत्सितमिति\nव्रतमाजगरमास्थितः शयान एवाश्नाति पिबति\nखादत्यवमेहति हदति स्म चेष्टमान उच्चरित\nआदिग्धोद्देशः ॥ ३२॥"
  },
  {
    "text": "तस्य ह यः पुरीषसुरभिसौगन्ध्यवायुस्तं देशं\nदशयोजनं समन्तात्सुरभिं चकार ॥ ३३॥"
  },
  {
    "text": "एवं गोमृगकाकचर्यया व्रजंस्तिष्ठन्नासीनः शयानः\nकाकमृगगोचरितः पिबति खादत्यवमेहति स्म ॥ ३४॥"
  },
  {
    "text": "इति नानायोगचर्याचरणो भगवान् कैवल्यपतिरृषभो-\nऽविरतपरममहानन्दानुभव आत्मनि सर्वेषां भूताना-\nमात्मभूते भगवति वासुदेव आत्मनोऽव्यवधाना-\nनन्तरोदरभावेन सिद्धसमस्तार्थपरिपूर्णो योगैश्वर्याणि\nवैहायसमनोजवान्तर्धानपरकायप्रवेशदूरग्रहणादीनि\nयदृच्छयोपगतानि नाञ्जसा नृपहृदयेनाभ्यनन्दत् ॥ ३५॥"
  },
  {
    "text": "इति श्रीमद्भागवते महापुराणे पारमहंस्यां संहितायां\nपञ्चमस्कन्धे ऋषभदेवानुचरिते पञ्चमोऽध्यायः ॥ ५॥"
  },
  {
    "text": "ॐ नमो भगवते वासुदेवाय ।\nषष्ठोऽध्यायः ५.६"
  },
  {
    "text": "राजोवाच\nन नूनं भगव आत्मारामाणां योगसमीरितज्ञानावभर्जित-\nकर्मबीजानां ऐश्वर्याणि पुनः क्लेशदानि भवितुमर्हन्ति\nयदृच्छयोपगतानि ॥ १॥"
  },
  {
    "text": "ऋषिरुवाच\nसत्यमुक्तं किन्त्विह वा एके न मनसोऽद्धा विश्रम्भ-\nमनवस्थानस्य शठकिरात इव सङ्गच्छन्ते ॥ २॥"
  },
  {
    "text": "तथा चोक्तं -\nन कुर्यात्कर्हिचित्सख्यं मनसि ह्यनवस्थिते ।\nयद्विश्रम्भाच्चिराच्चीर्णं चस्कन्द तप ऐश्वरम् ॥ ३॥"
  },
  {
    "text": "नित्यं ददाति कामस्य च्छिद्रं तमनु येऽरयः ।\nयोगिनः कृतमैत्रस्य पत्युर्जायेव पुंश्चली ॥ ४॥"
  },
  {
    "text": "कामो मन्युर्मदो लोभः शोकमोहभयादयः ।\nकर्मबन्धश्च यन्मूलः स्वीकुर्यात्को नु तद्बुधः ॥ ५॥"
  },
  {
    "text": "अथैवमखिललोकपालललामोऽपि\nविलक्षणैर्जडवदवधूतवेषभाषाचरितै-\nरविलक्षितभगवत्प्रभावो योगिनां\nसाम्परायविधिमनुशिक्षयन् स्वकलेवरं\nजिहासुरात्मन्यात्मानमसंव्यवहित-\nमनर्थान्तरभावेनान्वीक्षमाण\nउपरतानुवृत्तिरुपरराम ॥ ६॥"
  },
  {
    "text": "तस्य ह वा एवं मुक्तलिङ्गस्य भगवत\nऋषभस्य योगमायावासनया देह इमां\nजगतीमभिमानाभासेन सङ्क्रममाणः\nकोङ्कवेङ्ककुटकान् दक्षिणकर्णाटकान्\nदेशान् यदृच्छयोपगतः कुटकाचलोपवन\nआस्यकृताश्मकवल उन्माद इव\nमुक्तमूर्धजोऽसंवीत एव विचचार ॥ ७॥"
  },
  {
    "text": "अथ समीरवेगविधूतवेणुविकर्षणजातोग्र-\nदावानलस्तद्वनमालेलिहानः सह तेन ददाह ॥ ८॥"
  },
  {
    "text": "यस्य किलानुचरितमुपाकर्ण्य कोङ्कवेङ्ककुटकानां\nराजार्हन्नामोपशिक्ष्य कलावधर्म उत्कृष्यमाणे\nभवितव्येन विमोहितः स्वधर्मपथमकुतोभयमपहाय\nकुपथपाखण्डमसमञ्जसं निजमनीषया मन्दः\nसम्प्रवर्तयिष्यते ॥ ९॥"
  },
  {
    "text": "येन ह वाव कलौ मनुजापसदा देवमायामोहिताः\nस्वविधिनियोगशौचचारित्रविहीनादेवहेलना-\nन्यपव्रतानि निजनिजेच्छया गृह्णाना अस्नाना-\nनाचमनाशौचकेशोल्लुञ्चनादीनि कलिनाधर्मबहुलेनो-\nपहतधियो ब्रह्मब्राह्मणयज्ञपुरुषलोकविदूषकाः\nप्रायेण भविष्यन्ति ॥ १०॥"
  },
  {
    "text": "ते च ह्यर्वाक्तनया निजलोकयात्रयान्धपरम्परया-\nऽऽश्वस्तास्तमस्यन्धे स्वयमेव प्रपतिष्यन्ति ॥ ११॥"
  },
  {
    "text": "अयमवतारो रजसोपप्लुतकैवल्योपशिक्षणार्थः ॥ १२॥"
  },
  {
    "text": "तस्यानुगुणान् श्लोकान् गायन्ति -\nअहो भुवः सप्तसमुद्रवत्या द्वीपेषु वर्षेष्वधिपुण्यमेतत् ।\nगायन्ति यत्रत्यजना मुरारेःकर्माणि भद्राण्यवतारवन्ति ॥ १३॥"
  },
  {
    "text": "अहो नु वंशो यशसावदातः प्रैयव्रतो यत्र पुमान् पुराणः ।\nकृतावतारः पुरुषः स आद्यश्चचार धर्मं यदकर्महेतुम् ॥ १४॥"
  },
  {
    "text": "को न्वस्य काष्ठामपरोऽनुगच्छेन्मनोरथेनाप्यभवस्य योगी ।\nयो योगमायाः स्पृहयत्युदस्ताह्यसत्तया येन कृतप्रयत्नाः ॥ १५॥"
  },
  {
    "text": "इति ह स्म सकलवेदलोकदेवब्राह्मणगवां\nपरमगुरोर्भगवत ऋषभाख्यस्य विशुद्धाचरितमीरितं\nपुंसां समस्तदुश्चरिताभिहरणं परममहामङ्गलायन-\nमिदमनुश्रद्धयोपचितयानुश‍ृणोत्याश्रावयति वावहितो\nभगवति तस्मिन् वासुदेव एकान्ततो भक्तिरनयोरपि\nसमनुवर्तते ॥ १६॥"
  },
  {
    "text": "यस्यामेव कवय आत्मानमविरतं विविधवृजिनसंसार-\nपरितापोपतप्यमानमनुसवनं स्नापयन्तस्तयैव परया\nनिर्वृत्या ह्यपवर्गमात्यन्तिकं परमपुरुषार्थमपि\nस्वयमासादितन्नो एवाद्रियन्ते भगवदीयत्वेनैव\nपरिसमाप्तसर्वार्थाः ॥ १७॥"
  },
  {
    "text": "राजन् पतिर्गुरुरलं भवतां यदूनां\nदैवं प्रियः कुलपतिः क्व च किङ्करो वः ।\nअस्त्वेवमङ्ग भगवान् भजतां मुकुन्दो\nमुक्तिं ददाति कर्हिचित्स्म न भक्तियोगम् ॥ १८॥"
  },
  {
    "text": "नित्यानुभूतनिजलाभनिवृत्ततृष्णः\nश्रेयस्यतद्रचनया चिरसुप्तबुद्धेः ।\nलोकस्य यः करुणयाभयमात्मलोक-\nमाख्यान्नमो भगवते ऋषभाय तस्मै ॥ १९॥"
  },
  {
    "text": "इति श्रीमद्भागवते महापुराणे पारमहंस्यां संहितायां\nपञ्चमस्कन्धे ऋषभदेवानुचरिते षष्ठोऽध्यायः ॥ ६॥"
  }
]
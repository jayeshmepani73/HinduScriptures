[
  {
    "text": "(अखण्डं सच्चिदानन्दमवाङ्मनसगोचरम् ।\nआत्मानमखिलाधारमाश्रयेऽभीष्टसिद्धये ॥)\nअर्जुन उवाच -\nयदेकं निष्कलं ब्रह्म व्योमातीतं निरञ्जनम् ।\nअप्रतर्क्यमविज्ञेयं विनाशोत्पत्तिवर्जितम् ॥ १॥"
  },
  {
    "text": "कैवल्यं केवलं शान्तं शुद्धमत्यन्तनिर्मलम् ।\nकारणं योगनिर्मुक्तं हेतुसाधनवर्जितम् ॥ २॥"
  },
  {
    "text": "हृदयाम्बुजमध्यस्थं ज्ञानज्ञेयस्वरूपकम् ।\nतत्क्षणादेव मुच्येत यज्ज्ञानाद्ब्रूहि केशव ॥ ३॥"
  },
  {
    "text": "श्रीभगवानुवाच -\nसाधु पृष्टं महाबाहो बुद्धिमानसि पाण्डव\nयन्मां पृच्छसि तत्त्वार्थमशेषं प्रवदाम्यहम् ॥ ४॥"
  },
  {
    "text": "आत्ममन्त्रस्य हंसस्य परस्परसमन्वयात् ।\nयोगेन गतकामानां भावना ब्रह्म चक्षते ॥ ५॥"
  },
  {
    "text": "शरीरिणामजस्यान्तं हंसत्वं पारदर्शनम् ।\nहंसो हंसाक्षरं चैतत्कूटस्थं यत्तदक्षरम् ।\nतद्विद्वानक्षरं प्राप्य जह्यान्मरणजन्मनी ॥ ६॥"
  },
  {
    "text": "काकीमुखं ककारान्तमुकारश्चेतनाकृतिः ।\nअकारस्य तु लुप्तस्य कोऽर्थः सम्प्रतिपद्यते ॥ ७॥"
  },
  {
    "text": "गच्छंस्तिष्ठन्सदा कालं वायुस्वीकरणं परम् ।\nसर्वकालप्रयोगेन सहस्रायुर्भवेन्नरः ॥ ८॥"
  },
  {
    "text": "यावत्पश्येत्खगाकारं तदाकारं विचिन्तयेत् ।\nखमध्ये कुरु चात्मानमात्ममध्ये च खं कुरु ।\nआत्मानं खमयं कृत्वा न किञ्चिदपि चिन्तयेत् ॥ ९॥"
  },
  {
    "text": "स्थिरबुद्धिरसम्मूढो ब्रह्मविद्ब्रह्मणि स्थितः ।\nबहिर्व्योमस्थितं नित्यं नासाग्रे च व्यवस्थितम् ।\nनिष्कलं तं विजानीयाच्छ्वासो यत्र लयं गतः ॥ १०॥"
  },
  {
    "text": "पुटद्वयविनिर्मुक्तो वायुर्यत्र विलीयते ।\nतत्र संस्थं मनः कृत्वा तं ध्यायेत्पार्थ ईश्वरम् । ११\nनिर्मलं तं विजानीयात्षडूर्मिरहितं शिवम् ।\nप्रभाशून्यं मनःशून्यं बुद्धिशून्यं निरामयम् । १२\nसर्वशून्यं निराभासं समाधिस्तस्य लक्षणम् ।\nत्रिशून्यं यो विजानीयात्स तु मुच्येत बन्धनात् । १३\nस्वयमुच्चलिते देहे देही न्यस्तसमाधिना ।\nनिश्चलं तद्विजानीयात्समाधिस्थस्य लक्षणम् । १४\nअमात्रं शब्दरहितं स्वरव्यञ्जनवर्जितम् ।\nबिन्दुनादकलातीतं यस्तं वेद स वेदवित् । १५\nप्राप्ते ज्ञानेन विज्ञाने ज्ञेये च हृदि संस्थिते ।\nलब्धशान्तिपदे देहे न योगो नैव धारणा । १६\nयो वेदादौ स्वरः प्रोक्तो वेदान्ते च प्रतिष्ठितः ।\nतस्य प्रकृतिलीनस्य यः परः स महेश्वरः । १७\nनावार्थी च भवेत्तावद्यावत्पारं न गच्छति ।\nउत्तीर्णे च सरित्पारे नावया किं प्रयोजनम् ॥ १८॥"
  },
  {
    "text": "ग्रन्थमभ्यस्य मेधावी ज्ञानविज्ञानतत्परः ।\nपलालमिव धान्यार्थी त्यजेद्ग्रन्थमशेषतः ॥ १९॥"
  },
  {
    "text": "उल्काहस्तो यथा कश्चिद्द्रव्यमालोक्य तां त्यजेत् ।\nज्ञानेन ज्ञेयमालोक्य पश्चाज्ज्ञानं परित्यजेत् ॥ २०॥"
  },
  {
    "text": "यथामृतेन तृप्तस्य पयसा किं प्रयोजनम् ।\nएवं तं परमं ज्ञात्वा वेदैर्नास्ति प्रयोजनम् ॥ २१॥"
  },
  {
    "text": "ज्ञानामृतेन तृप्तस्य कृतकृत्यस्य योगिनः ।\nन चास्ति किञ्चित्कर्तव्यमस्ति चेन्न स तत्त्ववित् ॥ २२॥"
  },
  {
    "text": "तैलधारामिवाच्छिन्नं दीर्घघण्टानिनादवत् ।\nअवाच्यं प्रणवस्याग्रं यस्तं वेद स वेदवित् ॥ २३॥"
  },
  {
    "text": "आत्मानमरणिं कृत्वा प्रणवं चोत्तरारणिम् ।\nध्याननिर्मथनाभ्यासादेवं पश्येन्निगूढवत् ॥ २४॥"
  },
  {
    "text": "तादृशं परमं रूपं स्मरेत्पार्थ ह्यनन्यधीः ।\nविधूमाग्निनिभं देवं पश्येदन्त्यन्तनिर्मलम् ॥ २५॥"
  },
  {
    "text": "दूरस्थोऽपि न दूरस्थः पिण्डस्थः पिण्डवर्जितः ।\nविमलः सर्वदा देही सर्वव्यापी निरञ्जनः ॥ २६॥"
  },
  {
    "text": "कायस्थोऽपि न कायस्थः कायस्थोऽपि न जायते ।\nकायस्थोऽपि न भुञ्जानः कायस्थोऽपि न बध्यते ॥ २७॥"
  },
  {
    "text": "(कायस्थोऽपि न लिप्तः स्यात्कायस्थोऽपि न बाध्यते ।)\nतिलमध्ये यथा तैलं क्षीरमध्ये यथा घृतम् ।\nपुष्पमध्ये यथा गन्धः फलमध्ये यथा रसः । २८\nतथा सर्वगतो देही देहमध्ये व्यवस्थितः ।\nमनस्थो देशिनां देवो मनोमध्ये व्यवस्थितः ।\nकाष्ठाग्निवत्प्रकाशेत आकाशे वायुवच्चरेत् ॥ २९॥"
  },
  {
    "text": "मनस्थं मनमध्यस्थं मध्यस्थं मनवर्जितम् ।\nमनसा मन आलोक्य स्वयं सिध्यन्ति योगिनः ॥ ३०॥"
  },
  {
    "text": "आकाशं मानसं कृत्वा मनः कृत्वा निरास्पदम् ।\nनिश्चलं तद्विजानीयात्समाधिस्थस्य लक्षणम् ॥ ३१॥"
  },
  {
    "text": "योगामृतरसं पीत्वा वायुभक्षः सदा सुखी ।\nयममभ्यस्यते नित्यं समाधिर्मृत्युनाशकृत् ॥ ३२॥"
  },
  {
    "text": "ऊर्ध्वशून्यमधःशून्यं मध्यशून्यं यदात्मकम् ।\nसर्वशून्यं स आत्मेति समाधिस्थस्य लक्षणम् ।\nशून्यभावितभावात्मा पुण्यपापैः प्रमुच्यते ॥ ३३॥"
  },
  {
    "text": "अर्जुन उवाच-\nअदृश्ये भावना नास्ति दृश्यमेतद्विनश्यति ।\nअवर्णमस्वरं ब्रह्म कथं ध्यायन्ति योगिनः ॥ ३४॥"
  },
  {
    "text": "श्रीभगवानुवाच-\nऊर्ध्वपूर्णमधःपूर्णं मध्यपूर्णं यदात्मकम् ।\nसर्वपूर्णं स आत्मेति समाधिस्थस्य लक्षणम् ॥ ३५॥"
  },
  {
    "text": "अर्जुन उअवाच-\nसालम्बस्याप्यनित्यत्वं निरालम्बस्य शून्यता ।\nउभयोरपि दुष्टत्वात्कथं ध्यायन्ति योगिनः ॥ ३६॥"
  },
  {
    "text": "श्रीभगवानुवाच-\nहृदयं निर्मलं कृत्वा चिन्तयित्वाप्यनामयम् ।\nअहमेव इदं सर्वमिति पश्येत्परं सुखम् ॥ ३७॥"
  },
  {
    "text": "अर्जुन उवाच-\nअक्षराणि समात्राणि सर्वे बिन्दुसमाश्रिताः ।\nबिन्दुभिर्भिद्यते नादः स नादः केन भिद्यते ॥ ३८॥"
  },
  {
    "text": "श्रीभगवानुवाच-\nअनाहतस्य शब्दस्य तस्य शब्दस्य यो ध्वनिः ।\nध्वनेरन्तर्गतं ज्योतिर्ज्योतिरन्तर्गतं मनः ।\nतन्मनो विलयं याति तद्विष्णोः परमं पदम् ॥ ३९॥"
  },
  {
    "text": "ॐकारध्वनिनादेन वायोः संहरणान्तिकम् ।\nनिरालम्बं समुद्दिश्य यत्र नादो लयं गतः ॥ ४०॥"
  },
  {
    "text": "अर्जुन उवाच-\nभिन्ने पञ्चात्मके देहे गते पञ्चसु पञ्चधा ।\nप्राणैर्विमुक्ते देहे तु धर्माधर्मौ क्व गच्छतः ॥ ४१॥"
  },
  {
    "text": "श्रीभगवानुवाच-\nधर्माधर्मौ मनश्चैव पञ्चभूतानि यानि च ।\nइन्द्रियाणि च पञ्चैव याश्चान्याः पञ्च देवताः ॥ ४२॥"
  },
  {
    "text": "ताश्चैव मनसा सर्वे नित्यमेवाभिमानतः ।\nजीवेन सह गच्छन्ति यावत्तत्त्वं न विन्दति ॥ ४३॥"
  },
  {
    "text": "अर्जुन उवाच-\nस्थावरं जङ्गमं चैव यत्किञ्चित्सचराचरम् ।\nजीवा जीवेन सिध्यन्ति स जीवः केन सिध्यति ॥ ४४॥"
  },
  {
    "text": "श्रीभगवानुवाच-\nमुखनासिकयोर्मध्ये प्राणः सञ्चरते सदा ।\nआकाशः पिबते प्राणं स जीवः केन जीवति ॥ ४५॥"
  },
  {
    "text": "अर्जुन उवाच-\nब्रह्माण्डव्यापितं व्योम व्योम्ना चावेष्टितं जगत् ।\nअन्तर्बहिश्च तद्व्योम कथं देवो निरञ्जनः ॥ ४६॥"
  },
  {
    "text": "श्रीभगवानुवाच-\nआकाशो ह्यवकाशश्च आकाशव्यापितं च यत् ।\nआकाशस्य गुणः शब्दो निःशब्दो ब्रह्म उच्यते ॥ ४७॥"
  },
  {
    "text": "अर्जुन उवाच-\nदन्तोष्ठतालुजिह्वानामास्पदं यत्र दृश्यते ।\nअक्षरत्वं कुतस्तेषां क्षरत्वं वर्तते सदा ॥ ४८॥"
  },
  {
    "text": "अघोषमव्यञ्जनमस्वरं चाप्यतालुकण्ठोष्ठमनासिकं च ।\nअरेखजातं परमूष्मवर्जितं तदक्षरं न क्षरते कथञ्चित् ॥ ४९॥"
  },
  {
    "text": "अर्जुन उवाच-\nज्ञात्वा सर्वगतं ब्रह्म सर्वभूताधिवासितम् ।\nइन्द्रियाणां निरोधेन कथं सिध्यन्ति योगिनः ॥ ५०॥"
  },
  {
    "text": "श्रीभगवानुवाच-\nइन्द्रियाणां निरोधेन देहे पश्यन्ति मानवाः ।\nदेहे नष्टे कुतो बुद्धिर्बुद्धिनाशे कुतो ज्ञता ॥ ५१॥"
  },
  {
    "text": "तावदेव निरोधः स्याद्यावत्तत्त्वं न विन्दति ।\nविदिते तु परे तत्त्वे एकमेवानुपश्यति ॥ ५२॥"
  },
  {
    "text": "नवच्छिद्रकृता देहाः स्रवन्ति गलिका इव ।\nनैव ब्रह्म न शुद्धं स्यात्पुमान्ब्रह्म न विन्दति ॥ ५३॥"
  },
  {
    "text": "अत्यन्तमलिनो देहो देही चात्यन्तनिर्मलः ।\nउभयोरन्तरं ज्ञात्वा कस्य शौचं विधीयते ॥ ५४॥"
  },
  {
    "text": "इति उत्तरगीतायां प्रथमोऽध्यायः ।\nअथ द्वितीयोऽध्यायः"
  },
  {
    "text": "(अरूढस्यारुरुक्षोश्च स्वरूपे परिकीर्तिते ।\nतत्रारूढस्य बिम्बैक्यं कथं स्यादिति पृच्छति ॥)\nअर्जुन उवाच-\nज्ञात्वा सर्वगतं ब्रह्म सर्वज्ञं परमेश्वरम् ।\nअहं ब्रह्मेति निर्देष्टुं प्रमाणं तत्र किं भवेत् ॥ १॥"
  },
  {
    "text": "श्रीभगवानुवाच-\nयथा जलं जले क्षिप्तं क्षीरे क्षीरं घृते घृतम् ।\nअविशेषो भवेत्तद्वज्जीवात्मपरमात्मनोः ॥ २॥"
  },
  {
    "text": "जीवे परेण तादात्म्यं सर्वगं ज्योतिरीश्वरम् ।\nप्रमाणलक्षणैर्ज्ञेयं स्वयमेकाग्रवेदिना ॥ ३॥"
  },
  {
    "text": "अर्जुन उवाच-\nज्ञानादेव भवेज्ज्ञेयं विदित्वा तत्क्षणेन तु ।\nज्ञानमात्रेण मुच्येत किं पुनर्योगधारणा ॥ ४॥"
  },
  {
    "text": "श्रीभगवानुवाच-\nज्ञानेन दीपिते देहे बुद्धिर्ब्रह्मसमन्विता ।\nब्रह्मज्ञानाग्निना विद्वान्निर्दहेत्कर्मबन्धनम् ॥ ५॥"
  },
  {
    "text": "ततः पवित्रं परमेश्वराख्यमद्वैतरूपं विमलाम्बराभम् ।\nयथोदके तोयमनुप्रविष्टं तथात्मरूपो निरुपाधिसंस्थः ॥ ६॥"
  },
  {
    "text": "आकाशवत्सूक्ष्मशरीर आत्मा न दृश्यते वायुवदन्तरात्मा ।\nस बाह्यमभ्यन्तरनिश्चलात्मा अन्तर्मुखं पश्यति तत्त्वमैक्यम् ॥ ७॥"
  },
  {
    "text": "यत्र यत्र मृतो ज्ञानी येन केनापि मृत्युना ।\nयथा सर्वगतं व्योम तत्र तत्र लयं गतः ॥ ८॥"
  },
  {
    "text": "(शरीरव्यापितं व्योम भुवनानि चतुर्दश ।\nनिश्चलो निर्मलो देही सर्वव्यापी निरञ्जनः ॥ ९॥)\nशरीरव्यापि चैतन्यं जाग्रदादि प्रभेदतः ।\nन त्वेकदेशवर्त्त्वं अन्वयव्यतिरेकतः ॥ ९॥"
  },
  {
    "text": "मुहूर्तमपि यो गच्छेन्नासाग्रे मनसा सह ।\nसर्वं तरति पाप्मानं तस्य जन्म शतार्जितम् ॥ १०॥"
  },
  {
    "text": "दक्षिणे पिङ्गला नाडी वह्निमण्डलगोचरा ।\nदेवयानमिति ज्ञेया पुण्यकर्मानुसारिणी ॥ ११॥"
  },
  {
    "text": "इला च वामनिश्वाससोममण्डलगोचरा ।\nपितृयानमिति ज्ञेयं वाममाश्रित्य तिष्ठति ॥ १२॥"
  },
  {
    "text": "गुदस्य पृष्ठभागेऽस्मिन्वीणादण्डस्य देहभृत् ।\nदीर्घास्थि मूर्ध्निपर्यन्तं ब्रह्मदण्डीति कथ्यते ॥ १३॥"
  },
  {
    "text": "तस्यान्ते सुषिरं सूक्ष्मं ब्रह्मनाडीति सूरिभिः ॥ १४॥"
  },
  {
    "text": "इलापिङ्गलयोर्मध्ये सुषुम्ना सूक्ष्मरूपिणी ।\nसर्वं प्रतिष्ठितं यस्मिन्सर्वगं सर्वतोमुखम् ॥ १५॥"
  },
  {
    "text": "तस्य मध्यगताः सूर्यसोमाग्निपरमेश्वराः ।\nभूतलोका दिशः क्षेत्रसमुद्राः पर्वताः शिलाः ॥"
  },
  {
    "text": "द्वीपाश्च निम्नगा वेदाः शास्त्रविद्याकलाक्षराः ।\nस्वरमन्त्रपुराणानि गुणाश्चैते च सर्वशः ॥"
  },
  {
    "text": "बीजं बीजात्मकास्तेषां क्षेत्रज्ञाः प्राणवायवः ।\nसुषुम्नान्तर्गतं विश्वं तस्मिन्सर्वं प्रतिष्ठितम् ॥ १६॥"
  },
  {
    "text": "नानानाडीप्रसवकं सर्वभूतान्तरात्मनि ।\nऊर्ध्वमूलमधः शाखं वायुमार्गेण सर्वगम् ॥ १७॥"
  },
  {
    "text": "द्विसप्ततिसहस्राणि नाड्यः स्युर्वायुगोचराः ।\nकर्ममार्गेण सुषिरास्तिर्यञ्चः सुषिरात्मकाः ॥ १८॥"
  },
  {
    "text": "अधश्चोर्ध्वगतास्तासु नवद्वाराणि शोधयन् ।\nवायुना सह जीवोर्ध्वज्ञानी मोक्षमवाप्नुयात् ॥ १९॥"
  },
  {
    "text": "अमरावतीन्द्रलोकोऽस्मिन्नासाग्रे पूर्वतो दिशि ।\nअग्निलोको हृदि ज्ञेयश्चक्षुस्तेजोवती पुरी ॥ २०॥"
  },
  {
    "text": "याम्या संयमनी श्रोत्रे यमलोकः प्रतिष्ठितः ।\nनैरृतो ह्यथ तत्पार्श्वे नैरृतो लोक आश्रितः ॥ २१॥"
  },
  {
    "text": "विभावरी प्रतीच्यां तु पृष्ठे वारुणिका पुरी ।\nवायोर्गन्धवती कर्णपार्श्वे लोकः प्रतिष्ठितः ॥ २२॥"
  },
  {
    "text": "सौम्या पुष्पवती सौम्ये सोमलोकस्तु कण्ठतः ।\nवामकर्णे तु विज्ञेयो देहमाश्रित्य तिष्ठति ॥ २३॥"
  },
  {
    "text": "वामे चक्षुषि चैशानी शिवलोको मनोन्मनी ।\nमूर्ध्नि ब्रह्मपुरी ज्ञेया ब्रह्माण्डं देहमाश्रितम् ॥ २४॥"
  },
  {
    "text": "पादादधः शिवोऽनन्तः कालाग्निप्रलयात्मकः ।\nअनामयमधश्चोर्ध्वं मध्यमं तु बहिः शिवम् ॥ २५॥"
  },
  {
    "text": "अधः पदोऽतलं विद्यात्पादं च वितलं विदुः ।\nनितलं पादसन्धिश्च सुतलं जङ्घमुच्यते ॥ २६॥"
  },
  {
    "text": "महातलं तु जानु स्यादूरुदेशो रसातलम् ।\nकटिस्तालतलं प्रोक्तं सप्त पातालसंज्ञया ॥ २७॥"
  },
  {
    "text": "कालाग्निनरकं घोरं महापातालसंज्ञया ।\nपातालं नाभ्यधोभागो भोगीन्द्रफणिमण्डलम् ।\nवेष्टितः सर्वतोऽनन्तः स बिभ्रज्जीवसंज्ञकः ॥ २८॥"
  },
  {
    "text": "भूलोकं नाभिदेशं तु भुवर्लोकं तु कुक्षितः ।\nहृदयं स्वर्गलोकं तु सूर्यादिग्रहतारकाः ॥ २९॥"
  },
  {
    "text": "सूर्यसोमसुनक्षत्रं बुधशुक्रकुजाङ्गिराः ।\nमन्दश्च सप्तमो ह्येष ध्रुवोऽतः स्वर्गलोकतः ।\nहृदये कल्पयन्योगी तस्मिन्सर्वसुखं लभेत् ॥ ३०॥"
  },
  {
    "text": "हृदयस्य महर्लोकं जनोलोकं तु कण्ठतः ।\nतपोलोकं भ्रुवोर्मध्ये मूर्ध्नि सत्यं प्रतिष्ठितम् ॥ ३१॥"
  },
  {
    "text": "ब्रह्माण्डरूपिणी पृथ्वी तोयमध्ये विलीयते ।\nअग्निना पच्यते तोयं वायुना ग्रस्यतेऽनलः ॥ ३२॥"
  },
  {
    "text": "आकाशं तु पिबेद्वायुं मनश्चाकाशमेव च ।\nबुद्ध्यहङ्कारचित्तं च क्षेत्रज्ञः परमात्मनि ॥ ३३॥"
  },
  {
    "text": "अहं ब्रह्मेति मां ध्यायेदेकाग्रमनसा सकृत् ।\nसर्वं तरति पाप्मानं कल्पकोटिशतैः कृतम् ॥ ३४॥"
  },
  {
    "text": "घटसंवृतमाकाशं नीयमाने घटे यथा ।\nघटो नश्यति नाकाशं तद्वज्जीव इहात्मनि ॥ ३५॥"
  },
  {
    "text": "घटाकाशमिवात्मानं विलयं वेत्ति तत्त्वतः ।\nस गच्छति निरालम्बं ज्ञानालोक्यं न संशयः ॥ ३६॥"
  },
  {
    "text": "तपेद्वर्षसहस्राणि एकपादस्थितो नरः ।\nएकस्य ध्यानयोगस्य कलां नार्हन्ति षोडशीम् ॥"
  },
  {
    "text": "आलोड्य चतुरो वेदान्धर्मशास्त्राणि सर्वदा ।\nयो वै ब्रह्म न जानाति दर्वी पाकरसं यथा ॥"
  },
  {
    "text": "यथा खरश्चन्दनभारवाही\n       सारस्य वाही न तु चन्दनस्य ।\nएवं हि शास्त्राणि बहून्यधीत्य\n       सारं त्वजानन्खरवद्वहेत्सः ॥ ३७॥"
  },
  {
    "text": "अनन्तकर्म शौचं च जपो यज्ञस्तथैव च ।\nतीर्थयात्रादिगमनं यावत्तत्त्वं न विन्दति ॥ ३८॥"
  },
  {
    "text": "स्वयमुच्चलिते देहे अहं ब्रह्मात्र संशयी ।\nचतुर्वेदधरो विप्रः सूक्ष्मं ब्रह्म न विन्दति ॥ ३९॥"
  },
  {
    "text": "गवामनेकवर्णानां क्षीरं स्यादेकवर्णकम् ।\nक्षीरवद्दृश्यते ज्ञानं देहिनां च गवां यथा ॥ ४०॥"
  },
  {
    "text": "आहारनिद्राभयमैथुनं च समानमेतत् पशुभिर्नराणाम् ।\nज्ञानं नराणामधिकं विशेषो ज्ञानेन हीनाः पशुभिः समानाः ॥ ४१॥"
  },
  {
    "text": "प्रातरमुत्र पुरीषाभ्यां मध्याह्ने क्षुत्पिपासया ।\nतृप्ताः कामेन वर्धन्ते चान्ते वा निशि निद्रया ॥ ४२॥"
  },
  {
    "text": "नादबिन्दुसहस्राणि जीवकोटिशतानि च ।\nसर्वं च भस्मनिर्धूतं यत्र देवो निरञ्जनः ॥ ४३॥"
  },
  {
    "text": "अहं ब्रह्मेति नियतो मोक्षहेतुर्महात्मनाम् ॥ ४४॥"
  },
  {
    "text": "द्वे पदे बन्धमोक्षाय न ममेति ममेति च ।\nममेति बध्यते जन्तुर्न ममेति विमुच्यते ॥ ४५॥"
  },
  {
    "text": "मनसो ह्युन्मनीभावाद्द्वैतं नैवोपलभ्यते ।\nयदा यात्युन्मनीभावं तदा तत्परमं पदम् ॥ ४६॥"
  },
  {
    "text": "हन्यान्मुष्टिभिराकाशं क्षुधार्तः खण्डयेत्तुषम् ।\nनाहं ब्रह्मेति जानाति तस्य मुक्तिर्न जायते ॥ ४७॥"
  },
  {
    "text": "इति उत्तरगीतायां द्वितीयोऽध्यायः ॥"
  },
  {
    "text": "तृतीयोऽध्यायः"
  },
  {
    "text": "(योगी व्यर्थक्रियालापपरित्यागेन शान्तधीः ।\nतृतीये शरणं यायाद्धरिमेवेति कीर्त्यते ॥)\nश्रीभगवानुवाच-\nअनन्तशास्त्रं बहुवेदितव्यमल्पश्च कालो बहवश्च विघ्नाः ।\nयत्सारभूतं तदुपासितव्यं हंसो यथा क्षीरमिवाम्बुमिश्रम् ॥ १॥"
  },
  {
    "text": "पुराणं भारतं वेदशास्त्राणि विविधानि च ।\nपुत्रदारादिसंसारो योगाभ्यासस्य विघ्नकृत् ॥ २॥"
  },
  {
    "text": "इदं ज्ञानमिदं ज्ञेयं यः सर्वं ज्ञातुमिच्छति ।\nअपि वर्षसहस्रायुः शास्त्रान्तं नाधिगच्छति ॥ ३॥"
  },
  {
    "text": "विज्ञेयोऽक्षरतन्मात्रं जीवितं चापि चञ्चलम् ।\nविहाय शास्त्रजालानि यत्सत्यं तदुपास्यताम् ॥ ४॥"
  },
  {
    "text": "पृथिव्यां यानि भूतानि जिह्वोपस्थनिमित्तिकम् ।\nजिह्वोपस्थपरित्यागे पृथिव्यां किं प्रयोजनम् ॥ ५॥"
  },
  {
    "text": "तीर्थानि तोयपूर्णानि देवान्पाषाणमृण्मयान् ।\nयोगिनो न प्रपद्यन्ते आत्मध्यानपरायणाः ॥ ६॥"
  },
  {
    "text": "अग्निर्देवो द्विजातीनां मुनीनां हृदि दैवतम् ।\nप्रतिमा स्वल्पबुद्धीनां सर्वत्र समदर्शिनाम् ॥ ७॥"
  },
  {
    "text": "सर्वत्रावस्थितं शान्तं न प्रपश्येज्जनार्दनम् ।\nज्ञानचक्षुर्विहीनत्वादन्धः सूर्यमिवोदितम् ॥ ८॥"
  },
  {
    "text": "यत्र यत्र मनो याति तत्र तत्र परं पदम् ।\nतत्र तत्र परं ब्रह्म सर्वत्र समवस्थितम् ॥ ९॥"
  },
  {
    "text": "दृश्यन्ते दृशि रूपाणि गगनं भाति निर्मलम् ।\nअहमित्यक्षरं ब्रह्म परमं विष्णुमव्ययम् ॥ १०॥"
  },
  {
    "text": "अहमेकमिदं सर्वं इति पश्येत् परं सुखम् ।\nदृश्यते तत्खगाकारं खगाकारं विचिन्तयेत् ॥"
  },
  {
    "text": "सकलं निष्कलं सूक्ष्मं मोक्षद्वारेण निर्गतम् ।\nअपवर्गस्य निर्वाणं परमं विष्णुमव्ययम् ॥"
  },
  {
    "text": "सर्वतो ज्योतिराकाशं सर्वभूताधिवासिनम् ।\nसर्वत्र परमात्मानं ब्रह्मात्मा परमात्मनाम् ॥ ११॥"
  },
  {
    "text": "अहं ब्रह्मेति यः सर्वं विजानाति नरः सदा ।\nहन्यात्स्वयमिमान्कामान्सर्वाशी सर्वविक्रयी ॥ १२॥"
  },
  {
    "text": "निमिषं निमिषार्धं वा यत्र तिष्ठन्ति योगिनः ।\nतत्र तत्र कुरुक्षेत्रं प्रयागो नैमिषं वनम् ॥"
  },
  {
    "text": "निमिषं निमिषार्धं वा प्राणिनोऽध्यात्मचिन्तकाः ।\nक्रतुकोटिसहस्राणां ध्यानमेकं विशिष्यते ॥ १३॥"
  },
  {
    "text": "ब्रह्मज्ञानान्नान्यदस्ति निर्दहेत् पुण्यपापके ।\nमित्रामित्रे सुखं दुःखं इष्टानिष्टे शुभाशुभे ।\nएवं मानापमाने च तथा निन्दाप्रशंसने ॥ १४॥"
  },
  {
    "text": "शतच्छिद्रान्विता कन्था शीताशीतनिवारणा ।\nअचला केशवे भक्तिर्विभवैः किं प्रयोजनम् ॥ १५॥"
  },
  {
    "text": "भिक्षान्नं देहरक्षार्थं वस्त्रं शीतनिवारणम् ।\nअश्मानं च हिरण्यं च शाकं शाल्योदनं तथा ।\nसमानं चिन्तयेद्योगी यदि चिन्त्यमपेक्षते ॥ १६॥"
  },
  {
    "text": "भूतवस्तुन्यशोचित्वे पुनर्जन्म न विद्यते ॥ १७॥"
  },
  {
    "text": "(आत्मयोगमवोचद्यो भक्तियोगशिरोमणिम् ।\nतं वन्दे परमानन्दं नन्दनन्दनमीश्वरम् ॥)"
  },
  {
    "text": "इति उत्तरगीतायां तृतीयोऽध्यायः ॥"
  },
  {
    "text": "इति उत्तरगीता समाप्ता ।"
  }
]
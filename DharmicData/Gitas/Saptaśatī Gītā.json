[
  {
    "text": "देवी माहात्म्यम् वा दुर्गासप्तशती"
  },
  {
    "text": "॥ देवी माहात्म्यम् ॥"
  },
  {
    "text": "॥ श्री ॥"
  },
  {
    "text": "॥ श्रीचण्डिकाध्यानम् ॥"
  },
  {
    "text": "ॐ बन्धूककुसुमाभासां पञ्चमुण्डाधिवासिनीम् ।\nस्फुरच्चन्द्रकलारत्नमुकुटां मुण्डमालिनीम् ॥"
  },
  {
    "text": "त्रिनेत्रां रक्तवसनां पीनोन्नतघटस्तनीम् ।\nपुस्तकं चाक्षमालां च वरं चाभयकं क्रमात् ॥"
  },
  {
    "text": "दधतीं संस्मरेन्नित्यमुत्तराम्नायमानिताम् ।"
  },
  {
    "text": "अथवा"
  },
  {
    "text": "या चण्डी मधुकैटभादिदैत्यदलनी या माहिषोन्मूलिनी\n        या धूम्रेक्षणचण्डमुण्डमथनी या रक्तबीजाशनी ।\nशक्तिः शुम्भनिशुम्भदैत्यदलनी या सिद्धिदात्री परा\n        सा देवी नवकोटिमूर्तिसहिता मां पातु विश्वेश्वरी ॥"
  },
  {
    "text": "॥ अथ अर्गलास्तोत्रम् ॥"
  },
  {
    "text": "ॐ अस्य श्रीअर्गलास्तोत्रमन्त्रस्य विष्णुरृषिः,\nअनुष्टुप् छन्दः, श्रीमहालक्ष्मीर्देवता,\nश्रीजगदम्बाप्रीतये सप्तशतिपाठाङ्गत्वेन जपे विनियोगः ।"
  },
  {
    "text": "ॐ नमश्चण्डिकायै ।"
  },
  {
    "text": "मार्कण्डेय उवाच ।\nॐ जय त्वं देवि चामुण्डे जय भूतापहारिणि ।\nजय सर्वगते देवि कालरात्रि नमोऽस्तु ते ॥ १॥"
  },
  {
    "text": "जयन्ती मङ्गला काली भद्रकाली कपालिनी ।\nदुर्गा शिवा क्षमा धात्री स्वाहा स्वधा नमोऽस्तु ते ॥ २॥"
  },
  {
    "text": "मधुकैटभविध्वंसि विधातृवरदे नमः ।\nरूपं देहि जयं देहि यशो देहि द्विषो जहि ॥ ३॥"
  },
  {
    "text": "महिषासुरनिर्नाशि भक्तानां सुखदे नमः ।\nरूपं देहि जयं देहि यशो देहि द्विषो जहि ॥ ४॥"
  },
  {
    "text": "धूम्रनेत्रवधे देवि धर्मकामार्थदायिनि ।\nरूपं देहि जयं देहि यशो देहि द्विषो जहि ॥ ५॥"
  },
  {
    "text": "रक्तबीजवधे देवि चण्डमुण्डविनाशिनि ।\nरूपं देहि जयं देहि यशो देहि द्विषो जहि ॥ ६॥"
  },
  {
    "text": "निशुम्भशुम्भनिर्नाशि त्रैलोक्यशुभदे नमः ।\nरूपं देहि जयं देहि यशो देहि द्विषो जहि ॥ ७॥"
  },
  {
    "text": "वन्दिताङ्घ्रियुगे देवि सर्वसौभाग्यदायिनि ।\nरूपं देहि जयं देहि यशो देहि द्विषो जहि ॥ ८॥"
  },
  {
    "text": "अचिन्त्यरूपचरिते सर्वशत्रुविनाशिनि ।\nरूपं देहि जयं देहि यशो देहि द्विषो जहि ॥ ९॥"
  },
  {
    "text": "नतेभ्यः सर्वदा भक्त्या चापर्णे दुरितापहे ।\nरूपं देहि जयं देहि यशो देहि द्विषो जहि ॥ १०॥"
  },
  {
    "text": "स्तुवद्भ्यो भक्तिपूर्वं त्वां चण्डिके व्याधिनाशिनि ।\nरूपं देहि जयं देहि यशो देहि द्विषो जहि ॥ ११॥"
  },
  {
    "text": "चण्डिके सततं युद्धे जयन्ति पापनाशिनि ।\nरूपं देहि जयं देहि यशो देहि द्विषो जहि ॥ १२॥"
  },
  {
    "text": "देहि सौभाग्यमारोग्यं देहि देवि परं सुखम् ।\nरूपं देहि जयं देहि यशो देहि द्विषो जहि ॥ १३॥"
  },
  {
    "text": "विधेहि देवि कल्याणं विधेहि विपुलां श्रियम् ।\nरूपं देहि जयं देहि यशो देहि द्विषो जहि ॥ १४॥"
  },
  {
    "text": "विधेहि द्विषतां नाशं विधेहि बलमुच्चकैः ।\nरूपं देहि जयं देहि यशो देहि द्विषो जहि ॥ १५॥"
  },
  {
    "text": "सुरासुरशिरोरत्ननिघृष्टचरणेऽम्बिके ।\nरूपं देहि जयं देहि यशो देहि द्विषो जहि ॥ १६॥"
  },
  {
    "text": "विद्यावन्तं यशस्वन्तं लक्ष्मीवन्तञ्च मां कुरु ।\nरूपं देहि जयं देहि यशो देहि द्विषो जहि ॥ १७॥"
  },
  {
    "text": "देवि प्रचण्डदोर्दण्डदैत्यदर्पनिषूदिनि ।\nरूपं देहि जयं देहि यशो देहि द्विषो जहि ॥ १८॥"
  },
  {
    "text": "प्रचण्डदैत्यदर्पघ्ने चण्डिके प्रणताय मे ।\nरूपं देहि जयं देहि यशो देहि द्विषो जहि ॥ १९॥"
  },
  {
    "text": "चतुर्भुजे चतुर्वक्त्रसंस्तुते परमेश्वरि ।\nरूपं देहि जयं देहि यशो देहि द्विषो जहि ॥ २०॥"
  },
  {
    "text": "कृष्णेन संस्तुते देवि शश्वद्भक्त्या सदाम्बिके ।\nरूपं देहि जयं देहि यशो देहि द्विषो जहि ॥ २१॥"
  },
  {
    "text": "हिमाचलसुतानाथसंस्तुते परमेश्वरि ।\nरूपं देहि जयं देहि यशो देहि द्विषो जहि ॥ २२॥"
  },
  {
    "text": "इन्द्राणीपतिसद्भावपूजिते परमेश्वरि ।\nरूपं देहि जयं देहि यशो देहि द्विषो जहि ॥ २३॥"
  },
  {
    "text": "देवि भक्तजनोद्दामदत्तानन्दोदयेऽम्बिके ।\nरूपं देहि जयं देहि यशो देहि द्विषो जहि ॥ २४॥"
  },
  {
    "text": "भार्यां मनोरमां देहि मनोवृत्तानुसारिणीम् ।\nरूपं देहि जयं देहि यशो देहि द्विषो जहि ॥ २५॥"
  },
  {
    "text": "तारिणि दुर्गसंसारसागरस्याचलोद्भवे ।\nरूपं देहि जयं देहि यशो देहि द्विषो जहि ॥ २६॥"
  },
  {
    "text": "इदं स्तोत्रं पठित्वा तु महास्तोत्रं पठेन्नरः ।\nसप्तशतीं समाराध्य वरमाप्नोति दुर्लभम् ॥ २७॥"
  },
  {
    "text": "॥ इति श्रीमार्कण्डेयपुराणे अर्गलास्तोत्रं समाप्तम् ॥"
  },
  {
    "text": "॥ अथ कीलकस्तोत्रम् ॥"
  },
  {
    "text": "ॐ अस्य श्रीकीलकमन्त्रस्य शिवऋषिः, अनुष्टुप् छन्दः,\nश्रीमहासरस्वती देवता, श्रीजगदम्बाप्रीत्यर्थं\nसप्तशतीपाठाङ्गत्वेन जपे विनियोगः ।\nॐ नमश्चण्डिकायै ।\nमार्कण्डेय उवाच ।\nॐ विशुद्धज्ञानदेहाय त्रिवेदीदिव्यचक्षुषे ।\nश्रेयःप्राप्तिनिमित्ताय नमः सोमार्धधारिणे ॥ १॥"
  },
  {
    "text": "सर्वमेतद्विजानीयान्मन्त्राणामपि कीलकम् ।\nसोऽपि क्षेममवाप्नोति सततं जप्यतत्परः ॥ २॥"
  },
  {
    "text": "सिद्ध्यन्त्युच्चाटनादीनि कर्माणि सकलान्यपि ।\nएतेन स्तुवतां देवीं स्तोत्रवृन्देन भक्तितः ॥ ३॥"
  },
  {
    "text": "न मन्त्रो नौषधं तस्य न किञ्चिदपि विद्यते ।\nविना जप्येन सिद्ध्येत्तु सर्वमुच्चाटनादिकम् ॥ ४॥"
  },
  {
    "text": "समग्राण्यपि सेत्स्यन्ति लोकशङ्कामिमां हरः ।\nकृत्वा निमन्त्रयामास सर्वमेवमिदं शुभम् ॥ ५॥"
  },
  {
    "text": "स्तोत्रं वै चण्डिकायास्तु तच्च गुह्यं चकार सः ।\nसमाप्नोति स पुण्येन तां यथावन्निमन्त्रणाम् ॥ ६॥"
  },
  {
    "text": "सोऽपि क्षेममवाप्नोति सर्वमेव न संशयः ।\nकृष्णायां वा चतुर्दश्यामष्टम्यां वा समाहितः ॥ ७॥"
  },
  {
    "text": "ददाति प्रतिगृह्णाति नान्यथैषा प्रसीदति ।\nइत्थं रूपेण कीलेन महादेवेन कीलितम् ॥ ८॥"
  },
  {
    "text": "यो निष्कीलां विधायैनां चण्डीं जपति नित्यशः ।\nस सिद्धः स गणः सोऽथ गन्धर्वो जायते ध्रुवम् ॥ ९॥"
  },
  {
    "text": "न चैवापाटवं तस्य भयं क्वापि न जायते ।\nनापमृत्युवशं याति मृते च मोक्षमाप्नुयात् ॥ १०॥"
  },
  {
    "text": "ज्ञात्वा प्रारभ्य कुर्वीत ह्यकुर्वाणो विनश्यति ।\nततो ज्ञात्वैव सम्पूर्णमिदं प्रारभ्यते बुधैः ॥ ११॥"
  },
  {
    "text": "सौभाग्यादि च यत्किञ्चिद् दृश्यते ललनाजने ।\nतत्सर्वं तत्प्रसादेन तेन जप्यमिदं शुभम् ॥ १२॥"
  },
  {
    "text": "शनैस्तु जप्यमानेऽस्मिन् स्तोत्रे सम्पत्तिरुच्चकैः ।\nभवत्येव समग्रापि ततः प्रारभ्यमेव तत् ॥ १३॥"
  },
  {
    "text": "ऐश्वर्यं तत्प्रसादेन सौभाग्यारोग्यमेव च ।\nशत्रुहानिः परो मोक्षः स्तूयते सा न किं जनैः ॥ १४॥"
  },
  {
    "text": "चण्डिकां हृदयेनापि यः स्मरेत् सततं नरः ।\nहृद्यं काममवाप्नोति हृदि देवी सदा वसेत् ॥ १५॥"
  },
  {
    "text": "अग्रतोऽमुं महादेवकृतं कीलकवारणम् ।\nनिष्कीलञ्च तथा कृत्वा पठितव्यं समाहितैः ॥ १६॥"
  },
  {
    "text": "॥ इति श्रीभगवत्याः कीलकस्तोत्रं समाप्तम् ॥"
  },
  {
    "text": "॥ अथ देवी कवचम् ॥"
  },
  {
    "text": "अस्य श्रीचण्डीकवचस्य ब्रह्मा ऋषिः , अनुष्टुप् छन्दः ,\nचामुण्डा देवता , अङ्गन्यासोक्तमातरो बीजम् ,\nदिग्बन्धदेवतास्तत्वम् , श्रीजगदम्बाप्रीत्यर्थे जपे विनियोगः ।\nॐ नमश्चण्डिकायै ।\nमार्कण्डेय उवाच ।\nॐ यद्गुह्यं परमं लोके सर्वरक्षाकरं नृणाम् ।\nयन्न कस्यचिदाख्यातं तन्मे ब्रूहि पितामह ॥ १॥"
  },
  {
    "text": "ब्रह्मोवाच ।\nअस्ति गुह्यतमं विप्र सर्वभूतोपकारकम् ।\nदेव्यास्तु कवचं पुण्यं तच्छृणुष्व महामुने ॥ २॥"
  },
  {
    "text": "प्रथमं शैलपुत्रीति द्वितीयं ब्रह्मचारिणी ।\nतृतीयं चन्द्रघण्टेति कूष्माण्डेति चतुर्थकम् ॥ ३॥"
  },
  {
    "text": "पञ्चमं स्कन्दमातेति षष्ठं कात्यायनी तथा ।\nसप्तमं कालरात्रिश्च महागौरीति चाष्टमम् ॥ ४॥"
  },
  {
    "text": "नवमं सिद्धिदात्री च नवदुर्गाः प्रकीर्तिताः ।\nउक्तान्येतानि नामानि ब्रह्मणैव महात्मना ॥ ५॥"
  },
  {
    "text": "अग्निना दह्यमानास्तु शत्रुमध्यगता रणे ।\nविषमे दुर्गमे चैव भयार्ताः शरणं गताः ॥ ६।\nन तेषां जायते किञ्चिदशुभं रणसङ्कटे ।\nआपदं न च पश्यन्ति शोकदुःखभयङ्करीम् ॥ ७॥"
  },
  {
    "text": "यैस्तु भक्त्या स्मृता नित्यं तेषां वृद्धिः प्रजायते ।\nये त्वां स्मरन्ति देवेशि रक्षसि तान्न संशयः ॥ ८॥"
  },
  {
    "text": "प्रेतसंस्था तु चामुण्डा वाराही महिषासना ।\nऐन्द्री गजसमारूढा वैष्णवी गरुडासना ॥ ९॥"
  },
  {
    "text": "नारसिंही महावीर्या शिवदूती महाबला ।\nमाहेश्वरी वृषारूढा कौमारी शिखिवाहना ॥ १०॥"
  },
  {
    "text": "लक्ष्मीः पद्मासना देवी पद्महस्ता हरिप्रिया ।\nश्वेतरूपधरा देवी ईश्वरी वृषवाहना ॥ ११॥"
  },
  {
    "text": "ब्राह्मी हंससमारूढा सर्वाभरणभूषिता ।\nइत्येता मातरः सर्वाः सर्वयोगसमन्विताः ॥ १२॥"
  },
  {
    "text": "नानाभरणशोभाढ्या नानारत्नोपशोभिताः ।\nश्रैष्ठैश्च मौक्तिकैः सर्वा दिव्यहारप्रलम्बिभिः ॥ १३॥"
  },
  {
    "text": "इन्द्रनीलैर्महानीलैः पद्मरागैः सुशोभनैः ।\nदृश्यन्ते रथमारूढा देव्यः क्रोधसमाकुलाः ॥ १४॥"
  },
  {
    "text": "शङ्खं चक्रं गदां शक्तिं हलं च मुसलायुधम् ।\nखेटकं तोमरं चैव परशुं पाशमेव च ॥ १५॥"
  },
  {
    "text": "कुन्तायुधं त्रिशूलं च शार्ङ्गमायुधमुत्तमम् ।\nदैत्यानां देहनाशाय भक्तानामभयाय च ॥ १६॥"
  },
  {
    "text": "धारयन्त्यायुधानीत्थं देवानां च हिताय वै ।\nनमस्तेऽस्तु महारौद्रे महाघोरपराक्रमे ॥ १७॥"
  },
  {
    "text": "महाबले महोत्साहे महाभयविनाशिनि ।\nत्राहि मां देवि दुष्प्रेक्ष्ये शत्रूणां भयवर्धिनि ॥ १८॥"
  },
  {
    "text": "प्राच्यां रक्षतु मामैन्द्री आग्नेय्यामग्निदेवता ।\nदक्षिणेऽवतु वाराही नैरृत्यां खड्गधारिणी ॥ १९॥"
  },
  {
    "text": "प्रतीच्यां वारुणी रक्षेद्वायव्यां मृगवाहिनी ।\nउदीच्यां पातु कौबेरी ईशान्यां शूलधारिणी ॥ २०॥"
  },
  {
    "text": "ऊर्ध्वं ब्रह्माणी मे रक्षेदधस्ताद्वैष्णवी तथा ।\nएवं दश दिशो रक्षेच्चामुण्डा शववाहना ॥ २१॥"
  },
  {
    "text": "जया मामग्रतः पातु विजया पातु पृष्ठतः ।\nअजिता वामपार्श्वे तु दक्षिणे चापराजिता ॥ २२॥"
  },
  {
    "text": "शिखां मे द्योतिनी रक्षेदुमा मूर्ध्नि व्यवस्थिता ।\nमालाधरी ललाटे च भ्रुवौ रक्षेद्यशस्विनी ॥ २३॥"
  },
  {
    "text": "नेत्रयोश्चित्रनेत्रा च यमघण्टा तु पार्श्वके ।\nत्रिनेत्रा च त्रिशूलेन भ्रुवोर्मध्ये च चण्डिका ॥ २४॥"
  },
  {
    "text": "शङ्खिनी चक्षुषोर्मध्ये श्रोत्रयोर्द्वारवासिनी ।\nकपोलौ कालिका रक्षेत् कर्णमूले तु शङ्करी ॥ २५॥"
  },
  {
    "text": "नासिकायां सुगन्धा च उत्तरोष्ठे च चर्चिका ।\nअधरे चामृताबाला जिह्वायां च सरस्वती ॥ २६॥"
  },
  {
    "text": "दन्तान् रक्षतु कौमारी कण्ठदेशे तु चण्डिका ।\nघण्टिकां चित्रघण्टा च महामाया च तालुके ॥ २७॥"
  },
  {
    "text": "कामाक्षी चिबुकं रक्षेद्वाचं मे सर्वमङ्गला ।\nग्रीवायां भद्रकाली च पृष्ठवंशे धनुर्धरी ॥ २८॥"
  },
  {
    "text": "नीलग्रीवा बहिः कण्ठे नलिकां नलकूबरी ।\nस्कन्धयोः खड्गिनी रक्षेद् बाहू मे वज्रधारिणी ॥ २९॥"
  },
  {
    "text": "हस्तयोर्दण्डिनी रक्षेदम्बिका चाङ्गुलीषु च ।\nनखाञ्छूलेश्वरी रक्षेत् कुक्षौ रक्षेन्नरेश्वरी ॥ ३०॥"
  },
  {
    "text": "स्तनौ रक्षेन्महादेवी मनःशोकविनाशिनी ।\nहृदये ललिता देवी उदरे शूलधारिणी ॥ ३१॥"
  },
  {
    "text": "नाभौ च कामिनी रक्षेद् गुह्यं गुह्येश्वरी तथा ।\nमेढ्रं रक्षतु दुर्गन्धा पायुं मे गुह्यवाहिनी ॥ ३२॥"
  },
  {
    "text": "कट्यां भगवती रक्षेदूरू मे मेघवाहना ।\nजङ्घे महाबला रक्षेत् जानू माधवनायिका ॥ ३३॥"
  },
  {
    "text": "गुल्फयोर्नारसिंही च पादपृष्ठे तु कौशिकी ।\nपादाङ्गुलीः श्रीधरी च तलं पातालवासिनी ॥ ३४॥"
  },
  {
    "text": "नखान् दंष्ट्रकराली च केशांश्चैवोर्ध्वकेशिनी ।\nरोमकूपेषु कौमारी त्वचं योगीश्वरी तथा ॥ ३५॥"
  },
  {
    "text": "रक्तमज्जावसामांसान्यस्थिमेदांसि पार्वती ।\nअन्त्राणि कालरात्रिश्च पित्तं च मुकुटेश्वरी ॥ ३६॥"
  },
  {
    "text": "पद्मावती पद्मकोशे कफे चूडामणिस्तथा ।\nज्वालामुखी नखज्वालामभेद्या सर्वसन्धिषु ॥ ३७॥"
  },
  {
    "text": "शुक्रं ब्रह्माणी मे रक्षेच्छायां छत्रेश्वरी तथा ।\nअहङ्कारं मनो बुद्धिं रक्षेन्मे धर्मधारिणी ॥ ३८॥"
  },
  {
    "text": "प्राणापानौ तथा व्यानमुदानं च समानकम् ।\nवज्रहस्ता च मे रक्षेत् प्राणान् कल्याणशोभना ॥ ३९॥"
  },
  {
    "text": "रसे रूपे च गन्धे च शब्दे स्पर्शे च योगिनी ।\nसत्त्वं रजस्तमश्चैव रक्षेन्नारायणी सदा ॥ ४०॥"
  },
  {
    "text": "आयू रक्षतु वाराही धर्मं रक्षतु पार्वती ।\nयशः कीर्तिं च लक्ष्मीं च सदा रक्षतु वैष्णवी ॥ ४१॥"
  },
  {
    "text": "गोत्रमिन्द्राणी मे रक्षेत् पशून् रक्षेच्च चण्डिका ।\nपुत्रान् रक्षेन्महालक्ष्मीर्भार्यां रक्षतु भैरवी ॥ ४२॥"
  },
  {
    "text": "धनेश्वरी धनं रक्षेत् कौमारी कन्यकां तथा ।\nपन्थानं सुपथा रक्षेन्मार्गं क्षेमङ्करी तथा ॥ ४३॥"
  },
  {
    "text": "राजद्वारे महालक्ष्मीर्विजया सतत स्थिता ।\nरक्षाहीनं तु यत् स्थानं वर्जितं कवचेन तु ॥ ४४॥"
  },
  {
    "text": "तत्सर्वं रक्ष मे देवि जयन्ती पापनाशिनी ।\nसर्वरक्षाकरं पुण्यं कवचं सर्वदा जपेत् ॥ ४५॥"
  },
  {
    "text": "इदं रहस्यं विप्रर्षे भक्त्या तव मयोदितम् ।\nपादमेकं न गच्छेत् तु यदीच्छेच्छुभमात्मनः ॥ ४६॥"
  },
  {
    "text": "कवचेनावृतो नित्यं यत्र यत्रैव गच्छति ।\nतत्र तत्रार्थलाभश्व विजयः सार्वकालिकः ॥ ४७॥"
  },
  {
    "text": "यं यं चिन्तयते कामं तं तं प्राप्नोति निश्चितम् ।\nपरमैश्वर्यमतुलं प्राप्स्यते भूतले पुमान् ॥ ४८॥"
  },
  {
    "text": "निर्भयो जायते मर्त्यः सङ्ग्रामेष्वपराजितः ।\nत्रैलोक्ये तु भवेत्पूज्यः कवचेनावृतः पुमान् ॥ ४९॥"
  },
  {
    "text": "इदं तु देव्याः कवचं देवानामपि दुर्लभम् ।\nयः पठेत्प्रयतो नित्यं त्रिसन्ध्यं श्रद्धयान्वितः ॥ ५०॥"
  },
  {
    "text": "दैवीकला भवेत्तस्य त्रैलोक्ये चापराजितः ।\nजीवेद्वर्षशतं साग्रमपमृत्युविवर्जितः ॥ ५१॥"
  },
  {
    "text": "नश्यन्ति व्याधयः सर्वे लूताविस्फोटकादयः ।\nस्थावरं जङ्गमं चैव कृत्रिमं चैव यद्विषम् ॥ ५२॥"
  },
  {
    "text": "अभिचाराणि सर्वाणि मन्त्रयन्त्राणि भूतले ।\nभूचराः खेचराश्चैव कुलजाश्चौपदेशिकाः ॥ ५३॥"
  },
  {
    "text": "सहजा कुलजा माला डाकिनी शाकिनी तथा ।\nअन्तरिक्षचरा घोरा डाकिन्यश्च महारवाः ॥ ५४॥"
  },
  {
    "text": "ग्रहभूतपिशाचाश्च यक्षगन्धर्वराक्षसाः ।\nब्रह्मराक्षसवेतालाः कूष्माण्डा भैरवादयः ॥ ५५॥"
  },
  {
    "text": "नश्यन्ति दर्शनात्तस्य कवचेनावृतो हि यः ।\nमानोन्नतिर्भवेद्राज्ञस्तेजोवृद्धिः परा भवेत् ॥ ५६॥"
  },
  {
    "text": "यशोवृद्धिर्भवेत् पुंसां कीर्तिवृद्धिश्च जायते ।\nतस्मात् जपेत् सदा भक्तः कवचं कामदं मुने ॥ ५७॥"
  },
  {
    "text": "जपेत् सप्तशतीं चण्डीं कृत्वा तु कवचं पुरा ।\nनिर्विघ्नेन भवेत् सिद्धिश्चण्डीजपसमुद्भवा ॥ ५८॥"
  },
  {
    "text": "यावद्भूमण्डलं धत्ते सशैलवनकाननम् ।\nतावत्तिष्ठति मेदिन्यां सन्ततिः पुत्रपौत्रिकी ॥ ५९॥"
  },
  {
    "text": "देहान्ते परमं स्थानं सुरैरपि सुदुर्लभम् ।\nप्राप्नोति पुरुषो नित्यं महामायाप्रसादतः ॥ ६०॥"
  },
  {
    "text": "तत्र गच्छति गत्वासौ पुनश्चागमनं नहि ।\nलभते परमं स्थानं शिवेन समतां व्रजेत् ॥ ६१॥"
  },
  {
    "text": "॥ इति श्रीमार्कण्डेयपुराणे हरिहरब्रह्मविरचितं\nदेवीकवचं समाप्तम् ॥"
  },
  {
    "text": "॥ देवी माहात्म्यम् ॥"
  },
  {
    "text": "%\n        ॥ श्रीदुर्गायै नमः ॥"
  },
  {
    "text": "॥ अथ श्रीदुर्गासप्तशती ॥"
  },
  {
    "text": "॥ १. मधुकैटभवधो नाम प्रथमोऽध्यायः ॥"
  },
  {
    "text": "विनियोगः\nअस्य श्री प्रथमचरित्रस्य । ब्रह्मा ऋषिः ।\nमहाकाली देवता । गायत्री छन्दः । नन्दा शक्तिः ।\nरक्तदन्तिका बीजम् । अग्निस्तत्त्वम् ।\nऋग्वेदः स्वरूपम् । श्रीमहाकालीप्रीत्यर्थे\nप्रथमचरित्रजपे विनियोगः ।"
  },
  {
    "text": "। ध्यानम् ।\nॐ खड्गं चक्रगदेषुचापपरिघाञ्छूलं भुशुण्डीं शिरः\n        शङ्खं सन्दधतीं करैस्त्रिनयनां सर्वाङ्गभूषावृताम् ।\nनीलाश्मद्युतिमास्यपाददशकां सेवे महाकालिकां\n        यामस्तौत्स्वपिते हरौ कमलजो हन्तुं मधुं कैटभम् ॥"
  },
  {
    "text": "ॐ नमश्चण्डिकायै ॥"
  },
  {
    "text": "ॐ ऐं मार्कण्डेय उवाच ॥ १.१॥"
  },
  {
    "text": "सावर्णिः सूर्यतनयो यो मनुः कथ्यतेऽष्टमः ।\nनिशामय तदुत्पत्तिं विस्तराद्गदतो मम ॥ १.२॥"
  },
  {
    "text": "महामायानुभावेन यथा मन्वन्तराधिपः ।\nस बभूव महाभागः सावर्णिस्तनयो रवेः ॥ १.३॥"
  },
  {
    "text": "स्वारोचिषेऽन्तरे पूर्वं चैत्रवंशसमुद्भवः ।\nसुरथो नाम राजाभूत्समस्ते क्षितिमण्डले ॥ १.४॥"
  },
  {
    "text": "तस्य पालयतः सम्यक् प्रजाः पुत्रानिवौरसान् ।\nबभूवुः शत्रवो भूपाः कोलाविध्वंसिनस्तदा ॥ १.५॥"
  },
  {
    "text": "तस्य तैरभवद् युद्धमतिप्रबलदण्डिनः ।\nन्यूनैरपि स तैर्युद्धे कोलाविध्वंसिभिर्जितः ॥ १.६॥"
  },
  {
    "text": "ततः स्वपुरमायातो निजदेशाधिपोऽभवत् ।\nआक्रान्तः स महाभागस्तैस्तदा प्रबलारिभिः ॥ १.७॥"
  },
  {
    "text": "अमात्यैर्बलिभिर्दुष्टैर्दुर्बलस्य दुरात्मभिः ।\nकोशो बलं चापहृतं तत्रापि स्वपुरे ततः ॥ १.८॥"
  },
  {
    "text": "ततो मृगयाव्याजेन हृतस्वाम्यः स भूपतिः ।\nएकाकी हयमारुह्य जगाम गहनं वनम् ॥ १.९॥"
  },
  {
    "text": "स तत्राश्रममद्राक्षीद्द्विजवर्यस्य मेधसः ।\nप्रशान्तश्वापदाकीर्णं मुनिशिष्योपशोभितम् ॥ १.१०॥"
  },
  {
    "text": "तस्थौ कञ्चित्स कालं च मुनिना तेन सत्कृतः ।\nइतश्चेतश्च विचरंस्तस्मिन् मुनिवराश्रमे ॥ १.११॥"
  },
  {
    "text": "सोऽचिन्तयत्तदा तत्र ममत्वाकृष्टमानसः ।\nमत्पूर्वैः पालितं पूर्वं मया हीनं पुरं हि तत् ॥ १.१२॥"
  },
  {
    "text": "मद्भृत्यैस्तैरसद्वृत्तैर्धर्मतः पाल्यते न वा ।\nन जाने स प्रधानो मे शूरो हस्ती सदामदः ॥ १.१३॥"
  },
  {
    "text": "मम वैरिवशं यातः कान् भोगानुपलप्स्यते ।\nये ममानुगता नित्यं प्रसादधनभोजनैः ॥ १.१४॥"
  },
  {
    "text": "अनुवृत्तिं ध्रुवं तेऽद्य कुर्वन्त्यन्यमहीभृताम् ।\nअसम्यग्व्ययशीलैस्तैः कुर्वद्भिः सततं व्ययम् ॥ १.१५॥"
  },
  {
    "text": "सञ्चितः सोऽतिदुःखेन क्षयं कोशो गमिष्यति ।\nएतच्चान्यच्च सततं चिन्तयामास पार्थिवः ॥ १.१६॥"
  },
  {
    "text": "तत्र विप्राश्रमाभ्याशे वैश्यमेकं ददर्श सः ।\nस पृष्टस्तेन कस्त्वं भो हेतुश्चागमनेऽत्र कः ॥ १.१७॥"
  },
  {
    "text": "सशोक इव कस्मात्त्वं दुर्मना इव लक्ष्यसे ।\nइत्याकर्ण्य वचस्तस्य भूपतेः प्रणयोदितम् ॥ १.१८॥"
  },
  {
    "text": "प्रत्युवाच स तं वैश्यः प्रश्रयावनतो नृपम् ॥ १.१९॥"
  },
  {
    "text": "वैश्य उवाच ॥ १.२०॥"
  },
  {
    "text": "समाधिर्नाम वैश्योऽहमुत्पन्नो धनिनां कुले ॥ १.२१॥"
  },
  {
    "text": "पुत्रदारैर्निरस्तश्च धनलोभादसाधुभिः ।\nविहीनश्च धनैर्दारैः पुत्रैरादाय मे धनम् ॥ १.२२॥"
  },
  {
    "text": "वनमभ्यागतो दुःखी निरस्तश्चाप्तबन्धुभिः ।\nसोऽहं न वेद्मि पुत्राणां कुशलाकुशलात्मिकाम् ॥ १.२३॥"
  },
  {
    "text": "प्रवृत्तिं स्वजनानां च दाराणां चात्र संस्थितः ।\nकिं नु तेषां गृहे क्षेममक्षेमं किं नु साम्प्रतम् ॥ १.२४॥"
  },
  {
    "text": "कथं ते किं नु सद्वृत्ता दुर्वृत्ताः किं नु मे सुताः ॥ १.२५॥"
  },
  {
    "text": "राजोवाच ॥ १.२६॥"
  },
  {
    "text": "यैर्निरस्तो भवाँल्लुब्धैः पुत्रदारादिभिर्धनैः ॥ १.२७॥"
  },
  {
    "text": "तेषु किं भवतः स्नेहमनुबध्नाति मानसम् ॥ १.२८॥"
  },
  {
    "text": "वैश्य उवाच ॥ १.२९॥"
  },
  {
    "text": "एवमेतद्यथा प्राह भवानस्मद्गतं वचः ॥ १.३०॥"
  },
  {
    "text": "किं करोमि न बध्नाति मम निष्ठुरतां मनः ।\nयैः सन्त्यज्य पितृस्नेहं धनलुब्धैर्निराकृतः ॥ १.३१॥"
  },
  {
    "text": "पतिस्वजनहार्दं च हार्दितेष्वेव मे मनः ।\nकिमेतन्नाभिजानामि जानन्नपि महामते ॥ १.३२॥"
  },
  {
    "text": "यत्प्रेमप्रवणं चित्तं विगुणेष्वपि बन्धुषु ।\nतेषां कृते मे निःश्वासो दौर्मनस्यं च जायते ॥ १.३३॥"
  },
  {
    "text": "करोमि किं यन्न मनस्तेष्वप्रीतिषु निष्ठुरम् ॥ १.३४॥"
  },
  {
    "text": "मार्कण्डेय उवाच ॥ १.३५॥"
  },
  {
    "text": "ततस्तौ सहितौ विप्र तं मुनिं समुपस्थितौ ॥ १.३६॥"
  },
  {
    "text": "समाधिर्नाम वैश्योऽसौ स च पार्थिवसत्तमः ।\nकृत्वा तु तौ यथान्यायं यथार्हं तेन संविदम् ॥ १.३७॥"
  },
  {
    "text": "उपविष्टौ कथाः काश्चिच्चक्रतुर्वैश्यपार्थिवौ ॥ १.३८॥"
  },
  {
    "text": "राजोवाच ॥ १.३९॥"
  },
  {
    "text": "भगवंस्त्वामहं प्रष्टुमिच्छाम्येकं वदस्व तत् ॥ १.४०॥"
  },
  {
    "text": "दुःखाय यन्मे मनसः स्वचित्तायत्ततां विना ।\nममत्वं गतराज्यस्य राज्याङ्गेष्वखिलेष्वपि ॥ १.४१॥"
  },
  {
    "text": "जानतोऽपि यथाज्ञस्य किमेतन्मुनिसत्तम ।\nअयं च निकृतः पुत्रैर्दारैर्भृत्यैस्तथोज्झितः ॥ १.४२॥"
  },
  {
    "text": "स्वजनेन च सन्त्यक्तस्तेषु हार्दी तथाप्यति ।\nएवमेष तथाहं च द्वावप्यत्यन्तदुःखितौ ॥ १.४३॥"
  },
  {
    "text": "दृष्टदोषेऽपि विषये ममत्वाकृष्टमानसौ ।\nतत्किमेतन्महाभाग यन्मोहो ज्ञानिनोरपि ॥ १.४४॥"
  },
  {
    "text": "ममास्य च भवत्येषा विवेकान्धस्य मूढता ॥ १.४५॥"
  },
  {
    "text": "ऋषिरुवाच ॥ १.४६॥"
  },
  {
    "text": "ज्ञानमस्ति समस्तस्य जन्तोर्विषयगोचरे ॥ १.४७॥"
  },
  {
    "text": "विषयाश्च महाभाग यान्ति चैवं पृथक्पृथक् ।\nदिवान्धाः प्राणिनः केचिद्रात्रावन्धास्तथापरे ॥ १.४८॥"
  },
  {
    "text": "केचिद्दिवा तथा रात्रौ प्राणिनस्तुल्यदृष्टयः ।\nज्ञानिनो मनुजाः सत्यं किं तु ते न हि केवलम् ॥ १.४९॥"
  },
  {
    "text": "यतो हि ज्ञानिनः सर्वे पशुपक्षिमृगादयः ।\nज्ञानं च तन्मनुष्याणां यत्तेषां मृगपक्षिणाम् ॥ १.५०॥"
  },
  {
    "text": "मनुष्याणां च यत्तेषां तुल्यमन्यत्तथोभयोः ।\nज्ञानेऽपि सति पश्यैतान् पतङ्गाञ्छावचञ्चुषु ॥ १.५१॥"
  },
  {
    "text": "कणमोक्षादृतान् मोहात्पीड्यमानानपि क्षुधा ।\nमानुषा मनुजव्याघ्र साभिलाषाः सुतान् प्रति ॥ १.५२॥"
  },
  {
    "text": "लोभात् प्रत्युपकाराय नन्वेतान् किं न पश्यसि ।\nतथापि ममतावर्त्ते मोहगर्ते निपातिताः ॥ १.५३॥"
  },
  {
    "text": "महामायाप्रभावेण संसारस्थितिकारिणा ।\nतन्नात्र विस्मयः कार्यो योगनिद्रा जगत्पतेः ॥ १.५४॥"
  },
  {
    "text": "महामाया हरेश्चैषा तया सम्मोह्यते जगत् ।\nज्ञानिनामपि चेतांसि देवी भगवती हि सा ॥ १.५५॥"
  },
  {
    "text": "बलादाकृष्य मोहाय महामाया प्रयच्छति ।\nतया विसृज्यते विश्वं जगदेतच्चराचरम् ॥ १.५६॥"
  },
  {
    "text": "सैषा प्रसन्ना वरदा नृणां भवति मुक्तये ।\nसा विद्या परमा मुक्तेर्हेतुभूता सनातनी ॥ १.५७॥"
  },
  {
    "text": "संसारबन्धहेतुश्च सैव सर्वेश्वरेश्वरी ॥ १.५८॥"
  },
  {
    "text": "राजोवाच ॥ १.५९॥"
  },
  {
    "text": "भगवन् का हि सा देवी महामायेति यां भवान् ॥ १.६०॥"
  },
  {
    "text": "ब्रवीति कथमुत्पन्ना सा कर्मास्याश्च किं द्विज ।\nयत्प्रभावा च सा देवी यत्स्वरूपा यदुद्भवा ॥ १.६१॥"
  },
  {
    "text": "तत्सर्वं श्रोतुमिच्छामि त्वत्तो ब्रह्मविदां वर ॥ १.६२॥"
  },
  {
    "text": "ऋषिरुवाच ॥ १.६३॥"
  },
  {
    "text": "नित्यैव सा जगन्मूर्तिस्तया सर्वमिदं ततम् ॥ १.६४॥"
  },
  {
    "text": "तथापि तत्समुत्पत्तिर्बहुधा श्रूयतां मम ।\nदेवानां कार्यसिद्ध्यर्थमाविर्भवति सा यदा ॥ १.६५॥"
  },
  {
    "text": "उत्पन्नेति तदा लोके सा नित्याप्यभिधीयते ।\nयोगनिद्रां यदा विष्णुर्जगत्येकार्णवीकृते ॥ १.६६॥"
  },
  {
    "text": "आस्तीर्य शेषमभजत् कल्पान्ते भगवान् प्रभुः ।\nतदा द्वावसुरौ घोरौ विख्यातौ मधुकैटभौ ॥ १.६७॥"
  },
  {
    "text": "विष्णुकर्णमलोद्भूतौ हन्तुं ब्रह्माणमुद्यतौ ।\nस नाभिकमले विष्णोः स्थितो ब्रह्मा प्रजापतिः ॥ १.६८॥"
  },
  {
    "text": "दृष्ट्वा तावसुरौ चोग्रौ प्रसुप्तं च जनार्दनम् ।\nतुष्टाव योगनिद्रां तामेकाग्रहृदयः स्थितः ॥ १.६९॥"
  },
  {
    "text": "विबोधनार्थाय हरेर्हरिनेत्रकृतालयाम् ।\nविश्वेश्वरीं जगद्धात्रीं स्थितिसंहारकारिणीम् ॥ १.७०॥"
  },
  {
    "text": "निद्रां भगवतीं विष्णोरतुलां तेजसः प्रभुः ॥ १.७१॥"
  },
  {
    "text": "ब्रह्मोवाच ॥ १.७२॥"
  },
  {
    "text": "त्वं स्वाहा त्वं स्वधा त्वं हि वषट्कारः स्वरात्मिका ॥ १.७३॥"
  },
  {
    "text": "सुधा त्वमक्षरे नित्ये त्रिधा मात्रात्मिका स्थिता ।\nअर्धमात्रा स्थिता नित्या यानुच्चार्याविशेषतः ॥ १.७४॥"
  },
  {
    "text": "त्वमेव सन्ध्या सावित्री त्वं देवि जननी परा ।\nत्वयैतद्धार्यते विश्वं त्वयैतत् सृज्यते जगत् ॥ १.७५॥"
  },
  {
    "text": "त्वयैतत् पाल्यते देवि त्वमत्स्यन्ते च सर्वदा ।\nविसृष्टौ सृष्टिरूपा त्वं स्थितिरूपा च पालने ॥ १.७६॥"
  },
  {
    "text": "तथा संहृतिरूपान्ते जगतोऽस्य जगन्मये ।\nमहाविद्या महामाया महामेधा महास्मृतिः ॥ १.७७॥"
  },
  {
    "text": "महामोहा च भवती महादेवी महेश्वरी ।\nप्रकृतिस्त्वं च सर्वस्य गुणत्रयविभाविनी ॥ १.७८॥"
  },
  {
    "text": "कालरात्रिर्महारात्रिर्मोहरात्रिश्च दारुणा ।\nत्वं श्रीस्त्वमीश्वरी त्वं ह्रीस्त्वं बुद्धिर्बोधलक्षणा ॥ १.७९॥"
  },
  {
    "text": "लज्जा पुष्टिस्तथा तुष्टिस्त्वं शान्तिः क्षान्तिरेव च ।\nखड्गिनी शूलिनी घोरा गदिनी चक्रिणी तथा ॥ १.८०॥"
  },
  {
    "text": "शङ्खिनी चापिनी बाणभुशुण्डीपरिघायुधा ।\nसौम्या सौम्यतराशेषसौम्येभ्यस्त्वतिसुन्दरी ॥ १.८१॥"
  },
  {
    "text": "परापराणां परमा त्वमेव परमेश्वरी ।\nयच्च किञ्चित्क्वचिद्वस्तु सदसद्वाखिलात्मिके ॥ १.८२॥"
  },
  {
    "text": "तस्य सर्वस्य या शक्तिः सा त्वं किं स्तूयसे मया ।\nयया त्वया जगत्स्रष्टा जगत्पात्यत्ति यो जगत् ॥ १.८३॥"
  },
  {
    "text": "सोऽपि निद्रावशं नीतः कस्त्वां स्तोतुमिहेश्वरः ।\nविष्णुः शरीरग्रहणमहमीशान एव च ॥ १.८४॥"
  },
  {
    "text": "कारितास्ते यतोऽतस्त्वां कः स्तोतुं शक्तिमान् भवेत् ।\nसा त्वमित्थं प्रभावैः स्वैरुदारैर्देवि संस्तुता ॥ १.८५॥"
  },
  {
    "text": "मोहयैतौ दुराधर्षावसुरौ मधुकैटभौ ।\nप्रबोधं च जगत्स्वामी नीयतामच्युतो लघु ॥ १.८६॥"
  },
  {
    "text": "बोधश्च क्रियतामस्य हन्तुमेतौ महासुरौ ॥ १.८७॥"
  },
  {
    "text": "ऋषिरुवाच ॥ १.८८॥"
  },
  {
    "text": "एवं स्तुता तदा देवी तामसी तत्र वेधसा ॥ १.८९॥"
  },
  {
    "text": "विष्णोः प्रबोधनार्थाय निहन्तुं मधुकैटभौ ।\nनेत्रास्यनासिकाबाहुहृदयेभ्यस्तथोरसः ॥ १.९०॥"
  },
  {
    "text": "निर्गम्य दर्शने तस्थौ ब्रह्मणोऽव्यक्तजन्मनः ।\nउत्तस्थौ च जगन्नाथस्तया मुक्तो जनार्दनः ॥ १.९१॥"
  },
  {
    "text": "एकार्णवेऽहिशयनात्ततः स ददृशे च तौ ।\nमधुकैटभौ दुरात्मानावतिवीर्यपराक्रमौ ॥ १.९२॥"
  },
  {
    "text": "क्रोधरक्तेक्षणावत्तुं ब्रह्माणं जनितोद्यमौ ।\nसमुत्थाय ततस्ताभ्यां युयुधे भगवान् हरिः ॥ १.९३॥"
  },
  {
    "text": "पञ्चवर्षसहस्राणि बाहुप्रहरणो विभुः ।\nतावप्यतिबलोन्मत्तौ महामायाविमोहितौ ॥ १.९४॥"
  },
  {
    "text": "उक्तवन्तौ वरोऽस्मत्तो व्रियतामिति केशवम् ॥ १.९५॥"
  },
  {
    "text": "श्रीभगवानुवाच ॥ १.९६॥"
  },
  {
    "text": "भवेतामद्य मे तुष्टौ मम वध्यावुभावपि ॥ १.९७॥"
  },
  {
    "text": "किमन्येन वरेणात्र एतावद्धि वृतं मया ॥ १.९८॥"
  },
  {
    "text": "ऋषिरुवाच ॥ १.९९॥"
  },
  {
    "text": "वञ्चिताभ्यामिति तदा सर्वमापोमयं जगत् ॥ १.१००॥"
  },
  {
    "text": "विलोक्य ताभ्यां गदितो भगवान् कमलेक्षणः ।\nआवां जहि न यत्रोर्वी सलिलेन परिप्लुता ॥ १.१०१॥"
  },
  {
    "text": "ऋषिरुवाच ॥ १.१०२॥"
  },
  {
    "text": "तथेत्युक्त्वा भगवता शङ्खचक्रगदाभृता ।\nकृत्वा चक्रेण वै छिन्ने जघने शिरसी तयोः ॥ १.१०३॥"
  },
  {
    "text": "एवमेषा समुत्पन्ना ब्रह्मणा संस्तुता स्वयम् ।\nप्रभावमस्या देव्यास्तु भूयः श‍ृणु वदामि ते ॥ १.१०४॥"
  },
  {
    "text": "। ऐं ॐ ।"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nमधुकैटभवधो नाम प्रथमोऽध्यायः ॥ १॥"
  },
  {
    "text": "उवाच १४, अर्धश्लोकाः २४, श्लोकाः ६६, एवमादितः ॥ १०४॥"
  },
  {
    "text": "॥ २. महिषासुरसैन्यवधो नाम द्वितीयोऽध्यायः ॥"
  },
  {
    "text": "विनियोगः\nअस्य श्री मध्यमचरित्रस्य विष्णुरृषिः ।\nश्रीमहालक्ष्मीर्देवता ।\nउष्णिक् छन्दः । शाकम्भरी शक्तिः । दुर्गा बीजम् ।\nवायुस्तत्त्वम् ।\nयजुर्वेदः स्वरूपम् । श्रीमहालक्ष्मीप्रीत्यर्थे\nमध्यमचरित्रजपे विनियोगः ।"
  },
  {
    "text": "। ध्यानम् ।\nॐ अक्षस्रक्परशू गदेषुकुलिशं पद्मं धनुः कुण्डिकां\n        दण्डं शक्तिमसिं च चर्म जलजं घण्टां सुराभाजनम् ।\nशूलं पाशसुदर्शने च दधतीं हस्तैः प्रवालप्रभां\n        सेवे सैरिभमर्दिनीमिह महालक्ष्मीं सरोजस्थिताम् ॥"
  },
  {
    "text": "ॐ ह्रीं ऋषिरुवाच ॥ २.१॥"
  },
  {
    "text": "देवासुरमभूद्युद्धं पूर्णमब्दशतं पुरा ।\nमहिषेऽसुराणामधिपे देवानां च पुरन्दरे ॥ २.२॥"
  },
  {
    "text": "तत्रासुरैर्महावीर्यैर्देवसैन्यं पराजितम् ।\nजित्वा च सकलान् देवानिन्द्रोऽभून्महिषासुरः ॥ २.३॥"
  },
  {
    "text": "ततः पराजिता देवाः पद्मयोनिं प्रजापतिम् ।\nपुरस्कृत्य गतास्तत्र यत्रेशगरुडध्वजौ ॥ २.४॥"
  },
  {
    "text": "यथावृत्तं तयोस्तद्वन्महिषासुरचेष्टितम् ।\nत्रिदशाः कथयामासुर्देवाभिभवविस्तरम् ॥ २.५॥"
  },
  {
    "text": "सूर्येन्द्राग्न्यनिलेन्दूनां यमस्य वरुणस्य च ।\nअन्येषां चाधिकारान्स स्वयमेवाधितिष्ठति ॥ २.६॥"
  },
  {
    "text": "स्वर्गान्निराकृताः सर्वे तेन देवगणा भुवि ।\nविचरन्ति यथा मर्त्या महिषेण दुरात्मना ॥ २.७॥"
  },
  {
    "text": "एतद्वः कथितं सर्वममरारिविचेष्टितम् ।\nशरणं वः प्रपन्नाः स्मो वधस्तस्य विचिन्त्यताम् ॥ २.८॥"
  },
  {
    "text": "इत्थं निशम्य देवानां वचांसि मधुसूदनः ।\nचकार कोपं शम्भुश्च भ्रुकुटीकुटिलाननौ ॥ २.९॥"
  },
  {
    "text": "ततोऽतिकोपपूर्णस्य चक्रिणो वदनात्ततः ।\nनिश्चक्राम महत्तेजो ब्रह्मणः शङ्करस्य च ॥ २.१०॥"
  },
  {
    "text": "अन्येषां चैव देवानां शक्रादीनां शरीरतः ।\nनिर्गतं सुमहत्तेजस्तच्चैक्यं समगच्छत ॥ २.११॥"
  },
  {
    "text": "अतीव तेजसः कूटं ज्वलन्तमिव पर्वतम् ।\nददृशुस्ते सुरास्तत्र ज्वालाव्याप्तदिगन्तरम् ॥ २.१२॥"
  },
  {
    "text": "अतुलं तत्र तत्तेजः सर्वदेवशरीरजम् ।\nएकस्थं तदभून्नारी व्याप्तलोकत्रयं त्विषा ॥ २.१३॥"
  },
  {
    "text": "यदभूच्छाम्भवं तेजस्तेनाजायत तन्मुखम् ।\nयाम्येन चाभवन् केशा बाहवो विष्णुतेजसा ॥ २.१४॥"
  },
  {
    "text": "सौम्येन स्तनयोर्युग्मं मध्यं चैन्द्रेण चाभवत् ।\nवारुणेन च जङ्घोरू नितम्बस्तेजसा भुवः ॥ २.१५॥"
  },
  {
    "text": "ब्रह्मणस्तेजसा पादौ तदङ्गुल्योऽर्कतेजसा ।\nवसूनां च कराङ्गुल्यः कौबेरेण च नासिका ॥ २.१६॥"
  },
  {
    "text": "तस्यास्तु दन्ताः सम्भूताः प्राजापत्येन तेजसा ।\nनयनत्रितयं जज्ञे तथा पावकतेजसा ॥ २.१७॥"
  },
  {
    "text": "भ्रुवौ च सन्ध्ययोस्तेजः श्रवणावनिलस्य च ।\nअन्येषां चैव देवानां सम्भवस्तेजसां शिवा ॥ २.१८॥"
  },
  {
    "text": "ततः समस्तदेवानां तेजोराशिसमुद्भवाम् ।\nतां विलोक्य मुदं प्रापुरमरा महिषार्दिताः ।\nततो देवा ददुस्तस्यै स्वानि स्वान्यायुधानि च ॥ २.१९॥"
  },
  {
    "text": "शूलं शूलाद्विनिष्कृष्य ददौ तस्यै पिनाकधृक् ।\nचक्रं च दत्तवान् कृष्णः समुत्पाट्य स्वचक्रतः ॥ २.२०॥"
  },
  {
    "text": "शङ्खं च वरुणः शक्तिं ददौ तस्यै हुताशनः ।\nमारुतो दत्तवांश्चापं बाणपूर्णे तथेषुधी ॥ २.२१॥"
  },
  {
    "text": "वज्रमिन्द्रः समुत्पाट्य कुलिशादमराधिपः ।\nददौ तस्यै सहस्राक्षो घण्टामैरावताद्गजात् ॥ २.२२॥"
  },
  {
    "text": "कालदण्डाद्यमो दण्डं पाशं चाम्बुपतिर्ददौ ।\nप्रजापतिश्चाक्षमालां ददौ ब्रह्मा कमण्डलुम् ॥ २.२३॥"
  },
  {
    "text": "समस्तरोमकूपेषु निजरश्मीन् दिवाकरः ।\nकालश्च दत्तवान् खड्गं तस्यै चर्म च निर्मलम् ॥ २.२४॥"
  },
  {
    "text": "क्षीरोदश्चामलं हारमजरे च तथाम्बरे ।\nचूडामणिं तथा दिव्यं कुण्डले कटकानि च ॥ २.२५॥"
  },
  {
    "text": "अर्धचन्द्रं तथा शुभ्रं केयूरान् सर्वबाहुषु ।\nनूपुरौ विमलौ तद्वद् ग्रैवेयकमनुत्तमम् ॥ २.२६॥"
  },
  {
    "text": "अङ्गुलीयकरत्नानि समस्तास्वङ्गुलीषु च ।\nविश्वकर्मा ददौ तस्यै परशुं चातिनिर्मलम् ॥ २.२७॥"
  },
  {
    "text": "अस्त्राण्यनेकरूपाणि तथाभेद्यं च दंशनम् ।\nअम्लानपङ्कजां मालां शिरस्युरसि चापराम् ॥ २.२८॥"
  },
  {
    "text": "अददज्जलधिस्तस्यै पङ्कजं चातिशोभनम् ।\nहिमवान् वाहनं सिंहं रत्नानि विविधानि च ॥ २.२९॥"
  },
  {
    "text": "ददावशून्यं सुरया पानपात्रं धनाधिपः ।\nशेषश्च सर्वनागेशो महामणिविभूषितम् ॥ २.३०॥"
  },
  {
    "text": "नागहारं ददौ तस्यै धत्ते यः पृथिवीमिमाम् ।\nअन्यैरपि सुरैर्देवी भूषणैरायुधैस्तथा ॥ २.३१॥"
  },
  {
    "text": "सम्मानिता ननादोच्चैः साट्टहासं मुहुर्मुहुः ।\nतस्या नादेन घोरेण कृत्स्नमापूरितं नभः ॥ २.३२॥"
  },
  {
    "text": "अमायतातिमहता प्रतिशब्दो महानभूत् ।\nचुक्षुभुः सकला लोकाः समुद्राश्च चकम्पिरे ॥ २.३३॥"
  },
  {
    "text": "चचाल वसुधा चेलुः सकलाश्च महीधराः ।\nजयेति देवाश्च मुदा तामूचुः सिंहवाहिनीम् ॥ २.३४॥"
  },
  {
    "text": "तुष्टुवुर्मुनयश्चैनां भक्तिनम्रात्ममूर्तयः ।\nदृष्ट्वा समस्तं सङ्क्षुब्धं त्रैलोक्यममरारयः ॥ २.३५॥"
  },
  {
    "text": "सन्नद्धाखिलसैन्यास्ते समुत्तस्थुरुदायुधाः ।\nआः किमेतदिति क्रोधादाभाष्य महिषासुरः ॥ २.३६॥"
  },
  {
    "text": "अभ्यधावत तं शब्दमशेषैरसुरैर्वृतः ।\nस ददर्श ततो देवीं व्याप्तलोकत्रयां त्विषा ॥ २.३७॥"
  },
  {
    "text": "पादाक्रान्त्या नतभुवं किरीटोल्लिखिताम्बराम् ।\nक्षोभिताशेषपातालां धनुर्ज्यानिःस्वनेन ताम् ॥ २.३८॥"
  },
  {
    "text": "दिशो भुजसहस्रेण समन्ताद्व्याप्य संस्थिताम् ।\nततः प्रववृते युद्धं तया देव्या सुरद्विषाम् ॥ २.३९॥"
  },
  {
    "text": "शस्त्रास्त्रैर्बहुधा मुक्तैरादीपितदिगन्तरम् ।\nमहिषासुरसेनानीश्चिक्षुराख्यो महासुरः ॥ २.४०॥"
  },
  {
    "text": "युयुधे चामरश्चान्यैश्चतुरङ्गबलान्वितः ।\nरथानामयुतैः षड्भिरुदग्राख्यो महासुरः ॥ २.४१॥"
  },
  {
    "text": "अयुध्यतायुतानां च सहस्रेण महाहनुः ।\nपञ्चाशद्भिश्च नियुतैरसिलोमा महासुरः ॥ २.४२॥"
  },
  {
    "text": "अयुतानां शतैः षड्भिर्बाष्कलो युयुधे रणे ।\nगजवाजिसहस्रौघैरनेकैः परिवारितः ॥ २.४३॥"
  },
  {
    "text": "वृतो रथानां कोट्या च युद्धे तस्मिन्नयुध्यत ।\nबिडालाख्योऽयुतानां च पञ्चाशद्भिरथायुतैः ॥ २.४४॥"
  },
  {
    "text": "युयुधे संयुगे तत्र रथानां परिवारितः ।\nअन्ये च तत्रायुतशो रथनागहयैर्वृताः ॥ २.४५॥"
  },
  {
    "text": "युयुधुः संयुगे देव्या सह तत्र महासुराः ।\nकोटिकोटिसहस्रैस्तु रथानां दन्तिनां तथा ॥ २.४६॥"
  },
  {
    "text": "हयानां च वृतो युद्धे तत्राभून्महिषासुरः ।\nतोमरैर्भिन्दिपालैश्च शक्तिभिर्मुसलैस्तथा ॥ २.४७॥"
  },
  {
    "text": "युयुधुः संयुगे देव्या खड्गैः परशुपट्टिशैः ।\nकेचिच्च चिक्षिपुः शक्तीः केचित् पाशांस्तथापरे ॥ २.४८॥"
  },
  {
    "text": "देवीं खड्गप्रहारैस्तु ते तां हन्तुं प्रचक्रमुः ।\nसापि देवी ततस्तानि शस्त्राण्यस्त्राणि चण्डिका ॥ २.४९॥"
  },
  {
    "text": "लीलयैव प्रचिच्छेद निजशस्त्रास्त्रवर्षिणी ।\nअनायस्तानना देवी स्तूयमाना सुरर्षिभिः ॥ २.५०॥"
  },
  {
    "text": "मुमोचासुरदेहेषु शस्त्राण्यस्त्राणि चेश्वरी ।\nसोऽपि क्रुद्धो धुतसटो देव्या वाहनकेसरी ॥ २.५१॥"
  },
  {
    "text": "चचारासुरसैन्येषु वनेष्विव हुताशनः ।\nनिःश्वासान् मुमुचे यांश्च युध्यमाना रणेऽम्बिका ॥ २.५२॥"
  },
  {
    "text": "त एव सद्यः सम्भूता गणाः शतसहस्रशः ।\nयुयुधुस्ते परशुभिर्भिन्दिपालासिपट्टिशैः ॥ २.५३॥"
  },
  {
    "text": "नाशयन्तोऽसुरगणान् देवीशक्त्युपबृंहिताः ।\nअवादयन्त पटहान् गणाः शङ्खांस्तथापरे ॥ २.५४॥"
  },
  {
    "text": "मृदङ्गांश्च तथैवान्ये तस्मिन् युद्धमहोत्सवे ।\nततो देवी त्रिशूलेन गदया शक्तिवृष्टिभिः ॥ २.५५॥"
  },
  {
    "text": "खड्गादिभिश्च शतशो निजघान महासुरान् ।\nपातयामास चैवान्यान् घण्टास्वनविमोहितान् ॥ २.५६॥"
  },
  {
    "text": "असुरान् भुवि पाशेन बद्ध्वा चान्यानकर्षयत् ।\nकेचिद् द्विधाकृतास्तीक्ष्णैः खड्गपातैस्तथापरे ॥ २.५७॥"
  },
  {
    "text": "विपोथिता निपातेन गदया भुवि शेरते ।\nवेमुश्च केचिद्रुधिरं मुसलेन भृशं हताः ॥ २.५८॥"
  },
  {
    "text": "केचिन्निपतिता भूमौ भिन्नाः शूलेन वक्षसि ।\nनिरन्तराः शरौघेण कृताः केचिद्रणाजिरे ॥ २.५९॥"
  },
  {
    "text": "श्येनानुकारिणः प्राणान् मुमुचुस्त्रिदशार्दनाः ।\nकेषाञ्चिद् बाहवश्छिन्नाश्छिन्नग्रीवास्तथापरे ॥ २.६०॥"
  },
  {
    "text": "शिरांसि पेतुरन्येषामन्ये मध्ये विदारिताः ।\nविच्छिन्नजङ्घास्त्वपरे पेतुरुर्व्यां महासुराः ॥ २.६१॥"
  },
  {
    "text": "एकबाह्वक्षिचरणाः केचिद्देव्या द्विधाकृताः ।\nछिन्नेऽपि चान्ये शिरसि पतिताः पुनरुत्थिताः ॥ २.६२॥"
  },
  {
    "text": "कबन्धा युयुधुर्देव्या गृहीतपरमायुधाः ।\nननृतुश्चापरे तत्र युद्धे तूर्यलयाश्रिताः ॥ २.६३॥"
  },
  {
    "text": "कबन्धाश्छिन्नशिरसः खड्गशक्त्यृष्टिपाणयः ।\nतिष्ठ तिष्ठेति भाषन्तो देवीमन्ये महासुराः ॥ २.६४॥"
  },
  {
    "text": "पातितै रथनागाश्वैरसुरैश्च वसुन्धरा ।\nअगम्या साभवत्तत्र यत्राभूत् स महारणः ॥ २.६५॥"
  },
  {
    "text": "शोणितौघा महानद्यः सद्यस्तत्र प्रसुस्रुवुः ।\nमध्ये चासुरसैन्यस्य वारणासुरवाजिनाम् ॥ २.६६॥"
  },
  {
    "text": "क्षणेन तन्महासैन्यमसुराणां तथाम्बिका ।\nनिन्ये क्षयं यथा वह्निस्तृणदारुमहाचयम् ॥ २.६७॥"
  },
  {
    "text": "स च सिंहो महानादमुत्सृजन् धुतकेसरः ।\nशरीरेभ्योऽमरारीणामसूनिव विचिन्वति ॥ २.६८॥"
  },
  {
    "text": "देव्या गणैश्च तैस्तत्र कृतं युद्धं तथासुरैः ।\nयथैषां तुतुषुर्देवाः पुष्पवृष्टिमुचो दिवि ॥ २.६९॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nमहिषासुरसैन्यवधो नाम द्वितीयोऽध्यायः ॥ २॥"
  },
  {
    "text": "उवाच १, अर्धश्लोकाः ६८, श्लोकाः ६९, एवमादितः ॥ १७३॥"
  },
  {
    "text": "॥ ३. महिषासुरवधो नाम तृतीयोऽध्यायः ॥"
  },
  {
    "text": "। ध्यानम् ।\nॐ उद्यद्भानुसहस्रकान्तिमरुणक्षौमां शिरोमालिकां\n        रक्तालिप्तपयोधरां जपवटीं विद्यामभीतिं वरम् ।\nहस्ताब्जैर्दधतीं त्रिनेत्रविलसद्वक्त्रारविन्दश्रियं\nदेवीं बद्धहिमांशुरत्नमुकुटां वन्देऽरविन्दस्थिताम् ।"
  },
  {
    "text": "ॐ ऋषिरुवाच ॥ ३.१॥"
  },
  {
    "text": "निहन्यमानं तत्सैन्यमवलोक्य महासुरः ।\nसेनानीश्चिक्षुरः कोपाद्ययौ योद्धुमथाम्बिकाम् ॥ ३.२॥"
  },
  {
    "text": "स देवीं शरवर्षेण ववर्ष समरेऽसुरः ।\nयथा मेरुगिरेः श‍ृङ्गं तोयवर्षेण तोयदः ॥ ३.३॥"
  },
  {
    "text": "तस्य छित्वा ततो देवी लीलयैव शरोत्करान् ।\nजघान तुरगान्बाणैर्यन्तारं चैव वाजिनाम् ॥ ३.४॥"
  },
  {
    "text": "चिच्छेद च धनुः सद्यो ध्वजं चातिसमुच्छृतम् ।\nविव्याध चैव गात्रेषु छिन्नधन्वानमाशुगैः ॥ ३.५॥"
  },
  {
    "text": "सच्छिन्नधन्वा विरथो हताश्वो हतसारथिः ।\nअभ्यधावत तां देवीं खड्गचर्मधरोऽसुरः ॥ ३.६॥"
  },
  {
    "text": "सिंहमाहत्य खड्गेन तीक्ष्णधारेण मूर्धनि ।\nआजघान भुजे सव्ये देवीमप्यतिवेगवान् ॥ ३.७॥"
  },
  {
    "text": "तस्याः खड्गो भुजं प्राप्य पफाल नृपनन्दन ।\nततो जग्राह शूलं स कोपादरुणलोचनः ॥ ३.८॥"
  },
  {
    "text": "चिक्षेप च ततस्तत्तु भद्रकाल्यां महासुरः ।\nजाज्वल्यमानं तेजोभी रविबिम्बमिवाम्बरात् ॥ ३.९॥"
  },
  {
    "text": "दृष्ट्वा तदापतच्छूलं देवी शूलममुञ्चत ।\nतेन तच्छतधा नीतं शूलं स च महासुरः ॥ ३.१०॥"
  },
  {
    "text": "हते तस्मिन्महावीर्ये महिषस्य चमूपतौ ।\nआजगाम गजारूढश्चामरस्त्रिदशार्दनः ॥ ३.११॥"
  },
  {
    "text": "सोऽपि शक्तिं मुमोचाथ देव्यास्तामम्बिका द्रुतम् ।\nहुङ्काराभिहतां भूमौ पातयामास निष्प्रभाम् ॥ ३.१२॥"
  },
  {
    "text": "भग्नां शक्तिं निपतितां दृष्ट्वा क्रोधसमन्वितः ।\nचिक्षेप चामरः शूलं बाणैस्तदपि साच्छिनत् ॥ ३.१३॥"
  },
  {
    "text": "ततः सिंहः समुत्पत्य गजकुम्भान्तरे स्थितः ।\nबाहुयुद्धेन युयुधे तेनोच्चैस्त्रिदशारिणा ॥ ३.१४॥"
  },
  {
    "text": "युध्यमानौ ततस्तौ तु तस्मान्नागान्महीं गतौ ।\nयुयुधातेऽतिसंरब्धौ प्रहारैरतिदारुणैः ॥ ३.१५॥"
  },
  {
    "text": "ततो वेगात् खमुत्पत्य निपत्य च मृगारिणा ।\nकरप्रहारेण शिरश्चामरस्य पृथक् कृतम् ॥ ३.१६॥"
  },
  {
    "text": "उदग्रश्च रणे देव्या शिलावृक्षादिभिर्हतः ।\nदन्तमुष्टितलैश्चैव करालश्च निपातितः ॥ ३.१७॥"
  },
  {
    "text": "देवी क्रुद्धा गदापातैश्चूर्णयामास चोद्धतम् ।\nबाष्कलं भिन्दिपालेन बाणैस्ताम्रं तथान्धकम् ॥ ३.१८॥"
  },
  {
    "text": "उग्रास्यमुग्रवीर्यं च तथैव च महाहनुम् ।\nत्रिनेत्रा च त्रिशूलेन जघान परमेश्वरी ॥ ३.१९॥"
  },
  {
    "text": "बिडालस्यासिना कायात् पातयामास वै शिरः ।\nदुर्धरं दुर्मुखं चोभौ शरैर्निन्ये यमक्षयम् ॥ ३.२०॥"
  },
  {
    "text": "एवं सङ्क्षीयमाणे तु स्वसैन्ये महिषासुरः ।\nमाहिषेण स्वरूपेण त्रासयामास तान् गणान् ॥ ३.२१॥"
  },
  {
    "text": "कांश्चित्तुण्डप्रहारेण खुरक्षेपैस्तथापरान् ।\nलाङ्गूलताडितांश्चान्यान् श‍ृङ्गाभ्यां च विदारितान् ॥ ३.२२॥"
  },
  {
    "text": "वेगेन कांश्चिदपरान्नादेन भ्रमणेन च ।\nनिःश्वासपवनेनान्यान्पातयामास भूतले ॥ ३.२३॥"
  },
  {
    "text": "निपात्य प्रमथानीकमभ्यधावत सोऽसुरः ।\nसिंहं हन्तुं महादेव्याः कोपं चक्रे ततोऽम्बिका ॥ ३.२४॥"
  },
  {
    "text": "सोऽपि कोपान्महावीर्यः खुरक्षुण्णमहीतलः ।\nश‍ृङ्गाभ्यां पर्वतानुच्चांश्चिक्षेप च ननाद च ॥ ३.२५॥"
  },
  {
    "text": "वेगभ्रमणविक्षुण्णा मही तस्य व्यशीर्यत ।\nलाङ्गूलेनाहतश्चाब्धिः प्लावयामास सर्वतः ॥ ३.२६॥"
  },
  {
    "text": "धुतश‍ृङ्गविभिन्नाश्च खण्डं खण्डं ययुर्घनाः ।\nश्वासानिलास्ताः शतशो निपेतुर्नभसोऽचलाः ॥ ३.२७॥"
  },
  {
    "text": "इति क्रोधसमाध्मातमापतन्तं महासुरम् ।\nदृष्ट्वा सा चण्डिका कोपं तद्वधाय तदाकरोत् ॥ ३.२८॥"
  },
  {
    "text": "सा क्षिप्त्वा तस्य वै पाशं तं बबन्ध महासुरम् ।\nतत्याज माहिषं रूपं सोऽपि बद्धो महामृधे ॥ ३.२९॥"
  },
  {
    "text": "ततः सिंहोऽभवत्सद्यो यावत्तस्याम्बिका शिरः ।\nछिनत्ति तावत् पुरुषः खड्गपाणिरदृश्यत ॥ ३.३०॥"
  },
  {
    "text": "तत एवाशु पुरुषं देवी चिच्छेद सायकैः ।\nतं खड्गचर्मणा सार्धं ततः सोऽभून्महागजः ॥ ३.३१॥"
  },
  {
    "text": "करेण च महासिंहं तं चकर्ष जगर्ज च ।\nकर्षतस्तु करं देवी खड्गेन निरकृन्तत ॥ ३.३२॥"
  },
  {
    "text": "ततो महासुरो भूयो माहिषं वपुरास्थितः ।\nतथैव क्षोभयामास त्रैलोक्यं सचराचरम् ॥ ३.३३॥"
  },
  {
    "text": "ततः क्रुद्धा जगन्माता चण्डिका पानमुत्तमम् ।\nपपौ पुनः पुनश्चैव जहासारुणलोचना ॥ ३.३४॥"
  },
  {
    "text": "ननर्द चासुरः सोऽपि बलवीर्यमदोद्धतः ।\nविषाणाभ्यां च चिक्षेप चण्डिकां प्रति भूधरान् ॥ ३.३५॥"
  },
  {
    "text": "सा च तान्प्रहितांस्तेन चूर्णयन्ती शरोत्करैः ।\nउवाच तं मदोद्धूतमुखरागाकुलाक्षरम् ॥ ३.३६॥"
  },
  {
    "text": "देव्युवाच ॥ ३.३७॥"
  },
  {
    "text": "गर्ज गर्ज क्षणं मूढ मधु यावत्पिबाम्यहम् ।\nमया त्वयि हतेऽत्रैव गर्जिष्यन्त्याशु देवताः ॥ ३.३८॥"
  },
  {
    "text": "ऋषिरुवाच ॥ ३.३९॥"
  },
  {
    "text": "एवमुक्त्वा समुत्पत्य सारूढा तं महासुरम् ।\nपादेनाक्रम्य कण्ठे च शूलेनैनमताडयत् ॥ ३.४०॥"
  },
  {
    "text": "ततः सोऽपि पदाक्रान्तस्तया निजमुखात्तदा ।\nअर्धनिष्क्रान्त एवासीद्देव्या वीर्येण संवृतः ॥ ३.४१॥"
  },
  {
    "text": "अर्धनिष्क्रान्त एवासौ युध्यमानो महासुरः ।\nतया महासिना देव्या शिरश्छित्त्वा निपातितः ॥ ३.४२॥"
  },
  {
    "text": "ततो हाहाकृतं सर्वं दैत्यसैन्यं ननाश तत् ।\nप्रहर्षं च परं जग्मुः सकला देवतागणाः ॥ ३.४३॥"
  },
  {
    "text": "तुष्टुवुस्तां सुरा देवीं सहदिव्यैर्महर्षिभिः ।\nजगुर्गन्धर्वपतयो ननृतुश्चाप्सरोगणाः ॥ ३.४४॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nमहिषासुरवधो नाम तृतीयोऽध्यायः ॥ ३॥"
  },
  {
    "text": "उवाच ३, अर्धश्लोकाः ४१, श्लोकाः ४४, एवमादितः ॥ २१७॥"
  },
  {
    "text": "॥ ४. शक्रादिस्तुतिर्नाम चतुर्थोऽध्यायः ॥"
  },
  {
    "text": "। ध्यानम् ।\nॐ कालाभ्राभां कटाक्षैररिकुलभयदां मौलिबद्धेन्दुरेखां\n        शङ्खं चक्रं कृपाणं त्रिशिखमपि करैरुद्वहन्तीं त्रिनेत्राम् ।\nसिंहस्कन्धाधिरूढां त्रिभुवनमखिलं तेजसा पूरयन्तीं\n        ध्यायेद्दुर्गां जयाख्यां त्रिदशपरिवृतां सेवितां सिद्धिकामैः ॥"
  },
  {
    "text": "ॐ ऋषिरुवाच ॥ ४.१॥"
  },
  {
    "text": "शक्रादयः सुरगणा निहतेऽतिवीर्ये\nतस्मिन्दुरात्मनि सुरारिबले च देव्या ।\nतां तुष्टुवुः प्रणतिनम्रशिरोधरांसा\nवाग्भिः प्रहर्षपुलकोद्गमचारुदेहाः ॥ ४.२॥"
  },
  {
    "text": "देव्या यया ततमिदं जगदात्मशक्त्या\nनिःशेषदेवगणशक्तिसमूहमूर्त्या ।\nतामम्बिकामखिलदेवमहर्षिपूज्यां\nभक्त्या नताः स्म विदधातु शुभानि सा नः ॥ ४.३॥"
  },
  {
    "text": "यस्याः प्रभावमतुलं भगवाननन्तो\nब्रह्मा हरश्च न हि वक्तुमलं बलं च ।\nसा चण्डिकाखिलजगत्परिपालनाय\nनाशाय चाशुभभयस्य मतिं करोतु ॥ ४.४॥"
  },
  {
    "text": "या श्रीः स्वयं सुकृतिनां भवनेष्वलक्ष्मीः\nपापात्मनां कृतधियां हृदयेषु बुद्धिः ।\nश्रद्धा सतां कुलजनप्रभवस्य लज्जा\nतां त्वां नताः स्म परिपालय देवि विश्वम् ॥ ४.५॥"
  },
  {
    "text": "किं वर्णयाम तव रूपमचिन्त्यमेतत्\nकिञ्चातिवीर्यमसुरक्षयकारि भूरि ।\nकिं चाहवेषु चरितानि तवाति यानि\nसर्वेषु देव्यसुरदेवगणादिकेषु ॥ ४.६॥"
  },
  {
    "text": "हेतुः समस्तजगतां त्रिगुणापि दोषै-\nर्न ज्ञायसे हरिहरादिभिरप्यपारा ।\nसर्वाश्रयाखिलमिदं जगदंशभूत-\nमव्याकृता हि परमा प्रकृतिस्त्वमाद्या ॥ ४.७॥"
  },
  {
    "text": "यस्याः समस्तसुरता समुदीरणेन\nतृप्तिं प्रयाति सकलेषु मखेषु देवि ।\nस्वाहासि वै पितृगणस्य च तृप्तिहेतु-\nरुच्चार्यसे त्वमत एव जनैः स्वधा च ॥ ४.८॥"
  },
  {
    "text": "या मुक्तिहेतुरविचिन्त्यमहाव्रता त्वं\nअभ्यस्यसे सुनियतेन्द्रियतत्त्वसारैः ।\nमोक्षार्थिभिर्मुनिभिरस्तसमस्तदोषै-\nर्विद्यासि सा भगवती परमा हि देवि ॥ ४.९॥"
  },
  {
    "text": "शब्दात्मिका सुविमलर्ग्यजुषां निधान-\nमुद्गीथरम्यपदपाठवतां च साम्नाम् ।\nदेवि त्रयी भगवती भवभावनाय\nवार्तासि सर्वजगतां परमार्तिहन्त्री ॥ ४.१०॥"
  },
  {
    "text": "मेधासि देवि विदिताखिलशास्त्रसारा\nदुर्गासि दुर्गभवसागरनौरसङ्गा ।\nश्रीः कैटभारिहृदयैककृताधिवासा\nगौरी त्वमेव शशिमौलिकृतप्रतिष्ठा ॥ ४.११॥"
  },
  {
    "text": "ईषत्सहासममलं परिपूर्णचन्द्र-\nबिम्बानुकारि कनकोत्तमकान्तिकान्तम् ।\nअत्यद्भुतं प्रहृतमात्तरुषा तथापि\nवक्त्रं विलोक्य सहसा महिषासुरेण ॥ ४.१२॥"
  },
  {
    "text": "दृष्ट्वा तु देवि कुपितं भ्रुकुटीकराल-\nमुद्यच्छशाङ्कसदृशच्छवि यन्न सद्यः ।\nप्राणान् मुमोच महिषस्तदतीव चित्रं\nकैर्जीव्यते हि कुपितान्तकदर्शनेन ॥ ४.१३॥"
  },
  {
    "text": "देवि प्रसीद परमा भवती भवाय\nसद्यो विनाशयसि कोपवती कुलानि ।\nविज्ञातमेतदधुनैव यदस्तमेत-\nन्नीतं बलं सुविपुलं महिषासुरस्य ॥ ४.१४॥"
  },
  {
    "text": "ते सम्मता जनपदेषु धनानि तेषां\nतेषां यशांसि न च सीदति बन्धुवर्गः ।\nधन्यास्त एव निभृतात्मजभृत्यदारा\nयेषां सदाभ्युदयदा भवती प्रसन्ना ॥ ४.१५॥"
  },
  {
    "text": "धर्म्याणि देवि सकलानि सदैव कर्मा-\nण्यत्यादृतः प्रतिदिनं सुकृती करोति ।\nस्वर्गं प्रयाति च ततो भवती प्रसादा-\nल्लोकत्रयेऽपि फलदा ननु देवि तेन ॥ ४.१६॥"
  },
  {
    "text": "दुर्गे स्मृता हरसि भीतिमशेषजन्तोः\nस्वस्थैः स्मृता मतिमतीव शुभां ददासि ।\nदारिद्र्यदुःखभयहारिणि का त्वदन्या\nसर्वोपकारकरणाय सदार्द्रचित्ता ॥ ४.१७॥"
  },
  {
    "text": "एभिर्हतैर्जगदुपैति सुखं तथैते\nकुर्वन्तु नाम नरकाय चिराय पापम् ।\nसङ्ग्राममृत्युमधिगम्य दिवं प्रयान्तु\nमत्वेति नूनमहितान्विनिहंसि देवि ॥ ४.१८॥"
  },
  {
    "text": "दृष्ट्वैव किं न भवती प्रकरोति भस्म\nसर्वासुरानरिषु यत्प्रहिणोषि शस्त्रम् ।\nलोकान्प्रयान्तु रिपवोऽपि हि शस्त्रपूता\nइत्थं मतिर्भवति तेष्वहितेषुसाध्वी ॥ ४.१९॥"
  },
  {
    "text": "खड्गप्रभानिकरविस्फुरणैस्तथोग्रैः\nशूलाग्रकान्तिनिवहेन दृशोऽसुराणाम् ।\nयन्नागता विलयमंशुमदिन्दुखण्ड-\nयोग्याननं तव विलोकयतां तदेतत् ॥ ४.२०॥"
  },
  {
    "text": "दुर्वृत्तवृत्तशमनं तव देवि शीलं\nरूपं तथैतदविचिन्त्यमतुल्यमन्यैः ।\nवीर्यं च हन्तृ हृतदेवपराक्रमाणां\nवैरिष्वपि प्रकटितैव दया त्वयेत्थम् ॥ ४.२१॥"
  },
  {
    "text": "केनोपमा भवतु तेऽस्य पराक्रमस्य\nरूपं च शत्रुभयकार्यतिहारि कुत्र ।\nचित्ते कृपा समरनिष्ठुरता च दृष्टा\nत्वय्येव देवि वरदे भुवनत्रयेऽपि ॥ ४.२२॥"
  },
  {
    "text": "त्रैलोक्यमेतदखिलं रिपुनाशनेन\nत्रातं त्वया समरमूर्धनि तेऽपि हत्वा ।\nनीता दिवं रिपुगणा भयमप्यपास्तम्\nअस्माकमुन्मदसुरारिभवं नमस्ते ॥ ४.२३॥"
  },
  {
    "text": "शूलेन पाहि नो देवि पाहि खड्गेन चाम्बिके ।\nघण्टास्वनेन नः पाहि चापज्यानिःस्वनेन च ॥ ४.२४॥"
  },
  {
    "text": "प्राच्यां रक्ष प्रतीच्यां च चण्डिके रक्ष दक्षिणे ।\nभ्रामणेनात्मशूलस्य उत्तरस्यां तथेश्वरि ॥ ४.२५॥"
  },
  {
    "text": "सौम्यानि यानि रूपाणि त्रैलोक्ये विचरन्ति ते ।\nयानि चात्यन्तघोराणि तै रक्षास्मांस्तथा भुवम् ॥ ४.२६॥"
  },
  {
    "text": "खड्गशूलगदादीनि यानि चास्त्रानि तेऽम्बिके ।\nकरपल्लवसङ्गीनि तैरस्मान्रक्ष सर्वतः ॥ ४.२७॥"
  },
  {
    "text": "ऋषिरुवाच ॥ ४.२८॥"
  },
  {
    "text": "एवं स्तुता सुरैर्दिव्यैः कुसुमैर्नन्दनोद्भवैः ।\nअर्चिता जगतां धात्री तथा गन्धानुलेपनैः ॥ ४.२९॥"
  },
  {
    "text": "भक्त्या समस्तैस्त्रिदशैर्दिव्यैर्धूपैः सुधूपिता ।\nप्राह प्रसादसुमुखी समस्तान् प्रणतान् सुरान् ॥ ४.३०॥"
  },
  {
    "text": "देव्युवाच ॥ ४.३१॥"
  },
  {
    "text": "व्रियतां त्रिदशाः सर्वे यदस्मत्तोऽभिवाञ्छितम् ॥ ४.३२॥"
  },
  {
    "text": "देवा ऊचुः ॥ ४.३३॥"
  },
  {
    "text": "भगवत्या कृतं सर्वं न किञ्चिदवशिष्यते ॥ ४.३४॥"
  },
  {
    "text": "यदयं निहतः शत्रुरस्माकं महिषासुरः ।\nयदि चापि वरो देयस्त्वयास्माकं महेश्वरि ॥ ४.३५॥"
  },
  {
    "text": "संस्मृता संस्मृता त्वं नो हिंसेथाः परमापदः ।\nयश्च मर्त्यः स्तवैरेभिस्त्वां स्तोष्यत्यमलानने ॥ ४.३६॥"
  },
  {
    "text": "तस्य वित्तर्द्धिविभवैर्धनदारादिसम्पदाम् ।\nवृद्धयेऽस्मत्प्रसन्ना त्वं भवेथाः सर्वदाम्बिके ॥ ४.३७॥"
  },
  {
    "text": "ऋषिरुवाच ॥ ४.३८॥"
  },
  {
    "text": "इति प्रसादिता देवैर्जगतोऽर्थे तथात्मनः ।\nतथेत्युक्त्वा भद्रकाली बभूवान्तर्हिता नृप ॥ ४.३९॥"
  },
  {
    "text": "इत्येतत्कथितं भूप सम्भूता सा यथा पुरा ।\nदेवी देवशरीरेभ्यो जगत्त्रयहितैषिणी ॥ ४.४०॥"
  },
  {
    "text": "पुनश्च गौरीदेहात्सा समुद्भूता यथाभवत् ।\nवधाय दुष्टदैत्यानां तथा शुम्भनिशुम्भयोः ॥ ४.४१॥"
  },
  {
    "text": "रक्षणाय च लोकानां देवानामुपकारिणी ।\nतच्छृणुष्व मयाख्यातं यथावत्कथयामि ते ॥ ४.४२॥"
  },
  {
    "text": "। ह्रीं ॐ ।"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे\nदेवीमाहात्म्ये शक्रादिस्तुतिर्नाम चतुर्थोऽध्यायः ॥ ४॥"
  },
  {
    "text": "उवाच ५, अर्धश्लोकौ २, श्लोकाः ३५, एवमादितः ॥ २५९॥"
  },
  {
    "text": "॥ ५. देव्या दूतसंवादो नाम पञ्चमोऽध्यायः ॥"
  },
  {
    "text": "विनियोगः\nअस्य श्री उत्तरचरित्रस्य रुद्र ऋषिः ।\nश्रीमहासरस्वती देवता ।\nअनुष्टुप् छन्दः । भीमा शक्तिः । भ्रामरी बीजम् ।\nसूर्यस्तत्त्वम् ।\nसामवेदः स्वरूपम् । श्रीमहासरस्वतीप्रीत्यर्थे\nउत्तरचरित्रपाठे विनियोगः ।"
  },
  {
    "text": "। ध्यानम् ।\nघण्टाशूलहलानि शङ्खमुसले चक्रं धनुः सायकं\n        हस्ताब्जैर्दधतीं घनान्तविलसच्छीतांशुतुल्यप्रभाम् ।\nगौरीदेहसमुद्भवां त्रिजगतामाधारभूतां महा-\n        पूर्वामत्र सरस्वतीमनुभजे शुम्भादिदैत्यार्दिनीम् ॥"
  },
  {
    "text": "ॐ क्लीं ऋषिरुवाच ॥ ५.१॥"
  },
  {
    "text": "पुरा शुम्भनिशुम्भाभ्यामसुराभ्यां शचीपतेः ।\nत्रैलोक्यं यज्ञभागाश्च हृता मदबलाश्रयात् ॥ ५.२॥"
  },
  {
    "text": "तावेव सूर्यतां तद्वदधिकारं तथैन्दवम् ।\nकौबेरमथ याम्यं च चक्राते वरुणस्य च ॥ ५.३॥"
  },
  {
    "text": "तावेव पवनर्द्धिं च चक्रतुर्वह्निकर्म च ।\nततो देवा विनिर्धूता भ्रष्टराज्याः पराजिताः ॥ ५.४॥"
  },
  {
    "text": "हृताधिकारास्त्रिदशास्ताभ्यां सर्वे निराकृताः ।\nमहासुराभ्यां तां देवीं संस्मरन्त्यपराजिताम् ॥ ५.५॥"
  },
  {
    "text": "तयास्माकं वरो दत्तो यथापत्सु स्मृताखिलाः ।\nभवतां नाशयिष्यामि तत्क्षणात्परमापदः ॥ ५.६॥"
  },
  {
    "text": "इति कृत्वा मतिं देवा हिमवन्तं नगेश्वरम् ।\nजग्मुस्तत्र ततो देवीं विष्णुमायां प्रतुष्टुवुः ॥ ५.७॥"
  },
  {
    "text": "देवा ऊचुः ॥ ५.८॥"
  },
  {
    "text": "नमो देव्यै महादेव्यै शिवायै सततं नमः ।\nनमः प्रकृत्यै भद्रायै नियताः प्रणताः स्म ताम् ॥ ५.९॥"
  },
  {
    "text": "रौद्रायै नमो नित्यायै गौर्यै धात्र्यै नमो नमः ।\nज्योत्स्नायै चेन्दुरूपिण्यै सुखायै सततं नमः ॥ ५.१०॥"
  },
  {
    "text": "कल्याण्यै प्रणतां वृद्ध्यै सिद्ध्यै कुर्मो नमो नमः ।\nनैरृत्यै भूभृतां लक्ष्म्यै शर्वाण्यै ते नमो नमः ॥ ५.११॥"
  },
  {
    "text": "दुर्गायै दुर्गपारायै सारायै सर्वकारिण्यै ।\nख्यात्यै तथैव कृष्णायै धूम्रायै सततं नमः ॥ ५.१२॥"
  },
  {
    "text": "अतिसौम्यातिरौद्रायै नतास्तस्यै नमो नमः ।\nनमो जगत्प्रतिष्ठायै देव्यै कृत्यै नमो नमः ॥ ५.१३॥"
  },
  {
    "text": "या देवी सर्वभूतेषु विष्णुमायेति शब्दिता ।\nनमस्तस्यै नमस्तस्यै नमस्तस्यै नमो नमः ॥ ५.१४-१६॥"
  },
  {
    "text": "या देवी सर्वभूतेषु चेतनेत्यभिधीयते ।\nनमस्तस्यै नमस्तस्यै नमस्तस्यै नमो नमः ॥ ५.१७-१९॥"
  },
  {
    "text": "या देवी सर्वभूतेषु बुद्धिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.२०-२२॥"
  },
  {
    "text": "या देवी सर्वभूतेषु निद्रारूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.२३-२५॥"
  },
  {
    "text": "या देवी सर्वभूतेषु क्षुधारूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.२६-२८॥"
  },
  {
    "text": "या देवी सर्वभूतेषु छायारूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.२९-३१॥"
  },
  {
    "text": "या देवी सर्वभूतेषु शक्तिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.३२-३४॥"
  },
  {
    "text": "या देवी सर्वभूतेषु तृष्णारूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.३५-३७॥"
  },
  {
    "text": "या देवी सर्वभूतेषु क्षान्तिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.३८-४०॥"
  },
  {
    "text": "या देवी सर्वभूतेषु जातिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.४१-४३॥"
  },
  {
    "text": "या देवी सर्वभूतेषु लज्जारूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.४४-४६॥"
  },
  {
    "text": "या देवी सर्वभूतेषु शान्तिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.४७-४९॥"
  },
  {
    "text": "या देवी सर्वभूतेषु श्रद्धारूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.५०-५२॥"
  },
  {
    "text": "या देवी सर्वभूतेषु कान्तिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.५३-५५॥"
  },
  {
    "text": "या देवी सर्वभूतेषु लक्ष्मीरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.५६-५८॥"
  },
  {
    "text": "या देवी सर्वभूतेषु वृत्तिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.५९-६१॥"
  },
  {
    "text": "या देवी सर्वभूतेषु स्मृतिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.६२-६४॥"
  },
  {
    "text": "या देवी सर्वभूतेषु दयारूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.६५-६७॥"
  },
  {
    "text": "या देवी सर्वभूतेषु तुष्टिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.६८-७०॥"
  },
  {
    "text": "या देवी सर्वभूतेषु मातृरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.७१-७३॥"
  },
  {
    "text": "या देवी सर्वभूतेषु भ्रान्तिरूपेण संस्थिता ।\nनमस्तस्यै नमस्तस्यै नमस्तस्यै नमो नमः ॥ ५.७४-७६॥"
  },
  {
    "text": "इन्द्रियाणामधिष्ठात्री भूतानां चाखिलेषु या ।\nभूतेषु सततं तस्यै व्याप्त्यै देव्यै नमो नमः ॥ ५.७७॥"
  },
  {
    "text": "चितिरूपेण या कृत्स्नमेतद् व्याप्य स्थिता जगत् ।\nनमस्तस्यै नमस्तस्यै नमस्तस्यै नमो नमः ॥ ५.७८-८०॥"
  },
  {
    "text": "स्तुता सुरैः पूर्वमभीष्टसंश्रया-\nत्तथा सुरेन्द्रेण दिनेषु सेविता ।\nकरोतु सा नः शुभहेतुरीश्वरी\nशुभानि भद्राण्यभिहन्तु चापदः ॥ ५.८१॥"
  },
  {
    "text": "या साम्प्रतं चोद्धतदैत्यतापितै-\nरस्माभिरीशा च सुरैर्नमस्यते ।\nया च स्मृता तत्क्षणमेव हन्ति नः\nसर्वापदो भक्तिविनम्रमूर्तिभिः ॥ ५.८२॥"
  },
  {
    "text": "ऋषिरुवाच ॥ ५.८३॥"
  },
  {
    "text": "एवं स्तवाभियुक्तानां देवानां तत्र पार्वती ।\nस्नातुमभ्याययौ तोये जाह्नव्या नृपनन्दन ॥ ५.८४॥"
  },
  {
    "text": "साब्रवीत्तान् सुरान् सुभ्रूर्भवद्भिः स्तूयतेऽत्र का ।\nशरीरकोशतश्चास्याः समुद्भूताब्रवीच्छिवा ॥ ५.८५॥"
  },
  {
    "text": "स्तोत्रं ममैतत्क्रियते शुम्भदैत्यनिराकृतैः ।\nदेवैः समेतैः समरे निशुम्भेन पराजितैः ॥ ५.८६॥"
  },
  {
    "text": "शरीरकोशाद्यत्तस्याः पार्वत्या निःसृताम्बिका ।\nकौशिकीति समस्तेषु ततो लोकेषु गीयते ॥ ५.८७॥"
  },
  {
    "text": "तस्यां विनिर्गतायां तु कृष्णाभूत्सापि पार्वती ।\nकालिकेति समाख्याता हिमाचलकृताश्रया ॥ ५.८८॥"
  },
  {
    "text": "ततोऽम्बिकां परं रूपं बिभ्राणां सुमनोहरम् ।\nददर्श चण्डो मुण्डश्च भृत्यौ शुम्भनिशुम्भयोः ॥ ५.८९॥"
  },
  {
    "text": "ताभ्यां शुम्भाय चाख्याता सातीव सुमनोहरा ।\nकाप्यास्ते स्त्री महाराज भासयन्ती हिमाचलम् ॥ ५.९०॥"
  },
  {
    "text": "नैव तादृक् क्वचिद्रूपं दृष्टं केनचिदुत्तमम् ।\nज्ञायतां काप्यसौ देवी गृह्यतां चासुरेश्वर ॥ ५.९१॥"
  },
  {
    "text": "स्त्रीरत्नमतिचार्वङ्गी द्योतयन्ती दिशस्त्विषा ।\nसा तु तिष्ठति दैत्येन्द्र तां भवान् द्रष्टुमर्हति ॥ ५.९२॥"
  },
  {
    "text": "यानि रत्नानि मणयो गजाश्वादीनि वै प्रभो ।\nत्रैलोक्ये तु समस्तानि साम्प्रतं भान्ति ते गृहे ॥ ५.९३॥"
  },
  {
    "text": "ऐरावतः समानीतो गजरत्नं पुरन्दरात् ।\nपारिजाततरुश्चायं तथैवोच्चैःश्रवा हयः ॥ ५.९४॥"
  },
  {
    "text": "विमानं हंससंयुक्तमेतत्तिष्ठति तेऽङ्गणे ।\nरत्नभूतमिहानीतं यदासीद्वेधसोऽद्भुतम् ॥ ५.९५॥"
  },
  {
    "text": "निधिरेष महापद्मः समानीतो धनेश्वरात् ।\nकिञ्जल्किनीं ददौ चाब्धिर्मालामम्लानपङ्कजाम् ॥ ५.९६॥"
  },
  {
    "text": "छत्रं ते वारुणं गेहे काञ्चनस्रावि तिष्ठति ।\nतथायं स्यन्दनवरो यः पुरासीत्प्रजापतेः ॥ ५.९७॥"
  },
  {
    "text": "मृत्योरुत्क्रान्तिदा नाम शक्तिरीश त्वया हृता ।\nपाशः सलिलराजस्य भ्रातुस्तव परिग्रहे ॥ ५.९८॥"
  },
  {
    "text": "निशुम्भस्याब्धिजाताश्च समस्ता रत्नजातयः ।\nवह्निरपि ददौ तुभ्यमग्निशौचे च वाससी ॥ ५.९९॥"
  },
  {
    "text": "एवं दैत्येन्द्र रत्नानि समस्तान्याहृतानि ते ।\nस्त्रीरत्नमेषा कल्याणी त्वया कस्मान्न गृह्यते ॥ ५.१००॥"
  },
  {
    "text": "ऋषिरुवाच ॥ ५.१०१॥"
  },
  {
    "text": "निशम्येति वचः शुम्भः स तदा चण्डमुण्डयोः ।\nप्रेषयामास सुग्रीवं दूतं देव्या महासुरम् ॥ ५.१०२॥"
  },
  {
    "text": "इति चेति च वक्तव्या सा गत्वा वचनान्मम ।\nयथा चाभ्येति सम्प्रीत्या तथा कार्यं त्वया लघु ॥ ५.१०३॥"
  },
  {
    "text": "स तत्र गत्वा यत्रास्ते शैलोद्देशेऽतिशोभने ।\nतां च देवीं ततः प्राह श्लक्ष्णं मधुरया गिरा ॥ ५.१०४॥"
  },
  {
    "text": "दूत उवाच ॥ ५.१०५॥"
  },
  {
    "text": "देवि दैत्येश्वरः शुम्भस्त्रैलोक्ये परमेश्वरः ।\nदूतोऽहं प्रेषितस्तेन त्वत्सकाशमिहागतः ॥ ५.१०६॥"
  },
  {
    "text": "अव्याहताज्ञः सर्वासु यः सदा देवयोनिषु ।\nनिर्जिताखिलदैत्यारिः स यदाह श‍ृणुष्व तत् ॥ ५.१०७॥"
  },
  {
    "text": "मम त्रैलोक्यमखिलं मम देवा वशानुगाः ।\nयज्ञभागानहं सर्वानुपाश्नामि पृथक् पृथक् ॥ ५.१०८॥"
  },
  {
    "text": "त्रैलोक्ये वररत्नानि मम वश्यान्यशेषतः ।\nतथैव गजरत्नं च हृतं देवेन्द्रवाहनम् ॥ ५.१०९॥"
  },
  {
    "text": "क्षीरोदमथनोद्भूतमश्वरत्नं ममामरैः ।\nउच्चैःश्रवससंज्ञं तत्प्रणिपत्य समर्पितम् ॥ ५.११०॥"
  },
  {
    "text": "यानि चान्यानि देवेषु गन्धर्वेषूरगेषु च ।\nरत्नभूतानि भूतानि तानि मय्येव शोभने ॥ ५.१११॥"
  },
  {
    "text": "स्त्रीरत्नभूतां त्वां देवि लोके मन्यामहे वयम् ।\nसा त्वमस्मानुपागच्छ यतो रत्नभुजो वयम् ॥ ५.११२॥"
  },
  {
    "text": "मां वा ममानुजं वापि निशुम्भमुरुविक्रमम् ।\nभज त्वं चञ्चलापाङ्गि रत्नभूतासि वै यतः ॥ ५.११३॥"
  },
  {
    "text": "परमैश्वर्यमतुलं प्राप्स्यसे मत्परिग्रहात् ।\nएतद्बुद्ध्या समालोच्य मत्परिग्रहतां व्रज ॥ ५.११४॥"
  },
  {
    "text": "ऋषिरुवाच ॥ ५.११५॥"
  },
  {
    "text": "इत्युक्ता सा तदा देवी गम्भीरान्तःस्मिता जगौ ।\nदुर्गा भगवती भद्रा ययेदं धार्यते जगत् ॥ ५.११६॥"
  },
  {
    "text": "देव्युवाच ॥ ५.११७॥"
  },
  {
    "text": "सत्यमुक्तं त्वया नात्र मिथ्या किञ्चित्त्वयोदितम् ।\nत्रैलोक्याधिपतिः शुम्भो निशुम्भश्चापि तादृशः ॥ ५.११८॥"
  },
  {
    "text": "किं त्वत्र यत्प्रतिज्ञातं मिथ्या तत्क्रियते कथम् ।\nश्रूयतामल्पबुद्धित्वात्प्रतिज्ञा या कृता पुरा ॥ ५.११९॥"
  },
  {
    "text": "यो मां जयति सङ्ग्रामे यो मे दर्पं व्यपोहति ।\nयो मे प्रतिबलो लोके स मे भर्ता भविष्यति ॥ ५.१२०॥"
  },
  {
    "text": "तदागच्छतु शुम्भोऽत्र निशुम्भो वा महाबलः ।\nमां जित्वा किं चिरेणात्र पाणिं गृह्णातु मे लघु ॥ ५.१२१॥"
  },
  {
    "text": "दूत उवाच ॥ ५.१२२॥"
  },
  {
    "text": "अवलिप्तासि मैवं त्वं देवि ब्रूहि ममाग्रतः ।\nत्रैलोक्ये कः पुमांस्तिष्ठेदग्रे शुम्भनिशुम्भयोः ॥ ५.१२३॥"
  },
  {
    "text": "अन्येषामपि दैत्यानां सर्वे देवा न वै युधि ।\nतिष्ठन्ति सम्मुखे देवि किं पुनः स्त्री त्वमेकिका ॥ ५.१२४॥"
  },
  {
    "text": "इन्द्राद्याः सकला देवास्तस्थुर्येषां न संयुगे ।\nशुम्भादीनां कथं तेषां स्त्री प्रयास्यसि सम्मुखम् ॥ ५.१२५॥"
  },
  {
    "text": "सा त्वं गच्छ मयैवोक्ता पार्श्वं शुम्भनिशुम्भयोः ।\nकेशाकर्षणनिर्धूतगौरवा मा गमिष्यसि ॥ ५.१२६॥"
  },
  {
    "text": "देव्युवाच ॥ ५.१२७॥"
  },
  {
    "text": "एवमेतद् बली शुम्भो निशुम्भश्चापितादृशः ।\nकिं करोमि प्रतिज्ञा मे यदनालोचिता पुरा ॥ ५.१२८॥"
  },
  {
    "text": "स त्वं गच्छ मयोक्तं ते यदेतत्सर्वमादृतः ।\nतदाचक्ष्वासुरेन्द्राय स च युक्तं करोतु यत् ॥ ५.१२९॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nदेव्या दूतसंवादो नाम पञ्चमोऽध्यायः ॥ ५॥"
  },
  {
    "text": "उवाच ९, त्रिपान्मन्त्राः ६६, श्लोकाः ५४, एवमादितः ॥ ३८८॥"
  },
  {
    "text": "॥ ६. शुम्भनिशुम्भसेनानीधूम्रलोचनवधो नाम षष्ठोऽध्यायः ॥"
  },
  {
    "text": "। ध्यानम् ।\nॐ नागाधीश्वरविष्टरां फणिफणोत्तंसोरु रत्नावली-\n        भास्वद्देहलतां दिवाकरनिभां नेत्रत्रयोद्भासिताम् ।\nमालाकुम्भकपालनीरजकरां चन्द्रार्धचूडां परां\n        सर्वज्ञेश्वरभैरवाङ्गनिलयां पद्मावतीं चिन्तये ॥"
  },
  {
    "text": "ॐ ऋषिरुवाच ॥ ६.१॥"
  },
  {
    "text": "इत्याकर्ण्य वचो देव्याः स दूतोऽमर्षपूरितः ।\nसमाचष्ट समागम्य दैत्यराजाय विस्तरात् ॥ ६.२॥"
  },
  {
    "text": "तस्य दूतस्य तद्वाक्यमाकर्ण्यासुरराट् ततः ।\nसक्रोधः प्राह दैत्यानामधिपं धूम्रलोचनम् ॥ ६.३॥"
  },
  {
    "text": "हे धूम्रलोचनाशु त्वं स्वसैन्यपरिवारितः ।\nतामानय बलाद्दुष्टां केशाकर्षणविह्वलाम् ॥ ६.४॥"
  },
  {
    "text": "तत्परित्राणदः कश्चिद्यदि वोत्तिष्ठतेऽपरः ।\nस हन्तव्योऽमरो वापि यक्षो गन्धर्व एव वा ॥ ६.५॥"
  },
  {
    "text": "ऋषिरुवाच ॥ ६.६॥"
  },
  {
    "text": "तेनाज्ञप्तस्ततः शीघ्रं स दैत्यो धूम्रलोचनः ।\nवृतः षष्ट्या सहस्राणामसुराणां द्रुतं ययौ ॥ ६.७॥"
  },
  {
    "text": "स दृष्ट्वा तां ततो देवीं तुहिनाचलसंस्थिताम् ।\nजगादोच्चैः प्रयाहीति मूलं शुम्भनिशुम्भयोः ॥ ६.८॥"
  },
  {
    "text": "न चेत्प्रीत्याद्य भवती मद्भर्तारमुपैष्यति ।\nततो बलान्नयाम्येष केशाकर्षणविह्वलाम् ॥ ६.९॥"
  },
  {
    "text": "देव्युवाच ॥ ६.१०॥"
  },
  {
    "text": "दैत्येश्वरेण प्रहितो बलवान्बलसंवृतः ।\nबलान्नयसि मामेवं ततः किं ते करोम्यहम् ॥ ६.११॥"
  },
  {
    "text": "ऋषिरुवाच ॥ ६.१२॥"
  },
  {
    "text": "इत्युक्तः सोऽभ्यधावत्तामसुरो धूम्रलोचनः ।\nहुङ्कारेणैव तं भस्म सा चकाराम्बिका तदा ॥ ६.१३॥"
  },
  {
    "text": "अथ क्रुद्धं महासैन्यमसुराणां तथाम्बिका ।\nववर्ष सायकैस्तीक्ष्णैस्तथा शक्तिपरश्वधैः ॥ ६.१४॥"
  },
  {
    "text": "ततो धुतसटः कोपात्कृत्वा नादं सुभैरवम् ।\nपपातासुरसेनायां सिंहो देव्याः स्ववाहनः ॥ ६.१५॥"
  },
  {
    "text": "कांश्चित्करप्रहारेण दैत्यानास्येन चापरान् ।\nआक्रान्त्या चाधरेणान्यान् जघान स महासुरान् ॥ ६.१६॥"
  },
  {
    "text": "केषाञ्चित्पाटयामास नखैः कोष्ठानि केसरी ।\nतथा तलप्रहारेण शिरांसि कृतवान्पृथक् ॥ ६.१७॥"
  },
  {
    "text": "विच्छिन्नबाहुशिरसः कृतास्तेन तथापरे ।\nपपौ च रुधिरं कोष्ठादन्येषां धुतकेसरः ॥ ६.१८॥"
  },
  {
    "text": "क्षणेन तद्बलं सर्वं क्षयं नीतं महात्मना ।\nतेन केसरिणा देव्या वाहनेनातिकोपिना ॥ ६.१९॥"
  },
  {
    "text": "श्रुत्वा तमसुरं देव्या निहतं धूम्रलोचनम् ।\nबलं च क्षयितं कृत्स्नं देवीकेसरिणा ततः ॥ ६.२०॥"
  },
  {
    "text": "चुकोप दैत्याधिपतिः शुम्भः प्रस्फुरिताधरः ।\nआज्ञापयामास च तौ चण्डमुण्डौ महासुरौ ॥ ६.२१॥"
  },
  {
    "text": "हे चण्ड हे मुण्ड बलैर्बहुभिः परिवारितौ ।\nतत्र गच्छत गत्वा च सा समानीयतां लघु ॥ ६.२२॥"
  },
  {
    "text": "केशेष्वाकृष्य बद्ध्वा वा यदि वः संशयो युधि ।\nतदाशेषायुधैः सर्वैरसुरैर्विनिहन्यताम् ॥ ६.२३॥"
  },
  {
    "text": "तस्यां हतायां दुष्टायां सिंहे च विनिपातिते ।\nशीघ्रमागम्यतां बद्ध्वा गृहीत्वा तामथाम्बिकाम् ॥ ६.२४॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nशुम्भनिशुम्भसेनानीधूम्रलोचनवधो नाम षष्ठोऽध्यायः ॥ ६॥"
  },
  {
    "text": "उवाच ४, श्लोकाः २४, एवमादितः ॥ ४१२॥"
  },
  {
    "text": "॥ ७. चण्डमुण्डवधो नाम सप्तमोऽध्यायः ॥"
  },
  {
    "text": "। ध्यानम् ।\nॐ ध्यायेयं रत्नपीठे शुककलपठितं श‍ृण्वतीं श्यामलाङ्गीं\n        न्यस्तैकांघ्रिं सरोजे शशिशकलधरां वल्लकीं वादयन्तीम् ।\nकल्हाराबद्धमालां नियमितविलसच्चोलिकां रत्नवस्त्रां\n        मातङ्गी शङ्कपात्रां मधुरमधुमदां चित्रकोद्भासिभालाम् ॥"
  },
  {
    "text": "ॐ ऋषिरुवाच ॥ ७.१॥"
  },
  {
    "text": "आज्ञप्तास्ते ततो दैत्याश्चण्डमुण्डपुरोगमाः ।\nचतुरङ्गबलोपेता ययुरभ्युद्यतायुधाः ॥ ७.२॥"
  },
  {
    "text": "ददृशुस्ते ततो देवीमीषद्धासां व्यवस्थिताम् ।\nसिंहस्योपरि शैलेन्द्रश‍ृङ्गे महति काञ्चने ॥ ७.३॥"
  },
  {
    "text": "ते दृष्ट्वा तां समादातुमुद्यमं चक्रुरुद्यताः ।\nआकृष्टचापासिधरास्तथान्ये तत्समीपगाः ॥ ७.४॥"
  },
  {
    "text": "ततः कोपं चकारोच्चैरम्बिका तानरीन्प्रति ।\nकोपेन चास्या वदनं मषीवर्णमभूत्तदा ॥ ७.५॥"
  },
  {
    "text": "भ्रुकुटीकुटिलात्तस्या ललाटफलकाद्द्रुतम् ।\nकाली करालवदना विनिष्क्रान्तासिपाशिनी ॥ ७.६॥"
  },
  {
    "text": "विचित्रखट्वाङ्गधरा नरमालाविभूषणा ।\nद्वीपिचर्मपरीधाना शुष्कमांसातिभैरवा ॥ ७.७॥"
  },
  {
    "text": "अतिविस्तारवदना जिह्वाललनभीषणा ।\nनिमग्नारक्तनयना नादापूरितदिङ्मुखा ॥ ७.८॥"
  },
  {
    "text": "सा वेगेनाभिपतिता घातयन्ती महासुरान् ।\nसैन्ये तत्र सुरारीणामभक्षयत तद्बलम् ॥ ७.९॥"
  },
  {
    "text": "पार्ष्णिग्राहाङ्कुशग्राहयोधघण्टासमन्वितान् ।\nसमादायैकहस्तेन मुखे चिक्षेप वारणान् ॥ ७.१०॥"
  },
  {
    "text": "तथैव योधं तुरगै रथं सारथिना सह ।\nनिक्षिप्य वक्त्रे दशनैश्चर्वयन्त्यतिभैरवम् ॥ ७.११॥"
  },
  {
    "text": "एकं जग्राह केशेषु ग्रीवायामथ चापरम् ।\nपादेनाक्रम्य चैवान्यमुरसान्यमपोथयत् ॥ ७.१२॥"
  },
  {
    "text": "तैर्मुक्तानि च शस्त्राणि महास्त्राणि तथासुरैः ।\nमुखेन जग्राह रुषा दशनैर्मथितान्यपि ॥ ७.१३॥"
  },
  {
    "text": "बलिनां तद्बलं सर्वमसुराणां दुरात्मनाम् ।\nममर्दाभक्षयच्चान्यानन्यांश्चाताडयत्तदा ॥ ७.१४॥"
  },
  {
    "text": "असिना निहताः केचित्केचित्खट्वाङ्गताडिताः ।\nजग्मुर्विनाशमसुरा दन्ताग्राभिहतास्तथा ॥ ७.१५॥"
  },
  {
    "text": "क्षणेन तद्बलं सर्वमसुराणां निपातितम् ।\nदृष्ट्वा चण्डोऽभिदुद्राव तां कालीमतिभीषणाम् ॥ ७.१६॥"
  },
  {
    "text": "शरवर्षैर्महाभीमैर्भीमाक्षीं तां महासुरः ।\nछादयामास चक्रैश्च मुण्डः क्षिप्तैः सहस्रशः ॥ ७.१७॥"
  },
  {
    "text": "तानि चक्राण्यनेकानि विशमानानि तन्मुखम् ।\nबभुर्यथार्कबिम्बानि सुबहूनि घनोदरम् ॥ ७.१८॥"
  },
  {
    "text": "ततो जहासातिरुषा भीमं भैरवनादिनी ।\nकाली करालवदना दुर्दर्शदशनोज्ज्वला ॥ ७.१९॥"
  },
  {
    "text": "उत्थाय च महासिंहं देवी चण्डमधावत ।\nगृहीत्वा चास्य केशेषु शिरस्तेनासिनाच्छिनत् ॥ ७.२०॥"
  },
  {
    "text": "अथ मुण्डोऽभ्यधावत्तां दृष्ट्वा चण्डं निपातितम् ।\nतमप्यपातयद्भूमौ सा खड्गाभिहतं रुषा ॥ ७.२१॥"
  },
  {
    "text": "हतशेषं ततः सैन्यं दृष्ट्वा चण्डं निपातितम् ।\nमुण्डं च सुमहावीर्यं दिशो भेजे भयातुरम् ॥ ७.२२॥"
  },
  {
    "text": "शिरश्चण्डस्य काली च गृहीत्वा मुण्डमेव च ।\nप्राह प्रचण्डाट्टहासमिश्रमभ्येत्य चण्डिकाम् ॥ ७.२३॥"
  },
  {
    "text": "मया तवात्रोपहृतौ चण्डमुण्डौ महापशू ।\nयुद्धयज्ञे स्वयं शुम्भं निशुम्भं च हनिष्यसि ॥ ७.२४॥"
  },
  {
    "text": "ऋषिरुवाच ॥ ७.२५॥"
  },
  {
    "text": "तावानीतौ ततो दृष्ट्वा चण्डमुण्डौ महासुरौ ।\nउवाच कालीं कल्याणी ललितं चण्डिका वचः ॥ ७.२६॥"
  },
  {
    "text": "यस्माच्चण्डं च मुण्डं च गृहीत्वा त्वमुपागता ।\nचामुण्डेति ततो लोके ख्याता देवी भविष्यसि ॥ ७.२७॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nचण्डमुण्डवधो नाम सप्तमोऽध्यायः ॥ ७॥"
  },
  {
    "text": "उवाच २, श्लोकाः २५, एवमादितः ॥ ४३९॥"
  },
  {
    "text": "॥ ८. रक्तबीजवधो नामाष्टमोऽध्यायः ॥"
  },
  {
    "text": "। ध्यानम् ।\nॐ अरुणां करुणातरङ्गिताक्षीं\n        धृतपाशाङ्कुशबाणाचापहस्ताम् ।\nअणिमादिभिरावृतां मयूखै-\n        रहमित्येव विभावये भवानीम् ॥"
  },
  {
    "text": "ॐ ऋषिरुवाच ॥ ८.१॥"
  },
  {
    "text": "चण्डे च निहते दैत्ये मुण्डे च विनिपातिते ।\nबहुलेषु च सैन्येषु क्षयितेष्वसुरेश्वरः ॥ ८.२॥"
  },
  {
    "text": "ततः कोपपराधीनचेताः शुम्भः प्रतापवान् ।\nउद्योगं सर्वसैन्यानां दैत्यानामादिदेश ह ॥ ८.३॥"
  },
  {
    "text": "अद्य सर्वबलैर्दैत्याः षडशीतिरुदायुधाः ।\nकम्बूनां चतुरशीतिर्निर्यान्तु स्वबलैर्वृताः ॥ ८.४॥"
  },
  {
    "text": "कोटिवीर्याणि पञ्चाशदसुराणां कुलानि वै ।\nशतं कुलानि धौम्राणां निर्गच्छन्तु ममाज्ञया ॥ ८.५॥"
  },
  {
    "text": "कालका दौर्हृदा मौर्वाः कालिकेयास्तथासुराः ।\nयुद्धाय सज्जा निर्यान्तु आज्ञया त्वरिता मम ॥ ८.६॥"
  },
  {
    "text": "इत्याज्ञाप्यासुरपतिः शुम्भो भैरवशासनः ।\nनिर्जगाम महासैन्यसहस्रैर्बहुभिर्वृतः ॥ ८.७॥"
  },
  {
    "text": "आयान्तं चण्डिका दृष्ट्वा तत्सैन्यमतिभीषणम् ।\nज्यास्वनैः पूरयामास धरणीगगनान्तरम् ॥ ८.८॥"
  },
  {
    "text": "ततः सिंहो महानादमतीव कृतवान्नृप ।\nघण्टास्वनेन तान्नादानम्बिका चोपबृंहयत् ॥ ८.९॥"
  },
  {
    "text": "धनुर्ज्यासिंहघण्टानां नादापूरितदिङ्मुखा ।\nनिनादैर्भीषणैः काली जिग्ये विस्तारितानना ॥ ८.१०॥"
  },
  {
    "text": "तं निनादमुपश्रुत्य दैत्यसैन्यैश्चतुर्दिशम् ।\nदेवी सिंहस्तथा काली सरोषैः परिवारिताः ॥ ८.११॥"
  },
  {
    "text": "एतस्मिन्नन्तरे भूप विनाशाय सुरद्विषाम् ।\nभवायामरसिंहानामतिवीर्यबलान्विताः ॥ ८.१२॥"
  },
  {
    "text": "ब्रह्मेशगुहविष्णूनां तथेन्द्रस्य च शक्तयः ।\nशरीरेभ्यो विनिष्क्रम्य तद्रूपैश्चण्डिकां ययुः ॥ ८.१३॥"
  },
  {
    "text": "यस्य देवस्य यद्रूपं यथा भूषणवाहनम् ।\nतद्वदेव हि तच्छक्तिरसुरान्योद्धुमाययौ ॥ ८.१४॥"
  },
  {
    "text": "हंसयुक्तविमानाग्रे साक्षसूत्रकमण्डलुः ।\nआयाता ब्रह्मणः शक्तिर्ब्रह्माणीत्यभिधीयते ॥ ८.१५॥"
  },
  {
    "text": "माहेश्वरी वृषारूढा त्रिशूलवरधारिणी ।\nमहाहिवलया प्राप्ता चन्द्ररेखाविभूषणा ॥ ८.१६॥"
  },
  {
    "text": "कौमारी शक्तिहस्ता च मयूरवरवाहना ।\nयोद्धुमभ्याययौ दैत्यानम्बिका गुहरूपिणी ॥ ८.१७॥"
  },
  {
    "text": "तथैव वैष्णवी शक्तिर्गरुडोपरि संस्थिता ।\nशङ्खचक्रगदाशार्ङ्गखड्गहस्ताभ्युपाययौ ॥ ८.१८॥"
  },
  {
    "text": "यज्ञवाराहमतुलं रूपं या बिभ्रतो हरेः ।\nशक्तिः साप्याययौ तत्र वाराहीं बिभ्रती तनुम् ॥ ८.१९॥"
  },
  {
    "text": "नारसिंही नृसिंहस्य बिभ्रती सदृशं वपुः ।\nप्राप्ता तत्र सटाक्षेपक्षिप्तनक्षत्रसंहतिः ॥ ८.२०॥"
  },
  {
    "text": "वज्रहस्ता तथैवैन्द्री गजराजोपरि स्थिता ।\nप्राप्ता सहस्रनयना यथा शक्रस्तथैव सा ॥ ८.२१॥"
  },
  {
    "text": "ततः परिवृतस्ताभिरीशानो देवशक्तिभिः ।\nहन्यन्तामसुराः शीघ्रं मम प्रीत्याह चण्डिकाम् ॥ ८.२२॥"
  },
  {
    "text": "ततो देवीशरीरात्तु विनिष्क्रान्तातिभीषणा ।\nचण्डिका शक्तिरत्युग्रा शिवाशतनिनादिनी ॥ ८.२३॥"
  },
  {
    "text": "सा चाह धूम्रजटिलमीशानमपराजिता ।\nदूत त्वं गच्छ भगवन् पार्श्वं शुम्भनिशुम्भयोः ॥ ८.२४॥"
  },
  {
    "text": "ब्रूहि शुम्भं निशुम्भं च दानवावतिगर्वितौ ।\nये चान्ये दानवास्तत्र युद्धाय समुपस्थिताः ॥ ८.२५॥"
  },
  {
    "text": "त्रैलोक्यमिन्द्रो लभतां देवाः सन्तु हविर्भुजः ।\nयूयं प्रयात पातालं यदि जीवितुमिच्छथ ॥ ८.२६॥"
  },
  {
    "text": "बलावलेपादथ चेद्भवन्तो युद्धकाङ्क्षिणः ।\nतदागच्छत तृप्यन्तु मच्छिवाः पिशितेन वः ॥ ८.२७॥"
  },
  {
    "text": "यतो नियुक्तो दौत्येन तया देव्या शिवः स्वयम् ।\nशिवदूतीति लोकेऽस्मिंस्ततः सा ख्यातिमागता ॥ ८.२८॥"
  },
  {
    "text": "तेऽपि श्रुत्वा वचो देव्याः शर्वाख्यातं महासुराः ।\nअमर्षापूरिता जग्मुर्यत्र कात्यायनी स्थिता ॥ ८.२९॥"
  },
  {
    "text": "ततः प्रथममेवाग्रे शरशक्त्यृष्टिवृष्टिभिः ।\nववर्षुरुद्धतामर्षास्तां देवीममरारयः ॥ ८.३०॥"
  },
  {
    "text": "सा च तान् प्रहितान् बाणाञ्छूलशक्तिपरश्वधान् ।\nचिच्छेद लीलयाध्मातधनुर्मुक्तैर्महेषुभिः ॥ ८.३१॥"
  },
  {
    "text": "तस्याग्रतस्तथा काली शूलपातविदारितान् ।\nखट्वाङ्गपोथितांश्चारीन्कुर्वती व्यचरत्तदा ॥ ८.३२॥"
  },
  {
    "text": "कमण्डलुजलाक्षेपहतवीर्यान् हतौजसः ।\nब्रह्माणी चाकरोच्छत्रून्येन येन स्म धावति ॥ ८.३३॥"
  },
  {
    "text": "माहेश्वरी त्रिशूलेन तथा चक्रेण वैष्णवी ।\nदैत्याञ्जघान कौमारी तथा शक्त्यातिकोपना ॥ ८.३४॥"
  },
  {
    "text": "ऐन्द्री कुलिशपातेन शतशो दैत्यदानवाः ।\nपेतुर्विदारिताः पृथ्व्यां रुधिरौघप्रवर्षिणः ॥ ८.३५॥"
  },
  {
    "text": "तुण्डप्रहारविध्वस्ता दंष्ट्राग्रक्षतवक्षसः ।\nवाराहमूर्त्या न्यपतंश्चक्रेण च विदारिताः ॥ ८.३६॥"
  },
  {
    "text": "नखैर्विदारितांश्चान्यान् भक्षयन्ती महासुरान् ।\nनारसिंही चचाराजौ नादापूर्णदिगम्बरा ॥ ८.३७॥"
  },
  {
    "text": "चण्डाट्टहासैरसुराः शिवदूत्यभिदूषिताः ।\nपेतुः पृथिव्यां पतितांस्तांश्चखादाथ सा तदा ॥ ८.३८॥"
  },
  {
    "text": "इति मातृगणं क्रुद्धं मर्दयन्तं महासुरान् ।\nदृष्ट्वाभ्युपायैर्विविधैर्नेशुर्देवारिसैनिकाः ॥ ८.३९॥"
  },
  {
    "text": "पलायनपरान्दृष्ट्वा दैत्यान्मातृगणार्दितान् ।\nयोद्धुमभ्याययौ क्रुद्धो रक्तबीजो महासुरः ॥ ८.४०॥"
  },
  {
    "text": "रक्तबिन्दुर्यदा भूमौ पतत्यस्य शरीरतः ।\nसमुत्पतति मेदिन्यां तत्प्रमाणो महासुरः ॥ ८.४१॥"
  },
  {
    "text": "युयुधे स गदापाणिरिन्द्रशक्त्या महासुरः ।\nततश्चैन्द्री स्ववज्रेण रक्तबीजमताडयत् ॥ ८.४२॥"
  },
  {
    "text": "कुलिशेनाहतस्याशु बहु सुस्राव शोणितम् ।\nसमुत्तस्थुस्ततो योधास्तद्रूपास्तत्पराक्रमाः ॥ ८.४३॥"
  },
  {
    "text": "यावन्तः पतितास्तस्य शरीराद्रक्तबिन्दवः ।\nतावन्तः पुरुषा जातास्तद्वीर्यबलविक्रमाः ॥ ८.४४॥"
  },
  {
    "text": "ते चापि युयुधुस्तत्र पुरुषा रक्तसम्भवाः ।\nसमं मातृभिरत्युग्रशस्त्रपातातिभीषणम् ॥ ८.४५॥"
  },
  {
    "text": "पुनश्च वज्रपातेन क्षतमस्य शिरो यदा ।\nववाह रक्तं पुरुषास्ततो जाताः सहस्रशः ॥ ८.४६॥"
  },
  {
    "text": "वैष्णवी समरे चैनं चक्रेणाभिजघान ह ।\nगदया ताडयामास ऐन्द्री तमसुरेश्वरम् ॥ ८.४७॥"
  },
  {
    "text": "वैष्णवीचक्रभिन्नस्य रुधिरस्रावसम्भवैः ।\nसहस्रशो जगद्व्याप्तं तत्प्रमाणैर्महासुरैः ॥ ८.४८॥"
  },
  {
    "text": "शक्त्या जघान कौमारी वाराही च तथासिना ।\nमाहेश्वरी त्रिशूलेन रक्तबीजं महासुरम् ॥ ८.४९॥"
  },
  {
    "text": "स चापि गदया दैत्यः सर्वा एवाहनत् पृथक् ।\nमातॄः कोपसमाविष्टो रक्तबीजो महासुरः ॥ ८.५०॥"
  },
  {
    "text": "तस्याहतस्य बहुधा शक्तिशूलादिभिर्भुवि ।\nपपात यो वै रक्तौघस्तेनासञ्छतशोऽसुराः ॥ ८.५१॥"
  },
  {
    "text": "तैश्चासुरासृक्सम्भूतैरसुरैः सकलं जगत् ।\nव्याप्तमासीत्ततो देवा भयमाजग्मुरुत्तमम् ॥ ८.५२॥"
  },
  {
    "text": "तान् विषण्णान् सुरान् दृष्ट्वा चण्डिका प्राहसत्वरम् ।\nउवाच कालीं चामुण्डे विस्तीर्णं वदनं कुरु ॥ ८.५३॥"
  },
  {
    "text": "मच्छस्त्रपातसम्भूतान् रक्तबिन्दून् महासुरान् ।\nरक्तबिन्दोः प्रतीच्छ त्वं वक्त्रेणानेन वेगिना ॥ ८.५४॥"
  },
  {
    "text": "भक्षयन्ती चर रणे तदुत्पन्नान्महासुरान् ।\nएवमेष क्षयं दैत्यः क्षेणरक्तो गमिष्यति ॥ ८.५५॥"
  },
  {
    "text": "भक्ष्यमाणास्त्वया चोग्रा न चोत्पत्स्यन्ति चापरे ।\nइत्युक्त्वा तां ततो देवी शूलेनाभिजघान तम् ॥ ८.५६॥"
  },
  {
    "text": "मुखेन काली जगृहे रक्तबीजस्य शोणितम् ।\nततोऽसावाजघानाथ गदया तत्र चण्डिकाम् ॥ ८.५७॥"
  },
  {
    "text": "न चास्या वेदनां चक्रे गदापातोऽल्पिकामपि ।\nतस्याहतस्य देहात्तु बहु सुस्राव शोणितम् ॥ ८.५८॥"
  },
  {
    "text": "यतस्ततस्तद्वक्त्रेण चामुण्डा सम्प्रतीच्छति ।\nमुखे समुद्गता येऽस्या रक्तपातान्महासुराः ॥ ८.५९॥"
  },
  {
    "text": "तांश्चखादाथ चामुण्डा पपौ तस्य च शोणितम् ।\nदेवी शूलेन वज्रेण बाणैरसिभिरृष्टिभिः ॥ ८.६०॥"
  },
  {
    "text": "जघान रक्तबीजं तं चामुण्डापीतशोणितम् ।\nस पपात महीपृष्ठे शस्त्रसङ्घसमाहतः ॥ ८.६१॥"
  },
  {
    "text": "नीरक्तश्च महीपाल रक्तबीजो महासुरः ।\nततस्ते हर्षमतुलमवापुस्त्रिदशा नृप ॥ ८.६२॥"
  },
  {
    "text": "तेषां मातृगणो जातो ननर्तासृङ्मदोद्धतः ॥ ८.६३॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nरक्तबीजवधो नामाष्टमोऽध्यायः ॥ ८॥"
  },
  {
    "text": "उवाच १, अर्धश्लोकः १, श्लोकाः ६१, एवमादितः ॥ ५०२॥"
  },
  {
    "text": "॥ ९. निशुम्भवधो नाम नवमोऽध्यायः ॥"
  },
  {
    "text": "। ध्यानम् ।\nॐ बन्धूककाञ्चननिभं रुचिराक्षमालां\n        पाशाङ्कुशौ च वरदां निजबाहुदण्डैः ।\nबिभ्राणमिन्दुशकलाभरणं त्रिनेत्र-\n        मर्धांबिकेशमनिशं वपुराश्रयामि ॥"
  },
  {
    "text": "ॐ राजोवाच ॥ ९.१॥"
  },
  {
    "text": "विचित्रमिदमाख्यातं भगवन् भवता मम ।\nदेव्याश्चरितमाहात्म्यं रक्तबीजवधाश्रितम् ॥ ९.२॥"
  },
  {
    "text": "भूयश्चेच्छाम्यहं श्रोतुं रक्तबीजे निपातिते ।\nचकार शुम्भो यत्कर्म निशुम्भश्चातिकोपनः ॥ ९.३॥"
  },
  {
    "text": "ऋषिरुवाच ॥ ९.४॥"
  },
  {
    "text": "चकार कोपमतुलं रक्तबीजे निपातिते ।\nशुम्भासुरो निशुम्भश्च हतेष्वन्येषु चाहवे ॥ ९.५॥"
  },
  {
    "text": "हन्यमानं महासैन्यं विलोक्यामर्षमुद्वहन् ।\nअभ्यधावन्निशुम्भोऽथ मुख्ययासुरसेनया ॥ ९.६॥"
  },
  {
    "text": "तस्याग्रतस्तथा पृष्ठे पार्श्वयोश्च महासुराः ।\nसन्दष्टौष्ठपुटाः क्रुद्धा हन्तुं देवीमुपाययुः ॥ ९.७॥"
  },
  {
    "text": "आजगाम महावीर्यः शुम्भोऽपि स्वबलैर्वृतः ।\nनिहन्तुं चण्डिकां कोपात्कृत्वा युद्धं तु मातृभिः ॥ ९.८॥"
  },
  {
    "text": "ततो युद्धमतीवासीद्देव्या शुम्भनिशुम्भयोः ।\nशरवर्षमतीवोग्रं मेघयोरिव वर्षतोः ॥ ९.९॥"
  },
  {
    "text": "चिच्छेदास्ताञ्छरांस्ताभ्यां चण्डिका स्वशरोत्करैः ।\nताडयामास चाङ्गेषु शस्त्रौघैरसुरेश्वरौ ॥ ९.१०॥"
  },
  {
    "text": "निशुम्भो निशितं खड्गं चर्म चादाय सुप्रभम् ।\nअताडयन्मूर्ध्नि सिंहं देव्या वाहनमुत्तमम् ॥ ९.११॥"
  },
  {
    "text": "ताडिते वाहने देवी क्षुरप्रेणासिमुत्तमम् ।\nनिशुम्भस्याशु चिच्छेद चर्म चाप्यष्टचन्द्रकम् ॥ ९.१२॥"
  },
  {
    "text": "छिन्ने चर्मणि खड्गे च शक्तिं चिक्षेप सोऽसुरः ।\nतामप्यस्य द्विधा चक्रे चक्रेणाभिमुखागताम् ॥ ९.१३॥"
  },
  {
    "text": "कोपाध्मातो निशुम्भोऽथ शूलं जग्राह दानवः ।\nआयातं मुष्टिपातेन देवी तच्चाप्यचूर्णयत् ॥ ९.१४॥"
  },
  {
    "text": "आविद्याथ गदां सोऽपि चिक्षेप चण्डिकां प्रति ।\nसापि देव्यास् त्रिशूलेन भिन्ना भस्मत्वमागता ॥ ९.१५॥"
  },
  {
    "text": "ततः परशुहस्तं तमायान्तं दैत्यपुङ्गवम् ।\nआहत्य देवी बाणौघैरपातयत भूतले ॥ ९.१६॥"
  },
  {
    "text": "तस्मिन्निपतिते भूमौ निशुम्भे भीमविक्रमे ।\nभ्रातर्यतीव सङ्क्रुद्धः प्रययौ हन्तुमम्बिकाम् ॥ ९.१७॥"
  },
  {
    "text": "स रथस्थस्तथात्युच्चैर्गृहीतपरमायुधैः ।\nभुजैरष्टाभिरतुलैर्व्याप्याशेषं बभौ नभः ॥ ९.१८॥"
  },
  {
    "text": "तमायान्तं समालोक्य देवी शङ्खमवादयत् ।\nज्याशब्दं चापि धनुषश्चकारातीव दुःसहम् ॥ ९.१९॥"
  },
  {
    "text": "पूरयामास ककुभो निजघण्टास्वनेन च ।\nसमस्तदैत्यसैन्यानां तेजोवधविधायिना ॥ ९.२०॥"
  },
  {
    "text": "ततः सिंहो महानादैस्त्याजितेभमहामदैः ।\nपूरयामास गगनं गां तथैव दिशो दश ॥ ९.२१॥"
  },
  {
    "text": "ततः काली समुत्पत्य गगनं क्ष्मामताडयत् ।\nकराभ्यां तन्निनादेन प्राक्स्वनास्ते तिरोहिताः ॥ ९.२२॥"
  },
  {
    "text": "अट्टाट्टहासमशिवं शिवदूती चकार ह ।\nवैः शब्दैरसुरास्त्रेसुः शुम्भः कोपं परं ययौ ॥ ९.२३॥"
  },
  {
    "text": "दुरात्मंस्तिष्ठ तिष्ठेति व्याजहाराम्बिका यदा ।\nतदा जयेत्यभिहितं देवैराकाशसंस्थितैः ॥ ९.२४॥"
  },
  {
    "text": "शुम्भेनागत्य या शक्तिर्मुक्ता ज्वालातिभीषणा ।\nआयान्ती वह्निकूटाभा सा निरस्ता महोल्कया ॥ ९.२५॥"
  },
  {
    "text": "सिंहनादेन शुम्भस्य व्याप्तं लोकत्रयान्तरम् ।\nनिर्घातनिःस्वनो घोरो जितवानवनीपते ॥ ९.२६॥"
  },
  {
    "text": "शुम्भमुक्ताञ्छरान्देवी शुम्भस्तत्प्रहिताञ्छरान् ।\nचिच्छेद स्वशरैरुग्रैः शतशोऽथ सहस्रशः ॥ ९.२७॥"
  },
  {
    "text": "ततः सा चण्डिका क्रुद्धा शूलेनाभिजघान तम् ।\nस तदाभिहतो भूमौ मूर्च्छितो निपपात ह ॥ ९.२८॥"
  },
  {
    "text": "ततो निशुम्भः सम्प्राप्य चेतनामात्तकार्मुकः ।\nआजघान शरैर्देवीं कालीं केसरिणं तथा ॥ ९.२९॥"
  },
  {
    "text": "पुनश्च कृत्वा बाहूनामयुतं दनुजेश्वरः ।\nचक्रायुधेन दितिजश्छादयामास चण्डिकाम् ॥ ९.३०॥"
  },
  {
    "text": "ततो भगवती क्रुद्धा दुर्गा दुर्गार्तिनाशिनी ।\nचिच्छेद देवी चक्राणि स्वशरैः सायकांश्च तान् ॥ ९.३१॥"
  },
  {
    "text": "ततो निशुम्भो वेगेन गदामादाय चण्डिकाम् ।\nअभ्यधावत वै हन्तुं दैत्यसैन्यसमावृतः ॥ ९.३२॥"
  },
  {
    "text": "तस्यापतत एवाशु गदां चिच्छेद चण्डिका ।\nखड्गेन शितधारेण स च शूलं समाददे ॥ ९.३३॥"
  },
  {
    "text": "शूलहस्तं समायान्तं निशुम्भममरार्दनम् ।\nहृदि विव्याध शूलेन वेगाविद्धेन चण्डिका ॥ ९.३४॥"
  },
  {
    "text": "भिन्नस्य तस्य शूलेन हृदयान्निःसृतोऽपरः ।\nमहाबलो महावीर्यस्तिष्ठेति पुरुषो वदन् ॥ ९.३५॥"
  },
  {
    "text": "तस्य निष्क्रामतो देवी प्रहस्य स्वनवत्ततः ।\nशिरश्चिच्छेद खड्गेन ततोऽसावपतद्भुवि ॥ ९.३६॥"
  },
  {
    "text": "ततः सिंहश्चखादोग्रदंष्ट्राक्षुण्णशिरोधरान् ।\nअसुरांस्तांस्तथा काली शिवदूती तथापरान् ॥ ९.३७॥"
  },
  {
    "text": "कौमारीशक्तिनिर्भिन्नाः केचिन्नेशुर्महासुराः ।\nब्रह्माणीमन्त्रपूतेन तोयेनान्ये निराकृताः ॥ ९.३८॥"
  },
  {
    "text": "माहेश्वरीत्रिशूलेन भिन्नाः पेतुस्तथापरे ।\nवाराहीतुण्डघातेन केचिच्चूर्णीकृता भुवि ॥ ९.३९॥"
  },
  {
    "text": "खण्डं खण्डं च चक्रेण वैष्णव्या दानवाः कृताः ।\nवज्रेण चैन्द्रीहस्ताग्रविमुक्तेन तथापरे ॥ ९.४०॥"
  },
  {
    "text": "केचिद्विनेशुरसुराः केचिन्नष्टा महाहवात् ।\nभक्षिताश्चापरे कालीशिवदूतीमृगाधिपैः ॥ ९.४१॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nनिशुम्भवधो नाम नवमोऽध्यायः ॥ ९॥"
  },
  {
    "text": "उवाच २, अर्धश्लोकाः ३९, श्लोकाः ४१, एवमादितः ॥ ५४३॥"
  },
  {
    "text": "॥ १०. शुम्भवधो नाम दशमोऽध्यायः ॥"
  },
  {
    "text": "। ध्यानम् ।\nॐ उत्तप्तहेमरुचिरां रविचन्द्रवह्नि-\n        नेत्रां धनुश्शरयुताङ्कुशपाशशूलम् ।\nरम्यैर्भुजैश्च दधतीं शिवशक्तिरूपां \n        कामेश्वरीं हृदि भजामि धृतेन्दुलेखाम् ॥"
  },
  {
    "text": "ॐ ऋषिरुवाच ॥ १०.१॥"
  },
  {
    "text": "निशुम्भं निहतं दृष्ट्वा भ्रातरं प्राणसम्मितम् ।\nहन्यमानं बलं चैव शुम्भः क्रुद्धोऽब्रवीद्वचः ॥ १०.२॥"
  },
  {
    "text": "बलावलेपदुष्टे त्वं मा दुर्गे गर्वमावह ।\nअन्यासां बलमाश्रित्य युद्ध्यसे चातिमानिनी ॥ १०.३॥"
  },
  {
    "text": "देव्युवाच ॥ १०.४॥"
  },
  {
    "text": "एकैवाहं जगत्यत्र द्वितीया का ममापरा ।\nपश्यैता दुष्ट मय्येव विशन्त्यो मद्विभूतयः ॥ १०.५॥"
  },
  {
    "text": "ततः समस्तास्ता देव्यो ब्रह्माणीप्रमुखा लयम् ।\nतस्या देव्यास्तनौ जग्मुरेकैवासीत्तदाम्बिका ॥ १०.६॥"
  },
  {
    "text": "देव्युवाच ॥ १०.७॥"
  },
  {
    "text": "अहं विभूत्या बहुभिरिह रूपैर्यदास्थिता ।\nतत्संहृतं मयैकैव तिष्ठाम्याजौ स्थिरो भव ॥ १०.८॥"
  },
  {
    "text": "ऋषिरुवाच ॥ १०.९॥"
  },
  {
    "text": "ततः प्रववृते युद्धं देव्याः शुम्भस्य चोभयोः ।\nपश्यतां सर्वदेवानामसुराणां च दारुणम् ॥ १०.१०॥"
  },
  {
    "text": "शरवर्षैः शितैः शस्त्रैस्तथा चास्त्रैः सुदारुणैः ।\nतयोर्युद्धमभूद्भूयः सर्वलोकभयङ्करम् ॥ १०.११॥"
  },
  {
    "text": "दिव्यान्यस्त्राणि शतशो मुमुचे यान्यथाम्बिका ।\nबभञ्ज तानि दैत्येन्द्रस्तत्प्रतीघातकर्तृभिः ॥ १०.१२॥"
  },
  {
    "text": "मुक्तानि तेन चास्त्राणि दिव्यानि परमेश्वरी ।\nबभञ्ज लीलयैवोग्रहुङ्कारोच्चारणादिभिः ॥ १०.१३॥"
  },
  {
    "text": "ततः शरशतैर्देवीमाच्छादयत सोऽसुरः ।\nसापि तत्कुपिता देवी धनुश्चिच्छेद चेषुभिः ॥ १०.१४॥"
  },
  {
    "text": "छिन्ने धनुषि दैत्येन्द्रस्तथा शक्तिमथाददे ।\nचिच्छेद देवी चक्रेण तामप्यस्य करे स्थिताम् ॥ १०.१५॥"
  },
  {
    "text": "ततः खड्गमुपादाय शतचन्द्रं च भानुमत् ।\nअभ्यधा वत तां देवीं दैत्यानामधिपेश्वरः ॥ १०.१६॥"
  },
  {
    "text": "तस्यापतत एवाशु खड्गं चिच्छेद चण्डिका ।\nधनुर्मुक्तैः शितैर्बाणैश्चर्म चार्ककरामलम् ।\nअश्वांश्च पातयामास रथं सारथिना सह ॥ १०.१७॥"
  },
  {
    "text": "हताश्वः स तदा दैत्यश्छिन्नधन्वा विसारथिः ।\nजग्राह मुद्गरं घोरमम्बिकानिधनोद्यतः ॥ १०.१८॥"
  },
  {
    "text": "चिच्छेदापततस्तस्य मुद्गरं निशितैः शरैः ।\nतथापि सोऽभ्यधावत्तां मुष्टिमुद्यम्य वेगवान् ॥ १०.१९॥"
  },
  {
    "text": "स मुष्टिं पातयामास हृदये दैत्यपुङ्गवः ।\nदेव्यास्तं चापि सा देवी तलेनोरस्यताडयत् ॥ १०.२०॥"
  },
  {
    "text": "तलप्रहाराभिहतो निपपात महीतले ।\nस दैत्यराजः सहसा पुनरेव तथोत्थितः ॥ १०.२१॥"
  },
  {
    "text": "उत्पत्य च प्रगृह्योच्चैर्देवीं गगनमास्थितः ।\nतत्रापि सा निराधारा युयुधे तेन चण्डिका ॥ १०.२२॥"
  },
  {
    "text": "नियुद्धं खे तदा दैत्यश्चण्डिका च परस्परम् ।\nचक्रतुः प्रथमं सिद्धमुनिविस्मयकारकम् ॥ १०.२३॥"
  },
  {
    "text": "ततो नियुद्धं सुचिरं कृत्वा तेनाम्बिका सह ।\nउत्पाट्य भ्रामयामास चिक्षेप धरणीतले ॥ १०.२४॥"
  },
  {
    "text": "स क्षिप्तो धरणीं प्राप्य मुष्टिमुद्यम्य वेगवान् ।\nअभ्यधावत दुष्टात्मा चण्डिकानिधनेच्छया ॥ १०.२५॥"
  },
  {
    "text": "तमायान्तं ततो देवी सर्वदैत्यजनेश्वरम् ।\nजगत्यां पातयामास भित्त्वा शूलेन वक्षसि ॥ १०.२६॥"
  },
  {
    "text": "स गतासुः पपातोर्व्यां देवी शूलाग्रविक्षतः ।\nचालयन् सकलां पृथ्वीं साब्धिद्वीपां सपर्वताम् ॥ १०.२७॥"
  },
  {
    "text": "ततः प्रसन्नमखिलं हते तस्मिन् दुरात्मनि ।\nजगत्स्वास्थ्यमतीवाप निर्मलं चाभवन्नभः ॥ १०.२८॥"
  },
  {
    "text": "उत्पातमेघाः सोल्का ये प्रागासंस्ते शमं ययुः ।\nसरितो मार्गवाहिन्यस्तथासंस्तत्र पातिते ॥ १०.२९॥"
  },
  {
    "text": "ततो देवगणाः सर्वे हर्षनिर्भरमानसाः ।\nबभूवुर्निहते तस्मिन् गन्धर्वा ललितं जगुः ॥ १०.३०॥"
  },
  {
    "text": "अवादयंस्तथैवान्ये ननृतुश्चाप्सरोगणाः ।\nववुः पुण्यास्तथा वाताः सुप्रभोऽभूद्दिवाकरः ॥ १०.३१॥"
  },
  {
    "text": "जज्वलुश्चाग्नयः शान्ताः शान्ता दिग्जनितस्वनाः ॥ १०.३२॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे\nदेवीमाहात्म्ये शुम्भवधो नाम दशमोऽध्यायः ॥ १०॥"
  },
  {
    "text": "॥ नारायणीस्तुतिर्नामैकादशोऽध्यायः ॥"
  },
  {
    "text": "। ध्यानम् ।\nॐ बालरविद्युतिमिन्दुकिरीटां तुङ्गकुचां नयनत्रययुक्ताम् ।\nस्मेरमुखीं वरदाङ्कुशपाशाभीतिकरां प्रभजे भुवनेशीम् ॥"
  },
  {
    "text": "ॐ ऋषिरुवाच ॥ ११.१॥"
  },
  {
    "text": "देव्या हते तत्र महासुरेन्द्रे\n        सेन्द्राः सुरा वह्निपुरोगमास्ताम् ।\nकात्यायनीं तुष्टुवुरिष्टलाभाद्\n        विकाशिवक्त्राब्जविकाशिताशाः ॥ ११.२॥"
  },
  {
    "text": "देवि प्रपन्नार्तिहरे प्रसीद\n        प्रसीद मातर्जगतोऽखिलस्य ।\nप्रसीद विश्वेश्वरि पाहि विश्वं\n        त्वमीश्वरी देवि चराचरस्य ॥ ११.३॥"
  },
  {
    "text": "आधारभूता जगतस्त्वमेका\n        महीस्वरूपेण यतः स्थितासि ।\nअपां स्वरूपस्थितया त्वयैत-\n        दाप्यायते कृत्स्नमलङ्घ्यवीर्ये ॥ ११.४॥"
  },
  {
    "text": "त्वं वैष्णवीशक्तिरनन्तवीर्या\n        विश्वस्य बीजं परमासि माया ।\nसम्मोहितं देवि समस्तमेतत्\n        त्वं वै प्रसन्ना भुवि मुक्तिहेतुः ॥ ११.५॥"
  },
  {
    "text": "विद्याः समस्तास्तव देवि भेदाः\n        स्त्रियः समस्ताः सकला जगत्सु ।\nत्वयैकया पूरितमम्बयैतत्\n        का ते स्तुतिः स्तव्यपरापरोक्तिः ॥ ११.६॥"
  },
  {
    "text": "सर्वभूता यदा देवी भुक्तिमुक्तिप्रदायिनी ।\nत्वं स्तुता स्तुतये का वा भवन्तु परमोक्तयः ॥ ११.७॥"
  },
  {
    "text": "सर्वस्य बुद्धिरूपेण जनस्य हृदि संस्थिते ।\nस्वर्गापवर्गदे देवि नारायणि नमोऽस्तु ते ॥ ११.८॥"
  },
  {
    "text": "कलाकाष्ठादिरूपेण परिणामप्रदायिनि ।\nविश्वस्योपरतौ शक्ते नारायणि नमोऽस्तु ते ॥ ११.९॥"
  },
  {
    "text": "सर्वमङ्गलमाङ्गल्ये शिवे सर्वार्थसाधिके ।\nशरण्ये त्र्यम्बके गौरि नारायणि नमोऽस्तु ते ॥ ११.१०॥"
  },
  {
    "text": "सृष्टिस्थितिविनाशानां शक्तिभूते सनातनि ।\nगुणाश्रये गुणमये नारायणि नमोऽस्तु ते ॥ ११.११॥"
  },
  {
    "text": "शरणागतदीनार्तपरित्राणपरायणे ।\nसर्वस्यार्तिहरे देवि नारायणि नमोऽस्तु ते ॥ ११.१२॥"
  },
  {
    "text": "हंसयुक्तविमानस्थे ब्रह्माणीरूपधारिणि ।\nकौशाम्भःक्षरिके देवि नारायणि नमोऽस्तु ते ॥ ११.१३॥"
  },
  {
    "text": "त्रिशूलचन्द्राहिधरे महावृषभवाहिनि ।\nमाहेश्वरीस्वरूपेण नारायणि नमोऽस्तुते ॥ ११.१४॥"
  },
  {
    "text": "मयूरकुक्कुटवृते महाशक्तिधरेऽनघे ।\nकौमारीरूपसंस्थाने नारायणि नमोऽस्तु ते ॥ ११.१५॥"
  },
  {
    "text": "शङ्खचक्रगदाशार्ङ्गगृहीतपरमायुधे ।\nप्रसीद वैष्णवीरूपे नारायणि नमोऽस्तु ते ॥ ११.१६॥"
  },
  {
    "text": "गृहीतोग्रमहाचक्रे दंष्ट्रोद्धृतवसुन्धरे ।\nवराहरूपिणि शिवे नारायणि नमोऽस्तु ते ॥ ११.१७॥"
  },
  {
    "text": "नृसिंहरूपेणोग्रेण हन्तुं दैत्यान् कृतोद्यमे ।\nत्रैलोक्यत्राणसहिते नारायणि नमोऽस्तु ते ॥ ११.१८॥"
  },
  {
    "text": "किरीटिनि महावज्रे सहस्रनयनोज्ज्वले ।\nवृत्रप्राणहरे चैन्द्रि नारायणि नमोऽस्तु ते ॥ ११.१९॥"
  },
  {
    "text": "शिवदूतीस्वरूपेण हतदैत्यमहाबले ।\nघोररूपे महारावे नारायणि नमोऽस्तु ते ॥ ११.२०॥"
  },
  {
    "text": "दंष्ट्राकरालवदने शिरोमालाविभूषणे ।\nचामुण्डे मुण्डमथने नारायणि नमोऽस्तु ते ॥ ११.२१॥"
  },
  {
    "text": "लक्ष्मि लज्जे महाविद्ये श्रद्धे पुष्टि स्वधे ध्रुवे ।\nमहारात्रि महामाये नारायणि नमोऽस्तु ते ॥ ११.२२॥"
  },
  {
    "text": "मेधे सरस्वति वरे भूति बाभ्रवि तामसि ।\nनियते त्वं प्रसीदेशे नारायणि नमोऽस्तुते ॥ ११.२३॥"
  },
  {
    "text": "सर्वस्वरूपे सर्वेशे सर्वशक्तिसमन्विते ।\nभयेभ्यस्त्राहि नो देवि दुर्गे देवि नमोऽस्तु ते ॥ ११.२४॥"
  },
  {
    "text": "एतत्ते वदनं सौम्यं लोचनत्रयभूषितम् ।\nपातु नः सर्वभूतेभ्यः कात्यायनि नमोऽस्तु ते ॥ ११.२५॥"
  },
  {
    "text": "ज्वालाकरालमत्युग्रमशेषासुरसूदनम् ।\nत्रिशूलं पातु नो भीतेर्भद्रकालि नमोऽस्तु ते ॥ ११.२६॥"
  },
  {
    "text": "हिनस्ति दैत्यतेजांसि स्वनेनापूर्य या जगत् ।\nसा घण्टा पातु नो देवि पापेभ्यो नः सुतानिव ॥ ११.२७॥"
  },
  {
    "text": "असुरासृग्वसापङ्कचर्चितस्ते करोज्ज्वलः ।\nशुभाय खड्गो भवतु चण्डिके त्वां नता वयम् ॥ ११.२८॥"
  },
  {
    "text": "रोगानशेषानपहंसि तुष्टा\n        रुष्टा तु कामान् सकलानभीष्टान् ।\nत्वामाश्रितानां न विपन्नराणां\n        त्वामाश्रिता ह्याश्रयतां प्रयान्ति ॥ ११.२९॥"
  },
  {
    "text": "एतत्कृतं यत्कदनं त्वयाद्य\n        धर्मद्विषां देवि महासुराणाम् ।\nरूपैरनेकैर्बहुधात्ममूर्तिं\n        कृत्वाम्बिके तत्प्रकरोति कान्या ॥ ११.३०॥"
  },
  {
    "text": "विद्यासु शास्त्रेषु विवेकदीपे-\n        ष्वाद्येषु वाक्येषु च का त्वदन्या ।\nममत्वगर्तेऽतिमहान्धकारे\n        विभ्रामयत्येतदतीव विश्वम् ॥ ११.३१॥"
  },
  {
    "text": "रक्षांसि यत्रोग्रविषाश्च नागा\n        यत्रारयो दस्युबलानि यत्र ।\nदावानलो यत्र तथाब्धिमध्ये\n        तत्र स्थिता त्वं परिपासि विश्वम् ॥ ११.३२॥"
  },
  {
    "text": "विश्वेश्वरि त्वं परिपासि विश्वं\n        विश्वात्मिका धारयसीह विश्वम् ।\nविश्वेशवन्द्या भवती भवन्ति\n        विश्वाश्रया ये त्वयि भक्तिनम्राः ॥ ११.३३॥"
  },
  {
    "text": "देवि प्रसीद परिपालय नोऽरिभीते-\n        र्नित्यं यथासुरवधादधुनैव सद्यः ।\nपापानि सर्वजगतां प्रशमं नयाशु\n        उत्पातपाकजनितांश्च महोपसर्गान् ॥ ११.३४॥"
  },
  {
    "text": "प्रणतानां प्रसीद त्वं देवि विश्वार्तिहारिणि ।\nत्रैलोक्यवासिनामीड्ये लोकानां वरदा भव ॥ ११.३५॥"
  },
  {
    "text": "देव्युवाच ॥ ११.३६॥"
  },
  {
    "text": "वरदाहं सुरगणा वरं यन्मनसेच्छथ ।\nतं वृणुध्वं प्रयच्छामि जगतामुपकारकम् ॥ ११.३७॥"
  },
  {
    "text": "देवा ऊचुः ॥ ११.३८॥"
  },
  {
    "text": "सर्वाबाधाप्रशमनं त्रैलोक्यस्याखिलेश्वरि ।\nएवमेव त्वया कार्यमस्मद्वैरिविनाशनम् ॥ ११.३९॥"
  },
  {
    "text": "देव्युवाच ॥ ११.४०॥"
  },
  {
    "text": "वैवस्वतेऽन्तरे प्राप्ते अष्टाविंशतिमे युगे ।\nशुम्भो निशुम्भश्चैवान्यावुत्पत्स्येते महासुरौ ॥ ११.४१॥"
  },
  {
    "text": "नन्दगोपगृहे जाता यशोदागर्भसम्भवा ।\nततस्तौ नाशयिष्यामि विन्ध्याचलनिवासिनी ॥ ११.४२॥"
  },
  {
    "text": "पुनरप्यतिरौद्रेण रूपेण पृथिवीतले ।\nअवतीर्य हनिष्यामि वैप्रचित्तांश्च दानवान् ॥ ११.४३॥"
  },
  {
    "text": "भक्षयन्त्याश्च तानुग्रान् वैप्रचित्तान् महासुरान् ।\nरक्ता दन्ता भविष्यन्ति दाडिमीकुसुमोपमाः ॥ ११.४४॥"
  },
  {
    "text": "ततो मां देवताः स्वर्गे मर्त्यलोके च मानवाः ।\nस्तुवन्तो व्याहरिष्यन्ति सततं रक्तदन्तिकाम् ॥ ११.४५॥"
  },
  {
    "text": "भूयश्च शतवार्षिक्यामनावृष्ट्यामनम्भसि ।\nमुनिभिः संस्मृता भूमौ सम्भविष्याम्ययोनिजा ॥ ११.४६॥"
  },
  {
    "text": "ततः शतेन नेत्राणां निरीक्षिष्याम्यहं मुनीन् ।\nकीर्तयिष्यन्ति मनुजाः शताक्षीमिति मां ततः ॥ ११.४७॥"
  },
  {
    "text": "ततोऽहमखिलं लोकमात्मदेहसमुद्भवैः ।\nभरिष्यामि सुराः शाकैरावृष्टेः प्राणधारकैः ॥ ११.४८॥"
  },
  {
    "text": "शाकम्भरीति विख्यातिं तदा यास्याम्यहं भुवि ।\nतत्रैव च वधिष्यामि दुर्गमाख्यं महासुरम् ॥ ११.४९॥"
  },
  {
    "text": "दुर्गादेवीति विख्यातं तन्मे नाम भविष्यति ।\nपुनश्चाहं यदा भीमं रूपं कृत्वा हिमाचले ॥ ११.५०॥"
  },
  {
    "text": "रक्षांसि भक्षयिष्यामि मुनीनां त्राणकारणात् ।\nतदा मां मुनयः सर्वे स्तोष्यन्त्यानम्रमूर्तयः ॥ ११.५१॥"
  },
  {
    "text": "भीमादेवीति विख्यातं तन्मे नाम भविष्यति ।\nयदारुणाख्यस्त्रैलोक्ये महाबाधां करिष्यति ॥ ११.५२॥"
  },
  {
    "text": "तदाहं भ्रामरं रूपं कृत्वासङ्ख्येयषट्पदम् ।\nत्रैलोक्यस्य हितार्थाय वधिष्यामि महासुरम् ॥ ११.५३॥"
  },
  {
    "text": "भ्रामरीति च मां लोकास्तदा स्तोष्यन्ति सर्वतः ।\nइत्थं यदा यदा बाधा दानवोत्था भविष्यति ॥ ११.५४॥"
  },
  {
    "text": "तदा तदावतीर्याहं करिष्याम्यरिसङ्क्षयम् ॥ ११.५५॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nनारायणीस्तुतिर्नामैकादशोऽध्यायः ॥ ११॥"
  },
  {
    "text": "उवाच ४, अर्धश्लोकः १, श्लोकाः ५०, एवमादितः ॥ ६३०॥"
  },
  {
    "text": "॥ १२. भगवती वाक्यं द्वादशोऽध्यायः ॥"
  },
  {
    "text": "। ध्यानम् ।\nॐ विद्युद्धामसमप्रभां मृगपतिस्कन्धस्थितां भीषणां\n        कन्याभिः करवाळखेटविलसधस्ताभिरासेविताम् ।\nहस्तैश्चक्रगदासिखेटविशिखांश्चापं गुणं तर्जनीं \n        बिभ्राणामनलात्मिकां शशिधरां दुर्गां त्रिनेत्रां भजे ॥"
  },
  {
    "text": "ॐ देव्युवाच ॥ १२.१॥"
  },
  {
    "text": "एभिः स्तवैश्च मां नित्यं स्तोष्यते यः समाहितः ।\nतस्याहं सकलां बाधां शमयिष्याम्यसंशयम् ॥ १२.२॥"
  },
  {
    "text": "मधुकैटभनाशं च महिषासुरघातनम् ।\nकीर्तयिष्यन्ति ये तद्वद्वधं शुम्भनिशुम्भयोः ॥ १२.३॥"
  },
  {
    "text": "अष्टम्यां च चतुर्दश्यां नवम्यां चैकचेतसः ।\nश्रोष्यन्ति चैव ये भक्त्या मम माहात्म्यमुत्तमम् ॥ १२.४॥"
  },
  {
    "text": "न तेषां दुष्कृतं किञ्चिद्दुष्कृतोत्था न चापदः ।\nभविष्यति न दारिद्र्यं न चैवेष्टवियोजनम् ॥ १२.५॥"
  },
  {
    "text": "शत्रुभ्यो न भयं तस्य दस्युतो वा न राजतः ।\nन शस्त्रानलतोयौघात् कदाचित् सम्भविष्यति ॥ १२.६॥"
  },
  {
    "text": "तस्मान्ममैतन्माहात्म्यं पठितव्यं समाहितैः ।\nश्रोतव्यं च सदा भक्त्या परं स्वस्त्ययनं महत् ॥ १२.७॥"
  },
  {
    "text": "उपसर्गानशेषांस्तु महामारीसमुद्भवान् ।\nतथा त्रिविधमुत्पातं माहात्म्यं शमयेन्मम ॥ १२.८॥"
  },
  {
    "text": "यत्रैतत्पठ्यते सम्यङ्नित्यमायतने मम ।\nसदा न तद्विमोक्ष्यामि सान्निध्यं तत्र मे स्थितम् ॥ १२.९॥"
  },
  {
    "text": "बलिप्रदाने पूजायामग्निकार्ये महोत्सवे ।\nसर्वं ममैतन्माहात्म्यम् उच्चार्यं श्राव्यमेव च ॥ १२.१०॥"
  },
  {
    "text": "जानताजानता वापि बलिपूजां यथा कृताम् ।\nप्रतीक्षिष्याम्यहं प्रीत्या वह्निहोमं तथाकृतम् ॥ १२.११॥"
  },
  {
    "text": "शरत्काले महापूजा क्रियते या च वार्षिकी ।\nतस्यां ममैतन्माहात्म्यं श्रुत्वा भक्तिसमन्वितः ॥ १२.१२॥"
  },
  {
    "text": "सर्वाबाधाविनिर्मुक्तो धनधान्यसमन्वितः ।\nमनुष्यो मत्प्रसादेन भविष्यति न संशयः ॥ १२.१३॥"
  },
  {
    "text": "श्रुत्वा ममैतन्माहात्म्यं तथा चोत्पत्तयः शुभाः ।\nपराक्रमं च युद्धेषु जायते निर्भयः पुमान् ॥ १२.१४॥"
  },
  {
    "text": "रिपवः सङ्क्षयं यान्ति कल्याणं चोपपद्यते ।\nनन्दते च कुलं पुंसां माहात्म्यं मम श‍ृण्वताम् ॥ १२.१५॥"
  },
  {
    "text": "शान्तिकर्मणि सर्वत्र तथा दुःस्वप्नदर्शने ।\nग्रहपीडासु चोग्रासु माहात्म्यं श‍ृणुयान्मम ॥ १२.१६॥"
  },
  {
    "text": "उपसर्गाः शमं यान्ति ग्रहपीडाश्च दारुणाः ।\nदुःस्वप्नं च नृभिर्दृष्टं सुस्वप्नमुपजायते ॥ १२.१७॥"
  },
  {
    "text": "बालग्रहाभिभूतानां बालानां शान्तिकारकम् ।\nसङ्घातभेदे च नृणां मैत्रीकरणमुत्तमम् ॥ १२.१८॥"
  },
  {
    "text": "दुर्वृत्तानामशेषाणां बलहानिकरं परम् ।\nरक्षोभूतपिशाचानां पठनादेव नाशनम् ॥ १२.१९॥"
  },
  {
    "text": "सर्वं ममैतन्माहात्म्यं मम सन्निधिकारकम् ।\nपशुपुष्पार्घ्यधूपैश्च गन्धदीपैस्तथोत्तमैः ॥ १२.२०॥"
  },
  {
    "text": "विप्राणां भोजनैर्होमैः प्रोक्षणीयैरहर्निशम् ।\nअन्यैश्च विविधैर्भोगैः प्रदानैर्वत्सरेण या ॥ १२.२१॥"
  },
  {
    "text": "प्रीतिर्मे क्रियते सास्मिन् सकृदुच्चरिते श्रुते ।\nश्रुतं हरति पापानि तथारोग्यं प्रयच्छति ॥ १२.२२॥"
  },
  {
    "text": "रक्षां करोति भूतेभ्यो जन्मनां कीर्तनं मम ।\nयुद्धेषु चरितं यन्मे दुष्टदैत्यनिबर्हणम् ॥ १२.२३॥"
  },
  {
    "text": "तस्मिञ्छ्रुते वैरिकृतं भयं पुंसां न जायते ।\nयुष्माभिः स्तुतयो याश्च याश्च ब्रह्मर्षिभिः कृताः ॥ १२.२४॥"
  },
  {
    "text": "ब्रह्मणा च कृतास्तास्तु प्रयच्छन्तु शुभां मतिम् ।\nअरण्ये प्रान्तरे वापि दावाग्निपरिवारितः ॥ १२.२५॥"
  },
  {
    "text": "दस्युभिर्वा वृतः शून्ये गृहीतो वापि शत्रुभिः ।\nसिंहव्याघ्रानुयातो वा वने वा वनहस्तिभिः ॥ १२.२६॥"
  },
  {
    "text": "राज्ञा क्रुद्धेन चाज्ञप्तो वध्यो बन्धगतोऽपि वा ।\nआघूर्णितो वा वातेन स्थितः पोते महार्णवे ॥ १२.२७॥"
  },
  {
    "text": "पतत्सु चापि शस्त्रेषु सङ्ग्रामे भृशदारुणे ।\nसर्वाबाधासु घोरासु वेदनाभ्यर्दितोऽपि वा ॥ १२.२८॥"
  },
  {
    "text": "स्मरन् ममैतच्चरितं नरो मुच्येत सङ्कटात् ।\nमम प्रभावात्सिंहाद्या दस्यवो वैरिणस्तथा ॥ १२.२९॥"
  },
  {
    "text": "दूरादेव पलायन्ते स्मरतश्चरितं मम ॥ १२.३०॥"
  },
  {
    "text": "ऋषिरुवाच ॥ १२.३१॥"
  },
  {
    "text": "इत्युक्त्वा सा भगवती चण्डिका चण्डविक्रमा ॥ १२.३२॥"
  },
  {
    "text": "पश्यतां सर्वदेवानां तत्रैवान्तरधीयत ।\nतेऽपि देवा निरातङ्काः स्वाधिकारान्यथा पुरा ॥ १२.३३॥"
  },
  {
    "text": "यज्ञभागभुजः सर्वे चक्रुर्विनिहतारयः ।\nदैत्याश्च देव्या निहते शुम्भे देवरिपौ युधि ॥ १२.३४॥"
  },
  {
    "text": "जगद्विध्वंसके तस्मिन् महोग्रेऽतुलविक्रमे ।\nनिशुम्भे च महावीर्ये शेषाः पातालमाययुः ॥ १२.३५॥"
  },
  {
    "text": "एवं भगवती देवी सा नित्यापि पुनः पुनः ।\nसम्भूय कुरुते भूप जगतः परिपालनम् ॥ १२.३६॥"
  },
  {
    "text": "तयैतन्मोह्यते विश्वं सैव विश्वं प्रसूयते ।\nसा याचिता च विज्ञानं तुष्टा ऋद्धिं प्रयच्छति ॥ १२.३७॥"
  },
  {
    "text": "व्याप्तं तयैतत्सकलं ब्रह्माण्डं मनुजेश्वर ।\nमहादेव्या महाकाली महामारीस्वरूपया ॥ १२.३८॥"
  },
  {
    "text": "सैव काले महामारी सैव सृष्टिर्भवत्यजा ।\nस्थितिं करोति भूतानां सैव काले सनातनी ॥ १२.३९॥"
  },
  {
    "text": "भवकाले नृणां सैव लक्ष्मीर्वृद्धिप्रदा गृहे ।\nसैवाभावे तथालक्ष्मीर्विनाशायोपजायते ॥ १२.४०॥"
  },
  {
    "text": "स्तुता सम्पूजिता पुष्पैर्गन्धधूपादिभिस्तथा ।\nददाति वित्तं पुत्रांश्च मतिं धर्मे गतिं शुभाम् ॥ १२.४१॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nभगवती वाक्यं द्वादशोऽध्यायः ॥ १२॥"
  },
  {
    "text": "उवाच २, अर्धश्लोकौ २, श्लोकाः ३७, एवमादितः ॥ ६७१॥"
  },
  {
    "text": "॥ १३. सुरथवैश्ययोर्वरप्रदानं नाम त्रयोदशोऽध्यायः ॥"
  },
  {
    "text": "। ध्यानम् ।\nॐ बालार्कमण्डलाभासां चतुर्बाहुं त्रिलोचनाम् ।\nपाशाङ्कुशवराभीतिर्धारयन्तीं शिवां भजे ॥"
  },
  {
    "text": "ॐ ऋषिरुवाच ॥ १३.१॥"
  },
  {
    "text": "एतत्ते कथितं भूप देवीमाहात्म्यमुत्तमम् ।\nएवं प्रभावा सा देवी ययेदं धार्यते जगत् ॥ १३.२॥"
  },
  {
    "text": "विद्या तथैव क्रियते भगवद्विष्णुमायया ।\nतया त्वमेष वैश्यश्च तथैवान्ये विवेकिनः ॥ १३.३॥"
  },
  {
    "text": "मोह्यन्ते मोहिताश्चैव मोहमेष्यन्ति चापरे ।\nतामुपैहि महाराज शरणं परमेश्वरीम् ॥ १३.४॥"
  },
  {
    "text": "आराधिता सैव नृणां भोगस्वर्गापवर्गदा ॥ १३.५॥"
  },
  {
    "text": "मार्कण्डेय उवाच ॥ १३.६॥"
  },
  {
    "text": "इति तस्य वचः श्रुत्वा सुरथः स नराधिपः ॥ १३.७॥"
  },
  {
    "text": "प्रणिपत्य महाभागं तमृषिं संशितव्रतम् ।\nनिर्विण्णोऽतिममत्वेन राज्यापहरणेन च ॥ १३.८॥"
  },
  {
    "text": "जगाम सद्यस्तपसे स च वैश्यो महामुने ।\nसन्दर्शनार्थमम्बाया नदीपुलिनमास्थितः ॥ १३.९॥"
  },
  {
    "text": "स च वैश्यस्तपस्तेपे देवीसूक्तं परं जपन् ।\nतौ तस्मिन् पुलिने देव्याः कृत्वा मूर्तिं महीमयीम् ॥ १३.१०॥"
  },
  {
    "text": "अर्हणां चक्रतुस्तस्याः पुष्पधूपाग्नितर्पणैः ।\nनिराहारौ यतात्मानौ तन्मनस्कौ समाहितौ ॥ १३.११॥"
  },
  {
    "text": "ददतुस्तौ बलिं चैव निजगात्रासृगुक्षितम् ।\nएवं समाराधयतोस्त्रिभिर्वर्षैर्यतात्मनोः ॥ १३.१२॥"
  },
  {
    "text": "परितुष्टा जगद्धात्री प्रत्यक्षं प्राह चण्डिका ॥ १३.१३॥"
  },
  {
    "text": "देव्युवाच ॥ १३.१४॥"
  },
  {
    "text": "यत्प्रार्थ्यते त्वया भूप त्वया च कुलनन्दन ।\nमत्तस्तत्प्राप्यतां सर्वं परितुष्टा ददामिते ॥ १३.१५॥"
  },
  {
    "text": "मार्कण्डेय उवाच ॥ १३.१६॥"
  },
  {
    "text": "ततो वव्रे नृपो राज्यमविभ्रंश्यन्यजन्मनि ।\nअत्रैव च निजं राज्यं हतशत्रुबलं बलात् ॥ १३.१७॥"
  },
  {
    "text": "सोऽपि वैश्यस्ततो ज्ञानं वव्रे निर्विण्णमानसः ।\nममेत्यहमिति प्राज्ञः सङ्गविच्युतिकारकम् ॥ १३.१८॥"
  },
  {
    "text": "देव्युवाच ॥ १३.१९॥"
  },
  {
    "text": "स्वल्पैरहोभिर्नृपते स्वं राज्यं प्राप्स्यते भवान् ॥ १३.२०॥"
  },
  {
    "text": "हत्वा रिपूनस्खलितं तव तत्र भविष्यति ॥ १३.२१॥"
  },
  {
    "text": "मृतश्च भूयः सम्प्राप्य जन्म देवाद्विवस्वतः ॥ १३.२२॥"
  },
  {
    "text": "सावर्णिको मनुर्नाम भवान्भुवि भविष्यति ॥ १३.२३॥"
  },
  {
    "text": "वैश्यवर्य त्वया यश्च वरोऽस्मत्तोऽभिवाञ्छितः ॥ १३.२४॥"
  },
  {
    "text": "तं प्रयच्छामि संसिद्ध्यै तव ज्ञानं भविष्यति ॥ १३.२५॥"
  },
  {
    "text": "मार्कण्डेय उवाच ॥ १३.२६॥"
  },
  {
    "text": "इति दत्त्वा तयोर्देवी यथाभिलषितं वरम् ॥ १३.२७॥"
  },
  {
    "text": "बभूवान्तर्हिता सद्यो भक्त्या ताभ्यामभिष्टुता ।\nएवं देव्या वरं लब्ध्वा सुरथः क्षत्रियर्षभः ॥ १३.२८॥"
  },
  {
    "text": "सूर्याज्जन्म समासाद्य सावर्णिर्भविता मनुः ॥ १३.२९॥"
  },
  {
    "text": "एवं देव्या वरं लब्ध्वा सुरथः क्षत्रियर्षभः ।\nसूर्याज्जन्म समासाद्य सावर्णिर्भविता मनुः ॥ क्लीं ॐ ॥"
  },
  {
    "text": "॥ स्वस्ति श्रीमार्कण्डेयपुराणे सावर्णिके मन्वन्तरे देवीमाहात्म्ये\nसुरथवैश्ययोर्वरप्रदानं नाम त्रयोदशोऽध्यायः ॥ १३॥"
  },
  {
    "text": "उवाच ६, अर्धश्लोकाः ११, श्लोकाः १२, एवमादितः ॥ ७००॥"
  },
  {
    "text": "समस्ता उवाचमन्त्राः ५७, अर्धश्लोकाः ४२, श्लोकाः ५३५, अवदानानि ६६ ॥"
  },
  {
    "text": "॥ श्रीसप्तशतीदेवीमाहात्म्यं समाप्तम् ॥"
  },
  {
    "text": "॥ ॐ तत् सत् ॐ ॥"
  },
  {
    "text": "॥ अथ अपराधक्षमापणस्तोत्रम् ॥"
  },
  {
    "text": "ॐ अपराधशतं कृत्वा जगदम्बेति चोच्चरेत् ।\nयां गतिं समवाप्नोति न तां ब्रह्मादयः सुराः ॥ १॥"
  },
  {
    "text": "सापराधोऽस्मि शरणं प्राप्तस्त्वां जगदम्बिके ।\nइदानीमनुकम्प्योऽहं यथेच्छसि तथा कुरु ॥ २॥"
  },
  {
    "text": "अज्ञानाद्विस्मृतेर्भ्रान्त्या यन्न्यूनमधिकं कृतम् ।\nतत्सर्वं क्षम्यतां देवि प्रसीद परमेश्वरि ॥ ३॥"
  },
  {
    "text": "कामेश्वरि जगन्मातः सच्चिदानन्दविग्रहे ।\nगृहाणार्चामिमां प्रीत्या प्रसीद परमेश्वरि ॥ ४॥"
  },
  {
    "text": "सर्वरूपमयी देवी सर्वं देवीमयं जगत् ।\nअतोऽहं विश्वरूपां त्वां नमामि परमेश्वरीम् ॥ ५॥"
  },
  {
    "text": "यदक्षरं परिभ्रष्टं मात्राहीनञ्च यद्भवेत् ।\nपूर्णं भवतु तत् सर्वं त्वत्प्रसादान्महेश्वरि ॥ ६॥"
  },
  {
    "text": "यदत्र पाठे जगदम्बिके मया\n        विसर्गबिन्द्वक्षरहीनमीरितम् ।\nतदस्तु सम्पूर्णतमं प्रसादतः\n        सङ्कल्पसिद्धिश्च सदैव जायताम् ॥ ७॥"
  },
  {
    "text": "यन्मात्राबिन्दुबिन्दुद्वितयपदपदद्वन्द्ववर्णादिहीनं\n        भक्त्याभक्त्यानुपूर्वं प्रसभकृतिवशात् व्यक्तमव्यक्तमम्ब ।\nमोहादज्ञानतो वा पठितमपठितं साम्प्रतं ते स्तवेऽस्मिन्\n        तत् सर्वं साङ्गमास्तां भगवति वरदे त्वत्प्रसादात् प्रसीद ॥ ८॥"
  },
  {
    "text": "प्रसीद भगवत्यम्ब प्रसीद भक्तवत्सले ।\nप्रसादं कुरु मे देवि दुर्गे देवि नमोऽस्तु ते ॥ ९॥"
  },
  {
    "text": "॥ इति अपराधक्षमापणस्तोत्रं समाप्तम् ॥"
  },
  {
    "text": "॥ अथ देवीसूक्तम् ॥"
  },
  {
    "text": "ॐ अहं रुद्रेभिर्वसुभिश्चराम्यह-\n        मादित्यैरुत विश्वदेवैः ।\nअहं मित्रावरुणोभा बिभर्म्यह-\n        मिन्द्राग्नी अहमश्विनोभा ॥ १॥"
  },
  {
    "text": "अहं सोममाहनसं बिभर्म्यहं\n        त्वष्टारमुत पूषणं भगम् ।\nअहं दधामि द्रविणं हविष्मते\n        सुप्राव्ये यजमानाय सुन्वते ॥ २॥"
  },
  {
    "text": "अहं राष्ट्री सङ्गमनी वसूनां\n        चिकितुषी प्रथमा यज्ञियानाम् ।\nतां मा देवा व्यदधुः पुरुत्रा\n        भूरिस्थात्रां भूर्यावेशयन्तीम् ॥ ३॥"
  },
  {
    "text": "मया सो अन्नमत्ति यो विपश्यति\n        यः प्राणिति य ईं श‍ृणोत्युक्तम् ।\nअमन्तवो मां त उपक्षियन्ति\n        श्रुधि श्रुत श्रद्धिवं ते वदामि ॥ ४॥"
  },
  {
    "text": "अहमेव स्वयमिदं वदामि जुष्टं\n        देवेभिरुत मानुषेभिः ।\nयं कामये तं तमुग्रं कृणोमि\n        तं ब्रह्माणं तमृषिं तं सुमेधाम् ॥ ५॥"
  },
  {
    "text": "अहं रुद्राय धनुरा तनोमि\n        ब्रह्मद्विषे शरवे हन्तवा उ ।\nअहं जनाय समदं कृणोम्यहं\n        द्यावापृथिवी आ विवेश ॥ ६॥"
  },
  {
    "text": "अहं सुवे पितरमस्य मूर्धन्\n        मम योनिरप्स्वन्तः समुद्रे ।\nततो वि तिष्ठे भुवनानु विश्वो-\n        तामूं द्यां वर्ष्मणोप स्पृशामि ॥ ७॥"
  },
  {
    "text": "अहमेव वात इव प्र वाम्या-\n        रभमाणा भुवनानि विश्वा ।\nपरो दिवा पर एना पृथिव्यै-\n        तावती महिना सं बभूव ॥ ८॥"
  },
  {
    "text": "॥ इति ऋग्वेदोक्तं देवीसूक्तं समाप्तम् ॥"
  },
  {
    "text": "॥ ॐ तत् सत् ॐ ॥"
  }
]
[
  {
    "text": "रासगीता"
  },
  {
    "text": "नारद उवाच --\nश्रीराधा माधवस्यापि राधायाश्चापि माधवः ।\nकरोति परमानन्दं प्रेमालिङ्गनपूर्वकम् ॥ १॥"
  },
  {
    "text": "राधासुखसुधासिन्धुः कृष्णश्चुम्बति राधिकाम् ।\nश्यामप्रेममयी राधा सदा चुम्बति माधवम् ॥ २॥"
  },
  {
    "text": "त्रिभङ्गललितः कृष्णो मुरलीं पूरयेन्मुदा ।\nचालयेद्रेणुरन्ध्रेषु राधिका च कराङ्गुलीः ॥ ३॥"
  },
  {
    "text": "श्रीनामाकर्षणं कृष्णं राधा गायति सुन्दरम् ।\nशब्दब्रह्मध्वनिं राधां कृष्णो धारयति ध्रुवम् ॥ ४॥"
  },
  {
    "text": "मुरलीकलसङ्गीतं श्रुत्वा मुग्द्धा व्रजस्त्रियः ।\nकदम्बमूलमायाता यत्रास्ति मुरलीधरः ॥ ५॥"
  },
  {
    "text": "राधाकान्तो व्रजस्त्रीभिर्वेष्टितो व्रजमोहनः ।\nशोभते तारकामध्ये तारकानायको यथा ॥ ६॥"
  },
  {
    "text": "किशोरी सुन्दरी राधा किशोरः श्यामसुन्दरः ।\nकिशोर्यो व्रजसुन्दर्यो विहरन्ति निरन्तरम् ॥ ७॥"
  },
  {
    "text": "नित्यवृन्दावने राध्या राधाकृष्णश्च गोपिकाः ।\nमण्डलं पूर्णरासस्य लीलया संवितथ्यते ॥ ८॥"
  },
  {
    "text": "राधया सह कृष्णेन क्रियते रासमण्डलम् ।\nकल्पितानेकरूपेण मायया परमात्मना ॥ ९॥"
  },
  {
    "text": "माधवराधयोर्मध्ये राधामाधवयोरपि ।\nमाधवो राधया सार्द्धं राजते रासमण्डले ॥ १०॥"
  },
  {
    "text": "गोपालवल्लभा गोप्यो राधिकायाः कलात्मिकाः ।\nक्रीडन्ति सह कृष्णेन रासमण्डलमण्डिताः ॥ ११॥"
  },
  {
    "text": "कृत्वा चानेकरूपाणि गोपीमण्डलसंश्रयः ।\nगोविन्दो रमते तत्र तासां मध्ये द्वयोर्द्वयोः ॥ १२॥"
  },
  {
    "text": "प्रेमस्पर्शमणिं कृष्णं श्लिष्यन्तो व्रजयोषितः ।\nभवन्ति सर्वकालाढ्या गोविन्दहृदयङ्गमाः ॥ १३॥"
  },
  {
    "text": "एकैकगोपिकापार्श्वे हरेरेकैकविग्रहः ।\nसुवर्णगुटिकायोगे मध्ये मारकतो यथा ॥ १४॥"
  },
  {
    "text": "हेमकल्पलतागोपीबाहुभिः कण्ठमालया ।\nतमालश्यामलः कृष्णो घूर्ण्यते रासलीलया ॥ १५॥"
  },
  {
    "text": "किङ्किणीनूपुरादीनां भूषणानां च भूषणम् ।\nकैशोरं सफलं कुर्वन् गोपीभिः सह मोदते ॥ १६॥"
  },
  {
    "text": "राधाकृष्णेति सङ्गीतं गोप्यो गायन्ति सुस्वरम् ।\nराधाकृष्णरीनात्तहस्तकानुपदक्रमैः ॥ १७॥"
  },
  {
    "text": "जय कृष्ण मनोहर योगधरे यदुनन्दन नन्दकिशोर हरे ।\nजय रासरसेश्वरि पूर्णतमे वरदे वृषभानुकिशोरि यमे ॥ १८॥"
  },
  {
    "text": "जयतीह कदम्बतले मिलितः कलवेणुसमीरितगानरतः ।\nसह राधिकया हरिरेकमहः सततं तरुणीगणमध्यगतः ॥ १९॥"
  },
  {
    "text": "वृषभानुसुता परमा प्रकृतिः पुरुषो व्रजराजसुतप्रकृतिः ।\nमुहुर्नृत्यति गायति वादयते सह गोपिकया विपिने रमते ॥ २०॥"
  },
  {
    "text": "यमुनापुलिने वृषभानुसुता नवका-ललितादि सखीसहिता ।\nरमते विधुना सह नृत्यवता गतिचञ्चलकुण्डलहारवता ॥ २१॥"
  },
  {
    "text": "स्फुटपद्ममुखी वृषभानुसुता नवनीतसुकोमलबाहुयुता ।\nपरिरभ्य हरिं प्रियमात्मसुखं परिचुम्बति शारदचन्द्रमुखम् ॥ २२॥"
  },
  {
    "text": "रसिको व्रजराजसुतः सुरते रसिकां वृषभानुसुतां भजते ।\nनवपल्लवकल्पिततल्पगतां सुकुमारमनोभवभाववशाम् ॥ २३॥"
  },
  {
    "text": "वसुदेवसुतोरसि हेमलता स्फुटपीनपयोधरभारवता ।\nशयनं कुरुते वृषभानुसुता प्रणमामि सदा वृषभानुसुताम् ।\nनवनीरदसुन्दरनीलतनुं तडिदुज्ज्वलकुण्डलिनीं सुतनुम् ॥ २५॥"
  },
  {
    "text": "शिथिकण्ठशिखण्डलसन्मुकुटं कबरीपरिबद्धकिरीटघटाम्(?) ।\nकमलाश्रितखञ्जननेत्रयुगं मकराकृतिकुण्डलगण्डयुगम् ॥ २६॥"
  },
  {
    "text": "परिपूर्णमृगाङ्कसुचारुमुखं मणिकुण्डलमण्डितगण्डयुगम् ।\nकनकाङ्गदशोभितबाहुधरं मणिकङ्कणशोभितशङ्खकराम् ॥ २७॥"
  },
  {
    "text": "मणिकौस्तुभभूषितहारयुतं कुचकुम्भविराजितहारलताम् ।\nतुलसीदलदामसुगन्धितनुं हरिचन्दनचर्चितगौरतनुम् ॥ २८॥"
  },
  {
    "text": "तनुभूषितपीतपटीजडितं रशनान्वितनीलनिचोलयुताम् ।\nतरसाञ्जनदिग्गजराजगतिं कलनूपुरहंसविलासगतिम् ॥ २९॥"
  },
  {
    "text": "रतिनाथमनोहरवेशधरं निजनाथमनोहरवेशधराम् ।\nमणिनिर्मितपङ्कजमध्यगतं रसरासमनोहरमध्यरताम् ॥ ३०॥"
  },
  {
    "text": "मुरलीमधुरश्रुतिरागपरं स्वरसप्तसमन्वितगानपराम् ।\nनवनायकवेशकिशोरवयो व्रजराजसुतः सह राधिकया ॥ ३१॥"
  },
  {
    "text": "इतरेतरबद्धकरभ्रमणं कुरुते कुसुमायुधकेलिवनम् ।\nअधिकेहितमाधवराधिकयोः वृतरासपरस्परमण्डलयोः॥ ३२॥"
  },
  {
    "text": "मणिकङ्कणशिञ्चिततालवनं हरते सनकादिमुनेर्मननम् ।\nवृषभानुसुता व्रजराजसुतः कनकप्रतिमा मणिमारकतः ॥ ३३॥"
  },
  {
    "text": "भ्रमतीह यथाविथि यन्त्रगतः सहयोगगतो यमितान्तरितः ।\nउभयोरुभयोराधयोर्दयिते पृथगन्तरिते वृषभानुसुते ॥ ३४॥"
  },
  {
    "text": "वृषभानुसुताभुजबद्धगलः कुशली व्रजराजसुतः सकलः ।\nयदुनन्दनयोर्भुजबद्धगला वृषभानुसुता रुचिरा सकला ॥ ३५॥"
  },
  {
    "text": "वृषभानुसुता व्रजराजसुतः व्रजराजसुतो वृषभानुसुता ।\nकेलिकदम्बतले वनमाली नृत्यति चञ्चलचन्द्रकमौली ॥ ३६॥"
  },
  {
    "text": "राधिकया सह रासविलासी गोपवधूप्रियगोकुलवासी ।\nक्रीडति राधिकया सह कृष्णः श्रीमुखचन्द्रसुधारसतृष्णः ॥ ३७॥"
  },
  {
    "text": "नर्तकखञ्जनलोचनलोलः कुण्डलमण्डितचारुकपोलः ।\nकुञ्जगृहे कुसुमोत्तमतल्पे सूर्यसुताजलवायुसुकल्पे ॥ ३८॥"
  },
  {
    "text": "केशव आदिरसं प्रतिशेते राधिकया सह चन्द्रसुशीते ।\nरासरसे सुविराजितराधा चन्दनचर्चितपङ्कजगन्धा ॥ ३९॥"
  },
  {
    "text": "माधवसङ्गमवर्धितरङ्गा पूर्णमनोरथमन्मथसङ्गा ।\nशोभनकोमलदिव्यशरीरा कृष्णवपुःपरिमाणकिशोरा ॥ ४०॥"
  },
  {
    "text": "भावमयी वृषभानुकिशोरी काञ्चनचम्पककुङ्कुमगौरी ।\nराधयोराधयोर्मध्यतो मध्यतो माधवो माधवो मण्डले शोभते ॥ ४१॥"
  },
  {
    "text": "राधिका राधिका माधवं चुम्बति माधवो माधवो राधिकां श्लिष्यति ।\nराधिका राधिका माधवं गायति माधतो राधिकां वेणुना गायति ॥ ४२॥"
  },
  {
    "text": "कल्पिते मण्डले राजते राधिका माधवप्रेमसन्दोहसंराधिका ।\nराधिकां राधिकां चान्तरेणान्तरः माधवं माधवं चान्तरेणान्तरा ।\nमाधवो माधवो राधिका राधिका राधिका राधिका माधवो माधवः ॥ ४३॥"
  },
  {
    "text": "वासावतारविस्तारं वंशीवादनसुन्दरम् ।\nरतिकाममदाक्रान्तं राधाकृष्णं भजाम्यहम् ॥ ४४॥"
  },
  {
    "text": "भ्रमन्तं रासचक्रेण नृत्यन्तं तालशिञ्जितैः ।\nगोपीभिः सह गायन्तं राधाकृष्णं भजाम्यहम् ॥ ४५॥"
  },
  {
    "text": "रासमण्डलमध्यस्थं प्रफुल्लवदनाम्बुजम् ।\nअनन्यहृदयासक्तं राधाकृष्णं भजाम्यहम् ॥ ४६॥"
  },
  {
    "text": "विद्युद्गौरं घनश्यामं प्रेमालिङ्गनतत्परम् ।\nपरस्परकमर्द्धाङ्गं राधाकृष्णं भजाम्यहम् ॥ ४७॥"
  },
  {
    "text": "राधिकारूपिणं कृष्णं राधिकां कृष्णरूपिणीम् ।\nरासयोगानुसारेण राधाकृष्णं भजाम्यहम् ॥ ४८॥"
  },
  {
    "text": "पुष्पिते माधवीकुञ्जे पुष्पतल्पोपरिस्थितम् ।\nविपरीतरतासक्तं राधाकृष्णं भजाम्यहम् ॥ ४९॥"
  },
  {
    "text": "रासक्रिडापरिश्रान्तं मधुपानपरायणम् ।\nताम्बूलपूर्णवक्त्रेन्दुं राधाकृष्णं भजाम्यहम् ॥ ५०॥"
  },
  {
    "text": "रासोल्लासकलापूर्णं गोपीमण्डलमण्डितम् ।\nश्रीमाधवं राधिकाख्यं पूर्णचन्द्रमुपास्महे ॥ ५१॥"
  },
  {
    "text": "चतुर्वर्गफलं त्यक्त्वा श्रीवृन्दावनमध्यतः ।\nश्रीराधा-श्रीपादपद्मं प्रार्थये जन्मजन्मनि ॥ ५२॥"
  },
  {
    "text": "राधाकृष्णसुधासिन्धुरासगङ्गाङ्गसङ्गमे ।\nअवगाह्य मनोहंसो विहरेच्च याथासुखम् ॥ ५३॥"
  },
  {
    "text": "रासगीतां पठेद्यस्तु श‍ृणुयद्वापि यो नरः ।\nवाञ्चासिद्धिर्भवेत्तस्य भक्तिः स्यात् प्रेमलक्षणा ॥ ५४॥"
  },
  {
    "text": "लक्ष्मीस्तस्य वसेद्गेहे मुखे भाति सरस्वती ।\nधर्मार्थकामकैवल्यं लभते सत्यमेव सः ॥ ५५॥"
  },
  {
    "text": "समाप्तेयं रासगीता ।"
  }
]
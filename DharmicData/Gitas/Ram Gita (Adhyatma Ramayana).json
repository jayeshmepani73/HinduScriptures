[
  {
    "text": "श्रीमहादेव उवाच -\nततो जगन्मङ्गलमङ्गलात्मना\n       विधाय रामायणकीर्तिमुत्तमाम् ।\nचचार पूर्वाचरितं रघूत्तमो\n       राजर्षिवर्यैरभिसेवितं यथा  ॥ १॥"
  },
  {
    "text": "सौमित्रिणा पृष्ट उदारबुद्धिना\n       रामः कथाः प्राह पुरातनीः शुभाः ।\nराज्ञः प्रमत्तस्य नृगस्य शापतो\n       द्विजस्य तिर्यक्त्वमथाह राघवः ॥ २॥"
  },
  {
    "text": "कदाचिदेकान्त उपस्थितं प्रभुं\n       रामं रमालालितपादपङ्कजम् ।\nसौमित्रिरासादितशुद्धभावनः\n       प्रणम्य भक्त्या विनयान्वितोऽब्रवीत् ॥ ३॥"
  },
  {
    "text": "त्वं शुद्धबोधोऽसि हि सर्वदेहिना-\n       मात्मास्यधीशोऽसि निराकृतिः स्वयम् ।\nप्रतीयसे ज्ञानदृशां महामते\n       पादाब्जभृङ्गाहितसङ्गसङ्गिनाम् ॥ ४॥"
  },
  {
    "text": "अहं प्रपन्नोऽस्मि पदाम्बुजं प्रभो\n       भवापवर्गं तव योगिभावितम् ।\nयथाञ्जसाज्ञानमपारवारिधिं\n       सुखं तरिष्यामि तथानुशाधि माम् ॥ ५॥"
  },
  {
    "text": "श्रुत्वाथ सौमित्रवचोऽखिलं तदा\n       प्राह प्रपन्नार्तिहरः प्रसन्नधीः ।\nविज्ञानमज्ञानतमःप्रशान्तये\n       श्रुतिप्रपन्नं क्षितिपालभूषणः ॥ ६॥"
  },
  {
    "text": "श्रीरामचन्द्र उवाच -\nआदौ स्ववर्णाश्रमवर्णिताः क्रियाः\n       कृत्वा समासादितशुद्धमानसः ।\nसमाप्य तत्पूर्वमुपात्तसाधनः\n       समाश्रयेत्सद्गुरुमात्मलब्धये ॥ ७॥"
  },
  {
    "text": "क्रिया श्रीरोद्भवहेतुरादृता\n       प्रियाप्रियौ तौ भवतः सुरागिणः ।\nधर्मेतरौ तत्र पुनः शरीरकम्\n       पुनः क्रिया चक्रवदीर्यते भवः ॥ ८॥"
  },
  {
    "text": "अज्ञानमेवास्य हि मूलकारणं\n       तद्धानमेवात्र विधौ विधीयते ।\nविद्यैव तन्नाशविधौ पटीयसी\n       न कर्म तज्जं सविरोधमीरितम् ॥ ९॥"
  },
  {
    "text": "नाज्ञानहानिर्न च रागसंक्षयो\n       भवेत्ततः कर्म सदोषमुद्भवेत् ।\nततः पुनः संसृतिरप्यवारिता\n       तस्माद्बुधो ज्ञानविचारवान्भवेत् ॥ १०॥"
  },
  {
    "text": "ननु क्रिया वेदमुखेन चोदिता\n       तथैव विद्या पुरुषार्थसाधनम् ।\nकर्तव्यता प्राणभृतः प्रचोदिता\n       विद्यासहायत्वमुपैति सा पुनः ॥ ११॥"
  },
  {
    "text": "कर्माकृतौ दोषमपि श्रुतिर्जगौ\n       तस्मात्सदा कार्यमिदं मुमुक्षुणा ।\nननु स्वतन्त्रा ध्रुवकार्यकारिणी\n       विद्य न किञ्चिन्मनसाप्यपेक्षते ॥ १२॥"
  },
  {
    "text": "न सत्यकार्योऽपि हि यद्वदध्वरः\n       प्रकाङ्क्षतेऽन्यानपि कारकादिकान् ।\nतथैव विद्या विधितः प्रकाशितै-\n       र्विशिष्यते कर्मभिरेव मुक्तये ॥ १३॥"
  },
  {
    "text": "केचिद्वदन्तीति वितर्कवादिन-\n       स्तदप्यसदृष्टविरोधकारणात् ।\nदेहाभिमानादभिवर्धते क्रिया\n       विद्या गताहङ्कृतितः प्रसिध्द्यति ॥ १४॥"
  },
  {
    "text": "विशुद्धविज्ञानविरोचनाञ्चिता\n      विद्यात्मवृत्तिश्चरमेति भण्यते ।\nउदेति कर्माखिलकारकादिभि-\n       र्निहन्ति विद्याखिलकारकादिकम् ॥ १५॥"
  },
  {
    "text": "तस्मात्त्यजेत्कार्यमशेषतः सुधी-\n       र्विद्याविरोधान्न समुच्चयो भवेत् ॥"
  },
  {
    "text": "आत्मानुसन्धानपरायणः सदा\n       निवृत्तसर्वेन्द्रियवृत्तिगोचरः ॥ १६॥"
  },
  {
    "text": "यावच्छारीरादिषु माययात्मधी-\n       स्तावद्विधेयो विधिवादकर्मणाम् ।\nनेतीति वाक्यैरखिलं निषिध्य तत्\n       ज्ञात्वा परात्मानमथ त्यजेत्क्रियाः ॥ १७॥"
  },
  {
    "text": "यदा परात्मात्मविभेदभेदकं\n       विज्ञानमात्मन्यवभाति भास्वरम् ।\nतदैव माया प्रविलीयतेऽञ्जसा\n       सकारका कारणमात्मसंसृतेः ॥ १८॥"
  },
  {
    "text": "श्रुतिप्रमाणाभिविनाशिता च सा\n       कथं भविषत्यपि कार्यकारिणी ।\nविज्ञानमात्रादमलाद्वितीयत-\n       स्तस्मादविद्या न पुनर्भविष्यति ॥ १९॥"
  },
  {
    "text": "यदि स्म नष्टा न पुनः प्रसूयते\n       कर्ताहमस्येति मतिः कथं भवेत् ।\nतस्मात्स्वतन्त्रा न किमप्यपेक्षते\n       विद्य विमोक्षाय विभाति केवला ॥ २०॥"
  },
  {
    "text": "सा तैत्तिरीयश्रुतिराह सादरं\n       न्यासं प्रशस्ताखिलकर्मणां स्फुटम् ।\nएतावदित्याह च वाजिनां श्रुति-\n       र्ज्ञानं विमोक्षाय न कर्म साधनम् ॥ २१॥"
  },
  {
    "text": "विद्यासमत्वेन तु दर्शितस्त्वया\n       क्रतुर्न दृष्टान्त उदाहृतः समः ।\nफलैः पृथक्त्वाद्बहुकारकैः क्रतुः\n       संसाध्यते ज्ञानमतो विपर्ययम् ॥ २२॥"
  },
  {
    "text": "सप्रत्यवायो ह्यहमित्यनात्मधी-\n       रज्ञप्रसिद्धा न तु तत्त्वदर्शिनः ।\nतस्माद्बुधैस्त्याज्यमविक्रियात्मभि-\n       र्विधानतः कर्म विधिप्रकाशितम् ॥ २३॥"
  },
  {
    "text": "श्रद्धान्वितस्तत्त्वमसीति वाक्यतो\n       गुरोः प्रसादादपि शुद्धमानसः ।\nविज्ञाय चैकात्म्यमथात्मजीवयोः\n       सुखी भवेन्मेरुरिवाप्रकम्पनः ॥ २४॥"
  },
  {
    "text": "आदौ पदार्थावगतिर्हि कारणं\n       वाक्यार्थविज्ञानविधौ विधानतः ।\nतत्त्वम्पदार्थौ परमात्मजीवका-\n      वसीति चैकात्म्यमथानयोर्भवेत् ॥ २५॥"
  },
  {
    "text": "प्रत्यक्परोक्षादि विरोधमात्मनो-\n       र्विहाय सङ्गृह्य तयोश्चिदात्मताम् ।\nसंशोधितां लक्षणया च लक्षितां\n       ज्ञात्वा स्वमात्मानमथाद्वयो भवेत् ॥ २६॥"
  },
  {
    "text": "एकात्मकत्वाज्जहती न सम्भवे-\n       त्तथाजहल्लक्षणता विरोधतः ।\nसोऽयम्पदार्थाविव भागलक्षणा\n       युज्येत तत्त्वम्पदयोरदोषतः ॥ २७॥"
  },
  {
    "text": "रसादिपञ्चीकृतभूतसम्भवं\n       भोगालयं दुःखसुखादिकर्मणाम् ।\nशरीरमाद्यन्तवदादिकर्मजं\n       मायामयं स्थूलमुपाधिमात्मनः ॥ २८॥"
  },
  {
    "text": "सूक्ष्मं मनोबुद्धिदशेन्द्रियैर्युतं\n       प्राणैरपञ्चीकृतभूतसम्भवम् ।\nभोक्तुः सुखादेरनुसाधनं भवेत्\n       शरीरमन्यद्विदुरात्मनो बुधाः ॥ २९॥"
  },
  {
    "text": "अनाद्यनिर्वाच्यमपीह कारणं\n       मायाप्रधानं तु परं शरीरकम् ।\nउपाधिभेदात्तु यतः पृथक्स्थितं\n       स्वात्मानमात्मन्यवधारयेत्क्रमात् ॥ ३०॥"
  },
  {
    "text": "कोशेष्वयं तेषु तु तत्तदाकृति-\n       र्विभाति सङ्गात्स्फतिकोपलो यथा ।\nअसङ्गरूपोऽयमजो यतोऽद्वयो\n       विज्ञायतेऽस्मिन्परितो विचारिते ॥ ३१॥"
  },
  {
    "text": "बुद्धेस्त्रिधा वृत्तिरपीह दृश्यते\n       स्वप्नादिभेदेन गुणत्रयात्मनः  ।\nअन्योन्यतोऽस्मिन्व्यभिचारितो मृषा\n       नित्ये परे ब्रह्मणि केवले शिवे ॥ ३२॥"
  },
  {
    "text": "देहेन्द्रियप्राणमनश्चिदात्मनां\n       सङ्घादजस्त्रं परिवर्तते धियः ।\nवृत्तिस्तमोमूलतयाज्ञलक्षणा\n       यावद्भवेत्तावदसौ भवोद्भवः ॥ ३३॥"
  },
  {
    "text": "नेतिप्रमाणेन निराकृताखिलो\n       हृदा समास्वादितचिद्घनामृतः ।\nत्यजेदशेषं जगदात्तसद्रसं\n       पीत्वा यथाम्भः प्रजहाति तत्फलम् ॥ ३४॥"
  },
  {
    "text": "कदाचिदात्मा न मृतो न जायते\n       न क्षीयते नापि विवर्धतेऽनवः ।\nनिरस्तसर्वातिशयः सुखात्मकः\n       स्वयम्प्रभः सर्वगतोऽयमद्वयः ॥ ३५॥"
  },
  {
    "text": "एवंविधे ज्ञानमये सुखात्मके\n       कथं भवो दुःखमयः प्रतीयते ।\nअज्ञानतोऽध्यासवशात्प्रकाशते\n       ज्ञाने विलीयेत विरोधतः क्षणात् ॥ ३६॥"
  },
  {
    "text": "यदन्यदन्यत्र विभाव्यते भ्रमा-\n      दध्यासमित्याहुरमुं विपश्चितः ।\nअसर्पभूतेऽहिविभावनं यथा\n       रज्ज्वादिके तद्वदपीश्वरे जगत् ॥ ३७॥"
  },
  {
    "text": "विकल्पमायारहिते चिदात्मके-\n       ऽहङ्कार एष प्रथमः प्रकल्पितः ।\nअध्यास एवात्मनि सर्वकारणे\n       निरामये ब्रह्मणि केवले परे ॥ ३८॥"
  },
  {
    "text": "इच्छादिरागादि सुखादिधर्मिकाः\n      सदा धियः संसृतिहेतवः परे ।\nयस्मात्प्रसुप्तौ तदभावतः परः\n       सुखस्वरूपेण विभाव्यते हि नः ॥ ३९॥"
  },
  {
    "text": "अनाद्यविद्योद्भवबुद्धिबिम्बितो\n       जीवप्रकाशोऽयमितीर्यते चितः ।\nआत्माधियः साक्षितया पृथक्स्थितो\n       बुध्द्यापरिच्छिन्नपरः स एव हि ॥ ४०॥"
  },
  {
    "text": "चिद्बिम्बसाक्ष्यात्मधियां प्रसङ्गत-\n       स्त्वेकत्र वासादनलाक्तलोहवत् ।\nअन्योन्यमध्यासवशात्प्रतीयते\n       जडाजडत्वं च चिदात्मचेतसोः ॥ ४१॥"
  },
  {
    "text": "गुरोः सकाशादपि वेदवाक्यतः\n       सञ्जातविद्यानुभवो निरीक्ष्य तम् ।\nस्वात्मानमात्मस्थमुपाधिवर्जितं\n       त्यजेदशेषं जडमात्मगोचरम् ॥ ४२॥"
  },
  {
    "text": "प्रकाशरूपोऽहमजोऽहमद्वयो-\n       ऽसकृद्विभातोऽहमतीव निर्मलः ।\nविशुद्धविज्ञानघनो निरामयः\n       सम्पूर्ण आनन्दमयोऽहमक्रियः ॥ ४३॥"
  },
  {
    "text": "सदैव मुक्तोऽहमचिन्त्यशक्तिमा-\n       नतीन्द्रियज्ञानमविक्रियात्मकः ।\nअनन्तपारोऽहमहर्निशं बुधै-\n       र्विभावितोऽहं हृदि वेदवादिभिः ॥ ४४॥"
  },
  {
    "text": "एवं सदात्मानमखण्डितात्मना\n       विचारमाणस्य विशुद्धभावना ।\nहन्यादविद्यामचिरेण कारकै\n       रसायनं यद्वदुपासितं रुजः ॥ ४५॥"
  },
  {
    "text": "विविक्त आसीन उपारतेन्द्रियो\n       विनिर्जितात्मा विमलान्तराशयः ।\nविभावयेदेकमनन्यसाधनो\n       विज्ञानदृक्केवल आत्मसंस्थितः ॥ ४६॥"
  },
  {
    "text": "विश्वं यदेतत्परमात्मदर्शनं\n       विलापयेदात्मनि सर्वकारणे ।\nपूर्णश्चिदानन्दमयोऽवतिष्ठते\n       न वेद बाह्यं न च किञ्चिदान्तरम् ॥ ४७॥"
  },
  {
    "text": "पूर्वं समाधेरखिलं विचिन्तये-\n       दोङ्कारमात्रं सचराचरं जगत् ।\nतदेव वाच्यं प्रणवो हि वाचको\n       विभाव्यतेऽज्ञानवशान्न बोधतः ॥ ४८॥"
  },
  {
    "text": "अकारसंज्ञः पुरुषो हि विश्वको\n       ह्युकारकस्तैजस ईर्यते क्रमात् ।\nप्राज्ञो मकारः परिपठ्यतेऽखिलैः\n       समाधिपूर्वं न तु तत्त्वतो भवेत् ॥ ४९॥"
  },
  {
    "text": "विश्वं त्वकारं पुरुषं विलापये-\n       दुकारमध्ये बहुधा व्यवस्थितम् ।\nततो मकारे प्रविलाप्य तैजसं\n       द्वितीयवर्णं प्रणवस्य चान्तिमे ॥ ५०॥"
  },
  {
    "text": "मकारमप्यात्मनि चिद्घने परे\n       विलापयेत्प्राज्ञमपीह कारणम् ।\nसोऽहं परं ब्रह्म सदा विमुक्तिम-\n       द्विज्ञानदृङ् मुक्त उपाधितोऽमलः ॥ ५१॥"
  },
  {
    "text": "एवं सदा जातपरात्मभावनः\n       स्वानन्दतुष्टः परिविस्मृताखिलः ।\nआस्ते स नित्यात्मसुखप्रकाशकः\n       साक्षाद्विमुक्तोऽचलवारिसिन्धुवत् ॥ ५२॥"
  },
  {
    "text": "एवं सदाभ्यस्तसमाधियोगिनो\n       निवृत्तसर्वेन्द्रियगोचरस्य हि ।\nविनिर्जिताशेषरिपोरहं सदा\n       दृश्यो भवेयं जितषड्गुणात्मनः ॥ ५३॥"
  },
  {
    "text": "ध्यात्वैवमात्मानमहर्निशं मुनि-\n       स्तिष्ठेत्सदा मुक्तसमस्तबन्धनः ।\nप्रारब्धमश्नन्नभिमानवर्जितो\n       मय्येव साक्षात्प्रविलीयते ततः ॥ ५४॥"
  },
  {
    "text": "आदौ च मध्ये च तथैव चान्ततो\n       भवं विदित्वा भयशोककारणम् ।\nहित्वा समस्तं विधिवादचोदितं\n       भजेत्स्वमात्मानमथाखिलात्मनाम् ॥ ५५॥"
  },
  {
    "text": "आत्मन्यभेदेन विभावयन्निदं\n       भवत्यभेदेन मयात्मना तदा ।\nयथा जलं वारिनिधौ यथा पयः\n       क्षीरे वियद्व्योम्न्यनिले यथानिलः ॥ ५६॥"
  },
  {
    "text": "इत्थं यदीक्षेत हि लोकसंस्थितो\n       जगन्मृषैवेति विभावयन्मुनिः ।\nनिराकृतत्वाच्छ्रुतियुक्तिमानतो\n       यथेन्दुभेदो दिशि दिग्भ्रमादयः ॥ ५७॥"
  },
  {
    "text": "यावन्न पश्येदखिलं मदात्मकं\n       तावन्मदाराधनतत्परो भवेत् ।\nश्रद्धालुरत्यूर्जितभक्तिलक्षणो\n       यस्तस्य दृश्योऽहमहर्निशं हृदि ॥ ५८॥"
  },
  {
    "text": "रहस्यमेतच्छ्रुतिसारसङ्ग्रहं\n       मया विनिश्चित्य तवोदितं प्रिय ।\nयस्त्वेतदालोचयतीह बुद्धिमान्\n       स मुच्यते पातकराशिभिः क्षणात् ॥ ५९॥"
  },
  {
    "text": "भ्रातर्यदीदं परिदृश्यते जग-\n       न्मायैव सर्वं परिहृत्य चेतसा ।\nमद्भावनाभावितशुद्धमानसः\n       सुखी भवानन्दमयो निरामयः ॥ ६०॥"
  },
  {
    "text": "यः सेवते मामगुणं गुणात्परं\n       हृदा कदा वा यदि वा गुणात्मकम् ।\nसोऽहं स्वपादाञ्चितरेणुभिः स्पृशन्\n       पुनाति लोकत्रितयं यथा रविः ॥ ६१॥"
  },
  {
    "text": "विज्ञानमेतदखिलं श्रुतिसारमेकं\n       वेदान्तवेदचरणेन मयैव गीतम् ।\nयः श्रद्धया परिपठेद्गुरुभक्तियुक्तो\n       मद्रूपमेति यदि मद्वचनेषु भक्तिः ॥ ६२॥"
  }
]
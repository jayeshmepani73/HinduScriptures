[
  {
    "text": "जनक उवाच ॥"
  },
  {
    "text": "कथं ज्ञानमवाप्नोति कथं मुक्तिर्भविष्यति ।\nवैराग्यं च कथं प्राप्तमेतद् ब्रूहि मम प्रभो ॥ १-१॥"
  },
  {
    "text": "अष्टावक्र उवाच ॥"
  },
  {
    "text": "मुक्तिमिच्छसि चेत्तात विषयान् विषवत्त्यज ।\nक्षमार्जवदयातोषसत्यं पीयूषवद् भज ॥ १-२॥"
  },
  {
    "text": "न पृथ्वी न जलं नाग्निर्न वायुर्द्यौर्न वा भवान् ।\nएषां साक्षिणमात्मानं चिद्रूपं विद्धि मुक्तये ॥ १-३॥"
  },
  {
    "text": "यदि देहं पृथक् कृत्य चिति विश्राम्य तिष्ठसि ।\nअधुनैव सुखी शान्तो बन्धमुक्तो भविष्यसि ॥ १-४॥"
  },
  {
    "text": "न त्वं विप्रादिको वर्णो नाश्रमी नाक्षगोचरः ।\nअसङ्गोऽसि निराकारो विश्वसाक्षी सुखी भव ॥ १-५॥"
  },
  {
    "text": "धर्माधर्मौ सुखं दुःखं मानसानि न ते विभो ।\nन कर्तासि न भोक्तासि मुक्त एवासि सर्वदा ॥ १-६॥"
  },
  {
    "text": "एको द्रष्टासि सर्वस्य मुक्तप्रायोऽसि सर्वदा ।\nअयमेव हि ते बन्धो द्रष्टारं पश्यसीतरम् ॥ १-७॥"
  },
  {
    "text": "अहं कर्तेत्यहंमानमहाकृष्णाहिदंशितः ।\nनाहं कर्तेति विश्वासामृतं पीत्वा सुखं चर ॥ १-८॥"
  },
  {
    "text": "एको विशुद्धबोधोऽहमिति निश्चयवह्निना ।\nप्रज्वाल्याज्ञानगहनं वीतशोकः सुखी भव ॥ १-९॥"
  },
  {
    "text": "यत्र विश्वमिदं भाति कल्पितं रज्जुसर्पवत् ।\nआनन्दपरमानन्दः स बोधस्त्वं सुखं भव ॥ १-१०॥"
  },
  {
    "text": "मुक्ताभिमानी मुक्तो हि बद्धो बद्धाभिमान्यपि ।\nकिंवदन्तीह सत्येयं या मतिः सा गतिर्भवेत् ॥ १-११॥"
  },
  {
    "text": "आत्मा साक्षी विभुः पूर्ण एको मुक्तश्चिदक्रियः ।\nअसङ्गो निःस्पृहः शान्तो भ्रमात्संसारवानिव ॥ १-१२॥"
  },
  {
    "text": "कूटस्थं बोधमद्वैतमात्मानं परिभावय ।\nआभासोऽहं भ्रमं मुक्त्वा भावं बाह्यमथान्तरम् ॥ १-१३॥"
  },
  {
    "text": "देहाभिमानपाशेन चिरं बद्धोऽसि पुत्रक ।\nबोधोऽहं ज्ञानखड्गेन तन्निकृत्य सुखी भव ॥ १-१४॥"
  },
  {
    "text": "निःसङ्गो निष्क्रियोऽसि त्वं स्वप्रकाशो निरञ्जनः ।\nअयमेव हि ते बन्धः समाधिमनुतिष्ठसि ॥ १-१५॥"
  },
  {
    "text": "त्वया व्याप्तमिदं विश्वं त्वयि प्रोतं यथार्थतः ।\nशुद्धबुद्धस्वरूपस्त्वं मा गमः क्षुद्रचित्तताम् ॥ १-१६॥"
  },
  {
    "text": "निरपेक्षो निर्विकारो निर्भरः शीतलाशयः ।\nअगाधबुद्धिरक्षुब्धो भव चिन्मात्रवासनः ॥ १-१७॥"
  },
  {
    "text": "साकारमनृतं विद्धि निराकारं तु निश्चलम् ।\nएतत्तत्त्वोपदेशेन न पुनर्भवसम्भवः ॥ १-१८॥"
  },
  {
    "text": "यथैवादर्शमध्यस्थे रूपेऽन्तः परितस्तु सः ।\nतथैवाऽस्मिन् शरीरेऽन्तः परितः परमेश्वरः ॥ १-१९॥"
  },
  {
    "text": "एकं सर्वगतं व्योम बहिरन्तर्यथा घटे ।\nनित्यं निरन्तरं ब्रह्म सर्वभूतगणे तथा ॥ १-२०॥"
  },
  {
    "text": "२"
  },
  {
    "text": "जनक उवाच ॥"
  },
  {
    "text": "अहो निरञ्जनः शान्तो बोधोऽहं प्रकृतेः परः ।\nएतावन्तमहं कालं मोहेनैव विडम्बितः ॥ २-१॥"
  },
  {
    "text": "यथा प्रकाशयाम्येको देहमेनं तथा जगत् ।\nअतो मम जगत्सर्वमथवा न च किञ्चन ॥ २-२॥"
  },
  {
    "text": "स शरीरमहो विश्वं परित्यज्य मयाधुना ।\nकुतश्चित् कौशलाद् एव परमात्मा विलोक्यते ॥ २-३॥"
  },
  {
    "text": "यथा न तोयतो भिन्नास्तरङ्गाः फेनबुद्बुदाः ।\nआत्मनो न तथा भिन्नं विश्वमात्मविनिर्गतम् ॥ २-४॥"
  },
  {
    "text": "तन्तुमात्रो भवेद् एव पटो यद्वद् विचारितः ।\nआत्मतन्मात्रमेवेदं तद्वद् विश्वं विचारितम् ॥ २-५॥"
  },
  {
    "text": "यथैवेक्षुरसे क्लृप्ता तेन व्याप्तैव शर्करा ।\nतथा विश्वं मयि क्लृप्तं मया व्याप्तं निरन्तरम् ॥ २-६॥"
  },
  {
    "text": "आत्माज्ञानाज्जगद्भाति आत्मज्ञानान्न भासते ।\nरज्ज्वज्ञानादहिर्भाति तज्ज्ञानाद् भासते न हि ॥ २-७॥"
  },
  {
    "text": "प्रकाशो मे निजं रूपं नातिरिक्तोऽस्म्यहं ततः ।\nयदा प्रकाशते विश्वं तदाहं भास एव हि ॥ २-८॥"
  },
  {
    "text": "अहो विकल्पितं विश्वमज्ञानान्मयि भासते ।\nरूप्यं शुक्तौ फणी रज्जौ वारि सूर्यकरे यथा ॥ २-९॥"
  },
  {
    "text": "मत्तो विनिर्गतं विश्वं मय्येव लयमेष्यति ।\nमृदि कुम्भो जले वीचिः  कनके कटकं यथा ॥ २-१०॥"
  },
  {
    "text": "अहो अहं नमो मह्यं विनाशो यस्य नास्ति मे ।\nब्रह्मादिस्तम्बपर्यन्तं जगन्नाशोऽपि तिष्ठतः ॥ २-११॥"
  },
  {
    "text": "अहो अहं नमो मह्यमेकोऽहं देहवानपि ।\nक्वचिन्न गन्ता नागन्ता व्याप्य विश्वमवस्थितः ॥ २-१२॥"
  },
  {
    "text": "अहो अहं नमो मह्यं दक्षो नास्तीह मत्समः ।\nअसंस्पृश्य शरीरेण येन विश्वं चिरं धृतम् ॥ २-१३॥"
  },
  {
    "text": "अहो अहं नमो मह्यं यस्य मे नास्ति किञ्चन ।\nअथवा यस्य मे सर्वं यद् वाङ्मनसगोचरम् ॥ २-१४॥"
  },
  {
    "text": "ज्ञानं ज्ञेयं तथा ज्ञाता त्रितयं नास्ति वास्तवम् ।\nअज्ञानाद् भाति यत्रेदं सोऽहमस्मि निरञ्जनः ॥ २-१५॥"
  },
  {
    "text": "द्वैतमूलमहो दुःखं नान्यत्तस्याऽस्ति भेषजम् ।\nदृश्यमेतन् मृषा सर्वमेकोऽहं चिद्रसोमलः ॥ २-१६॥"
  },
  {
    "text": "बोधमात्रोऽहमज्ञानाद् उपाधिः कल्पितो मया ।\nएवं विमृशतो नित्यं निर्विकल्पे स्थितिर्मम ॥ २-१७॥"
  },
  {
    "text": "न मे बन्धोऽस्ति मोक्षो वा भ्रान्तिः शान्ता निराश्रया ।\nअहो मयि स्थितं विश्वं वस्तुतो न मयि स्थितम् ॥ २-१८॥"
  },
  {
    "text": "सशरीरमिदं विश्वं न किञ्चिदिति निश्चितम् ।\nशुद्धचिन्मात्र आत्मा च तत्कस्मिन् कल्पनाधुना ॥ २-१९॥"
  },
  {
    "text": "शरीरं स्वर्गनरकौ बन्धमोक्षौ भयं तथा ।\nकल्पनामात्रमेवैतत् किं मे कार्यं चिदात्मनः ॥ २-२०॥"
  },
  {
    "text": "अहो जनसमूहेऽपि न द्वैतं पश्यतो मम ।\nअरण्यमिव संवृत्तं क्व रतिं करवाण्यहम् ॥ २-२१॥"
  },
  {
    "text": "नाहं देहो न मे देहो जीवो नाहमहं हि चित् ।\nअयमेव हि मे बन्ध आसीद्या जीविते स्पृहा ॥ २-२२॥"
  },
  {
    "text": "अहो भुवनकल्लोलैर्विचित्रैर्द्राक् समुत्थितम् ।\nमय्यनन्तमहाम्भोधौ चित्तवाते समुद्यते ॥ २-२३॥"
  },
  {
    "text": "मय्यनन्तमहाम्भोधौ चित्तवाते प्रशाम्यति ।\nअभाग्याज्जीववणिजो जगत्पोतो विनश्वरः ॥ २-२४॥"
  },
  {
    "text": "मय्यनन्तमहाम्भोधावाश्चर्यं जीववीचयः ।\nउद्यन्ति घ्नन्ति खेलन्ति प्रविशन्ति स्वभावतः ॥ २-२५॥"
  },
  {
    "text": "३"
  },
  {
    "text": "अष्टावक्र उवाच ॥"
  },
  {
    "text": "अविनाशिनमात्मानमेकं विज्ञाय तत्त्वतः ।\nतवात्मज्ञानस्य धीरस्य कथमर्थार्जने रतिः ॥ ३-१॥"
  },
  {
    "text": "आत्माज्ञानादहो प्रीतिर्विषयभ्रमगोचरे ।\nशुक्तेरज्ञानतो लोभो यथा रजतविभ्रमे ॥ ३-२॥"
  },
  {
    "text": "विश्वं स्फुरति यत्रेदं तरङ्गा इव सागरे ।\nसोऽहमस्मीति विज्ञाय किं दीन इव धावसि ॥ ३-३॥"
  },
  {
    "text": "श्रुत्वापि शुद्धचैतन्य आत्मानमतिसुन्दरम् ।\nउपस्थेऽत्यन्तसंसक्तो मालिन्यमधिगच्छति ॥ ३-४॥"
  },
  {
    "text": "सर्वभूतेषु चात्मानं सर्वभूतानि चात्मनि ।\nमुनेर्जानत आश्चर्यं ममत्वमनुवर्तते ॥ ३-५॥"
  },
  {
    "text": "आस्थितः परमाद्वैतं मोक्षार्थेऽपि व्यवस्थितः ।\nआश्चर्यं कामवशगो विकलः केलिशिक्षया ॥ ३-६॥"
  },
  {
    "text": "उद्भूतं ज्ञानदुर्मित्रमवधार्यातिदुर्बलः ।\nआश्चर्यं काममाकाङ्क्षेत् कालमन्तमनुश्रितः ॥ ३-७॥"
  },
  {
    "text": "इहामुत्र विरक्तस्य नित्यानित्यविवेकिनः ।\nआश्चर्यं मोक्षकामस्य मोक्षाद् एव विभीषिका ॥ ३-८॥"
  },
  {
    "text": "धीरस्तु भोज्यमानोऽपि पीड्यमानोऽपि सर्वदा ।\nआत्मानं केवलं पश्यन् न तुष्यति न कुप्यति ॥ ३-९॥"
  },
  {
    "text": "चेष्टमानं शरीरं स्वं पश्यत्यन्यशरीरवत् ।\nसंस्तवे चापि निन्दायां कथं क्षुभ्येत् महाशयः ॥ ३-१०॥"
  },
  {
    "text": "मायामात्रमिदं विश्वं पश्यन् विगतकौतुकः ।\nअपि सन्निहिते मृत्यौ कथं त्रस्यति धीरधीः ॥ ३-११॥"
  },
  {
    "text": "निःस्पृहं मानसं यस्य नैराश्येऽपि महात्मनः ।\nतस्यात्मज्ञानतृप्तस्य तुलना केन जायते ॥ ३-१२॥"
  },
  {
    "text": "स्वभावाद् एव जानानो दृश्यमेतन्न किञ्चन ।\nइदं ग्राह्यमिदं त्याज्यं स किं पश्यति धीरधीः ॥ ३-१३॥"
  },
  {
    "text": "अन्तस्त्यक्तकषायस्य निर्द्वन्द्वस्य निराशिषः ।\nयदृच्छयागतो भोगो न दुःखाय न तुष्टये ॥ ३-१४॥"
  },
  {
    "text": "४"
  },
  {
    "text": "जनक उवाच ॥"
  },
  {
    "text": "हन्तात्मज्ञानस्य धीरस्य खेलतो भोगलीलया ।\nन हि संसारवाहीकैर्मूढैः सह समानता ॥ ४-१॥"
  },
  {
    "text": "यत् पदं प्रेप्सवो दीनाः शक्राद्याः सर्वदेवताः ।\nअहो तत्र स्थितो योगी न हर्षमुपगच्छति ॥ ४-२॥"
  },
  {
    "text": "तज्ज्ञस्य पुण्यपापाभ्यां स्पर्शो ह्यन्तर्न जायते ।\nन ह्याकाशस्य धूमेन दृश्यमानापि सङ्गतिः ॥ ४-३॥"
  },
  {
    "text": "आत्मैवेदं जगत्सर्वं ज्ञातं येन महात्मना ।\nयदृच्छया वर्तमानं तं निषेद्धुं क्षमेत कः ॥ ४-४॥"
  },
  {
    "text": "आब्रह्मस्तम्बपर्यन्ते भूतग्रामे चतुर्विधे ।\nविज्ञस्यैव हि सामर्थ्यमिच्छानिच्छाविवर्जने ॥ ४-५॥"
  },
  {
    "text": "आत्मानमद्वयं कश्चिज्जानाति जगदीश्वरम् ।\nयद् वेत्ति तत्स कुरुते न भयं तस्य कुत्रचित् ॥ ४-६॥"
  },
  {
    "text": "५"
  },
  {
    "text": "अष्टावक्र उवाच ॥"
  },
  {
    "text": "न ते सङ्गोऽस्ति केनापि किं शुद्धस्त्यक्तुमिच्छसि ।\nसङ्घातविलयं कुर्वन्नेवमेव लयं व्रज ॥ ५-१॥"
  },
  {
    "text": "उदेति भवतो विश्वं वारिधेरिव बुद्बुदः ।\nइति ज्ञात्वैकमात्मानमेवमेव लयं व्रज ॥ ५-२॥"
  },
  {
    "text": "प्रत्यक्षमप्यवस्तुत्वाद् विश्वं नास्त्यमले त्वयि ।\nरज्जुसर्प इव व्यक्तमेवमेव लयं व्रज ॥ ५-३॥"
  },
  {
    "text": "समदुःखसुखः पूर्ण आशानैराश्ययोः समः ।\nसमजीवितमृत्युः सन्नेवमेव लयं व्रज ॥ ५-४॥"
  },
  {
    "text": "६"
  },
  {
    "text": "जनक उवाच ॥"
  },
  {
    "text": "आकाशवदनन्तोऽहं घटवत् प्राकृतं जगत् ।\nइति ज्ञानं तथैतस्य न त्यागो न ग्रहो लयः ॥ ६-१॥"
  },
  {
    "text": "महोदधिरिवाहं स प्रपञ्चो वीचिसन्निभः ।\nइति ज्ञानं तथैतस्य न त्यागो न ग्रहो लयः ॥ ६-२॥"
  },
  {
    "text": "अहं स शुक्तिसङ्काशो रूप्यवद् विश्वकल्पना ।\nइति ज्ञानं तथैतस्य न त्यागो न ग्रहो लयः ॥ ६-३॥"
  },
  {
    "text": "अहं वा सर्वभूतेषु सर्वभूतान्यथो मयि ।\nइति ज्ञानं तथैतस्य न त्यागो न ग्रहो लयः ॥ ६-४॥"
  },
  {
    "text": "७"
  },
  {
    "text": "जनक उवाच ॥"
  },
  {
    "text": "मय्यनन्तमहाम्भोधौ विश्वपोत इतस्ततः ।\nभ्रमति स्वान्तवातेन न ममास्त्यसहिष्णुता ॥ ७-१॥"
  },
  {
    "text": "मय्यनन्तमहाम्भोधौ जगद्वीचिः स्वभावतः ।\nउदेतु वास्तमायातु न मे वृद्धिर्न च क्षतिः ॥ ७-२॥"
  },
  {
    "text": "मय्यनन्तमहाम्भोधौ विश्वं नाम विकल्पना ।\nअतिशान्तो निराकार एतदेवाहमास्थितः ॥ ७-३॥"
  },
  {
    "text": "नात्मा भावेषु नो भावस्तत्रानन्ते निरञ्जने ।\nइत्यसक्तोऽस्पृहः शान्त एतदेवाहमास्थितः ॥ ७-४॥"
  },
  {
    "text": "अहो चिन्मात्रमेवाहमिन्द्रजालोपमं जगत् ।\nइति मम कथं कुत्र हेयोपादेयकल्पना ॥ ७-५॥"
  },
  {
    "text": "८"
  },
  {
    "text": "अष्टावक्र उवाच ॥"
  },
  {
    "text": "तदा बन्धो यदा चित्तं किञ्चिद् वाञ्छति शोचति ।\nकिञ्चिन् मुञ्चति गृह्णाति किञ्चिद्धृष्यति कुप्यति ॥ ८-१॥"
  },
  {
    "text": "तदा मुक्तिर्यदा चित्तं न वाञ्छति न शोचति ।\nन मुञ्चति न गृह्णाति न हृष्यति न कुप्यति ॥ ८-२॥"
  },
  {
    "text": "तदा बन्धो यदा चित्तं सक्तं कास्वपि दृष्टिषु ।\nतदा मोक्षो यदा चित्तमसक्तं सर्वदृष्टिषु ॥ ८-३॥"
  },
  {
    "text": "यदा नाहं तदा मोक्षो यदाहं बन्धनं तदा ।\nमत्वेति हेलया किञ्चिन्मा गृहाण विमुञ्च मा ॥ ८-४॥"
  },
  {
    "text": "९"
  },
  {
    "text": "अष्टावक्र उवाच ॥"
  },
  {
    "text": "कृताकृते च द्वन्द्वानि कदा शान्तानि कस्य वा ।\nएवं ज्ञात्वेह निर्वेदाद् भव त्यागपरोऽव्रती ॥ ९-१॥"
  },
  {
    "text": "कस्यापि तात धन्यस्य लोकचेष्टावलोकनात् ।\nजीवितेच्छा बुभुक्षा च बुभुत्सोपशमं गताः ॥ ९-२॥"
  },
  {
    "text": "अनित्यं सर्वमेवेदं तापत्रितयदूषितम् ।\nअसारं निन्दितं हेयमिति निश्चित्य शाम्यति ॥ ९-३॥"
  },
  {
    "text": "कोऽसौ कालो वयः किं वा यत्र द्वन्द्वानि नो नृणाम् ।\nतान्युपेक्ष्य यथाप्राप्तवर्ती सिद्धिमवाप्नुयात् ॥ ९-४॥"
  },
  {
    "text": "नाना मतं महर्षीणां साधूनां योगिनां तथा ।\nदृष्ट्वा निर्वेदमापन्नः को न शाम्यति मानवः ॥ ९-५॥"
  },
  {
    "text": "कृत्वा मूर्तिपरिज्ञानं चैतन्यस्य न किं गुरुः ।\nनिर्वेदसमतायुक्त्या यस्तारयति संसृतेः ॥ ९-६॥"
  },
  {
    "text": "पश्य भूतविकारांस्त्वं भूतमात्रान् यथार्थतः ।\nतत्क्षणाद् बन्धनिर्मुक्तः स्वरूपस्थो भविष्यसि ॥ ९-७॥"
  },
  {
    "text": "वासना एव संसार इति सर्वा विमुञ्च ताः ।\nतत्त्यागो वासनात्यागात्स्थितिरद्य यथा तथा ॥ ९-८॥"
  },
  {
    "text": "१०"
  },
  {
    "text": "अष्टावक्र उवाच ॥"
  },
  {
    "text": "विहाय वैरिणं काममर्थं चानर्थसङ्कुलम् ।\nधर्ममप्येतयोर्हेतुं सर्वत्रानादरं कुरु ॥ १०-१॥"
  },
  {
    "text": "स्वप्नेन्द्रजालवत् पश्य दिनानि त्रीणि पञ्च वा ।\nमित्रक्षेत्रधनागारदारदायादिसम्पदः ॥ १०-२॥"
  },
  {
    "text": "यत्र यत्र भवेत्तृष्णा संसारं विद्धि तत्र वै ।\nप्रौढवैराग्यमाश्रित्य वीततृष्णः सुखी भव ॥ १०-३॥"
  },
  {
    "text": "तृष्णामात्रात्मको बन्धस्तन्नाशो मोक्ष उच्यते ।\nभवासंसक्तिमात्रेण प्राप्तितुष्टिर्मुहुर्मुहुः ॥ १०-४॥"
  },
  {
    "text": "त्वमेकश्चेतनः शुद्धो जडं विश्वमसत्तथा ।\nअविद्यापि न किञ्चित्सा का बुभुत्सा तथापि ते ॥ १०-५॥"
  },
  {
    "text": "राज्यं सुताः कलत्राणि शरीराणि सुखानि च ।\nसंसक्तस्यापि नष्टानि तव जन्मनि जन्मनि ॥ १०-६॥"
  },
  {
    "text": "अलमर्थेन कामेन सुकृतेनापि कर्मणा ।\nएभ्यः संसारकान्तारे न विश्रान्तमभून् मनः ॥ १०-७॥"
  },
  {
    "text": "कृतं न कति जन्मानि कायेन मनसा गिरा ।\nदुःखमायासदं कर्म तदद्याप्युपरम्यताम् ॥ १०-८॥"
  },
  {
    "text": "११"
  },
  {
    "text": "अष्टावक्र उवाच ॥"
  },
  {
    "text": "भावाभावविकारश्च स्वभावादिति निश्चयी ।\nनिर्विकारो गतक्लेशः सुखेनैवोपशाम्यति ॥ ११-१॥"
  },
  {
    "text": "ईश्वरः सर्वनिर्माता नेहान्य इति निश्चयी ।\nअन्तर्गलितसर्वाशः शान्तः क्वापि न सज्जते ॥ ११-२॥"
  },
  {
    "text": "आपदः सम्पदः काले दैवादेवेति निश्चयी ।\nतृप्तः स्वस्थेन्द्रियो नित्यं न वाञ्छति न शोचति ॥ ११-३॥"
  },
  {
    "text": "सुखदुःखे जन्ममृत्यू दैवादेवेति निश्चयी ।\nसाध्यादर्शी निरायासः कुर्वन्नपि न लिप्यते ॥ ११-४॥"
  },
  {
    "text": "चिन्तया जायते दुःखं नान्यथेहेति निश्चयी ।\nतया हीनः सुखी शान्तः सर्वत्र गलितस्पृहः ॥ ११-५॥"
  },
  {
    "text": "नाहं देहो न मे देहो बोधोऽहमिति निश्चयी ।\nकैवल्यमिव सम्प्राप्तो न स्मरत्यकृतं कृतम् ॥ ११-६॥"
  },
  {
    "text": "आब्रह्मस्तम्बपर्यन्तमहमेवेति निश्चयी ।\nनिर्विकल्पः शुचिः शान्तः प्राप्ताप्राप्तविनिर्वृतः ॥ ११-७॥"
  },
  {
    "text": "नानाश्चर्यमिदं विश्वं न किञ्चिदिति निश्चयी ।\nनिर्वासनः स्फूर्तिमात्रो न किञ्चिदिव शाम्यति ॥ ११-८॥"
  },
  {
    "text": "१२"
  },
  {
    "text": "जनक उवाच ॥"
  },
  {
    "text": "कायकृत्यासहः पूर्वं ततो वाग्विस्तरासहः ।\nअथ चिन्तासहस्तस्माद् एवमेवाहमास्थितः ॥ १२-१॥"
  },
  {
    "text": "प्रीत्यभावेन शब्दादेरदृश्यत्वेन चात्मनः ।\nविक्षेपैकाग्रहृदय एवमेवाहमास्थितः ॥ १२-२॥"
  },
  {
    "text": "समाध्यासादिविक्षिप्तौ व्यवहारः समाधये ।\nएवं विलोक्य नियममेवमेवाहमास्थितः ॥ १२-३॥ ।\nहेयोपादेयविरहाद् एवं हर्षविषादयोः ।\nअभावादद्य हे ब्रह्मन्न् एवमेवाहमास्थितः ॥ १२-४॥"
  },
  {
    "text": "आश्रमानाश्रमं ध्यानं चित्तस्वीकृतवर्जनम् ।\nविकल्पं मम वीक्ष्यैतैरेवमेवाहमास्थितः ॥ १२-५॥"
  },
  {
    "text": "कर्मानुष्ठानमज्ञानाद् यथैवोपरमस्तथा ।\nबुध्वा सम्यगिदं तत्त्वमेवमेवाहमास्थितः ॥ १२-६॥"
  },
  {
    "text": "अचिन्त्यं चिन्त्यमानोऽपि चिन्तारूपं भजत्यसौ ।\nत्यक्त्वा तद्भावनं तस्माद् एवमेवाहमास्थितः ॥ १२-७॥"
  },
  {
    "text": "एवमेव कृतं येन स कृतार्थो भवेदसौ ।\nएवमेव स्वभावो यः स कृतार्थो भवेदसौ ॥ १२-८॥"
  },
  {
    "text": "१३"
  },
  {
    "text": "जनक उवाच ॥"
  },
  {
    "text": "अकिञ्चनभवं स्वास्थ्यं कौपीनत्वेऽपि दुर्लभम् ।\nत्यागादाने विहायास्मादहमासे यथासुखम् ॥ १३-१॥"
  },
  {
    "text": "कुत्रापि खेदः कायस्य जिह्वा कुत्रापि खिद्यते ।\nमनः कुत्रापि तत्त्यक्त्वा पुरुषार्थे स्थितः सुखम् ॥ १३-२॥"
  },
  {
    "text": "कृतं किमपि नैव स्याद् इति सञ्चिन्त्य तत्त्वतः ।\nयदा यत्कर्तुमायाति तत् कृत्वासे यथासुखम् ॥ १३-३॥"
  },
  {
    "text": "कर्मनैष्कर्म्यनिर्बन्धभावा देहस्थयोगिनः ।\nसंयोगायोगविरहादहमासे यथासुखम् ॥ १३-४॥"
  },
  {
    "text": "अर्थानर्थौ न मे स्थित्या गत्या न शयनेन वा ।\nतिष्ठन् गच्छन् स्वपन् तस्मादहमासे यथासुखम् ॥ १३-५॥"
  },
  {
    "text": "स्वपतो नास्ति मे हानिः सिद्धिर्यत्नवतो न वा ।\nनाशोल्लासौ विहायास्मादहमासे यथासुखम् ॥ १३-६॥"
  },
  {
    "text": "सुखादिरूपा नियमं भावेष्वालोक्य भूरिशः ।\nशुभाशुभे विहायास्मादहमासे यथासुखम् ॥ १३-७॥"
  },
  {
    "text": "१४"
  },
  {
    "text": "जनक उवाच ॥"
  },
  {
    "text": "प्रकृत्या शून्यचित्तो यः प्रमादाद् भावभावनः ।\nनिद्रितो बोधित इव क्षीणसंस्मरणो हि सः ॥ १४-१॥"
  },
  {
    "text": "क्व धनानि क्व मित्राणि क्व मे विषयदस्यवः ।\nक्व शास्त्रं क्व च विज्ञानं यदा मे गलिता स्पृहा ॥ १४-२॥"
  },
  {
    "text": "विज्ञाते साक्षिपुरुषे परमात्मनि चेश्वरे ।\nनैराश्ये बन्धमोक्षे च न चिन्ता मुक्तये मम ॥ १४-३॥"
  },
  {
    "text": "अन्तर्विकल्पशून्यस्य बहिः स्वच्छन्दचारिणः ।\nभ्रान्तस्येव दशास्तास्तास्तादृशा एव जानते ॥ १४-४॥"
  },
  {
    "text": "१५"
  },
  {
    "text": "अष्टावक्र उवाच ॥"
  },
  {
    "text": "यथातथोपदेशेन कृतार्थः सत्त्वबुद्धिमान् ।\nआजीवमपि जिज्ञासुः परस्तत्र विमुह्यति ॥ १५-१॥"
  },
  {
    "text": "मोक्षो विषयवैरस्यं बन्धो वैषयिको रसः ।\nएतावदेव विज्ञानं यथेच्छसि तथा कुरु ॥ १५-२॥"
  },
  {
    "text": "वाग्मिप्राज्ञामहोद्योगं जनं मूकजडालसम् ।\nकरोति तत्त्वबोधोऽयमतस्त्यक्तो बुभुक्षभिः ॥ १५-३॥"
  },
  {
    "text": "न त्वं देहो न ते देहो भोक्ता कर्ता न वा भवान् ।\nचिद्रूपोऽसि सदा साक्षी निरपेक्षः सुखं चर ॥ १५-४॥"
  },
  {
    "text": "रागद्वेषौ मनोधर्मौ न मनस्ते कदाचन ।\nनिर्विकल्पोऽसि बोधात्मा निर्विकारः सुखं चर ॥ १५-५॥"
  },
  {
    "text": "सर्वभूतेषु चात्मानं सर्वभूतानि चात्मनि ।\nविज्ञाय निरहङ्कारो निर्ममस्त्वं सुखी भव ॥ १५-६॥"
  },
  {
    "text": "विश्वं स्फुरति यत्रेदं तरङ्गा इव सागरे ।\nतत्त्वमेव न सन्देहश्चिन्मूर्ते विज्वरो भव ॥ १५-७॥"
  },
  {
    "text": "श्रद्धस्व तात श्रद्धस्व नात्र मोहं कुरुष्व भोः ।\nज्ञानस्वरूपो भगवानात्मा त्वं प्रकृतेः परः ॥ १५-८॥"
  },
  {
    "text": "गुणैः संवेष्टितो देहस्तिष्ठत्यायाति याति च ।\nआत्मा न गन्ता नागन्ता किमेनमनुशोचसि ॥ १५-९॥"
  },
  {
    "text": "देहस्तिष्ठतु कल्पान्तं गच्छत्वद्यैव वा पुनः ।\nक्व वृद्धिः क्व च वा हानिस्तव चिन्मात्ररूपिणः ॥ १५-१०॥"
  },
  {
    "text": "त्वय्यनन्तमहाम्भोधौ विश्ववीचिः स्वभावतः ।\nउदेतु वास्तमायातु न ते वृद्धिर्न वा क्षतिः ॥ १५-११॥"
  },
  {
    "text": "तात चिन्मात्ररूपोऽसि न ते भिन्नमिदं जगत् ।\nअतः कस्य कथं कुत्र हेयोपादेयकल्पना ॥ १५-१२॥"
  },
  {
    "text": "एकस्मिन्नव्यये शान्ते चिदाकाशेऽमले त्वयि ।\nकुतो जन्म कुतो कर्म कुतोऽहङ्कार एव च ॥ १५-१३॥"
  },
  {
    "text": "यत्त्वं पश्यसि तत्रैकस्त्वमेव प्रतिभाससे ।\nकिं पृथक् भासते स्वर्णात् कटकाङ्गदनूपुरम् ॥ १५-१४॥"
  },
  {
    "text": "अयं सोऽहमयं नाहं विभागमिति सन्त्यज ।\nसर्वमात्मेति निश्चित्य निःसङ्कल्पः सुखी भव ॥ १५-१५॥"
  },
  {
    "text": "तवैवाज्ञानतो विश्वं त्वमेकः परमार्थतः ।\nत्वत्तोऽन्यो नास्ति संसारी नासंसारी च कश्चन ॥ १५-१६॥"
  },
  {
    "text": "भ्रान्तिमात्रमिदं विश्वं न किञ्चिदिति निश्चयी ।\nनिर्वासनः स्फूर्तिमात्रो न किञ्चिदिव शाम्यति ॥ १५-१७॥"
  },
  {
    "text": "एक एव भवाम्भोधावासीदस्ति भविष्यति ।\nन ते बन्धोऽस्ति मोक्षो वा कृतकृत्यः सुखं चर ॥ १५-१८॥"
  },
  {
    "text": "मा सङ्कल्पविकल्पाभ्यां चित्तं क्षोभय चिन्मय ।\nउपशाम्य सुखं तिष्ठ स्वात्मन्यानन्दविग्रहे ॥ १५-१९॥"
  },
  {
    "text": "त्यजैव ध्यानं सर्वत्र मा किञ्चिद् हृदि धारय ।\nआत्मा त्वं मुक्त एवासि किं विमृश्य करिष्यसि ॥ १५-२०॥"
  },
  {
    "text": "१६"
  },
  {
    "text": "अष्टावक्र उवाच ॥"
  },
  {
    "text": "आचक्ष्व श‍ृणु वा तात नानाशास्त्राण्यनेकशः ।\nतथापि न तव स्वास्थ्यं सर्वविस्मरणाद् ऋते ॥ १६-१॥"
  },
  {
    "text": "भोगं कर्म समाधिं वा कुरु विज्ञ तथापि ते ।\nचित्तं निरस्तसर्वाशमत्यर्थं रोचयिष्यति ॥ १६-२॥"
  },
  {
    "text": "आयासात्सकलो दुःखी नैनं जानाति कश्चन ।\nअनेनैवोपदेशेन धन्यः प्राप्नोति निर्वृतिम् ॥ १६-३॥"
  },
  {
    "text": "व्यापारे खिद्यते यस्तु निमेषोन्मेषयोरपि ।\nतस्यालस्य धुरीणस्य सुखं नान्यस्य कस्यचित् ॥ १६-४॥"
  },
  {
    "text": "इदं कृतमिदं नेति द्वन्द्वैर्मुक्तं यदा मनः ।\nधर्मार्थकाममोक्षेषु निरपेक्षं तदा भवेत् ॥ १६-५॥"
  },
  {
    "text": "विरक्तो विषयद्वेष्टा रागी विषयलोलुपः ।\nग्रहमोक्षविहीनस्तु न विरक्तो न रागवान् ॥ १६-६॥"
  },
  {
    "text": "हेयोपादेयता तावत्संसारविटपाङ्कुरः ।\nस्पृहा जीवति यावद् वै निर्विचारदशास्पदम् ॥ १६-७॥"
  },
  {
    "text": "प्रवृत्तौ जायते रागो निर्वृत्तौ द्वेष एव हि ।\nनिर्द्वन्द्वो बालवद् धीमान् एवमेव व्यवस्थितः ॥ १६-८॥"
  },
  {
    "text": "हातुमिच्छति संसारं रागी दुःखजिहासया ।\nवीतरागो हि निर्दुःखस्तस्मिन्नपि न खिद्यति ॥ १६-९॥"
  },
  {
    "text": "यस्याभिमानो मोक्षेऽपि देहेऽपि ममता तथा ।\nन च ज्ञानी न वा योगी केवलं दुःखभागसौ ॥ १६-१०॥"
  },
  {
    "text": "हरो यद्युपदेष्टा ते हरिः कमलजोऽपि वा ।\nतथापि न तव स्वाथ्यं सर्वविस्मरणादृते ॥ १६-११॥"
  },
  {
    "text": "१७"
  },
  {
    "text": "अष्टावक्र उवाच ॥"
  },
  {
    "text": "तेन ज्ञानफलं प्राप्तं योगाभ्यासफलं तथा ।\nतृप्तः स्वच्छेन्द्रियो नित्यमेकाकी रमते तु यः ॥ १७-१॥"
  },
  {
    "text": "न कदाचिज्जगत्यस्मिन् तत्त्वज्ञो हन्त खिद्यति ।\nयत एकेन तेनेदं पूर्णं ब्रह्माण्डमण्डलम् ॥ १७-२॥"
  },
  {
    "text": "न जातु विषयाः केऽपि स्वारामं हर्षयन्त्यमी ।\nसल्लकीपल्लवप्रीतमिवेभं निम्बपल्लवाः ॥ १७-३॥"
  },
  {
    "text": "यस्तु भोगेषु भुक्तेषु न भवत्यधिवासितः ।\nअभुक्तेषु निराकाङ्क्षी तादृशो भवदुर्लभः ॥ १७-४॥"
  },
  {
    "text": "बुभुक्षुरिह संसारे मुमुक्षुरपि दृश्यते ।\nभोगमोक्षनिराकाङ्क्षी विरलो हि महाशयः ॥ १७-५॥"
  },
  {
    "text": "धर्मार्थकाममोक्षेषु जीविते मरणे तथा ।\nकस्याप्युदारचित्तस्य हेयोपादेयता न हि ॥ १७-६॥"
  },
  {
    "text": "वाञ्छा न विश्वविलये न द्वेषस्तस्य च स्थितौ ।\nयथा जीविकया तस्माद् धन्य आस्ते यथा सुखम् ॥ १७-७॥"
  },
  {
    "text": "कृतार्थोऽनेन ज्ञानेनेत्येवं गलितधीः कृती ।\nपश्यन् श‍ृण्वन् स्पृशन् जिघ्रन्न्\n                        अश्नन्नास्ते यथा सुखम् ॥ १७-८॥"
  },
  {
    "text": "शून्या दृष्टिर्वृथा चेष्टा विकलानीन्द्रियाणि च ।\nन स्पृहा न विरक्तिर्वा क्षीणसंसारसागरे ॥ १७-९॥"
  },
  {
    "text": "न जागर्ति न निद्राति नोन्मीलति न मीलति ।\nअहो परदशा क्वापि वर्तते मुक्तचेतसः ॥ १७-१०॥"
  },
  {
    "text": "सर्वत्र दृश्यते स्वस्थः सर्वत्र विमलाशयः ।\nसमस्तवासना मुक्तो मुक्तः सर्वत्र राजते ॥ १७-११॥"
  },
  {
    "text": "पश्यन् श‍ृण्वन् स्पृशन् जिघ्रन्न् अश्नन्\n                         गृह्णन् वदन् व्रजन् ।\nईहितानीहितैर्मुक्तो मुक्त एव महाशयः ॥ १७-१२॥"
  },
  {
    "text": "न निन्दति न च स्तौति न हृष्यति न कुप्यति ।\nन ददाति न गृह्णाति मुक्तः सर्वत्र नीरसः ॥ १७-१३॥"
  },
  {
    "text": "सानुरागां स्त्रियं दृष्ट्वा मृत्युं वा समुपस्थितम् ।\nअविह्वलमनाः स्वस्थो मुक्त एव महाशयः ॥ १७-१४॥"
  },
  {
    "text": "सुखे दुःखे नरे नार्यां सम्पत्सु च विपत्सु च ।\nविशेषो नैव धीरस्य सर्वत्र समदर्शिनः ॥ १७-१५॥"
  },
  {
    "text": "न हिंसा नैव कारुण्यं नौद्धत्यं न च दीनता ।\nनाश्चर्यं नैव च क्षोभः क्षीणसंसरणे नरे ॥ १७-१६॥"
  },
  {
    "text": "न मुक्तो विषयद्वेष्टा न वा विषयलोलुपः ।\nअसंसक्तमना नित्यं प्राप्ताप्राप्तमुपाश्नुते ॥ १७-१७॥"
  },
  {
    "text": "समाधानासमाधानहिताहितविकल्पनाः ।\nशून्यचित्तो न जानाति कैवल्यमिव संस्थितः ॥ १७-१८॥"
  },
  {
    "text": "निर्ममो निरहङ्कारो न किञ्चिदिति निश्चितः ।\nअन्तर्गलितसर्वाशः कुर्वन्नपि करोति न ॥ १७-१९॥"
  },
  {
    "text": "मनःप्रकाशसंमोहस्वप्नजाड्यविवर्जितः ।\nदशां कामपि सम्प्राप्तो भवेद् गलितमानसः ॥ १७-२०॥"
  },
  {
    "text": "१८"
  },
  {
    "text": "अष्टावक्र उवाच ॥"
  },
  {
    "text": "यस्य बोधोदये तावत्स्वप्नवद् भवति भ्रमः ।\nतस्मै सुखैकरूपाय नमः शान्ताय तेजसे ॥ १८-१॥"
  },
  {
    "text": "अर्जयित्वाखिलान् अर्थान् भोगानाप्नोति पुष्कलान् ।\nन हि सर्वपरित्यागमन्तरेण सुखी भवेत् ॥ १८-२॥"
  },
  {
    "text": "कर्तव्यदुःखमार्तण्डज्वालादग्धान्तरात्मनः ।\nकुतः प्रशमपीयूषधारासारमृते सुखम् ॥ १८-३॥"
  },
  {
    "text": "भवोऽयं भावनामात्रो न किञ्चित् परमार्थतः ।\nनास्त्यभावः स्वभावानां भावाभावविभाविनाम् ॥ १८-४॥"
  },
  {
    "text": "न दूरं न च सङ्कोचाल्लब्धमेवात्मनः पदम् ।\nनिर्विकल्पं निरायासं निर्विकारं निरञ्जनम् ॥ १८-५॥"
  },
  {
    "text": "व्यामोहमात्रविरतौ स्वरूपादानमात्रतः ।\nवीतशोका विराजन्ते निरावरणदृष्टयः ॥ १८-६॥"
  },
  {
    "text": "समस्तं कल्पनामात्रमात्मा मुक्तः सनातनः ।\nइति विज्ञाय धीरो हि किमभ्यस्यति बालवत् ॥ १८-७॥"
  },
  {
    "text": "आत्मा ब्रह्मेति निश्चित्य भावाभावौ च कल्पितौ ।\nनिष्कामः किं विजानाति किं ब्रूते च करोति किम् ॥ १८-८॥"
  },
  {
    "text": "अयं सोऽहमयं नाहमिति क्षीणा विकल्पना ।\nसर्वमात्मेति निश्चित्य तूष्णीम्भूतस्य  योगिनः ॥ १८-९॥"
  },
  {
    "text": "न विक्षेपो न चैकाग्र्यं नातिबोधो न मूढता ।\nन सुखं न च वा दुःखमुपशान्तस्य योगिनः ॥ १८-१०॥"
  },
  {
    "text": "स्वाराज्ये भैक्षवृत्तौ च लाभालाभे जने वने ।\nनिर्विकल्पस्वभावस्य न विशेषोऽस्ति योगिनः ॥ १८-११॥"
  },
  {
    "text": "क्व धर्मः क्व च वा कामः क्व चार्थः क्व विवेकिता ।\nइदं कृतमिदं नेति द्वन्द्वैर्मुक्तस्य योगिनः ॥ १८-१२॥"
  },
  {
    "text": "कृत्यं किमपि नैवास्ति न कापि हृदि रञ्जना ।\nयथा जीवनमेवेह जीवन्मुक्तस्य योगिनः ॥ १८-१३॥"
  },
  {
    "text": "क्व मोहः क्व च वा विश्वं क्व तद् ध्यानं क्व मुक्तता ।\nसर्वसङ्कल्पसीमायां विश्रान्तस्य महात्मनः ॥ १८-१४॥"
  },
  {
    "text": "येन विश्वमिदं दृष्टं स नास्तीति करोतु वै ।\nनिर्वासनः किं कुरुते पश्यन्नपि न पश्यति ॥ १८-१५॥"
  },
  {
    "text": "येन दृष्टं परं ब्रह्म सोऽहं ब्रह्मेति चिन्तयेत् ।\nकिं चिन्तयति निश्चिन्तो द्वितीयं यो न पश्यति ॥ १८-१६॥"
  },
  {
    "text": "दृष्टो येनात्मविक्षेपो निरोधं कुरुते त्वसौ ।\nउदारस्तु न विक्षिप्तः साध्याभावात्करोति किम् ॥ १८-१७॥"
  },
  {
    "text": "धीरो लोकविपर्यस्तो वर्तमानोऽपि लोकवत् ।\nन समाधिं न विक्षेपं न लोपं स्वस्य पश्यति ॥ १८-१८॥"
  },
  {
    "text": "भावाभावविहीनो यस्तृप्तो निर्वासनो बुधः ।\nनैव किञ्चित्कृतं तेन लोकदृष्ट्या विकुर्वता ॥ १८-१९॥"
  },
  {
    "text": "प्रवृत्तौ वा निवृत्तौ वा नैव धीरस्य दुर्ग्रहः ।\nयदा यत्कर्तुमायाति तत्कृत्वा तिष्ठतः सुखम् ॥ १८-२०॥"
  },
  {
    "text": "निर्वासनो निरालम्बः स्वच्छन्दो मुक्तबन्धनः ।\nक्षिप्तः संस्कारवातेन चेष्टते शुष्कपर्णवत् ॥ १८-२१॥"
  },
  {
    "text": "असंसारस्य तु क्वापि न हर्षो न विषादता ।\nस शीतलमना नित्यं विदेह इव राजये ॥ १८-२२॥"
  },
  {
    "text": "कुत्रापि न जिहासास्ति नाशो वापि न कुत्रचित् ।\nआत्मारामस्य धीरस्य शीतलाच्छतरात्मनः ॥ १८-२३॥"
  },
  {
    "text": "प्रकृत्या शून्यचित्तस्य कुर्वतोऽस्य यदृच्छया ।\nप्राकृतस्येव धीरस्य न मानो नावमानता ॥ १८-२४॥"
  },
  {
    "text": "कृतं देहेन कर्मेदं न मया शुद्धरूपिणा ।\nइति चिन्तानुरोधी यः कुर्वन्नपि करोति न ॥ १८-२५॥"
  },
  {
    "text": "अतद्वादीव कुरुते न भवेदपि बालिशः ।\nजीवन्मुक्तः सुखी श्रीमान् संसरन्नपि शोभते ॥ १८-२६॥"
  },
  {
    "text": "नानाविचारसुश्रान्तो धीरो विश्रान्तिमागतः ।\nन कल्पते न जानाति न श‍ृणोति न पश्यति ॥ १८-२७॥"
  },
  {
    "text": "असमाधेरविक्षेपान् न मुमुक्षुर्न चेतरः ।\nनिश्चित्य कल्पितं पश्यन् ब्रह्मैवास्ते महाशयः ॥ १८-२८॥"
  },
  {
    "text": "यस्यान्तः स्यादहङ्कारो न करोति करोति सः ।\nनिरहङ्कारधीरेण न किञ्चिदकृतं कृतम् ॥ १८-२९॥"
  },
  {
    "text": "नोद्विग्नं न च सन्तुष्टमकर्तृ स्पन्दवर्जितम् ।\nनिराशं गतसन्देहं चित्तं मुक्तस्य राजते ॥ १८-३०॥"
  },
  {
    "text": "निर्ध्यातुं चेष्टितुं वापि यच्चित्तं न प्रवर्तते ।\nनिर्निमित्तमिदं किन्तु निर्ध्यायेति विचेष्टते ॥ १८-३१॥"
  },
  {
    "text": "तत्त्वं यथार्थमाकर्ण्य मन्दः प्राप्नोति मूढताम् ।\nअथवा याति सङ्कोचममूढः कोऽपि मूढवत् ॥ १८-३२॥"
  },
  {
    "text": "एकाग्रता निरोधो वा मूढैरभ्यस्यते भृशम् ।\nधीराः कृत्यं न पश्यन्ति सुप्तवत्स्वपदे स्थिताः ॥ १८-३३॥"
  },
  {
    "text": "अप्रयत्नात् प्रयत्नाद् वा मूढो नाप्नोति निर्वृतिम् ।\nतत्त्वनिश्चयमात्रेण प्राज्ञो भवति निर्वृतः ॥ १८-३४॥"
  },
  {
    "text": "शुद्धं बुद्धं प्रियं पूर्णं निष्प्रपञ्चं निरामयम् ।\nआत्मानं तं न जानन्ति तत्राभ्यासपरा जनाः ॥ १८-३५॥"
  },
  {
    "text": "नाप्नोति कर्मणा मोक्षं विमूढोऽभ्यासरूपिणा ।\nधन्यो विज्ञानमात्रेण मुक्तस्तिष्ठत्यविक्रियः ॥ १८-३६॥"
  },
  {
    "text": "मूढो नाप्नोति तद् ब्रह्म यतो भवितुमिच्छति ।\nअनिच्छन्नपि धीरो हि परब्रह्मस्वरूपभाक् ॥ १८-३७॥"
  },
  {
    "text": "निराधारा ग्रहव्यग्रा मूढाः संसारपोषकाः ।\nएतस्यानर्थमूलस्य मूलच्छेदः कृतो बुधैः ॥ १८-३८॥"
  },
  {
    "text": "न शान्तिं लभते मूढो यतः शमितुमिच्छति ।\nधीरस्तत्त्वं विनिश्चित्य सर्वदा शान्तमानसः ॥ १८-३९॥"
  },
  {
    "text": "क्वात्मनो दर्शनं तस्य यद् दृष्टमवलम्बते ।\nधीरास्तं तं न पश्यन्ति पश्यन्त्यात्मानमव्ययम् ॥ १८-४०॥"
  },
  {
    "text": "क्व निरोधो विमूढस्य यो निर्बन्धं करोति वै ।\nस्वारामस्यैव धीरस्य सर्वदासावकृत्रिमः ॥ १८-४१॥"
  },
  {
    "text": "भावस्य भावकः कश्चिन् न किञ्चिद् भावकोपरः ।\nउभयाभावकः कश्चिद् एवमेव निराकुलः ॥ १८-४२॥"
  },
  {
    "text": "शुद्धमद्वयमात्मानं भावयन्ति कुबुद्धयः ।\nन तु जानन्ति संमोहाद्यावज्जीवमनिर्वृताः ॥ १८-४३॥"
  },
  {
    "text": "मुमुक्षोर्बुद्धिरालम्बमन्तरेण न विद्यते ।\nनिरालम्बैव निष्कामा बुद्धिर्मुक्तस्य सर्वदा ॥ १८-४४॥"
  },
  {
    "text": "विषयद्वीपिनो वीक्ष्य चकिताः शरणार्थिनः ।\nविशन्ति झटिति क्रोडं निरोधैकाग्रसिद्धये ॥ १८-४५॥"
  },
  {
    "text": "निर्वासनं हरिं दृष्ट्वा तूष्णीं विषयदन्तिनः ।\nपलायन्ते न शक्तास्ते सेवन्ते कृतचाटवः ॥ १८-४६॥"
  },
  {
    "text": "न मुक्तिकारिकां धत्ते निःशङ्को युक्तमानसः ।\nपश्यन् श‍ृण्वन् स्पृशन् जिघ्रन्नश्नन्नास्ते यथासुखम् ॥ १८-४७॥"
  },
  {
    "text": "वस्तुश्रवणमात्रेण शुद्धबुद्धिर्निराकुलः ।\nनैवाचारमनाचारमौदास्यं वा प्रपश्यति ॥ १८-४८॥"
  },
  {
    "text": "यदा यत्कर्तुमायाति तदा तत्कुरुते ऋजुः ।\nशुभं वाप्यशुभं वापि तस्य चेष्टा हि बालवत् ॥ १८-४९॥"
  },
  {
    "text": "स्वातन्त्र्यात्सुखमाप्नोति स्वातन्त्र्याल्लभते परम् ।\nस्वातन्त्र्यान्निर्वृतिं गच्छेत्स्वातन्त्र्यात् परमं पदम् ॥ १८-५०॥"
  },
  {
    "text": "अकर्तृत्वमभोक्तृत्वं स्वात्मनो मन्यते यदा ।\nतदा क्षीणा भवन्त्येव समस्ताश्चित्तवृत्तयः ॥ १८-५१॥"
  },
  {
    "text": "उच्छृङ्खलाप्यकृतिका स्थितिर्धीरस्य राजते ।\nन तु सस्पृहचित्तस्य शान्तिर्मूढस्य कृत्रिमा ॥ १८-५२॥"
  },
  {
    "text": "विलसन्ति महाभोगैर्विशन्ति गिरिगह्वरान् ।\nनिरस्तकल्पना धीरा अबद्धा मुक्तबुद्धयः ॥ १८-५३॥"
  },
  {
    "text": "श्रोत्रियं देवतां तीर्थमङ्गनां भूपतिं प्रियम् ।\nदृष्ट्वा सम्पूज्य धीरस्य न कापि हृदि वासना ॥ १८-५४॥"
  },
  {
    "text": "भृत्यैः पुत्रैः कलत्रैश्च दौहित्रैश्चापि गोत्रजैः ।\nविहस्य धिक्कृतो योगी न याति विकृतिं मनाक् ॥ १८-५५॥"
  },
  {
    "text": "सन्तुष्टोऽपि न सन्तुष्टः खिन्नोऽपि न च खिद्यते ।\nतस्याश्चर्यदशां तां तां तादृशा एव जानते ॥ १८-५६॥"
  },
  {
    "text": "कर्तव्यतैव संसारो न तां पश्यन्ति सूरयः ।\nशून्याकारा निराकारा निर्विकारा निरामयाः ॥ १८-५७॥"
  },
  {
    "text": "अकुर्वन्नपि सङ्क्षोभाद् व्यग्रः सर्वत्र मूढधीः ।\nकुर्वन्नपि तु कृत्यानि कुशलो हि निराकुलः ॥ १८-५८॥"
  },
  {
    "text": "सुखमास्ते सुखं शेते सुखमायाति याति च ।\nसुखं वक्ति सुखं भुङ्क्ते व्यवहारेऽपि शान्तधीः ॥ १८-५९॥"
  },
  {
    "text": "स्वभावाद्यस्य नैवार्तिर्लोकवद् व्यवहारिणः ।\nमहाह्रद इवाक्षोभ्यो गतक्लेशः सुशोभते ॥ १८-६०॥"
  },
  {
    "text": "निवृत्तिरपि मूढस्य प्रवृत्ति रुपजायते ।\nप्रवृत्तिरपि धीरस्य निवृत्तिफलभागिनी ॥ १८-६१॥"
  },
  {
    "text": "परिग्रहेषु वैराग्यं प्रायो मूढस्य दृश्यते ।\nदेहे विगलिताशस्य क्व रागः क्व विरागता ॥ १८-६२॥"
  },
  {
    "text": "भावनाभावनासक्ता दृष्टिर्मूढस्य सर्वदा ।\nभाव्यभावनया सा तु स्वस्थस्यादृष्टिरूपिणी ॥ १८-६३॥"
  },
  {
    "text": "सर्वारम्भेषु निष्कामो यश्चरेद् बालवन् मुनिः ।\nन लेपस्तस्य शुद्धस्य क्रियमाणेऽपि कर्मणि ॥ १८-६४॥"
  },
  {
    "text": "स एव धन्य आत्मज्ञः सर्वभावेषु यः समः ।\nपश्यन् श‍ृण्वन् स्पृशन् जिघ्रन्न् अश्नन्निस्तर्षमानसः ॥ १८-६५॥"
  },
  {
    "text": "क्व संसारः क्व चाभासः क्व साध्यं क्व च साधनम् ।\nआकाशस्येव धीरस्य निर्विकल्पस्य सर्वदा ॥ १८-६६॥"
  },
  {
    "text": "स जयत्यर्थसंन्यासी पूर्णस्वरसविग्रहः ।\nअकृत्रिमोऽनवच्छिन्ने समाधिर्यस्य वर्तते ॥ १८-६७॥"
  },
  {
    "text": "बहुनात्र किमुक्तेन ज्ञाततत्त्वो महाशयः ।\nभोगमोक्षनिराकाङ्क्षी सदा सर्वत्र नीरसः ॥ १८-६८॥"
  },
  {
    "text": "महदादि जगद्द्वैतं नाममात्रविजृम्भितम् ।\nविहाय शुद्धबोधस्य किं कृत्यमवशिष्यते ॥ १८-६९॥"
  },
  {
    "text": "भ्रमभूतमिदं सर्वं किञ्चिन्नास्तीति निश्चयी ।\nअलक्ष्यस्फुरणः शुद्धः स्वभावेनैव शाम्यति ॥ १८-७०॥"
  },
  {
    "text": "शुद्धस्फुरणरूपस्य दृश्यभावमपश्यतः ।\nक्व विधिः क्व च वैराग्यं क्व त्यागः क्व शमोऽपि वा ॥ १८-७१॥"
  },
  {
    "text": "स्फुरतोऽनन्तरूपेण प्रकृतिं च न पश्यतः ।\nक्व बन्धः क्व च वा मोक्षः क्व हर्षः क्व विषादिता ॥ १८-७२॥"
  },
  {
    "text": "बुद्धिपर्यन्तसंसारे मायामात्रं विवर्तते ।\nनिर्ममो निरहङ्कारो निष्कामः शोभते बुधः ॥ १८-७३॥"
  },
  {
    "text": "अक्षयं गतसन्तापमात्मानं पश्यतो मुनेः ।\nक्व विद्या च क्व वा विश्वं क्व देहोऽहं ममेति वा ॥ १८-७४॥"
  },
  {
    "text": "निरोधादीनि कर्माणि जहाति जडधीर्यदि ।\nमनोरथान् प्रलापांश्च कर्तुमाप्नोत्यतत्क्षणात् ॥ १८-७५॥"
  },
  {
    "text": "मन्दः श्रुत्वापि तद्वस्तु न जहाति विमूढताम् ।\nनिर्विकल्पो बहिर्यत्नादन्तर्विषयलालसः ॥ १८-७६॥"
  },
  {
    "text": "ज्ञानाद् गलितकर्मा यो लोकदृष्ट्यापि कर्मकृत् ।\nनाप्नोत्यवसरं कर्तुं वक्तुमेव न किञ्चन ॥ १८-७७॥"
  },
  {
    "text": "क्व तमः क्व प्रकाशो वा हानं क्व च न किञ्चन ।\nनिर्विकारस्य धीरस्य निरातङ्कस्य सर्वदा ॥ १८-७८॥"
  },
  {
    "text": "क्व धैर्यं क्व विवेकित्वं क्व निरातङ्कतापि वा ।\nअनिर्वाच्यस्वभावस्य निःस्वभावस्य योगिनः ॥ १८-७९॥"
  },
  {
    "text": "न स्वर्गो नैव नरको जीवन्मुक्तिर्न चैव हि ।\nबहुनात्र किमुक्तेन योगदृष्ट्या न किञ्चन ॥ १८-८०॥"
  },
  {
    "text": "नैव प्रार्थयते लाभं नालाभेनानुशोचति ।\nधीरस्य शीतलं चित्तममृतेनैव पूरितम् ॥ १८-८१॥"
  },
  {
    "text": "न शान्तं स्तौति निष्कामो न दुष्टमपि निन्दति ।\nसमदुःखसुखस्तृप्तः किञ्चित् कृत्यं न पश्यति ॥ १८-८२॥"
  },
  {
    "text": "धीरो न द्वेष्टि संसारमात्मानं न दिदृक्षति ।\nहर्षामर्षविनिर्मुक्तो न मृतो न च जीवति ॥ १८-८३॥"
  },
  {
    "text": "निःस्नेहः पुत्रदारादौ निष्कामो विषयेषु च ।\nनिश्चिन्तः स्वशरीरेऽपि निराशः शोभते बुधः ॥ १८-८४॥"
  },
  {
    "text": "तुष्टिः सर्वत्र धीरस्य यथापतितवर्तिनः ।\nस्वच्छन्दं चरतो देशान् यत्रस्तमितशायिनः ॥ १८-८५॥"
  },
  {
    "text": "पततूदेतु वा देहो नास्य चिन्ता महात्मनः ।\nस्वभावभूमिविश्रान्तिविस्मृताशेषसंसृतेः ॥ १८-८६॥"
  },
  {
    "text": "अकिञ्चनः कामचारो निर्द्वन्द्वश्छिन्नसंशयः ।\nअसक्तः सर्वभावेषु केवलो रमते बुधः ॥ १८-८७॥"
  },
  {
    "text": "निर्ममः शोभते धीरः समलोष्टाश्मकाञ्चनः ।\nसुभिन्नहृदयग्रन्थिर्विनिर्धूतरजस्तमः ॥ १८-८८॥"
  },
  {
    "text": "सर्वत्रानवधानस्य न किञ्चिद् वासना हृदि ।\nमुक्तात्मनो वितृप्तस्य तुलना केन जायते ॥ १८-८९॥"
  },
  {
    "text": "जानन्नपि न जानाति पश्यन्नपि न पश्यति ।\nब्रुवन्न् अपि न च ब्रूते कोऽन्यो निर्वासनादृते ॥ १८-९०॥"
  },
  {
    "text": "भिक्षुर्वा भूपतिर्वापि यो निष्कामः स शोभते ।\nभावेषु गलिता यस्य शोभनाशोभना मतिः ॥ १८-९१॥"
  },
  {
    "text": "क्व स्वाच्छन्द्यं क्व सङ्कोचः क्व वा तत्त्वविनिश्चयः ।\nनिर्व्याजार्जवभूतस्य चरितार्थस्य योगिनः ॥ १८-९२॥"
  },
  {
    "text": "आत्मविश्रान्तितृप्तेन निराशेन गतार्तिना ।\nअन्तर्यदनुभूयेत तत् कथं कस्य कथ्यते ॥ १८-९३॥"
  },
  {
    "text": "सुप्तोऽपि न सुषुप्तौ च स्वप्नेऽपि शयितो न च ।\nजागरेऽपि न जागर्ति धीरस्तृप्तः पदे पदे ॥ १८-९४॥"
  },
  {
    "text": "ज्ञः सचिन्तोऽपि निश्चिन्तः सेन्द्रियोऽपि निरिन्द्रियः ।\nसुबुद्धिरपि निर्बुद्धिः साहङ्कारोऽनहङ्कृतिः ॥ १८-९५॥"
  },
  {
    "text": "न सुखी न च वा दुःखी न विरक्तो न सङ्गवान् ।\nन मुमुक्षुर्न वा मुक्ता न किञ्चिन्न च किञ्चन ॥ १८-९६॥"
  },
  {
    "text": "विक्षेपेऽपि न विक्षिप्तः समाधौ न समाधिमान् ।\nजाड्येऽपि न जडो धन्यः पाण्डित्येऽपि न पण्डितः ॥ १८-९७॥"
  },
  {
    "text": "मुक्तो यथास्थितिस्वस्थः कृतकर्तव्यनिर्वृतः ।\nसमः सर्वत्र वैतृष्ण्यान्न स्मरत्यकृतं कृतम् ॥ १८-९८॥"
  },
  {
    "text": "न प्रीयते वन्द्यमानो निन्द्यमानो न कुप्यति ।\nनैवोद्विजति मरणे जीवने नाभिनन्दति ॥ १८-९९॥"
  },
  {
    "text": "न धावति जनाकीर्णं नारण्यमुपशान्तधीः ।\nयथातथा यत्रतत्र सम एवावतिष्ठते ॥ १८-१००॥"
  },
  {
    "text": "१९"
  },
  {
    "text": "जनक उवाच ॥"
  },
  {
    "text": "तत्त्वविज्ञानसन्दंशमादाय हृदयोदरात् ।\nनानाविधपरामर्शशल्योद्धारः कृतो मया ॥ १९-१॥"
  },
  {
    "text": "क्व धर्मः क्व च वा कामः क्व चार्थः क्व विवेकिता ।\nक्व द्वैतं क्व च वाऽद्वैतं स्वमहिम्नि स्थितस्य मे ॥ १९-२॥"
  },
  {
    "text": "क्व भूतं क्व भविष्यद् वा वर्तमानमपि क्व वा ।\nक्व देशः क्व च वा नित्यं स्वमहिम्नि स्थितस्य मे ॥ १९-३॥"
  },
  {
    "text": "क्व चात्मा क्व च वानात्मा क्व शुभं क्वाशुभं यथा ।\nक्व चिन्ता क्व च वाचिन्ता स्वमहिम्नि स्थितस्य मे ॥ १९-४॥"
  },
  {
    "text": "क्व स्वप्नः क्व सुषुप्तिर्वा क्व च जागरणं तथा ।\nक्व तुरीयं भयं वापि स्वमहिम्नि स्थितस्य मे ॥ १९-५॥"
  },
  {
    "text": "क्व दूरं क्व समीपं वा बाह्यं क्वाभ्यन्तरं क्व वा ।\nक्व स्थूलं क्व च वा सूक्ष्मं स्वमहिम्नि स्थितस्य मे ॥ १९-६॥"
  },
  {
    "text": "क्व मृत्युर्जीवितं वा क्व लोकाः क्वास्य क्व लौकिकम् ।\nक्व लयः क्व समाधिर्वा स्वमहिम्नि स्थितस्य मे ॥ १९-७॥"
  },
  {
    "text": "अलं त्रिवर्गकथया योगस्य कथयाप्यलम् ।\nअलं विज्ञानकथया विश्रान्तस्य ममात्मनि ॥ १९-८॥"
  },
  {
    "text": "२०"
  },
  {
    "text": "जनक उवाच ॥"
  },
  {
    "text": "क्व भूतानि क्व देहो वा क्वेन्द्रियाणि क्व वा मनः ।\nक्व शून्यं क्व च नैराश्यं मत्स्वरूपे निरञ्जने ॥ २०-१॥"
  },
  {
    "text": "क्व शास्त्रं क्वात्मविज्ञानं क्व वा निर्विषयं मनः ।\nक्व तृप्तिः क्व वितृष्णात्वं गतद्वन्द्वस्य मे सदा ॥ २०-२॥"
  },
  {
    "text": "क्व विद्या क्व च वाविद्या क्वाहं क्वेदं मम क्व वा ।\nक्व बन्ध क्व च वा मोक्षः स्वरूपस्य क्व रूपिता ॥ २०-३॥"
  },
  {
    "text": "क्व प्रारब्धानि कर्माणि जीवन्मुक्तिरपि क्व वा ।\nक्व तद् विदेहकैवल्यं निर्विशेषस्य सर्वदा ॥ २०-४॥"
  },
  {
    "text": "क्व कर्ता क्व च वा भोक्ता निष्क्रियं स्फुरणं क्व वा ।\nक्वापरोक्षं फलं वा क्व निःस्वभावस्य मे सदा ॥ २०-५॥"
  },
  {
    "text": "क्व लोकं क्व मुमुक्षुर्वा क्व योगी ज्ञानवान् क्व वा ।\nक्व बद्धः क्व च वा मुक्तः स्वस्वरूपेऽहमद्वये ॥ २०-६॥"
  },
  {
    "text": "क्व सृष्टिः क्व च संहारः क्व साध्यं क्व च साधनम् ।\nक्व साधकः क्व सिद्धिर्वा स्वस्वरूपेऽहमद्वये ॥ २०-७॥"
  },
  {
    "text": "क्व प्रमाता प्रमाणं वा क्व प्रमेयं क्व च प्रमा ।\nक्व किञ्चित् क्व न किञ्चिद् वा सर्वदा विमलस्य मे ॥ २०-८॥"
  },
  {
    "text": "क्व विक्षेपः क्व चैकाग्र्यं क्व निर्बोधः क्व मूढता ।\nक्व हर्षः क्व विषादो वा सर्वदा निष्क्रियस्य मे ॥ २०-९॥"
  },
  {
    "text": "क्व चैष व्यवहारो वा क्व च सा परमार्थता ।\nक्व सुखं क्व च वा दुखं निर्विमर्शस्य मे सदा ॥ २०-१०॥"
  },
  {
    "text": "क्व माया क्व च संसारः क्व प्रीतिर्विरतिः क्व वा ।\nक्व जीवः क्व च तद्ब्रह्म सर्वदा विमलस्य मे ॥ २०-११॥"
  },
  {
    "text": "क्व प्रवृत्तिर्निर्वृत्तिर्वा क्व मुक्तिः क्व च बन्धनम् ।\nकूटस्थनिर्विभागस्य स्वस्थस्य मम सर्वदा ॥ २०-१२॥"
  },
  {
    "text": "क्वोपदेशः क्व वा शास्त्रं क्व शिष्यः क्व च वा गुरुः ।\nक्व चास्ति पुरुषार्थो वा निरुपाधेः शिवस्य मे ॥ २०-१३॥"
  },
  {
    "text": "क्व चास्ति क्व च वा नास्ति क्वास्ति चैकं क्व च द्वयम् ।\nबहुनात्र किमुक्तेन किञ्चिन्नोत्तिष्ठते मम ॥ २०-१४॥"
  },
  {
    "text": "इति अष्टावक्रगीता समाप्ता ।\n               ॥ ॐ तत्सत् ॥"
  }
]
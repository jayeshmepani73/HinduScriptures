[
  {
    "text": "वसिष्ठ गीता"
  },
  {
    "text": "निर्वाण प्रकरण उत्तरार्ध सर्गः ३९\n   ॥ अथ वसिष्ठ गीता ॥"
  },
  {
    "text": "श्रीवसिष्ठ उवाच ।\nसञ्जाताकृत्रिमक्षीणसंसृतिप्रत्ययः पुमान् ।\nसङ्कल्पो न सङ्कल्पं वेत्ति तेनासदेव सः ॥ १॥"
  },
  {
    "text": "श्वासान्म्लानिरिवादर्शे कुतोऽप्यहमिति स्थिता ।\nविदि साऽकारणं दृष्टा नश्यन्त्याशु न लभ्यते ॥ २॥"
  },
  {
    "text": "यस्य क्षीणावरणता शान्तसर्वेहतोदिता ।\nपरमामृतपूर्णात्मा सत्तयैव स राजते ॥ ३॥"
  },
  {
    "text": "सर्वसन्देहदुर्ध्वान्तमिहिकामातरिश्वना ।\nभाति भास्वद्धिया देशस्तेन पूर्णेन्दुनेव खम् ॥ ४॥"
  },
  {
    "text": "विसंसृतिर्विसन्देहो लब्धज्योतिर्निरावृतिः ।\nशरदाकाशविशदो ज्ञेयो विज्ञायते बुधः ॥ ५॥"
  },
  {
    "text": "निःसङ्कल्पो निराधारः शान्तः स्पर्शात्पवित्रताम् ।\nअन्तःशीतल आधत्ते ब्रह्मलोकादिवानिलः ॥ ६॥"
  },
  {
    "text": "असद्रूपोपलम्भानामियं वस्तुस्वभावता ।\nयत्स्वर्गवेदनं स्वप्नवन्ध्यापुत्रोपलम्भवत् ॥ ७॥"
  },
  {
    "text": "अविद्यमानमेवेदं जगद्यदनुभूयते ।\nअसद्रूपोपलम्भस्य सैषा वस्तुस्वभावता ॥ ८॥"
  },
  {
    "text": "असत्येष्वेव संसारेष्वास्तामर्थः कुतो भवेत् ।\nसर्गापवर्गयोः शब्दावेव वन्ध्यासुतोपमौ ॥ ९॥"
  },
  {
    "text": "जगद्ब्रह्मतया सत्यमनिर्मितमभावितम् ।\nअनिष्ठितं चान्यथा तु नाहं नावगतं च तत् ॥ १०॥"
  },
  {
    "text": "आत्मस्वभावविश्रान्तेरियं वस्तुस्वभावता ।\nयदहन्तादिसर्गादिदुःखाद्यनुपलम्भता ॥ ११॥"
  },
  {
    "text": "क्षणाद्योजनलक्षान्तं प्राप्ते देशान्तरे चितः ।\nचेतनेऽयस्य तद्रूपं मार्गमध्ये निरञ्जनम् ॥ १२॥"
  },
  {
    "text": "अस्पन्दवातसदृशं खकोशाभासचिन्मयम् ।\nअचेत्यं शान्तमुदितं लताविकसनोपमम् ॥ १३॥"
  },
  {
    "text": "सर्वस्य जन्तुजातस्य तत्स्वभावं विदुर्बुधाः ।\nसर्गोपलम्भो गलति तत्रस्थस्य विवेकिनः ॥ १४॥"
  },
  {
    "text": "सुषुप्ते स्वप्नधीर्नास्ति स्वप्ने नास्ति सुषुप्तधीः ।\nसर्गनिर्वाणयोर्भ्रान्ती सुषुप्तस्वप्नयोरिव ॥ १५॥"
  },
  {
    "text": "भ्रान्तिवस्तुस्वभावोऽसौ न स्वप्नो न सुषुप्तता ।\nन सर्गो न च निर्वाणं सत्यं शान्तमशेषतः ॥ १६॥"
  },
  {
    "text": "भ्रान्तिस्त्वसन्मात्रमयी प्रेक्षिता चेन्न लभ्यते ।\nशुक्तिरूप्यमिवासत्यं किल सम्प्राप्यते कथम् ॥ १७॥"
  },
  {
    "text": "यन्न लब्धं च तन्नास्ति तेन भ्रान्तेरसंभवः ।\nस्वभावादुपलम्भोऽन्यो नास्ति कस्य न कस्यचित् ॥ १८॥"
  },
  {
    "text": "स्वभाव एव सर्वस्मै स्वदते किल सर्वदा ।\nअनानैव हि नानेव किं वादैः संविभाव्यताम् ॥ १९॥"
  },
  {
    "text": "अस्वभावे महद्दुःखं स्वभावे केवलं शमः ।\nइति बुद्ध्या विचार्यान्तर्यदिष्टं तद्विधीयताम् ॥ २०॥"
  },
  {
    "text": "सूक्ष्मे बीजेऽस्त्यगः स्थूलो दृष्टमित्युपपद्यते ।\nशिवे मूर्ते जगन्मूर्तमस्तीत्युत्तमसंकथा ॥ २१॥"
  },
  {
    "text": "रूपालोकमनस्कारबुद्ध्यहन्तादयः परे ।\nस्वरूपभूताः सलिले द्रवत्वमिव खात्मकाः ॥ २२॥"
  },
  {
    "text": "मूर्तो यथा स्वसदृशैः करोत्यवयवैः क्रियाः ।\nआत्मभूतैस्तथा भूतैश्चिदाकाशमकर्तृ सत् ॥ २३॥"
  },
  {
    "text": "आत्मस्थादहमित्यादिरस्मदादेरसंसृतेः ।\nशब्दोऽर्थभावमुक्तो यः पटहादिषु जायते ॥ २४॥"
  },
  {
    "text": "यद्भातं  प्रेक्षया नास्ति तन्नास्त्येव निरन्तरम् ।\nजगद्रूपमरूपात्म ब्रह्म ब्रह्मणि संस्थितम् ॥ २५॥"
  },
  {
    "text": "येषामस्ति जगत्स्वप्नस्ते स्वप्नपुरुषा मिथः ।\nन सन्ति ह्यात्मनि मिथो नास्मास्वम्बरपुष्पवत् ॥ २६॥"
  },
  {
    "text": "मयि ब्रह्मैकरूपं ते शान्तमाकाशकोशवत् ।\nवायोः स्पन्दैरिवाभिन्नैर्व्यवहारैश्च तन्मयि ॥ २७॥"
  },
  {
    "text": "अहं तु सन्मयस्तेषां स्वप्नः स्वप्नवतामिव ।\nते तु नूनमसन्तो मे सुषुप्तस्वप्नका इव ॥ २८॥"
  },
  {
    "text": "तैस्तु यो व्यवहारो मे तद्ब्रह्म ब्रह्मणि स्थितम् ।\nते यत्पश्यन्ति पश्यन्तु तत्तैरलमलं मम ॥ २९॥"
  },
  {
    "text": "अहमात्मनि नैवास्मि ब्रह्मसत्तेयमातता ।\nत्वदर्थं समुदेतीव तथारूपैव वागियम् ॥ ३०॥"
  },
  {
    "text": "अविरुद्धविरुद्धस्य शुद्धसंविन्मयात्मनः ।\nन भोगेच्छा न मोक्षेच्छा हृदि स्फुरति तद्विदः ॥ ३१॥"
  },
  {
    "text": "स्वभावमात्रायत्तेऽस्मिन्बन्धमोक्षक्रमे नृणाम् ।\nकदर्थनेत्यहो मोहाद्गोष्पदेऽप्युदधिभ्रमः ॥ ३२॥"
  },
  {
    "text": "स्वभावसाधने मोक्षेऽभावोपशमरूपिणि ।\nन धनान्युपकुर्वन्ति न मित्राणि न च क्रियाः ॥ ३३॥"
  },
  {
    "text": "तैलबिन्दुर्भवत्युच्चैश्चक्रमप्पतितो यथा ।\nतथाशु चेत्यसंकल्पे स्थिता भवति चिज्जगत् ॥ ३४॥"
  },
  {
    "text": "जाग्रति स्वप्नवृत्तान्तस्थितिर्यादृग्रसा स्मृतौ ।\nतादृग्रसाहंत्वजगज्जालसंस्था विवेकिनः ॥ ३५॥"
  },
  {
    "text": "तेनैवाभ्यासयोगेन याति तत्तनुतां तथा ।\nयथा नाहं न संसारः शान्तमेवावशिष्यते ॥ ३६॥"
  },
  {
    "text": "यदा यदा स्वभावार्कः स्थितिमेति तदा तदा  ।\nभोगान्धकारो गलति न सन्नप्यनुभूयते ॥ ३७॥"
  },
  {
    "text": "मोहमहत्तारहितः\n       स्फुरति मृतौ भवति भासते च तथा ।\nबुद्ध्यादिकरणनिकरो\n       यस्माद्दीपादिवालोकः ॥ ३८॥"
  },
  {
    "text": "इत्यार्षे श्रीवासिष्ठमहारामायणे\nवाल्मिकीये देवदूतोक्ते मोक्षोपाये निर्वाणप्रकरणे\nउत्तरार्धे वसिष्ठगीतासु स्वभावविश्रान्तियोगोपदेशो\nनामैकोनचत्वारिंशः सर्गः ॥ ३९॥"
  },
  {
    "text": "॥ सर्गः ४० ॥"
  },
  {
    "text": "श्रीवसिष्ठ उवाच -\nरूपालोकमनस्कारबुद्ध्यादीन्द्रियवेदनम् ।\nस्वरूपं विदुरम्लानमस्वभावस्य वस्तुनः ॥ १॥"
  },
  {
    "text": "अस्वभावतनुत्वेन स्वभावस्थितिरातता ।\nयदोदेति तदा सर्गो भ्रमाभः प्रतिभासते ॥ २॥"
  },
  {
    "text": "यदा स्वभावविश्रान्तिः स्थितिमेति शमात्मिका ।\nजगद्दृश्यं तदा स्वप्नः सुषुप्त इव शाम्यति ॥ ३॥"
  },
  {
    "text": "भोगा भवमहारोगा बन्धवो दृढबन्धनम् ।\nअनर्थायार्थसम्पत्तिरात्मनात्मनि शाम्यताम् ॥ ४॥"
  },
  {
    "text": "अस्वभावात्मता सर्गः स्वभावैकात्मता शिवः ।\nभूयतां परमव्योम्ना शाम्यतां मेह ताम्यताम् ॥ ५॥"
  },
  {
    "text": "नात्मानमवगच्छामि न दृश्यं च जगद्भ्रमम् ।\nब्रह्म शान्तं प्रविष्टोऽस्मि ब्रह्मैवास्मि निरामयः ॥ ६॥"
  },
  {
    "text": "त्वमेव पश्यसि त्वन्त्वं सत्त्वं शब्दार्थजृम्भितम् ।\nपश्यामि शान्तमेवाहं केवलं परमं नभः ॥ ७॥"
  },
  {
    "text": "ब्रह्मण्येव पराकाशे रूपालोकमनोमयाः ।\nविभ्रमास्तव संजातकल्पाः स्पन्दा इवानिले ॥ ८॥"
  },
  {
    "text": "ब्रह्मात्मा वेत्ति नो सर्गं सर्गात्मा ब्रह्म वेत्ति नो ।\nसुषुप्तो वेत्ति नो स्वप्नं स्वप्नस्थो न सुषुप्तकम् ॥ ९॥"
  },
  {
    "text": "प्रबुद्धो ब्रह्मजगतोर्जाग्रत्स्वप्नदृशोरिव ।\nरूपं जानाति भारूपं जीवन्मुक्तः प्रशान्तधीः ॥ १०॥"
  },
  {
    "text": "यथाभूतमिदं सर्वं परिजानाति बोधवान् ।\nसंशाम्यति च शुद्धात्मा शरदीव पयोधरः ॥ ११॥"
  },
  {
    "text": "स्मृतिस्थः कल्पनस्थो वा यथाख्यातश्च संगरः ।\nसदसद्भ्रान्ततामात्रस्तथाहंत्वजगद्भ्रमः ॥ १२॥"
  },
  {
    "text": "आत्मन्यपि नास्ति हि या\n       द्रष्टा यस्या न विद्यते कश्चित् ।\nन च शून्यं नाशून्यं\n       भ्रान्तिरियं भासते सेति ॥ १३॥"
  },
  {
    "text": "इत्यार्षे श्रीवासिष्ठमहारामायणे\nवाल्मिकीये देवदूतोक्ते मोक्षोपाये निर्वाणप्रकरणे\nउत्तरार्धे वसिष्ठगीतासु आत्मविश्रान्तिकथनं\nनाम चत्वारिंशः सर्गः ॥ ४०॥"
  }
]
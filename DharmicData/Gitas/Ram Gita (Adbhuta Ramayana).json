[
  {
    "text": "रामगीता अद्भुतरामायणान्तर्गतम् \nएकादशः सर्गः ।"
  },
  {
    "text": "हनूमते श्रीरामकृतं साङ्ख्ययोगवर्णनम् -"
  },
  {
    "text": "रामःप्राह हनूमन्तमात्मानं पुरुषोत्तमः ।\nवत्स वत्स हनूमन्स्त्वं भक्तो यत्पृष्टशनसि ॥ १॥"
  },
  {
    "text": "तत्तेऽहं सम्प्रवक्ष्यामि श‍ृणुष्वावहितो मम ।\nअवाच्यमेतद्विज्ञानमात्मगुह्यं सनातनम् ॥ २॥"
  },
  {
    "text": "यन्न देवा विजानन्ति यतन्तोऽपि द्विजातयः ।\nइदं ज्ञानं समाश्रित्य ब्रह्मभूता द्विजोत्तमाः ॥ ३॥"
  },
  {
    "text": "न संसारं प्रपश्यन्ति पूर्वेऽपि ब्रह्मवादिनः ।\nगुह्याद्गुह्यतमं साक्षाद्गोपनीयं प्रयत्नतः ॥ ४॥"
  },
  {
    "text": "वंशे भक्तिमतो ह्यस्य भवन्ति ब्रह्मवादिनः ।\nआत्मा यः केवलः स्वच्छः शान्तः सूक्ष्मः सनातनः ॥ ५॥"
  },
  {
    "text": "अस्ति सर्वान्तरः साक्षाच्चिन्मात्रस्तमसः परः ।\nसोऽन्तर्यामी स पुरुषः स प्राणः स महेश्वरः ॥ ६॥"
  },
  {
    "text": "स कालाग्निस्तदव्यक्तं सद्यो वेदयति श्रुतिः ।\nतस्माद्विजायते विश्वमत्रैव प्रविलीयते ॥ ७॥"
  },
  {
    "text": "मायावी मायया बद्धः करोति विविधास्तनूः ।\nन चाप्ययं संसरति न च संसारयेत्प्रभुम् ॥ ८॥"
  },
  {
    "text": "नायं पृथ्वी न सलिलं न तेजः पवनो नभः ।\nन प्राणो न मनो व्यक्तं न शब्दः स्पर्श एव च ॥ ९॥"
  },
  {
    "text": "न रूपरसगन्धाश्च नाहङ्कर्ता ना वागपि ।\nन पाणिपादौ नो पायुर्न चोपस्थं प्लवङ्गम ॥ १०॥"
  },
  {
    "text": "न कर्ता न च भोक्ता च न च प्रकृतिपूरूषौ ।\nन माया नैव च प्राणश्चैतन्यं परमार्थतः ॥ ११॥"
  },
  {
    "text": "तथा प्रकाशतमसोः सम्बन्धो नोपपद्यते ।\nतद्वदेव न सम्बन्धः प्रपञ्चपरमात्मनोः ॥ १२॥"
  },
  {
    "text": "छायातरू यथा लोके परस्परविलक्षणौ ।\nतद्वत्प्रञ्चपुरुषौ विभिन्नौ परमार्थतः ॥ १३॥"
  },
  {
    "text": "यद्यात्मा मलिनोऽवस्थौ विकारी स्यात्स्वभावतः ।\nनहि तस्य भवेन्मुक्तिर्जन्मान्तरशतैरपि ॥ १४॥"
  },
  {
    "text": "पश्यन्ति मुनयो मुक्ताः स्वात्मानं परमार्थतः ।\nविकारहीनं निर्दुःखमानन्दात्मानमव्यययम् ॥ १५॥"
  },
  {
    "text": "अहं कर्ता सुखी दुःखी कृशः स्थूलेति या मतिः ।\nसाप्यहङ्कृतिसम्बन्धादात्मन्यारोप्यते जनैः ॥ १६॥"
  },
  {
    "text": "वदन्ति वेदविद्वान्सः साक्षिणं प्रकृतेः परम् ।\nभोक्तारमक्षयं बुद्ध्वा सर्वत्र समवस्थितम् ॥ १७॥"
  },
  {
    "text": "तस्मादज्ञान मूलोऽयं संसारः सर्व देहिनाम् ।\nअज्ञानादन्यथा ज्ञातं तच्च प्रकृतिसङ्गतम् ॥ १८॥"
  },
  {
    "text": "नित्योदितः स्वयञ्ज्योतिः सर्वगः पुरुषः परः ।\nअहङ्कारीऽविवेकेन कर्ताहमिति मन्यते ॥ १९॥"
  },
  {
    "text": "पश्यन्ति ऋषयो व्यक्तं नित्यं सदसदात्मकम् ।\nप्रधानं प्रकृतिं बुद्ध्वा कारणं ब्रह्मवादिनः ॥ २०॥"
  },
  {
    "text": "तेनात्र सङ्गतो ह्यात्मा कूटस्थोऽपि निरञ्जनः ।\nआत्सानमक्षरं ब्रह्म नावबुद्‍ध्यन्ति तत्त्वतः ॥ २१॥"
  },
  {
    "text": "अनात्मन्यात्मविज्ञानं तस्माद्दुःखः तथेतरत् ।\nरागद्वेषादयो दोषाः सर्वभ्रान्तिनिबन्धनाः ॥ २२॥"
  },
  {
    "text": "कार्ये ह्यस्य भवेदेषा पुण्यापुण्यमिति श्रुतिः ।\nतद्वशादेव सर्वेषां सर्वदेहसमुद्भवः ॥ २३॥"
  },
  {
    "text": "नित्य सर्वत्रगो ह्यात्मा कूटस्थो दोषवर्जितः ।\nएकः स भिद्यते शक्त्या मायया न स्वभावतः ॥ २४॥"
  },
  {
    "text": "तस्मादद्वैतमेवाहुर्मुनयः परमार्थतः ।\nभेदोऽव्यक्तस्वभावेन सा च मायाऽऽत्मसंश्रया ॥ २५॥"
  },
  {
    "text": "यथाहि धूमसम्पर्कान्नाकाशो मलिनो भवेत् ।\nअन्तःकरणजैर्भावैरात्मा तद्वन्न लिप्यते ॥ २६॥"
  },
  {
    "text": "यथा स्वप्रभया भाति केवलः स्फटिकोपलः ।\nउपाधिहीनो विमलस्तथैवात्मा प्रकाशते ॥ २७॥"
  },
  {
    "text": "ज्ञानस्वरूपमेवाहुर्जगदेतद्विचक्षणाः ।\nअर्थस्वरूपमेवाज्ञाः पश्यन्त्यन्ये कुबुद्धयः ॥ २८॥"
  },
  {
    "text": "कूटस्थो निर्गुणो व्यापी चैतन्यात्मा स्वभावतः ।\nदृश्यते ह्यर्थरूपेण पुरुषं भ्रान्तदृष्टिभिः ॥ २९॥"
  },
  {
    "text": "यथा संलक्ष्यते व्यक्तः केवलः स्फटिको जनैः ।\nरक्तिकाव्यवधानेन तद्वत्परमपूरुषः ॥ ३०॥"
  },
  {
    "text": "तस्मादात्माक्षरः शुद्धो नित्यः सर्वगतोऽव्ययः ।\nउपासितव्यो मन्तव्यः श्रोतव्यश्च मुमुक्षुभिः ॥ ३१॥"
  },
  {
    "text": "यदा मनसि चैतन्यं भाति सर्वत्रगं सदा ।\nयोगिनोऽव्यवधानेन तदा सम्पद्यते स्वयम् ॥ ३२॥"
  },
  {
    "text": "यदा सर्वाणि भूतानि स्वात्मन्येवाभि पश्यति ।\nसर्वभूतेषु चात्मानं ब्रह्म सम्पद्यते स्वयम् ॥ ३३॥"
  },
  {
    "text": "यदा सर्वाणि भूतानि स्वात्मन्येवाभिपश्यति ।\nएकीभूतः परेणासौ तदा भवति केवलः ॥ ३४॥"
  },
  {
    "text": "यदा सर्वे प्रमुच्यन्ते कामा येऽस्य हृदि स्थिताः ।\nतदासावमृतीभूतः क्षेमं गच्छति पण्डितः ॥ ३५॥"
  },
  {
    "text": "यदा भूतपृथग्भावमेकस्थमनुपश्यति ।\nतत एव च विस्तारं ब्रह्म सम्पद्यते तदा ॥ ३६॥"
  },
  {
    "text": "यदा पश्यति चात्मायं केवलं परमार्थतः ।\nमायामात्रं जगत्कृत्स्नं तदा भवति निर्वृतः ॥ ३७॥"
  },
  {
    "text": "यदा जन्मजरादुःखव्याधीनामेकभेषजम् ।\nकेवलं ब्रह्मविज्ञानं जायतेऽसौ तदा शिवः ॥ ३८॥"
  },
  {
    "text": "यथा नदीनदा लोके सागरेणैकतां ययुः ।\nतद्वदात्माक्षरेणासौ निष्कलेनैकतां व्रजेत् ॥ ३९॥"
  },
  {
    "text": "तस्माद्विज्ञानमेवास्ति न प्रपञ्चो न संस्थितिः ।\nअज्ञानेनावृतं लोकं विज्ञानं तेन मुह्यति ॥ ४०॥"
  },
  {
    "text": "तज्ज्ञानं निर्मलं सूक्ष्मं निर्विकल्पं यदव्ययम् ।\nअज्ञानमिति तत्सर्वं विज्ञानमिति मे मतम् ॥ ४१॥"
  },
  {
    "text": "एतत्ते परमं साङ्ख्यं भावितं ज्ञानमुत्तमम् ।\nसर्ववेदान्तसारं हि योगस्तत्रैकचित्तता ॥ ४२॥"
  },
  {
    "text": "योगात्सञ्जायते ज्ञानं ज्ञानाद्योगः प्रजायते ।\nयोगज्ञानाभियुक्तस्य नावाप्यं विद्यते क्वचित् ॥ ४३॥"
  },
  {
    "text": "यदेव योगिनो यान्ति साङ्ख्यं तदभिगम्यते ।\nएकं साङ्ख्यं च योगं च यः पश्यति स तत्त्ववित् ॥ ४४॥"
  },
  {
    "text": "अन्ये च योगिनो वत्स ऐश्वर्यासक्तचेतसः ।\nमज्जन्ति तत्र तत्रैव सत्त्वात्मैक्यमिति श्रुतिः ॥ ४५॥"
  },
  {
    "text": "यत्तत्सर्वगतं दिव्यमैश्वर्यमचलं महत् ।\nज्ञानयोगाभियुक्तस्तु देहान्ते तदवाप्नुयात् ॥ ४६॥"
  },
  {
    "text": "एष आत्माहमव्यक्तो मायावी परमेश्वरः ।\nकीर्तितः सर्ववेदेषु सर्वात्मा सर्वतोमुखः ॥ ४७॥"
  },
  {
    "text": "सर्वकामः सर्वरसः सर्वगन्धोऽजरोऽमरः ।\nसर्वतः पाणिपादोऽहमन्तर्यामी सनातनः ॥ ४८॥"
  },
  {
    "text": "अपाणिपादो जवनो गृहीतो हृदि संस्थितः ।\nअचक्षुरपि पश्यामि तथाऽकर्णः श‍ृणोम्यहम् ॥ ४९॥"
  },
  {
    "text": "वेदाहं सर्वमेवेदं न मां जानाति कश्चन ।\nप्राहुर्महान्तं पुरुषं मामेकं तत्त्वदर्शिनः ॥ ५०॥"
  },
  {
    "text": "निर्गुणामलरूपस्य यत्तदैश्वर्यमुत्तमम् ।\nयत्र देवा विजानन्ति मोहिता मायया मम ॥ ५१॥"
  },
  {
    "text": "यन्मे गुह्यतमं देहं सर्वगं तत्त्वदर्शिनः ।\nप्रविष्टा मम सायुज्यं लभन्ते योगिनोऽव्ययम् ॥ ५२॥"
  },
  {
    "text": "येषां हि न समापन्ना माया वै विश्वरूपिणी ।\nलभन्ते परमं शुद्धं निर्वाणं ते मया सह ॥ ५३॥"
  },
  {
    "text": "न तेषां पुनरावृत्तिः कल्पकोटिशतैरपि ।\nप्रसादान्मम ते वत्स एतद्वेदानुशासनम् ॥ ५४॥"
  },
  {
    "text": "नापुत्रशिष्ययोगिभ्यो दातव्यं हनुमन्क्वचित् ।\nयदुक्तमेतद्विज्ञानं साङ्ख्ययोगसमाश्रयम् ॥ ५५॥"
  },
  {
    "text": "इत्यार्षे श्रीमद्रामायणे वाल्मीकीये आदिकाव्ये\nअद्भुतोत्तरकाण्डे साङ्ख्ययोगो नामैकादशः सर्गः ॥ ११॥"
  },
  {
    "text": "द्वादशः सर्गः ।"
  },
  {
    "text": "उपनिषत्कथनम् -"
  },
  {
    "text": "पुनः रामः प्रवचनमुवाच द्विजपुङ्गव ।\nअव्यक्तादभवत्कालः प्रधानं पुरुषः परः ॥ १॥"
  },
  {
    "text": "तेभ्यः सर्वमिदं जातं तस्मात्सर्वमिदं जगत् ।\nसर्वतः पाणिपादं तत्सर्वतोऽक्षिशिरोमुखम् ॥ २॥"
  },
  {
    "text": "सर्वत श्रुतिमल्लोके सर्वमावृत्य तिष्ठति ।\nसर्वेन्द्रियगुणाभासं सर्वेन्द्रियविवर्जितम् ॥ ३॥"
  },
  {
    "text": "सर्वाधारं स्थिरानन्दमव्यक्तं द्वैतवर्जितम् ।\nसर्वोपमानरहितं प्रमाणातीतगोचरम् ॥ ४॥"
  },
  {
    "text": "निर्विकल्पं निराभासं सर्वाभासं परामृतम् ।\nअभिन्नं भिन्नसंस्थानं शाश्वतं ध्रुवमव्ययम् ॥ ५॥"
  },
  {
    "text": "निर्गुणं परमं व्योम तज्ज्ञानं सूरयो विदुः ।\nस आत्मा सर्वभूतानां स बाह्याभ्यन्तरात्परः ॥ ६॥"
  },
  {
    "text": "सोऽहं सर्वत्रगः शान्तो ज्ञानात्मा परमेश्वरः ।\nमया ततमिदं विश्वं जगदव्यक्तरूपिणा ॥ ७॥"
  },
  {
    "text": "मत्स्थानि सर्वभूतानि यस्तं वेद स वेदवित् ।\nप्रधानं पुरुषं चैव तत्त्वद्वयमुदाहृतम् ॥ ८॥"
  },
  {
    "text": "तयोरनादिनिर्दिष्टः कालः संयोजकः परः ।\nत्रयमेतदनाद्यन्तमव्यक्तं समवस्थितम् ॥ ९॥"
  },
  {
    "text": "तदात्मकं तदन्यत्स्यात्तद्रूपं मामकं विदुः ।\nमहदाद्यं विशेषान्तं सम्प्रसूतेऽखिलं जगत् ॥ १०॥"
  },
  {
    "text": "या सा प्रकृतिरुद्दिष्टा मोहिनी सर्वदेहिनाम् ।\nपुरुषः प्रकृतिस्थोतोऽपिभुङ्क्ते यः प्राकृतान्गुणान् ॥ ११॥"
  },
  {
    "text": "अहङ्कारो विविक्तत्वात्प्रोच्यते पञ्चविंशकः ।\nआद्यो विकारः प्रकृतिर्महनात्मेति कथ्यते ॥ १२॥"
  },
  {
    "text": "विज्ञानशक्तिर्विज्ञानादहङ्कारस्तदुत्थितः ।\nएक एव महानात्मा सोहङ्कारोऽभिधीयते ॥ १३॥"
  },
  {
    "text": "रा जीवः सोऽन्तरात्मेति गीयते तत्त्वचिन्तकैः ।\nतेन वेदयते सर्वं सुखं दुःखं च जन्मसु ॥ १४॥"
  },
  {
    "text": "स विज्ञानात्मकस्तस्य मनः स्यादुपकारकम् ।\nतेनाविवेकतस्तस्मात्संसारं पुरुषस्य तु ॥ १५॥"
  },
  {
    "text": "स चाविवेकः प्रकृतौ सङ्गात्कालेन सोऽभवत् ।\nकालः सृजति भूतानि कालः संहरते प्रजाः ॥ १६॥"
  },
  {
    "text": "सर्वे कालस्य वशगा न कालः कस्यचिद्वशे ।\nसोऽन्तरा सर्वमेवेदं नियच्छति सनातनः ॥ १७॥"
  },
  {
    "text": "प्रोच्यते भगवान्प्राणः सर्वज्ञः पुरुषः परः ।\nसर्वेन्द्रियेभ्यः परमं मनः प्राहुर्मनीषिणः ॥ १८॥"
  },
  {
    "text": "मनसश्चाप्यहङ्कारमहङ्कारान्महान् परः ।\nमहतः परमव्यक्तमव्यक्तात्पुरुषः परः ॥ १९॥"
  },
  {
    "text": "पुरुषाद्भगवान्प्राणस्तस्य सर्वमिदं जगत् ।\nप्राणात्परतरं व्योम व्योमातीतोऽग्निरीश्वरः ॥ २०॥"
  },
  {
    "text": "सोऽहं सर्वत्रगः शान्तो ज्ञानात्मा परमेश्वरः ।\nनास्ति मत्परमं भूतं मां विज्ञाय विमुच्यते ॥ २१॥"
  },
  {
    "text": "नित्यं हि नास्ति जगति भूतं स्थावरजङ्गमम् ।\nऋते मामेकमव्यक्तं व्योमरूपं महेश्वरम् ॥ २२॥"
  },
  {
    "text": "सोऽहं सृजामि सकलं संहरामि सदा जगत् ।\nमायी मायामयो देवः कालेन सह सङ्गतः ॥ २३॥"
  },
  {
    "text": "मत्सन्निधावेष कालः करोति सकलं जगत् ।\nनियोजयत्यनन्तात्मा ह्येतद्वेदानुशासनम् ॥ २४॥"
  },
  {
    "text": "इत्यार्षे श्रीमद्रामायणे वाल्मीकीये आदिकाव्ये\nअद्भुतोत्तरकाण्डे उपनिषत्कथनं नाम द्वादशः सर्गः ॥ १२॥"
  },
  {
    "text": "त्रयोदशः सर्गः"
  },
  {
    "text": "भक्तियोगकथनम् -"
  },
  {
    "text": "वक्ष्ये समाहितमनाः श‍ृणुष्व पवनात्मज ।\nयेनेदं लीयते रूपं येनेदं सम्प्रवर्तते ॥ १॥"
  },
  {
    "text": "नाहं तपोभिर्विविधैर्न दानेन नच चेज्यया ।\nशक्यो हि पुरुषैर्ज्ञातुमृते भक्तिमनुत्तमाम् ॥ २॥"
  },
  {
    "text": "अहं हि सर्वभावानामन्तस्तिष्ठामि सर्वगः ।\nमां सर्वसाक्षिणं लोके न जानन्ति प्लवङ्गम ॥ ३॥"
  },
  {
    "text": "यस्यान्तरा सर्वमिदं यो हि सर्वान्तरः परः ।\nसोऽहं धाता विधाता च लोकेऽस्मिन्विश्वतोमुखः ॥ ४॥"
  },
  {
    "text": "न मां पश्यन्ति मुनयः सर्वेऽपि त्रिदिवौकसः ।\nब्राह्मणा मनवः शक्रा ये चान्ये प्रथितौजसः ॥ ५॥"
  },
  {
    "text": "गृणन्ति सततं वेदा मामेकं परमेश्वरम् ।\nयजन्ति विविधैरग्नौ ब्राह्मणा वैदिकैर्मखैः ॥ ६॥"
  },
  {
    "text": "सर्वेलोका नमस्यन्ति ब्रह्मलोके पितामहम् ।\nध्यायन्ति योगिनो देवं भूताधिपतिमीश्वरम् ॥ ७॥"
  },
  {
    "text": "अहं हि सर्वयज्ञानां भोक्ता चैव फलप्रदः ।\nसर्वदेवतनुर्भूत्वा सर्वात्मा सर्वसंस्तुतः ॥ ८॥"
  },
  {
    "text": "मां पश्यन्तीह विद्वान्सो धार्मिका वेदवादिनः ।\nतेषां सन्निहितो नित्यं ये भक्ता मामुपासते ॥ ९॥"
  },
  {
    "text": "ब्राह्मणाः क्षत्रिया वैश्या धार्मिका मामुपासते ।\nतेषां ददामि तत्स्थानमानन्दं परमं पदम् ॥ १०॥"
  },
  {
    "text": "अन्येऽपि ये विकर्मस्थाः शूद्राद्या नीचजातयः ।\nभक्तिमन्तः प्रमुच्यन्ते कालेन मयि सङ्गताः ॥ ११॥"
  },
  {
    "text": "न मद्भक्ता विनश्यन्ते मद्भक्ता वीतकल्मषाः ।\nआदावेतत्प्रतिज्ञातं न मे भक्तः प्रणश्यति ॥ १२॥"
  },
  {
    "text": "यो वा निन्दति तं मूढो देवदेवं स निन्दति ।\nयो हि तं पूजयेद्भक्त्या स पूजयति मां सदा ॥ १३॥"
  },
  {
    "text": "पत्रं पुष्पं फलं तोयं मदाराधनकारणात् ।\nयो मे ददाति नियतः स मे भक्तः प्रियो मतः ॥ १४॥"
  },
  {
    "text": "अहं हि जगतामादौ ब्रह्माणं परमेष्ठिनम् ।\nविधाय दत्तवान्वेदानशेषानास्यनिःसृतान् ॥ १५॥"
  },
  {
    "text": "अहमेव हि सर्वेषां योगिनां गुरुरव्ययः ।\nधार्मिकानां च गोप्ताहं निहन्ता वेदविद्विषाम् ॥ १६॥"
  },
  {
    "text": "अहं वै सर्वसंसारान्मोचको योगिनामिह ।\nसंसारहेतुरेवाहं सर्वसंसारवर्जितः ॥ १७॥"
  },
  {
    "text": "अहमेव हि संहर्ता स्त्रष्टाहं परिपालकः ।\nमायावी मामिका शक्तिर्माया लोकविमोहिनी ॥ १८॥"
  },
  {
    "text": "ममैव च पराशक्तिर्या सा विद्येति गीयते ।\nनाशयामि तया मायां योगिनां हृदि संस्थितः ॥ १९॥"
  },
  {
    "text": "अहं हि सर्वशक्तीनां प्रवर्तकनिवर्तकः ।\nआधारभूतः सर्वेषां निधानममृतस्य च ॥ २०॥"
  },
  {
    "text": "एका सर्वान्तरा शक्तिः करोति विविधं जगत् ।\nभूत्वा नारायणोऽनन्तो जगन्नाथो जगन्मयः ॥ २१॥"
  },
  {
    "text": "तृतीया महती शक्तिर्निहन्ति सकलं जगत् ।\nतामसी मे समाख्याता कालात्मा रुद्रकपिणी ॥ २२॥"
  },
  {
    "text": "ध्यानेन मां प्रपश्यन्ति केचिज्ज्ञानेन चापरे ।\nअपरे भक्तियोगेन कर्मयोगेन चापरे ।\nसर्वेषामेव भक्तानामेष प्रियतरो मम ॥ २३॥"
  },
  {
    "text": "यो विज्ञानेन मां नित्यमाराधयति नान्यथा\nअन्ये च ये त्रयो भक्ता मदाराधनकाङ्क्षिणः ॥ २४॥"
  },
  {
    "text": "तेऽपि मां प्राप्नुवन्त्येव नावर्तते च वै पुनः ।\nमया ततमिदं कृत्स्नं प्रधानपुरुषात्मकम् ।\nमय्येव संस्थितं विश्वं मया सम्प्रेर्यते जगत् ॥ २५॥"
  },
  {
    "text": "नाहं प्रेरयिता कीश परमं योगमाश्रितः ।\nप्रेरयामि जगत्कृत्स्नमेतद्यो वेद सोऽमृतः ॥ २६॥"
  },
  {
    "text": "पश्याम्यशेषमेवेदं वर्तमानं स्वभावतः ।\nकरोति काले भगवान्महायोगेश्वरः स्वयम् ॥ २७॥"
  },
  {
    "text": "योगं सम्प्रोच्यते योगी मायी शास्त्रेषु सूरिभिः ।\nयोगेश्वरोऽसौ भगवान्महादेवो महाप्रभुः ॥ २८॥"
  },
  {
    "text": "महत्वात्सर्वसत्त्वानां वरत्वात्परमेश्वरः ।\nप्रोच्यते भगवान्ब्रह्मा महान्ब्रह्ममयो यतः ॥ २९॥"
  },
  {
    "text": "यो मामेवं विजानाति महायोगेश्वरेश्वरम् ।\nसोऽविकम्पेन योगेन युज्यते नात्र संशयः ॥ ३०॥"
  },
  {
    "text": "सोऽहं प्रेरयिता देवः परमानन्दमाश्रितः ।\nतिष्ठामि सततं योगी यस्तद्वेद स वेदवित् ॥ ३१॥"
  },
  {
    "text": "इति गुह्यतमं ज्ञानं सर्ववेदेषु निश्चितम् ।\nप्रसन्नचेतसे देयं धार्मिकायाहिताग्नये ॥ ३२॥"
  },
  {
    "text": "इत्यार्षे श्रीमद्रामायणे वाल्मीकीये आदिकाव्ये\nअद्भुतोत्तरकाण्डे भक्तियोगो नाम त्रयोदशः सर्गः ॥ १३॥"
  },
  {
    "text": "चतुर्दशः सर्गः ।"
  },
  {
    "text": "श्रीरामचन्द्रहनुमत्संवादवर्णनम् -"
  },
  {
    "text": "सर्वलोकैकनिर्माता सर्वलोकैकरक्षिता ।\nसर्वलोकैकसंहर्ता सर्वात्माऽहं सनातनः ॥ १॥"
  },
  {
    "text": "सर्वेषामेव वस्तूनामन्तर्यामी पिता ह्यहम् ।\nमय्येवान्तःस्थितं सर्वं नाहं सर्वत्र संस्थितः ॥ २॥"
  },
  {
    "text": "भवता चाद्भुतं दृष्टं यत्स्वरूपं तु मामकम् ।\nममैषा ह्युपमा वत्स मायया दर्शिता मया ॥ ३॥"
  },
  {
    "text": "सर्वेषामेव भावानामन्तरा समवस्थितः ।\nप्रेरयामि जगत्सर्वं क्रियाशक्तिरियं मम ॥ ४॥"
  },
  {
    "text": "मयेदं चेष्टते विश्वं मत्स्वभावानुवर्ति च ।\nसोऽहं काले जगत्कृत्स्नं करोमि हनुमन् किल ॥ ५॥"
  },
  {
    "text": "संहराम्येकरूपेण द्विधावस्था ममैव तु ।\nआदिमध्यान्तनिर्मुक्तो मायातत्त्वप्रवर्तकः ॥ ६॥"
  },
  {
    "text": "क्षोभयामि च सर्गादौ प्रधानपुरुषावुभौ ।\nताभ्यां सञ्जायते सर्वं संयुक्ताभ्यां परस्परम् ॥ ७॥"
  },
  {
    "text": "महदादिक्रमेणैव मम तेजोविजृम्भितम् ।\nयो हि सर्वजगत्साक्षी कालचक्रप्रवर्तकः ॥ ८॥"
  },
  {
    "text": "हिरण्यगर्भो मार्तण्डः सोऽपि मद्देहसम्भवः ।\nतस्मै दिव्यं स्वमैश्वर्यं ज्ञानयोगं सनातनम् ॥ ९॥"
  },
  {
    "text": "दत्तवानात्मजान् वेदान् कल्पादौ वतुरः किल ।\nस मन्नियोगतो ब्रह्मा सदा मद्भावभावितः ॥ १०॥"
  },
  {
    "text": "दिव्यं तन्मामकैश्वर्यं सर्वदा वहति स्वयम् ।\nस सर्वलोकनिर्माता मन्नियोगेन सर्ववित् ॥ ११॥"
  },
  {
    "text": "भूत्वा चतुर्मुखः सर्वं सृजत्येवात्मसम्भवः ।\nयोऽपि नारायणोऽनन्तो लोकानां प्रभवाव्ययः ॥ १२॥"
  },
  {
    "text": "ममैव परमा मूर्तिः करोति परिपालनम् ।\nयोऽन्तकः सर्वभूतानां रुद्रः कालात्मकः प्रभुः ॥ १३॥"
  },
  {
    "text": "मदाज्ञयाऽसौ सततं संहारत्येव मे तनुः ।\nहव्यं वहति देवानां कव्यं कव्याशिनामपि ॥ १४॥"
  },
  {
    "text": "पाकं च कुरुते वह्निः सोऽपि मच्छक्तिचोदितः ।\nभुक्तमाहारजातं यत्पचत्येतदहर्निशम् ॥ १५॥"
  },
  {
    "text": "वैश्वानरोऽग्निर्भगवानीश्वरस्य नियोगतः ।\nयो हि सर्वाम्भसां योनिर्वरुणो देवपुङ्गवः ॥ १६॥"
  },
  {
    "text": "स सञ्जीवयते सर्वमीशस्यैव नियोगतः ।\nयोऽन्तस्तिष्ठति भूतानां बहिर्देवो निरञ्जनः ॥ १७॥"
  },
  {
    "text": "मदाज्ञयासौ भूतानां शरीराणि बिभर्ति हि ।\nयोऽपि सञ्जीवनो नृणां देवानाममृताकरः ॥ १८॥"
  },
  {
    "text": "सोमः स मन्नियोगेन चोदितः किल वर्तते ।\nयः स्वभासा जगत्कृत्स्नं प्रकाशयति सर्वदा ॥ १९॥"
  },
  {
    "text": "सूर्यो वृष्टिं वितनुते शास्त्रेणैव स्वयम्भुवः ।\nयोऽप्यशेषजगच्छास्ता शक्रः सर्वामरेश्वरः ॥ २०॥"
  },
  {
    "text": "यज्ञानां फलदो देवो वर्ततेऽसौ मदाज्ञया ।\nयः प्रशास्ता ह्यसाधूनां वर्तते नियमादिह ॥ २१॥"
  },
  {
    "text": "यमो वैवस्वतो देवो देवदेवनियोगतः ।\nयोऽपि सर्वधनाध्यक्षो धनानां सम्प्रदायकः ॥ २२॥"
  },
  {
    "text": "सोऽपीश्वरनियोगेन कुबेरो वर्तते सदा ।\nयः सर्वरक्षसां नाथस्तापसानां फलप्रदाः ॥ २३॥"
  },
  {
    "text": "मन्नियोगादसौ देवो वर्तते निरृतिः सदा ।\nवैतालगणभूतानां स्वामी भोगफलप्रदः ॥ २४॥"
  },
  {
    "text": "ईशानः सर्वभक्तानां सोऽपि तिष्ठेन्ममाज्ञया ।\nयो वामदेवोऽङ्गिरसः शिष्यो रुद्रगणाग्रणीः ॥ २५॥"
  },
  {
    "text": "रक्षको योगिनां नित्यं वर्ततेऽसौ मदाज्ञया ।\nयश्च सर्वजगत्पूज्ययो वर्तते विघ्नकारकः ॥ २६॥"
  },
  {
    "text": "विनायको धर्मनेता सोऽपि मद्वचनात्किल ।\nयोऽपि वेदविदां श्रेष्ठो देवसेनापतिः प्रभुः ॥ २७॥"
  },
  {
    "text": "स्कन्दोऽसौ वर्तते नित्यं स्वयम्भूप्रतिचोदितः ।\nये च प्रजानां पतयो मरीच्याद्या महर्षयः ॥ २८॥"
  },
  {
    "text": "सृजन्ति विविधान् लोकान् परस्यैव नियोगतः ।\nया च श्री सर्वभूतानां ददाति विपुलां श्रियम् ॥ २९॥"
  },
  {
    "text": "पत्नी नारायणस्यासौ वर्तते मदनुग्रहात् ।\nवाचं ददाति विपुलां या च देवी सरस्वती ॥ ३०॥"
  },
  {
    "text": "सापीश्वरनियोगेन चोदिता सम्प्रवर्तते ।\nयाशेषपुरुषान् घोरान्नरकात्तारयत्यपि ॥ ३१॥"
  },
  {
    "text": "सावित्री संस्मृता देवी देवाज्ञानुविधायिनी ।\nपार्वती परमा देवी ब्रह्मविद्याप्रदायिनी ॥ ३२॥"
  },
  {
    "text": "यापि ध्याता विशेषेण सापि मद्वचनानुगा ।\nयोऽनन्तो महिमानन्तः शेषोऽशेषामरः प्रभुः ॥ ३३॥"
  },
  {
    "text": "दधाति शिरसा लोकं सोऽपि देवनियोगतः ।\nयोऽग्निः संवर्तको नित्यं वडवारूपसंस्थितः ॥ ३४॥"
  },
  {
    "text": "पिबत्यखिलमम्भोधिमीश्वरस्य नियोगतः ।\nआदित्या वसवो रुद्रा मरुतश्च तथाश्विनौ ॥ ३५॥"
  },
  {
    "text": "अन्याश्च देवताः सर्वा मच्छासनमधिष्ठिताः ।\nगन्धर्वा उरगा यक्षाः सिद्धाः साध्याश्च चारणाः ॥ ३६॥"
  },
  {
    "text": "भूतरक्षःपिशाचाश्च स्थिताः शास्त्रे स्वयम्भुवः ।\nकलाकाष्ठानिमेषाश्च मुहूर्ता दिवसाः क्षणाः ॥ ३७॥"
  },
  {
    "text": "ऋत्वब्दमासपक्षाश्च स्थिताः शास्त्रे प्रजापतेः ।\nयुगमन्वन्तराण्येव मम तिष्ठन्ति शासने ॥ ३८॥"
  },
  {
    "text": "पराश्चैव परार्द्धाश्च कालभेदास्तथापरे ।\nचतुर्विधानि भूतानि स्थावराणि चराणि च ॥ ३९॥"
  },
  {
    "text": "नियोगादेव वर्तन्ते सर्वाण्येव स्वयम्भुवः ।\nपत्तनानि च सर्वाणि भुवनानि च शासनात् ॥ ४०॥"
  },
  {
    "text": "ब्रह्माण्डानि च वर्तन्ते देवस्य परमात्मनः ।\nअतीतान्यप्यसङ्ख्यानि ब्रह्माण्डानि मदाज्ञया ॥ ४१॥"
  },
  {
    "text": "प्रवृत्तानि पदार्थौघैः सहितानि समं ततः ।\nब्रह्माण्डानि भविष्यन्ति सह वस्तुभिरात्मजैः ॥ ४२॥"
  },
  {
    "text": "हरिष्यन्ति सहैवाज्ञां परस्य परमात्मनः ।\nभूमिरापोऽनलो वायुः खं मनो बुद्धिरेव च ॥ ४३॥"
  },
  {
    "text": "भूतादिरादिप्रकृतिर्नियोगान्मम वर्तते ।\nयाऽशेषसर्वजगतां मोहिनीं सर्वदेहिनाम् ॥ ४४॥"
  },
  {
    "text": "मायापि वर्तते नित्यं सापीश्वरनियोगतः ।\nविधूय मोहकलिलं यथा पश्यति तत्पदम् ॥ ४५॥"
  },
  {
    "text": "सापि विद्या महेशस्य नियोगाद्वशवर्तिनी ।\nबहुनात्र किमुक्तेन मम शक्त्यात्मकं जगत् ॥ ४६॥"
  },
  {
    "text": "मयैव पूर्यते विश्वं मयैव प्रलयं व्रजेत् ।\nअहं हि भगवानीशः स्वयञ्ज्योतिः सनातनः ॥ ४७॥"
  },
  {
    "text": "परमात्मा परम्ब्रह्म मत्तो ह्यन्यन्न विद्यते ।\nइत्येतत्परमं ज्ञानं भवते कथितं मया ॥ ४८॥"
  },
  {
    "text": "ज्ञात्वा विमुच्यते जन्तुर्जन्म संसारबन्धनात् ।\nमायामाश्रित्य जातोऽहं गृहे दशरथस्य हि ॥ ४९॥"
  },
  {
    "text": "रामोऽहं लक्ष्मणो ह्येष शत्रुघ्नो भारतोऽपि च ।\nचतुर्धा सम्प्रभूतोऽहं कथितं तेऽनिलात्मज ॥ ५०॥"
  },
  {
    "text": "मायास्वरूपं च तव कथितं यत्प्लवङ्गम ।\nकृपया तद्धृदा धार्यं न विस्मर्तव्यमेव हि ॥ ५१॥"
  },
  {
    "text": "येनायं पठ्यते नित्यं संवादो भवतो मम ।\nजीवन्मुक्तो भवेत्सोऽपि सर्वपापैः प्रमुच्यते ॥ ५२॥"
  },
  {
    "text": "श्रावयेद्वा द्विजाञ्छुद्धान्ब्रह्मचर्यपरायणान् ।\nयो वा विचारयेदर्थं स याति परमां गतिम् ॥ ५३॥"
  },
  {
    "text": "यश्चैतच्छृणुयान्नित्यं भक्तियुक्तो दृढव्रतः ।\nसर्वपापविनिर्मुक्तो ब्रह्मलोके महीयते ॥ ५४॥"
  },
  {
    "text": "तस्मात्सर्वप्रयत्नेन पठितव्यो मनीषिभिः ।\nश्रोतव्यश्चापि मन्तव्यो विशेषाद्ब्राह्मणैः सदा ॥ ५५॥"
  },
  {
    "text": "इत्यार्षे श्रीमद्रामायणे वाल्मीकीये आदिकाव्ये\nअद्भुतोत्तरकाण्डे भगवद्धनूमत्संवादो नाम चतुर्दशः सर्गः ॥ १४॥"
  }
]
[
  {
    "text": "शान्तिगीता"
  },
  {
    "text": "मङ्गलाचरणम्\nशान्तायाव्यक्तरूपाय मायाधाराय विष्णवे ।\nस्वप्रकाशाय सत्याय नमोऽस्तु विश्वसाक्षिणे ॥ १॥"
  },
  {
    "text": "वाणी यस्य प्रकटति परं ब्रह्मतत्त्वं सुगूढं\nमुक्तीच्छूनां गमयति पदं पूर्णमानन्दरूपम् ।\nविभ्रान्तानां शमयति मतिं व्याकुलां भ्रान्तिमूलां\nब्रह्मा ह्येकां विदिशति परं श्रीगुरुं तं नमामि ॥ २॥"
  },
  {
    "text": "अथ प्रथमोऽध्यायः ।\nविख्यातः पाण्डवे वंशे नृपेशो जनमेजयः ।\nतस्य पुत्रो महाराजः शतानीको महामतिः ॥ १॥"
  },
  {
    "text": "एकदा सचिवैर्मित्रैर्वेष्टितो राजमन्दिरे ।\nउपविष्टः स्तूयमाने मागधैः सूतवन्दिभिः ॥ २॥"
  },
  {
    "text": "सिंहासनसमारूढो महेन्द्रसदृशप्रभः ।\nनानाकाव्यरसालापैः पण्डितैः सह मोदितः ॥ ३॥"
  },
  {
    "text": "एतस्मिन् समये श्रीमान् शान्तव्रतो महातपाः ।\nसमागतः प्रसन्नात्मा तेजोराशिस्तपोनिधिः ॥ ४॥"
  },
  {
    "text": "राजा दर्शनमात्रेण सामात्यमित्रबान्धवैः ।\nप्रोत्थितो भक्तिभावेन हर्षेणोत्फुल्लमानसः ॥ ५॥"
  },
  {
    "text": "प्रणम्य विनयापन्नः प्रह्वीभावेन श्रद्धया ।\nददौ सिंहासनं तस्मै चोपवेशनकाङ्क्षया ॥ ६॥"
  },
  {
    "text": "पाद्यमर्घ्यं यथायोग्यं भक्तियुक्तेन चेतसा ।\nदिव्यासने समासीनं मुनिं शान्तव्रतं नृपः ॥ ७॥"
  },
  {
    "text": "पप्रच्छ विनतः स्वास्थ्यं कुशलं तपसस्ततः ।\nमुनिः प्रोवाच सर्वत्र सुखं सर्वसुखान्वयात् ॥ ८॥"
  },
  {
    "text": "अस्माकं कुशलं राजन् राज्ञः कुशलतः सदा ।\nस्वाच्छन्द्यं राजदेहस्य राज्यस्य कुशलं वद ॥ ९॥"
  },
  {
    "text": "राजोवाच यत्र ब्रह्मन्नीदृशस्तापसोऽनिशम् ।\nतिष्ठन् विराजते तत्र कुशलं कुशलेप्सया ॥ १०॥"
  },
  {
    "text": "क्षेमयुक्तो प्रसादेन भवतः शुभदृष्टितः ।\nदेहे गेहे शुभं राज्ये शान्तिर्मे वर्तते सदा ॥ ११॥"
  },
  {
    "text": "प्रणिपत्य ततो राजा विनयावनतः पुनः ।\nकृताञ्जलिपुटः प्रह्वः प्राह तं मुनिसत्तमम् ॥ १२॥"
  },
  {
    "text": "श्रुता भवत्प्रसादेन तत्त्ववार्ता सुधा पुरा ।\nइदानीं श्रोतुमिच्छामि यच्च सारतरं प्रभो ।\nश्रुत्वा तत् कृतकृत्यः स्यां कृपया वद मे मुने ॥ १३॥"
  },
  {
    "text": "शान्तव्रत उवाच ।\nश‍ृणु राजन् प्रवक्ष्यामि सारं गुह्यतमं परम् ।\nयदुक्तं वासुदेवेन पार्थाय शोकशान्तये ॥ १४॥"
  },
  {
    "text": "शान्तिगीतेति विख्याता सदा शान्तिप्रदायिनी ।\nपुरा श्रीगुरुणा दत्ता कृपया परया मुदा ॥ १५॥"
  },
  {
    "text": "तं ते वक्ष्यामि राजेन्द्र रक्षिता यत्नतो मया ।\nभवद्बुभुत्सया राजन् श‍ृणुष्वावहितः स्थिरः ॥ १६॥"
  },
  {
    "text": "इत्यध्यात्मविद्यायां योगशास्त्रे शान्तिगीतायां\nश्रीवासुदेवर्जुनसंवादे प्रथमोऽध्यायः ॥ १॥"
  },
  {
    "text": "अथ द्वितीयोऽध्यायः ।\nयुद्धे विनिहते पुत्रे शोकविह्वलमर्जुनम् ।\nदृष्ट्वा तं बोधयामास भगवान् मधसूदनः ॥ १॥"
  },
  {
    "text": "श्रीभगवानुवाच ।\nकिं शोचसि सखे पार्थ विस्मृतोऽसि पुरोदितम् ।\nमूढप्रायो विमुग्धोऽसि मग्नोऽसि शोकसागरे ॥ २॥"
  },
  {
    "text": "मायिके सत्यवज्ज्ञानं शोकमोहस्य कारणम् ।\nत्वं बुद्धोऽसि च धीरोऽसि शोकं त्यक्त्वा सुखी भव ॥ ३॥"
  },
  {
    "text": "संसारे मायिके घोरे सत्यभावेन मोहितः ।\nममताबद्धचित्तोऽसि देहाभिमानयोगतः ॥ ४॥"
  },
  {
    "text": "को वासि त्वं कथं जातः कः सुतो वा कलत्रकम् ।\nकथं वा स्नेहबद्धोऽसि क्षणमात्रं विचारय ॥ ५॥"
  },
  {
    "text": "अज्ञानप्रभवं सर्वं जीवा मायावशंगताः ।\nदेहाभिमानयोगेन नानादुःखादि भुञ्जते ॥ ६॥"
  },
  {
    "text": "मनःकल्पितसंसारं सत्यं मत्वा मृषात्मकम् ।\nदुःखं सुखं च मन्यन्ते प्रातिकूल्यानुकूल्ययोः ॥ ७॥"
  },
  {
    "text": "ममतापाशसंबद्धः संसारे भ्रमप्रत्यये ।\nअनादिकालतो जीवः सत्यबुद्ध्या विमोहितः ॥ ८॥"
  },
  {
    "text": "त्यक्त्वा गृहं याति नवं पुराणमालम्बते दिव्यगृहं यथान्यत् ।\nजीवस्तथा जीर्णवपुर्विहाय गृह्णाति देहान्तरमाशु दिव्यम् ॥ ९॥"
  },
  {
    "text": "अभावः प्रागभावस्य चावस्थापरिवर्तनात् ।\nपरिणामान्विते देहे पूर्वभावो न विद्यते ॥ १०॥"
  },
  {
    "text": "न दृश्यते बाल्यभावो देहस्य यौवनोदये ।\nअवस्थान्तरसम्प्राप्तौ देहः परिणमेद्यतः ॥ ११॥"
  },
  {
    "text": "अतीते बहुले काले दृष्ट्वा न ज्ञायते हि सः ।\nबुद्धेः प्रत्ययमात्रं तत् स एवेति विनिश्चयः ॥ १२॥"
  },
  {
    "text": "न पश्यन्ति बाल्यभावं देहस्य यौवनागमे ।\nसुतस्य जनकस्तेन न शोचति न रोदिति ।\nतथा देहान्तरप्राप्तिर्मत्वा शोकं सखे जहि ॥ १३॥"
  },
  {
    "text": "यत्पश्यसि महाबाहो जगत्तत्प्रातिभासिकम् ।\nसंस्कारवशतो बुद्धेर्दृष्टपूर्वेति प्रत्ययः ॥ १४॥"
  },
  {
    "text": "दृष्ट्वा तु शुक्तिरजतं लोभाद्ग्रहीतुमुद्यतः ।\nप्राक् च बोधोदयात् द्रष्टा स्थानान्तरगतस्ततः ॥ १५॥"
  },
  {
    "text": "पुनरागत्य तत्रैव रजतं स प्रपश्यति ।\nपूर्वदृष्टं मन्यमानो रजतं हर्षमोदितः ।\nबुद्धेः प्रत्ययसङ्कल्पात् नास्ति रूपं त्रिकालके ॥ १६॥"
  },
  {
    "text": "देहो भार्या धनं पुत्रस्तरुराजिनिकेतनम् ।\nशुक्तिरजतवत् सर्वं न किञ्चित् सत्यमस्ति तत् ॥ १७॥"
  },
  {
    "text": "सुषुप्तिकाले न हि दृश्यमानं मनःस्थितं सर्वमनन्तविश्वम् ।\nसमुत्थिते तन्मनसि प्रभाति चराचरं विश्वमिदं न सत्यम् ॥ १८॥"
  },
  {
    "text": "सदेवासीत्पुरा सृष्टेर्नान्यत् किञ्चिन्मिषत्ततः ।\nन देशो नापि वा कालो नो भूतं नापि भौतिकम् ॥ १९॥"
  },
  {
    "text": "मायाविजृम्भिते तस्मिन् स्रक्फणीवोत्थितं जगत् ।\nतत्सत् मायाप्रभावेन विश्वाकारेण भासते ॥ २०॥"
  },
  {
    "text": "भोक्ता भोगस्तथा भोग्यं कर्ता च करणं क्रिया ।\nज्ञाता ज्ञानं तथा ज्ञेयं स्वप्नवद्भाति सर्वशः ॥ २१॥"
  },
  {
    "text": "मायानिद्रावशात् स्वप्नः संसारो जीवगः खलु ।\nकारणं ह्यात्मनोऽज्ञानं संसारस्य धनञ्जय ॥ २२॥"
  },
  {
    "text": "अज्ञानं गुणभेदेन शक्तिभेदेन न वै पुनः ।\nमायाऽविद्या भवेदेका चिदाभासेन दीपिता ॥ २३॥"
  },
  {
    "text": "मायाभासेन जीवेशो करोति च पृथग्विधौ ।\nमायाभासो भवेदीशोऽविद्योपाधिश्च जीवकः ॥ २४॥"
  },
  {
    "text": "चिदध्यासाच्चिदाभासो भासितौ चेतनाकृती ।\nमायावच्छिन्नचैतन्यञ्चाभासाध्यासयोगतः ॥ २५॥"
  },
  {
    "text": "ईशः कर्ता ब्रह्म साक्षी मायोपहितसत्तया ।\nअखण्डं सच्चिदानन्दं पूर्वाधिष्ठानमव्ययम् ॥ २६॥"
  },
  {
    "text": "न जायते म्रियाते वा न दह्यते न शोष्यते ।\nअधिकारः सदासङ्गो नित्यमुक्तो निरञ्जनः ।\nइत्युक्तं ते मया पूर्वं स्मृत्वात्मन्यवधारय ॥ २७॥"
  },
  {
    "text": "शुक्रशोणितयोगेन देहोऽयं भौतिकः स्मृतः ।\nबाल्ये बालकरूपोऽसौ यौवने युवकः पुनः ॥ २८॥"
  },
  {
    "text": "गृहीतान्यस्य कन्यां हि पत्नीभावेन मोहितः ।\nपुरा यया न सम्बन्धः सार्द्धाङ्गी सहधर्मिणी ॥ २९॥"
  },
  {
    "text": "तद्गर्भे रेतसा जातः पुत्रश्च स्नेहभाजनः ।\nदेहमलोद्भवः पुत्रः कीटवन्मलनिर्मितः ।\nपितरौ ममतापाशं गले बद्ध्वा विमोहितौ ॥ ३०॥"
  },
  {
    "text": "न देहे तव सम्बन्धो न दारेषु सुते न च ।\nपाशबद्धः स्वयं भूत्वा मुग्धोऽसि ममतागुणैः ॥ ३१॥"
  },
  {
    "text": "दुर्जयो ममतापाशश्चाच्छेद्यः सुरमानवैः ।\nमम भार्या ममापत्यः मत्वा मुग्धोऽसि मूढवत् ॥ ३२॥"
  },
  {
    "text": "न त्वं देहो महाबाहो तव पुत्रः कथं वद ।\nसर्वं त्यक्त्वा विचारेण स्वरूपमवधारय ॥ ३३॥"
  },
  {
    "text": "अर्जुन उवाच ।\nकिं करोमि जगन्नाथ शोकेन दह्यते मनः ।\nपुत्रस्य गुणकर्माणि रूपं च स्मरतो मम ॥ ३४॥"
  },
  {
    "text": "चिन्तापरं मनो नित्यं धैर्यं न लभते क्षणम् ।\nउपायं वद मे कृष्ण येन शोकः प्रशाम्यति ॥ ३५॥"
  },
  {
    "text": "श्रीभगवानुवाच ।\nमनसि शोकसन्तापौ दह्यमानस्ततो मनः ।\nत्वं पश्यसि महाबाहो द्रष्टासि त्वं मनो न हि ॥ ३६॥"
  },
  {
    "text": "द्रष्टा दृश्यात् पृथक् न्यासात् त्वं पृथक् च विलक्षणः ।\nअविवेकात् मनो भूत्वा दग्धोऽहमिति मन्यसे ॥ ३७॥"
  },
  {
    "text": "अन्तःकरणमेकं तच्चतुर्वृत्तिसमन्वितम् ।\nमनः सङ्कल्परूपं वै बुद्धिश्च निश्चयात्मिका ॥ ३८॥"
  },
  {
    "text": "अनुसन्धानवच्चित्तमहङ्कारोऽभिमानकः ।\nपञ्चभूतांशसंभूता विकारी दृश्यचञ्चलः ॥ ३९॥"
  },
  {
    "text": "यदङ्गमग्निना दग्धं जानाति पुरुषो यथा ।\nतथा मनः शुचा तप्तं त्वं जानासि धनञ्जय ॥ ४०॥"
  },
  {
    "text": "दग्धहस्तो यथा लोको दग्धोऽहमिति मन्यते ।\nअविवेकात्तथा शोकतप्तोऽहमिति मन्यते ॥ ४१॥"
  },
  {
    "text": "जाग्रति जायमानं तत् सुषुप्तौ लीयते पुनः ।\nत्वं च पश्यसि बोधस्त्वं न मनोऽसि शुचालयः ॥ ४२॥"
  },
  {
    "text": "सुषुप्तो मानसे लीने न शोकोऽप्यणुमात्रकः ।\nजाग्रति शोकदुःखादि भवेन्मनसि चोत्थिते ॥ ४३॥"
  },
  {
    "text": "सर्वं पश्यसि साक्षी त्वं तव शोकः कथं वद ।\nशोको मनोमये कोषे दुःखोद्वेगभयादिकम् ॥ ४४॥"
  },
  {
    "text": "स्वरूपोऽनबोधेन तादात्म्याध्यासयोगतः ।\nअविवेकान्मनोधर्मं मत्वा चात्मनि शोचसि ॥ ४५॥"
  },
  {
    "text": "शोकं तरति चात्मज्ञः श्रुतिवाक्यं विनिश्चिनु ।\nअतः प्रयत्नतो विद्वान्नात्मानं विद्धि फाल्गुन ॥ ४६॥"
  },
  {
    "text": "इत्यध्यात्मविद्यायां योगशास्त्रे शान्तिगीतायां\nश्रीवासुदेवर्जुनसंवादे द्वितीयोऽध्यायः ॥ २॥"
  },
  {
    "text": "अथ तृतीयोऽध्यायः ।\nअर्जुन उवाच ।\nमनोबुद्धीन्द्रियादीनां य आत्मा न हि गोचरः ।\nस कथं लभ्यते कृष्ण तद्ब्रूहि यदुनन्दन ॥ १॥"
  },
  {
    "text": "श्रीभगवानुवाच ।\nआत्मातिसूक्ष्मरूपत्वात् बुद्ध्यादीनामगोचरः ।\nलभ्यते वेदवाक्येन चाचार्यानुग्रहेण च ॥ २॥"
  },
  {
    "text": "महावाक्यविचारेण गुरूपदिष्टमार्गतः ।\nशिष्यो गुणाभिसम्पन्नो लभेत शुद्धमानसः ॥ ३॥"
  },
  {
    "text": "एकार्थबोधकं वेदे महावाक्यचतुष्टयम् ।\nतत्त्वमसि गुरोर्वक्त्रात् श्रुत्वा सिद्धिमवाप्नुयात् ॥ ४॥"
  },
  {
    "text": "गुरुसेवां प्रकुर्वाणो गुरुभक्तिपरायणः ।\nगुरोः कृपावशात् पार्थ लभ्य आत्मा न संशयः ॥ ५॥"
  },
  {
    "text": "आत्मवासनया युक्तो जिज्ञासुः शुद्धमानसः ।\nविषयासक्तिसंत्यक्तः स्वात्मानं वेत्ति श्रद्धया ॥ ६॥"
  },
  {
    "text": "वैराग्यं कारणं चादौ यद्भवेद्बुधिशुद्धितः ।\nकर्मणा चित्तशुद्धिः स्याद्विशेषं श‍ृणु काथ्यते ॥ ७॥"
  },
  {
    "text": "स्ववर्णाश्रमधर्मेण वेदोक्तेन च कर्मणा ।\nनिष्कामेन सदाचार ईश्वरं परितोषयेत् ॥ ८॥"
  },
  {
    "text": "कामसङ्कल्पसंत्यागादीश्वरप्रीतिमानसात् ।\nस्वधर्मपालनाच्चैव श्रद्धाभक्तिसमन्वयात् ॥ ९॥"
  },
  {
    "text": "नित्यनैमित्तिकाचारात् ब्रह्मणि कर्मणोऽर्पणात् ।\nदेवायतनतीर्थानां दर्शनात् परिसेवनात् ।\nयथाविधि क्रमेणैव बुद्धिशुद्धिः प्रजायते ॥ १०॥"
  },
  {
    "text": "पापेन मलिना बुद्धिः कर्मणा शोधिता यदा ।\nतदा शुद्धा भवेत् सैव मलदोषविवर्जनात् ॥ ११॥"
  },
  {
    "text": "निर्मलायां तत्र पार्थ विवेक उपजायते ।\nकिं सत्यं किमसत्यं वेत्यद्यालोचनतत्परः ॥ १२॥"
  },
  {
    "text": "ब्रह्म सत्यं जगन्मिथ्या विवेकाद्दृढनिश्चयः ।\nततो वैराग्यमासक्तेस्त्यागो मिथ्यात्मकेषु च ॥ १३॥"
  },
  {
    "text": "भोग्यं वै भोगिभोगं विषमयविषयं प्लोषिणी चापि पत्नी\nवित्तं चित्तप्रमाथं निधनकरधनं शत्रुवत् पुत्रकन्ये ।\nमित्रं मित्रोपतापं वनमिव भवनं चान्धवद्बन्धुवर्गाः\nसर्वं त्यक्त्वा विरागी निजहितनिरतः सौख्यलाभे प्रसक्तः ॥ १४॥"
  },
  {
    "text": "भोगासक्ताः प्रमुग्धाः सततधनपरा भ्राम्यमाणा यथेच्छं\nदारापत्यादिरक्ता निजजनभरणे व्यग्रचित्ता विषण्णाः ।\nलप्स्येऽहं कुत्र दर्भं स्मरणमनुदिनं चिन्तया व्याकुलात्मा\nहा हा लोका विमूढाः सुखरसविमुखाः केवला दुःखभाराः ॥ १५॥"
  },
  {
    "text": "ब्रह्मादि स्तम्बपर्यन्तं वस्तु सर्वं जुगुप्सितम् ।\nशुनो विष्ठासमं त्याज्यं भोगवासनया सह ॥ १६॥"
  },
  {
    "text": "नोदेति वासना भोगे घृणा वान्ताशने यथा ।\nततः शमदमौ चैव मन इन्द्रियनिग्रहः ॥ १७॥"
  },
  {
    "text": "तितिक्षोपरतिश्चैव समाधानं ततः परम् ।\nश्रद्धा श्रुति-गुरोर्वाक्ये विश्वासः सत्यनिश्चयात् ॥ १८॥"
  },
  {
    "text": "संसारग्रन्धिभेदेन मोक्तुमिच्छा मुमुक्षुता ।\nएतत्साधनसम्पन्नो जिज्ञासुर्गुरुमाश्रयेत् ॥ १९॥"
  },
  {
    "text": "ज्ञानदाता गुरुः साक्षात् संसारार्णवतारकः ।\nश्रीगुरुकृपया शिष्यस्तरेत् संसारवारिधिम् ॥ २०॥"
  },
  {
    "text": "विनाचार्यं न हि ज्ञानं न मुक्तिर्नापि सद्गतिः ।\nअतः प्रयत्नतो विद्वान् सेवया तोषयेद्गुरुम् ॥ २१॥"
  },
  {
    "text": "सेवया सम्प्रसन्नात्मा गुरुः शिष्यं प्रबोधयेत् ।\nन त्वं देहो नेन्द्रियाणि न प्राणो न मनोधियः ॥ २२॥"
  },
  {
    "text": "एषां द्रष्टा च साक्षी त्वं सच्चिदानन्दविग्रहः ।\nप्रतिबन्धकशून्यस्य ज्ञानं स्यात् श्रुतिमात्रतः ॥ २३॥"
  },
  {
    "text": "न चेन्मननयोगेन निदिध्यासनतः पुनः ।\nप्रतिबन्धक्षये ज्ञानं स्वयमेवोपजायते ॥ २४॥"
  },
  {
    "text": "विस्मृतं स्वरूपं तत्र लब्ध्वा चामीकरं यथा ।\nकृतार्थः परमानन्दो मुक्तो भवति तत्क्षणम् ॥ २५॥"
  },
  {
    "text": "अर्जुन उवाच ।\nजीवः कर्ता सदा भोक्ता निष्क्रियं ब्रह्म यादव ।\nऐक्यज्ञानं तयोः कृष्ण विरुद्धत्वात् कथं भवेत् ॥ २६॥"
  },
  {
    "text": "एतन्मे संशयं छिन्धि प्रपन्नोऽहं जनार्दन ।\nत्वां विना संशयच्छेत्ता नास्ति कश्चिद्विनिश्चयः ॥ २७॥"
  },
  {
    "text": "श्रीवासुदेव उवाच ।\nसंशोध्य त्वं पदं पूर्वं स्वरूपमवधारयेत् ।\nप्रकारं श‍ृणु वक्ष्यामि वेदवाक्यानुसारतः ॥ २८॥"
  },
  {
    "text": "देहत्रयं जडत्वेन नाश्यत्वेन निरासय ।\nस्थूलं सूक्ष्मं कारणं च पुनः पुनर्विचारय ॥ २९॥"
  },
  {
    "text": "काष्ठादि लोष्टवत् सर्वमनात्मजडनश्वरम् ।\nकदलीदलवत् सर्वं क्रमेणैव परित्यज ॥ ३०॥"
  },
  {
    "text": "तद्बाधस्य हि सीमानं त्यागयोग्यं स्वयम्प्रभम् ।\nत्वमात्मत्वेन संविद्धि चेति त्वं-पद-शोधनम् ॥ ३१॥"
  },
  {
    "text": "तत्पदस्य च पारोक्ष्यं मायोपाधिं परित्यज ।\nतदधिष्ठानचैतन्यं पूर्णमेकं सदव्ययम् ॥ ३२॥"
  },
  {
    "text": "तयोरैक्यं महाबाहो नित्याखण्डावधारणम् ।\nघटाकाशो महाकाश इवात्मानं परात्मनि ।\nऐक्यमखण्डभावं त्वं ज्ञात्वा तूष्णीं भवार्जुन ॥ ३३॥"
  },
  {
    "text": "ज्ञात्वैवं योगयुक्तात्मा स्थिरप्रज्ञः सदा सुखी ।\nप्रारब्धवेगपर्यन्तं जीवन्मुक्तो विहारवान् ॥ ३४॥"
  },
  {
    "text": "न तस्य पुण्यं न हि तस्य पापं निषेधनं नैव पुनर्न वैधम् ।\nसदा स मग्नः सुखवारिराशौ वपुश्चरेत् प्राक्कृतकर्मयोगात् ॥ ३५॥"
  },
  {
    "text": "इत्यध्यात्मविद्यायां योगशास्त्रे शान्तिगीतायां\nश्रीवासुदेवर्जुनसंवादे तृतीयोऽध्यायः ॥ ३॥"
  },
  {
    "text": "अथ चतुर्थोऽध्यायः ।\nअर्जुन उवाच ।\nयोगयुक्तः कथं कृष्ण व्यवहारे चरेद्वद ।\nविना कस्याप्यहङ्कारं व्यवहारो न सम्भवेत् ॥ १॥"
  },
  {
    "text": "श्रीभगवानुवाच ।\nश‍ृणु तत्त्वं महाबाहो गुह्यात् गुह्यतरं परम् ।\nयच्छ्रुत्वा संशयच्छेदात् कृतकृत्यो भविष्यसि ॥ २॥"
  },
  {
    "text": "व्यावहारिकदेहेऽस्मिन्नात्मबुद्ध्या विमोहितः ।\nकरोति विविधं कर्म जीवोऽहङ्कारयोगतः ॥ ३॥"
  },
  {
    "text": "न जानाति स्वमात्मानमहं कर्तेति मोहितः ।\nअहङ्कारस्य सद्धर्मं संघातं न विचालयेत् ॥ ४॥"
  },
  {
    "text": "आत्मा शुद्धः सदा मुक्तः सङ्गहीनश्चिदक्रियः ।\nन हि सम्बन्धगन्धं तत् संघातैर्मायिकैः क्वचित् ॥ ५॥"
  },
  {
    "text": "सच्चिदानन्दमात्मानं यदा जानाति निष्क्रियम् ।\nतदा तेभ्यः समुत्तीर्णः स्वस्वरूपे व्यवस्थितम् ॥ ६॥"
  },
  {
    "text": "प्रारब्धात् विचरेद्देहो व्यवहारं करोति च ।\nस्वयं स सच्चिदानन्दो नित्यः सङ्गविवर्जितः ॥ ७॥"
  },
  {
    "text": "अखण्डमद्वयं पूर्णं सदा सच्चित्सुखात्मकम् ।\nदेशकालजगज्जीवा न हि तत्र मनागपि ॥ ८॥"
  },
  {
    "text": "मायाकार्यमिदं सर्वं व्यवहारिकमेव तु ।\nइन्द्रजालमयं मिथ्या मायामात्रविजृम्भितम् ॥ ९॥"
  },
  {
    "text": "जाग्रदादि विमोक्षान्तं मायिकं जीवकल्पितम् ।\nजीवस्यानुभवः सर्वः स्वप्नवद्भरतर्षभ ॥ १०॥"
  },
  {
    "text": "न त्वं नाहं न वा पृथ्वी न दारा न सुतादिकम् ।\nभ्रान्तोऽसि शोकसन्तापैः सत्यं मत्वा मृषात्मकम् ॥ ११॥"
  },
  {
    "text": "शोकं जहि महाबाहो ज्ञात्वा मायाविलासकम् ।\nत्वं सदाद्वयरूपोऽसि द्वैतलेशविवर्जितः ।\nद्वैतं मायामयं सर्वं त्वयि न स्पृश्यते क्वचित् ॥ १२॥"
  },
  {
    "text": "एकं न सङ्ख्याबद्धत्वात् न द्वयं तत्र शोभते ।\nएकं स्वजातिहीनत्वाद्विजातिशून्यमद्वयम् ॥ १३॥"
  },
  {
    "text": "केवलं सर्वशून्यत्वादक्षयाच्च सदव्ययम् ।\nतुरीयं त्रितयापेक्षं प्रत्यक् प्रकाशकत्वतः ॥ १४॥"
  },
  {
    "text": "साक्षि-साक्ष्यमपेक्ष्यैव द्रष्टृदृश्यव्यपेक्षया ।\nअलक्ष्यं लक्षणाभावात् ज्ञानं वृत्यधिरूढतः ॥ १५॥"
  },
  {
    "text": "अर्जुन उवाच ।\nका माया वाऽद्भुता कृष्ण काऽविद्या जीवसूतिका ।\nनित्या वाप्यपराऽनित्या कः स्वभावस्तयोर्हरे ॥ १६॥"
  },
  {
    "text": "श्रीभगवानुवाच ।\nश‍ृणु महाद्भुता माया सत्त्वादि त्रिगुणान्विता ।\nउत्पत्तिरहिताऽनादिर्नैसर्गिक्यपि कथ्यते ॥ १७॥"
  },
  {
    "text": "अवस्तु वस्तुवद्भाति वस्तुसत्तासमाश्रिता ।\nसदसद्भ्यामनिर्वाच्या सान्ता च भावरूपिणी ॥ १८॥"
  },
  {
    "text": "ब्रह्माश्रया चिद्विषया ब्रह्मशक्तिर्महाबला ।\nदुर्घटोद्घटनाशीला ज्ञाननाश्या विमोहिनी ॥ १९॥"
  },
  {
    "text": "शक्तिद्वयं हि मायाया विक्षेपावृत्तिरूपकम् ।\nतमोऽधिकावृतिः शक्तिविक्षेपाख्या तु राजसी ॥ २०॥"
  },
  {
    "text": "विद्यारूपा शुद्धसत्त्वा मोहिनी मोहनाशिनी ।\nतमःप्राधान्यतोऽविद्या सावृतिशक्तिमत्त्वतः ॥ २१॥"
  },
  {
    "text": "मायाऽविद्या न वै भिन्ना समष्टि-व्यष्टिरूपतः ।\nमायाविद्या-समष्टिः सा चैकैव बहुधा मता ॥ २२॥"
  },
  {
    "text": "चिदाश्रया चितिभास्या विषयं तां करोति हि ।\nआवृत्य चित्स्वभावं सद्विक्षेपं जनयेत्ततः ॥ २३॥"
  },
  {
    "text": "अर्जुन उवाच ।\nयद्ब्रह्मशक्तिर्या माया सापि नाश्या भवेत् कथम् ।\nयदि मिथ्या हि सा माया नाशस्तस्याः कथं वद ॥ २४॥"
  },
  {
    "text": "श्रीभगवानुवाच ।\nमायाख्यां भावसंयुक्तां कथयामि श‍ृणुष्व मे ।\nप्रकृतिं गुणसाम्यात्तां मायां चाद्भुतकारिणीम् ॥ २५॥"
  },
  {
    "text": "प्रधानमात्मसात्कृत्वा सर्वं तिष्ठेदुदासिनी ।\nविद्या नाश्या तथाऽविद्या शक्तिर्ब्रह्माश्रयत्वतः ॥ २६॥"
  },
  {
    "text": "विना चैतन्यमन्यत्र नोदेति न च तिष्ठति ।\nअत,एव ब्रह्मशक्तिरित्याहुर्ब्रह्मवादिनः ॥ २७॥"
  },
  {
    "text": "शक्तितत्त्वं प्रवक्ष्यामि श‍ृणुष्व तत्समाहितः ।\nब्रह्मणश्चिज्जडैर्भेदात् द्वे शक्ती परिकीर्तिते ॥ २८॥"
  },
  {
    "text": "चिच्छक्तिः स्वरूपं ज्ञेया माया जडा विकारिणी ।\nकार्यप्रसाधिनी माया निर्विकारा चितिः परा ॥ २९॥"
  },
  {
    "text": "अग्नेर्यथा द्वयी शक्तिर्दाहिका च प्रकाशिका ।\nन हि भिन्नाथवाऽभिन्ना दाहशक्तिश्च पावकात् ॥ ३०॥"
  },
  {
    "text": "न ज्ञायते कथं कुत्र विद्यते दाहतः पुरा ।\nकार्यानुमेया सा ज्ञेया दाहेनानुमितिर्यतः ॥ ३१॥"
  },
  {
    "text": "मणिमन्त्रादियोगेन रुध्यते न प्रकाशते ।\nसा शक्तिरनलाद्भिन्ना रोधनान्न हि तिष्ठति ॥ ३२॥"
  },
  {
    "text": "नोदेति पावकाद्भिन्ना ततोऽभिन्नेति मन्यते ।\nनानले वर्तते सा च न कार्ये स्फोटके तथा ॥ ३३॥"
  },
  {
    "text": "अनिर्वाच्याद्दता चैव मायाशक्तिस्तथेष्यताम् । dda?dhR^i\nया शक्तिर्नानलाद्भिन्ना तां विनाग्निर्न किञ्चन ॥ ३४॥"
  },
  {
    "text": "अनलस्वरूपा ज्ञेया शक्तिः प्रकाशरूपिणी ।\nचिच्छक्तिर्ब्रह्मणस्तद्वत् स्वरूपं ब्रह्मणः स्मृतम् ॥ ३५॥"
  },
  {
    "text": "दाहिकासदृशी माया जडा नाश्या विकारिणी ।\nमृषात्मिका तु याऽवस्तु तन्नाशस्तत्त्वदृष्टितः ॥ ३६॥"
  },
  {
    "text": "मिथ्येति निश्चयात् पार्थ मिथ्यावस्तु विनश्यति ।\nआश्चर्यरूपिणी माया स्वनाशेन हि हर्षदा ॥ ३७॥"
  },
  {
    "text": "अज्ञानात् मोहिनी माया प्रेक्षणेन विनश्यति ।\nमायास्वभावविज्ञानं सान्निध्यं न हि वाञ्छति ॥ ३८॥"
  },
  {
    "text": "महामाया घोरा जनयति महामोहमतुलं\nततो लोकाः स्वार्थे विवशपतिताः शोकविकलाः ।\nसहन्ते दुःसह्यं जनिमृतिजराक्लेशबहुलं\nसुभुञ्जाना दुःखं न हि गतिपरां जन्मबहुभिः ॥ ३९॥"
  },
  {
    "text": "इत्यध्यात्मविद्यायां योगशास्त्रे श्रीवासुदेवार्जुनसंवादे\nशान्तिगीतायां चतुर्थोऽध्यायः ॥ ४॥"
  },
  {
    "text": "अथ पञ्चमोऽध्यायः ।\nअर्जुन उवाच ।\nमायाऽवस्तु मृषारूपा कार्यं तस्या न सम्भवेत् ।\nवन्ध्यापुत्रो रणे दक्षो जयी युद्धे तथा न किम् ॥ १॥"
  },
  {
    "text": "व्योमारविन्दवासेन यथा वासः सुवासितम् ।\nमायायाः कार्यविस्तारस्तथा यादव मे मतिः ॥ २॥"
  },
  {
    "text": "श्रीभगवानुवाच ।\nदृश्यते कार्यबाहुल्यं मिथ्यारूपस्य भारत ।\nअसत्यो भुजगो रज्ज्वां जनयेद्वेपथुं भयम् ॥ ३॥"
  },
  {
    "text": "उत्पादयेद्रूप्यखण्डं शुक्तौ च लोभमोहनम् ।\nसूयते हि मृषामाया व्यवहारास्पदं जगत् ॥ ४॥"
  },
  {
    "text": "तत्त्वज्ञस्य मृषामाया पुरा प्रोक्ता मयानघ ।\nमृषामाया च तत्कार्यं मृषाजीवः प्रपश्यति ।\nसर्वं तत्स्वप्नवद्भानं चैतन्येन विभास्यते ॥ ५॥"
  },
  {
    "text": "अज्ञः सत्यं विजानाति तत्कार्येण विमोहितः ॥ ६॥"
  },
  {
    "text": "प्रबुद्धतत्त्वस्य तु पूर्णबोधे न सत्यमाया न च कार्यमस्याः ।\nतमन्तमःकार्यमसत्यसर्वं न दृश्यते भानुमहाप्रकाशे ॥ ७॥"
  },
  {
    "text": "अर्जुन उवाच ।\nअकर्मकर्मणोर्भेदं पुरोक्तं यत्त्वया हरे ।\nतत्तात्पर्यं सुगूढं यद्विशेषं कथयाधुना ॥ ८॥"
  },
  {
    "text": "श्रीवासुदेव उवाच ।\nकर्मण्यकर्म यः पश्येद्यदुक्तं कुरुनन्दन ।\nश‍ृणुष्वावहितो विद्वन् तत्तात्पर्यं वदामि ते ॥ ९॥"
  },
  {
    "text": "भवति स्वप्ने यत्कर्म शयानस्य न कर्तृता ।\nपश्यत्यकर्म बुद्धः सन्नसङ्गं न फलं यतः ॥ १०॥"
  },
  {
    "text": "स्वप्नव्यापारमिथ्यात्वात् न सत्यं कर्म तत्फलम् ।\nअतोऽकर्मैव तत्कर्म दार्ष्टान्तिकमतः श‍ृणु ॥ ११॥"
  },
  {
    "text": "सङ्घात्यैर्मायिकैः कर्म व्यवहारश्च लौकिकः ।\nमायानिद्रावशात्स्वप्नमनृतं सर्वमेव हि ॥ १२॥"
  },
  {
    "text": "साभासाहङ्कृतिर्जीवः कर्ता भोक्ता च तत्र वै ।\nज्ञानी प्रबुद्धो निद्रायाः सर्वं मिथ्येति निश्चयी ॥ १३॥"
  },
  {
    "text": "कर्मण्यकर्म पश्येत् स स्वयं साक्षिस्वरूपतः ।\nज्ञानाभिमानिनस्त्वज्ञास्त्यक्त्वा कर्माण्यवस्थिताः ॥ १४॥"
  },
  {
    "text": "प्रत्यवायाद्भवेद्भोगः ज्ञानी कर्म तमिच्छति ।\nउद्देश्यं सर्ववेदानां सफलं कृत्स्नकर्मणाम् ॥ १५॥"
  },
  {
    "text": "तत्तत्त्वज्ञो यतो विद्वानतः स कृत्स्नकर्मकृत् ।\nसर्वे वेदा यत्र चैकीभवन्तीति प्रमाणतः ।\nउद्देश्यं सर्ववेदानां फलं तत्कृत्स्नकर्मणाम् ॥ १६॥"
  },
  {
    "text": "अज्ञानिनां जगत् सत्यं तत्तुच्छं हि विचारिणाम् ।\nविज्ञानां मायिकं मिथ्या त्रिविधो भावनिर्णयः ॥ १७॥"
  },
  {
    "text": "अर्जुन उवाच ।\nज्ञात्वा तत्त्वमिदं सत्यं कृतार्थोऽहं न संशयः ।\nअन्यत् पृच्छामि तत्तथ्यं कथयस्व सविस्तरम् ॥ १८॥"
  },
  {
    "text": "सर्वकर्म परित्यज्य मामेकं शरणं व्रज ।\nपुरा प्रोक्तस्य तात्पर्यं श्रोतुमिच्छामि तद्वद ॥ १९॥"
  },
  {
    "text": "श्रीभगवानुवाच ।\nनित्यं नैमित्तिकं कार्यं स्वाभाव्यं च निषेधितम् ।\nएतत् पञ्चविधं कर्म विशेषं श‍ृणु कथ्यते ॥ २०॥"
  },
  {
    "text": "कर्तुं विधानं यद्वेदे नित्यादि विहितं मतम् ।\nनिवारयति यद्वेदस्तन्निषिद्धं परन्तप ।\nवेदः स्वाभाविके सर्वं औदसीन्यावलम्बितः ॥ २१॥"
  },
  {
    "text": "प्रत्यवायो भवेद्यस्याऽकरणे नित्यमेव तत् ।\nफलं नास्तीति नित्यस्य केचिद्वदन्ति पण्डिताः ॥ २२॥"
  },
  {
    "text": "न सत् तद्युक्तितः पार्थ कर्तव्यं निष्फलं कथम् ।\nन प्रवृत्तिः फलाभावे तां विनाचरणं न हि ॥ २३॥"
  },
  {
    "text": "नित्येनैव देवलोकं तथैव बुद्धिशोधनम् ।\nफलमकरणे पापं प्रत्यवायाच्च दृश्यते ॥ २४॥"
  },
  {
    "text": "प्रत्यवायः फलं पापं फलाभावे न सम्भवेत् ।\nनाभावाज्जायते भावो फलाभावो न सम्मतः ॥ २५॥"
  },
  {
    "text": "नैमित्तिकं निमित्तेन कर्तव्यं विहितं सदा ।\nचन्द्रसूर्यग्रहे दानं श्राद्धादि तर्पणं यथा ॥ २६॥"
  },
  {
    "text": "काम्यं तत् कामनायुक्तं स्वर्गादिसुखसाधनम् ।\nधनागमश्च कुशलं समृद्धिर्जय ऐहिके ॥ २७॥"
  },
  {
    "text": "तद्बन्धदृढताहेतुः सत्यबुद्धेस्तु संसृतौ ।\nअतः प्रयत्नतस्त्याज्यः काम्यञ्चैव निषेधितम् ॥ २८॥"
  },
  {
    "text": "अधिकारिविशेषे तु काम्यस्याप्युपयोगिता ।\nकामनासिद्धिरुक्तत्वात् काम्ये लोभप्रदर्शनात् ॥ २९॥"
  },
  {
    "text": "प्रवृत्तिजननाच्चैव लोभवाक्यं प्रलोभनात् ।\nबहिर्मुखानां दुर्वृत्तिनिवृत्तिः काम्यकर्मभिः ॥ ३०॥"
  },
  {
    "text": "सत्प्रवृत्तिविवृद्ध्यर्थं विधानं काम्यकर्मणाम् ।\nकाम्योऽवान्तरभोगश्च तदन्ते बुद्धिशोधनम् ॥ ३१॥"
  },
  {
    "text": "ईश्वराराधनादुग्धं कामनाजलमिश्रितम् ।\nवैराग्यानलतापेन तज्जलं परिशोष्यते ॥ ३२॥"
  },
  {
    "text": "ईश्वराराधना तत्र दुग्धवदवशिष्यते ।\nतेन शुद्धं भवेच्चित्तं तात्पर्यं कामकर्मणः ॥ ३३॥"
  },
  {
    "text": "कर्मबीजादिहैकस्माज्जायते चाङ्कुरद्वयम् ।\nअपूर्वमेकमपरा वासना परिकीर्तिता ॥ ३४॥"
  },
  {
    "text": "भवत्यपूर्वतो भोगो दत्वा भोगं स नश्यति ।\nवासना सूयते कर्म शुभाशुभविभेदतः ॥ ३५॥"
  },
  {
    "text": "वासनया भवेत् कर्म कर्मणा वासना पुनः ।\nएताभ्यां भ्रमितो जीवः संसृतेर्न निवर्तते ॥ ३६॥"
  },
  {
    "text": "दुःखहेतुस्ततः कर्म जीवानां पदश‍ृङ्खलम् ।\nचिन्ता वैषम्यचित्तस्य अशेषदुःखकारणम् ॥ ३७॥"
  },
  {
    "text": "सर्वं कर्म परित्यज्य एकं मां शरणं व्रजेत् ।\nमांशब्दस्तत्त्वदृष्ट्या तु न हि सङ्घातदृष्टितः ॥ ३८॥"
  },
  {
    "text": "एकोऽहं सच्चिदानन्दस्तात्पर्येण तमाश्रय ।\nसदेकासीदिति श्रौतं प्रमाणमेकशब्दके ।\nएकं मां सर्वभूतेषु यः पश्यति स पश्यति ॥ ३९॥"
  },
  {
    "text": "सर्वकर्म महाबाहो त्यजेत् सन्न्यासपूर्वकम् ।\nसर्वकर्म तथा चिन्तां त्यक्त्वा सन्न्यासयोगतः ।\nजानीयादेकमात्मानं सदा तच्चित्तसंयतः ॥ ४०॥"
  },
  {
    "text": "विधिना कर्मसंत्यागः सन्न्यासेन विवेकतः ।\nअवैधं स्वेच्छया कर्म त्यक्त्वा पापेन लिप्यते ॥ ४१॥"
  },
  {
    "text": "आत्मज्ञानं विना न्यासं पातित्यायैव कल्प्यते ।\nकर्म ब्रह्मोभयभ्रष्टो नद्यां द्विकूलवर्जितः ।\nअहङ्कारमहाग्राहग्रस्यमानो विनश्यति ॥ ४२॥"
  },
  {
    "text": "जाठरे भरणे रक्तः संसक्तः सञ्चये तथा ।\nपराङ्मुखः स्वात्मतत्त्वे स सन्न्यासी विडम्बितः ॥ ४३॥"
  },
  {
    "text": "सर्वकर्मविरागेण सन्न्यसेद्विधिपूर्वकम् ।\nअथवा सन्न्यसेत् कर्म जन्महेतुं हि सर्वतः ॥ ४४॥"
  },
  {
    "text": "एकं मां संश्रयेत् पार्थ सच्चिदानन्दमव्ययम् ।\nअहंपदस्य लक्ष्यं तदहमः साक्षि निष्कलम् ॥ ४५॥"
  },
  {
    "text": "आत्मानं ब्रह्मरूपेण ज्ञात्वा मुक्तो भवार्जुन ॥ ४६॥"
  },
  {
    "text": "देहात्ममानिनां दृष्टिर्देहेऽहंममशब्दतः ।\nकुबुद्धयो न जानन्ति मम भावमनामयम् ॥ ४७॥"
  },
  {
    "text": "चैतन्यं त्वमहं सर्वं स्वरूपमवलोकय ।\nइति ते कथितं तत्त्वं सर्वसारमनुत्तमम् ॥ ४८॥"
  },
  {
    "text": "इत्यध्यात्मविद्यायां योगशास्त्रे श्रीवासुदेवार्जुनसंवादे\nशान्तिगीतायां पञ्चमोऽध्यायः ॥ ५॥"
  },
  {
    "text": "अथ षष्ठोऽध्यायः ।\nअर्जुन उवाच ।\nकिं कर्तव्यं विदां कृष्ण किं निरुद्धं वदस्व मे ।\nविशेषलक्षणं तेषां विस्तरेण प्रकाशय ॥ १॥"
  },
  {
    "text": "श्रीकृष्ण उवाच ।\nकर्तव्यं वाप्यकर्तव्यं नास्ति तत्त्वविदां सखे ।\nतेऽकर्तारो ब्रह्मरूपा निषेधविधिवर्जिताः ॥ २॥"
  },
  {
    "text": "वेदः प्रभुर्न वै तेषां नियोजननिषेधने ।\nस्वयं ब्रह्म सदानन्दा विश्रान्ताः परमात्मनि ॥ ३॥"
  },
  {
    "text": "न प्रवृत्तिर्निवृत्तिर्वा शुभे वाप्यशुभे तथा ।\nफलं भोगस्तथा कर्म नादेहस्य भवेत्क्वचित् ॥ ४॥"
  },
  {
    "text": "देहः प्राणो मनो बुद्धिश्चित्ताहङ्कारमिन्द्रियम् ।\nदैवं च वासना चेष्टा तद्योगात् कर्म सम्भवेत् ॥ ५॥"
  },
  {
    "text": "ज्ञानी सर्वं विचारेण निरस्य जडबोधतः ।\nस्वरूपे सच्चिदानन्दे विश्रान्तश्चाद्वयत्वतः ॥ ६॥"
  },
  {
    "text": "कर्मलेशो भवेन्नास्य निष्क्रियात्मतया यतेः ।\nतस्यैव फलभोगः स्याद्येन कर्म कृतं भवेत् ॥ ७॥"
  },
  {
    "text": "शरीरे सति यत्कर्म भवतीति प्रपश्यसि ।\nअहङ्कारश्च साभासः कर्ता भोक्तात्र कर्मणः ॥ ८॥"
  },
  {
    "text": "साक्षिणा भास्यते सर्वं ज्ञानी साक्षी स्वयंप्रभः ।\nसङ्गस्पर्शौ ततो न स्तो भानुवल्लोककर्मभिः ॥ ९॥"
  },
  {
    "text": "विचरति गृहकार्ये त्यक्तदेहाभिमानो\nविहरति जनसङ्गे लोकयात्रानुरूपम् ।\nपवनसमविहारी रागसङ्गादिमुक्तो\nविलसति निजरूपे तत्त्वविद्व्यक्तलिङ्गः ॥ १०॥"
  },
  {
    "text": "लक्षणं किं ते वक्ष्यामि स्वभावतो विलक्षणः ।\nभावातीतस्य को भावः किमलक्ष्यस्य लक्षणम् ॥ ११॥"
  },
  {
    "text": "विहरेद्विविधैर्भावैर्भावाभावविवर्जितः ।\nसर्वाचारानतीतः स नानाचारैश्चरेद्यतिः ॥ १२॥"
  },
  {
    "text": "प्रारब्धैर्नीयते देहः कञ्चुकं पवनैर्यथा ।\nभोगे नियोज्यते काले यथायोग्यं शरीरकम् ॥ १३॥"
  },
  {
    "text": "नानावेशधरो योगी विमुक्तः सर्ववेशतः ।\nक्वचिद्भिक्षुः क्वचिन्नग्नो भोगे मग्नमनाः क्वचित् ॥ १४॥"
  },
  {
    "text": "शैलूषसदृशो वेशैर्नानारूपधरः सदा ।\nभिक्षाचाररतः कश्चित् कश्चित्तु राजवैभवः ॥ १५॥"
  },
  {
    "text": "कश्चिद्भोगरतः कामी कश्चिद्वैराग्यमाश्रितः ।\nदिव्यवासाश्चीराच्छन्नो दिग्वासा बद्धमेखलः ॥ १६॥"
  },
  {
    "text": "कश्चित् सुगन्धलिप्ताङ्गः कश्चिद्भस्मानुलेपितः ।\nकश्चिद्भोगविहारी च युवती-यान-ताम्बूलैः ॥ १७॥"
  },
  {
    "text": "कश्चिदुन्मत्तवद्वेशः पिशाच इव वा वने ।\nकश्चिन्मौनी भवेत् पार्थ कश्चिद्वक्तातितार्किकः ॥ १८॥"
  },
  {
    "text": "कश्चिच्छुभाशीः सत्पात्रः कश्चित्तद्भाववर्जितः ।\nकश्चिद्गृही वनस्थोऽन्यः कश्चिन्मूढोऽपरः सुखी ॥ १९॥"
  },
  {
    "text": "इत्यादि विविधैर्भावैश्चरन्ति ज्ञानिनो भुवि ।\nअव्यक्ता व्यक्तलिङ्गश्च भ्रमन्ति भ्रमवर्जिताः ॥ २०॥"
  },
  {
    "text": "नानाभावेन वेशेन चरन्ति गतसंशयाः ।\nन ज्ञायते तु तान् दृष्ट्वा किञ्चिच्चिह्नञ्च बाह्यतः ॥ २१॥"
  },
  {
    "text": "देहात्मबुद्धितो लोके बाह्यलक्षणमीक्षते ।\nअन्तर्भावे न वै वेद्यो बहिर्लक्षणतः क्वचित् ॥ २२॥"
  },
  {
    "text": "यो जानाति स जानाति नान्ये वादरता जनाः ।\nशास्त्रारण्ये भ्रमन्ते ते न तेषां निष्कृतिः क्वचित् ॥ २३॥"
  },
  {
    "text": "दुष्प्राप्यतत्त्वं बहुना धनेन लभ्यं परं जन्मशतेन चैव ।\nभाग्यं यदि स्याच्छुभसञ्चयेन पुण्येन चाचार्यकृपावशेन ॥ २४॥"
  },
  {
    "text": "यदि सर्वं परित्यज्य मयि भक्तिपरायणः ।\nसाधयेदेकचित्तेन साधनानि पुनः पुनः ॥ २५॥"
  },
  {
    "text": "विधाय कर्म निष्कामं सत्प्रीति-लाभ-मानसः ।\nमयि कृत्वार्पणं सर्वं चित्तशुद्धिरवाप्यते ॥ २६॥"
  },
  {
    "text": "ततो विवेकसम्प्राप्तः साधनानि समाचरेत् ।\nआत्मवासनया युक्तो बुभुत्सुर्व्यग्रमानसः ॥ २७॥"
  },
  {
    "text": "संश्रयेत् सद्गुरुं प्राज्ञं दम्भादिदोषवर्जितः ।\nगुरुसेवारतो नित्यं तोषयेद्गुरुमीश्वरम् ।\nतत्त्वातीतो भवेत्तत्त्वं लब्ध्वा गुरुप्रसादतः ॥ २८॥"
  },
  {
    "text": "गुरौ प्रसन्ने परतत्त्वलाभस्ततः क्व तापो भवबन्धमुक्तः ।\nविमुक्तसङ्गः परमात्मरूपो न संसरेत् सोऽपि पुनर्भवाब्धौ ॥ २९॥"
  },
  {
    "text": "ज्ञानी कश्चिद्विरक्तः प्रविरतविषयस्त्यक्तभोगो निराशः\nकश्चिद्भोगी प्रसिद्धो विचरति विषये भोगरागप्रसक्तः ।\nप्रारब्धस्तत्र हेतुर्जनयति विविधा वासनाः कर्मयोगात्\nप्रारब्धे यस्य भोगः स यतति विभवे भोगहीनो विरक्तः ॥ ३०॥"
  },
  {
    "text": "प्रारब्धाद्वासना चेच्छा प्रवृत्तिर्जायते नृणाम् ।\nप्रवृत्तो वा निवृत्तो वा प्रभुत्वं तस्य सर्वतः ॥ ३१॥"
  },
  {
    "text": "भोगो ज्ञानं भवेद्देहे एकेनारब्धकर्मणा ।\nप्रारब्धं भोगदं लोके दत्वा भोगं विनश्यति ॥ ३२॥"
  },
  {
    "text": "प्रारब्धं लक्ष्यसम्पन्ने घटवज्ज्ञानजन्मतः ।\nशेषस्तिष्ठेत्समुत्पन्ने घटे चक्रस्य वेगवत् ॥ ३३॥"
  },
  {
    "text": "प्रारब्धं विदुषाः पार्थ ज्ञानोत्तरमृषात्मकम् ।\nकर्तुं नातिशयं किञ्चित् प्रारब्धं ज्ञानिनां क्षमम् ॥ ३४॥"
  },
  {
    "text": "तद्देहारम्भिका शक्तिर्भोगदानाय देहिनाम् ।\nदद्याज्ज्ञानोत्तरं भोगं देहाभासं विधाय तत् ॥ ३५॥"
  },
  {
    "text": "आभासशरीरे भोगो भवेत् प्रारब्धकल्पिते ।\nमुक्तो ज्ञानदशायान्तु तत्त्वज्ञो भोगवर्जितः ॥ ३६॥"
  },
  {
    "text": "इत्यध्यात्मविद्यायां योगशास्त्रे श्रीवासुदेवार्जुनसंवादे\nशान्तिगीतायां षष्ठोऽध्यायः ॥ ६॥"
  },
  {
    "text": "अथ सप्तमोऽध्यायः ।\nश्रीभगवनुवाच ।\nसारं तत्त्वं प्रवक्ष्यामि तच्छृणुष्व सखेऽर्जुन ।\nअतिगुह्यं महत्पूर्णं यच्छ्रुत्वा मुच्यते नरः ॥ १॥"
  },
  {
    "text": "पूर्णं चैतन्यमेकं सत्ततोऽन्यन्न हि किञ्चन ।\nन माया नेश्वरो जीवो देशः कालश्चराचरम् ॥ २॥"
  },
  {
    "text": "न त्वं नाहं न वा पृथ्वी नेमे लोका भुवादयः ।\nकिञ्चिन्नास्त्यपि लेशेन नास्ति नास्तीति निश्चिनु ॥ ३॥"
  },
  {
    "text": "केवलं ब्रह्ममात्रं सन्नान्यदस्तीति भावय ।\nपश्यसि स्वप्नवत्सर्वं विवर्तं चेतने खलु ॥ ४॥"
  },
  {
    "text": "विषयं देशकालादिं भोक्तृज्ञातृक्रियादिकम् ।\nमिथ्या तत्स्वप्नवद्भानं न किञ्चिन्नापि किञ्चन ॥ ५॥"
  },
  {
    "text": "यत्सत्त्वं सततं प्रकाशममलं संसारधारावहं\nनान्यत् किञ्च तरङ्गफेनसलिलं सत्तैव विश्वं तथा ।\nदृश्यं स्वप्नमयं न चास्ति विततं मायामयं दृश्यते\nचैतन्यं विषयो विभाति बहुधा ब्रह्मादिकं मायया ॥ ६॥"
  },
  {
    "text": "विश्वं दृश्यमसत्यमेतदखिलं मायाविलासास्पदं\nआत्माऽज्ञाननिदानभानमनृतं सद्वच्च मोहालयम् ।\nबाध्यं नाश्यमचिन्त्यचित्ररचितं स्वप्नोपमं तद्ध्रुवम्\nआस्थां तत्र जहि स्वदुःखनिलये रज्ज्वां भुजङ्गोपमे ॥ ७॥"
  },
  {
    "text": "अर्जुन उवाच ।\nनिर्गुणं परमं ब्रह्म निर्विकारं विनिष्क्रियम् ।\nजगत्सृष्टिः कथं तस्माद्भवति तद्वदस्व मे ॥ ८॥"
  },
  {
    "text": "श्रीभगवानुवाच ।\nसृष्टिर्नास्ति जगन्नास्ति जीवो नास्ति तथेश्वरः ।\nमायया दृश्यते सर्वं भास्यते ब्रह्मसत्तया ॥ ९॥"
  },
  {
    "text": "यथा स्तिमितगम्भीरे जलराशौ महार्णवे ।\nसमीरणवशाद्वीचिर्न वस्तु सलिलेतरत् ॥ १०॥"
  },
  {
    "text": "तथा हि पूर्णचैतन्ये मायया दृश्यते जगत् ।\nन तरङ्गो जलाद्भिन्नो ब्रह्मणोऽन्यज्जगन्न हि ॥ ११॥"
  },
  {
    "text": "चैतन्यं विश्वरूपेण भासते मायया तथा ।\nकिञ्चिद्भवति नो सत्यं स्वप्नकर्मेव निद्रया ॥ १२॥"
  },
  {
    "text": "यावन्निद्रा ऋतं तावत् तथाऽज्ञानादिदं जगत् ।\nन माया कुरुते किञ्चिन्मायावी न करोत्यणु ।\nइन्द्रजालसमं सर्वं बद्धदृष्टिः प्रपश्यति ॥ १३॥"
  },
  {
    "text": "अज्ञानजनबोधार्थं बाह्यदृष्ट्या श्रुतीरितम् ।\nबालानां प्रीतये यद्वद्धात्री जल्पति कल्पितम् ।\nतत्प्रकारं प्रवक्ष्यामि श‍ृणुष्व कुन्तिनन्दन ॥ १४॥"
  },
  {
    "text": "चैतन्ये विमले पूर्णे कस्मिन् देशेऽणुमात्रकम् ।\nअज्ञानमुदितं सत्तां चैतन्यस्फूर्तिमाश्रितम् ॥ १५॥"
  },
  {
    "text": "तदज्ञानं परिणतं स्वस्यैव शक्तिभेदतः ।\nमायारूपा भवेदेका चाविद्यारूपिणीतरा ॥ १६॥"
  },
  {
    "text": "सत्त्वप्रधानमायायां चिदाभासो विभासितः ।\nचिदध्यासाच्चिदाभास ईश्वरोऽभूत्स्वमायया ॥ १७॥"
  },
  {
    "text": "मायावृत्या भवेदीशः सर्वज्ञः सर्वशक्तिमान् ।\nइच्छादि सर्वकर्तृत्वं मायावृत्या तथेश्वरे ॥ १८॥"
  },
  {
    "text": "ततः सङ्कल्पवानीशस्तद्वृत्या स्वेच्छया स्वतः ।\nबहुः स्यामहमेवैकः सङ्कल्पोऽस्य समुत्थितः ॥ १९॥"
  },
  {
    "text": "मायाया उद्गतः कालो महाकाल इति स्मृतः ।\nकालशक्तिर्महाकाली चाद्या सद्यसमुद्भवात् ॥ २०॥"
  },
  {
    "text": "कालेन जायते सर्वं काले च परितिष्ठति ।\nकाले विलयमाप्नोति सर्वे कालवशानुगाः ॥ २१॥"
  },
  {
    "text": "सर्वव्यापी महाकालो निराकारो निरामयः ।\nउपाधियोगतः कालो नानाभावेन भासते ॥ २२॥"
  },
  {
    "text": "निमेषादिर्युगः कल्पः सर्वं तस्मिन् प्रकाशितम् ।\nकालतोऽभून्महत्तत्त्वं महत्तत्त्वादहङ्कृतिः ॥ २३॥"
  },
  {
    "text": "त्रिविधः सोऽप्यहङ्कारः सत्त्वादिगुणभेदतः ।\nअहङ्काराद्भवेत् सूक्ष्मतन्मात्राण्यपि पञ्च वै ॥ २४॥"
  },
  {
    "text": "सूक्ष्माणि पञ्चभूतानि स्थूलानि व्याकृतानि तु ।\nसत्त्वांशात् सूक्ष्मभूतानां क्रमाद्धीन्द्रियपञ्चकम् ।\nअन्तःकरणमेकं तत् समष्टिगुणतत्त्वतः ॥ २५॥"
  },
  {
    "text": "कर्मेन्द्रियाणि रजसः प्रत्येकं भूतपञ्चकात् ।\nपञ्चवृत्तिमयः प्राणः समष्टिः पञ्चराजसैः ॥ २६॥"
  },
  {
    "text": "पञ्चीकृतं तामसांशं तत्पञ्चस्थूलतां गतम् ।\nस्थूलभूतात् स्थूलसृष्टिर्ब्रह्माण्डशरीरादिकम् ॥ २७॥"
  },
  {
    "text": "मायोपाधिर्भवेदीशश्चाविद्या जीवकारणम् ।\nशुद्धसत्त्वाधिका माया चाविद्या सा तमोमयी ॥ २८॥"
  },
  {
    "text": "मलिनसत्त्वप्रधाना ह्यविद्याऽऽवरणात्मिका ।\nचिदाभासस्तत्र जीवः स्वल्पज्ञश्चापि तद्वशः ।\nचैतन्ये कल्पितं सर्वं बुद्बुदा इव वारिणि ॥ २९॥"
  },
  {
    "text": "तैलबिन्दुर्यथा क्षिप्तः पतितः सरसीजले ।\nनानारूपेण विस्तीर्णो भवेत्तन्न जलं तथा ॥ ३०॥"
  },
  {
    "text": "अनन्तपूर्णचैतन्ये महामाया विजृम्भिता ।\nकस्मिन् देशे चाणुमात्रं बिभृता नामरूपतः ॥ ३१॥"
  },
  {
    "text": "न मायातिशयं कर्तुं ब्रह्मणि कश्चिदर्हति ।\nचैतन्यं स्वबलेनैव नानाकारं प्रदर्शयेत् ॥ ३२॥"
  },
  {
    "text": "विवर्तं स्वप्नवत्सर्वमधिष्ठाने तु निर्मले ।\nआकाशे धूमवन्माया तत्कार्यमपि विस्तृतम् ।\nसङ्गः स्पर्शस्ततो नास्ति नाम्बरं मलिनं ततः ॥ ३३॥"
  },
  {
    "text": "कार्यानुमेया सा माया दाहकानलशक्तिवत् ।\nअधिज्ञैरनुमीयेत जगद्दृष्ट्यास्य कारणम् ॥ ३४॥"
  },
  {
    "text": "न माया चैतन्ये न हि दिनमणावन्धकारप्रवेशः\nदिवान्धाः कल्पन्ते दिनकरकरे शार्वरं घोरदृष्ट्या ।\nन सत्यं तद्भावः स्वमतिविषयं नास्ति तल्लेशमात्रः\nतथा मूढाः सर्वे मनसि सततं कल्पयन्त्येव माया ॥ ३५॥"
  },
  {
    "text": "स्वसत्ताहीनरूपत्वादवस्तुत्वात्तथैव च ।\nअनात्मत्वाज्जडत्वाच्च नास्ति मायेति निश्चिनु ॥ ३६॥"
  },
  {
    "text": "माया नास्ति जगन्नास्ति नास्ति जीवस्तथेश्वरः ।\nकेवलं ब्रह्ममात्रत्वात् स्वप्नकल्पेव कल्पना ॥ ३७॥"
  },
  {
    "text": "एकं वक्त्रं न योग्यं तद्द्वितीयं कुत इष्यते ।\nसंख्याबद्धं भवेदेकं ब्रह्मणि तन्न शोभते ॥ ३८॥"
  },
  {
    "text": "लेशमात्रं न हि द्वैतं द्वैतं न सहते श्रुतिः ।\nशब्दातीतं मनोऽतीतं वाक्यातीतं सदामलम् ।\nउपमाभावहीनत्वादीदृशस्तादृशो न हि ॥ ३९॥"
  },
  {
    "text": "न हि तत् श्रूयते श्रोत्रैर्न स्पृश्यते त्वचा तथा ।\nन हि पश्यति चक्षुस्तद्रसनास्वादयेन्न हि ।\nन च जिघ्रति तद्घ्राणं न वाक्यं व्याकरोति च ॥ ४०॥"
  },
  {
    "text": "सद्रूपो ह्यविनाशित्वात् प्रकाशत्वाच्चिदात्मकः ।\nआनन्दः प्रियरूपत्वान्नात्मन्यप्रियता क्वचित् ॥ ४१॥"
  },
  {
    "text": "व्यापकत्वादधिष्ठानाद्देहस्यात्मेति कथ्यते ।\nबृंहणत्वाद्बृहत्वाच्च ब्रह्मेति गीयते श्रुतौ ॥ ४२॥"
  },
  {
    "text": "यदा ज्ञात्वा स्वरूपं स्वं विश्रान्तिं लभसे सखे ।\nतदा धन्यः कृतार्थः सन् जीवन्मुक्तो भविष्यसि ॥ ४३॥"
  },
  {
    "text": "मोक्षरूपं तमेवाहुर्योगिनस्तत्त्वदर्शिनः ।\nस्वरूपज्ञानमात्रेण लाभस्तत्कण्ठहारवत् ॥ ४४॥"
  },
  {
    "text": "प्रबुद्धतत्त्वस्य तु पूर्णबोधे न सत्यमाया न च कार्यमस्याः ।\nतमस्तमःकार्यमसत्यसर्वं न दृश्यते भानोर्महाप्रकाशे ॥ ४५॥"
  },
  {
    "text": "अतस्ततो नास्ति जगत्प्रसिद्धं शुद्धे परे ब्रह्मणि लेशमात्रम् ।\nमृषामयं कल्पितनामरूपं रज्ज्वां भुजङ्गो मृदि कुम्भभाण्डम् ॥ ४६॥"
  },
  {
    "text": "इत्यध्यात्मविद्यायां योगशास्त्रे श्रीवासुदेवार्जुनसंवादे\nशान्तिगीतायां सप्तमोऽध्यायः ॥ ७॥"
  },
  {
    "text": "अथाष्टमोऽध्यायः ।\nअर्जुन उवाच ।\nकिं लक्ष्यं स्वात्मरूपेण यद्ब्रह्म कथ्यते विदा ।\nयज्ज्ञात्वा ब्रह्मरूपेण स्वात्मानं वेद्मि तद्वद ॥ १॥"
  },
  {
    "text": "श्रीभगवनुवाच ।\nअङ्गुष्ठमात्रः पुरुषो हृत्पद्मे यो व्यवस्थितः ।\nतमात्मानञ्च वेत्तारं विद्धि बुद्ध्या सुसूक्ष्मया ॥ २॥"
  },
  {
    "text": "हृदयकमलं पार्थ अङ्गुष्ठपरिमाणतः ।\nतत्र तिष्ठति यो भाति वंशपर्वणीवाम्बरम् ।\nअङ्गुष्ठमात्रं पुरुषं तेनैव वदति श्रुतिः ॥ ३॥"
  },
  {
    "text": "महाकाशे घटे जातेऽवकाशो घटमध्यगः ।\nघटावच्छिन्न आकाशः कथ्यते लोकपण्डितैः ॥ ४॥"
  },
  {
    "text": "कूटस्थोऽपि तथा बुद्धिः कल्पिता तु यदा भवेत् ।\nतदा कूटस्थचैतन्यः बुद्ध्यन्तस्थं विभासते ।\nबुद्ध्यवच्छिन्नचैतन्यं जीवलक्ष्यं त्वमेव हि ॥ ५॥"
  },
  {
    "text": "प्रज्ञानं तच्च गायन्ति वेदशास्त्रविशारदाः ।\nआनन्दं ब्रह्मशब्दाभ्यां विशेषणविशेषितम् ॥ ६॥"
  },
  {
    "text": "श‍ृणोति येन जानाति पश्यति च विजिघ्रति ।\nस्वादास्वादं विजानाति शीतञ्चोष्णादिकं तथा ॥ ७॥"
  },
  {
    "text": "चैतन्यं वेदनारूपं तत्सर्ववेदनाश्रयम् ।\nअलक्ष्यं शुद्धचैतन्यं कूटस्थं लक्षयेत् श्रुतिः ॥ ८॥"
  },
  {
    "text": "बुद्ध्यावच्छिन्नचैतन्यं वृत्यारूढं यदा भवेत् ।\nज्ञानशब्दाभिधं तर्हि तेन चैतन्यबोधनम् ॥ ९॥"
  },
  {
    "text": "यदा वृत्तिः प्रमाणेन विषयेणैकतां व्रजेत् ।\nवृत्तविषयचैतन्ये एकत्वेन फलोदयः ॥ १०॥"
  },
  {
    "text": "तदा वृत्तिलये प्राप्ते ज्ञानं चैतन्यमेव तत् ।\nप्रबोधनाय चैतन्यं ज्ञानशब्देन कथ्यते ॥ ११॥"
  },
  {
    "text": "श‍ृणोषि वीक्षसे यद्यत्तत्र संविदनुत्तमा ।\nअनुस्यूततया भाति तत्तत्सर्वप्रकाशिका ॥ १२॥"
  },
  {
    "text": "संविदं तां विचारेण चैतन्यमवधारय ।\nतत्र पश्यसि यद्वस्तु जानामीति विभासते ।\nतद्धि संवित्प्रभावेन विज्ञेयं स्वरूपं ततः ॥ १३॥"
  },
  {
    "text": "सर्वं निरस्य दृश्यत्वादनात्मत्वाज्जडत्वतः ।\nतमविच्छिन्नमात्मानं विद्धि सुसूक्ष्मया धिया ॥ १४॥"
  },
  {
    "text": "या संवित् सैव हि त्वात्मा चैतन्यं ब्रह्म निश्चिनु ।\nत्वंपदस्य च लक्ष्यं तज्ज्ञातव्यं गुरुवाक्यतः ॥ १५॥"
  },
  {
    "text": "घटाकाशो महाकाश इव जानीहि चैकताम् ।\nअखण्डत्वं भवेदैक्यं ज्ञात्वा ब्रह्ममयो भव ॥ १६॥"
  },
  {
    "text": "कुम्भाकाशमहाकाशो यथाऽभिन्नो स्वरूपतः ।\nतथात्मब्रह्मणोऽभेदं ज्ञात्वा पूर्णो भवार्जुन ॥ १७॥"
  },
  {
    "text": "नानाधारे यथाकाशः पूर्ण एको हि भासते ।\nतथोपाधिषु सर्वत्र चैकात्मा पूर्णनिरद्वयः ॥ १८॥"
  },
  {
    "text": "यथा दीपसहस्रेषु वह्निरेको हि भास्वरः ।\nतथा सर्वशरीरेषु ह्येकात्मा चित्सदव्ययः ॥ १९॥"
  },
  {
    "text": "सहस्रधेनुषु क्षीरं सर्पिरेकं न भिद्यते ।\nनानारणिप्रस्तरेषु कृशानुर्भेदवर्जितः ॥ २०॥"
  },
  {
    "text": "नानाजलाशयेष्वेवं जलमेकं स्फुरत्यलम् ।\nनानावर्णेषु पुष्पेषु ह्येकं तन्मधुरं मधु ॥ २१॥"
  },
  {
    "text": "इक्षुदण्डेष्वसंख्येषु चैकं हि रसमैक्षवम् ।\nतथा हि सर्वभावेषु चैतन्यं पूर्णमद्वयम् ॥ २२॥"
  },
  {
    "text": "अद्वये पूर्णचैतन्ये कल्पितं माययाखिलम् ।\nमृषा सर्वमधिष्ठानं नानारूपेण भासते ॥ २३॥"
  },
  {
    "text": "अखण्डे विमले पूर्णे द्वैतगन्धविवर्जिते ।\nनान्यत्किञ्चित्केवलं सन्नानाभावेन राजते ॥ २४॥"
  },
  {
    "text": "स्वप्नवद्दृश्यते सर्वं चिद्विवर्तं चिदेव हि ।\nकेवलं ब्रह्ममात्रन्तु सच्चिदानन्दमव्ययम् ॥ २५॥"
  },
  {
    "text": "सच्चिदानन्दशब्देन तल्लक्ष्यं लक्षयेत् श्रुतिः ।\nअक्षरमक्षरातीतं शब्दातीतं निरञ्जनम् ।\nतत्स्वरूपं स्वयं ज्ञात्वा ब्रह्मवित्त्वं परित्यज ॥ २६॥"
  },
  {
    "text": "अभिमानावृतिर्मुख्या तेनैव स्वरूपावृतिः ।\nपञ्चकोशेष्वहङ्कारः कर्तृभावेन राजते ॥ २७॥"
  },
  {
    "text": "ब्रह्मवित्त्वाभिमानं यद्भवेद्विज्ञानसंज्ञिते ।\nअहङ्कारस्य तद्धर्म पिहिते स्वरूपेऽमले ॥ २८॥"
  },
  {
    "text": "अतः संत्यज्य तद्भावं केवलं स्वरूपे स्थितम् ।\nतत्त्वज्ञानमिति प्राहुर्योगिनस्तत्त्वदर्शिनः ॥ २९॥"
  },
  {
    "text": "अन्धकारगृहे शायी शरीरं तूलिकावृतम् ।\nदेहादिकं च नास्तीति निश्चयेन विभावय ॥ ३०॥"
  },
  {
    "text": "न पश्यसि तदा किञ्चिद्विभाति साक्षि सत्स्वयम् ।\nअहमस्मीति भावेन चान्तः स्फुरति केवलम् ॥ ३१॥"
  },
  {
    "text": "निःशेषत्यक्तसंघातः केवलः पुरुषः स्वयम् ।\nअस्ति नास्ति बुद्धिधर्मे सर्वात्मना परित्यजेत् ॥ ३२॥"
  },
  {
    "text": "अहं सर्वात्मना त्यक्त्वा सर्वभावेन सर्वदा ।\nअहमस्मीत्यहं भामि विसृज्य केवलो भव ॥ ३३॥"
  },
  {
    "text": "जाग्रदपि सुषुप्तिस्थो जाग्रद्धर्मविवर्जितः ।\nसौषुप्ते क्षयिते धर्मे त्वज्ञाने चेतनः स्वयम् ॥ ३४॥"
  },
  {
    "text": "हित्वा सुषुप्तावज्ञानं यद्भावो भाववर्जितः ।\nप्रज्ञया स्वरूपं ज्ञात्वा प्रज्ञाहीनस्तथा भव ॥ ३५॥"
  },
  {
    "text": "न शब्दः श्रवणं नापि न रूपं दर्शनं तथा ।\nभावाभावौ न वै किञ्चित् सदेवास्ति न किञ्चन ॥ ३६॥"
  },
  {
    "text": "सुसूक्ष्मया धिया बुद्ध्वा स्वरूपं स्वस्थचेतनम् ।\nबुद्धौ ज्ञानेने लीनायां यत्तच्छुद्धस्वरूपकम् ॥ ३७॥"
  },
  {
    "text": "इति ते कथितं तत्त्वं सारभूतं शुभाशय ।\nशोको मोहस्त्वयि नास्ति शुद्धरूपोऽसि निष्कलः ॥ ३८॥"
  },
  {
    "text": "शान्तव्रत उवाच ।\nश्रुत्वा प्रोक्तं वासुदेवेन पार्थो हित्वाऽऽसक्तिं मायिकेऽसत्यरूपे ।\nत्यक्त्वा सर्वं शोकसन्तापजालं ज्ञात्वा तत्त्वं सारभूतं कृतार्थः ॥ ३९॥"
  },
  {
    "text": "कृष्णं प्रणम्याथ विनीतभावैर्ध्यात्वा हृदिस्थं विमलं प्रपन्नम् ।\nप्रोवाच भक्त्या वचनेन पार्थः कृताञ्जलिर्भावभरेण नम्रः ॥ ४०॥"
  },
  {
    "text": "अर्जुन उवाच ।\nत्वमाद्यरूपः पुरुषः पुराणो न वेद वेदस्तव सारतत्त्वम् ।\nअहं न जाने किमु वच्मि कृष्ण नमामि सर्वान्तरसम्प्रतिष्ठम् ॥ ४१॥"
  },
  {
    "text": "त्वमेव विश्वोद्भवकारणं सत् समाश्रयस्त्वं जगतः प्रसिद्धः ।\nअनन्तमूर्तिर्वरदः कृपालुर्नमामि सर्वान्तरसम्प्रतिष्ठम् ॥ ४२॥"
  },
  {
    "text": "वदामि किं ते परिशेषतत्त्वं न जाने किञ्चित्तव मर्म गूढम् ।\nत्वमेव सृष्टिस्थितिनाशकर्ता नमामि सर्वान्तरसम्प्रतिष्ठम् ॥ ४३॥"
  },
  {
    "text": "विश्वरूपं पुरा दृष्टं त्वमेव स्वयमीश्वरः ।\nमोहयित्वा सर्वलोकान् रूपमेतत् प्रकाशितम् ॥ ४४॥"
  },
  {
    "text": "सर्वे जानन्ति त्वं वृष्णिः पाण्डवानां सखा हरिः ।\nकिं ते वक्ष्यामि तत्तत्त्वं न जानन्ति दिवौकसः ॥ ४५॥"
  },
  {
    "text": "श्रीभगवानुवाच ।\nतत्त्वज्ञोऽसि यदा पार्थ तूष्णीं भव तदा सखे ।\nयद्दृष्टं विश्वरूपं मे मायामात्रं तदेव हि ॥ ४६॥"
  },
  {
    "text": "तेन भ्रान्तोऽसि कौन्तेय स्वस्वरूपं विचिन्तय ।\nमुह्यन्ति मायया मूढास्तत्त्वज्ञा मोहवर्जिताः ॥ ४७॥"
  },
  {
    "text": "शान्तिगीतामिमां पार्थ मयोक्तां शान्तिदायिनीम् ।\nयः श‍ृणुयात् पठेद्वापि मुक्तः स्याद्भवबन्धनात् ॥ ४८॥"
  },
  {
    "text": "न कदाचिद्भवेत् सोऽपि मोहितो मम मायया ।\nआत्मज्ञानाच्छोकशान्तिर्भवेद्गीताप्रसादतः ॥ ४९॥"
  },
  {
    "text": "शान्तव्रत उवाच ।\nइत्युक्त्वा भगवान् कृष्णः प्रफुल्लवदनः स्वयम् ।\nअर्जुनस्य करं धृत्वा युधिष्ठिरान्तिकं ययौ ॥ ५०॥"
  },
  {
    "text": "इयं गीता तु शान्त्याख्या गुह्याद्गुह्यतरा परा ।\nतव स्नेहान्मया प्रोक्ता यद्दत्ता गुरुणा मयि ॥ ५१॥"
  },
  {
    "text": "न दातव्या क्वचिन्मोहाच्छठाय नास्तिकाय च ।\nकुतर्काय च मूर्खाय निर्देयोन्मार्गवर्तिने ॥ ५२॥"
  },
  {
    "text": "प्रदातव्या विरक्ताय प्रपन्नाय मुमुक्षवे ।\nगुरुदैवतभक्ताय शान्ताय ऋजवे तथा ॥ ५३॥"
  },
  {
    "text": "सश्रद्धाय विनीताय दयाशीलाय साधवे ।\nविद्वेषक्रोधहीनाय देया गीता प्रयत्नतः ॥ ५४॥"
  },
  {
    "text": "इति ते कथिता राजन् शान्तिगीता सुगोपिता ।\nशोकशान्तिकरी दिव्या ज्ञानदीपप्रदीपनी ॥ ५५॥"
  },
  {
    "text": "गीतेयं शान्तिनाम्नी मधुरिपुगदिता पार्थशोकप्रशान्त्यै\nपापौघं तापसंघं प्रहरति पठनात् सारभूतातिगुह्या ।\nआविर्भूता स्वयं सा स्वगुरुकरुणया शान्तिदा शान्तभावा\nकाशीसत्त्वे सभासा तिमिरचयहरा नर्तयन् पद्यबन्धैः ॥ ५६॥"
  },
  {
    "text": "इत्यध्यात्मविद्यायां योगशास्त्रे श्रीवासुदेवार्जुनसंवादे\nशान्तिगीतायामष्टमोऽध्यायः ॥ ८॥"
  },
  {
    "text": "इति शान्तिगीता समाप्ता ॥"
  }
]
[
  {
    "text": "काश्यपगीता"
  },
  {
    "text": "अत्राप्युदाहरन्तीमा गाथा नित्यं क्षमावताम् ।\nगीताः क्षमावतां कृष्णे काश्यपेन महात्मना ॥ १॥"
  },
  {
    "text": "क्षमा धर्मः क्षमा यज्ञः क्षमा वेदाः क्षमा श्रुतम् ।\nय एतदेव जानाति स सर्व क्षन्तुमर्हति ॥ २॥"
  },
  {
    "text": "क्षमा ब्रह्म क्षमा सत्यं क्षमा भूतं च भावि च ।\nक्षमा तपः क्षमा शौचं क्षमयेदं धृतं जगत् ॥ ३॥"
  },
  {
    "text": "अतियज्ञविदांलोकान्क्षमिणः प्राप्नुवन्ति च ।\nअतिब्रह्मविदांलोकानतिचापि तपस्विनाम् ॥ ४॥"
  },
  {
    "text": "अन्येवै यजुषां लोकाः कर्मिणामपरे तथा ।\nक्षमावतां ब्रह्मलोके लोकाः परमपूजिताः ॥ ५॥"
  },
  {
    "text": "क्षमा तेजस्विनां तेजः क्षमा ब्रह्म तपस्विनाम् ।\nक्षमा सत्यं सत्यवतां क्षमा यज्ञः क्षमा शमः ॥ ६॥"
  },
  {
    "text": "तां क्षमां तादृशीं कृष्णे कथमस्मद्विधस्त्यजेत् ।\nयस्यां ब्रह्म च सत्यं च यज्ञालोकाश्चधिष्ठिताः ॥ ७॥"
  },
  {
    "text": "क्षन्तव्यमेव सततं पुरुषेण विजानता ।\nयदा हि क्षमते सर्वं ब्रह्म सम्पद्यते तदा ॥ ८॥"
  },
  {
    "text": "क्षमावतामयं लोकः परश्चैव क्षमावताम् ।\nइह सन्मानमृच्छति परत्र च शुभां गतिम् ॥ ९॥"
  },
  {
    "text": "येषां मन्युर्मनुष्याणां क्षमयाऽभिहतः सदा ।\nतेषां परतरे लोकास्तस्मात्क्षान्तिः परा मता ॥ १०॥"
  },
  {
    "text": "इति गीताः काश्यपेन गाथा नित्यं क्षमावताम् ।\nश्रुत्वा गाथाः क्षमायास्त्वं तुष्य द्रौपदि माक्रुधः ॥ ११॥"
  },
  {
    "text": "पितामहः शान्तनवः क्षमां सम्पूजयिष्यति ।s\nकृष्णश्च देवकीपुत्रः क्षमां सम्पूजयिष्यति ॥ १२॥"
  },
  {
    "text": "आचार्यो विदुरः क्षत्ता शममेव वदिष्यतः ।\nकृपश्च संजयश्चैव शममेव वदिष्यतः ॥ १३॥"
  },
  {
    "text": "सोमदत्तो युयुत्सुश्च द्रोणपुत्रस्तथैव च ।\nपितामहश्च नो व्यासः शमं वदति नित्यशः ॥ १४॥"
  },
  {
    "text": "सुयोधनो नार्हतीति क्षमामेवं न विन्दति ।\nअर्हस्तत्राहमित्येवं तस्मान्मां विन्दते क्षमा ॥ १५॥"
  },
  {
    "text": "एतदात्मवतां वृत्तमेष धर्मः सनातनः ।\nक्षमाचैवानृशंस्यं च तत्कर्तास्म्यहमंजसा ॥ १६॥"
  },
  {
    "text": "परैस्ताडितस्यापितत्ताडनसमर्थस्य \nचिते क्षोभानुत्पत्तिः क्षमा ॥ १७॥"
  },
  {
    "text": "॥ इति काश्यपगीता समाप्ता ॥"
  }
]
[
  {
    "text": "वैष्णवगीता"
  },
  {
    "text": "अम्बरीष उवाच --\nकेनोपायेन देवर्षे भवबन्धाद्विमुच्यते ।\nतद्वदस्व महाभाग यद्यस्ति मय्यनुग्रहः॥ १॥"
  },
  {
    "text": "नारद उवाच --\nसाधु पृष्टं महाभाग सर्वधर्मभृतां वर ।\nवक्ष्यामि तव राजेन्द्र श‍ृणुष्वावहितो मम ॥ २॥"
  },
  {
    "text": "कैवल्यदायिनी गीता श्रीवैष्णवगीताभिधा ।\nश‍ृणुष्व परया भक्त्या भवबन्धविमुक्तये ॥ ३॥"
  },
  {
    "text": "वैष्णवानां गतिर्यत्र पादस्पर्शश्च यत्र वै ।\nतत्र सर्वाणि तीर्थानि तिष्ठन्ति नृपसत्तम ॥ ४॥"
  },
  {
    "text": "आलापं गात्रसंस्पर्शं पादाभिवन्दनं तथा ।\nवाञ्छन्ति सर्वतीर्थानि वैष्णवानां सदैव हि ॥ ५॥"
  },
  {
    "text": "विष्णुमन्त्रोपासकानां शुद्धं पादोदकं शुभम् ।\nपुनाति सर्वतीर्थानि वसुधामपि भूपते ॥ ६॥"
  },
  {
    "text": "निपीडितोऽहं श्रान्तोऽहम् दाघसंसारवर्त्मनि ।\nयेन भूयो न गच्छामि तत् कुरुष्व श्रीवैष्णव ॥ ७॥"
  },
  {
    "text": "दीनं च भक्तिहीनं च आधिव्याधिनिपीडितम् ।\nअनाश्रयमनाथं च त्राहि मां कृपया प्रभो ॥ ८॥"
  },
  {
    "text": "गतिर्नास्ति गतिर्नास्ति सत्यं श्रीवैष्णवं विना ।\nतत्पादरजसा पूतं त्रैलोक्यं सचराचरम् ॥ ९॥"
  },
  {
    "text": "कथितं तव राजेन्द्र रहस्यं परमाद्भुतम् ।\nअभक्ताय न दातव्यं दत्ते तु नारका भवेत् ॥ १०॥"
  },
  {
    "text": "इति श्रीवैष्णवगीता समाप्ता ॥"
  }
]
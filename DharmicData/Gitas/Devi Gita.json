[
  {
    "text": "देवीगीता"
  },
  {
    "text": "॥ श्री गणेशाय नमः ॥"
  },
  {
    "text": "॥ ॐ नमः श्री देव्यै ॥"
  },
  {
    "text": "अथ श्रीमद्देवीगीता प्रारभ्यते ।\n॥ अथ प्रथमोऽध्यायः ॥"
  },
  {
    "text": "हिमालय उवाच -\nयोगं च भक्तिसहितं ज्ञानं च श्रुतिसंमतम् ।\nवदस्व परमेशानि त्वमेवाहं यतो भवेः ॥"
  },
  {
    "text": "व्यास उवाच -\nइति तस्य वचः श्रुत्वा प्रसन्नमुखपङ्कजा ।\nवक्तुमारभताम्बा सा रहस्यं श्रुतिगूहितम्॥"
  },
  {
    "text": "श‍ृण्वन्तु निर्जराः सर्वे व्याहरन्त्या वचो मम ।\nयस्य श्रवणमात्रेण मद्रूपत्वं प्रपद्यते ॥ १॥"
  },
  {
    "text": "अहमेवास पूर्वं मे नान्यत्किञ्चिन्नगाधिप ।\nतदात्मरूपं चित्संवित्परब्रह्मैकनामकम् ॥ २॥"
  },
  {
    "text": "अप्रतर्क्यमनिर्देश्यमनौपम्यमनामयम् ।\nतस्य काचित्स्वतःसिद्धा शक्तिर्मायेति विश्रुता ॥ ३॥"
  },
  {
    "text": "न सती सा नासती सा नोभयात्मा विरोधतः ।\nएतद्विलक्षणा काचिद्वस्तुभूताऽस्ति सर्वदा ॥ ४॥"
  },
  {
    "text": "पावकस्योष्णतेवेयमुष्णांशोरिव दीधितिः ।\nचन्द्रस्य चन्द्रिकेवेयं ममेयं सहजा ध्रुवा ॥ ५॥"
  },
  {
    "text": "तस्यां कर्माणि जीवानां जीवाः कालाश्च सञ्चरे ।\nअभेदेन विलीनाः स्युः सुषुप्तौ व्यवहारवत् ॥ ६॥"
  },
  {
    "text": "स्वशक्तेश्च समायोगादहं बीजात्मतां गता ।\nस्वधारावरणात्तस्या दोषत्वं च समागतम् ॥ ७॥"
  },
  {
    "text": "चैतन्यस्य समायोगान्निमित्तत्वं च कथ्यते ।\nप्रपञ्चपरिणामाच्च समवायित्वमुच्यते ॥ ८॥"
  },
  {
    "text": "केचित्तां तप इत्याहुस्तमः केचिज्जडं परे ।\nज्ञानं माया प्रधानं च प्रकृतिं शक्तिमप्यजाम् ॥ ९॥"
  },
  {
    "text": "विमर्श इति तां प्राहुः शैवशास्त्रविशारदाः ।\nअविद्यामितरे प्राहुर्वेदतत्त्वार्थचिन्तकाः ॥ १०॥"
  },
  {
    "text": "एवं नानाविधानि स्युर्नामानि निगमादिषु ।\nतस्याजडत्वं दृश्यत्वाज्ज्ञाननाशात्ततोऽसती ॥११॥"
  },
  {
    "text": "चैतन्यस्य न दृश्यत्वं दृश्यत्वे जडमेव तत् ।\nस्वप्रकाशं च चैतन्यं न परेण प्रकाशितम् ॥ १२॥"
  },
  {
    "text": "अनवस्थादोषसत्त्वान्न स्वेनापि प्रकाशितम् ।\nकर्मकर्तृविरोधः स्यात्तस्मात्तद्दीपवत्स्वयम् ॥ १३॥"
  },
  {
    "text": "प्रकाशमानमन्येषां भासकं विद्धि पर्वत ।\nअत एव च नित्यत्वं सिद्धं संवित्तनोर्मम ॥ १४॥"
  },
  {
    "text": "जाग्रत्स्वप्नसुषुप्त्यादौ दृश्यस्य व्यभिचारतः ।\nसंविदो व्यभिचारश्च नानुभूतोऽस्ति कर्हिचित् ॥ १५॥"
  },
  {
    "text": "यदि तस्याप्यनुभवतर्ह्ययं येन साक्षिणा ।\nअनुभूतः स एवात्र शिष्टः संविद्वपुः पुरा ॥ १६॥"
  },
  {
    "text": "अत एव च नित्यत्वं प्रोक्तं सच्छास्त्रकोविदः ।\nआनन्दरूपता चास्याः परप्रेमास्पदत्वतः ॥ १७॥"
  },
  {
    "text": "मा न भूवं हि भूयासमिति प्रेमात्मनि स्थितम् ।\nसर्वस्यान्यस्य मिथ्यात्वादसङ्गत्वं स्फुटं मम ॥ १८॥"
  },
  {
    "text": "अपरिच्छिन्नताप्येवमत एव मता मम ।\nतच्च ज्ञानं नात्मधर्मो धर्मत्वे जडताऽऽत्मनः ॥ १९॥"
  },
  {
    "text": "ज्ञानस्य जडशेषत्वं न दृष्टं न च संभवि ।\nचिद्धर्मत्वं तथा नास्ति चितश्चिन्न हि भिद्यते ॥ २०॥"
  },
  {
    "text": "तस्मादात्मा ज्ञानरूपः सुखरूपश्च सर्वदा ।\nसत्यः पूर्णोऽप्यसङ्गश्च द्वैतजालविवर्जितः ॥ २१॥"
  },
  {
    "text": "स पुनः कामकर्मादियुक्तया स्वीयमायया ।\nपूर्वानुभूतसंस्कारात्कालकर्मविपाकतः ॥ २२॥"
  },
  {
    "text": "अविवेकाच्च तत्त्वस्य सिसृक्षावान्प्रजायते ।\nअबुद्धिपूर्वः सर्गोऽयं कथितस्ते नगाधिप ॥ २३॥"
  },
  {
    "text": "एतद्धि यन्मया प्रोक्तं मम रूपमलौकिकम् ।\nअव्याकृतं तदव्यक्तं मायाशबलमित्यपि ॥ २४॥"
  },
  {
    "text": "प्रोच्यते सर्वशास्त्रेषु सर्वकारणकारणम् ।\nतत्त्वानामादिभूतं च सच्चिदानन्दविग्रहम् ॥ २५॥"
  },
  {
    "text": "सर्वकर्मघनीभूतमिच्छाज्ञानक्रियाश्रयम् ।\nह्रीङ्कारमन्त्रवाच्यं तदादितत्त्वं तदुच्यते ॥ २६॥"
  },
  {
    "text": "तस्मादाकाश उत्पन्नः शब्दतन्मात्ररूपकः ।\nभवेत्स्पर्शात्मको वायुस्तेजो रूपात्मकं पुनः ॥ २७॥"
  },
  {
    "text": "जलं रसात्मकं पश्चात्ततो गन्धात्मिका धरा ।\nशब्दैकगुण आकाशो वायुः स्पर्शरवान्वितः ॥ २८॥"
  },
  {
    "text": "शब्दस्पर्शरूपगुणं तेज इत्युच्यते बुधैः ।\nशब्दस्पर्शरूपरसैरापो वेदगुणाः स्मृताः ॥ २९॥"
  },
  {
    "text": "शब्दस्पर्शरूपरसगन्धैः पञ्चगुणा धरा ।\nतेभ्योऽभवन्महत्सूत्रं यल्लिङ्गं परिचक्षते ॥ ३०॥"
  },
  {
    "text": "सर्वात्मकं तत्सम्प्रोक्तं सूक्ष्मदेहोऽयमात्मनः ।\nअव्यक्तं कारणो देहः स चोक्तः पूर्वमेव हि ॥ ३१॥"
  },
  {
    "text": "यस्मिञ्जगद्बीजरूपं स्थितं लिङ्गोद्भवो यतः ।\nततः स्थूलानि भूतानि पञ्चीकरणमार्गतः ॥ ३२॥"
  },
  {
    "text": "पञ्च सङ्ख्यानि जायन्ते तत्प्रकारस्त्वथोच्यते ।\nपूर्वोक्तानि च भूतानि प्रत्येकं विभजेद्द्विधा ॥ ३३॥"
  },
  {
    "text": "एकैकं भागमेकस्य चतुर्धा विभजेद्गिरे ।\nस्वस्वेतरद्वितीयांशे योजनात्पञ्च पञ्च ते॥ ३४॥"
  },
  {
    "text": "तत्कार्यं च विराड् देहः स्थूलदेहोऽयमात्मनः ।\nपञ्चभूतस्थसत्त्वांशैः श्रोत्रादीनां समुद्भवः ॥ ३५॥"
  },
  {
    "text": "ज्ञानेन्द्रियाणां राजेन्द्र प्रत्येकं मीलितैस्तु तैः ।\nअन्तःकरणमेकं स्याद्वृत्तिभेदाच्चतुर्विधम् ॥ ३६॥"
  },
  {
    "text": "यदा तु सङ्कल्पविकल्पकृत्यं\n       तदा भवेत्तन्मन इत्यभिख्यम् ।\nस्याद्बुद्धिसंज्ञं च यदा प्रवेत्ति\n       सुनिश्चितं संशयहीनरूपम् ॥ ३७॥"
  },
  {
    "text": "अनुसन्धानरूपं तच्चित्तं च परिकीर्तितम् ।\nअहङ्कृत्याऽऽत्मवृत्या तु तदहङ्कारतां गतम् ॥ ३८॥"
  },
  {
    "text": "तेषां रजोंऽशैर्जातानि क्रमात्कर्मेन्द्रियाणि च ।\nप्रत्येकं मीलितैस्तैस्तु प्राणो भवति पञ्चधा ॥ ३९॥"
  },
  {
    "text": "हृदि प्राणो गुदेऽपानो नाभिस्थस्तु समानकः ।\nकण्ठदेशेप्युदानः स्याद्व्यानः सर्वशरीरगः ॥ ४०॥"
  },
  {
    "text": "ज्ञानेन्द्रियाणि पञ्चैव पञ्च कर्मेन्द्रियाणि च ।\nप्राणादि पञ्चकं चैव धिया च सहितं मनः ॥ ४१॥"
  },
  {
    "text": "एतत्सूक्ष्मशरीरं स्यान्मम लिङ्गं यदुच्यते ।\nतत्र या प्रकृतिः प्रोक्ता सा राजन्विविधा स्मृता ॥ ४२॥"
  },
  {
    "text": "सत्त्वात्मिका तु माया स्यादविद्या गुणमिश्रिता ।\nस्वाश्रयं या तु संरक्षेत्सा मायेति निगद्यते ॥ ४३॥"
  },
  {
    "text": "तस्यां यत्प्रतिबिम्बं स्याद्बिम्बभूतस्य चेशितुः ।\nस ईश्वरः समाख्यातः स्वाश्रयज्ञानवान् परः ॥ ४४॥"
  },
  {
    "text": "सर्वज्ञः सर्वकर्ता च सर्वानुग्रहकारकः ।\nअविद्यायां तु यत्किञ्चित्प्रतिबिंबं नगाधिप ॥ ४५॥"
  },
  {
    "text": "तदेव जीवसंज्ञं स्यात्सर्वदुःखाश्रयं पुनः ।\nद्वयोरपीह सम्प्रोक्तं देहत्रयमविद्यया ॥ ४६॥"
  },
  {
    "text": "देहत्रयाभिमानाच्चाप्यभून्नामत्रयं पुनः ।\nप्राज्ञस्तु कारणात्मा स्यात्सूक्ष्मधी तु तैजसः ॥ ४७॥"
  },
  {
    "text": "स्थूलदेही तु विश्वाख्यस्त्रिविधः परिकीर्तितः ।\nएवमीशोऽपि सम्प्रोक्त ईशसूत्रविराट्पदैः ॥ ४८॥"
  },
  {
    "text": "प्रथमो व्यष्टिरूपस्तु समष्ट्यात्मा परः स्मृतः ।\nस हि सर्वेश्वरः साक्षाज्जीवानुग्रहकाम्यया ॥ ४९॥"
  },
  {
    "text": "करोति विविधं विश्वं नानाभोगाश्रयं पुनः ।\nमच्छक्तिप्रेरितो नित्यं मयि राजन्प्रकल्पितः ॥ ५०॥"
  },
  {
    "text": "इति श्रीदेवीभागवते देवीगीतायां प्रथमोऽध्यायः ॥"
  },
  {
    "text": "॥ अथ द्वितीयोऽध्यायः ॥"
  },
  {
    "text": "देव्युवाच -\nमन्मायाशक्तिसंक्लृप्तंजगत्सर्वं चराचरम् ।\nसापि मत्तः पृथङ् माया नास्त्येव परमार्थतः ॥ १॥"
  },
  {
    "text": "व्यवहारदृशा सेयं मायाऽविद्येति विश्रुता ।\nतत्त्वदृष्ट्या तु नास्त्येव तत्त्वमेवास्ति केवलम् ॥ २॥"
  },
  {
    "text": "साहं सर्वं जगत्सृष्ट्वा तदन्तः प्रविशाम्यहम् ।\nमाया कर्मादिसहिता गिरे प्राणपुरःसरा ॥ ३॥"
  },
  {
    "text": "लोकान्तरगतिर्नो चेत्कथं स्यादिति हेतुना ।\nयथा यथा भवन्त्येव मायाभेदास्तथा तथा ॥ ४॥"
  },
  {
    "text": "उपाधिभेदाद्भिन्नाऽहं घटाकाशादयो यथा ।\nउच्चनीचादि वस्तूनि भासयन्भास्करः सदा ॥ ५ ॥"
  },
  {
    "text": "न दुष्यति तथैवाहं दोषैर्लिप्ता कदापि न ।\nमयि बुद्ध्यादिकर्तृत्वमध्यस्यैवापरे जनाः ॥ ६॥"
  },
  {
    "text": "वदन्ति चात्मा कर्तेति विमूढा न सुबुद्धयः ।\nअज्ञानभेदतस्तद्वन्मायाया भेदतस्तथा ॥ ७॥"
  },
  {
    "text": "जीवेश्वरविभागश्च कल्पितो माययैव तु ।\nघटाकाशमहाकाशविभागः कल्पितो यथा ॥ ८॥"
  },
  {
    "text": "तथैव कल्पितो भेदो जीवात्मपरमात्मनोः ।\nयथा जीवबहुत्वं च माययैव न च स्वतः ॥ ९॥"
  },
  {
    "text": "तथेश्वरबहुत्वं च मायया न स्वभावतः ।\nदेहेन्द्रियादिसङ्घातवासनाभेदभेदिता ॥ १०॥"
  },
  {
    "text": "अविद्या जीवभेदस्य हेतुर्नान्यः प्रकीर्तितः ।\nगुणानां वासनाभेदभेदिता या धराधर ॥ ११॥"
  },
  {
    "text": "माया सा परभेदस्य हेतुर्नान्यः कदाचन ।\nमयि सर्वमिदं प्रोतमोतं च धरणीधर ॥ १२॥"
  },
  {
    "text": "ईश्वरोऽहं च सूत्रात्मा विराडात्माऽहमस्मि च ।\nब्रह्माऽहं विष्णुरुद्रौ च गौरी ब्राह्मी च वैष्णवी ॥ १३॥"
  },
  {
    "text": "सूर्योऽहं तारकाश्चाहं तारकेशस्तथास्म्यहम् ।\nपशुपक्षिस्वरूपाऽहं चाण्डालोऽहं च तस्करः ॥ १४॥"
  },
  {
    "text": "व्याधोऽहं क्रूरकर्माऽहं सत्कर्मोऽहं महाजनः ।\nस्त्रीपुन्नपुंसकाकारोऽप्यहमेव न संशयः ॥ १५॥"
  },
  {
    "text": "यच्च किञ्चित्क्वचिद्वस्तु दृश्यते श्रूयतेऽपि वा ।\nअन्तर्बहिश्च तत्सर्वं व्याप्याहं सर्वदा स्थिता ॥ १६॥"
  },
  {
    "text": "न तदस्ति मया त्यक्तं वस्तु किञ्चिच्चराचरम् ।\nयद्यस्ति चेत्तच्छून्यं स्याद्वन्ध्यापुत्रोपमं हि तत् ॥ १७॥"
  },
  {
    "text": "रज्जुर्यथा सर्पमालाभेदैरेका विभाति हि ।\nतथैवेशादिरूपेण भाम्यहं नात्र संशयः ॥ १८॥"
  },
  {
    "text": "अधिष्ठानातिरेकेण कल्पितं तन्न भासते ।\nतस्मान्मत्सत्तयैवैतत्सत्तावन्नान्यथा भवेत् ॥ १९॥"
  },
  {
    "text": "हिमालय उवाच -\nयथा वदसि देवेशि समष्ट्याऽऽत्मवपुस्त्विदम् ।\nतथैव द्रष्टुमिच्छामि यदि देवि कृपा मयि ॥ २०॥"
  },
  {
    "text": "व्यास उवाच -\nइति तस्य वचः श्रुत्वा सर्वे देवाः सविष्णवः ।\nननन्दुर्मुदितात्मानः पूजयन्तश्च तद्वचः ॥ २१॥"
  },
  {
    "text": "अथ देवमतं ज्ञात्वा भक्तकामदुघा शिवा ।\nअदर्शयन्निजं रूपं भक्तकामप्रपूरिणी ॥ २२॥"
  },
  {
    "text": "अपश्यंस्ते महादेव्या विराडरूपं परात्परम् ।\nद्यौर्मस्तकं भवेद्यस्य चन्द्रसूर्यौ च चक्षुषी ॥ २३॥"
  },
  {
    "text": "दिशः श्रोत्रे वचो वेदाः प्राणो वायुः प्रकीर्तितः ।\nविश्वं हृदयमित्याहुः पृथिवी जघनं स्मृतम् ॥ २४॥"
  },
  {
    "text": "नभस्तलं नाभिसरो ज्योतिश्चक्रमुरस्थलम् ।\nमहर्लोकस्तु ग्रीवा स्याज्जनो लोको मुखं स्मृतम् ॥ २५॥"
  },
  {
    "text": "तपो लोको रराटिस्तु सत्यलोकादधः स्थितः ।\nइन्द्रादयो बाहवः स्युः शब्दः श्रोत्रं महेशितुः ॥ २६॥"
  },
  {
    "text": "नासत्यदस्रौ नासे स्तौ गन्धो घ्राणं स्मृतो बुधैः ।\nमुखमग्निः समाख्यातो दिवारात्री च पक्ष्मणी ॥ २७॥"
  },
  {
    "text": "ब्रह्मस्थानं भ्रूविजृंभोऽप्यापस्तालुः प्रकीर्तिताः ।\nरसो जिह्वा समाख्याता यमो दंष्ट्राः प्रकीर्तिताः ॥ २८॥"
  },
  {
    "text": "दन्ताः स्नेहकला यस्य हासो माया प्रकीर्तिता ।\nसर्गस्त्वपाङ्गमोक्षः स्याद्व्रीडोर्ध्वोष्ठो महेशितुः ॥ २९॥"
  },
  {
    "text": "लोभः स्यादधरोष्ठोऽस्या धर्ममार्गस्तु पृष्ठभूः ।\nप्रजापतिश्च मेढ्रं स्याद्यः स्रष्टा जगतीतले ॥ ३०॥"
  },
  {
    "text": "कुक्षिः समुद्रा गिरयोऽस्थीनि देव्या महेशितुः ।\nनद्यो नाड्यः समाख्याता वृक्षाः केशाः प्रकीर्तिताः ॥ ३१॥"
  },
  {
    "text": "कौमारयौवनजरावयोऽस्य गतिरुत्तमा ।\nबलाहकास्तु केशाः स्युः सन्ध्ये ते वाससी विभोः ॥ ३२॥"
  },
  {
    "text": "राजञ्छ्रीजगदम्बायाश्चन्द्रमास्तु मनः स्मृतः ।\nविज्ञानशक्तिस्तु हरी रुद्रोन्तःकरणं स्मृतम् ॥ ३३॥"
  },
  {
    "text": "अश्वादिजातयः सर्वाः श्रोणिदेशे स्थिता विभोः ।\nअतलादिमहालोकाः कट्यधोभागतां गताः ॥ ३४॥"
  },
  {
    "text": "एतादृशं महारूपं ददृशुः सुरपुङ्गवाः ।\nज्वालामालासहस्राढ्यं लेलिहानं च जिह्वया ॥ ३५॥"
  },
  {
    "text": "दंष्ट्राकटकटारावं वमन्तं वह्निमक्षिभिः ।\nनानायुधधरं वीरं ब्रह्मक्षत्रौदनं च यत् ॥  ३६॥"
  },
  {
    "text": "सहस्रशीर्षनयनं सहस्रचरणं तथा ।\nकोटिसूर्यप्रतीकाशं विद्युत्कोटिसमप्रभम् ॥ ३७॥"
  },
  {
    "text": "भयङ्करं महाघोरं हृदक्ष्णोस्त्रासकारकम् ।\nददृशुस्ते सुराः सर्वे हाहाकारं च चक्रिरे ॥ ३८॥"
  },
  {
    "text": "विकम्पमानहृदया मूर्च्छामापुर्दुरत्ययाम् ।\nस्मरणं च गतं तेषां जगदम्बेयमित्यपि ॥ ३९॥"
  },
  {
    "text": "अथ ते ये स्थिता वेदाश्चतुर्दिक्षु महाविभोः ।\nबोधयामासुरत्युग्रं मूर्च्छातो मूर्च्छितान्सुरान् ॥ ४०॥"
  },
  {
    "text": "अथ ते धैर्यमालम्ब्य लब्ध्वा च श्रुतिमुत्तमाम् ।\nप्रेमाश्रुपूर्णनयना रुद्धकण्ठास्तु निर्जराः ॥ ४१॥"
  },
  {
    "text": "बाष्पगद्गददया वाचा स्तोतुं समुपचक्रिरे ।\nदेवा ऊचुः -\nअपराधं क्षमस्वाम्ब पाहि दीनांस्त्वदुद्भवान् ॥ ४२॥"
  },
  {
    "text": "कोपं संहर देवेशि सभया रूपदर्शनात् ।\nका ते स्तुतिः प्रकर्तव्या पामरैर्निजरैरिह ॥ ४३॥"
  },
  {
    "text": "स्वस्याप्यज्ञेय एवासौ यावान्यश्च स्वविक्रमः ।\nतदर्वाग्जायमानानां कथं स विषयो भवेत् ॥ ४४॥"
  },
  {
    "text": "नमस्ते भुवनेशानि नमस्ते प्रणवात्मके ।\nसर्व वेदान्तसंसिद्धे नमो ह्रीङ्कारमूर्तये ॥ ४५॥"
  },
  {
    "text": "यस्मादग्निः समुत्पन्नो यस्मात्सूर्यश्च चन्द्रमाः ।\nयस्मादोषधयः सर्वास्तस्मै सर्वात्मने नमः ॥ ४६॥"
  },
  {
    "text": "यस्माच्च देवाः संभूताः साध्याः पक्षिण एव च ।\nपशवश्च मनुष्याश्च तस्मै सर्वात्मने नमः ॥ ४७॥"
  },
  {
    "text": "प्राणापानौ व्रीहियवौ तपः श्रद्धा ऋतं तथा ।\nब्रह्मचर्यं विधिश्चैव यस्मात्तस्मै नमो नमः ॥ ४८॥"
  },
  {
    "text": "सप्त प्राणार्चिषो यस्मात्समिधः सप्त एव च ।\nहोमाः सप्त तथा लोकास्तस्मै सर्वात्मने नमः ॥ ४९॥"
  },
  {
    "text": "यस्मात्समुद्रा गिरयः सिन्धवः प्रचरन्ति च ।\nयस्मादोषधयः सर्वा रसास्तस्मै नमो नमः ॥ ५०॥"
  },
  {
    "text": "यस्माद्यज्ञः समुद्भूतो दीक्षायूपश्च दक्षिणाः ।\nऋचो यजूंषि सामानि तस्मै सर्वात्मने नमः ॥ ५१॥"
  },
  {
    "text": "नमः पुरस्तात्पृष्ठे च नमस्ते पार्श्वयोर्द्वयोः ।\nअध ऊर्ध्वं चतुर्दिक्षु मातर्भूयो नमो नमः ॥ ५२॥"
  },
  {
    "text": "उपसंहर देवेशि रूपमेतदलौकिकम् ।\nतदेव दर्शयास्माकं रूपं सुन्दरसुन्दरम् ॥ ५३॥"
  },
  {
    "text": "व्यास उवाच  -\nइति भीतान्सुरान्दृष्ट्वा जगदम्बा कृपार्णवा ।\nसंहृत्य रूपं घोरं तद्दर्शयामास सुन्दरम् ॥ ५४॥"
  },
  {
    "text": "पाशाङ्कुशवराभीतिधरं सर्वाङ्गकोमलम् ।\nकरुणापूर्णनयनं मन्दस्मितमुखाम्बुजम् ॥ ५५॥"
  },
  {
    "text": "दृष्ट्वा तत्सुन्दरं रूपं तदा भीतिविवर्जिताः ।\nशान्तिचित्ता प्रणेमुस्ते हर्षगद्गदनिःस्वनाः ॥ ५६॥"
  },
  {
    "text": "॥ इति श्रीदेवीभागवते देवीगीतायां द्वितीयोऽध्यायः ॥"
  },
  {
    "text": "॥ अथ तृतीयोऽध्यायः ॥"
  },
  {
    "text": "श्रीदेव्युवाच -\nक्व यूयं मन्दभाग्या वै क्वेदं रूपं महाद्भुतम् ।\nतथापि भक्तवात्सल्यादीदृशं दर्शितं मया ॥ १॥"
  },
  {
    "text": "न वेदाध्ययनैर्योगैर्न दानैस्तपसेज्यया ।\nरूपं द्रष्टुमिदं शक्यं केवलं मत्कृपां विना ॥ २॥"
  },
  {
    "text": "प्रकृतं श‍ृणु राजेन्द्र परमात्मात्र जीवताम् ।\nउपाधियोगात्सम्प्राप्तः कर्तृत्वादिकमप्युत ॥ ३॥"
  },
  {
    "text": "क्रियाः करोति विविधा धर्माधर्मैकहेतवः ।\nनानायोनीस्ततः प्राप्य सुखदुःखैश्च युज्यते ॥ ४॥"
  },
  {
    "text": "पुनस्तत्संस्कृतिवशान्नानाकर्मरतः सदा ।\nनानादेहान्समाप्नोति सुखदुःखैश्च युज्यते ॥ ५॥"
  },
  {
    "text": "घटीयन्त्रवदेतस्य न विरामः कदापि हि ।\nअज्ञानमेव मूलं स्यात्ततः कामः क्रियास्ततः ॥ ६॥"
  },
  {
    "text": "तस्मादज्ञाननाशाय यतेत नियतं नरः ।\nएतद्धि जन्मसाफल्यं यदज्ञानस्य नाशनम् ॥ ७॥"
  },
  {
    "text": "पुरुषार्थसमाप्तिश्च जीवन्मुक्तिदशाऽपि च ।\nअज्ञाननाशने शक्ता विद्यैव तु पटीयसी ॥ ८॥"
  },
  {
    "text": "न कर्म तज्जं नोपास्तिर्विरोधाभावतो गिरे ।\nप्रत्युताशाऽज्ञाननाशे कर्मणा नैव भाव्यताम् ॥ ९॥"
  },
  {
    "text": "अनर्थदानि कर्माणि पुनः पुनरुशन्ति हि ।\nततो रागस्ततो दोषस्ततोऽनर्थो महान्भवेत् ॥ १०॥"
  },
  {
    "text": "तस्मात्सर्वप्रयत्नेन ज्ञानं सम्पादयेन्नरः ।\nकुर्वन्नेवेह कर्माणीत्यतः कर्माप्यवश्यकम् ॥ ११॥"
  },
  {
    "text": "ज्ञानादेव हि कैवल्यमतः स्यात्तत्समुच्चयः ।\nसहायतां व्रजेत्कर्म ज्ञानस्य हितकारि च ॥ १२॥"
  },
  {
    "text": "इति केचिद्वदन्त्यत्र तद्विरोधान्न संभवेत् ।\nज्ञानाधृद्ग्रन्थिभेदः स्याधृद्ग्रन्थौ कर्मसंभवः ॥ १३॥"
  },
  {
    "text": "यौगपद्यं न संभाव्यं विरोधात्तु ततस्तयोः ।\nतमःप्रकाशयोर्यद्वद्यौगपद्यं न संभवि ॥ १४॥"
  },
  {
    "text": "तस्मात्सर्वाणि कर्माणि वैदिकानि महामते ।\nचित्तशुद्ध्यन्तमेव स्युस्तानि कुर्यात्प्रयत्नतः ॥ १५॥"
  },
  {
    "text": "शमो दमस्तितिक्षा च वैराग्यं सत्त्वसंभवः ।\nतावत्पर्यन्तमेव स्युः कर्माणि न ततः परम् ॥ १६॥"
  },
  {
    "text": "तदन्ते चैव संन्यस्य सश्रयेद्गुरुमात्मवान् ।\nश्रोत्रियं ब्रह्मनिष्ठं च भक्त्या निर्व्याजया पुनः ॥ १७॥"
  },
  {
    "text": "वेदान्तश्रवणं कुर्यान्नित्यमेवमतन्द्रितः ।\nतत्त्वमस्यादिवाक्यस्य नित्यमर्थं विचारयेत् ॥ १८॥"
  },
  {
    "text": "तत्त्वमस्यादिवाक्यं तु जीवब्रह्मैक्यबोधकम् ।\nऐक्ये ज्ञाते निर्भयस्तु मद्रूपो हि प्रजायते ॥ १९॥"
  },
  {
    "text": "पदार्थावगतिः पूर्वं वाक्यार्थावगतिस्ततः ।\nतत्पदस्य च वाच्यार्थो गिरेऽहं परिकीर्तितः ॥ २०॥"
  },
  {
    "text": "त्वंपदस्य च वाच्यार्थो जीव एव न संशयः ।\nउभयोरैक्यमसिना पदेन प्रोच्यते बुधैः ॥ २१॥"
  },
  {
    "text": "वाच्यार्थयोर्विरुद्धत्वादैक्यं नैव घटेत ह ।\nलक्षणाऽतः प्रकर्तव्या तत्त्वमोः श्रुतिसंस्थयोः ॥ २२॥"
  },
  {
    "text": "चिन्मात्रं तु तयोर्लक्ष्यं तयोरैक्यस्य संभवः ।\nतयोरैक्यं तथा ज्ञात्वा स्वाभेदेनाद्वयो भवेत् ॥ २३॥"
  },
  {
    "text": "देवदत्तः स एवायमितिवल्लक्षणा स्मृता ।\nस्थूलादिदेहरहितो ब्रह्मसम्पद्यते नरः ॥ २४ ॥"
  },
  {
    "text": "पञ्चीकृतमहाभूतसंभूतः स्थूलदेहकः ।\nभोगालयो जराव्याधिसंयुतः सर्वकर्मणाम् ॥ २५॥"
  },
  {
    "text": "मिथ्याभूतोऽयमाभाति स्फुटं मायामयत्वतः ।\nसोऽयं स्थूल उपाधिः स्यादात्मनो मे नगेश्वर ॥ २६॥"
  },
  {
    "text": "ज्ञानकर्मेन्द्रिययुतं प्राणपञ्चकसंयुतम् ।\nमनोबुद्धियुतं चैतत्सूक्ष्मं तत्कवयो विदुः ॥ २७॥"
  },
  {
    "text": "अपञ्चीकृतभूतोत्थं सूक्ष्मदेहोऽयमात्मनः ।\nद्वितीयोऽयमुपाधिः स्यात्सुखादेरवबोधकः ॥ २८॥"
  },
  {
    "text": "अनाद्यनिर्वाच्यमिदमज्ञानं तु तृतीयकः ।\nदेहोऽयमात्मनो भाति कारणात्मा नगेश्वर ॥ २९॥"
  },
  {
    "text": "उपाधिविलये जाते केवलात्माऽवशिष्यते ।\nदेहत्रये पञ्चकोशा अन्तस्थाः सन्ति सर्वदा ॥ ३०॥"
  },
  {
    "text": "पञ्चकोशपरित्यागे ब्रह्मपुच्छं हि लभ्यते ।\nनेति नेतीत्यादिवाक्यैर्मम रूपं यदुच्यते ॥ ३१॥"
  },
  {
    "text": "न जायते म्रियते वा कदाचि-\n     न्नायं भूत्वा न बभूव कश्चित् ।\nअजो नित्यः शाश्वतोऽयं पुराणो\n     न हन्यते हन्यमाने शरीरे ॥ ३२॥"
  },
  {
    "text": "हन्ता चेन्मन्यते हन्तुं हतश्चेन्मन्यते हतम् ।\nउभौ तौ न विजानीतो नायं हन्ति न हन्यते ॥ ३३॥"
  },
  {
    "text": "अणोरणीयान्महतो महीया-\n     नात्माऽस्य जन्तोर्निहितो गुहायाम् ।\nतमक्रतुः पश्यति वीतशोको\n     धातुप्रसादान्महिमानमस्य ॥ ३४॥"
  },
  {
    "text": "आत्मानं रथिनं विद्धि शरीरं रथमेव तु ।\nबुद्धिं तु सारथिं विद्धि मनः प्रग्रहमेव च ॥ ३५॥"
  },
  {
    "text": "इन्द्रियाणि हयानाहुर्विषयांस्तेषु गोचरान् ।\nआत्मेन्द्रियमनोयुक्तं भोक्तेत्याहुर्मनीषिणः ॥ ३६॥"
  },
  {
    "text": "यस्त्वविद्वान्भवति चामनस्कः सदाऽशुचिः ।\nस तु तत्पदमवाप्नोति संसारं चाधिगच्छति ॥ ३७॥"
  },
  {
    "text": "यस्तु विज्ञानवान्भवति  समनस्कः सदा शुचिः ।\nस तु तत्पदमाप्नोति यस्माद्भूयो न जायते ॥ ३८॥"
  },
  {
    "text": "विज्ञानसारथिर्यस्तु मनः प्रग्रहवान्नरः ।\nसोऽध्वनः पारमाप्नोति मदीयं यत्परं पदम् ॥ ३९॥"
  },
  {
    "text": "इत्थं श्रुत्या च मत्या च निश्चित्यात्मानमात्मना ।\nभावयेन्मामात्मरूपां निदिध्यासनतोऽपि च ॥ ४०॥"
  },
  {
    "text": "योगवृत्तेः पुरा स्वामिन्भावयेदक्षरत्रयम् ।\nदेवीप्रणवसंज्ञस्य ध्यानार्थं मन्त्रवाच्ययोः ॥ ४१॥"
  },
  {
    "text": "हकारः स्थूलदेहः स्याद्रकारः सूक्ष्मदेहकः ।\nईकारः काराणात्माऽसौ ह्रीङ्कारोऽहं तुरीयकम् ॥ ४२॥"
  },
  {
    "text": "एवं समष्टिदेहेऽपि ज्ञात्वा बीजत्रयं क्रमात् ।\nसमष्टिव्यष्ट्योरेकत्वं भावयेन्मतिमान्नरः ॥ ४३॥"
  },
  {
    "text": "समाधिकालात्पूर्वं तु भावयित्वैवमादृतः ।\nततो ध्यायेन्निलीनाक्षो देवीं मां जगदीश्वरीम् ॥ ४४॥"
  },
  {
    "text": "प्राणापानौ समौ कृत्वा नासाभ्यन्तरचारिणौ ।\nनिवृत्तविषयाकाङ्क्षो वीतदोषो विमत्सरः ॥ ४५॥"
  },
  {
    "text": "भक्त्या निर्व्याजया युक्तो गुहायां निःस्वने स्थले ।\nहकारं विश्वमात्मानं रकारे प्रविलापयेत् ॥ ४६॥"
  },
  {
    "text": "रकारं तैजसं देवमीकारे प्रविलापयेत् ।\nईकारं प्राज्ञयात्मानं ह्रीङ्कारे प्रविलापयेत् ॥ ४७॥"
  },
  {
    "text": "वाच्यवाचकताहीनं द्वैतभावविवर्जितम् ।\nअखण्डं सच्चिदानन्दं भावयेत्तच्छिखान्तरे ॥ ४८॥"
  },
  {
    "text": "इति ध्यानेन मां राजन्साक्षात्कृत्य नरोत्तमः ।\nमद्रूप एव भवति द्वयोरप्येकता यतः ॥ ४९॥"
  },
  {
    "text": "योगयुक्त्याऽनया द्रष्टा मामात्मानं परात्परम् ।\nअज्ञानस्य सकार्यस्य तत्क्षणे नाशको भवेत् ॥ ५०॥"
  },
  {
    "text": "॥ इति श्रीदेवीभागवते देवीगीतायां तृतीयोऽध्यायः ॥"
  },
  {
    "text": "॥ अथ चतुर्तोऽध्यायः ॥"
  },
  {
    "text": "हिमालय उवाच -\nयोगं वद महेशानि साङ्ग संवित्प्रदायकम् ।\nकृतेन येन योग्योऽहं भवेयं तत्त्वदर्शने ॥ १॥"
  },
  {
    "text": "श्रीदेव्युवाच -\nन योगो नभसः पृष्ठे न भूमौ न रसातले ।\nऐक्यं जीवात्मनोराहुर्योगं योगविशारदाः ॥ २॥"
  },
  {
    "text": "तत्प्रत्यूहाः षडाख्याता योगविघ्नकरानघ ।\nकामक्रोधौ लोभमोहौ मदमात्सर्यसंज्ञकौ ॥ ३॥"
  },
  {
    "text": "योगाङ्गैरेव भित्त्वा तान्योगिनो योगमाप्नुयुः ।\nयमं नियममासनप्राणायामौ ततःपरम् ॥ ४॥"
  },
  {
    "text": "प्रत्याहारं धारणाख्यं ध्यानं सार्धं समाधिना ।\nअष्टाङ्गान्याहुरेतानि योगिनां योगसाधने ॥ ५॥"
  },
  {
    "text": "अहिंसा सत्यमस्तेयं ब्रह्मचर्यं दयाऽऽर्जवम् ।\nक्षमा धृतिर्मिताहारः शौचं चेति यमा दश ॥ ६॥"
  },
  {
    "text": "तपः सन्तोष आस्तिक्यं दानं देवस्य पूजनम् ।\nसिद्धान्तश्रवणं चैव ह्रीर्मतिश्च जपो हुतम् ॥ ७॥"
  },
  {
    "text": "दशैते नियमाः प्रोक्ता मया पर्वतनायक ।\nपद्मासनं स्वस्तिकं च भद्रं वज्रासनं तथा ॥ ८॥"
  },
  {
    "text": "वीरासनमिति प्रोक्तं क्रमादासनपञ्चकम् ।\nऊर्वोरुपरि विन्यस्य सम्यक्पादतले शुभे ॥ ९॥"
  },
  {
    "text": "अङ्गिष्ठौ च निबध्नीयाद्धस्ताभ्यां व्युत्क्रमात्ततः ।\nपद्मासनमिति प्रोक्तं योगिनां हृदयंगमम् ॥ १०॥"
  },
  {
    "text": "जानूर्वोरन्तरे सम्यक्कृत्वा पादतले शुभे ।\nऋजुकायो विशेद्योगी स्वस्तिकं तत्प्रचक्षते ॥ ११॥"
  },
  {
    "text": "सीवन्याः पार्श्वयोर्न्यस्य गुल्फयुग्मं सुनिश्चितम् ।\nवृषणाधः पादपार्ष्णी पाणिभ्यां परिबन्धयेत् ॥ १२॥"
  },
  {
    "text": "भद्रासनमिति प्रोक्तं योगिभिः परिपूजितम् ।\nऊर्वोः पादौ क्रमान्न्यस्य जान्वोःप्रत्यङ्मुखाङ्गुली ॥ १३॥"
  },
  {
    "text": "करौ विदध्यादाख्यातं वज्रासनमनुत्तमम् ।\nएकं पादमधः कृत्वा विन्यस्योरुं तथोत्तरे ॥ १४॥"
  },
  {
    "text": "ऋजुकायो विशेद्योगी वीरासनमितीरितम् ।\nईडयाकर्षयेद्वायुं बाह्यं षोडशमात्रया\nधारयेत्पूरितं योगी चतुःषष्ट्या तु मात्रया ॥ १५॥"
  },
  {
    "text": "सुषुम्नामध्यगं सम्य द्वात्रिंशन्मात्रया शनैः ॥ १६॥"
  },
  {
    "text": "नाड्या पिङ्गलया चैव रेचयेद्योगवित्तमः ।\nप्राणायाममिमं प्राहुर्योगशास्त्रविशारदाः ॥ १७॥"
  },
  {
    "text": "भूयो भूयः क्रमात्तस्य बाह्यमेवं समाचरेत् ।\nमात्रावृद्धिः क्रमेणैव सम्यग्द्वादश षोडश ॥ १८॥"
  },
  {
    "text": "जपध्यानादिभिः सार्थं सगर्भं तं विदुर्बुधाः ।\nतदपेतं विगर्भं च प्राणायामं परे विदुः ॥ १९॥"
  },
  {
    "text": "क्रमादभ्यस्यतः पुंसो देहे स्वेदोद्गमोऽधमः ।\nमध्यमः कंपसंयुक्तो भूमित्यागः परो मतः ॥ २०॥"
  },
  {
    "text": "उत्तमस्य गुणावाप्तिर्यावच्छीलनमिष्यते ।\nइन्द्रियाणां विचरतां विषयेषु निरर्गलम् ॥ २१॥"
  },
  {
    "text": "बलादाहरणं तेभ्यः प्रत्याहारोऽभिधीयते ।\nअङ्गुष्ठगुल्फजानूरुमूलाधारलिङ्गनाभिषु ॥ २२॥"
  },
  {
    "text": "हृद्ग्रीवाकण्ठदेशेषु लंबिकायां ततो नसि ।\nभ्रूमध्ये मस्तके मूर्ध्नि द्वादशान्ते यथाविधि ॥ २३॥"
  },
  {
    "text": "धारणं प्राणमरुतो धारणेति निगद्यते ।\nसमाहितेन मनसा चैतन्यान्तरवर्तिना ॥ २४॥"
  },
  {
    "text": "आत्मन्यभीष्टदेवानां ध्यानं ध्यानमिहोच्यते ।\nसमत्वभावना नित्यं जीवात्मपरमात्मनोः ॥ २५॥"
  },
  {
    "text": "समाधिर्माहुर्मुनयः प्रोक्तमष्टाङ्गलक्षणम् ।\nइदानीं कथये तेऽहं मन्त्रयोगमनुत्तमम् ॥ २६॥"
  },
  {
    "text": "विश्वं शरीरमित्युक्तं पञ्चभूतात्मकं नग ।\nचन्द्रसूर्याग्नितेजोभिर्जीवब्रह्मैक्यरूपकम् ॥ २७॥"
  },
  {
    "text": "तिस्रः कोट्यस्तदर्धेन शरीरे नाडयो मताः ।\nतासु मुख्या दश प्रोक्तास्ताभ्यस्तिस्रो व्यवस्थिताः ॥ २८॥"
  },
  {
    "text": "प्रधाना मेरुदण्डेऽत्र चन्द्रसूर्याग्निरूपिणी ।\nइडा वामे स्थिता नाडी शुभ्रा तु चन्द्ररूपिणी ॥ २९॥"
  },
  {
    "text": "शक्तिरूपा तु सा नाडी साक्षादमृतविग्रहा ।\nदक्षिणे या पिङ्गलाख्या पुंरूपा सूर्यविग्रहा ॥ ३०॥"
  },
  {
    "text": "सर्वतेजोमयी सा तु सुषुम्ना वह्निरूपिणी ।\nतस्या मध्ये विचित्राख्ये इच्छाज्ञानक्रियात्मकम् ॥ ३१॥"
  },
  {
    "text": "मध्ये स्वयंभूलिङ्गं तु कोटिसूर्यसमप्रभम् ।\nतदूर्ध्वं मायाबीजं तु हरात्माबिन्दुनादकम् ॥ ३२॥"
  },
  {
    "text": "तदूर्ध्वं तु शिखाकारा कुण्डली रक्तविग्रहा ।\nदेव्यात्मिका तु सा प्रोक्ता मदभिन्ना नगाधिप ॥ ३३॥"
  },
  {
    "text": "तद्बाह्ये हेमरूपाभं वादिसान्तचतुर्दलम् ।\nद्रुतहेमसमप्रख्यं पद्मं तत्र विचिन्तयेत् ॥ ३४॥"
  },
  {
    "text": "तदूर्ध्वं त्वनलप्रख्यं षड्दलं हीरकप्रभम् ।\nवादिलान्तषड्वर्णेन स्वाधिष्ठानमनुत्तमम् ॥ ३५॥"
  },
  {
    "text": "मूलाधार षट्कोणं मूलाधारं ततो विदुः ।\nस्वशब्देन परं लिङ्गं स्वाधिष्ठानं ततो विदुः ॥ ३६॥"
  },
  {
    "text": "तदूर्ध्वं नाभिदेशे तु मणिपूरं महाप्रभम् ।\nमेघाभं विद्युदाभं च बहुतेजोमयं ततः ॥ ३७॥"
  },
  {
    "text": "मणिवद्भिन्नं तत्पद्मं मणिपद्मं तथोच्यते ।\nदशभिश्च दलैर्युक्तं डादिफान्ताक्षरान्वितम् ॥ ३८॥"
  },
  {
    "text": "विष्णुनाऽधिष्ठितं पत्रं विष्ण्वालोकनकारणम् ।\nतदूर्ध्वेऽनाहतं पद्ममुद्यदादित्यसन्निभम् ॥ ३९॥"
  },
  {
    "text": "कादिठान्तदलैरर्कपत्रैश्च समधिष्ठितम् ।\nतन्मध्ये बाणलिङ्गं तु सूर्यायुतसमप्रभम् ॥ ४०॥"
  },
  {
    "text": "शब्दब्रह्ममयं शब्दानाहतं तत्र दृश्यते ।\nअनाहताख्यं तत्पद्मं मुनिभिः परिकीर्तितम् ॥ ४१॥"
  },
  {
    "text": "आनन्दसदनं तत्तु पुरुषाधिष्ठितं परम् ।\nतदूर्ध्वं तु विशुद्धाख्यं दलषोडशपङ्कजम् ॥ ४२॥"
  },
  {
    "text": "स्वरैः षोडशभिर्युक्तं धूम्रवर्णं महाप्रभम् ।\nविशुद्धं तनुते यस्माज्जीवस्य हंसलोकनात् ॥ ४३॥"
  },
  {
    "text": "विशुद्धं पद्ममाख्यातमाकाशाख्यं महाद्भुतम् ।\nआज्ञाचक्रं तदूर्ध्वे तु आत्मनाऽधिष्ठितं परम् ॥ ४४॥"
  },
  {
    "text": "आज्ञासङ्क्रमणं तत्र तेनाज्ञेति प्रकीर्तितम् ।\nद्विदलं हक्षसंयुक्तं पद्मं तत्सुमनोहरम् ॥ ४५॥"
  },
  {
    "text": "कैलासाख्यं तदूर्ध्वं तु रोधिनी तु तदूर्ध्वतः ।\nएवं त्वाधारचक्राणि प्रोक्तानि तव सुव्रत ॥ ४६॥"
  },
  {
    "text": "सहस्रारयुतं बिन्दुस्थानं तदूर्ध्वमीरितम् ।\nइत्येतत्कथितं सर्वं योगमार्गमनुत्तमम् ॥ ४७॥"
  },
  {
    "text": "आदौ पूरकयोगेनाप्याधारे योजयेन्मनः ।\nगुदमेढ्रान्तरे शक्तिस्तामाकुञ्च्य प्रबोधयेत् ॥ ४८॥"
  },
  {
    "text": "लिङ्गभेदक्रमेणैव बिन्दुचक्रं च प्रापयेत् ।\nशंभुना तां पराशक्तिमेकीभूतां विचिन्तयेत् ॥ ४९॥"
  },
  {
    "text": "तत्रोत्थितामृतं यत्तु द्रुतलाक्षारसोपमम् ।\nपाययित्वा तु तां शक्तिं मायख्यां योगसिद्धिदाम् ॥ ५०॥"
  },
  {
    "text": "षट्चक्रदेवतास्तत्र सन्तर्प्यामृतधारया ।\nआनयेत्तेन मार्गेण मूलाधारं ततः सुधीः ॥ ५१॥"
  },
  {
    "text": "एवमभ्यस्यमानस्याप्यहन्यहनि निश्चितम् ।\nपूर्वोक्तदूषिता मन्त्राः सर्वे सिध्यन्ति नान्यथा ॥ ५२॥"
  },
  {
    "text": "जरामरणदुःखाद्यैर्मुच्यते भवबन्धनात् ।\nये गुणाः सन्ति देव्या मे जगन्मातुर्यथा तथा ॥ ५३॥"
  },
  {
    "text": "ते गुणाः साधकवरे भवन्त्येव चान्यथा ।\nइत्येवं कथितं तात वायुधारणमुत्तमम् ॥ ५४॥"
  },
  {
    "text": "इदानीं धारणाख्यं तु श‍ृणुष्वावहितो मम ।\nदिक्कालाद्यनवच्छिन्नदेव्यां चेतो विधाय च ॥ ५५॥"
  },
  {
    "text": "तन्मयो भवति क्षिप्रं जीवब्रह्मैक्ययोजनात् ।\nअथवा समलं चेतो यदि क्षिप्रं न सिध्यति ॥ ५६॥"
  },
  {
    "text": "तदावयवयोगेन योगी योगान्समभ्यसेत् ।\nमदीयहस्तपादादावङ्गे तु मधुरे नग ॥ ५७॥"
  },
  {
    "text": "चित्तं संस्थापयेन्मन्त्री स्थानस्थानजयात्पुनः ।\nविशुद्धचित्तः सर्वस्मिन्रूपे संस्थापयेन्मनः ॥ ५८॥"
  },
  {
    "text": "यावन्मनोलयं याति देव्यां संविदि पर्वत ।\nतावदिष्टमिदं मन्त्री जपहोमैः समभ्यसेत् ॥ ५९॥"
  },
  {
    "text": "मन्त्राभ्यासेन योगेन ज्ञेयज्ञानाय कल्पते ।\nन योगेन विना मन्त्रो न मन्त्रेण विना हि सः ॥ ६०॥"
  },
  {
    "text": "द्वयोरभ्यासयोगो हि ब्रह्मसंसिद्धिकारणम् ।\nतमःपरिवृते गेहे घटो दीपेन दृश्यते ॥ ६१॥"
  },
  {
    "text": "एवं मायावृतो ह्यात्मा मनुना गोचरीकृतः ।\nइति योगविधिः कृत्स्नः साङ्गः प्रोक्तो मयाऽधुना ॥ ६२॥"
  },
  {
    "text": "॥ इति श्रीदेवीभागवते देवीगीतायां चतुर्थोऽध्यायः ॥"
  },
  {
    "text": "॥ अथ पञ्चमोऽध्यायः ॥"
  },
  {
    "text": "श्रीदेव्युवाच -\nइत्यादि योगयुक्तात्मा ध्यायेन्मां ब्रह्मरूपिणीम् ।\nभक्त्या निर्व्याजया राजन्नासने समुपस्थितः ॥ १॥"
  },
  {
    "text": "आविः सन्निहितं गुहाचरं नाम महत्परम् ।\nअत्रैतत्सर्वमर्पितमेजत्प्राणनिमिषच्च यत् ॥ २॥"
  },
  {
    "text": "एतज्जानथ सदसद्वरेण्यं\n       विज्ञानाद्यद्वरिष्ठं प्रजानाम् ।\nयदर्चिमद्यदणुभ्योऽणु च\n       यस्मिंल्लोका निहिता लोकिनश्च ॥ ३॥"
  },
  {
    "text": "तदेतदक्षरं ब्रह्म स प्राणस्तदु वाङ् मनः ।\nतदेतत्सत्यममृतं तद्वेद्धव्यं सौम्य विद्धि ॥ ४॥"
  },
  {
    "text": "धनुर्गॄत्वौपनिषदं महास्त्रं\n       शरं ह्युपासानिशितं सन्धयीत ।\nआयम्य तद्भावगतेन चेतसा\n       लक्ष्यं तदेवाक्षरं सौम्य विद्धि ॥ ५॥"
  },
  {
    "text": "प्रणवो धनुः शरो ह्यात्मा ब्रह्मतल्लक्ष्यमुच्यते ।\nअप्रमत्तेन वेद्धव्यं शरवत्तन्मयो भवेत् ॥ ६॥"
  },
  {
    "text": "यस्मिन्द्यौश्च पृथिवी चान्तरिक्ष-\n       मोतं मनः सह प्राणैश्च सर्वैः ।\nतमेवैकं जानथात्मानमन्या\n       वाचो विमुञ्चथा अमृतस्यैष सेतुः ॥ ७॥"
  },
  {
    "text": "अरा इव रथनाभौ संहता यत्र नाड्यः ।\nस एषोन्तश्चरते बहुधा जायमानः ॥ ८॥"
  },
  {
    "text": "ओमित्येवं ध्यायथात्मानं स्वस्ति वः पाराय तमसः परस्तात् ।\nदिव्ये ब्रह्मपुरे व्योम्नि आत्मा सम्प्रतिष्ठितः ॥ ९॥"
  },
  {
    "text": "मनोमयः प्राणशरीरनेता\n       प्रतिष्ठितोऽन्ने हृदयं संनिधाय ।\nतद्विज्ञानेन परिपश्यन्ति धीरा\n       आनन्दरूपममृतं यद्विभाति ॥ १०॥"
  },
  {
    "text": "भिद्यते हृदयग्रन्थिश्च्छिद्यन्ते सर्वसंशयाः ।\nक्षीयन्ते चास्य कर्माणि तस्मिन्दृष्टे परावरे ॥ ११॥"
  },
  {
    "text": "हिरण्मये परे कोशे विरजं ब्रह्म निष्कलम् ।\nतच्छुभ्रं ज्योतिषां ज्योतिस्तद्यदात्मविदो विदुः ॥ १२॥"
  },
  {
    "text": "न तत्र सूर्यो भाति न चन्द्रतारकं\n       नेमा विद्युतो भान्ति कुतोऽयमग्निः ।\nतमेव भान्तमनुभाति सर्वं\n       तस्य भासा सर्वमिदं विभाति ॥ १३॥"
  },
  {
    "text": "ब्रह्मैवेदममृतं पुरस्ताद्\n       ब्रह्म पश्चाद् ब्रह्म दक्षिणश्चोत्तरेण ।\nअधश्चोर्ध्वं प्रसृतं ब्रह्म\n       एवेदं विश्वं वरिष्ठम् ॥ १४॥"
  },
  {
    "text": "एतादृगनुभवो यस्य स कृतार्थो नरोत्तमः ।\nब्रह्मभूतः प्रसन्नात्मा न शोचति न काङ्क्षति ॥ १५॥"
  },
  {
    "text": "द्वितीयाद्वै भयं रजंस्तदभावाद्बिभेति न ।\nन तद्वियोगो मेऽप्यस्ति मद्वियोगोऽपि तस्य न ॥ १६॥"
  },
  {
    "text": "अहमेव स सोऽहं वै निश्चितं विद्धि पर्वत ।\nमद्दर्शनं तु तत्र स्याद्यत्र ज्ञानी स्थितो मम ॥ १७॥"
  },
  {
    "text": "नाहं तीर्थे न कैलासे वैकुण्ठे वा न कर्हिचित् ।\nवसामि किन्तु मज्ज्ञानिहृदयांभोजमध्यमे ॥ १८॥"
  },
  {
    "text": "मत्पूजाकोटिफलदं सकृन्मज्ज्ञानिनोऽर्चनम् ।\nकुलं पवित्रं तस्यास्ति जननी कृतकृत्यका ॥ १९॥"
  },
  {
    "text": "विश्वंभरा पुण्यवती चिल्लयो यस्य चेतसः ।\nब्रह्मज्ञानं तु यत्पृष्टं त्वया पर्वतसत्तम ॥ २०॥"
  },
  {
    "text": "कथितं तन्मया सर्वं नातो वक्तव्यमस्ति हि ।\nइदं ज्येष्ठाय पुत्राय भक्तियुक्ताय शीलिने ॥ २१॥"
  },
  {
    "text": "शिष्याय च यथोक्ताय वक्तव्यं नान्यथा क्वचित् ।\nयस्य देवे परा भक्तिर्यथा देवे तथा गुरौ ॥ २२॥"
  },
  {
    "text": "तस्यैते कथिता ह्यर्थाः प्रकाशन्ते महात्मनः ।\nयेनोपदिष्टा विद्येयं स एव परमेश्वरः ॥ २३॥"
  },
  {
    "text": "यस्यायं सुकृतं कर्तुमसमर्थस्ततो ऋणी ।\nपित्रोरप्यधिकः प्रोक्तो ब्रह्मजन्मप्रदायकः ॥ २४॥"
  },
  {
    "text": "पितृजातं जन्म नष्टं नेत्थं जातं कदाचन ।\nतस्मै न द्रुह्येदित्यादि निगमोऽप्यवदन्नग ॥ २५॥"
  },
  {
    "text": "तस्माच्छास्त्रस्य सिद्धान्तो ब्रह्मदाता गुरुः परः ।\nशिवे रुष्टे गुरुस्त्राता गुरौ रुष्टे न शङ्करः ॥ २६॥"
  },
  {
    "text": "तस्मात्सर्वप्रयत्नेन श्रीगुरुं तोषयेन्नग ।\nकायेन मनसा वाचा सर्वदा तत्परो भवेत् ॥ २७॥"
  },
  {
    "text": "अन्यथा तु कृतघ्नः स्यात्कृतघ्ने नास्ति निष्कृतिः ।\nइन्द्रेणाथर्वणायोक्ता शिरश्छेदप्रतिज्ञया ॥ २८॥"
  },
  {
    "text": "अश्विभ्यां कथने तस्य शिरश्छिन्नं च वज्रिणा ।\nअश्वीयं तच्छिरो नष्टं दृष्ट्वा वैद्यो सुरोत्तमौ ॥ २९॥"
  },
  {
    "text": "पुनः संयोजितं स्वीयं ताभ्यां मुनिशिरस्तदा ।\nइति सङ्कटसम्पाद्या ब्रह्मविद्या नगाधिप ।\nलब्धा येन स धन्यः स्यात्कृतकृत्यश्च भूधर ॥ ३०॥"
  },
  {
    "text": "॥ इति श्रीदेवीभागवते देवीगीतायां पञ्चमोऽध्यायः ॥"
  },
  {
    "text": "॥ अथ षष्ठोऽध्यायः ॥"
  },
  {
    "text": "हिमालय उवाच -\nस्वीयां भक्तिं वदस्वाम्ब येन ज्ञातं सुखेन हि ।\nजायते मनुजस्यास्य मध्यमस्यविरागिणः ॥ १॥"
  },
  {
    "text": "देव्युवाच -\nमार्गास्त्रयो मे विख्याता मोक्षप्राप्तौ नगाधिप ।\nकर्मयोगो ज्ञानयोगो भक्तियोगश्च सत्तम ॥ २॥"
  },
  {
    "text": "त्रयाणामप्ययं योग्यः कर्तुं शक्योऽस्ति सर्वथा ।\nसुलभत्वान्मानसत्वात्कायचित्ताद्यपीडनात् ॥ ३॥"
  },
  {
    "text": "गुणभेदान्मनुष्याणां सा भक्तिस्त्रिविधा मता ।\nपरपीडां समुद्दिश्य दंभं कृत्वा पुरःसरम् ॥ ३॥"
  },
  {
    "text": "मात्सर्यक्रोधयुक्तो यस्तस्य भक्तिस्तु तामसी ।\nपरपीडादिरहितः स्वकल्याणार्थमेव च ॥ ५॥"
  },
  {
    "text": "नित्यं सकामो हृदये यशोर्थी भोगलोलुपः ।\nतत्तत्फलसमावाप्त्यै मामुपास्तेऽतिभक्तितः ॥ ६॥"
  },
  {
    "text": "भेदबुद्ध्या तु मां स्वस्मादन्यां जानाति पामरः ।\nतस्य भक्तिः समाख्याता नगाधिप तु राजसी ॥ ७॥"
  },
  {
    "text": "परमेशार्पणं कर्म पापसङ्क्षालनाय च ।\nवेदोक्तत्वादवश्यं तत्कर्तव्यं तु मयानिशम् ॥ ८॥"
  },
  {
    "text": "इति निश्चितबुद्धिस्तु भेदबुद्धिमुपाश्रितः ।\nकरोति प्रीयते कर्म भक्तिः सा नग सात्त्विकी ॥ ९॥"
  },
  {
    "text": "परभक्तेः प्रापिकेयं भेदबुद्ध्यवलम्बनात् ।\nपूर्वप्रोक्तेत्युभे भक्ती न परप्रापिके मते ॥ १०॥"
  },
  {
    "text": "अधुना परभक्तिं तु प्रोच्यमानां निबोध मे ।\nमद्गुणश्रवणं नित्यं मम नामानुकीर्तनम् ॥ ११॥"
  },
  {
    "text": "कल्याणगुणरत्नानामाकरायां मयि स्थिरम् ।\nचेतसो वर्तनं चैव तैलधारासमं सदा ॥ १२॥"
  },
  {
    "text": "हेतुस्तु तत्र को वापि न कदाचिद्भवेदपि ।\nसामीप्यसार्ष्टिसायुज्यसलोक्यानां न चएषणा ॥ १३॥"
  },
  {
    "text": "मत्सेवातोऽधिकं किञ्चिन्नैव जानाति कर्हिचित् ।\nसेव्यसेवकताभावातत्र मोक्षं न वाञ्छति ॥ १४॥"
  },
  {
    "text": "परानुरक्त्या मामेव चिन्तयेद्यो ह्यतन्द्रितः ।\nस्वाभेदेनैव मां नित्यं जानाति न विभेदतः ॥ १५॥"
  },
  {
    "text": "मद्रूपत्वेन जीवानां चिन्तनं कुरुते तु यः ।\nयथा स्वस्यात्मनि प्रीतिस्तथैव च परात्मनि ॥ १६॥"
  },
  {
    "text": "चैतन्यस्य समानत्वान्न भेदं कुरुते तु यः ।\nसर्वत्र वर्तमानां मां सर्वरूपां च सर्वदा ॥ १७॥"
  },
  {
    "text": "नमते यजते चैवाप्याचाण्डालान्तमीश्वरम् ।\nन कुत्रापि द्रोहबुद्धिं कुरुते भेदवर्जनात् ॥ १८॥"
  },
  {
    "text": "मत्स्थानदर्शने श्रद्धा मद्भक्तदर्शने तथा ।\nमच्छास्त्रश्रवणे श्रद्धा मन्त्रतन्त्रादिषु प्रभो ॥ १९॥"
  },
  {
    "text": "मयि प्रेमाकुलमती रोमाञ्चिततनुः सदा ।\nप्रेमाश्रुजलपूर्णाक्षः कण्ठगद्गदनिस्वनः ॥ २०॥"
  },
  {
    "text": "अनन्येनैव भावेन पूजयेद्यो नगाधिप ।\nमामीश्वरीं जगद्योनिं सर्वकारणकारणम् ॥ २१॥"
  },
  {
    "text": "व्रतानि मम दिव्यानि नित्यनैमित्तिकान्यपि ।\nनित्यं यः कुरुते भक्त्या वित्तशाठ्यविवर्जितः ॥ २२॥"
  },
  {
    "text": "मदुत्स्वदिदृक्षा च मदुत्स्वकृतिस्तथा ।\nजायते यस्य नियतं स्वभावादेव भूधर ॥ २३॥"
  },
  {
    "text": "उच्चैर्गायंश्च नामानि ममैव खलु नृत्यति ।\nअहङ्कारादिरहितो देहतादात्म्यवर्जितः ॥ २४॥"
  },
  {
    "text": "प्रारब्धेन यथा यच्च क्रियते तत्तथा भवेत् ।\nन मे चिन्तास्ति तत्रापि देहसंरक्षणादिषु ॥ २५॥"
  },
  {
    "text": "इति भक्तिस्तु या प्रोक्ता परभक्तिस्तु सा स्मृता ।\nयस्यां देव्यतिरिक्तं तु न किञ्चिदपि भाव्यते ॥ २६॥"
  },
  {
    "text": "इत्थं जाता परा भक्तिर्यस्य भूधर तत्त्वतः ।\nतदैव तस्य चिन्मात्रे मद्रूपे विलयो भवेत् ॥ २७॥"
  },
  {
    "text": "भक्तेस्तु या परा काष्ठा सैव ज्ञानं प्रकीर्तितम् ।\nवैराग्यस्य च सीमा सा ज्ञाने तदुभयं यतः ॥ २८॥"
  },
  {
    "text": "भक्तौ कृतायां यस्यापि प्रारब्धवशतो नग ।\nन जायते मम ज्ञानं मणिद्वीपं स गच्छति ॥ २९॥"
  },
  {
    "text": "तत्र गत्वाऽखिलान्भोगाननिच्छन्नपि चर्च्छति ।\nतदन्ते मम चिद्रूपज्ञानं सम्यग्भवेन्नग ॥ ३०॥"
  },
  {
    "text": "तेन युक्तः सदैव स्याज्ज्ञानान्मुक्तिर्न चान्यथा ।\nइहैव यस्य ज्ञानं स्याधृद्गतप्रत्यगात्मनः ॥ ३१॥"
  },
  {
    "text": "मम संवित्परतनोस्तस्य प्राणा व्रजन्ति न ।\nब्रह्मैव संस्तदाप्नोति ब्रह्मैव ब्रह्म वेद यः ॥ ३२॥"
  },
  {
    "text": "कण्ठचामीकरसममज्ञानात्तु तिरोहितम् ।\nज्ञानादज्ञाननाशेन लब्धमेव हि लभ्यते ॥ ३३॥"
  },
  {
    "text": "विदिताविदितादन्यन्नगोत्तम वपुर्मम ।\nयथाऽऽदर्शे यथाऽऽत्मनि यथा जले तथा पितृलोके ॥ ३४॥"
  },
  {
    "text": "छायातपौ तथा स्वच्छौ विविक्तौ तद्वदेव हि ।\nमम लोके भवेज्ज्ञानं द्वैतभानविवर्जितम् ॥ ३५॥"
  },
  {
    "text": "यस्तु वैराग्यवानेव ज्ञानहीनो म्रियेत चेत् ।\nब्रह्मलोके वसेन्नित्यं यावत्कल्पं ततःपरम् ॥ ३६॥"
  },
  {
    "text": "शुचीनां श्रीमतां गेहे भवेत्तस्या जनिः पुनः ।\nकरोति साधनं पश्चात्ततो ज्ञानं हि जायते ॥ ३७॥"
  },
  {
    "text": "अनेकजन्मभी राजञ्ज्ञानं स्यान्नैकजन्मना ।\nततः सर्वप्रयत्नेन ज्ञानार्थं यत्नमाश्रयेत् ॥ ३८॥"
  },
  {
    "text": "नोचेन्महाविनाशः स्याज्जन्मेतद्दुर्लभं पुनः ।\nतत्रापि प्रथमे वर्णे वेदे प्राप्तिश्च दुर्लभा ॥ ३९॥"
  },
  {
    "text": "शमादिषट्कसम्पत्तिर्योगसिद्धिस्तथैव च ।\nतथोत्तमगुरुप्राप्तिः सर्वमेवात्र दुर्लभम् ॥ ४०॥"
  },
  {
    "text": "तथेन्द्रियाणां पटुता संस्कृतत्वं तनोस्तथा ।\nअनेकजन्मपुण्यैस्तु मोक्षेच्छा जायते ततः ॥ ४१॥"
  },
  {
    "text": "साधने सफलेऽप्येवं जायमानेऽपि यो नरः ।\nज्ञानार्थं नैव यतते तस्य जन्म निरर्थकम् ॥ ४२॥"
  },
  {
    "text": "तस्माद्राजन्यथाशक्त्या ज्ञानार्थं यत्नमाश्रयेत् ।\nपदे पदेऽश्वमेधस्य फलमाप्नोति निश्चितम् ॥ ४३॥"
  },
  {
    "text": "घृतमिव पयसि निगूढं भूते च वसति विज्ञानम् ।\nसततं मन्थयितव्यं मनसा मन्थानभूतेन ॥ ४४॥"
  },
  {
    "text": "ज्ञानं लब्ध्वा कृतार्थः स्यादिति वेदान्तदिण्डिमः ।\nसर्वमुक्तं समासेन किं भूयः श्रोतुमिच्छसि ॥ ४५॥"
  },
  {
    "text": "॥ इति श्रीदेवीभागवते देवीगीतायां षष्ठोऽध्यायः ॥"
  },
  {
    "text": "॥ अथ सप्तमोऽध्यायः ॥"
  },
  {
    "text": "हिमालय उवाच -\nकति स्थानानि देवेशि द्रष्टव्यानि महीतले ।\nमुख्यानि च पवित्राणि देवीप्रियतमानि च ॥ १॥"
  },
  {
    "text": "व्रतान्यपि तथा यानि तुष्टिदान्युत्सवा अपि ।\nतत्सर्वं वद मे मातः कृतकृत्यो यतो नरः ॥ २॥"
  },
  {
    "text": "श्रीदेव्युवाच -\nसर्वं दृश्यं मम स्थानं सर्वे काला व्रतात्मकाः ।\nउत्सवाः सर्वकालेषु यतोऽहं सर्वरूपिणी ॥ ३॥"
  },
  {
    "text": "तथापि भक्तवात्सल्यात्किञ्चित्किञ्चिदथोच्यते ।\nश‍ृणुष्वावहितो भूत्वा नगराज वचो मम ॥ ४॥"
  },
  {
    "text": "कोलापुरं महास्थानं यत्र लक्ष्मीः सदा स्थिता ।\nमातुःपुरं द्वितीयं च रेणुकाधिष्ठितं परम् ॥ ५॥"
  },
  {
    "text": "तुलजापुरं तृतीयं स्यात्सप्तश‍ृङ्गं तथैव च ।\nहिङ्गुलायां महास्थानं ज्वालामुख्यास्तथैव च ॥ ६॥"
  },
  {
    "text": "शाकंभर्याः परं स्थानं भ्रामर्याः स्थानमुत्तमम् ।\nश्रीरक्तदन्तिकास्थानं दुर्गास्थानं तथैव च ॥ ७॥"
  },
  {
    "text": "विन्ध्याचलनिवासिन्याः स्थानं सर्वोत्तमोत्तमम् ।\nअन्नपूर्णामहास्थानं काञ्चीपुरमनुत्तमम् ॥ ८॥"
  },
  {
    "text": "भीमादेव्याः परं स्थानं विमलास्थानमेव च ।\nश्रीचन्द्रलामहास्थानं कौशिकीस्थानमेव च ॥ ९॥"
  },
  {
    "text": "नीलांबायाः परं स्थानं नीलपर्वतमस्तके ।\nजांबूनदेश्वरीस्थानं तथा श्रीनगरं शुभम् ॥ १०॥"
  },
  {
    "text": "गुह्यकाल्या महास्थानं नेपाले यत्प्रतिष्ठितम् ।\nमीनाक्ष्याः परमं स्थानं यच्च प्रोक्तं चिदंबरे ॥ ११॥"
  },
  {
    "text": "वेदारण्यं महास्थानं सुन्दर्या समधिष्ठितम् ।\nएकांबरं महास्थानं परशक्त्या प्रतिष्ठितम् ॥ १२॥"
  },
  {
    "text": "महालसा परं स्थानं योगेश्वर्यास्तथैव च ।\nतथा नीलसरस्वत्याः स्थानं चीनेषु विश्रुतम् ॥ १३॥"
  },
  {
    "text": "वैद्यनाथे तु बगलास्थानं सर्वोत्तमं मतम् ।\nश्रीमच्छ्रीभुवनेश्वर्या मणिद्वीपं मम स्मृतम् ॥ १४॥"
  },
  {
    "text": "श्रीमत्त्रिपुरभैरव्याः कामाख्यायोनिमण्डलम् ।\nभूमण्डले क्षेत्ररत्नं महामायाधिवासितम् ॥ १५॥"
  },
  {
    "text": "नातः परतरं स्थानं क्वचिदस्ति धरातले ।\nप्रतिमासं भवेद्देवी यत्र साक्षाद्रजस्वला ॥ १६॥"
  },
  {
    "text": "तत्रत्या देवताः सर्वाः पर्वतात्मकतां गताः ।\nपर्वतेषु वसन्त्येव महत्यो देवता अपि ॥ १७॥"
  },
  {
    "text": "तत्रत्या पृथिवी सर्वा देवीरूपा स्मृता बुधैः ।\nनातः परतरं स्थानं कामाख्यायोनिमण्डलात् ॥ १८॥"
  },
  {
    "text": "गायत्र्याश्च परं स्थानं श्रीमत्पुष्करमीरितम् ।\nअमरेशे चण्डिका स्यात्प्रभासे पुष्करेक्षिणी ॥ १९॥"
  },
  {
    "text": "नैमिषे तु महास्थाने देवी सा लिङ्गधारिणी ।\nपुरुहूता पुष्कराक्षे आषाढौ च रतिस्तथा ॥ २०॥"
  },
  {
    "text": "चण्डमुण्डी महास्थाने दण्डिनी परमेश्वरी ।\nभारभूतौ भवेद्भूतिर्नाकुले नकुलेश्वरी ॥ २१॥"
  },
  {
    "text": "चन्द्रिका तु हरिश्चन्द्रे श्रीगिरौ शाङ्करी स्मृता ।\nजप्येश्वरे त्रिशूला स्यात्सूक्ष्मा चाम्रातकेश्वरे ॥ २२॥"
  },
  {
    "text": "शाङ्करी तु महाकाले शर्वाणी मध्यमाभिधे ।\nकेदाराख्ये महाक्षेत्रे देवी सा मार्गदायिनी ॥ २३॥"
  },
  {
    "text": "भैरवाख्ये भैरवी सा गयायां मङ्गला स्मृता ।\nस्थाणुप्रिया कुरुक्षेत्रे स्वायंभुव्यपि नाकुले ॥ २४॥"
  },
  {
    "text": "कनखले भवेदुग्रा विश्वेशा विमलेश्वरे ।\nअट्टहासे महानन्दा महेन्द्रे तु महान्तका ॥ २५॥"
  },
  {
    "text": "भीमे भीमेश्वरी प्रोक्ता रुद्राणी त्वर्धकोटिके ॥ २६॥"
  },
  {
    "text": "अविमुक्ते विशालाक्षी महाभागा महालये ।\nगोकर्णे भद्रकर्णी स्याद्भद्रा स्याद्भद्रकर्णके ॥ २७॥"
  },
  {
    "text": "उत्पलाक्षी सुवर्णाक्षे स्थाण्वीशा स्थाणुसंज्ञके ।\nकमलालये तु कमला प्रचण्डा छगलण्डके ॥ २८॥"
  },
  {
    "text": "कुरण्डले त्रिसन्ध्या स्यान्माकोटे मुकुटेश्वरी ।\nमण्डलेशे शाण्डकी स्यात्काली कालञ्जरे पुनः ॥ २९॥"
  },
  {
    "text": "शङ्कुकर्णे ध्वनिः प्रोक्ता स्थूला स्यात्स्थूलकेश्वरे ।\nज्ञानिनां हृदयांभोजे हृल्लेखा परमेश्वरी ॥ ३०॥"
  },
  {
    "text": "प्रोक्तानीमानि स्थानानि देव्याः प्रियतमानि च ।\nतत्तत्क्षेत्रस्य माहात्म्यं श्रुत्वा पूर्वं नगोत्तम ॥ ३१॥"
  },
  {
    "text": "तदुक्तेन विधानेन पश्चाद्देवीं प्रपूजयेत् ।\nअथवा सर्वक्षेत्राणि काश्यां सन्ति नगोत्तम ॥ ३२॥"
  },
  {
    "text": "तत्र नित्यं वसेन्नित्यं देवीभक्तिपरायणः ।\nतानि स्थानानि सम्पश्यञ्जपन्देवीं निरन्तरम् ॥ ३३॥"
  },
  {
    "text": "ध्यायंस्तच्चरणांभोजं मुक्तो भवति बन्धनात् ।\nइअमानि देवीनामानि प्रातरुत्थाय यः पठेत् ॥ ३४॥"
  },
  {
    "text": "भस्मीभवन्ति पापानि तत्क्षणान्नग सत्वरम् ।\nश्राद्धकाले पठेदेतान्यमलानि द्विजाग्रतः ॥ ३५॥"
  },
  {
    "text": "मुक्तास्तत्पितरः सर्वे प्रयान्ति परमां गतिम् ।\nअधुना कथयिष्यामि व्रतानि तव सुव्रत ॥ ३६॥"
  },
  {
    "text": "नारीभिश्च नरैश्चैव कर्तव्यानि प्रयत्नतः ।\nव्रतमनन्ततृतीयाख्यं रसकल्याणिनीव्रतम् ॥ ३७॥"
  },
  {
    "text": "आर्द्रानन्दकरं नाम्ना तृतीयायां व्रतं च यत् ।\nशुक्रवारवतं चैव तथा कृष्णचतुर्दशी ॥ ३८॥"
  },
  {
    "text": "भौमवारव्रतं चैव प्रदोषव्रतमेव च ।\nयत्र देवो महादेवो देवीं संस्थाप्य विष्टरे ॥ ३९॥"
  },
  {
    "text": "नृत्यं करोति पुरतः सार्धं दवैर्निशामुखे ।\nतत्रोपोष्य रजन्यादौ प्रदोषे पूजयाच्छिवाम् ॥ ४०॥"
  },
  {
    "text": "प्रतिपक्षं विशेषेण तद्देवीप्रीतिकारकम् ।\nसोमवारव्रतं चैव ममातिप्रियकृन्नग ॥ ४१॥"
  },
  {
    "text": "तत्रापि देवीं सम्पूज्य रात्रौ भोजनमाचरेत् ।\nनवरात्रद्वयं चैव व्रतं प्रीतिकरं मम ॥ ४२॥"
  },
  {
    "text": "एवमन्यान्यपि विभो नित्यनैमित्तिकानि च ।\nव्रतानि कुरुते यो वै मत्प्रीत्यर्थं विमत्सरः ॥ ४३॥"
  },
  {
    "text": "प्राप्नोति मम सायुज्यं स मे भक्तः स मे प्रियः ।\nउत्सवानपि कुर्वीत दोलोत्सवमुखान्विभो ॥ ४४॥"
  },
  {
    "text": "शयनोत्सवं तथा कुर्यात्तथा जागरणोत्सवम् ।\nरथोत्सवं च मे कुर्याद्दमनोत्सवमेव च ॥ ४५॥"
  },
  {
    "text": "पवित्रोत्सवमेवापि श्रावणे प्रीतिकारकम् ।\nमम भक्तः सदा कुर्यादेवमन्यान्महोत्सवान् ॥ ४६॥"
  },
  {
    "text": "मद्भक्तान्भोजयेत्प्रीत्या तथा चैव सुवासिनीः ।\nकुमारीबटुकांश्चापि मद्बुद्ध्या तद्गतान्तरः ॥ ४७॥"
  },
  {
    "text": "वित्तशाठ्येन रहितो यजेदेतान्सुमादिभिः ।\nय एवं कुरुते भक्त्या प्रतिवर्षमतन्द्रितः ॥ ४८॥"
  },
  {
    "text": "स धन्यः कृतकृत्योऽसौ मत्प्रीतेः पात्रमञ्जसा ।\nसर्वमुक्तं समासेन मम प्रीतिप्रदायकम् ।\nनाशिष्याय प्रदातव्यं नाभक्ताय कदाचन ॥ ४९ ॥"
  },
  {
    "text": "॥ इति श्रीदेवीभागवते देवीगीतायां सप्तमोऽध्यायः ॥"
  },
  {
    "text": "॥ अथ अष्टमोऽध्यायः ॥"
  },
  {
    "text": "हिमालय उवाच -\nदेवदेवि महेशानि करुणासागरेऽम्बिके ।\nब्रूहि पूजाविधिं सम्यग्यथावदधुना निजम् ॥ १॥"
  },
  {
    "text": "श्रीदेव्युवाच -\nवक्ष्ये पूजाविधिं राजन्नम्बिकाया यथाप्रियम् ।\nअत्यन्तश्रद्धया सार्धं श‍ृणु पर्वतपुङ्गव ॥ २॥"
  },
  {
    "text": "द्विविधा मम पूजा स्याद्बाह्या चाभ्यान्तरापि च ।\nबाह्यापि द्विविधा प्रोक्ता वैदिकी तान्त्रिकी तथा ॥ ३॥"
  },
  {
    "text": "वैदिक्यर्चापि द्विविधा मूर्तिभेदेन भूधर ।\nवैदिकी वैदिकैः कार्या वेददीक्षा समन्वितैः ॥ ४॥"
  },
  {
    "text": "तन्त्रोक्तदीक्षावद्भिस्तु तान्त्रिकी संश्रिता भवेत् ।\nइत्थं पूजारहस्यं च न ज्ञात्वा विपरीतकम् ॥ ५॥"
  },
  {
    "text": "करोति यो नरो मूढः स पतत्येव सर्वथा ।\nतत्र या वैदिकी प्रोक्ता प्रथमा तां वदाम्यहम् ॥ ६॥"
  },
  {
    "text": "यन्मे साक्षात्परं रूपं दृष्टवानसि भूधर ।\nअनन्तशीर्षनयनमनन्तचरणं महत् ॥ ७॥"
  },
  {
    "text": "सर्वशक्तिसमायुक्तं प्रेरकं यत्परात्परम् ।\nतदेव पूजयेन्नित्यं नमेद्ध्यायेत्स्मरेदपि ॥ ८॥"
  },
  {
    "text": "इत्येतत्प्रथमाचार्याः स्वरूपं कथितं नग ।\nशान्तः समाहितमना दंभाहङ्कारवर्जितः ॥ ९॥"
  },
  {
    "text": "तत्परो भव तद्याजी तदेव शरणं व्रज ।\nतदेव चेतसा पश्य जप ध्यायस्व सर्वदा ॥ १०॥"
  },
  {
    "text": "अनन्यया प्रेमयुक्तभक्त्या मद्भावमाश्रितः ।\nयज्ञैर्यज तपोदानैर्मामेव परितोषय ॥ ११॥"
  },
  {
    "text": "इत्थं ममानुग्रहतो मोक्ष्यसे भवबन्धनात् ।\nमत्परा ये मदासक्तचित्ता भक्तपरा मताः ॥ १२॥"
  },
  {
    "text": "प्रतिजाने भवादस्मादुद्धाराम्यचिरेण तु ।\nध्यानेन कर्मयुक्तेन भक्तिज्ञानेन वा पुनः ॥ १३॥"
  },
  {
    "text": "प्राप्याहं सर्वथा राजन्न तु केवलकर्मभिः ।\nधर्मात्सञ्जायते भक्तिर्भक्त्या सञ्जायते परम् ॥ १४॥"
  },
  {
    "text": "श्रुतिस्मृतिभ्यामुदितं यत्स धर्मः प्रकीर्तितः ।\nअन्यशास्त्रेण यः प्रोक्तो धर्माभासः स उच्यते ॥ १५॥"
  },
  {
    "text": "सर्वज्ञात्सर्वशक्तेश्च मत्तो वेदः समुत्थितः ।\nअज्ञानस्य ममाभावादप्रमाणा न च श्रुतिः ॥ १६॥"
  },
  {
    "text": "स्मृतयश्च श्रुतेरर्थं गृहीत्वैव च निर्गताः ।\nमन्वादीनां स्मृतीनां च ततः प्रामाण्यमिष्यते ॥ १७॥"
  },
  {
    "text": "क्वचित्कदाचित्तन्त्रार्थकटाक्षेण परोदितम् ।\nधर्मं वदन्ति सोंऽशस्तु नैव ग्राह्योऽस्ति वैदिकैः ॥ १८॥"
  },
  {
    "text": "अन्येषां शास्त्रकर्तॄणामज्ञानप्रभवत्वतः ।\nअज्ञानदोषदुष्टत्वात्तदुक्तेर्न प्रमाणता ॥ १९॥"
  },
  {
    "text": "तस्मान्मुमुक्षुर्धर्मार्थं सर्वथा वेदमाश्रयेत् ।\nराजाज्ञा च यथा लोके हन्यते न कदाचन ॥ २०॥"
  },
  {
    "text": "सर्वेशाया ममाज्ञा सा श्रुतिस्त्याज्या कथं नृभिः ।\nमदाज्ञारक्षणार्थं तु ब्रह्मक्षत्रियजातयः ॥ २१॥"
  },
  {
    "text": "मया सृष्टास्ततो ज्ञेयं रहस्यं मे श्रुतेर्वचः ।\nयदा यदा हि धर्मस्य ग्लानिर्भवति भूधर ॥ २२॥"
  },
  {
    "text": "अभ्युत्थानमधर्मस्य तदा वेषान्बिभर्म्यहम् ।\nदेवदैत्यविभागश्चाप्यत एवाभवन्नृप ॥ २३॥"
  },
  {
    "text": "ये न कुर्वन्ति तद्धर्मं तच्छिक्षार्थं मया सदा ।\nसम्पादितास्तु नरकास्रासो यच्छ्रवणाद्भवेत् ॥ २४॥"
  },
  {
    "text": "यो वेदधर्ममुज्झित्य धर्ममन्यं समाश्रयेत् ।\nराजा प्रवासयेद्देशान्निजादेतानधर्मिणः ॥ २५॥"
  },
  {
    "text": "ब्राह्मणैर्न च संभाष्याः पङ्क्तिग्राह्या न च द्विजैः ।\nअन्यानि यानि शास्त्राणि लोकेऽस्मिन्विविधानि च ॥ २६॥"
  },
  {
    "text": "श्रुतिस्मृतिविरुद्धानि तामसान्येव सर्वशः ।\nवामं कापालकं चैव कौलकं भैरवागमः ॥ २७॥"
  },
  {
    "text": "शिवेन मोहनार्थाय प्रणीतो नान्यहेतुकः ।\nयक्षशापाद् भृगोः शापाद्दधीचस्य च शापतः ॥ २८॥"
  },
  {
    "text": "दग्धा ये ब्राह्मणवरा वेदमार्गबहिष्कृताः ।\nतेषामुद्धरणार्थाय सोपानक्रमतः सदा ॥ २९॥"
  },
  {
    "text": "शैवाश्च वैष्णवाश्चैव सौराः शाक्तास्तथैव च ।\nगाणपत्या आगमाश्च प्रणीताः शङ्करेण तु ॥ ३०॥"
  },
  {
    "text": "तत्र वेदाविरुद्धोंऽशोऽप्युक्त एव क्वचित्क्वचित् ।\nवैदिकस्तद्ग्रहे दोषो न भवत्येव कर्हिचित् ॥ ३१॥"
  },
  {
    "text": "सर्वथा वेदभिन्नार्थे नाधिकारी द्विजो भवेत् ।\nवेदाधिकारहीनस्तु भवेत्तत्राधिकारवान् ॥ ३२॥"
  },
  {
    "text": "तस्मात्सर्वप्रयत्नेन वैदिको वेदमाश्रयेत् ।\nधर्मेण सहितं ज्ञानं परं ब्रह्म प्रकाशयेत् ॥ ३३॥"
  },
  {
    "text": "सर्वैषणाः परित्यज्य मामेव शरणं गताः ।\nसर्वभूतदयावन्तो मानाहङ्कारवर्जिताः ॥ ३४॥"
  },
  {
    "text": "मच्चित्ता मद्गतप्राणा मत्स्थानकथने रताः ।\nसंन्यासिनो वनस्थाश्च गृहस्था ब्रह्मचारिणः ॥ ३५॥"
  },
  {
    "text": "उपासन्ते सदा भक्त्या योगमैश्वरसंज्ञितम् ।\nतेषां नित्याभियुक्तानामहमज्ञानजं तमः ॥ ३६॥"
  },
  {
    "text": "ज्ञानसूर्यप्रकाशेन नाशयामि न संशयः ।\nइत्थं वैदिकपूजायाः प्रथमाया नगाधिप ॥ ३७॥"
  },
  {
    "text": "स्वरूपमुक्तं सङ्क्षेपाद्द्वितीयाया अथो ब्रुवे ।\nमूर्तौ वा स्थण्डिले वापि तथा सूर्येन्दुमण्डले ॥ ३८॥"
  },
  {
    "text": "जलेऽथवा बाणलिङ्गे यन्त्रे वापि महापटे ।\nतथा श्रीहृदयांभोजे ध्यात्वा देवीं परात्पराम् ॥ ३९॥"
  },
  {
    "text": "सगुणां करुणापूर्णां तरुणीमरुणारुणाम् ।\nसौन्दर्यसारसीमान्तां सर्वावयवसुन्दराम् ॥ ४०॥"
  },
  {
    "text": "श‍ृङ्गाररससम्पूर्णां सदा भक्तार्तिकातराम् ।\nप्रसादसुमुखीमम्बां चन्द्रखण्डाशिखण्डिनीम् ॥ ४१॥"
  },
  {
    "text": "पाशाङ्कुशवराभीतिधरामानन्दरूपिणीम् ।\nपूजयेदुपचारैश्च यथावित्तानुसारतः ॥ ४२॥"
  },
  {
    "text": "यावदान्तरपूजायामधिकारो भवेन्न हि ।\nतावद्बाह्यामिमां पूजां श्रयेज्जाते तु तां त्यजेत् ॥ ४३॥"
  },
  {
    "text": "आभ्यन्तरा तु या पूजा सा तु संविल्लयः स्मृतः ।\nसंविदेवपरं रूपमुपाधिरहितं मम ॥ ४४॥"
  },
  {
    "text": "अतः संविदि मद्रूपे चेतः स्थाप्यं निराश्रयम् ।\nसंविद्रूपातिरिक्तं तु मिथ्या मायामयं जगत् ॥ ४५॥"
  },
  {
    "text": "अतः संसारनाशाय साक्षिणीमात्मरूपिणीम् ।\nभावयन्निर्मनस्केन योगयुक्तेन चेतसा ॥ ४६॥"
  },
  {
    "text": "अतःपरं बाह्यपूजाविस्तारः कथ्यते मया ।\nसावधानेन मनसा श‍ृणु पर्वतसत्तम ॥ ४७॥"
  },
  {
    "text": "॥ इति श्रीदेवीभागवते देवीगीतायां अष्टमोऽध्यायः ॥"
  },
  {
    "text": "॥ अथ नवमोऽध्यायः ॥"
  },
  {
    "text": "श्रीदेव्युवाच -\nप्रातरुत्थाय शिरसि संस्मरेत्पद्ममुज्ज्वलम् ।\nकर्पूराभं स्मरेत्तत्र श्रीगुरुं निजरूपिणम् ॥ १॥"
  },
  {
    "text": "सुप्रसन्नं लसद्भूषाभूषितं शक्तिसंयुतम् ।\nनमस्कृत्य ततो देवीं कुण्डलीं संस्मरेद्बुधः ॥ २॥"
  },
  {
    "text": "प्रकाशमानां प्रथमे प्रयाणे\n        प्रतिप्रयाणेऽप्यमृतायमानाम् ।\nअन्तःपदव्यामनुसञ्चरन्ती-\n        मानन्दरूपामबलां प्रपद्ये ॥ ३॥"
  },
  {
    "text": "ध्यात्वैवं तच्छिखामध्ये सच्चिदानन्दरूपिणीम् ।\nमां ध्यायेदथ शौचादिक्रियाः सर्वाः समापयेत् ॥ ४॥"
  },
  {
    "text": "अग्निहोत्रं ततो हुत्वा मत्प्रीत्यर्थं द्विजोत्तमः ।\nहोमान्ते स्वासने स्थित्वा पूजासङ्कल्पमाचरेत् ॥ ५॥"
  },
  {
    "text": "भूतशुद्धिं पुरा कृत्वा मातृकान्यासमेव च ।\nहृल्लेखामातृकान्यासं नित्यमेव समाचरेत् ॥ ६॥"
  },
  {
    "text": "मूलाधारे हकारं च हृदये च रकारकम् ।\nभ्रूमध्ये तद्वदीकारं ह्रीङ्कारं मस्तके न्यसेत् ॥ ७॥"
  },
  {
    "text": "तत्तन्मन्त्रोदितानन्यान्न्यासान्सर्वान्समाचरेत् ।\nकल्पयेत्स्वात्मनो देहे पीठं धर्मादिभिः पुनः ॥ ८॥"
  },
  {
    "text": "ततो ध्यायेन्महादेवीं प्राणायामैर्विजृम्भिते ।\nहृदम्भोजे मम स्थाने पञ्चप्रेतासने बुधः ॥ ९॥"
  },
  {
    "text": "ब्रह्मा विष्णुश्च रुद्रश्च ईश्वरश्च सदाशिवः ।\nएते पञ्च महाप्रेताः पादमूले मम स्थिताः ॥ १०॥"
  },
  {
    "text": "पञ्चभूतात्मका ह्येते पञ्चावस्थात्मका अपि ।\nअहं त्वव्यक्तचिद्रूपा तदतीताऽस्मि सर्वथा ॥ ११॥"
  },
  {
    "text": "ततो विष्टरतां याताः शक्तितन्त्रेषु सर्वदा ।\nध्यात्वैवं मानसैर्भोगैः पूजयेन्मां जपेदपि ॥ १२॥"
  },
  {
    "text": "जपं समर्प्य श्रीदेव्यै ततोऽर्घ्यस्थापनं चरेत् ।\nपात्रासादनकं कृत्वा पूजाद्रव्याणि शोधयेत् ॥ १३॥"
  },
  {
    "text": "जलेन तेन मनुना चास्त्रमन्त्रेण देशिकः ।\nदिग्बन्धं च पुरा कृत्वा गुरून्नत्वा ततः परम् ॥ १४॥"
  },
  {
    "text": "तदनुज्ञां समादाय बाह्यपीठे ततः परम् ।\nहृदिस्थां भावितां मूर्तिं मम दिव्यां मनोहराम् ॥ १५॥"
  },
  {
    "text": "आवाहयेत्ततः पीठे प्राणस्थापनविद्यया ।\nआसनावाहने चार्घ्यं पाद्याद्याचमनं तथा ॥ १६॥"
  },
  {
    "text": "स्नानं वासोद्वयं चैव भूषणानि च सर्वशः ।\nगन्धपुष्पं यथायोग्यं दत्त्वा देव्यै स्वभक्तितः ॥ १७॥"
  },
  {
    "text": "यन्त्रस्थानामावृतीनां पूजनं सम्यगाचरेत् ।\nप्रतिवारमशक्तानां शुक्रवारो नियम्यते ॥ १८॥"
  },
  {
    "text": "मूलदेवीप्रभारूपाः स्मर्तव्या अङ्गदेवताः ।\nतत्प्रभापटलव्याप्तं त्रैलोक्यं च विचिन्तयेत् ॥ १९॥"
  },
  {
    "text": "पुनरावृत्तिसहितां मूलदेवीं च पूजयेत् ।\nगन्धादिभिः सुगन्धैस्तु तथा पुष्पैः सुवासितैः ॥ २०॥"
  },
  {
    "text": "नैवेद्यैस्तर्पणैश्चैव तांबूलैर्दक्षिणादिभिः ।\nतोषयेन्मां त्वत्कृतेन नाम्नां साहस्रकेण च ॥ २१॥"
  },
  {
    "text": "कवचेन च सूक्तेनाहं रुद्रेभिरिति प्रभो ।\nदेव्यथर्वशिरोमन्त्रैर्हृल्लेखोपनिषद्भवैः ॥ २२॥"
  },
  {
    "text": "महाविद्यामहामन्त्रैस्तोषयेन्मां मुहुर्मुहुः ।\nक्षमापयेज्जगद्धात्रीं प्रेमार्द्रहृदयो नरः ॥ २३॥"
  },
  {
    "text": "पुलकाङ्कितसर्वाङ्गैर्बाल्यरुद्धाक्षिनिःस्वनः ।\nनृत्यगीतादिघोषेण तोषयेन्मां मुहुर्मुहुः ॥ २४॥"
  },
  {
    "text": "वेदपारायणैश्चैव पुराणैः सकलैरपि ।\nप्रतिपाद्या यतोऽहं वै तस्मात्तैस्तोषयेत्तु माम् ॥ २५॥"
  },
  {
    "text": "निज सर्वस्वमपि मे सदेहं नित्यशोऽर्पयेत् ।\nनित्यहोमं ततः कुर्याद्ब्राह्मणांश्च सुवासिनीः ॥ २६॥"
  },
  {
    "text": "बटुकान्पामराननन्यान्देवीबुद्ध्या तु भोजयेत् ।\nनत्वा पुनः स्वहृदये व्युत्क्रमेण विसर्जयेत् ॥ २७॥"
  },
  {
    "text": "सर्वं हृल्लेखया कुर्यात्पूजनं मम सुव्रत ।\nहृल्लेखा सर्वमन्त्राणां नायिका परमा स्मृता ॥ २८ ॥"
  },
  {
    "text": "हृल्लेखादर्पणे नित्यमहं तु प्रतिबिम्बिता ।\nतस्माधृल्लेखया दत्तं सर्वमन्त्रैः समर्पितम् ॥ २९॥"
  },
  {
    "text": "गुरुं सम्पूज्य भृषाद्यैः कृतकृत्यत्वमावहेत् ।\nय एवं पूजयेद्देवीं श्रीमद्भुवनसुन्दरीम् ॥ ३०॥"
  },
  {
    "text": "न तस्य दुर्लभं किञ्चित्कदाव्हित्क्वचिदस्ति हि ।\nदेहान्ते तु मणिद्वीपं माम यात्येव सर्वथा ॥ ३१॥"
  },
  {
    "text": "ज्ञेयो देवीस्वरूपोऽसौ देवा नित्यं नमन्ति तम् ।\nइति ते कथितं राजन्महादेव्याः प्रपूजनम् ॥ ३२॥"
  },
  {
    "text": "विमृश्यैतदशेषेणाप्यधिकारानुरूपतः ।\nकुरु मे पूजनं तेन कृतार्थस्त्वं भविष्यसि ॥ ३३॥"
  },
  {
    "text": "इदं तु गीताशास्त्रं मे नाशिष्याय वदेत्क्वचित् ।\nनाभक्ताय प्रदातव्यं न धूर्ताय च दुर्हृदे ॥ ३४॥"
  },
  {
    "text": "एतत्प्रकाशनं मातुरुद्धाटनमुरोजयोः ।\nतस्मादवश्यं यत्नेन गोपनीयमिदं सदा ॥ ३५॥"
  },
  {
    "text": "देयं भक्ताय शिष्याय ज्येष्ठपुत्राय चैव हि ।\nसुशीलाय सुवेषाय देवीभक्तियुताय च ॥ ३६॥"
  },
  {
    "text": "श्राद्धकाले पठेदेतद् ब्राह्मणानां समीपतः ।\nतृप्तास्तत्पितरः सर्वे प्रयान्ति परमं पदम् ॥ ३७॥"
  },
  {
    "text": "व्यास उवाच -\nइत्युक्त्वा सा भगवती तत्रैवान्तरधीयत ।\nदेवाश्च मुदिताः सर्वे देवीदर्शनतोऽभवन् ॥ ३८॥"
  },
  {
    "text": "तता हिमालये जज्ञे देवी हैमवती तु सा ।\nया गौरीति प्रसिद्धासीद्दत्ता सा शङ्कराय च ॥ ३९॥"
  },
  {
    "text": "ततः स्कन्दः समुद्भूतस्तारकस्तेन पातितः ।\nसमुद्रमन्थने पूर्वं रत्नान्यासुर्नराधिप ॥ ४०॥"
  },
  {
    "text": "तत्र देवैस्तुता देवी लक्ष्मीप्राप्त्यर्थमादरात् ।\nतेषामनुग्रहार्थाय निर्गता तु रमा ततः ॥ ४१॥"
  },
  {
    "text": "वैकुण्ठाय सुरैर्दत्ता तेन तस्य शमाभवत् ।\nइति ते कथितं राजन्देवीमाहात्म्यमुत्तमम् ॥ ४२॥"
  },
  {
    "text": "गौरीलक्ष्म्योः समुद्भूतिविषयं सर्वकामदम् ।\nन वाच्यं त्वेतदन्यस्मै रहस्यं कथितं यतः ॥ ४३॥"
  },
  {
    "text": "गीता रहस्यभूतेयं गोपनीया प्रयत्नतः ।\nसर्वमुक्तं समासेन यत्पृष्टं तत्त्वयानघ ।\nपवित्रं पावनं दिव्यं किं भूयः श्रोतुमिच्छसि ॥ ४४ ॥"
  },
  {
    "text": "॥ इति श्रीदेवीभागवते देवीगीतायां नवमोऽध्यायः ॥"
  },
  {
    "text": "॥ इति श्रीमद्देवीगीता समाप्ता॥"
  }
]
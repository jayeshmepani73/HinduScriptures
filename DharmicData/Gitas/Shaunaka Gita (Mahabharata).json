[
  {
    "text": "शौनकगीता"
  },
  {
    "text": "॥  अथ शौनकगीता॥"
  },
  {
    "text": "शोकस्थानसहस्राणि भयस्थानशतानि च ।\nदिवसे दिवसे मूढमाविशन्ति न पण्डितम् ॥ १॥"
  },
  {
    "text": "न हि ज्ञानविरुद्धेषु बहुदोषेषु कर्मसु ।\nश्रेयोघातिषु सज्जन्ते बुद्धिमन्तो भवद्विधाः ॥ २॥"
  },
  {
    "text": "अष्टाङ्गां बुद्धिमाहुर्या सर्वाश्रेयोविघातिनीम् ।\nश्रुतिस्मृतिसमायुक्तां राजन्सा त्वय्यवस्थिता ॥ ३॥"
  },
  {
    "text": "अर्थकृच्छ्रेषु दुर्गेषु व्यापत्सु स्वजनस्य च ।\nशारीर मानसैर्दुःखैर्नसीदन्ति भवद्विधाः ॥ ४॥"
  },
  {
    "text": "श्रूयतां चाभिधास्यामि जनकेन यथा पुरा ।\nआत्मव्यवस्थानकरा गीताः श्लोका महात्मना ॥ ५॥"
  },
  {
    "text": "मनोदेहसमुत्थाभ्यां दुःखाभ्यां मर्दितं जगत् ।\nतयोर्व्याससमासाभ्यां शमोपायमिमं श्रुणु ॥ ६॥"
  },
  {
    "text": "व्याधेरनिष्टसंस्पर्शाच्छ्रमादिष्टविवर्जनात् ।\nदुःखं चतुर्भिः शारीरं कारणैः सम्प्रवर्तते ॥ ७॥"
  },
  {
    "text": "तदातत्प्रतिकाराच्च सततं चाविचिन्तनात् ।\nआधिव्याधिप्रशमनं क्रियायोगद्वयेन तु ॥ ८॥"
  },
  {
    "text": "मतिमन्तो ह्यतो वैद्याः शमं प्रागेव कुर्वते ।\nमानसस्य प्रियाख्यानैः संभोगोपनयैर्नृणाम् ॥ ९॥"
  },
  {
    "text": "मानसेनहि दुःखेन शरीरमुपतप्यते ।\nअयस्तप्तेन पिण्डेन कुम्भसंस्थमिवोदकम् ॥ १०॥"
  },
  {
    "text": "मानसं शमयेत्तस्माज्ज्ञानेनाग्निमिवाम्बुना ।\nप्रशान्ते मानसे ह्यस्य शारीरमुपशाम्यति ॥ ११॥"
  },
  {
    "text": "मनसो दुःखमूलं तु स्नेह इत्युपलभ्यते ।\nस्नेहात्तु सज्जते जन्तुर्दुःखयोगमुपैति च ॥ १२॥"
  },
  {
    "text": "स्नेहमूलानि दुःखानि स्नेहजानि भयानि च ।\nशोकहर्षौ तथायासः सर्वस्नेहात्प्रवर्तते ॥ १३॥"
  },
  {
    "text": "स्नेहाद्भावोऽनुरागश्च प्रजज्ञे विषये तथा ।\nअश्रेयस्कावुभावेतौ पूर्वस्तत्र गुरुः स्मृतः ॥ १४॥"
  },
  {
    "text": "कोटराग्निर्यथाशेषं समूलं पादपं दहेत् ।\nधर्मार्थौ तु तथाऽल्पोऽपि रागदोषो विनाशयेत् ॥ १५॥"
  },
  {
    "text": "विप्रयोगेन तु त्यागी दोषदर्शी समागमे ।\nविरागं भजते जन्तुर्निर्वैरो निरवग्रहः ॥  १६॥"
  },
  {
    "text": "तस्मात्स्नेहं न लिप्सेत मित्रेभ्यो धनसंचयात् ।\nस्वशरीरसमुत्थं च ज्ञानेन विनिवर्तयेत् ॥ १७॥"
  },
  {
    "text": "ज्ञानान्वितेषु युक्तेषु शास्त्रज्ञेषु कृतात्मसु ।\nन तेषु सज्जते स्नेहः पद्मपत्रेष्विवोदकम् ॥ १८॥"
  },
  {
    "text": "रागाभिभूतः पुरुषः कामेन परिकृष्यते ।\nइच्छा संजायते तस्य ततस्तृष्णा विवर्धते ॥ १९॥"
  },
  {
    "text": "तृष्णाहि सर्वपापिष्ठा नित्योद्वेगकरी स्मृता ।\nअधर्मबहुला चैव घोरा पापानुबन्धिनी ॥ २०॥"
  },
  {
    "text": "या दुस्त्यजा दुर्मतिभिर्या न जीर्यति जीर्यतः ।\nयोसौ प्राणान्तिको रोगस्तां तृष्णां त्यजतः सुखम् ॥ २१॥"
  },
  {
    "text": "अनाद्यन्ता हि सा तृष्णा अन्तर्देहगता नृणाम् ।\nविनाशयति भूतानि अयोनिज इवानलः ॥ २२॥"
  },
  {
    "text": "यथैधः स्वसमुत्थेन वह्निना नाशमृच्छति ।\nतथाऽकृतात्मा लोभेन सहजेन विनश्यति ॥ २३॥"
  },
  {
    "text": "राजतः सलिलादग्नेश्चोरतः स्वजनादपि ।\nभयमर्थवतां नित्यं मृत्योः प्राणभृतामिव ॥ २४॥"
  },
  {
    "text": "यथा ह्यामिषमाकाशे पक्षिभिः श्वापदैर्भुवि ।\nभक्ष्यन्ते सलिले मत्स्यैस्तथा सर्वत्र वित्तवान् ॥ २५॥"
  },
  {
    "text": "अर्थ एव हि केषांचिदनर्थ भजते नृणाम् ।\nअर्थ श्रेयसि चासक्तो न श्रेयो विन्दते नरः ॥ २६॥"
  },
  {
    "text": "तस्मादर्थागमाः सर्वे मनोमोहविवर्धनाः ।\nकार्पण्यं दर्पमानौ च भयमुद्वेग एव च ॥ २७॥"
  },
  {
    "text": "अर्थजानिं विदुः प्राज्ञा दुःखन्येतानि देहिनाम् ।\nअर्थस्योत्पादने चैव पालने च तथाक्षये ॥ २८॥"
  },
  {
    "text": "सहन्ति च महद्दुःखं घ्नन्ति चैवार्थकारणात् ।\nअर्थाद्दुःखं परित्यक्तं पालिताश्चैव शत्रवः ॥ २९॥"
  },
  {
    "text": "दुःखेन चाधिगम्यन्ते तस्मान्नाशं न चिन्तयेत् ।\nअसन्तोषपरा मूढाः सन्तोषं यान्ति पण्डिताः ॥ ३०॥"
  },
  {
    "text": "अन्तो नास्ति पिपासायाः सन्तोषः परमं सुखम् ।\nतस्मात्सन्तोषमेवेह परं पश्यन्ति पण्डिताः ॥ ३१॥"
  },
  {
    "text": "अनित्यं यौवनं रूपं जीवितं रत्नसंचयः ।\nऐश्वर्यं प्रियसंवासो गृद्ध्येत्तत्र न पण्डितः ॥ ३२॥"
  },
  {
    "text": "त्यजेत सञ्चयांस्तस्मात्तज्जान्क्लेशान् सहेत च ।\nन हि सञ्चयवान्कश्चिद्दृश्यते निरुपद्रवः ।\nअतश्च धार्मिकैः पुंभिरनीहार्थः प्रशस्यते ॥ ३३॥"
  },
  {
    "text": "धर्मार्थ यस्य वित्तेहा वरं तस्य निरीहता ।\nप्रक्षालनाद्धि पङ्कस्य श्रेयो न स्पर्शनं नृणाम् ॥ ३४॥"
  },
  {
    "text": "युधिष्ठिरैवं सर्वेषु न स्पृहां कर्तुमर्हसि ।\nधर्मेण यदिते कार्य विमुक्तेच्छो भवार्थतः ॥ ३५॥"
  },
  {
    "text": "॥ इति शौनकगीता समाप्ता ॥"
  }
]
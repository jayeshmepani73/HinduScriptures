[
  {
    "text": "गर्भगीता"
  },
  {
    "text": "वन्दे कृष्णं सुरेन्द्रं स्थितिलयजनने कारणं सर्वजन्तोः\nस्वेच्छाचारं कृपालुं गुणगणरहितं योगिनां योगगम्यम् ।\nद्वन्द्वातीतं च सत्यं हरमुखविबुधैः सेवितं ज्ञानरूपं\nभक्ताधीनं तुरीयं नवघनरुचिरं देवकीनन्दनं तम् ॥"
  },
  {
    "text": "अर्जुन उवाच --\nगर्भवासं जरामृत्युं किमर्थं भ्रमते नरः ।\nकथं वा वहितं जन्म ब्रूहि देव जनार्दन ॥ १॥"
  },
  {
    "text": "श्रीभगवानुवाच --\nमानवो मूढ अन्धश्च संसारेऽस्मिन् विलिप्यते ।\nआशास्तथा न जहाति प्राणानां जनसम्पदाम् ॥ २॥"
  },
  {
    "text": "अर्जुन उवाच --\nआशा केन जिता लोकैः संसारविषयौ तथा ।\nकेन कर्मप्रकारेण लोको मुच्येत बन्धनात् ॥ ३॥"
  },
  {
    "text": "कामः क्रोधश्च लोभश्च मदमात्सर्यमेव च ।\nएते मनसि वर्तन्ते कर्मपाशं कथम् त्यजेत् ॥ ४॥"
  },
  {
    "text": "श्रीभगवानुवाच --\nज्ञानाग्निर्दहते कर्म भूयोऽपि तेन लिप्यते ।\nविशुद्धात्मा हि लोकः सः पुनर्जन्म न भुञ्जते ॥ ५॥"
  },
  {
    "text": "जितं सर्वकृतं कर्म विष्णुश्रीगुरुचिन्तनम् ।\nविकल्पो नास्ति सङ्कल्पः पुनर्जन्म न विद्यते ॥ ६॥"
  },
  {
    "text": "नानाशास्त्रं पठेल्लोको नानादैवतपूजनम् ।\nआत्मज्ञानं विना पार्थ सर्वकर्म निरर्थकम् ॥ ७॥"
  },
  {
    "text": "आचारः क्रियते कोटि दानं च गिरिकाञ्चनम् ।\nआत्मतत्त्वं न जानाति मुक्तिर्नास्ति न संशयः ॥ ८॥"
  },
  {
    "text": "कोटियज्ञकृतं पुण्यं कोटिदानं हयो गजः ।\nगोदानं च सहस्राणि मुक्तिर्नास्ति न वा शुचिः ॥ ९॥"
  },
  {
    "text": "न मोक्षं भ्रमते तीर्थं न मोक्षं भस्मलेपनम् ।\nन मोक्षं ब्रह्मचर्यं हि मोक्षं नेन्द्रियनिग्रहः ॥ १०॥"
  },
  {
    "text": "न मोक्षं कोटियज्ञं च न मोक्षं दानकाञ्चनम् ।\nन मोक्षं वनवासेन न मोक्षं भोजनं विना ॥ ११॥"
  },
  {
    "text": "न मोक्षं मन्दमौनेन न मोक्षं देहताडनम् ।\nन मोक्षं गायने गीतं न मोक्षं शिल्पनिग्रहम् ॥ १२॥"
  },
  {
    "text": "न मोक्षं कर्मकर्मेषु न मोक्षं मुक्तिभावने ।\nन मोक्षं सुजटाभारं निर्जनसेवनस्तथा ॥ १३॥"
  },
  {
    "text": "न मोक्षं धारणाध्यानं न मोक्षं वायुरोधनम् ।\nन मोक्षं कन्दभक्षेण न मोक्षं सर्वरोधनम् ॥ १४॥"
  },
  {
    "text": "यावद्बुद्धिविकारेण आत्मतत्त्वं न विन्दति ।\nयावद्योगं च संन्यासं तावच्चित्तं न हि स्थिरम् ॥ १५॥"
  },
  {
    "text": "अभ्यन्तरं भवेत् शुद्धं चिद्भावस्य विकारजम् ।\nन क्षालितं मनोमाल्यं किं भवेत् तपकोटिषु ॥ १६॥"
  },
  {
    "text": "अर्जुन उवाच --\nअभ्यन्तरं कथं शुद्धं चिद्भावस्य पृथक् कृतम् ।\nमनोमाल्यं सदा कृष्ण कथं तन्निर्मलं भवेत् ॥ १७॥"
  },
  {
    "text": "श्रीभगवानुवाच --\nप्रशुद्धात्मा तपोनिष्ठो ज्ञानाग्निदग्धकल्मषः ।\nतत्परो गुरुवाक्ये च पुनर्जन्म न भुञ्जते ॥ १८॥"
  },
  {
    "text": "अर्जुन उवाच --\nकर्माकर्मद्वयं बीजं लोके हि दृढबन्धनम् ।\nकेन कर्मप्रकारेण लोको मुच्येत बन्धनात् ॥ १९॥"
  },
  {
    "text": "श्रीभगवानुवाच --\nकर्माकर्मद्वयं साधो ज्ञानाभ्याससुयोगतः ।\nब्रह्माग्निर्भुञ्जते बीजं अबीजं मुक्तिसाधकम् ॥ २०॥"
  },
  {
    "text": "योगिनां सहजानन्दः जन्ममृत्युविनाशकम् ।\nनिषेधविधिरहितं अबीजं चित्स्वरूपकम् ॥ २१॥"
  },
  {
    "text": "तस्मात् सर्वान् पृथक् कृत्य आत्मनैव वसेत् सदा ।\nमिथ्याभूतं जगत् त्यक्त्वा सदानन्दं लभेत् सुधीः ॥ २२॥"
  },
  {
    "text": "इति श्रीगर्भगीता समाप्ता ।"
  }
]
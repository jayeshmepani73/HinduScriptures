[
  {
    "text": "तुलसीगीता"
  },
  {
    "text": "श्रीभगवानुवाच --\nप्राग्दत्वार्घं ततोऽभ्यर्च्य गन्धपुष्पाक्षतादिना ।\nस्तुत्वा भगवतीं तां च प्रणमेद्दण्डवद्भुवि ॥ १॥"
  },
  {
    "text": "श्रियं श्रिये श्रियावासे नित्यं श्रीधवसत् रते ।\nभक्त्या दत्तं मया देवि अर्घं गृह्ण नमोऽस्तु ते ॥ २॥"
  },
  {
    "text": "निर्मिता त्वं पुरा देवैरर्चिता त्वं सुरासुरैः ।\nतुलसि हर मे पापं पूजां गृह्ण नमोऽस्तु ते ॥ ३॥"
  },
  {
    "text": "महाप्रसादजननी आधिव्याधिविनाशिनी ।\nसर्वसौभाग्यदे देवि तुलसि त्वां नमोऽस्तु ते ॥ ४॥"
  },
  {
    "text": "या दृष्टा निखिलांससंघशमना स्पृष्टा वपुःपावना\nरोगाणामभिवन्दिता निरसनी सिक्तान्तकत्रासिनी ।\nप्रत्यासक्तिविधायिनी भगवतः कृष्णस्य संरोपिता\nन्यस्ता तच्चरणे विमुक्तिफलदा तस्यै तुलस्यै नमः ॥ ५॥"
  },
  {
    "text": "भगवत्यास्तुलस्यास्तु माहात्म्यामृतसागरे ।\nलोभात् कूर्द्दितुमिच्छामि क्षुद्रस्तत् क्षम्यतां त्वया ॥ ६॥"
  },
  {
    "text": "श्रवणाद्वादशीयोगे शालग्रामशिलार्चने ।\nयद्फलं सङ्गमे प्रोक्तं तुलसीपूजनेन तत् ॥ ७॥"
  },
  {
    "text": "धात्रीफलेन यत् पुण्यं जयन्त्यां समुपोषणे ।\nतद्फलं लभते मर्त्यास्तुलसीपूजनेन तत् ॥ ८॥"
  },
  {
    "text": "यद्फलं प्रयागस्नाने काश्यां प्राणविमोक्षणे ।\nतद्फलं विहितं देवैस्तुलसीपूजनेन तत् ॥ ९॥"
  },
  {
    "text": "चतुर्णामपि वर्णानामाश्रमाणां विशेषतः ।\nस्त्रीणां च पुरुषाणां च पूजितेष्टं ददाति च ॥ १०॥"
  },
  {
    "text": "तुलसी रोपिता सिक्ता दृष्टा स्पृष्टा च पावयेत् ।\nआराधिता प्रयत्नेन सर्वकामफलप्रदा ॥ ११॥"
  },
  {
    "text": "प्रदक्षिणं भ्रमित्वा ये नमस्कुर्वन्ति नित्यशः ।\nन तेषां दुरितं किञ्चिदक्षीणमवशिष्यते ॥ १२॥"
  },
  {
    "text": "पूज्यमाना च तुलसी यस्य वेश्मनि तिष्ठति ।\nतस्य सर्वाणि श्रेयांसि वर्धन्तेऽहरहः सदा ॥ १३॥"
  },
  {
    "text": "पक्षे पक्षे च द्वादश्यां सम्प्राप्ते तु हरेर्दिने ।\nब्रह्मादयोऽपि कुर्वन्ति तुलसीवनपूजनम् ॥ १४॥"
  },
  {
    "text": "अनन्यमनसा नित्यं तुलसीं स्तौति यो जनः ।\nपितृदेवमनुष्याणां प्रियो भवति सर्वदा ॥ १५॥"
  },
  {
    "text": "रतिं करोमि नान्यत्र तुलसीकाननं विना ।\nसत्यं ब्रवीमि ते सत्ये कलिकाले मम प्रिये ॥ १६॥"
  },
  {
    "text": "हित्वा तीर्थसहस्राणि सर्वानपि शिलोच्चयान् ।\nतुलसीकानने नित्यं कलौ तिष्ठामि भामिनि ॥ १७॥"
  },
  {
    "text": "न धात्रा सफला यत्र न विष्णुस्तुलसीवनम्।\nतत् स्मशानसमं स्थानं सन्ति यत्र न वैष्णवाः ॥ १८॥"
  },
  {
    "text": "तुलसीगन्धमादाय यत्र गच्छति मारुतः ।\nदिशो दश च पूताः स्युर्भूतग्रामाश्चतुर्दशः ॥ १९॥"
  },
  {
    "text": "तुलसीवनसंभूता छाया पतति यत्र वै ।\nतत्र श्राद्धं प्रदातव्यं पितॄणां तृप्तिहेतवे ॥ २०॥"
  },
  {
    "text": "तुलसी पूजिता नित्यं सेविता रोपिता शुभा ।\nस्नापिता तुलसी यैस्तु ते वसन्ति ममालये ॥ २१॥"
  },
  {
    "text": "सर्वपापहरं सर्वकामदं तुलसीवनम् ।\nन पश्यति समं सत्ये तुलसीवनरोपणात् ॥ २२॥"
  },
  {
    "text": "तुलस्यलङ्कृता ये वै तुलसीवनपूजकाः ।\nतुलसीस्थापका ये च ते त्याज्या यमकिङ्करैः ॥ २३॥"
  },
  {
    "text": "दर्शनं नर्मदायास्तु गङ्गास्नानं कलौ युगे ।\nतुलसीदलसंस्पर्शः सममेतत्त्रयं स्मृतम् ॥ २४॥"
  },
  {
    "text": "दारिद्र्यदुःखरोगार्तिपापानि सुबहून्यपि ।\nहरते तुलसीक्षेत्रं रोगानिव हरीतकी ॥ २५॥"
  },
  {
    "text": "तुलसीकानने यस्तु मुहूर्तमपि विश्रमेत् ।\nजन्मकोटिकृतात् पापात् मुच्यते नात्र संशयः ॥ २६॥"
  },
  {
    "text": "नित्यं तुलसिकारण्ये तिष्ठामि स्पृहया युतः ।\nअपि मे क्षतपत्रैकं कश्चिद्धन्योऽर्पयेदिति ॥ २७॥"
  },
  {
    "text": "तुलसीनाम यो ब्रुयात् त्रिकालं वदने नरः ।\nविवर्णवदनो भूत्वा तल्लिपिं मार्जयेद्यमः ॥ २८॥"
  },
  {
    "text": "शुक्लपक्षे यदा देवि तृतीया बुधसंयुता ।\nश्रवणया च संयुक्ता तुलसी पुण्यदा तदा ॥ २९॥"
  },
  {
    "text": "इति तुलसीगीता समाप्ता ॥"
  }
]
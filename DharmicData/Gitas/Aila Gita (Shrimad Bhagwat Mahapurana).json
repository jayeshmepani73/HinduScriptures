[
  {
    "text": "श्रीमद्भागवतान्तर्गता ऐलगीता"
  },
  {
    "text": "श्रीभगवानुवाच ।\nमल्लक्षणमिमं कायं लब्ध्वा मद्धर्म आस्थितः ।\nआनन्दं परमात्मानमात्मस्थं समुपैति माम् ॥ १॥"
  },
  {
    "text": "गुणमय्या जीवयोन्या विमुक्तो ज्ञाननिष्ठया ।\nगुणेषु मायामात्रेषु दृश्यमानेष्ववस्तुतः ।\nवर्तमानोऽपि न पुमान् युज्यतेऽवस्तुभिर्गुणैः ॥ २॥"
  },
  {
    "text": "सङ्गं न कुर्यादसतां शिश्नोदरतृपां क्वचित् ।\nतस्यानुगस्तमस्यन्धे पतत्यन्धानुगान्धवत् ॥ ३॥"
  },
  {
    "text": "ऐलः सम्राडिमां गाथामगायत बृहच्छ्रवाः ।\nउर्वशीविरहान्मुह्यन् निर्विण्णः शोकसंयमे ॥ ४॥"
  },
  {
    "text": "त्यक्त्वाऽऽत्मानं व्रजन्तीं तां नग्न उन्मत्तवन्नृपः ।\nविलपन्नन्वगाज्जाये घोरे तिष्ठेति विक्लवः ॥ ५॥"
  },
  {
    "text": "कामानतृप्तोऽनुजुषन् क्षुल्लकान् वर्षयामिनीः ।\nन वेद यान्तीर्नायान्तीरुर्वश्याकृष्टचेतनः ॥ ६॥"
  },
  {
    "text": "ऐल उवाच ।\nअहो मे मोहविस्तारः कामकश्मलचेतसः ।\nदेव्या गृहीतकण्ठस्य नायुः खण्डा इमे स्मृताः ॥ ७॥"
  },
  {
    "text": "नाहं वेदाभिनिर्मुक्तः सूर्यो वाभ्युदितोऽमुया ।\nमुषितो वर्षपूगानां बताहानि गतान्युत ॥ ८॥"
  },
  {
    "text": "अहो मे आत्मसम्मोहो येनात्मा योषितां कृतः ।\nक्रीडामृगश्चक्रवर्ती नरदेवशिखामणिः ॥ ९॥"
  },
  {
    "text": "सपरिच्छदमात्मानं हित्वा तृणमिवेश्वरम् ।\nयान्तीं स्त्रियं चान्वगमं नग्न उन्मत्तवद्रुदन् ॥ १०॥"
  },
  {
    "text": "कुतस्तस्यानुभावः स्यात्तेज ईशत्वमेव वा ।\nयोऽन्वगच्छं स्त्रियं यान्तीं खरवत्पादताडितः ॥ ११॥"
  },
  {
    "text": "किं विद्यया किं तपसा किं त्यागेन श्रुतेन वा ।\nकिं विविक्तेन मौनेन स्त्रीभिर्यस्य मनो हृतम् ॥ १२॥"
  },
  {
    "text": "स्वार्थस्याकोविदं धिङ्मां मूर्खं पण्डितमानिनम् ।\nयोऽहमीश्वरतां प्राप्य स्त्रीभिर्गोखरवज्जितः ॥ १३॥"
  },
  {
    "text": "सेवतो वर्षपूगान् मे उर्वश्या अधरासवम् ।\nन तृप्यत्यात्मभूः कामो वह्निराहुतिभिर्यथा ॥ १४॥"
  },
  {
    "text": "पुंश्चल्यापहृतं चित्तं को न्वन्यो मोचितुं प्रभुः ।\nआत्मारामेश्वरमृते भगवन्तमधोक्षजम् ॥ १५॥"
  },
  {
    "text": "बोधितस्यापि देव्या मे सूक्तवाक्येन दुर्मतेः ।\nमनो गतो महामोहो नापयात्यजितात्मनः ॥ १६॥"
  },
  {
    "text": "किमेतया नोपकृतं रज्ज्वा वा सर्पचेतसः ।\nरज्जुस्वरूपाविदुषो योऽहं यदजितेन्द्रियः ॥ १७॥"
  },
  {
    "text": "क्वायं मलीमसः कायो दौर्गन्ध्याद्यात्मकोऽशुचिः ।\nक्व गुणाः सौमनस्याद्या ह्यध्यासोऽविद्यया कृतः ॥ १८॥"
  },
  {
    "text": "पित्रोः किं स्वं नु भार्यायाः स्वामिनोऽग्नेः श्वगृध्रयोः ।\nकिमात्मनः किं सुहृदामिति यो नावसीयते ॥ १९॥"
  },
  {
    "text": "तस्मिन् कलेवरेऽमेध्ये तुच्छनिष्ठे विषज्जते ।\nअहो सुभद्रं सुनसं सुस्मितं च मुखं स्त्रियाः ॥ २०॥"
  },
  {
    "text": "त्वङ्मांसरुधिरस्नायुमेदोमज्जास्थिसंहतौ ।\nविण्मूत्रपूये रमतां कृमीणां कियदन्तरम् ॥ २१॥"
  },
  {
    "text": "अथापि नोपसज्जेत स्त्रीषु स्त्रैणेषु चार्थवित् ।\nविषयेन्द्रियसंयोगान्मनः क्षुभ्यति नान्यथा ॥ २२॥"
  },
  {
    "text": "अदृष्टादश्रुताद्भावान्न भाव उपजायते ।\nअसम्प्रयुञ्जतः प्राणान् शाम्यति स्तिमितं मनः ॥ २३॥"
  },
  {
    "text": "तस्मात्सङ्गो न कर्तव्यः स्त्रीषु स्त्रैणेषु चेन्द्रियैः ।\nविदुषां चाप्यविस्रब्धः षड्वर्गः किमु मादृशाम् ॥ २४॥"
  },
  {
    "text": "श्रीभगवानुवाच\nएवं प्रगायन् नृपदेवदेवः\n      स उर्वशीलोकमथो विहाय ।\nआत्मानमात्मन्यवगम्य मां वै\n      उपारमज्ज्ञानविधूतमोहः ॥ २५॥"
  },
  {
    "text": "ततो दुःसङ्गमुत्सृज्य सत्सु सज्जेत बुद्धिमान् ।\nसन्त एतस्य छिन्दन्ति मनोव्यासङ्गमुक्तिभिः ॥ २६॥"
  },
  {
    "text": "सन्तोऽनपेक्षा मच्चित्ताः प्रशान्ताः समदर्शिनः ।\nनिर्ममा निरहङ्कारा निर्द्वन्द्वा निष्परिग्रहाः ॥ २७॥"
  },
  {
    "text": "तेषु नित्यं महाभाग महाभागेषु मत्कथाः ।\nसम्भवन्ति हि ता नॄणां जुषतां प्रपुनन्त्यघम् ॥ २८॥"
  },
  {
    "text": "ता ये श‍ृण्वन्ति गायन्ति ह्यनुमोदन्ति चादृताः ।\nमत्पराः श्रद्दधानाश्च भक्तिं विन्दन्ति ते मयि ॥ २९॥"
  },
  {
    "text": "भक्तिं लब्धवतः साधोः किमन्यदवशिष्यते ।\nमय्यनन्तगुणे ब्रह्मण्यानन्दानुभवात्मनि ॥ ३०॥"
  },
  {
    "text": "यथोपश्रयमाणस्य भगवन्तं विभावसुम् ।\nशीतं भयं तमोऽप्येति साधून् संसेवतस्तथा ॥ ३१॥"
  },
  {
    "text": "निमज्ज्योन्मज्जतां घोरे भवाब्धौ परमायणम् ।\nसन्तो ब्रह्मविदः शान्ता नौर्दृढेवाप्सु मज्जताम् ॥ ३२॥"
  },
  {
    "text": "अन्नं हि प्राणिनां प्राण आर्तानां शरणं त्वहम् ।\nधर्मो वित्तं नृणां प्रेत्य सन्तोऽर्वाग्बिभ्यतोऽरणम् ॥ ३३॥"
  },
  {
    "text": "सन्तो दिशन्ति चक्षूंषि बहिरर्कः समुत्थितः ।\nदेवता बान्धवाः सन्तः सन्त आत्माहमेव च ॥ ३४॥"
  },
  {
    "text": "वैतसेनस्ततोऽप्येवमुर्वश्या लोकनिस्पृहः ।\nमुक्तसङ्गो महीमेतामात्मारामश्चचार ह ॥ ३५॥"
  },
  {
    "text": "॥ इति श्रीमद्भागवते महापुराणे पारमहंस्यां संहितायामेकादशस्कन्धे\nषद्विंशोऽध्यायान्तर्गतं ऐलगीता समाप्ता ॥ ११.२६॥"
  }
]
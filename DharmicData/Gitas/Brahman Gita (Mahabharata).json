[
  {
    "text": "ब्राह्मणगीता"
  },
  {
    "text": "अध्यायः २१\n        ब्राह्मण उवाच\nअत्राप्युदाहरन्तीममितिहासं पुरातनम् ।\nनिबोध दश होतॄणां विधानमिह यादृशम् ॥ १॥"
  },
  {
    "text": "सर्वमेवात्र विज्ञेयं चित्तं ज्ञानमवेक्षते ।\nरेतः शरीरभृत्काये विज्ञाता तु शरीरभृत् ॥ २॥"
  },
  {
    "text": "शरीरभृद्गार्हपत्यस्तस्मादन्यः प्रणीयते ।\nततश्चाहवनीयस्तु तस्मिन्सङ्क्षिप्यते हविः ॥ ३॥"
  },
  {
    "text": "ततो वाचस्पतिर्जज्ञे समानः पर्यवेक्षते ।\nरूपं भवति वै व्यक्तं तदनुद्रवते मनः ॥ ४॥"
  },
  {
    "text": "ब्राह्मण्युवाच\nकस्माद्वागभवत्पूर्वं कस्मात्पश्चान्मनोऽभवत् ।\nमनसा चिन्तितं वाक्यं यदा समभिपद्यते ॥ ५॥"
  },
  {
    "text": "केन विज्ञानयोगेन मतिश्चित्तं समास्थिता ।\nसमुन्नीता नाध्यगच्छत्को वैनां प्रतिषेधति ॥ ६॥"
  },
  {
    "text": "ब्राह्मण उवाच\nतामपानः पतिर्भूत्वा तस्मात्प्रेष्यत्यपानताम् ।\nतां मतिं मनसः प्राहुर्मनस्तस्मादवेक्षते ॥ ७॥"
  },
  {
    "text": "प्रश्नं तु वान्मनसोर्मां यस्मात्त्वमनुपृच्छसि ।\nतस्मात्ते वर्तयिष्यामि तयोरेव समाह्वयम् ॥ ८॥"
  },
  {
    "text": "उभे वान्मनसी गत्वा भूतात्मानमपृच्छताम् ।\nआवयोः श्रेष्ठमाचक्ष्व छिन्धि नौ संशयं विभो ॥ ९॥"
  },
  {
    "text": "मन इत्येव भगवांस्तदा प्राह सरस्वतीम् ।\nअहं वै कामधुक्तुभ्यमिति तं प्राह वागथ ॥ १०॥"
  },
  {
    "text": "स्थावरं जङ्गमं चैव विद्ध्युभे मनसी मम ।\nस्थावरं मत्सकाशे वै जङ्गमं विषये तव ॥ ११॥"
  },
  {
    "text": "यस्तु ते विषयं गच्छेन्मन्त्रो वर्णः स्वरोऽपि वा ।\nतन्मनो जङ्गमं नाम तस्मादसि गरीयसी ॥ १२॥"
  },
  {
    "text": "यस्मादसि च मा वोचः स्वयमभ्येत्य शोभने ।\nतस्मादुच्छ्वासमासाद्य न वक्ष्यसि सरस्वति ॥ १३॥"
  },
  {
    "text": "प्राणापानान्तरे देवी वाग्वै नित्यं स्म तिष्ठति ।\nप्रेर्यमाणा महाभागे विना प्राणमपानती ।\nप्रजापतिमुपाधावत्प्रसीद भगवन्निति ॥ १४॥"
  },
  {
    "text": "ततः प्राणः प्रादुरभूद्वाचमाप्याययन्पुनः ।\nतमादुच्छ्वासमासाद्य न वाग्वदति कर्हि चित् ॥ १५॥"
  },
  {
    "text": "घोषिणी जातनिर्घोषा नित्यमेव प्रवर्तते ।\nतयोरपि च घोषिण्योर्निर्घोषैव गरीयसी ॥ १६॥"
  },
  {
    "text": "गौरिव प्रस्रवत्येषा रसमुत्तमशालिनी ।\nसततं स्यन्दते ह्येषा शाश्वतं ब्रह्मवादिनी ॥ १७॥"
  },
  {
    "text": "दिव्यादिव्य प्रभावेन भारती गौः शुचिस्मिते ।\nएतयोरन्तरं पश्य सूक्ष्मयोः स्यन्दमानयोः ॥ १८॥"
  },
  {
    "text": "अनुत्पन्नेषु वाक्येषु चोद्यमाना सिसृक्षया ।\nकिं नु पूर्वं ततो देवी व्याजहार सरस्वती ॥ १९॥"
  },
  {
    "text": "प्राणेन या सम्भवते शरीरे\nप्राणादपानम्प्रतिपद्यते च ।\nउदान भूता च विसृज्य देहं\nव्यानेन सर्वं दिवमावृणोति ॥ २०॥"
  },
  {
    "text": "ततः समाने प्रतितिष्ठतीह\nइत्येव पूर्वं प्रजजल्प चापि ।\nतस्मान्मनः स्थावरत्वाद्विशिष्टं\nतथा देवी जङ्गमत्वाद्विशिष्टा ॥ २१॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि एकविंशोऽध्यायः ॥"
  },
  {
    "text": "अध्यायः २२\n        ब्राह्मण उवाच\nअत्राप्युदाहरन्तीममितिहासं पुरातनम् ।\nसुभगे सप्त होतॄणां विधानमिह यादृशम् ॥ १॥"
  },
  {
    "text": "घ्राणं चक्षुश्च जिह्वा च त्वक्ष्रोत्रं चैव पञ्चमम् ।\nमनो बुद्धिश्च सप्तैते होतारः पृथगाश्रिताः ॥ २॥"
  },
  {
    "text": "सूक्ष्मेऽवकाशे सन्तस्ते न पश्यन्तीतरेतरम् ।\nएतान्वै सप्त होतॄंस्त्वं स्वभावाद्विद्धि शोभने ॥ ३॥"
  },
  {
    "text": "ब्राह्मण्युवाच\nसूक्ष्मेऽवकाशे सन्तस्ते कथं नान्योन्य दर्शिनः ।\nकथं स्वभावा भगवन्नेतदाचक्ष्व मे विभो ॥ ४॥"
  },
  {
    "text": "ब्राह्मण उवाच\nगुणाज्ञानमविज्ञानं गुणि ज्ञानमभिज्ञता ।\nपरस्परगुणानेते न विजानन्ति कर्हि चित् ॥ ५॥"
  },
  {
    "text": "जिह्वा चक्षुस्तथा श्रोत्रं त्वन्मनो बुद्धिरेव च ।\nन गन्धानधिगच्छन्ति घ्राणस्तानधिगच्छति ॥ ६॥"
  },
  {
    "text": "घ्राणं चक्षुस्तथा श्रोत्रं त्वन्मनो बुद्धिरेव च ।\nन रसानधिगच्छन्ति जिह्वा तानदिघच्छति ॥ ७॥"
  },
  {
    "text": "घ्राणं जिह्वा तथा श्रोत्रं त्वन्मनो बुद्धिरेव च ।\nन रूपाण्यधिगच्छन्ति चक्षुस्तान्यधिगच्छति ॥ ८॥"
  },
  {
    "text": "घ्राणं जिह्वा च चक्षुश्च श्रोत्रं बुद्धिर्मनस्तथा ।\nन स्पर्शानधिगच्छन्ति त्वक्च तानधिगच्छति ॥ ९॥"
  },
  {
    "text": "घ्राणं जिह्वा च चक्षुश् च त्वन्मनो बुद्धिरेव च ।\nन शब्दानधिगच्छन्ति श्रोत्रं तानधिगच्छति ॥ १०॥"
  },
  {
    "text": "घ्राणं जिह्वा च चक्षुश्च त्वक्ष्रोत्रं बुद्धिरेव च ।\nसंशयान्नाधिगच्छन्ति मनस्तानधिगच्छति ॥ ११॥"
  },
  {
    "text": "घ्राणं जिह्वा च चक्षुश्च त्वक्ष्रोत्रं मन एव च ।\nन निष्ठामधिगच्छन्ति बुद्धिस्ताम् अधिगच्छति ॥ १२॥"
  },
  {
    "text": "अत्राप्युदाहरन्तीममितिहासं पुरातनम् ।\nइन्द्रियाणां च संवादं मनसश्चैव भामिनि ॥ १३॥"
  },
  {
    "text": "मन उवाच\nन घ्राति मामृते घ्राणं रसं जिह्वा न बुध्यते ।\nरूपं चक्षुर्न गृह्णाति त्वक्स्पर्शं नावबुध्यते ॥ १४॥"
  },
  {
    "text": "न श्रोत्रं बुध्यते शब्दं मया हीनं कथं चन ।\nप्रवरं सर्वभूतानामहमस्मि सनातनम् ॥ १५॥"
  },
  {
    "text": "अगाराणीव शून्यानि शान्तार्चिष इवाग्नयः ।\nइन्द्रियाणि न भासन्ते मया हीनानि नित्यशः ॥ १६॥"
  },
  {
    "text": "काष्ठानीवार्द्र शुष्काणि यतमानैरपीन्द्रियैः ।\nगुणार्थान्नाधिगच्छन्ति मामृते सर्वजन्तवः ॥ १७॥"
  },
  {
    "text": "इन्द्रियाण्यूचुः\nएवमेतद्भवेत्सत्यं यथैतन्मन्यते भवान् ।\nऋतेऽस्मानस्मदर्थांस्तु भोगान्भुङ्क्ते भवान्यदि ॥ १८॥"
  },
  {
    "text": "यद्यस्मासु प्रलीनेषु तर्पणं प्राणधारणम् ।\nभोगान्भुङ्क्ते रसान्भुङ्क्ते यथैतन्मन्यते तथा ॥ १९॥"
  },
  {
    "text": "अथ वास्मासु लीनेषु तिष्ठत्सु विषयेषु च ।\nयदि सङ्कल्पमात्रेण भुङ्क्ते भोगान्यथार्थवत् ॥ २०॥"
  },
  {
    "text": "अथ चेन्मन्यसे सिद्धिमस्मदर्थेषु नित्यदा ।\nघ्राणेन रूपमादत्स्व रसमादत्स्व चक्षुषा ॥ २१॥"
  },
  {
    "text": "श्रोत्रेण गन्धमादत्स्व निष्ठामादत्स्व जिह्वया ।\nत्वचा च शब्दमादत्स्व बुद्ध्या स्पर्शमथापि च ॥ २२॥"
  },
  {
    "text": "बलवन्तो ह्यनियमा नियमा दुर्बलीयसाम् ।\nभोगानपूर्वानादत्स्व नोच्छिष्टं भोक्तुमर्हसि ॥ २३॥"
  },
  {
    "text": "यथा हि शिष्यः शास्तारं श्रुत्यर्थमभिधावति ।\nततः श्रुतमुपादाय श्रुतार्थमुपतिष्ठति ॥ २४॥"
  },
  {
    "text": "विषयानेवमस्माभिर्दर्शितानभिमन्यसे ।\nअनागतानतीतांश्च स्वप्ने जागरणे तथा ॥ २५॥"
  },
  {
    "text": "वैमनस्यं गतानां च जन्तूनामल्पचेतसाम् ।\nअस्मदर्थे कृते कार्ये दृश्यते प्राणधारणम् ॥ २६॥"
  },
  {
    "text": "बहूनपि हि सङ्कल्पान्मत्वा स्वप्नानुपास्य च ।\nबुभुक्षया पीड्यमानो विषयानेव धावसि ॥ २७॥"
  },
  {
    "text": "अगारमद्वारमिव प्रविश्य\nसङ्कल्पभोगो विषयानविन्दन् ।\nप्राणक्षये शान्तिमुपैति नित्यं\nदारु क्षयेऽग्निर्ज्वलितो यथैव ॥ २८॥"
  },
  {
    "text": "कामं तु नः स्वेषु गुणेषु सङ्गः\nकामच नान्योन्य गुणोपलब्धिः ।\nअस्मानृते नास्ति तवोपलब्धिस्\nत्वामप्यृतेऽस्मान्न भजेत हर्षः ॥ २९॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि द्वाविंशोऽध्यायः ॥"
  },
  {
    "text": "अध्यायः २३\n        ब्राह्मण उवाच\nअत्राप्युदाहरन्तीममितिहासं पुरातनम् ।\nसुभगे पञ्च होतॄणां विधानमिह यादृशम् ॥ १॥"
  },
  {
    "text": "प्राणापानावुदानश्च समानो व्यान एव च ।\nपञ्च होतॄनथैतान्वै परं भावं विदुर्बुधाः ॥ २॥"
  },
  {
    "text": "ब्राह्मण्युवाच\nस्वभावात्सप्त होतार इति ते पूर्विका मतिः ।\nयथा वै पञ्च होतारः परो भावस्तथोच्यताम् ॥ ३॥"
  },
  {
    "text": "ब्राह्मण उवाच\nप्राणेन सम्भृतो वायुरपानो जायते ततः ।\nअपाने सम्भृतो वायुस्ततो व्यानः प्रवर्तते ॥ ४॥"
  },
  {
    "text": "व्यानेन सम्भृतो वायुस्तदोदानः प्रवर्तते ।\nउदाने सम्भृतो वायुः समानः सम्प्रवर्तते ॥ ५॥"
  },
  {
    "text": "तेऽपृच्छन्त पुरा गत्वा पूर्वजातं प्रजापतिम् ।\nयो नो ज्येष्ठस्तमाचक्ष्व स नः श्रेष्ठो भविष्यति ॥ ६॥"
  },
  {
    "text": "ब्रह्मोवाच\nयस्मिन्प्रलीने प्रलयं व्रजन्ति\nसर्वे प्राणाः प्राणभृतां शरीरे ।\nयस्मिन्प्रचीर्णे च पुनश् चरन्ति\nस वै श्रेष्ठो गच्छत यत्र कामः ॥ ७॥"
  },
  {
    "text": "प्राण उवाच\nमयि प्रलीने प्रलयं व्रजन्ति\nसर्वे प्राणाः प्राणभृतां शरीरे ।\nमयि प्रचीर्णे च पुनश् चरन्ति\nश्रेष्ठो ह्यहं पश्यत मां प्रलीनम् ॥ ८॥"
  },
  {
    "text": "ब्राह्मण उवाच\nप्राणः प्रलीयत ततः पुनश्च प्रचचार ह ।\nसमानश्चाप्युदानश्च वचोऽब्रूतां ततः शुभे ॥ ९॥"
  },
  {
    "text": "न त्वं सर्वमिदं व्याप्य तिष्ठसीह यथा वयम् ।\nन त्वं श्रेष्ठोऽसि नः प्राण अपानो हि वशे तव ।\nप्रचचार पुनः प्राणस्तमपानोऽभ्यभाषत ॥ १०॥"
  },
  {
    "text": "मयि प्रलीने प्रलयं व्रजन्ति\nसर्वे प्राणाः प्राणभृतां शरीरे ।\nमयि प्रचीर्णे च पुनश् चरन्ति\nश्रेष्ठो ह्यहं पश्यत मां प्रलीनम् ॥ ११॥"
  },
  {
    "text": "व्यानश्च तमुदानश्च भाषमाणमथोचतुः ।\nअपान न त्वं श्रेष्ठोऽसि प्राणो हि वशगस्तव ॥ १२॥"
  },
  {
    "text": "अपानः प्रचचाराथ व्यानस्तं पुनरब्रवीत् ।\nश्रेष्ठोऽहमस्मि सर्वेषां श्रूयतां येन हेतुना ॥ १३॥"
  },
  {
    "text": "मयि प्रलीने प्रलयं व्रजन्ति\nसर्वे प्राणाः प्राणभृतां शरीरे ।\nमयि प्रचीर्णे च पुनश् चरन्ति\nश्रेष्ठो ह्यहं पश्यत मां प्रलीनम् ॥ १४॥"
  },
  {
    "text": "प्रालीयत ततो व्यानः पुनश्च प्रचचार ह ।\nप्राणापानावुदानश्च समानश् च तमब्रुवन् ।\nन त्वं श्रेष्ठोऽसि नो व्यान समानो हि वशे तव ॥ १५॥"
  },
  {
    "text": "प्रचचार पुनर्व्यानः समानः पुनरब्रवीत् ।\nश्रेष्ठोऽहमस्मि सर्वेषां श्रूयतां येन हेतुना ॥ १६॥"
  },
  {
    "text": "मयि प्रलीने प्रलयं व्रजन्ति\nसर्वे प्राणाः प्राणभृतां शरीरे ।\nमयि प्रचीर्णे च पुनश् चरन्ति\nश्रेष्ठो ह्यहं पश्यत मां प्रलीनम् ॥ १७॥"
  },
  {
    "text": "ततः समानः प्रालिल्ये पुनश्च प्रचचार ह ।\nप्राणापानावुदानश्च व्यानश् चैव तमब्रुवन् ।\nसमानन त्वं श्रेष्ठोऽसि व्यान एव वशे तव ॥ १८॥"
  },
  {
    "text": "समानः प्रचचाराथ उदानस्तमुवाच ह ।\nश्रेष्ठोऽहमस्मि सर्वेषां श्रूयतां येन हेतुना ॥ १९॥"
  },
  {
    "text": "मयि प्रलीने प्रलयं व्रजन्ति\nसर्वे प्राणाः प्राणभृतां शरीरे ।\nमयि प्रचीर्णे च पुनश् चरन्ति\nश्रेष्ठो ह्यहं पश्यत मां प्रलीनम् ॥ २०॥"
  },
  {
    "text": "ततः प्रालीयतोदानः पुनश्च प्रचचार ह ।\nप्राणापानौ समानश्च व्यानश् चैव तमब्रुवन् ।\nउदान न त्वं श्रेष्ठोऽसि व्यान एव वशे तव ॥ २१॥"
  },
  {
    "text": "ततस्तानब्रवीद्ब्रह्मा समवेतान्प्रजापतिः ।\nसर्वे श्रेष्ठा न वा श्रेष्ठाः सर्वे चान्योन्य धर्मिणः ।\nसर्वे स्वविषये श्रेष्ठाः सर्वे चान्योन्य रक्षिणः ॥ २२॥"
  },
  {
    "text": "एकः स्थिरश्चास्थिरश्च विशेषात्पञ्च वायवः ।\nएक एव ममैवात्मा बहुधाप्युपचीयते ॥ २३॥"
  },
  {
    "text": "परस्परस्य सुहृदो भावयन्तः परस्परम् ।\nस्वस्ति व्रजत भद्रं वो धारयध्वं परस्परम् ॥ २४॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि त्रयोविंशोऽध्यायः ॥"
  },
  {
    "text": "अध्यायः २४\n        ब्राह्मण उवाच\nअत्राप्युदाहरन्तीममितिहासं पुरातनम् ।\nनारदस्य च संवादमृषेर्देवमतस्य च ॥ १॥"
  },
  {
    "text": "देवमत उवाच\nजन्तोः सञ्जायमानस्य किं नु पूर्वं प्रवर्तते ।\nप्राणोऽपानः समानो वा व्यानो वोदान एव च ॥ २॥"
  },
  {
    "text": "नारद उवाच\nयेनायं सृज्यते जन्तुस्ततोऽन्यः पूर्वमेति तम् ।\nप्राणद्वन्द्वं च विज्ञेयं तिर्यगं चोर्ध्वगं च यत् ॥ ३॥"
  },
  {
    "text": "देवमत उवाच\nकेनायं सृज्यते जन्तुः कश्चान्यः पूर्वमेति तम् ।\nप्राणद्वन्द्वं च मे ब्रूहि तिर्यगूर्ध्वं च निश्चयात् ॥ ४॥"
  },
  {
    "text": "नारद उवाच\nसङ्कल्पाज्जायते हर्षः शब्दादपि च जायते ।\nरसात्सञ्जायते चापि रूपादपि च जायते ॥ ५॥"
  },
  {
    "text": "स्पर्शात्सञ्जायते चापि गन्धादपि च जायते ।\nएतद्रूपमुदानस्य हर्षो मिथुन सम्भवः ॥ ६॥"
  },
  {
    "text": "कामात्सञ्जायते शुक्रं कामात्सञ्जायते रसः ।\nसमानव्यान जनिते सामान्ये शुक्रशोणिते ॥ ७॥"
  },
  {
    "text": "शुक्राच्छोणित संसृष्टात्पूर्वं प्राणः प्रवर्तते ।\nप्राणेन विकृते शुक्रे ततोऽपानः प्रवर्तते ॥ ८॥"
  },
  {
    "text": "प्राणापानाविदं द्वन्द्वमवाक्चोर्ध्वं च गच्छतः ।\nव्यानः समानश्चैवोभौ तिर्यग्द्वन्द्वत्वमुच्यते ॥ ९॥"
  },
  {
    "text": "अग्निर्वै देवताः सर्वा इति वेदस्य शासनम् ।\nसञ्जायते ब्राह्मणेषु ज्ञानं बुद्धिसमन्वितम् ॥ १०॥"
  },
  {
    "text": "तस्य धूमस्तमो रूपं रजो भस्म सुरेतसः ।\nसत्त्वं सञ्जायते तस्य यत्र प्रक्षिप्यते हविः ॥ ११॥"
  },
  {
    "text": "आघारौ समानो व्यानश्चेति यज्ञविदो विदुः ।\nप्राणापानावाज्यभागौ तयोर्मध्ये हुताशनः ।\nएतद्रूपमुदानस्य परमं ब्राह्मणा विदुः ॥ १२॥"
  },
  {
    "text": "निर्द्वन्द्वमिति यत्त्वेतत्तन्मे निगदतः श‍ृणु ॥ १३॥"
  },
  {
    "text": "अहोरात्रमिदं द्वन्द्वं तयोर्मध्ये हुताशनः ।\nएतद्रूपमुदानस्य परमं ब्राह्मणा विदुः ॥ १४॥"
  },
  {
    "text": "उभे चैवायने द्वन्द्वं तयोर्मध्ये हुताशनः ।\nएतद्रूपमुदानस्य परमं ब्राह्मणा विदुः ॥ १५॥"
  },
  {
    "text": "उभे सत्यानृते द्वन्द्वं तयोर्मध्ये हुताशनः ।\nएतद्रूपमुदानस्य परमं ब्राह्मणा विदुः ॥ १६॥"
  },
  {
    "text": "उभे शुभाशुभे द्वन्द्वं तयोर्मध्ये हुताशनः ।\nएतद्रूपमुदानस्य परमं ब्राह्मणा विदुः ॥ १७॥"
  },
  {
    "text": "सच्चासच्चैव तद्द्वन्द्वं तयोर्मध्ये हुताशनः ।\nएतद्रूपमुदानस्य परमं ब्राह्मणा विदुः ॥ १८॥"
  },
  {
    "text": "प्रथमं समानो व्यानो व्यस्यते कर्म तेन तत् ।\nतृतीयं तु समानेन पुनरेव व्यवस्यते ॥ १९॥"
  },
  {
    "text": "शान्त्यर्थं वामदेवं च शान्तिर्ब्रह्म सनातनम् ।\nएतद्रूपमुदानस्य परमं ब्राह्मणा विदुः ॥ २०॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि चतुर्विंशोऽध्यायः ॥"
  },
  {
    "text": "अध्यायः २५\n        ब्राह्मण उवाच\nअत्राप्युदाहरन्तीममितिहासं पुरातनम् ।\nचातुर्होत्र विधानस्य विधानमिह यादृशम् ॥ १॥"
  },
  {
    "text": "तस्य सर्वस्य विधिवद्विधानमुपदेक्ष्यते ।\nश‍ृणु मे गदतो भद्रे रहस्यमिदमुत्तमम् ॥ २॥"
  },
  {
    "text": "करणं कर्म कर्ता च मोक्ष इत्येव भामिनि ।\nचत्वार एते होतारो यैरिदं जगदावृतम् ॥ ३॥"
  },
  {
    "text": "होतॄणां साधनं चैव श‍ृणु सर्वमशेषतः ।\nघ्राणं जिह्वा च चक्षुश्च त्वक्च श्रोत्रं च पञ्चमम् ।\nमनो बुद्धिश्च सप्तैते विज्ञेया गुणहेतवः ॥ ४॥"
  },
  {
    "text": "गन्धो रसश्च रूपं च शब्दः स्पर्शश्च पञ्चमः ।\nमन्तव्यमथ बोद्धव्यं सप्तैते कर्महेतवः ॥ ५॥"
  },
  {
    "text": "घ्राता भक्षयिता द्रष्टा स्प्रष्टा श्रोता च पञ्चमः ।\nमन्ता बोद्धा च सप्तैते विज्ञेयाः कर्तृहेतवः ॥ ६॥"
  },
  {
    "text": "स्वगुणं भक्षयन्त्येते गुणवन्तः शुभाशुभम् ।\nअहं च निर्गुणोऽत्रेति सप्तैते मोक्षहेतवः ॥ ७॥"
  },
  {
    "text": "विदुषां बुध्यमानानां स्वं स्वस्थानं यथाविधि ।\nगुणास्ते देवता भूताः सततं भुञ्जते हविः ॥ ८॥"
  },
  {
    "text": "अदन्ह्यविद्वानन्नानि ममत्वेनोपपद्यते ।\nआत्मार्थं पाचयन्नित्यं ममत्वेनोपहन्यते ॥ ९॥"
  },
  {
    "text": "अभक्ष्य भक्षणं चैव मद्य पानं च हन्ति तम् ।\nस चान्नं हन्ति तच्चान्नं स हत्वा हन्यते बुधः ॥ १०॥"
  },
  {
    "text": "अत्ता ह्यन्नमिदं विद्वान्पुनर्जनयतीश्वरः ।\nस चान्नाज्जायते तस्मिन्सूक्ष्मो नाम व्यतिक्रमः ॥ ११॥"
  },
  {
    "text": "मनसा गम्यते यच्च यच्च वाचा निरुध्यते ।\nश्रोत्रेण श्रूयते यच्च चक्षुषा यच्च दृश्यते ॥ १२॥"
  },
  {
    "text": "स्पर्शेन स्पृश्यते यच्च घ्राणेन घ्रायते च यत् ।\nमनःषष्ठानि संयम्य हवींष्येतानि सर्वशः ॥ १३॥"
  },
  {
    "text": "गुणवत्पावको मह्यं दीप्यते हव्यवाहनः ।\nयोगयज्ञः प्रवृत्तो मे ज्ञानब्रह्म मनोद्भवः ।\nप्राणस्तोत्रोऽपान शस्त्रः सर्वत्यागसु दक्षिणः ॥ १४॥"
  },
  {
    "text": "कर्मानुमन्ता ब्रह्मा मे कर्ताध्वर्युः कृतस्तुतिः ।\nकृतप्रशास्ता तच्छास्त्रमपवर्गोऽस्य दक्षिणा ॥ १५॥"
  },
  {
    "text": "ऋचश्चाप्यत्र शंसन्ति नारायण विदो जनाः ।\nनारायणाय देवाय यदबध्नन्पशून्पुरा ॥ १६॥"
  },
  {
    "text": "तत्र सामानि गायन्ति तानि चाहुर्निदर्शनम् ।\nदेवं नारायणं भीरु सर्वात्मानं निबोध मे ॥ १७॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि पञ्चविंशोऽध्यायः ॥"
  },
  {
    "text": "अध्यायः २६\n        ब्राह्मण उवाच\nएकः शास्ता न द्वितीयोऽस्ति शास्ता\nयथा नियुक्तोऽस्मि तथा चरामि ।\nहृद्येष तिष्ठन्पुरुषः शास्ति शास्ता\nतेनैव युक्तः प्रवणादिवोदकम् ॥ १॥"
  },
  {
    "text": "एको गुरुर्नास्ति ततो द्वितीयो\nयो हृच्छयस्तमहमनुब्रवीमि ।\nतेनानुशिष्टा गुरुणा सदैव\nपराभूता दानवाः सर्व एव ॥ २॥"
  },
  {
    "text": "एको बन्धुर्नास्ति ततो द्वितीयो\nयो हृच्छयस्तमहमनुब्रवीमि ।\nतेनानुशिष्टा बान्धवा बन्धुमन्तः\nसप्तर्षयः सप्त दिवि प्रभान्ति ॥ ३॥"
  },
  {
    "text": "एकः श्रोता नास्ति ततो द्वितीयो\nयो हृच्छयस्तमहमनुब्रवीमि ।\nतस्मिन्गुरौ गुरु वासं निरुष्य\nशक्रो गतः सर्वलोकामरत्वम् ॥ ४॥"
  },
  {
    "text": "एको द्वेष्टा नास्ति ततो द्वितीयो\nयो हृच्छयस्तमहमनुब्रवीमि ।\nतेनानुशिष्टा गुरुणा सदैव\nलोकद्विष्टाः पन्नगाः सर्व एव ॥ ५॥"
  },
  {
    "text": "अत्राप्युदाहरन्तीममितिहासं पुरातनम् ।\nप्रजापतौ पन्नगानां देवर्षीणां च संविदम् ॥ ६॥"
  },
  {
    "text": "देवर्षयश्च नागाश्च असुराश्च प्रजापतिम् ।\nपर्यपृच्छन्नुपासीनाः श्रेयो नः प्रोच्यताम् इति ॥ ७॥"
  },
  {
    "text": "तेषां प्रोवाच भगवाञ्श्रेयः समनुपृच्छताम् ।\nओमित्येकाक्षरं ब्रह्म ते श्रुत्वा प्राद्रवन्दिशः ॥ ८॥"
  },
  {
    "text": "तेषां प्राद्रवमाणानामुपदेशार्थमात्मनः ।\nसर्पाणां दशने भावः प्रवृत्तः पूर्वमेव तु ॥ ९॥"
  },
  {
    "text": "असुराणां प्रवृत्तस्तु दम्भभावः स्वभावजः ।\nदानं देवा व्यवसिता दममेव महर्षयः ॥ १०॥"
  },
  {
    "text": "एकं शास्तारमासाद्य शब्देनैकेन संस्कृताः ।\nनाना व्यवसिताः सर्वे सर्पदेवर्षिदानवाः ॥ ११॥"
  },
  {
    "text": "श‍ृणोत्ययं प्रोच्यमानं गृह्णाति च यथातथम् ।\nपृच्छतस्तावतो भूयो गुरुरन्योऽनुमन्यते ॥ १२॥"
  },
  {
    "text": "तस्य चानुमते कर्म ततः पश्चात्प्रवर्तते ।\nगुरुर्बोद्धा च शत्रुश्च द्वेष्टा च हृदि संश्रितः ॥ १३॥"
  },
  {
    "text": "पापेन विचरँल्लोके पापचारी भवत्ययम् ।\nशुभेन विचरँल्लोके शुभचारी भवत्युत ॥ १४॥"
  },
  {
    "text": "कामचारी तु कामेन य इन्द्रियसुखे रतः ।\nव्रतवारी सदैवैष य इन्द्रियजये रतः ॥ १५॥"
  },
  {
    "text": "अपेतव्रतकर्मा तु केवलं ब्रह्मणि श्रितः ।\nब्रह्मभूतश्चरँल्लोके ब्रह्म चारी भवत्ययम् ॥ १६॥"
  },
  {
    "text": "ब्रह्मैव समिधस्तस्य ब्रह्माग्निर्ब्रह्म संस्तरः ।\nआपो ब्रह्म गुरुर्ब्रह्म स ब्रह्मणि समाहितः ॥ १७॥"
  },
  {
    "text": "एतदेतादृशं सूक्ष्मं ब्रह्मचर्यं विदुर्बुधाः ।\nविदित्वा चान्वपद्यन्त क्षेत्रज्ञेनानुदर्शिनः ॥ १८॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि षड्विंशोऽध्यायः ॥"
  },
  {
    "text": "अध्यायः २७\n        ब्राह्मण उवाच\nसङ्कल्पदंश मशकं शोकहर्षहिमातपम् ।\nमोहान्ध कारतिमिरं लोभव्याल सरीसृपम् ॥ १॥"
  },
  {
    "text": "विषयैकात्ययाध्वानं कामक्रोधविरोधकम् ।\nतदतीत्य महादुर्गं प्रविष्टोऽस्मि महद्वनम् ॥ २॥"
  },
  {
    "text": "ब्राह्मण्युवाच\nक्व तद्वनं महाप्राज्ञ के वृक्षाः सरितश्च काः ।\nगिरयः पर्वताश् चैव कियत्यध्वनि तद्वनम् ॥ ३॥"
  },
  {
    "text": "न तदस्ति पृथग्भावे किं चिदन्यत्ततः समम् ।\nन तदस्त्यपृथग्भावे किं चिद्दूरतरं ततः ॥ ४॥"
  },
  {
    "text": "तस्माद्ध्रस्वतरं नास्ति न ततोऽस्ति बृहत्तरम् ।\nनास्ति तस्माद्दुःखतरं नास्त्यन्यत्तत्समं सुखम् ॥ ५॥"
  },
  {
    "text": "न तत्प्रविश्य शोचन्ति न प्रहृष्यन्ति च द्विजाः ।\nन च बिभ्यति केषां चित्तेभ्यो बिभ्यति के च न ॥ ६॥"
  },
  {
    "text": "तस्मिन्वने सप्त महाद्रुमाश् च\nफलानि सप्तातिथयश् च सप्त ।\nसप्ताश्रमाः सप्त समाधयश् च\nदीक्षाश्च सप्तैतदरण्यरूपम् ॥ ७॥"
  },
  {
    "text": "पञ्च वर्णानि दिव्यानि पुष्पाणि च फलानि च ।\nसृजन्तः पादपास्तत्र व्याप्य तिष्ठन्ति तद्वनम् ॥ ८॥"
  },
  {
    "text": "सुवर्णानि द्विवर्णानि पुष्पाणि च फलानि च ।\nसृजन्तः पादपास्तत्र व्याप्य तिष्ठन्ति तद्वनम् ॥ ९॥"
  },
  {
    "text": "चतुर्वर्णाणि दिव्यानि पुष्पाणि च फलानि च ।\nसृजन्तः पादपास्तत्र व्याप्य तिष्ठन्ति तद्वनम् ॥ १०॥"
  },
  {
    "text": "शङ्कराणित्रि वर्णानि पुष्पाणि च फलानि च ।\nसृजन्तः पादपास्तत्र व्याप्य तिष्ठन्ति तद्वनम् ॥ ११॥"
  },
  {
    "text": "सुरभीण्येकवर्णानि पुष्पाणि च फलानिच ।\nसृजन्तः पादपास्तत्र व्याप्य तिष्ठन्ति तद्वनम् ॥ १२॥"
  },
  {
    "text": "बहून्यव्यक्तवर्णानि पुष्पाणि च फलानिच ।\nविसृजन्तौ महावृक्षौ तद्वनं व्याप्य तिष्ठतः ॥ १३॥"
  },
  {
    "text": "एको ह्यग्निः सुमना ब्राह्मणोऽत्र\nपञ्चेन्द्रियाणि समिधश्चात्र सन्ति ।\nतेभ्यो मोक्षाः सप्त भवन्ति दीक्षा\nगुणाः फलान्यतिथयः फलाशाः ॥ १४॥"
  },
  {
    "text": "आतिथ्यं प्रतिगृह्णन्ति तत्र सप्तमहर्षयः ।\nअर्चितेषु प्रलीनेषु तेष्वन्यद्रोचते वनम् ॥ १५॥"
  },
  {
    "text": "प्रतिज्ञा वृक्षमफलं शान्तिच्छाया समन्वितम् ।\nज्ञानाश्रयं तृप्तितोयमन्तः क्षेत्रज्ञभास्करम् ॥ १६॥"
  },
  {
    "text": "योऽधिगच्छन्ति तत्सन्तस्तेषां नास्ति भयं पुनः ।\nऊर्ध्वं चावाक्च तिर्यक्च तस्य नान्तोऽधिगम्यते ॥ १७॥"
  },
  {
    "text": "सप्त स्त्रियस्तत्र वसन्ति सद्यो\nअवाङ्मुखा भानुमत्यो जनित्र्यः ।\nऊर्ध्वं रसानां ददते प्रजाभ्यः\nसर्वान्यथा सर्वमनित्यतां च ॥ १८॥"
  },
  {
    "text": "तत्रैव प्रतितिष्ठन्ति पुनस्तत्रोदयन्ति च ।\nसप्त सप्तर्षयः सिद्धा वसिष्ठप्रमुखाः सह ॥ १९॥"
  },
  {
    "text": "यशो वर्चो भगश्चैव विजयः सिद्धितेजसी ।\nएवमेवानुवर्तन्ते सप्त ज्योतींषि भास्करम् ॥ २०॥"
  },
  {
    "text": "गिरयः पर्वताश्चैव सन्ति तत्र समासतः ।\nनद्यश्च सरितो वारिवहन्त्यो ब्रह्म सम्भवम् ॥ २१॥"
  },
  {
    "text": "नदीनां सङ्गमस्तत्र वैतानः समुपह्वरे ।\nस्वात्म तृप्ता यतो यान्ति साक्षाद्दान्ताः पितामहम् ॥ २२॥"
  },
  {
    "text": "कृशाशाः सुव्रताशाश्च तपसा दग्धकिल्बिषाः ।\nआत्मन्यात्मानमावेश्य ब्रह्माणं समुपासते ॥ २३॥"
  },
  {
    "text": "ऋचमप्यत्र शंसन्ति विद्यारण्यविदो जनाः ।\nतदरण्यमभिप्रेत्य यथा धीरमजायत ॥ २४॥"
  },
  {
    "text": "एतदेतादृशं दिव्यमरण्यं ब्राह्मणा विदुः ।\nविदित्वा चान्वतिष्ठन्त क्षेत्रज्ञेनानुदर्शितम् ॥ २५॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि सप्तविंशोऽध्यायः ॥"
  },
  {
    "text": "अध्यायः २८\n        ब्राह्मण उवाच\nगन्धान्न जिघ्रामि रसान्न वेद्मि\nरूपं न पश्यामि न च स्पृशामि ।\nन चापि शब्दान्विविधाञ्श‍ृणोमि\nन चापि सङ्कल्पमुपैमि किं चित् ॥ १॥"
  },
  {
    "text": "अर्थानिष्टान्कामयते स्वभावः\nसर्वान्द्वेष्यान्प्रद्विषते स्वभावः ।\nकामद्वेषावुद्भवतः स्वभावात्\nप्राणापानौ जन्तु देहान्निवेश्य ॥ २॥"
  },
  {
    "text": "तेभ्यश्चान्यांस्तेष्वनित्यांश्च भावान्\nभूतात्मानं लक्षयेयं शरीरे ।\nतस्मिंस्तिष्ठन्नास्मि शक्यः कथं चित्\nकामक्रोधाभ्यां जरया मृत्युना च ॥ ३॥"
  },
  {
    "text": "अकामयानस्य च सर्वकामान्\nअविद्विषाणस्य च सर्वदोषान् ।\nन मे स्वभावेषु भवन्ति लेपास्\nतोयस्य बिन्दोरिव पुष्करेषु ॥ ४॥"
  },
  {
    "text": "नित्यस्य चैतस्य भवन्ति नित्या\nनिरीक्षमाणस्य बहून्स्वभावान् ।\nन सज्जते कर्मसु भोगजालं\nदिवीव सूर्यस्य मयूखजालम् ॥ ५॥"
  },
  {
    "text": "अत्राप्युदाहरन्तीममितिहासं पुरातनम् ।\nअध्वर्यु यति संवादं तं निबोध यशस्विनि ॥ ६॥"
  },
  {
    "text": "प्रोक्ष्यमाणं पशुं दृष्ट्वा यज्ञकर्मण्यथाब्रवीत् ।\nयतिरध्वर्युमासीनो हिंसेयमिति कुत्सयन् ॥ ७॥"
  },
  {
    "text": "तमध्वर्युः प्रत्युवाच नायं छागो विनश्यति ।\nश्रेयसा योक्ष्यते जन्तुर्यदि श्रुतिरियं तथा ॥ ८॥"
  },
  {
    "text": "यो ह्यस्य पार्थिवो भागः पृथिवीं स गमिष्यति ।\nयदस्य वारिजं किं चिदपस्तत्प्रतिपद्यते ॥ ९॥"
  },
  {
    "text": "सूर्यं चक्षुर्दिशः श्रोत्रे प्राणोऽस्य दिवमेव च ।\nआगमे वर्तमानस्य न मे दोषोऽस्ति कश् चन ॥ १०॥"
  },
  {
    "text": "यतिरुवाच\nप्राणैर्वियोगे छागस्य यदि श्रेयः प्रपश्यसि ।\nछागार्थे वर्तते यज्ञो भवतः किं प्रयोजनम् ॥ ११॥"
  },
  {
    "text": "अनु त्वा मन्यतां माता पिता भ्राता सखापि च ।\nमन्त्रयस्वैनमुन्नीय परवन्तं विशेषतः ॥ १२॥"
  },
  {
    "text": "य एवमनुमन्येरंस्तान्भवान्प्रष्टुमर्हति ।\nतेषामनुमतं श्रुत्वा शक्या कर्तुं विचारणा ॥ १३॥"
  },
  {
    "text": "प्राणा अप्यस्य छागस्य प्रापितास्ते स्वयोनिषु ।\nशरीरं केवलं शिष्टं निश्चेष्टमिति मे मतिः ॥ १४॥"
  },
  {
    "text": "इन्धनस्य तु तुल्येन शरीरेण विचेतसा ।\nहिंसा निर्वेष्टु कामानामिन्धनं पशुसञ्ज्ञितम् ॥ १५॥"
  },
  {
    "text": "अहिंसा सर्वधर्माणामिति वृद्धानुशासनम् ।\nयदहिंस्रं भवेत्कर्म तत्कार्यमिति विद्महे ॥ १६॥"
  },
  {
    "text": "अहिंसेति प्रतिज्ञेयं यदि वक्ष्याम्यतः परम् ।\nशक्यं बहुविधं वक्तुं भवतः कार्यदूषणम् ॥ १७॥"
  },
  {
    "text": "अहिंसा सर्वभूतानां नित्यमस्मासु रोचते ।\nप्रत्यक्षतः साधयामो न परोक्षमुपास्महे ॥ १८॥"
  },
  {
    "text": "अध्वर्युरुवाच\nभूमेर्गन्धगुणान्भुङ्क्ष्व पिबस्यापोमयान्रसान् ।\nज्योतिषां पश्यसे रूपं स्पृशस्यनिलजान्गुणान् ॥ १९॥"
  },
  {
    "text": "श‍ृणोष्याकाशजं शब्दं मनसा मन्यसे मतिम् ।\nसर्वाण्येतानि भूतानि प्राणा इति च मन्यसे ॥ २०॥"
  },
  {
    "text": "प्राणादाने च नित्योऽसि हिंसायां वर्तते भवान् ।\nनास्ति चेष्टा विना हिंसां किं वा त्वं मन्यसे द्विज ॥ २१॥"
  },
  {
    "text": "यतिरुवाच\nअक्षरं च क्षरं चैव द्वैधी भावोऽयमात्मनः ।\nअक्षरं तत्र सद्भावः स्वभावः क्षर उच्यते ॥ २२॥"
  },
  {
    "text": "प्राणो जिह्वा मनः सत्त्वं स्वभावो रजसा सह ।\nभावैरेतैर्विमुक्तस्य निर्द्वन्द्वस्य निराशिषः ॥ २३॥"
  },
  {
    "text": "समस्य सर्वभूतेषु निर्ममस्य जितात्मनः ।\nसमन्तात्परिमुक्तस्य न भयं विद्यते क्व चित् ॥ २४॥"
  },
  {
    "text": "अध्वर्युरुवाच\nसद्भिरेवेह संवासः कार्यो मतिमतां वर ।\nभवतो हि मतं श्रुत्वा प्रतिभाति मतिर्मम ॥ २५॥"
  },
  {
    "text": "भगवन्भगवद्बुद्ध्या प्रतिबुद्धो ब्रवीम्यहम् ।\nमतं मन्तुं क्रतुं कर्तुं नापराधोऽस्ति मे द्विज ॥ २६॥"
  },
  {
    "text": "ब्राह्मण उवाच\nउपपत्त्या यतिस्तूष्णीं वर्तमानस्ततः परम् ।\nअध्वर्युरपि निर्मोहः प्रचचार महामखे ॥ २७॥"
  },
  {
    "text": "एवमेतादृशं मोक्षं सुसूक्ष्मं ब्राह्मणा विदुः ।\nविदित्वा चानुतिष्ठन्ति क्षेत्रज्ञेनानुदर्शिना ॥ २८॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि अष्टाविंशोऽध्यायः ॥"
  },
  {
    "text": "अध्यायः २९\n        ब्राह्मण उवाच\nअत्राप्युदाहरन्तीममितिहासं पुरातनम् ।\nकार्तवीर्यस्य संवादं समुद्रस्य च भामिनि ॥ १॥"
  },
  {
    "text": "कार्तवीर्यार्जुनो नाम राजा बाहुसहस्रवान् ।\nयेन सागरपर्यन्ता धनुषा निर्जिता मही ॥ २॥"
  },
  {
    "text": "स कदा चित्समुद्रान्ते विचरन्बलदर्पितः ।\nअवाकिरच्छरशतैः समुद्रमिति नः श्रुतम् ॥ ३॥"
  },
  {
    "text": "तं समुद्रो नमस्कृत्य कृताञ्जलिरुवाच ह ।\nमा मुञ्च वीर नाराचान्ब्रूहि किं करवाणि ते ॥ ४॥"
  },
  {
    "text": "मदाश्रयाणि भूतानि त्वद्विसृष्टैर्महेषुभिः ।\nवध्यन्ते राजशार्दूल तेभ्यो देह्यभयं विभो ॥ ५॥"
  },
  {
    "text": "अर्जुव उवाच\nमत्समो यदि सङ्ग्रामे शरासनधरः क्व चित् ।\nविद्यते तं ममाचक्ष्व यः समासीत मां मृधे ॥ ६॥"
  },
  {
    "text": "समुद्र उवाच\nमहर्षिर्जमदग्निस्ते यदि राजन्परिश्रुतः ।\nतस्य पुत्रस्तवातिथ्यं यथावत्कर्तुमर्हति ॥ ७॥"
  },
  {
    "text": "ततः स राजा प्रययौ क्रोधेन महता वृतः ।\nस तमाश्रममागम्य रममेवान्वपद्यत ॥ ८॥"
  },
  {
    "text": "स राम प्रतिकूलानि चकार सह बन्धुभिः ।\nआयासं जनयामास रामस्य च महात्मनः ॥ ९॥"
  },
  {
    "text": "ततस्तेजः प्रजज्वाल राजस्यामित तेजसः ।\nप्रदहद्रिपुसैन्यानि तदा कमललोचने ॥ १०॥"
  },
  {
    "text": "ततः परशुमादाय स तं बाहुसहस्रिणम् ।\nचिच्छेद सहसा रामो बाहुशाखमिव द्रुमम् ॥ ११॥"
  },
  {
    "text": "तं हतं पतितं दृष्ट्वा समेताः सर्वबान्धवाः ।\nअसीनादाय शक्तीश्च भार्गवं पर्यवारयन् ॥ १२॥"
  },
  {
    "text": "रामोऽपि धनुरादाय रथमारुह्य स त्वरः ।\nविसृजञ्शरवर्षाणि व्यधमत्पार्थिवं बलम् ॥ १३॥"
  },
  {
    "text": "ततस्तु क्षत्रियाः के चिज्जमदग्निं निहत्य च ।\nविविशुर्गिरिदुर्गाणि मृगाः सिंहार्दिता इव ॥ १४॥"
  },
  {
    "text": "तेषां स्वविहितं कर्म तद्भयान्नानुतिष्ठताम् ।\nप्रजा वृषलतां प्राप्ता ब्राह्मणानामदर्शनात् ॥ १५॥"
  },
  {
    "text": "त एते द्रमिडाः काशाः पुण्ड्राश्च शबरैः सह ।\nवृषलत्वं परिगता व्युत्थानात्क्षत्रधर्मतः ॥ १६॥"
  },
  {
    "text": "ततस्तु हतवीरासु क्षत्रियासु पुनः पुनः ।\nद्विजैरुत्पादितं क्षत्रं जामदग्न्यो न्यकृन्तत ॥ १७॥"
  },
  {
    "text": "एव विंशतिमेधान्ते रामं वागशरीरिणी ।\nदिव्या प्रोवाच मधुरा सर्वलोकपरिश्रुता ॥ १८॥"
  },
  {
    "text": "राम राम निवर्तस्व कं गुणं तात पश्यसि ।\nक्षत्रबन्धूनिमान्प्राणैर्विप्रयोज्य पुनः पुनः ॥ १९॥"
  },
  {
    "text": "तथैव तं महात्मानमृचीकप्रमुखास्तदा ।\nपितामहा महाभाग निवर्तस्वेत्यथाब्रुवन् ॥ २०॥"
  },
  {
    "text": "पितुर्वधममृष्यंस्तु रामः प्रोवाच तानृषीन् ।\nनार्हन्तीह भवन्तो मां निवारयितुमित्युत ॥ २१॥"
  },
  {
    "text": "पितर ऊचुः\nनार्हसे क्षत्रबन्धूंस्त्वं निहन्तुं जयतां वर ।\nन हि युक्तं त्वया हन्तुं ब्राह्मणेन सता नृपान् ॥ २२॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि एकोनत्रिंशोऽध्यायः ॥"
  },
  {
    "text": "अध्यायः ३०\n        पितर ऊचुः\nअत्राप्युदाहरन्तीममितिहासं पुरातनम् ।\nश्रुत्वा च तत्तथा कार्यं भवता द्विजसत्तम ॥ १॥"
  },
  {
    "text": "अलर्को नाम राजर्षिरभवत्सुमहातपाः ।\nधर्मज्ञः सत्यसन्धश्च महात्मा सुमहाव्रतः ॥ २॥"
  },
  {
    "text": "स सागरान्तां धनुषा विनिर्जित्य महीमिमाम् ।\nकृत्वा सुदुष्करं कर्म मनः सूक्ष्मे समादधे ॥ ३॥"
  },
  {
    "text": "स्थितस्य वृक्षमूलेऽथ तस्य चिन्ता बभूव ह ।\nउत्सृज्य सुमहद्राज्यं सूक्ष्मं प्रति महामते ॥ ४॥"
  },
  {
    "text": "अलर्क उवाच\nमनसो मे बलं जातं मनो जित्वा ध्रुवो जयः ।\nअन्यत्र बाणानस्यामि शत्रुभिः परिवारितः ॥ ५॥"
  },
  {
    "text": "यदिदं चापलान्मूर्तेः सर्वमेतच्चिकीर्षति ।\nमनः प्रति सुतीक्ष्णाग्रानहं मोक्ष्यामि सायकान् ॥ ६॥"
  },
  {
    "text": "मन उवाच\nनेमे बाणास्तरिष्यन्ति मामलर्क कथं चन ।\nतवैव मर्म भेत्स्यन्ति भिन्नमर्मा मरिष्यसि ॥ ७॥"
  },
  {
    "text": "अन्यान्बाणान्समीक्षस्व यैस्त्वं मां सूदयिष्यसि ।\nतच्छ्रुत्वा स विचिन्त्याथ ततो वचनमब्रवीत् ॥ ८॥"
  },
  {
    "text": "अलक उवाच\nआघ्राय सुबहून्गन्धांस्तानेव प्रतिगृध्यति ।\nतस्माद्घ्राणं प्रति शरान्प्रतिमोक्ष्याम्यहं शितान् ॥ ९॥"
  },
  {
    "text": "घ्राण उवाच\nनेमे बाणास्तरिष्यन्ति मामलर्क कथं चन ।\nतवैव मर्म भेत्स्यन्ति भिन्नमर्मा मरिष्यसि ॥ १०॥"
  },
  {
    "text": "अन्यान्बाणान्समीक्षस्व यैस्त्वं मां सूदयिष्यसि ।\nतच्छ्रुत्वा स विचिन्त्याथ ततो वचनमब्रवीत् ॥ ११॥"
  },
  {
    "text": "अलर्क उवाच\nइयं स्वादून्रसान्भुक्त्वा तानेव प्रतिगृध्यति ।\nतस्माज्जिह्वां प्रति शरान्प्रतिमोक्ष्याम्यहं शितान् ॥ १२॥"
  },
  {
    "text": "जिह्वा उवाच\nनेमे बाणास्तरिष्यन्ति मामलर्क कथं चन ।\nतवैव मर्म भेत्स्यन्ति भिन्नमर्मा मरिष्यसि ॥ १३॥"
  },
  {
    "text": "अन्यान्बाणान्समीक्षस्व यैस्त्वं मां सूदयिष्यसि ।\nतच्छ्रुत्वा स विचिन्त्याथ ततो वचनमब्रवीत् ॥ १४॥"
  },
  {
    "text": "अलर्क उवाच\nसृष्ट्वा त्वग्विविधान्स्पर्शांस्तानेव प्रतिगृध्यति ।\nतस्मात्त्वचं पाटयिष्ये विविधैः कङ्कपत्रभिः ॥ १५॥"
  },
  {
    "text": "त्वगुवाच\nनेमे बाणास्तरिष्यन्ति मामलर्क कथं चन ।\nतवैव मर्म भेत्स्यन्ति भिन्नमर्मा मरिष्यसि ॥ १६॥"
  },
  {
    "text": "अन्यान्बाणान्समीक्षस्व यैस्त्वं मां सूदयिष्यसि ।\nतच्छ्रुत्वा स विचिन्त्याथ ततो वचनमब्रवीत् ॥ १७॥"
  },
  {
    "text": "अलर्क उवाच\nश्रुत्वा वै विविधाञ्शब्दांस्तानेव प्रतिगृध्यति ।\nतस्माच्छ्रोत्रं प्रति शरान्प्रतिमोक्ष्याम्यहं शितान् ॥ १८॥"
  },
  {
    "text": "श्रोत्रमुवाच\nनेमे बाणास्तरिष्यन्ति मामलर्क कथं चन ।\nतवैव मर्म भेत्स्यन्ति ततो हास्यसि जीवितम् ॥ १९॥"
  },
  {
    "text": "अन्यान्बाणान्समीक्षस्व यैस्त्वं मां सूदयिष्यसि ।\nतच्छ्रुत्वा स विचिन्त्याथ ततो वचनमब्रवीत् ॥ २०॥"
  },
  {
    "text": "अलर्क उवाच\nदृष्ट्वा वै विविधान्भावांस्तानेव प्रतिगृध्यति ।\nतस्माच्चक्षुः प्रति शरान्प्रतिमोक्ष्याम्यहं शितान् ॥ २१॥"
  },
  {
    "text": "चक्षुरुवाच\nनेमे बाणास्तरिष्यन्ति मामालर्क कथं चन ।\nतवैव मर्म भेत्स्यन्ति भिन्नमर्मा मरिष्यसि ॥ २२॥"
  },
  {
    "text": "अन्यान्बाणान्समीक्षस्व यैस्त्वं मां सूदयिष्यति ।\nतच्छ्रुत्वा स विचिन्त्याथ ततो वचनमब्रवीत् ॥ २३॥"
  },
  {
    "text": "अलर्क उवाच\nइयं निष्ठा बहुविधा प्रज्ञया त्वध्यवस्यति ।\nतस्माद्बुद्धिं प्रति शरान्प्रतिमोक्ष्याम्यहं शितान् ॥ २४॥"
  },
  {
    "text": "बुद्धिरुवाच\nनेमे बाणास्तरिष्यन्ति मामलर्क कथं चन ।\nतवैव मर्म भेत्स्यन्ति भिन्नमर्मा मरिष्यसि ॥ २५॥"
  },
  {
    "text": "ब्राह्मण उवाच\nततोऽलर्कस्तपो घोरमास्थायाथ सुदुष्करम् ।\nनाध्यगच्छत्परं शक्त्या बाणमेतेषु सप्तसु ।\nसुसमाहित चित्तास्तु ततोऽचिन्तयत प्रभुः ॥ २६॥"
  },
  {
    "text": "स विचिन्त्य चिरं कालमलर्को द्विजसत्तम ।\nनाध्यगच्छत्परं श्रेयो योगान्मतिमतां वरः ॥ २७॥"
  },
  {
    "text": "स एकाग्रं मनः कृत्वा निश्चलो योगमास्थितः ।\nइन्द्रियाणि जघानाशु बाणेनैकेन वीर्यवान् ॥ २८॥"
  },
  {
    "text": "योगेनात्मानमाविश्य संसिद्धिं परमां ययौ ।\nविस्मितश्चापि राजर्षिरिमां गाथां जगाद ह ।\nअहो कष्टं यदस्माभिः पूर्वं राज्यमनुष्ठितम् ।\nइति पश्चान्मया ज्ञातं योगान्नास्ति परं सुखम् ॥ २९॥"
  },
  {
    "text": "इति त्वमपि जानीहि राम मा क्षत्रियाञ् जहि ।\nतपो घोरमुपातिष्ठ ततः श्रेयोऽभिपत्स्यसे ॥ ३०॥"
  },
  {
    "text": "ब्राह्मण उवाच\nइत्युक्तः स तपो घोरं जामदग्न्यः पितामहैः ।\nआस्थितः सुमहाभागो ययौ सिद्धिं च दुर्गमाम् ॥ ३१॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि त्रिंशोऽध्यायः ॥"
  },
  {
    "text": "अध्यायः ३१\n        ब्राह्मण उवाच\nत्रयो वै रिपवो लोके नव वै गुणतः स्मृताः ।\nहर्षः स्तम्भोऽभिमानश्च त्रयस्ते सात्त्विका गुणाः ॥ १॥"
  },
  {
    "text": "शोकः क्रोधोऽतिसंरम्भो राजसास्ते गुणाः स्मृताः ।\nस्वप्नस्तन्द्री च मोहश्च त्रयस्ते तामसा गुणाः ॥ २॥"
  },
  {
    "text": "एतान्निकृत्य धृतिमान्बाणसन्धैरतन्द्रितः ।\nजेतुं परानुत्सहते प्रशान्तात्मा जितेन्द्रियः ॥ ३॥"
  },
  {
    "text": "अत्र गाथाः कीर्तयन्ति पुराकल्पविदो जनाः ।\nअम्बरीषेण या गीता राज्ञा राज्यं प्रशासता ॥ ४॥"
  },
  {
    "text": "समुदीर्णेषु दोषेषु वध्यमानेषु साधुषु ।\nजग्राह तरसा राज्यमम्बरीष इति श्रुतिः ॥ ५॥"
  },
  {
    "text": "स निगृह्य महादोषान्साधून्समभिपूज्य च ।\nजगाम महतीं सिद्धिं गाथां चेमां जगाद ह ॥ ६॥"
  },
  {
    "text": "भूयिष्ठं मे जिता दोषा निहताः सर्वशत्रवः ।\nएको दोषोऽवशिष्टस्तु वध्यः स न हतो मया ॥ ७॥"
  },
  {
    "text": "येन युक्तो जन्तुरयं वैतृष्ण्यं नाधिगच्छति ।\nतृष्णार्त इव निम्नानि धावमानो न बुध्यते ॥ ८॥"
  },
  {
    "text": "अकार्यमपि येनेह प्रयुक्तः सेवते नरः ।\nतं लोभमसिभिस्तीक्ष्णैर्निकृन्तन्तं निकृन्तत ॥ ९॥"
  },
  {
    "text": "लोभाद्धि जायते तृष्णा ततश्चिन्ता प्रसज्यते ।\nस लिप्समानो लभते भूयिष्ठं राजसान्गुणान् ॥ १०॥"
  },
  {
    "text": "स तैर्गुणैः संहतदेहबन्धनः\nपुनः पुनर्जायति कर्म चेहते ।\nजन्म क्षये भिन्नविकीर्ण देहः\nपुनर्मृत्युं गच्छति जन्मनि स्वे ॥ ११॥"
  },
  {
    "text": "तस्मादेनं सम्यगवेक्ष्य लोभं\nनिगृह्य धृत्यात्मनि राज्यमिच्छेत् ।\nएतद्राज्यं नान्यदस्तीति विद्याद्\nयस्त्वत्र राजा विजितो ममैकः ॥ १२॥"
  },
  {
    "text": "इति राज्ञाम्बरीषेण गाथा गीता यशस्विना ।\nआधिराज्यं पुरस्कृत्य लोभमेकं निकृन्तता ॥ १३॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि एकत्रिंशोऽध्यायः ॥"
  },
  {
    "text": "अध्यायः ३२\n        ब्राह्मण उवाच\nअत्राप्युदाहरन्तीममितिहासं पुरातनम् ।\nब्राह्मणस्य च संवादं जनकस्य च भामिनि ॥ १॥"
  },
  {
    "text": "ब्राह्मणं जनको राजा सन्नं कस्मिंश्चिदागमे ।\nविषये मे न वस्तव्यमिति शिष्ट्यर्थमब्रवीत् ॥ २॥"
  },
  {
    "text": "इत्युक्तः प्रत्युवाचाथ ब्राह्मणो राजसत्तमम् ।\nआचक्ष्व विषयं राजन्यावांस्तव वशे स्थितः ॥ ३॥"
  },
  {
    "text": "सोऽन्यस्य विषये राज्ञो वस्तुमिच्छाम्यहं विभो ।\nवचस्ते कर्तुमिच्छामि यथाशास्त्रं महीपते ॥ ४॥"
  },
  {
    "text": "इत्युक्तः स तदा राजा ब्राह्मणेन यशस्विना ।\nमुहुरुष्णं च निःश्वस्य न स तं प्रत्यभाषत ॥ ५॥"
  },
  {
    "text": "तमासीनं ध्यायमानं राजानममितौजसम् ।\nकश्मलं सहसागच्छद्भानुमन्तमिव ग्रहः ॥ ६॥"
  },
  {
    "text": "समाश्वास्य ततो राजा व्यपेते कश्मले तदा ।\nततो मुहूर्तादिव तं ब्राह्मणं वाक्यमब्रवीत् ॥ ७॥"
  },
  {
    "text": "जनक उवाच\nपितृपैतामहे राज्ये वश्ये जनपदे सति ।\nविषयं नाधिगच्छामि विचिन्वन्पृथिवीमिमाम् ॥ ८॥"
  },
  {
    "text": "नाध्यगच्छं यदा पृथ्व्यां मिथिला मार्गिता मया ।\nनाध्यगच्छं यदा तस्यां स्वप्रजा मार्गिता मया ॥ ९॥"
  },
  {
    "text": "नाध्यगच्छं यदा तासु तदा मे कश्मलोऽभवत् ।\nततो मे कश्मलस्यान्ते मतिः पुनरुपस्थिता ॥ १०॥"
  },
  {
    "text": "तया न विषयं मन्ये सर्वो वा विषयो मम ॥ ११॥"
  },
  {
    "text": "आत्मापि चायं न मम सर्वा वा पृथिवी मम ।\nउष्यतां यावदुत्साहो भुज्यतां यावदिष्यते ॥ ११॥"
  },
  {
    "text": "ब्राह्मण उवाच\nपितृपैतामहे राज्ये वश्ये जनपदे सति ।\nब्रूहि कां बुद्धिमास्थाय ममत्वं वर्जितं त्वया ॥ १२॥"
  },
  {
    "text": "कां वा बुद्धिं विनिश्चित्य सर्वो वै विषयस्तव ।\nनावैषि विषयं येन सर्वो वा विषयस्तव ॥ १३॥"
  },
  {
    "text": "जनक उवाच\nअन्तवन्त इहारम्भा विदिता सर्वकर्मसु ।  var  इहावस्था\nनाध्यगच्छमहं यस्मान्ममेदमिति यद्भवेत् ॥ १४॥"
  },
  {
    "text": "कस्येदमिति कस्य स्वमिति वेद वचस्तथा ।\nनाध्यगच्छमहं बुद्ध्या ममेदमिति यद्भवेत् ॥ १५॥"
  },
  {
    "text": "एतां बुद्धिं विनिश्चित्य ममत्वं वर्जितं मया ।\nश‍ृणु बुद्धिं तु यां ज्ञात्वा सर्वत्र विषयो मम ॥ १६॥"
  },
  {
    "text": "नाहमात्मार्थमिच्छामि गन्धान्घ्राणगतानपि ।\nतस्मान्मे निर्जिता भूमिर्वशे तिष्ठति नित्यदा ॥ १७॥"
  },
  {
    "text": "नाहमात्मार्थमिच्छामि रसानास्येऽपि वर्ततः ।\nआपो मे निर्जितास्तस्माद्वशे तिष्ठन्ति नित्यदा ॥ १८॥"
  },
  {
    "text": "नाहमात्मार्थमिच्छामि रूपं ज्योतिश्च चक्षुषा ।\nतस्मान्मे निर्जितं ज्योतिर्वशे तिष्ठति नित्यदा ॥ १९॥"
  },
  {
    "text": "नाहमात्मार्थमिच्छामि स्पर्शांस्त्वचि गताश् च ये ।\nतस्मान्मे निर्जितो वायुर्वशे तिष्ठति नित्यदा ॥ २०॥"
  },
  {
    "text": "नाहमात्मार्थमिच्छामि शब्दाञ्श्रोत्रगतानपि ।\nतस्मान्मे निर्जिताः शब्दा वशे तिष्ठन्ति नित्यदा ॥ २१॥"
  },
  {
    "text": "नाहमात्मार्थमिच्छामि मनो नित्यं मनोऽन्तरे ।\nमनो मे निर्जितं तस्माद्वशे तिष्ठति नित्यदा ॥ २२॥"
  },
  {
    "text": "देवेभ्यश्च पितृभ्यश्च भूतेभ्योऽतिथिभिः सह ।\nइत्यर्थं सर्व एवेमे समारम्भा भवन्ति वै ॥ २३॥"
  },
  {
    "text": "ततः प्रहस्य जनकं ब्राह्मणः पुनरब्रवीत् ।\nत्वज्जिज्ञासार्थमद्येह विद्धि मां धर्ममागतम् ॥ २४॥"
  },
  {
    "text": "त्वमस्य ब्रह्म नाभस्य बुद्ध्यारस्यानिवर्तिनः ।\nसत्त्वनेमि निरुद्धस्य चक्रस्यैकः प्रवर्तकः ॥ २५॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि द्वात्रिंशोऽध्यायः ॥"
  },
  {
    "text": "अध्यायः ३३\n        ब्राह्मण उवाच\nनाहं तथा भीरु चरामि लोके\nतथा त्वं मां तर्कयसे स्वबुद्ध्या ।\nविप्रोऽस्मि मुक्तोऽस्मि वनेचरोऽस्मि\nगृहस्थ धर्मा ब्रह्म चारी तथास्मि ॥ १॥"
  },
  {
    "text": "नाहमस्मि यथा मां त्वं पश्यसे चक्षुषा शुभे ।\nमया व्याप्तमिदं सर्वं यत्किं चिज्जगती गतम् ॥ २॥"
  },
  {
    "text": "ये के चिज्जन्तवो लोके जङ्गमाः स्थावराश् च ह ।\nतेषां मामन्तकं विद्धि दारूणामिव पावकम् ॥ ३॥"
  },
  {
    "text": "राज्यं पृथिव्यां सर्वस्यामथ वापि त्रिविष्टपे ।\nतथा बुद्धिरियं वेत्ति बुद्धिरेव धनं मम ॥ ४॥"
  },
  {
    "text": "एकः पन्था ब्राह्मणानां येन गच्छन्ति तद्विदः ।\nगृहेषु वनवासेषु गुरु वासेषु भिक्षुषु ।\nलिङ्गैर्बहुभिरव्यग्रैरेका बुद्धिरुपास्यते ॥ ५॥"
  },
  {
    "text": "नाना लिङ्गाश्रमस्थानां येषां बुद्धिः शमात्मिका ।\nते भावमेकमायान्ति सरितः सागरं यथा ॥ ६॥"
  },
  {
    "text": "बुद्ध्यायं गम्यते मार्गः शरीरेण न गम्यते ।\nआद्यन्तवन्ति कर्माणि शरीरं कर्मबन्धनम् ॥ ७॥"
  },
  {
    "text": "तस्मात्ते सुभगे नास्ति परलोककृतं भयम् ।\nमद्भावभावनिरता ममैवात्मानमेष्यसि ॥ ८॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि त्रयस्त्रिंचोऽध्यायः ॥"
  },
  {
    "text": "अध्यायः ३४\n        ब्राह्मण्युवाच\nनेदमल्पात्मना शक्यं वेदितुं नाकृतात्मना ।\nबहु चाल्पं च सङ्क्षिप्तं विप्लुतं च मतं मम ॥ १॥"
  },
  {
    "text": "उपायं तु मम ब्रूहि येनैषा लभ्यते मतिः ।\nतन्मन्ये कारणतमं यत एषा प्रवर्तते ॥ २॥"
  },
  {
    "text": "ब्राह्मण उवाच\nअरणीं ब्राह्मणीं विद्धि गुरुरस्योत्तरारणिः ।\nतपः श्रुतेऽभिमथ्नीतो ज्ञानाग्निर्जायते ततः ॥ ३॥"
  },
  {
    "text": "ब्राह्मण्युवाच\nयदिदं ब्रह्मणो लिङ्गं क्षेत्रज्ञमिति सञ्ज्ञितम् ।\nग्रहीतुं येन तच्छक्यं लक्षणं तस्य तत्क्व नु ॥ ४॥"
  },
  {
    "text": "ब्राह्मण्युवाच\nअलिङ्गो निर्गुणश्चैव कारणं नास्य विद्यते ।\nउपायमेव वक्ष्यामि येन गृह्येत वा न वा ॥ ५॥"
  },
  {
    "text": "सम्यगप्युपदिष्टश्च भ्रमरैरिव लक्ष्यते ।\nकर्म बुद्धिरबुद्धित्वाज्ज्ञानलिङ्गैरिवाश्रितम् ॥ ६॥"
  },
  {
    "text": "इदं कार्यमिदं नेति न मोक्षेषूपदिश्यते ।\nपश्यतः श‍ृण्वतो बुद्धिरात्मनो येषु जायते ॥ ७॥"
  },
  {
    "text": "यावन्त इह शक्येरंस्तावतोऽंशान्प्रकल्पयेत् ।\nव्यक्तानव्यक्तरूपांश्च शतशोऽथ सहस्रशः ॥ ८॥"
  },
  {
    "text": "सर्वान्नानात्व युक्तांश्च सर्वान्प्रत्यक्षहेतुकान् ।\nयतः परं न विद्येत ततोऽभ्यासे भविष्यति ॥ ९॥"
  },
  {
    "text": "वासुदेव उवाछ\nततस्तु तस्या ब्राह्मण्या मतिः क्षेत्रज्ञसङ्क्षये ।\nक्षेत्रज्ञादेव परतः क्षेत्रज्ञोऽन्यः प्रवर्तते ॥ १०॥"
  },
  {
    "text": "अर्जुन उवाच\nक्व नु सा ब्राह्मणी कृष्ण क्व चासौ ब्राह्मणर्षभः ।\nयाभ्यां सिद्धिरियं प्राप्ता तावुभौ वद मेऽच्युत ॥ ११॥"
  },
  {
    "text": "वासुदेव उवाच\nमनो मे ब्राह्मणं विद्धि बुद्धिं मे विद्धि ब्राह्मणीम् ।\nक्षेत्रज्ञ इति यश्चोक्तः सोऽहमेव धनञ्जय ॥ १२॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि चतुस्त्रिंशोऽध्यायः ॥"
  },
  {
    "text": "॥ इति ब्राह्मणगीता समाप्ता ॥"
  }
]
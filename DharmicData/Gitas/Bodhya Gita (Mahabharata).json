[
  {
    "text": "बोध्यगीता"
  },
  {
    "text": "भीम उवाच ।\nअत्राप्युदाहरन्तीममितिहासं पुरातनम् ।\nगीतं विदेहराजेन जनकेन प्रशाम्यता ॥ १॥"
  },
  {
    "text": "अनन्तं बत मे वित्तं यस्य मे नास्ति किं चन ।\nमिथिलायां प्रदीप्तायां न मे दह्यति किं चन ॥ २॥"
  },
  {
    "text": "अत्रैवोदाहरन्तीमं बोध्यस्य पदसञ्चयम् ।\nनिर्वेदं प्रति विन्यस्तं प्रतिबोध युधिष्ठिर ॥ ३॥"
  },
  {
    "text": "बोध्यं दान्तमृषिं राजा नहुषः पर्यपृच्छत ।\nनिर्वेदाच्छान्तिमापन्नं शान्तं प्रज्ञान तर्पितम् ॥ ४॥"
  },
  {
    "text": "उपदेशं महाप्राज्ञ शमस्योपदिशस्व मे ।\nकां बुद्धिं समनुध्याय शान्तश्चरसि निर्वृतः ॥ ५॥"
  },
  {
    "text": "बोध्य उवाच ।\nउपदेशेन वर्तामि नानुशास्मीह कञ्चन ।\nलक्षणं तस्य वक्ष्येऽहं तत्स्वयं परिमृश्यताम् ॥ ६॥"
  },
  {
    "text": "पिङ्गला कुररः सर्पः सारङ्गान्वेषणं वने ।\nइषुकारः कुमारी च षडेते गुरवो मम॥ ७॥"
  },
  {
    "text": "भीम उवाच ।\nआशा बलवती राजन्नैराश्यं परमं सुखम् ।\nआशां निराशां कृत्वा तु सुखं स्वपिति पिङ्गला ॥ ८॥"
  },
  {
    "text": "सामिषं कुररं दृष्ट्वा वध्यमानं निरामिषैः ।\nआमिषस्य परित्यागात् कुररः सुखमेधते ॥ ९॥"
  },
  {
    "text": "गृहारम्भो हि दुःखाय न सुखाय कदाचन ।\nसर्पः परकृतं वेश्म प्रविश्य सुखमेधते ॥ १०॥"
  },
  {
    "text": "सुखं जीवन्ति मुनयो भैक्ष्यवृत्तिं समाश्रिताः ।\nअद्रोहेनैव भूतानां सारङ्गा इव पक्षिणः ॥ ११॥"
  },
  {
    "text": "इषुकारो नरः कश्चिदिषावासक्तमानसः ।\nसमीपेनापि गच्छन्तं राजानं नावबुद्धवान् ॥ १२॥"
  },
  {
    "text": "बहूनां कलहो नित्यं द्वयोः संकथनं भवेत् ।\nएकाकी विचरिष्यामि कुमारीशंखको यथा ॥ १३ ॥"
  },
  {
    "text": "इति बोद्ध्यगीता समाप्ता ॥"
  }
]
[
  {
    "text": "अनुगीता"
  },
  {
    "text": "महाभारते आश्वमेधिकाध्यायान्तर्गता\nअध्यायः १६"
  },
  {
    "text": "जनमेजय उवाच\nसभायां वसतोस्तस्यां निहत्यारीन्महात्मनोः ।\nकेशवार्जुनयोः का नु कथा समभवद्द्विज ॥ १॥"
  },
  {
    "text": "वैशम्पायन उवाच\nकृष्णेन सहितः पार्थः स्वराज्यं प्राप्य केवलम् ।\nतस्यां सभायां रम्यायां विजहार मुदा युतः ॥ २॥"
  },
  {
    "text": "ततः कञ्चित्सभोद्देशं स्वर्गोद्देशसमं नृप ।\nयदृच्छया तौ मुदितौ जग्मतुः स्वजनावृतौ ॥ ३॥"
  },
  {
    "text": "ततः प्रतीतः कृष्णेन सहितः पाण्डवोऽर्जुनः ।\nनिरीक्ष्य तां सभां रम्यामिदं वचनमब्रवीत् ॥ ४॥"
  },
  {
    "text": "विदितं ते महाबाहो सङ्ग्रामे समुपस्थिते ।\nमाहात्म्यं देवकीमातस्तच्च ते रूपमैश्वरम् ॥ ५॥"
  },
  {
    "text": "यत्तु तद्भवता प्रोक्तं तदा केशव सौहृदात् ।\nतत्सर्वं पुरुषव्याघ्र नष्टं मे नष्टचेतसः ॥ ६॥"
  },
  {
    "text": "मम कौतूहलं त्वस्ति तेष्वर्थेषु पुनः प्रभो ।\nभवांश्च द्वारकां गन्ता नचिरादिव माधव ॥ ७॥"
  },
  {
    "text": "वैशन्पायन उवाच\nएवमुक्तस्ततः कृष्णः फल्गुनं प्रत्यभाषत ।\nपरिष्वज्य महातेजा वचनं वदतां वरः ॥ ८॥"
  },
  {
    "text": "वासुदेव उवाच\nश्रावितस्त्वं मया गुह्यं ज्ञापितश्च सनातनम् ।\nधर्मं स्वरूपिणं पार्थ सर्वलोकांश्च शाश्वतान् ॥ ९॥"
  },
  {
    "text": "अबुद्ध्वा यन्न गृह्णीथास्तन्मे सुमहदप्रियम् ।\nनूनमश्रद्दधानोऽसि दुर्मेधाश्चासि पाण्डव ॥ १०॥"
  },
  {
    "text": "स हि धर्मः सुपर्याप्तो ब्रह्मणः पदवेदने ।\nन शक्यं तन्मया भूयस्तथा वक्तुमशेषतः ॥ ११॥"
  },
  {
    "text": "परं हि ब्रह्म कथितं योगयुक्तेन तन्मया ।\nइतिहासं तु वक्ष्यामि तस्मिन्नर्थे पुरातनम् ॥ १२॥"
  },
  {
    "text": "यथा तां बुद्धिमास्थाय गतिमग्र्यां गमिष्यसि ।\nश‍ृणु धर्मभृतां श्रेष्ठ गदतः सर्वमेव मे ॥ १३॥"
  },
  {
    "text": "आगच्छद्ब्राह्मणः कश्चित्स्वर्गलोकादरिन्दम ।\nब्रह्मलोकाच्च दुर्धर्षः सोऽस्माभिः पूजितोऽभवत् ॥ १४॥"
  },
  {
    "text": "अस्माभिः परिपृष्टश्च यदाह भरतर्षभ ।\nदिव्येन विधिना पार्थ तच्छृणुष्वाविचारयन् ॥ १५॥"
  },
  {
    "text": "ब्राह्मण उवाच\nमोक्षधर्मं समाश्रित्य कृष्ण यन्मानुपृच्छसि ।\nभूतानामनुकम्पार्थं यन्मोहच्छेदनं प्रभो ॥ १६॥"
  },
  {
    "text": "तत्तेऽहं सम्प्रवक्ष्यामि यथावन्मधुसूदन ।\nश‍ृणुष्वावहितो भूत्वा गदतो मम माधव ॥ १७॥"
  },
  {
    "text": "कश्चिद्विप्रस्तपो युक्तः काश्यपो धर्मवित्तमः ।\nआससाद द्विजं कञ्चिद्धर्माणामागतागमम् ॥ १८॥"
  },
  {
    "text": "गतागते सुबहुशो ज्ञानविज्ञानपारगम् ।\nलोकतत्त्वार्थकुशलं ज्ञातारं सुखदुःखयोः ॥ १९॥"
  },
  {
    "text": "जातिस्मरणतत्त्वज्ञं कोविदं पुण्यपापयोः ।\nद्रष्टारमुच्चनीचानां कर्मभिर्देहिनां गतिम् ॥ २०॥"
  },
  {
    "text": "चरन्तं मुक्तवत्सिद्धं प्रशान्तं संयतेन्द्रियम् ।\nदीप्यमानं श्रिया ब्राह्म्या क्रममाणं च सर्वशः ॥ २१॥"
  },
  {
    "text": "अन्तर्धानगतिज्ञं च श्रुत्वा तत्त्वेन काश्यपः ।\nतथैवान्तर्हितैः सिद्धैर्यान्तं चक्रधरैः सह ॥ २२॥"
  },
  {
    "text": "सम्भाषमाणमेकान्ते समासीनं च तैः सह ।\nयदृच्छया च गच्छन्तमसक्तं पवनं यथा ॥ २३॥"
  },
  {
    "text": "तं समासाद्य मेधावी स तदा द्विजसत्तमः ।\nचरणौ धर्मकामो वै तपस्वी सुसमाहितः ।\nप्रतिपेदे यथान्यायं भक्त्या परमया युतः ॥ २४॥"
  },
  {
    "text": "विस्मितश्चाद्भुतं दृष्ट्वा काश्यपस्तं द्विजोत्तमम् ।\nपरिचारेण महता गुरुं वैद्यमतोषयत् ॥ २५॥"
  },
  {
    "text": "प्रीतात्मा चोपपन्नश्च श्रुतचारित्रसंयुतम् ।\nभावेन तोषयच्चैनं गुरुवृत्त्या परन्तपः ॥ २६॥"
  },
  {
    "text": "तस्मै तुष्टः स शिष्याय प्रसन्नोऽथाब्रवीद्गुरुः ।\nसिद्धिं परामभिप्रेक्ष्य श‍ृणु तन्मे जनार्दन ॥ २७॥"
  },
  {
    "text": "सिद्ध उवाच\nविविधैः कर्मभिस्तात पुण्ययोगैश्च केवलैः ।\nगच्छन्तीह गतिं मर्त्या देवलोकेऽपि च स्थितिम् ॥ २८॥"
  },
  {
    "text": "न क्वचित्सुखमत्यन्तं न क्वचिच्छाश्वती स्थितिः ।\nस्थानाच्च महतो भ्रंशो दुःखलब्धात्पुनः पुनः ॥ २९॥"
  },
  {
    "text": "अशुभा गतयः प्राप्ताः कष्टा मे पापसेवनात् ।\nकाममन्युपरीतेन तृष्णया मोहितेन च ॥ ३०॥"
  },
  {
    "text": "पुनः पुनश्च मरणं जन्म चैव पुनः पुनः ।\nआहारा विविधा भुक्ताः पीता नानाविधाः स्तनाः ॥ ३१॥"
  },
  {
    "text": "मातरो विविधा दृष्टाः पितरश्च पृथग्विधाः ।\nसुखानि च विचित्राणि दुःखानि च मयानघ ॥ ३२॥"
  },
  {
    "text": "प्रियैर्विवासो बहुशः संवासश्चाप्रियैः सह ।\nधननाशश्च सम्प्राप्तो लब्ध्वा दुःखेन तद्धनम् ॥ ३३॥"
  },
  {
    "text": "अवमानाः सुकष्टाश्च परतः स्वजनात्तथा ।\nशारीरा मानसाश्चापि वेदना भृशदारुणाः ॥ ३४॥"
  },
  {
    "text": "प्राप्ता विमाननाश्चोग्रा वधबन्धाश्च दारुणाः ।\nपतनं निरये चैव यातनाश्च यमक्षये ॥ ३५॥"
  },
  {
    "text": "जरा रोगाश्च सततं वासनानि च भूरिशः ।\nलोकेऽस्मिन्ननुभूतानि द्वन्द्वजानि भृशं मया ॥ ३६॥"
  },
  {
    "text": "ततः कदाचिन्निर्वेदान्निकारान्निकृतेन च ।\nलोकतन्त्रं परित्यक्तं दुःखार्तेन भृशं मया ।\nततः सिद्धिरियं प्राप्ता प्रसादादात्मनो मया ॥ ३७॥"
  },
  {
    "text": "नाहं पुनरिहागन्ता लोकानालोकयाम्यहम् ।\nआ सिद्धेरा प्रजासर्गादात्मनो मे गतिः शुभा ॥ ३८॥"
  },
  {
    "text": "उपलब्धा द्विजश्रेष्ठ तथेयं सिद्धिरुत्तमा ।\nइतः परं गमिष्यामि ततः परतरं पुनः ।\nब्रह्मणः पदमव्यग्रं मा तेऽभूदत्र संशयः ॥ ३९॥"
  },
  {
    "text": "नाहं पुनरिहागन्ता मर्त्यलोके परन्तप ।\nप्रीतोऽस्मि ते महाप्राज्ञ ब्रूहि किं करवाणि ते ॥ ४०॥"
  },
  {
    "text": "यदीप्सुरुपपन्नस्त्वं तस्य कालोऽयमागतः ।\nअभिजाने च तदहं यदर्थं मामुपागतः ।\nअचिरात्तु गमिष्यामि येनाहं त्वामचूचुदम् ॥ ४१॥"
  },
  {
    "text": "भृशं प्रीतोऽस्मि भवतश्चारित्रेण विचक्षण ।\nपरिपृच्छ यावद्भवते भाषे यद्यत्तवेप्सितम् ॥ ४२॥"
  },
  {
    "text": "बहु मन्ये च ते बुद्धिं भृशं सम्पूजयामि च ।\nयेनाहं भवता बुद्धो मेधावी ह्यसि काश्यप ॥ ४३॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि सप्तदशोऽध्यायः ॥"
  },
  {
    "text": "अध्यायः १७"
  },
  {
    "text": "वासुदेव उवाच\nततस्तस्योपसङ्गृह्य पादौ प्रश्नान्सुदुर्वचान् ।\nपप्रच्छ तांश्च सर्वान्स प्राह धर्मभृतां वरः ॥ १॥"
  },
  {
    "text": "काश्यप उवाच\nकथं शरीरं च्यवते कथं चैवोपपद्यते ।\nकथं कष्टाच्च संसारात्संसरन्परिमुच्यते ॥ २॥"
  },
  {
    "text": "आत्मानं वा कथं युक्त्वा तच्छरीरं विमुञ्चति ।\nशरीरतश्च निर्मुक्तः कथमन्यत्प्रपद्यते ॥ ३॥"
  },
  {
    "text": "कथं शुभाशुभे चायं कर्मणी स्वकृते नरः ।\nउपभुङ्क्ते क्व वा कर्म विदेहस्योपतिष्ठति ॥ ४॥"
  },
  {
    "text": "ब्राह्मण उवाच\nएवं सञ्चोदितः सिद्धः प्रश्नांस्तान्प्रत्यभाषत ।\nआनुपूर्व्येण वार्ष्णेय यथा तन्मे वचः श‍ृणु ॥ ५॥"
  },
  {
    "text": "सिद्ध उवाच\nआयुः कीर्तिकराणीह यानि कर्माणि सेवते ।\nशरीरग्रहणेऽन्यस्मिंस्तेषु क्षीणेषु सर्वशः ॥ ६॥"
  },
  {
    "text": "आयुः क्षयपरीतात्मा विपरीतानि सेवते ।\nबुद्धिर्व्यावर्तते चास्य विनाशे प्रत्युपस्थिते ॥ ७॥"
  },
  {
    "text": "सत्त्वं बलं च कालं चाप्यविदित्वात्मनस्तथा ।\nअतिवेलमुपाश्नाति तैर्विरुद्धान्यनात्मवान् ॥ ८॥"
  },
  {
    "text": "यदायमतिकष्टानि सर्वाण्युपनिषेवते ।\nअत्यर्थमपि वा भुङ्क्ते न वा भुङ्क्ते कदाचन ॥ ९॥"
  },
  {
    "text": "दुष्टान्नं विषमान्नं च सोऽन्योन्येन विरोधि च ।\nगुरु वापि समं भुङ्क्ते नातिजीर्णेऽपि वा पुनः ॥ १०॥"
  },
  {
    "text": "व्यायाममतिमात्रं वा व्यवायं चोपसेवते ।\nसततं कर्म लोभाद्वा प्राप्तं वेगविधारणम् ॥ ११॥"
  },
  {
    "text": "रसातियुक्तमन्नं वा दिवास्वप्नं निषेवते ।\nअपक्वानागते काले स्वयं दोषान्प्रकोपयन् ॥ १२॥"
  },
  {
    "text": "स्वदोषकोपनाद्रोगं लभते मरणान्तिकम् ।\nअथ चोद्बन्धनादीनि परीतानि व्यवस्यति ॥ १३॥"
  },
  {
    "text": "तस्य तैः कारणैर्जन्तोः शरीराच्च्यवते यथा ।\nजीवितं प्रोच्यमानं तद्यथावदुपधारय ॥ १४॥"
  },
  {
    "text": "ऊष्मा प्रकुपितः काये तीव्रवायुसमीरितः ।\nशरीरमनुपर्येति सर्वान्प्राणान् रुणद्धि वै ॥ १५॥"
  },
  {
    "text": "अत्यर्थं बलवानूष्मा शरीरे परिकोपितः ।\nभिनत्ति जीवस्थानानि तानि मर्माणि विद्धि च ॥ १६॥"
  },
  {
    "text": "ततः सवेदनः सद्यो जीवः प्रच्यवते क्षरन् ।\nशरीरं त्यजते जन्तुश्छिद्यमानेषु मर्मसु ।\nवेदनाभिः परीतात्मा तद्विद्धि द्विजसत्तम ॥ १७॥"
  },
  {
    "text": "जनीमरणसंविग्नाः सततं सर्वजन्तवः ।\nदृश्यन्ते सन्त्यजन्तश्च शरीराणि द्विजर्षभ ॥ १८॥"
  },
  {
    "text": "गर्भसङ्क्रमणे चापि मर्मणामतिसर्पणे ।\nतादृशीमेव लभते वेदनां मानवः पुनः ॥ १९॥"
  },
  {
    "text": "भिन्नसन्धिरथ क्लेदमद्भिः स लभते नरः ।\nयथा पञ्चसु भूतेषु संश्रितत्वं निगच्छति ।\nशैत्यात्प्रकुपितः काये तीव्रवायुसमीरितः ॥ २०॥"
  },
  {
    "text": "यः स पञ्चसु भूतेषु प्राणापाने व्यवस्थितः ।\nस गच्छत्यूर्ध्वगो वायुः कृच्छ्रान्मुक्त्वा शरीरिणम् ॥ २१॥"
  },
  {
    "text": "शरीरं च जहात्येव निरुच्छ्वासश्च दृश्यते ।\nनिरूष्मा स निरुच्छ्वासो निःश्रीको गतचेतनः ॥ २२॥"
  },
  {
    "text": "ब्रह्मणा सम्परित्यक्तो मृत इत्युच्यते नरः ।\nस्रोतोभिर्यैर्विजानाति इन्द्रियार्थाञ्शरीरभृत् ।\nतैरेव न विजानाति प्राणमाहारसम्भवम् ॥ २३॥"
  },
  {
    "text": "तत्रैव कुरुते काये यः स जीवः सनातनः ।\nतेषां यद्यद्भवेद्युक्तं सन्निपाते क्वचित्क्वचित् ।\nतत्तन्मर्म विजानीहि शास्त्रदृष्टं हि तत्तथा ॥ २४॥"
  },
  {
    "text": "तेषु मर्मसु भिन्नेषु ततः स समुदीरयन् ।\nआविश्य हृदयं जन्तोः सत्त्वं चाशु रुणद्धि वै ।\nततः स चेतनो जन्तुर्नाभिजानाति किञ्चन ॥ २५॥"
  },
  {
    "text": "तमसा संवृतज्ञानः संवृतेष्वथ मर्मसु ।\nस जीवो निरधिष्ठानश्चाल्यते मातरिश्वना ॥ २६॥"
  },
  {
    "text": "ततः स तं महोच्छ्वासं भृशमुच्छ्वस्य दारुणम् ।\nनिष्क्रामन्कम्पयत्याशु तच्छरीरमचेतनम् ॥ २७॥"
  },
  {
    "text": "स जीवः प्रच्युतः कायात्कर्मभिः स्वैः समावृतः ।\nअङ्कितः स्वैः शुभैः पुण्यैः पापैर्वाप्युपपद्यते ॥ २८॥"
  },
  {
    "text": "ब्राह्मणा ज्ञानसम्पन्ना यथावच्छ्रुतनिश्चयाः ।\nइतरं कृतपुण्यं वा तं विजानन्ति लक्षणैः ॥ २९॥"
  },
  {
    "text": "यथान्धकारे खद्योतं लीयमानं ततस्ततः ।\nचक्षुष्मन्तः प्रपश्यन्ति तथा तं ज्ञानचक्षुषः ॥ ३०॥"
  },
  {
    "text": "पश्यन्त्येवंविधाः सिद्धा जीवं दिव्येन चक्षुषा ।\nच्यवन्तं जायमानं च योनिं चानुप्रवेशितम् ॥ ३१॥"
  },
  {
    "text": "तस्य स्थानानि दृष्टानि त्रिविधानीह शास्त्रतः ।\nकर्मभूमिरियं भूमिर्यत्र तिष्ठन्ति जन्तवः ॥ ३२॥"
  },
  {
    "text": "ततः शुभाशुभं कृत्वा लभन्ते सर्वदेहिनः ।\nइहैवोच्चावचान्भोगान्प्राप्नुवन्ति स्वकर्मभिः ॥ ३३॥"
  },
  {
    "text": "इहैवाशुभकर्मा तु कर्मभिर्निरयं गतः ।\nअवाक्स निरये पापो मानवः पच्यते भृशम् ।\nतस्मात्सुदुर्लभो मोक्ष आत्मा रक्ष्यो भृशं ततः ॥ ३४॥"
  },
  {
    "text": "ऊर्ध्वं तु जन्तवो गत्वा येषु स्थानेष्ववस्थिताः ।\nकीर्त्यमानानि तानीह तत्त्वतः सन्निबोध मे ।\nतच्छ्रुत्वा नैष्ठिकीं बुद्धिं बुध्येथाः कर्मनिश्चयात् ॥ ३५॥"
  },
  {
    "text": "तारा रूपाणि सर्वाणि यच्चैतच्चन्द्रमण्डलम् ।\nयच्च विभ्राजते लोके स्वभासा सूर्यमण्डलम् ।\nस्थानान्येतानि जानीहि नराणां पुण्यकर्मणाम् ॥ ३६॥"
  },
  {
    "text": "कर्मक्षयाच्च ते सर्वे च्यवन्ते वै पुनः पुनः ।\nतत्रापि च विशेषोऽस्ति दिवि नीचोच्चमध्यमः ॥ ३७॥"
  },
  {
    "text": "न तत्राप्यस्ति सन्तोषो दृष्ट्वा दीप्ततरां श्रियम् ।\nइत्येता गतयः सर्वाः पृथक्त्वे समुदीरिताः ॥ ३८॥"
  },
  {
    "text": "उपपत्तिं तु गर्भस्य वक्ष्याम्यहमतःपरम् ।\nयथावत्तां निगदतः श‍ृणुष्वावहितो द्विज ॥ ३९॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि अष्टादशोऽध्यायः ॥"
  },
  {
    "text": "अध्यायः १८"
  },
  {
    "text": "ब्राह्मण उवाच\nशुभानामशुभानां च नेह नाशोऽस्ति कर्मणाम् ।\nप्राप्य प्राप्य तु पच्यन्ते क्षेत्रं क्षेत्रं तथा तथा ॥ १॥"
  },
  {
    "text": "यथा प्रसूयमानस्तु फली दद्यात्फलं बहु ।\nतथा स्याद्विपुलं पुण्यं शुद्धेन मनसा कृतम् ॥ २॥"
  },
  {
    "text": "पापं चापि तथैव स्यात्पापेन मनसा कृतम् ।\nपुरोधाय मनो हीह कर्मण्यात्मा प्रवर्तते ॥ ३॥"
  },
  {
    "text": "यथा कर्मसमाविष्टः काममन्युसमावृतः ।\nनरो गर्भं प्रविशति तच्चापि श‍ृणु चोत्तरम् ॥ ४॥"
  },
  {
    "text": "शुक्रं शोणितसंसृष्टं स्त्रिया गर्भाशयं गतम् ।\nक्षेत्रं कर्मजमाप्नोति शुभं वा यदि वाशुभम् ॥ ५॥"
  },
  {
    "text": "सौक्ष्म्यादव्यक्तभावाच्च न स क्वचन सज्जते ।\nसम्प्राप्य ब्रह्मणः कायं तस्मात्तद्ब्रह्म शाश्वतम् ।\nतद्बीजं सर्वभूतानां तेन जीवन्ति जन्तवः ॥ ६॥"
  },
  {
    "text": "स जीवः सर्वगात्राणि गर्भमाविश्य भागशः ।\nदधाति चेतसा सद्यः प्राणस्थानेष्ववस्थितः ।\nततः स्पन्दयतेऽङ्गानि स गर्भश्चेतनान्वितः ॥ ७॥"
  },
  {
    "text": "यथा हि लोहनिष्यन्दो निषिक्तो बिम्बविग्रहम् ।\nउपैति तद्वज्जानीहि गर्भे जीवप्रवेशनम् ॥ ८॥"
  },
  {
    "text": "लोहपिण्डं यथा वह्निः प्रविशत्यभितापयन् ।\nतथा त्वमपि जानीहि गर्भे जीवोपपादनम् ॥ ९॥"
  },
  {
    "text": "यथा च दीपः शरणं दीप्यमानः प्रकाशयेत् ।\nएवमेव शरीराणि प्रकाशयति चेतना ॥ १०॥"
  },
  {
    "text": "यद्यच्च कुरुते कर्म शुभं वा यदि वाशुभम् ।\nपूर्वदेहकृतं सर्वमवश्यमुपभुज्यते ॥ ११॥"
  },
  {
    "text": "ततस्तत्क्षीयते चैव पुनश्चान्यत्प्रचीयते ।\nयावत्तन्मोक्षयोगस्थं धर्मं नैवावबुध्यते ॥ १२॥"
  },
  {
    "text": "तत्र धर्मं प्रवक्ष्यामि सुखी भवति येन वै ।\nआवर्तमानो जातीषु तथान्योन्यासु सत्तम ॥ १३॥"
  },
  {
    "text": "दानं व्रतं ब्रह्मचर्यं यथोक्तव्रतधारणम् ।\nदमः प्रशान्तता चैव भूतानां चानुकम्पनम् ॥ १४॥"
  },
  {
    "text": "संयमश्चानृशंस्यं च परस्वादानवर्जनम् ।\nव्यलीकानामकरणं भूतानां यत्र सा भुवि ॥ १५॥"
  },
  {
    "text": "मातापित्रोश्च शुश्रूषा देवतातिथिपूजनम् ।\nगुरु पूजा घृणा शौचं नित्यमिन्द्रियसंयमः ॥ १६॥"
  },
  {
    "text": "प्रवर्तनं शुभानां च तत्सतां वृत्तमुच्यते ।\nततो धर्मः प्रभवति यः प्रजाः पाति शाश्वतीः ॥ १७॥"
  },
  {
    "text": "एवं सत्सु सदा पश्येत्तत्र ह्येषा ध्रुवा स्थितिः ।\nआचारो धर्ममाचष्टे यस्मिन्सन्तो व्यवस्थिताः ॥ १८॥"
  },
  {
    "text": "तेषु तद्धर्मनिक्षिप्तं यः स धर्मः सनातनः ।\nयस्तं समभिपद्येत न स दुर्गतिमाप्नुयात् ॥ १९॥"
  },
  {
    "text": "अतो नियम्यते लोकः प्रमुह्य धर्मवर्त्मसु ।\nयस्तु योगी च मुक्तश्च स एतेभ्यो विशिष्यते ॥ २०॥"
  },
  {
    "text": "वर्तमानस्य धर्मेण पुरुषस्य यथातथा ।\nसंसारतारणं ह्यस्य कालेन महता भवेत् ॥ २१॥"
  },
  {
    "text": "एवं पूर्वकृतं कर्म सर्वो जन्तुर्निषेवते ।\nसर्वं तत्कारणं येन निकृतोऽयमिहागतः ॥ २२॥"
  },
  {
    "text": "शरीरग्रहणं चास्य केन पूर्वं प्रकल्पितम् ।\nइत्येवं संशयो लोके तच्च वक्ष्याम्यतः परम् ॥ २३॥"
  },
  {
    "text": "शरीरमात्मनः कृत्वा सर्वभूतपितामहः ।\nत्रैलोक्यमसृजद्ब्रह्मा कृत्स्नं स्थावरजङ्गमम् ॥ २४॥"
  },
  {
    "text": "ततः प्रधानमसृजच्चेतना सा शरीरिणाम् ।\nयया सर्वमिदं व्याप्तं यां लोके परमां विदुः ॥ २५॥"
  },
  {
    "text": "इह तत्क्षरमित्युक्तं परं त्वमृतमक्षरम् ।\nत्रयाणां मिथुनं सर्वमेकैकस्य पृथक्पृथक् ॥ २६॥"
  },
  {
    "text": "असृजत्सर्वभूतानि पूर्वसृष्टः प्रजापतिः ।\nस्थावराणि च भूतानि इत्येषा पौर्विकी श्रुतिः ॥ २७॥"
  },
  {
    "text": "तस्य कालपरीमाणमकरोत्स पितामहः ।\nभूतेषु परिवृत्तिं च पुनरावृत्तिमेव च ॥ २८॥"
  },
  {
    "text": "यथात्र कश्चिन्मेधावी दृष्टात्मा पूर्वजन्मनि ।\nयत्प्रवक्ष्यामि तत्सर्वं यथावदुपपद्यते ॥ २९॥"
  },
  {
    "text": "सुखदुःखे सदा सम्यगनित्ये यः प्रपश्यति ।\nकायं चामेध्यसङ्घातं विनाशं कर्म संहितम् ॥ ३०॥"
  },
  {
    "text": "यच्च किञ्चित्सुखं तच्च सर्वं दुःखमिति स्मरन् ।\nसंसारसागरं घोरं तरिष्यति सुदुस्तरम् ॥ ३१॥"
  },
  {
    "text": "जनीमरणरोगैश्च समाविष्टः प्रधानवित् ।\nचेतनावत्सु चैतन्यं समं भूतेषु पश्यति ॥ ३२॥"
  },
  {
    "text": "निर्विद्यते ततः कृत्स्नं मार्गमाणः परं पदम् ।\nतस्योपदेशं वक्ष्यामि याथातथ्येन सत्तम ॥ ३३॥"
  },
  {
    "text": "शाश्वतस्याव्ययस्याथ पदस्य ज्ञानमुत्तमम् ।\nप्रोच्यमानं मया विप्र निबोधेदमशेषतः ॥ ३४॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि एकोनविंशोऽध्यायः ॥"
  },
  {
    "text": "अध्यायः १९"
  },
  {
    "text": "ब्राह्मण उवाच\nयः स्यादेकायने लीनस्तूष्णीं किञ्चिदचिन्तयन् ।\nपूर्वं पूर्वं परित्यज्य स निरारम्भको भवेत् ॥ १॥"
  },
  {
    "text": "सर्वमित्रः सर्वसहः समरक्तो जितेन्द्रियः ।\nव्यपेतभयमन्युश्च कामहा मुच्यते नरः ॥ २॥"
  },
  {
    "text": "आत्मवत्सर्वभूतेषु यश्चरेन्नियतः शुचिः ।\nअमानी निरभीमानः सर्वतो मुक्त एव सः ॥ ३॥"
  },
  {
    "text": "जीवितं मरणं चोभे सुखदुःखे तथैव च ।\nलाभालाभे प्रिय द्वेष्ये यः समः स च मुच्यते ॥ ४॥"
  },
  {
    "text": "न कस्य चित्स्पृहयते नावजानाति किञ्चन ।\nनिर्द्वन्द्वो वीतरागात्मा सर्वतो मुक्त एव सः ॥ ५॥"
  },
  {
    "text": "अनमित्रोऽथ निर्बन्धुरनपत्यश्च यः क्वचित् ।\nत्यक्तधर्मार्थकामश्च निराकाङ्क्षी स मुच्यते ॥ ६॥"
  },
  {
    "text": "नैव धर्मी न चाधर्मी पूर्वोपचितहा च यः ।\nधातुक्षयप्रशान्तात्मा निर्द्वन्द्वः स विमुच्यते ॥ ७॥"
  },
  {
    "text": "अकर्मा चाविकाङ्क्षश्च पश्यञ्जगदशाश्वतम् ।\nअस्वस्थमवशं नित्यं जन्म संसारमोहितम् ॥ ८॥"
  },
  {
    "text": "वैराग्यबुद्धिः सततं तापदोषव्यपेक्षकः ।\nआत्मबन्धविनिर्मोक्षं स करोत्यचिरादिव ॥ ९॥"
  },
  {
    "text": "अगन्धरसमस्पर्शमशब्दमपरिग्रहम् ।\nअरूपमनभिज्ञेयं दृष्ट्वाऽऽत्मानं विमुच्यते ॥ १०॥"
  },
  {
    "text": "पञ्च भूतगुणैर्हीनममूर्तिमदलेपकम् ।\nअगुणं गुणभोक्तारं यः पश्यति स मुच्यते ॥ ११॥"
  },
  {
    "text": "विहाय सर्वसङ्कल्पान्बुद्ध्या शारीरमानसान् ।\nशनैर्निर्वाणमाप्नोति निरिन्धन इवानलः ॥ १२॥"
  },
  {
    "text": "विमुक्तः सर्वसंस्कारैस्ततो ब्रह्म सनातनम् ।\nपरमाप्नोति संशान्तमचलं दिव्यमक्षरम् ॥ १३॥"
  },
  {
    "text": "अतः परं प्रवक्ष्यामि योगशास्त्रमनुत्तमम् ।\nयज्ज्ञात्वा सिद्धमात्मानं लोके पश्यन्ति योगिनः ॥ १४॥"
  },
  {
    "text": "तस्योपदेशं पश्यामि यथावत्तन्निबोध मे ।\nयैर्द्वारैश्चारयन्नित्यं पश्यत्यात्मानमात्मनि ॥ १५॥"
  },
  {
    "text": "इन्द्रियाणि तु संहृत्य मन आत्मनि धारयेत् ।\nतीव्रं तप्त्वा तपः पूर्वं ततो योक्तुमुपक्रमेत् ॥ १६॥"
  },
  {
    "text": "तपस्वी त्यक्तसङ्कल्पो दम्भाहङ्कारवर्जितः ।\nमनीषी मनसा विप्रः पश्यत्यात्मानमात्मनि ॥ १७॥"
  },
  {
    "text": "स चेच्छक्नोऽत्ययं साधुर्योक्तुमात्मानमात्मनि ।\nतत एकान्तशीलः स पश्यत्यात्मानमात्मनि ॥ १८॥"
  },
  {
    "text": "संयतः सततं युक्त आत्मवान्विजितेन्द्रियः ।\nतथायमात्मनाऽऽत्मानं साधु युक्तः प्रपश्यति ॥ १९॥"
  },
  {
    "text": "यथा हि पुरुषः स्वप्ने दृष्ट्वा पश्यत्यसाविति ।\nतथारूपमिवात्मानं सम्प्रयुक्तः प्रपश्यति ॥ २०॥"
  },
  {
    "text": "इषीकां वा यथा मुञ्जात्कश्चिन्निर्हृत्य दर्शयेत् ।\nयोगी निष्कृष्टमात्मानं यथा सम्पश्यते तनौ ॥ २१॥"
  },
  {
    "text": "मुञ्जं शरीरं तस्याहुरिषीकामात्मनि श्रिताम् ।\nएतन्निदर्शनं प्रोक्तं योगविद्भिरनुत्तमम् ॥ २२॥"
  },
  {
    "text": "यदा हि युक्तमात्मानं सम्यक्पश्यति देहभृत् ।\nतदास्य नेशते कश्चित्त्रैलोक्यस्यापि यः प्रभुः ॥ २३॥"
  },
  {
    "text": "अन्योन्याश्चैव तनवो यथेष्टं प्रतिपद्यते ।\nविनिवृत्य जरामृत्यू न हृष्यति न शोचति ॥ २४॥"
  },
  {
    "text": "देवानामपि देवत्वं युक्तः कारयते वशी ।\nब्रह्म चाव्ययमाप्नोति हित्वा देहमशाश्वतम् ॥ २५॥"
  },
  {
    "text": "विनश्यत्स्वपि लोकेषु न भयं तस्य जायते ।\nक्लिश्यमानेषु भूतेषु न स क्लिश्यति केनचित् ॥ २६॥"
  },
  {
    "text": "दुःखशोकमयैर्घोरैः सङ्गस्नेह समुद्भवैः ।\nन विचाल्येत युक्तात्मा निस्पृहः शान्तमानसः ॥ २७॥"
  },
  {
    "text": "नैनं शस्त्राणि विध्यन्ते न मृत्युश्चास्य विद्यते ।\nनातः सुखतरं किं चिल्लोके क्वचन विद्यते ॥ २८॥"
  },
  {
    "text": "सम्यग्युक्त्वा यदात्मानमात्मन्येव प्रपश्यति ।\nतदैव न स्पृहयते साक्षादपि शतक्रतोः ॥ २९॥"
  },
  {
    "text": "निर्वेदस्तु न गन्तव्यो युञ्जानेन कथञ्चन ।\nयोगमेकान्तशीलस्तु यथा युञ्जीत तच्छृणु ॥ ३०॥"
  },
  {
    "text": "दृष्टपूर्वा दिशं चिन्त्य यस्मिन्सन्निवसेत्पुरे ।\nपुरस्याभ्यन्तरे तस्य मनश्चायं न बाह्यतः ॥ ३१॥"
  },
  {
    "text": "पुरस्याभ्यन्तरे तिष्ठन्यस्मिन्नावसथे वसेत् ।\nतस्मिन्नावसथे धार्यं स बाह्याभ्यन्तरं मनः ॥ ३२॥"
  },
  {
    "text": "प्रचिन्त्यावसथं कृत्स्नं यस्मिन्कायेऽवतिष्ठते ।\nतस्मिन्काये मनश्चास्य न कथञ्चन बाह्यतः ॥ ३३॥"
  },
  {
    "text": "सन्नियम्येन्द्रियग्रामं निर्घोषे निर्जने वने ।\nकायमभ्यन्तरं कृत्स्नमेकाग्रः परिचिन्तयेत् ॥ ३४॥"
  },
  {
    "text": "दन्तांस्तालु च जिह्वां च गलं ग्रीवां तथैव च ।\nहृदयं चिन्तयेच्चापि तथा हृदयबन्धनम् ॥ ३५॥"
  },
  {
    "text": "इत्युक्तः स मया शिष्यो मेधावी मधुसूदन ।\nपप्रच्छ पुनरेवेमं मोक्षधर्मं सुदुर्वचम् ॥ ३६॥"
  },
  {
    "text": "भुक्तं भुक्तं कथमिदमन्नं कोष्ठे विपच्यते ।\nकथं रसत्वं व्रजति शोणितं जायते कथम् ।\nतथा मांसं च मेदश्च स्नाय्वस्थीनि च पोषति ॥ ३७॥"
  },
  {
    "text": "कथमेतानि सर्वाणि शरीराणि शरीरिणाम् ।\nवर्धन्ते वर्धमानस्य वर्धते च कथं बलम् ।\nनिरोजसां निष्क्रमणं मलानां च पृथक्पृथक् ॥ ३८॥"
  },
  {
    "text": "कुतो वायं प्रश्वसिति उच्छ्वसित्यपि वा पुनः ।\nकं च देशमधिष्ठाय तिष्ठत्यात्मायमात्मनि ॥ ३९॥"
  },
  {
    "text": "जीवः कायं वहति चेच्चेष्टयानः कलेवरम् ।\nकिं वर्णं कीदृशं चैव निवेशयति वै मनः ।\nयाथातथ्येन भगवन्वक्तुमर्हसि मेऽनघ ॥ ४०॥"
  },
  {
    "text": "इति सम्परिपृष्टोऽहं तेन विप्रेण माधव ।\nप्रत्यब्रुवं महाबाहो यथा श्रुतमरिन्दम ॥ ४१॥"
  },
  {
    "text": "यथा स्वकोष्ठे प्रक्षिप्य कोष्ठं भाण्डमना भवेत् ।\nतथा स्वकाये प्रक्षिप्य मनो द्वारैरनिश्चलैः ।\nआत्मानं तत्र मार्गेत प्रमादं परिवर्जयेत् ॥ ४२॥"
  },
  {
    "text": "एवं सततमुद्युक्तः प्रीतात्मा नचिरादिव ।\nआसादयति तद्ब्रह्म यद्दृष्ट्वा स्यात्प्रधानवित् ॥ ४३॥"
  },
  {
    "text": "न त्वसौ चक्षुषा ग्राह्यो न च सर्वैरपीन्द्रियैः ।\nमनसैव प्रदीपेन महानात्मनि दृश्यते ॥ ४४॥"
  },
  {
    "text": "सर्वतः पाणिपादं तं सर्वतोऽक्षिशिरोमुखम् ।\nजीवो निष्क्रान्तमात्मानं शरीरात्सम्प्रपश्यति ॥ ४५॥"
  },
  {
    "text": "स तदुत्सृज्य देहं स्वं धारयन्ब्रह्म केवलम् ।\nआत्मानमालोकयति मनसा प्रहसन्निव ॥ ४६॥"
  },
  {
    "text": "इदं सर्वरहस्यं ते मयोक्तं द्विजसत्तम ।\nआपृच्छे साधयिष्यामि गच्छ शिष्य यथासुखम् ॥ ४७॥"
  },
  {
    "text": "इत्युक्तः स तदा कृष्ण मया शिष्यो महातपाः ।\nअगच्छत यथाकामं ब्राह्मणश्छिन्नसंशयः ॥ ४८॥"
  },
  {
    "text": "वासुदेव उवाच\nइत्युक्त्वा स तदा वाक्यं मां पार्थ द्विजपुङ्गवः ।\nमोक्षधर्माश्रितः सम्यक्तत्रैवान्तरधीयत ॥ ४९॥"
  },
  {
    "text": "कच्चिदेतत्त्वया पार्थ श्रुतमेकाग्रचेतसा ।\nतदापि हि रथस्थस्त्वं श्रुतवानेतदेव हि ॥ ५०॥"
  },
  {
    "text": "नैतत्पार्थ सुविज्ञेयं व्यामिश्रेणेति मे मतिः ।\nनरेणाकृतसंज्ञेन विदग्धेनाकृतात्मना ॥ ५१॥"
  },
  {
    "text": "सुरहस्यमिदं प्रोक्तं देवानां भरतर्षभ ।\nकच्चिन्नेदं श्रुतं पार्थ मर्त्येनान्येन केनचित् ॥ ५२॥"
  },
  {
    "text": "न ह्येतच्छ्रोतुमर्होऽन्यो मनुष्यस्त्वामृतेऽनघ ।\nनैतदद्य सुविज्ञेयं व्यामिश्रेणान्तरात्मना ॥ ५३॥"
  },
  {
    "text": "क्रियावद्भिर्हि कौन्तेय देवलोकः समावृतः ।\nन चैतदिष्टं देवानां मर्त्यैरुपरि वर्तनम् ॥ ५४॥"
  },
  {
    "text": "परा हि सा गतिः पार्थ यत्तद्ब्रह्म सनातनम् ।\nयत्रामृतत्वं प्राप्नोति त्यक्त्वा दुःखं सदा सुखी ॥ ५५॥"
  },
  {
    "text": "एवं हि धर्ममास्थाय येऽपि स्युः पापयोनयः ।\nस्त्रियो वैश्यास्तथा शूद्रास्तेऽपि यान्ति परां गतिम् ॥ ५६॥"
  },
  {
    "text": "किं पुनर्ब्राह्मणाः पार्थ क्षत्रिया वा बहुश्रुताः ।\nस्वधर्मरतयो नित्यं ब्रह्मलोकपरायणाः ॥ ५७॥"
  },
  {
    "text": "हेतुमच्चैतदुद्दिष्टमुपायाश्चास्य साधने ।\nसिद्धेः फलं च मोक्षश्च दुःखस्य च विनिर्णयः ।\nअतः परं सुखं त्वन्यत्किं नु स्याद्भरतर्षभ ॥ ५८॥"
  },
  {
    "text": "श्रुतवाञ्श्रद्दधानश्च पराक्रान्तश्च पाण्डव ।\nयः परित्यजते मर्त्यो लोकतन्त्रमसारवत् ।\nएतैरुपायैः स क्षिप्रं परां गतिमवाप्नुयात् ॥ ५९॥"
  },
  {
    "text": "एतावदेव वक्तव्यं नातो भूयोऽस्ति किञ्चन ।\nषण्मासान्नित्ययुक्तस्य योगः पार्थ प्रवर्तते ॥ ६०॥"
  },
  {
    "text": "इति श्रीमहाभारते आश्वमेधिके पर्वणि अनुगीतापर्वणि एकोनविंषोऽध्यायः ॥"
  },
  {
    "text": "॥ इति अनुगीता समाप्ता ॥"
  }
]
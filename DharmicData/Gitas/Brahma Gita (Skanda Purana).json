[
  {
    "text": "ब्रह्मगीता स्कन्दपुराणान्तर्गता"
  },
  {
    "text": "श्रीस्कन्दपुराणे सूतसंहितायां चतुर्थस्य\nयज्ञवैभवखण्डस्योपरिभागे ब्रह्मगीतासूपनिषत्सु\nब्रह्मगीतिर्नाम प्रथमोऽध्यायः ॥              १-६०\nवेदार्थविचारो नाम द्वितीयोऽध्यायः ॥       १-६०\nसाक्षिशिवस्वरूपकथनं नाम तृतीयोऽध्ययः ॥   १-११८\nतलवकारोपनिषद्व्याख्याकथनं नाम चतुर्थोऽध्यायः ॥ १-१५४\nआदेशकथनं नाम पञ्चमोऽध्यायः ॥      १-१९६\nदहरोपासनविवरणं नाम षष्ठोऽध्यायः ॥     १-५८\nवस्तुस्वरूपविचारो नाम सप्तमोऽध्यायः ॥      १-९५\nकैवल्योपनिषद्विवरणे तत्त्ववेदनविधिर्नामाष्टमोऽध्यायः १-५५\nबृहादारण्यकोपनिषद्व्याख्याने नवमोऽध्यायः ॥     १-५७\nबृहादारण्यकव्याख्याकथनं नाम दशमोऽध्यायः ॥  १-५६\nकठवल्लीश्वेताश्वेतरव्याख्यायामेकादशोऽध्यायः ॥    १-७२\nशिवस्याहम्प्रत्यायाश्रत्वं नाम द्वादशोऽध्यायः ॥    १-७७"
  },
  {
    "text": "॥ अथ प्रारभ्यते स्कन्दपुराणान्तर्गतसूतसंहितायां ब्रह्मगीता ॥"
  },
  {
    "text": "॥ प्रथमोऽध्यायः ॥"
  },
  {
    "text": "। ब्रह्मगीतिः ।\nमुनय ऊचुः -\nभवता सर्वमाख्यातं सङ्क्षेपाद्विस्तरादपि ।\nइदानीं श्रोतुमिच्छामो ब्रह्मगीतामनुत्तमाम् ॥ १॥"
  },
  {
    "text": "सर्वविज्ञानरत्नानामाकरस्य महात्मनः ।\nकृष्णद्वैपायनस्यैव भवाञ्छिष्यः सुशिक्षितः ॥ २॥"
  },
  {
    "text": "त्वयैवाविदितं किञ्चिन्नास्ति सत्यं प्रभाषितम् ।\nयदि प्रसन्नो भगवांस्तन्नो वक्तुमिहार्हसि ॥ ३॥"
  },
  {
    "text": "सूत उवाच -\nवक्ष्ये तामादरेणैव ब्रह्मगीतामनुत्तमाम् ।\nश्रद्धया सहिता यूयं श‍ृणुत ब्रह्मवित्तमाः ॥ ४॥"
  },
  {
    "text": "पुरा कल्पान्तरे देवाः सर्वे सम्भूय सादरम् ।\nविचार्य सुचिरं कालं वेदानामर्थमुत्तमम् ॥ ५॥"
  },
  {
    "text": "संशयाविष्टचित्तास्तु तपस्तप्त्वा महत्तरम् ।\nअभिजग्मुर्विधातारं प्रष्टुं देवा मुनीश्वराः ॥ ६॥"
  },
  {
    "text": "यत्रास्ते जगतां नाथः सर्वज्ञः सर्ववित्प्रभुः ।\nमहाकारुणिकः श्रीमान्ब्रह्मा भक्तहिते रतः ॥ ७॥"
  },
  {
    "text": "मेरुश‍ृङ्गे वरे रम्ये सर्वयोगिसमावृते ।\nयक्षराक्षसगन्धर्वसिद्धाद्यैश्च सुसेविते ॥ ८॥"
  },
  {
    "text": "नानारत्नसमाकीर्णे नानाधातुविचित्रिते ।\nशकुन्तसङ्घसङ्घृष्टे नानातीर्थसमावृते ॥ ९॥"
  },
  {
    "text": "गुहाकोटिसमायुक्ते गिरिप्रस्रवणैर्युते ।\nमधुरादिरसैः षड्भिः समृद्धेऽतीव शोभने ॥ १०॥"
  },
  {
    "text": "तत्र ब्रह्मवनं नाम शतयोजनमायतम् ।\nशतयोजनविस्तीर्णं दीर्घिकाभिः सुसंयुतम् ॥ ११॥"
  },
  {
    "text": "नानापशुसमायुक्तं नानापक्षिसमाकुलम् ।\nस्वादुपानीयसंयुक्तं फलमूलैश्च संयुतम् ॥ १२॥"
  },
  {
    "text": "भ्रमद्भ्रमरसञ्छन्नसुगन्धकुसुमद्रुमम् ।\nमन्दानिलसमायुक्तं मन्दातपसमायुतम् ॥ १३॥"
  },
  {
    "text": "निशाकरकरैर्युक्तं वनमस्ति महत्तरम् ।\nतत्र जाम्बूनदमयं तरुणादित्यसन्निभम् ॥ १४॥"
  },
  {
    "text": "नवप्राकारसंयुक्तमशीतिद्वारसंयुतम् ।\nमहाबलसमोपेतैर्द्वारपालैश्च कोटिभिः ॥ १५॥"
  },
  {
    "text": "खड्गतोमरचापादिशस्त्रयुक्तैश्च रक्षितम् ।\nपुष्पप्रकरसङ्कीर्णं पूर्णकुम्भैश्च संयुतम् ॥ १६॥"
  },
  {
    "text": "ज्वलद्दीपैः समायुक्तं पुष्पमालाविराजितम् ।\nविचित्रचित्रसंयुक्तभित्तिकोटिसुशोभितम् ॥ १७॥"
  },
  {
    "text": "मुक्तादामसमायुक्तं वितानैर्मौक्तिकैर्युतम् ।\nअभ्रगामिध्वजैर्युक्तं प्रांशुतोरणसंयुतम् ॥ १८॥"
  },
  {
    "text": "नृत्यगीतादिभिर्युक्तमप्सरोगणसेवितम् ।\nनानाविधमहावाद्यैर्नानातालैश्च संयुतम् ॥ १९॥"
  },
  {
    "text": "मृदुमध्योग्रशब्दाढ्यं नानाकाहलसंयुतम् ।\nवेदघोषसमायुक्तं स्मृतिघोषसमन्वितम् ॥ २०॥"
  },
  {
    "text": "पुराणघोषसंयुक्तमितिहासरवान्वितम् ।\nसर्वविद्यारवैर्युक्तं सर्वज्ञैश्च समावृतम् ॥ २१॥"
  },
  {
    "text": "अगाधजलपर्यन्तमवरोधसमन्वितम् ।\nरथकोटिसमायुक्तं कोटिकोटिगजावृतम् ॥ २२॥"
  },
  {
    "text": "कोटिकोटिसहस्रैश्च महाश्वैश्च विराजितम् ।\nअस्त्रशस्त्रादिसंयुक्तैरसङ्ख्यातबलान्वितैः ॥ २३॥"
  },
  {
    "text": "असङ्ख्यातैर्भटैर्नित्यं रक्षितं पुरमुत्तमम् ।\nअस्ति पुण्यवतां प्राप्यमप्राप्यं पापकर्मणाम् ॥ २४॥"
  },
  {
    "text": "तस्मिन्नन्तःपुरे शुद्धे सहस्रस्थूणसंयुते ।\nसर्वलक्षणसंयुक्ते सर्वालङ्कारसंयुते ॥ २५॥"
  },
  {
    "text": "मृदुतोरणसंयुक्ते कल्पवृक्षसमन्विते ।\nकण्ठीरवमुखैर्युक्ते षट्पदस्वनसंयुते ॥ २६॥"
  },
  {
    "text": "मृदुतल्पसमोपेते रत्ननिर्मितमण्डपे ।\nदेव्या चापि सरस्वत्या वर्णविग्रहया सह ॥ २७॥"
  },
  {
    "text": "सर्वशब्दार्थभूतस्तु ब्रह्मा निवसति प्रभुः ।\nतत्र देवा द्विजा गत्वा ददृशुर्लोकनायकम् ॥ २८॥"
  },
  {
    "text": "नानारत्नसमोपेतं विचित्रमुकुटोज्ज्वलम् ।\nरत्नकुण्डलसंयुक्तं प्रसन्नवदनं शुभम् ॥ २९॥"
  },
  {
    "text": "नानारत्नसमोपेतहाराभरणभूषितम् ।\nमहार्हमणिसंयुक्तकेयूरकरसंयुतम् ॥ ३०॥"
  },
  {
    "text": "विचित्रकटकोपेतमङ्गुलीयकशोभितम् ।\nउत्तरीयकसंयुक्तं शुक्लयज्ञोपवीतिनम् ॥ ३१॥"
  },
  {
    "text": "नानारत्नसमोपेतं तुन्दबन्धविराजितम् ।\nचन्दनागरुकर्पूरक्षोददिग्धतनूरुहम् ॥ ३२॥"
  },
  {
    "text": "सुगन्धकुसुमोत्पन्ननानामालाविभूषितम् ।\nशुक्लवस्त्रपरीधानं तप्तजाम्बूनदप्रभम् ॥ ३३॥"
  },
  {
    "text": "स्वभासा सकलं नित्यं भासयन्तं परात्परम् ।\nसुरासुरमुनीन्द्रैश्च वन्द्यमानपदाम्बुजम् ॥ ३४॥"
  },
  {
    "text": "तं दृष्ट्वा सर्वकर्तारं साक्षिणं तमसः परम् ।\nमहाप्रीतिसमोपेताः प्रसन्नवदनेक्षणाः ॥ ३५॥"
  },
  {
    "text": "सञ्जातपुलकैर्युक्ता विवशा गद्गदस्वराः ।\nप्रकाशितसुखाब्ध्यन्तर्निमग्ना निर्मलावृतम् ॥ ३६॥"
  },
  {
    "text": "निरस्तनिखिलध्वान्ताः प्रणम्य वसुधातले ।\nशिरस्यञ्जलिमाधाय सर्वे देवाः समाहिताः ॥ ३७॥"
  },
  {
    "text": "तुष्टुवुर्हृष्टमीशानं सर्वलोकपितामहम् ।\nमुक्तिदं पुण्यनिष्ठानां दुःखदं पापकर्मणाम् ॥ ३८॥"
  },
  {
    "text": "देवा ऊचुः -\nब्रह्मणे ब्रह्मविज्ञानदुग्धोदधिविधायिने ।\nब्रह्मतत्त्वदिदृक्षूणां ब्रह्मदाय नमो नमः ॥ ३९॥"
  },
  {
    "text": "कष्टसागरमग्नानां संसारोत्तारहेतवे ।\nसाक्षिणे सर्वभूतानां साक्ष्यहीनाय वै नमः ॥ ४०॥"
  },
  {
    "text": "सर्वधात्रे विधात्रे च सर्वद्वन्द्वापहारिणे ।\nसर्वावस्थासु सर्वेषां साक्षिणे वै नमो नमः ॥ ४१॥"
  },
  {
    "text": "परात्परविहीनाय पराय परमेष्ठिने ।\nपरिज्ञातवतामात्मस्वरूपाय नमो नमः ॥ ४२॥"
  },
  {
    "text": "पद्मजाय पवित्राय पद्मनाभसुताय च ।\nपद्मपुष्पेण पूज्याय नमः पद्मधराय च ॥ ४३॥"
  },
  {
    "text": "सुरज्येष्ठाय सूर्यादिदेवतातृप्तिकारिणे ।\nसुरासुरनरादीनां सुखदाय नमो नमः ॥ ४४॥"
  },
  {
    "text": "वेधसे विश्वनेत्राय विशुद्धज्ञानरूपिणे ।\nवेदवेद्याय वेदान्तविधये वै नमो नमः ॥ ४५॥"
  },
  {
    "text": "विधये विधिहीनाय विधिवाक्यविधायिने ।\nविध्युक्तकर्मनिष्ठानां नमो विद्याप्रदायिने ॥ ४६॥"
  },
  {
    "text": "विरिञ्चाय विशिष्टाय विशिष्टार्तिहराय च ।\nविषण्णानां विषादाब्धिविनाशाय नमो नमः ॥ ४७॥"
  },
  {
    "text": "नमो हिरण्यगर्भाय हिरण्यगिरिवर्तिने ।\nहिरण्यदानलभ्याय हिरण्यातिप्रियाय च ॥ ४८॥"
  },
  {
    "text": "शतानन्दाय शान्ताय शाङ्करज्ञानदायिने ।\nशमादिसहितस्यैव ज्ञानदाय नमो नमः ॥ ४९॥"
  },
  {
    "text": "शम्भवे शम्भुभक्तानां शङ्कराय शरीरिणाम् ।\nशाङ्करज्ञानहीनानां शत्रवे वै नमो नमः ॥ ५०॥"
  },
  {
    "text": "नमः स्वयम्भुवे नित्यं स्वयम्भुब्रह्मदायिने ।\nस्वयं ब्रह्मस्वरूपाय स्वतन्त्राय परात्मने ॥ ५१॥"
  },
  {
    "text": "द्रुहिणाय दुराचारनिरतस्य दुरात्मनः ।\nदुःखदायान्यजन्तूनामात्मदाय नमो नमः ॥ ५२॥"
  },
  {
    "text": "वन्द्यहीनाय वन्द्याय वरदाय परस्य च ।\nवरिष्ठाय वरिष्ठानां चतुर्वक्त्राय वै नमः ॥ ५३॥"
  },
  {
    "text": "प्रजापतिसमाख्याय प्रजानां पतये सदा ।\nप्राजापत्यविरक्तस्य नमः प्रज्ञानदायिने ॥ ५४॥"
  },
  {
    "text": "पितामहाय पित्रादिकल्पनारहिताय च ।\nपिशुनागम्यदेहाय पेशलाय नमो नमः ॥ ५५॥"
  },
  {
    "text": "जगत्कर्त्रे जगद्गोप्त्रे जगद्धन्त्रे परात्मने ।\nजगद्दृश्यविहीनाय चिन्मात्रज्योतिषे नमः ॥ ५६॥"
  },
  {
    "text": "विश्वोत्तीर्णाय विश्वाय विश्वहीनाय साक्षिणे ।\nस्वप्रकाशैकमानाय नमः पूर्णपरात्मने ॥ ५७॥"
  },
  {
    "text": "स्तुत्याय स्तुतिहीनाय स्तोत्ररूपाय तत्त्वतः ।\nस्तोतॄणामपि सर्वेषां सुखदाय नमो नमः ॥ ५८॥"
  },
  {
    "text": "सूत उवाच -\nएवं ब्रह्माणमादित्याः स्तुत्वा भक्तिपुरःसरम् ।\nपृष्टवन्तस्तु सर्वेषां वेदानामर्थमादरात् ॥ ५९॥"
  },
  {
    "text": "ब्रह्माऽपि ब्रह्मविन्मुख्यः सर्ववेदैरभिष्टुतः ।\nप्राह गम्भीरया वाचा वेदानामर्थमुत्तमम् ॥ ६०॥"
  },
  {
    "text": "इति श्रीस्कन्दपुराणे सूतसंहितायां चतुर्थस्य\nयज्ञवैभवखण्डस्योपरिभागे ब्रह्मगीतासूपनिषत्सु\nब्रह्मगीतिर्नाम प्रथमोऽध्यायः ॥ १॥"
  },
  {
    "text": "॥ अथ द्वितीयोऽध्यायः ॥"
  },
  {
    "text": "॥ वेदार्थविचारः ॥"
  },
  {
    "text": "ब्रह्मोवाच -\nअवाच्य एव वेदार्थः सर्वथा सर्वचेतनैः ।\nतथाऽपि वक्ष्ये भक्तानां युष्माकं श‍ृणुतादरात् ॥ १॥"
  },
  {
    "text": "आत्मसंज्ञः शिवः शुद्ध एक एवाद्वयः सदा ।\nअग्रे सर्वमिदं देवा आसीत्तन्मात्रमास्तिकाः ॥ २॥"
  },
  {
    "text": "ततो नान्यन्मिषत्किञ्चित्स पुनः कालपाकतः ।\nप्राणिनां कर्मसंस्कारात्स्वशक्तिगतसत्त्वतः ॥ ३॥"
  },
  {
    "text": "स ऐक्षत जगत्सर्वं नु सृजा इति शङ्करः ।\nस पुनः सकलानेताँल्लोकानात्मीयशक्तितः ॥ ४॥"
  },
  {
    "text": "यथापूर्वं क्रमेणैव सुरा असृजत प्रभुः ।\nतं हरं केचिदिच्छन्ति केचिद्विष्णुं सुरोत्तमाः ॥ ५॥"
  },
  {
    "text": "केचिन्मामेव चेच्छन्ति केचिदिन्द्रादिदेवताः ।\nकेचित्प्रधानं त्रिगुणं स्वतन्त्रं केवलं जडम् ॥ ६॥"
  },
  {
    "text": "अणवः केचिदिच्छन्ति शब्दं केचन मोहिताः ।\nक्षणप्रध्वंसिविज्ञानं केचन भ्रान्तचेतसः ॥ ७॥"
  },
  {
    "text": "शून्यसंज्ञं सुराः केचिन्निरुपाख्यं विमोहिताः ।\nकेचिद्भूतानि चेच्छन्ति निसर्गं केचन भ्रमात् ॥ ८॥"
  },
  {
    "text": "तत्र तत्रैव तर्कांश्च प्रवदन्ति यथाबलम् ।\nसर्वे वादाः श्रुतिस्मृत्योर्विरुद्धा इति मे मतिः ॥ ९॥"
  },
  {
    "text": "पापिष्ठानां तु जन्तूनां तत्र तत्र सुरर्षभाः ।\nप्राक्संसारवशादेव जायते रुचिरास्तिकाः ॥ १०॥"
  },
  {
    "text": "तेऽपि कालविपाकेन श्रद्धया पूतयाऽपि च ।\nपुरातनेन पुण्येन देवतानां प्रसादतः ॥ ११॥"
  },
  {
    "text": "कालेन महता देवाः सोपानक्रमतः पुनः ।\nवेदमार्गमिमं मुख्यं प्राप्नुवन्ति चिरन्तनम् ॥ १२॥"
  },
  {
    "text": "प्राक्संसारवशादेव ये विचिन्त्य बलाबले ।\nविवशा वेदमापन्नास्तेऽपि कैवल्यभागिनः ॥ १३॥"
  },
  {
    "text": "वेदमार्गमिमं मुक्त्वा मार्गमन्यं समाश्रितः ।\nहस्तस्थं पायसं त्यक्त्वा लिहेत्कूर्परमात्मनः ॥ १४॥"
  },
  {
    "text": "विदा वेदेन जन्तूनां मुक्तिर्मार्गान्तरेण चेत् ।\nतमसाऽपि विना लोकं ते पश्यन्ति घटादिकम् ॥ १५॥"
  },
  {
    "text": "तस्माद्वेदोदितो ह्यर्थः सत्यं सत्यं मयोदितम् ।\nअन्येन वेदितो ह्यर्थो न सत्यः परमार्थतः ॥ १६॥"
  },
  {
    "text": "परमार्थो द्विधा प्रोक्तो मया हे स्वर्गवासिनः ।\nएकः स्वभावतः साक्षात्परमार्थः सदैव तु ॥ १७॥"
  },
  {
    "text": "स शिवः सत्यचैतन्यसुखानन्तस्वलक्षणः ।\nअपरः कल्पितः साक्षाद्ब्रह्मण्यध्यस्तमायया ॥ १८॥"
  },
  {
    "text": "कल्पितानामवस्तूनां मध्ये केचन मायया ।\nपरमार्थतया क्लृप्ताः व्यवहारे सुरर्षभाः ॥ १९॥"
  },
  {
    "text": "व्यवहारे तु सङ्क्लृप्ताः केचनापरमार्थतः ।\nआकाशादि जगच्छुक्तिरूपे ते कथिते मया ॥ २०॥"
  },
  {
    "text": "व्यावहारिकसत्यार्थं साक्षात्सत्यार्थचिद्घनम् ।\nउभयं वक्ति वेदस्तु मार्गा नैवं वदन्ति हि ॥ २१॥"
  },
  {
    "text": "स्वप्नावस्थासु सङ्क्लृप्तसत्यार्थेन समानिमान् ।\nअर्थानेवामनन्त्यन्ये मार्गा हे स्वर्गवासिनः ॥ २२॥"
  },
  {
    "text": "जाग्रत्काले तु सङ्क्लृप्तसत्यार्थेन समानिमान् ।\nमार्गा एवामनन्त्यर्था का कथा सत्यचिद्घने ॥ २३॥"
  },
  {
    "text": "तस्मादेकैकया दृष्ट्या मार्गाः सत्यार्थभाषिणः ।\nदृष्ट्यान्तरेण ते भ्रान्ता इति सम्यङ्निरूपणम् ॥ २४॥"
  },
  {
    "text": "चैतन्यापेक्षया चेत्यं व्योमादि सकलं जगत् ।\nअसत्यं सत्यरूपं तत्कुम्भकुड्याद्यपेक्षया ॥ २५॥"
  },
  {
    "text": "कुम्भकुड्यादयो भावा अपि व्योमाद्यपेक्षया ।\nअसत्याः सत्यरूपास्ते शुक्तिरूपाद्यपेक्षया ॥ २६॥"
  },
  {
    "text": "जाग्रदित्युदितावस्थामपेक्ष्य स्वपनाभिधा ।\nअवस्थाऽसत्यरूपा हि न सत्या हि दिवौकसः ॥ २७॥"
  },
  {
    "text": "तथाऽपि स्वप्नदृष्टं तु वस्तु स्वर्गनिवासिनः ।\nसूचकं हि भवत्येव जाग्रत्सत्यार्थसिद्धये ॥ २८॥"
  },
  {
    "text": "तथैव मार्गाः सुभ्रान्ता अपि वेदोदितस्य तु ।\nअर्थस्य प्राप्तिसिद्ध्यार्था भवन्त्येव न संशयः ॥ २९॥"
  },
  {
    "text": "तस्माद्वेदेतरा मार्गा नैव त्याज्या निरूपणे ।\nवेदनिष्ठस्तु तान्मार्गान्कदाचिदपि न स्पृशेत् ॥ ३०॥"
  },
  {
    "text": "वेदनिष्ठस्तु मार्गांस्तान्मोहेनापि स्पृशेद्यदि ।\nप्रायश्चित्ती भवत्येव नात्र कार्या विचारणा ॥ ३१॥"
  },
  {
    "text": "एकस्यामपि तैः सार्धं पङ्क्तौ वेदैकसंस्थितः ।\nमोहेनापि न भुञ्जीत भुक्त्वा चान्द्रायणं चरेत् ॥ ३२॥"
  },
  {
    "text": "इज्यादानविवाहादिकार्यमध्ययनं श्रुतेः ।\nयदि तैर्मोहतः कुर्यात्कुर्याच्चान्द्रायणत्रयम् ॥ ३३॥"
  },
  {
    "text": "धर्माधर्मादिविज्ञानं नाददीत श्रुतौ स्थितः ।\nतेभ्यो मोहादपि प्राज्ञाः श्रेयस्कामी कदाचन ॥ ३४॥"
  },
  {
    "text": "वेदबाह्येषु मार्गेषु संस्कृता ये नराः सुराः ।\nते हि पाषण्डिनः साक्षात्तथा तैः सहवासिनः ॥ ३५॥"
  },
  {
    "text": "कलौ जगद्विधातारं शिवं सत्यादिलक्षणम् ।\nनार्चयिष्यन्ति वेदेन पाषण्डोपहता जनाः ॥ ३६॥"
  },
  {
    "text": "वेदसिद्धं महादेवं साम्बं चन्द्रार्धशेखरम् ।\nनार्चयिष्यन्ति वेदेन पाषण्डोपहता जनाः ॥ ३७॥"
  },
  {
    "text": "वेदोक्तेनैव मार्गेण भस्मनेव त्रिपुण्ड्रकम् ।\nधूलनं नाचरिष्यन्ति पाषण्डोपहता जनाः ॥ ३८॥"
  },
  {
    "text": "रुद्राक्षधारणं भक्त्या वेदोक्तेनैवे वर्त्मना ।\nन करिष्यन्ति मोहेन पाषण्डोपहता जनाः ॥ ३९॥"
  },
  {
    "text": "लिङ्गे दिने दिने देवं शिवरुद्रादिसंज्ञितम् ।\nनार्चयिष्यन्ति वेदेन पाषण्डोपहता जनाः ॥ ४०॥"
  },
  {
    "text": "देवकार्यं न कुर्वन्ति पितृकार्यं विशेषतः ।\nऔपासनं न कुर्वन्ति पाषण्डोपहता जनाः ॥ ४१॥"
  },
  {
    "text": "पञ्चयज्ञं न कुर्वन्ति तथैवातिथिपूजनम् ।\nवैश्वदेवं न कुर्वन्ति पाषण्डोपहता जनाः ॥ ४२॥"
  },
  {
    "text": "वेदबाह्येन मार्गेण पूजयन्ति जनार्दनम् ।\nनिन्दन्ति शङ्करं मोहात्पाषण्डोपहता जनाः ॥ ४३॥"
  },
  {
    "text": "ब्रह्माणं केशवं रुद्रं भेदभावेन मोहिताः ।\nपश्यन्त्येकं न जानन्ति पाषण्डोपहता जनाः ॥ ४४॥"
  },
  {
    "text": "अदक्षिणमनभ्यङ्गमधौतचरणं तथा ।\nकुर्वन्त्यनग्निकं श्राद्धं पाषण्डोपहता जनाः ॥ ४५॥"
  },
  {
    "text": "एकादश्यामथाष्टम्यां चतुर्दश्यां विशेषतः ।\nउपवासं न कुर्वन्ति पाषण्डोपहता जनाः ॥ ४६॥"
  },
  {
    "text": "शतरुद्रीयचमकैस्तथा पौरुषसूक्तकैः ।\nनाभिषिञ्चन्ति देवेशं पाषण्डोपहता जनाः ॥ ४७॥"
  },
  {
    "text": "चिरन्तनानि स्थानानि शिवस्य परमात्मनः ।\nन द्रक्ष्यन्ति महाभक्त्या पाषण्डोपहता जनाः ॥ ४८॥"
  },
  {
    "text": "श्रीमद्दक्षिणकैलासे वर्तनं श्रद्धया सह ।\nवत्सरं न करिष्यन्ति पाषण्डोपहता जनाः ॥ ४९॥"
  },
  {
    "text": "श्रीमद्व्याघ्रपुरे पुण्ये वर्तनं भुक्तिमुक्तिदम् ।\nवत्सरं न करिष्यन्ति पाषण्डोपहता जनाः ॥ ५०॥"
  },
  {
    "text": "अन्येषु च विशिष्टेषु शिवस्थानेषु वर्तनम् ।\nवत्सरं न करिष्यन्ति पाषण्डोपहता जनाः ॥ ५१॥"
  },
  {
    "text": "दिने दिने तु वेदान्तमहावाक्यार्थनिर्णयम् ।\nआचार्यान्न करिष्यन्ति पाषण्डोपहता जनाः ॥ ५२॥"
  },
  {
    "text": "सन्न्यासं परहंसाख्यं नाङ्गीकुर्वन्ति मोहिताः ।\nप्रद्वेषं च करिष्यन्ति पाषण्डोपहता जनाः ॥ ५३॥"
  },
  {
    "text": "अन्यानि यानि कर्माणि वेदेनैवोदितानि तु ।\nनाचरिष्यन्ति तान्येव पाषण्डोपहता जनाः ॥ ५४॥"
  },
  {
    "text": "स्मार्तान्यपि च कर्माणि यानि यानि सुरोत्तमाः ।\nनाचरिष्यन्ति तान्येव पाषण्डोपहता जनाः ॥ ५५॥"
  },
  {
    "text": "ऊर्ध्वपुण्ड्रं ललाटे तु वर्तुलं चार्धचन्द्रकम् ।\nधारयिष्यन्ति मोहेन पाषण्डोपहता जनाः ॥ ५६॥"
  },
  {
    "text": "शङ्खचक्रगदावज्रैरङ्कनं विग्रहे स्वके ।\nमोहेनैव करिष्यन्ति पाषण्डोपहता जनाः ॥ ५७॥"
  },
  {
    "text": "मनुष्याणां च नाम्ना तु तेषामाकारतोऽपि च ।\nलाञ्छिताश्च भविष्यन्ति पाषण्डोपहता जनाः ॥ ५८॥"
  },
  {
    "text": "बहुनोक्तेन किं वेदमर्यादाभेदनं सुराः ।\nश्रद्धयैव करिष्यन्ति पाषण्डोपहता जनाः ॥ ५९॥"
  },
  {
    "text": "धीरा विशिष्टाश्च महेश्वरस्य\n       प्रसादयुक्ताश्च महत्तमाश्च ।\nवेदोदितं केवलमेव देवा\n       मुदा करिष्यन्ति विमुक्तिसिद्ध्यै ॥ ६०॥"
  },
  {
    "text": "इति ब्रह्मगीतासूपनिषत्सु\nवेदार्थविचारो नाम द्वितीयोऽध्यायः ॥ २॥"
  },
  {
    "text": "॥ अथ तृतीयोऽध्यायः ॥"
  },
  {
    "text": "॥ साक्षिशिवस्वरूपकथनम् ॥"
  },
  {
    "text": "ब्रह्मोवाच -\nसर्वात्मा शङ्करो नाम साक्ष्येव सकलस्य तु ।\nसाक्ष्यभावे जगत्साक्ष्यं कथं भाति सुरोत्तमाः ॥ १॥"
  },
  {
    "text": "स्वतो भानविहीनं हि जगत्सर्वं चराचरम् ।\nजडताऽजडता चास्य जगतो भानवत्तया ॥ २॥"
  },
  {
    "text": "भानं विज्ञानतो जन्यमिति कैश्चिदुदीर्यते ।\nतन्न सङ्गतमेव स्याज्जन्यं चेज्जडमेव तत् ।\nजडानामेव जन्यत्वं कुम्भादीनां हि सम्मतम् ॥ ३॥"
  },
  {
    "text": "विज्ञानं चापि भानस्य नैवोत्पादकमिष्यते ।\nज्ञानस्य भानरूपेण परिणामो न सिध्यति ॥ ४॥"
  },
  {
    "text": "अविक्रियत्वाज्ज्ञानस्य यदि तस्यापि विक्रिया ।\nतर्हि क्षीरादिवच्चेत्यं भवेत्तन्नैव वेदनम् ॥ ५॥"
  },
  {
    "text": "तथा भानस्य विज्ञानं नैवारम्भकमिष्यते ।\nअद्रव्यत्वाद्गुणत्वेन परैरङ्गीकृतत्वतः ॥ ६॥"
  },
  {
    "text": "असद्रूपस्य भानस्य ज्ञानं नारम्भकं भवेत् ।\nवन्ध्यासूनोरपि ज्ञानं तदा ह्यारम्भकं भवेत् ॥ ७॥"
  },
  {
    "text": "प्रागसद्रूपभानस्य ज्ञानं नारम्भकं भवेत् ।\nअसतः प्राक्त्वपूर्वाणां विशेषाणामभावतः ॥ ८॥"
  },
  {
    "text": "अतो विज्ञानजन्यत्वं नास्ति भानस्य सर्वदा ॥ ९॥"
  },
  {
    "text": "ज्ञानस्यापि न जन्यत्वमस्ति हे स्वर्गवासिनः ।\nउक्तन्यायेन जन्यत्वप्रतीतिर्भ्रान्तिरेव हि ॥ १०॥"
  },
  {
    "text": "भानस्यापि तथा भ्रान्तिर्जन्यत्वप्रतिभा सुराः ।\nभावत्वे सत्यजन्यत्वाद्भानं नित्यं सुरोत्तमाः ॥ ११॥"
  },
  {
    "text": "यज्जगद्भासकं भानं नित्यं भाति स्वतः सुराः ।\nस एव जगतः साक्षी सर्वात्मा शङ्कराभिधः ॥ १२॥"
  },
  {
    "text": "तेन कल्पितसम्बन्धादज्ञानं भाति न स्वतः ।\nअज्ञानजन्यं चित्तं च रागद्वेषादयस्तथा ।\nअज्ञानस्पृष्टचैतन्यादेवं भान्ति न च स्वतः ॥ १३॥"
  },
  {
    "text": "प्राणश्चापि तथा बाह्यकरणानि वपुस्तथा ।\nचित्तवृत्त्यभिसम्बन्धद्वारेणैव दृगन्वयात् ॥ १४॥"
  },
  {
    "text": "विभान्ति न स्वतो बाह्यविषयाश्च तथैव च ॥ १५॥"
  },
  {
    "text": "अनुमानादिवृत्तिस्थं चैतन्यं सुरसत्तमाः ।\nअर्थानामपि केषां चिद्भासकं तेन शङ्करः ॥ १६॥"
  },
  {
    "text": "सर्वावभासकः प्रोक्तस्तेन भातमिदं जगत् ।\nअतो रूपाणि तेनैव पश्यतीशेन मानवः ॥ १७॥"
  },
  {
    "text": "श‍ृणोत्यनेन शब्दांश्च गन्धानाजिघ्रति प्रियान् ।\nअनेनैव सदा वाचं व्याकरोति तु मानवः ।\nअनेन स्वादु चास्वादु विजानाति च मानवः ॥ १८॥"
  },
  {
    "text": "शङ्कराख्यं तु विज्ञानं बहुधा शब्द्यते बुधैः ।\nकेचिधृदयमित्याहुर्ब्राह्मणा हे सुरोत्तमाः ॥ १९॥"
  },
  {
    "text": "मन इत्यपरे सन्तः संज्ञानमिति केचन ।\nआज्ञानमिति विद्वांसः केचिद्धे स्वर्गवासिनः ॥ २०॥"
  },
  {
    "text": "विज्ञानमिति चाप्यन्ये प्रज्ञानमिति केचन ।\nमेधेति ब्राह्मणाः केचिद्दृष्टिरित्यपरे बुधाः ॥ २१॥"
  },
  {
    "text": "धृतिरित्यपरे प्राज्ञा मतिरित्यपि केचन ।\nमनीषेति महाप्राज्ञा जूतिरित्यपरे बुधाः ॥ २२॥"
  },
  {
    "text": "स्मृतिरित्यास्तिकाः केचित्सङ्कल्प इति केचन ।\nक्रतुरित्यपरे प्राज्ञाः काम इत्यपरे जनाः ॥ २३॥"
  },
  {
    "text": "वश इत्यास्तिकाः केचित्सर्वाण्येतानि सन्ततम् ।\nप्रज्ञानस्य शिवस्यास्य नामध्येयान्यसंशयम् ॥ २४॥"
  },
  {
    "text": "एष ब्रह्मैष एवेन्द्र एष एव प्रजापतिः ।\nएष एव हि देवाश्च भूतानि भवनानि च ॥ २५॥"
  },
  {
    "text": "अण्डजा जारुजाश्चैव स्वेदजा उद्भिजा अपि ।\nअश्वा गावश्च मर्त्याश्च हस्तिपूर्वास्तथैव च ॥ २६॥"
  },
  {
    "text": "स्थावरं जङ्गमं चैव तथाऽन्यदपि किञ्चन ।\nसर्वमेतदयं शम्भुः प्रज्ञानघनलक्षणः ॥ २७॥"
  },
  {
    "text": "प्रतिष्ठा सर्ववस्तूनां प्रज्ञैषा पारमेश्वरी ।\nप्रज्ञानमेव तद्ब्रह्म शिवरुद्रादि संज्ञितम् ॥ २८॥"
  },
  {
    "text": "एवंरूपपरिज्ञानादेव मर्त्योऽमृतो भवेत् ।\nन कर्मणा न प्रजया न चान्येनापि केनचित् ॥ २९॥"
  },
  {
    "text": "ब्रह्मवेदनमात्रेण ब्रह्माप्नोत्येव मानवः ।\nअत्र नास्त्येव सन्देहस्त्रिर्वः शपथयाम्यहम् ॥ ३०॥"
  },
  {
    "text": "तद्विद्याविषयं ब्रह्म सत्यज्ञानसुखाद्वयम् ।\nसंसारके गुहावाच्ये मायाज्ञानादिसंज्ञिते ।\nनिहितं ब्रह्म यो वेद परमव्योमसंज्ञिते ॥ ३१॥"
  },
  {
    "text": "सोऽश्नुते सकलान्कामानक्रमेण सुरर्षभाः ।\nविदितब्रह्मरूपेण जीवन्मुक्तो न संशयः ॥ ३२॥"
  },
  {
    "text": "प्रत्यगज्ञानविज्ञानमायाशक्तेस्तु साक्षिणम् ।\nएकं ब्रह्म च सम्पश्यन्साक्षाद्ब्रह्मविदुत्तमः ॥ ३३॥"
  },
  {
    "text": "ब्रह्मरूपात्मनस्तस्मादेतस्माच्छक्तिमिश्रितात् ।\nअपञ्चीकृत आकाशः सम्भूतो रज्जुसर्पवत् ॥ ३४॥"
  },
  {
    "text": "आकाशाद्वायुसञ्ज्ञस्तु स्पर्शोऽपञ्चीकृतः पुनः ।\nवायोरग्निस्तथा चाग्नेराप अद्भ्यो वसुन्धरा ॥ ३५॥"
  },
  {
    "text": "तानि भूतानि सूक्ष्माणि पञ्चीकृत्य शिवाज्ञया ।\nतेभ्य एव सुरा सृष्टं ब्रह्माण्डाख्यमिदं मया ॥ ३६॥"
  },
  {
    "text": "भुवनानि विशिष्टानि निर्मितानि शिवाज्ञया ।\nब्रह्माण्डस्योदरे देवा देवाश्च विविधा अमी ॥ ३७॥"
  },
  {
    "text": "देवादयो मनुष्याश्च तथा पश्वादयो जनाः ।\nतत्तत्कर्मानुरूपेण मया सृष्टाः शिवाज्ञया ॥ ३८॥"
  },
  {
    "text": "अस्थिस्नाय्वादिरूपं यच्छरीरं भाति देहिनाम् ।\nतस्मात्प्राणमयो ह्यात्मा विभिन्नश्चान्तरो यतः ॥ ३९॥"
  },
  {
    "text": "योऽयं प्राणमयो ह्यात्मा भाति सर्वशरीरिणाम् ।\nततो मनोमयो ह्यात्मा विभिन्नश्चान्तरत्वतः ॥ ४०॥"
  },
  {
    "text": "योऽयं मनोमयो ह्यात्मा भाति सर्वशरीरिणाम् ।\nविज्ञानमय आत्मा च ततोऽन्यश्चान्तरो यतः ॥ ४१॥"
  },
  {
    "text": "विज्ञानमय आत्मा यो विभाति सकलात्मनाम् ।\nआनन्दमय आत्मा च  ततोऽन्यश्चान्तरो यतः ॥ ४२॥"
  },
  {
    "text": "योऽयमन्नमयः सोऽयं पूर्णः प्राणमयेन तु ।\nमनोमयेन प्राणोऽपि तथा पूर्णः स्वभावतः ॥ ४३॥"
  },
  {
    "text": "तथा मनोमयो ह्यात्मा पूर्णो ज्ञानमयेन तु ।\nआनन्देन सदा पूर्णस्तथा ज्ञानमयः सुराः ॥ ४४॥"
  },
  {
    "text": "तथाऽऽनन्दमयश्चापि ब्रह्मणाऽन्येन साक्षिणा ।\nसर्वान्तरेण सम्पूर्णो ब्रह्म नान्येन केनचित् ॥ ४५॥"
  },
  {
    "text": "यदिदं ब्रह्म पुच्छाख्यं सत्यज्ञानाद्वयात्मकम् ।\nस रसः सर्वदा साक्षान्नान्यथा सुरपुङ्गवाः ॥ ४६॥"
  },
  {
    "text": "एतमेव रसं साक्षाल्लब्ध्वा देही सनातनम् ।\nसुखी भवति सर्वत्र नान्यथा सुरसत्तमाः ॥ ४७॥"
  },
  {
    "text": "असत्यस्मिन्परानन्दे स्वात्मभूतेऽखिलात्मनाम् ।\nको जीवति नरो देवाः को वा नित्यं विचेष्टते ॥ ४८॥"
  },
  {
    "text": "तस्मात्सर्वात्मनां चित्ते भासमानो रसो हरः ।\nआनन्दयति दुःखाढ्यं जीवात्मानं कृपाबलात् ॥ ४९॥"
  },
  {
    "text": "यदा ह्येवैष एतस्मिन्नदृश्यत्वादिलक्षणे ।\nनिर्भेदं परमेकत्वं विन्दते सुरसत्तमाः ॥ ५०॥"
  },
  {
    "text": "तदैवाभयमत्यन्तं कल्याणं परमामृतम् ।\nस्वात्मभूतं परं ब्रह्म स याति स्वर्गवासिनः ॥ ५१॥"
  },
  {
    "text": "यदा ह्येवैष एतस्मिन्नल्पमत्यन्तरं नरः ।\nविजानाति तदा तस्य भयं स्यान्नात्र संशयः ॥ ५२॥"
  },
  {
    "text": "सर्वेषामात्मभूतं यद्ब्रह्म सत्यादिलक्षणम् ।\nउदास्ते तत्सुरश्रेष्ठा यथाजातजनं प्रति ॥ ५३॥"
  },
  {
    "text": "सम्यग्ज्ञानैकनिष्ठानां तदेव परमं पदम् ।\nतदा स्वात्मतया भाति केवलं कृपया सुराः ॥ ५४॥"
  },
  {
    "text": "तत्त्वेवाधीतवेदस्य सहाङ्गैः सुरपुङ्गवाः ।\nमननेन विहीनस्य भयहेतुः सदा भवेत् ॥ ५५॥"
  },
  {
    "text": "भीषाऽस्मात्पवते वायुर्भीषोदेति दिवाकरः ।\nभीषाऽस्मादग्निरिन्द्रश्च मृत्युर्धावति पञ्चमः ॥ ५६॥"
  },
  {
    "text": "अस्यैवानन्दलेशेन स्तम्बान्ता विष्णुपूर्वकाः ।\nभवन्ति सुखिनो देवास्तारतम्यक्रमेण तु ॥ ५७॥"
  },
  {
    "text": "तत्तत्पदविरक्तस्य श्रोत्रियस्य प्रसादिनः ।\nस्वरूपभूत आनन्दः स्वयं भाति पदे यथा ॥ ५८॥"
  },
  {
    "text": "अयमेव शिवः साक्षादादित्यहृदये तथा ।\nअन्येषां हृदये चैव भाति साक्षितया स्वयम् ॥ ५९॥"
  },
  {
    "text": "विहाय साक्ष्यं देहादि मायान्तं तु विवेकतः ।\nसर्वसाक्षिणमात्मानं यः पश्यति स पश्यति ॥ ६०॥"
  },
  {
    "text": "रुद्रनारायणादीनां स्तम्बान्तानां च साक्षिणम् ।\nएवं तर्कप्रमाणाभ्यां यः पश्यति स पश्यति ॥ ६१॥"
  },
  {
    "text": "यस्यैवं तर्कमानाभ्यामस्ति विज्ञानमास्तिकाः ।\nस लोकादखिलादस्माद्विभिद्यात्मानमात्मना ॥ ६२॥"
  },
  {
    "text": "अन्नादीनखिलान्कोशानाभासेन विभासितान् ।\nउपसङ्क्रामतीशस्य प्रसादादेव केवलात् ॥ ६३॥"
  },
  {
    "text": "यतो वाचो निवर्तन्ते निमित्तानामभावतः ।\nनिर्विशेषे शिवे शब्दः कथं देवाः प्रवर्तते ॥ ६४॥"
  },
  {
    "text": "विशेषं कञ्चिदाश्रित्य खलु शब्दः प्रवर्तते ।\nयस्मादेतन्मनः सूक्ष्मां व्यावृत्तं सर्वगोचरम् ॥ ६५॥"
  },
  {
    "text": "यस्माच्छ्रोत्रत्वगक्ष्यादिखानि कर्मेन्द्रियाणि च ।\nव्यावृत्तानि पराग्वस्तुविषयाणि सुरोत्तमाः ॥ ६६॥"
  },
  {
    "text": "तद्ब्रह्मानन्दमद्वन्द्वं निर्गुणं सत्यचिद्घनम् ।\nविदित्वा स्वात्मरूपेण न बिभेति कुतश्चन ॥ ६७॥"
  },
  {
    "text": "एवं यस्तु विजानाति स्वगुरोरुपदेशतः ।\nस साध्वसाधुकर्मभ्यां सदा न तपति प्रभुः ॥ ६८॥"
  },
  {
    "text": "तप्यतापकरूपेण विभातमखिलं जगत् ।\nप्रत्यगात्मतया भाति ज्ञानाद्वेदान्तवाक्यजात् ॥ ६९॥"
  },
  {
    "text": "कर्ता कारयिता कर्म करणं कार्यमास्तिकः ।\nसर्वमात्मतया भाति प्रसादात्परमेश्वरात् ॥ ७०॥"
  },
  {
    "text": "प्रमाता च प्रमाणं च प्रमेयं प्रमितिस्तथा ।\nसर्वमात्मतया भाति प्रसादात्पारमेश्वरात् ॥ ७१॥"
  },
  {
    "text": "नियोज्यश्च नियोगश्च साधनानि नियोजकः ।\nसर्वमात्मतया भाति प्रसादात्पारमेश्वरात् ॥ ७२॥"
  },
  {
    "text": "भोक्ता भोजयिता भोगो भोगोपकरणानि च ।\nसर्वमात्मतया भाति प्रसादात्पारमेश्वरात् ॥ ७३॥"
  },
  {
    "text": "ग्राहकश्च तथा ग्राह्यं ग्रहणं सर्वतोमुखम् ।\nसर्वमात्मतया भाति प्रसादात्पारमेश्वरात् ॥ ७४॥"
  },
  {
    "text": "अन्यथाज्ञानमज्ञानं संशयज्ञानमेव च ।\nसर्वमात्मतया भाति प्रसादात्पारमेश्वरात् ॥ ७५॥"
  },
  {
    "text": "घटज्ञानं पटज्ञानं कुड्यादिज्ञानमेव च ।\nसर्वमात्मतया भाति प्रसादात्पारमेश्वरात् ॥ ७६॥"
  },
  {
    "text": "घटः कुड्यं कुसूलं च पटः पात्रं च पर्वतः ।\nसर्वमात्मतया भाति प्रसादात्पारमेश्वरात् ॥ ७७॥"
  },
  {
    "text": "पातालाद्याश्च लोकाश्च सत्यलोकादयोऽपि च ।\nसर्वमात्मतया भाति प्रसादात्पारमेश्वरात् ॥ ७८॥"
  },
  {
    "text": "ब्रह्माण्डं तत्र क्लृप्तानामण्डानां शतकोटयः ।\nसर्वमात्मतया भाति प्रसादात्पारमेश्वरात् ॥ ७९॥"
  },
  {
    "text": "समुद्राश्च तटाकाश्च नद्यः सर्वनदा अपि ।\nसर्वमात्मतया भाति प्रसादात्पारमेश्वरात् ॥ ८०॥"
  },
  {
    "text": "मेरुमन्दारपूर्वाश्च पर्वताश्च महत्तराः ।\nसर्वमात्मतया भाति प्रसादात्पारमेश्वरात् ॥ ८१॥"
  },
  {
    "text": "वनानि वनदेशाश्च वन्यानि विविधानि च ।\nसर्वमात्मतया भाति प्रसादात्पारमेश्वरात् ॥ ८२॥"
  },
  {
    "text": "वृक्षाश्च विविधाः क्षुद्रतृणगुल्मादयोऽपि च  ।\nसर्वमात्मतया भाति प्रसादात्पारमेश्वरात् ॥ ८३॥"
  },
  {
    "text": "आकाशादीनि भूतानि भौतिकान्यखिलान्यपि ।\nसर्वमात्मतया भाति प्रसादात्पारमेश्वरात् ॥ ८४॥"
  },
  {
    "text": "शब्दस्पर्शादितन्मात्ररूपाणि सकलानि च ।\nसर्वमात्मतया भाति प्रसादात्पारमेश्वरात् ॥ ८५॥"
  },
  {
    "text": "कृमिकीटपतङ्गाश्च क्षुद्रा अपि च जन्तवः ।\nसर्वमात्मतया भाति प्रसादात्पारमेश्वरात् ॥ ८६॥"
  },
  {
    "text": "पशवश्च मृगाश्चैव पन्नगाः पापयोनयः ।\nसर्वमात्मतया भाति प्रसादात्पारमेश्वरात् ॥ ८७॥"
  },
  {
    "text": "मनुष्याश्चैव मातङ्गा अश्वा उष्ट्राः खरा अपि ।\nसर्वमात्मतया भाति प्रसादात्पारमेश्वरात् ॥ ८८॥"
  },
  {
    "text": "यक्षराक्षसगन्धर्वप्रमुखाः सिद्धकिन्नराः ।\nसर्वमात्मतया भाति प्रसादात्पारमेश्वरात् ॥ ८९॥"
  },
  {
    "text": "कर्मदेवाश्च देवाश्च देवराजो विराट् स्वराट् ।\nसर्वमात्मतया भाति प्रसादात्पारमेश्वरात् ॥ ९०॥"
  },
  {
    "text": "अहं च मद्विभूतिश्च विष्णुभक्ताश्च देहिनः ।\nसर्वमात्मतया भाति प्रसादात्पारमेश्वरात् ॥ ९१॥"
  },
  {
    "text": "विष्णुर्विष्णुविभूतिश्च विष्णुभक्ताश्च देहिनः ।\nसर्वमात्मतया भाति प्रसादात्पारमेश्वरात् ॥ ९२॥"
  },
  {
    "text": "रुद्रो रुद्रविभूतिश्च रुद्रभक्ताश्च देहिनः ।\nसर्वमात्मतया भाति प्रसादात्पारमेश्वरात् ॥ ९३॥"
  },
  {
    "text": "ईश्वरस्तद्विभूतिश्च तदीयाः सर्वदेहिनः ।\nसर्वमात्मतया भाति प्रसादात्पारमेश्वरात् ॥ ९४॥"
  },
  {
    "text": "सदाशिवसमाख्यस्तु शिवस्तस्य विभूतयः ।\nसर्वमात्मतया भाति प्रसादात्पारमेश्वरात् ॥ ९५॥"
  },
  {
    "text": "दिशश्च विदिशश्चैव साभ्रं नक्षत्रमण्डलम् ।\nसर्वमात्मतया भाति प्रसादात्पारमेश्वरात् ॥ ९६॥"
  },
  {
    "text": "वासुदेवः सङ्कर्षणः प्रद्युम्नश्चानिरुद्धकः ।\nसर्वमात्मतया भाति प्रसादात्पारमेश्वरात् ॥ ९७॥"
  },
  {
    "text": "मत्स्यः कूर्मो वराहश्च नारसिंहोऽथ वामनः ।\nतद्भक्ताश्च तथा भान्ति प्रसादात्पारमेश्वरात् ॥ ९८॥"
  },
  {
    "text": "आश्रमाश्च तथा वर्णाः सङ्करा विविधा अपि ।\nसर्वमात्मतया भाति प्रसादात्पारमेश्वरात् ॥ ९९॥"
  },
  {
    "text": "निषिद्धं चानिषिद्धं च निषेधा विधयोऽपि च ।\nसर्वमात्मतया भाति प्रसादात्पारमेश्वरात् ॥ १००॥"
  },
  {
    "text": "शरीरमिन्द्रियं प्राणो मनो बुद्धिरहङ्कृतिः ।\nसर्वमात्मतया भाति प्रसादात्पारमेश्वरात् ॥ १०१॥"
  },
  {
    "text": "कामक्रोधादयः सर्वे तथा शान्त्यादयोऽपि च ।\nसर्वमात्मतया भाति प्रसादात्पारमेश्वरात् ॥ १०२॥"
  },
  {
    "text": "जीवात्मा परमात्मा च तयोर्भेदश्च भेदकः ।\nसर्वमात्मतया भाति प्रसादात्पारमेश्वरात् ॥ १०३॥"
  },
  {
    "text": "जडशक्तिप्रभेदाश्च चिच्छक्तिस्तद्भिदाऽपि च ।\nसर्वमात्मतया भाति प्रसादात्पारमेश्वरात् ॥ १०४॥"
  },
  {
    "text": "अस्तिशब्दोदिता अर्था नास्तिशब्दोदिता अपि ।\nसर्वमात्मतया भाति प्रसादात्पारमेश्वरात् ॥ १०५॥"
  },
  {
    "text": "आत्मा नाम सुराः स्वेन भासा यो भाति सन्ततम् ।\nतमेव त्वमहंशब्दप्रत्ययाभ्यां तु जन्तवः ॥ १०६॥"
  },
  {
    "text": "व्यवहारे विजानन्ति न जानन्त्येव तेऽर्थतः ।\nअर्थतश्चास्य वेत्तारो न विद्यन्तेऽद्वयत्वतः ॥ १०७॥"
  },
  {
    "text": "एवमात्मानमद्वैतमात्मना वेद यः स्थिरम् ।\nसोऽयमर्थमिमं नित्यं गायन्नास्ते स्वभावतः ॥ १०८॥"
  },
  {
    "text": "यथा नर्तनमीशस्य स्वभावाल्लोकरक्षकम् ।\nतथा विद्या विनोदाख्या गीतिर्लोकोपकारिणी ॥ १०९॥"
  },
  {
    "text": "यथैवादिगुरोर्गीतिर्लोकानां हितकारिणी ।\nतथैवास्य गुरोर्गीतिर्लोकानां हितकाम्यया ॥ ११०॥"
  },
  {
    "text": "आप्तकामस्य रुद्रस्य गीतिर्व्याख्यानलक्षणा ।\nपरोपकारिणी तद्वद्गीतिरस्यापि सद्गुरोः ॥ १११॥"
  },
  {
    "text": "लौकिकेष्वपि गानेषु प्रसादं कुरुते शिवः ।\nकिं पुनर्वैदिके गाने ततो गानं समाश्रयेत् ॥ ११२॥"
  },
  {
    "text": "व्याख्यागानेष्वशक्तस्तु शिवमुद्दिश्य भक्तितः ।\nलौकिकीमपि वा गीतिं कुर्यान्नित्यमतन्द्रितः ॥ ११३॥"
  },
  {
    "text": "गीतिज्ञानं शिवप्राप्तेः सुतरां कारणं भवेत् ।\nगीतिज्ञानेन योगः स्याद्योगादेव शिवैक्यता ॥ ११४॥"
  },
  {
    "text": "गीतिज्ञो यदि योगेन न याति परमेश्वरम् ।\nप्रतिबन्धकबाहुल्यात्तस्यैवानुचरो भवेत् ॥ ११५॥"
  },
  {
    "text": "केवलं लौकिकं गानं न कुर्यान्मोहतोऽपि वा ।\nयदि कुर्यात्प्रमादेन प्रायश्चित्ती भवेद्विजः ॥ ११६॥"
  },
  {
    "text": "अतस्तु संसारविनाशने रतः\n       श्रुतिप्रमाणेन च तर्कवर्त्मना ।\nप्रबोधमासाद्य शिवस्य तं पुनः\n       सदैव गायन्विचरेदिमां महीम् ॥ ११७॥"
  },
  {
    "text": "इत्युपनिषत्परतत्त्वविषया वः\n       सत्यमुदिता सकलदुःखनिहन्त्री ।\n कष्टहृदयस्य मनुजस्य न देया\n       भक्तिसहितस्य तु शिवस्य खलु देया ॥ ११८॥"
  },
  {
    "text": "इति ब्रह्मगीतासूपनिषत्सु\nसाक्षिशिवस्वरूपकथनं नाम तृतीयोऽध्यायः ॥ ३॥"
  },
  {
    "text": "॥ अथ चतुर्थोऽध्यायः ॥"
  },
  {
    "text": "॥ तलवकारोपनिषद्व्याख्याकथनम् ॥"
  },
  {
    "text": "ब्रह्मोवाच -\nअस्ति देवः स्वतः सिद्धः साक्षी सर्वस्य सर्वदा ।\nसंसारार्णवमग्नानां साक्षात्संसारमोचकः ॥ १॥"
  },
  {
    "text": "सर्वेषां तु मनस्तेन प्रेरितं नियमेन तु ।\nविषये गच्छति प्राणश्चेष्टते वाग्वदत्यपि ॥ २॥"
  },
  {
    "text": "चक्षुः पश्यति रूपाणि श्रोत्रं शब्दं श‍ृणोत्यपि ।\nअन्यानि खानि सर्वाणि तेनैव प्रेरितानि तु ॥ ३॥"
  },
  {
    "text": "स्वं स्वं विषयमुद्दिश्य प्रवर्तन्ते निरन्तरम् ।\nप्रवर्तकत्वं चाप्यस्य मायया न स्वभावतः ॥ ४॥"
  },
  {
    "text": "इन्द्रियाणां तु सत्ता च नैव स्वाभाविकी मता ।\nतप्तायः पिण्डवत्तस्य सत्त्ययैव सुरर्षभाः ॥ ५॥"
  },
  {
    "text": "श्रोत्रमात्मनि चाध्यस्तं स्वयं देवो महेश्वरः ।\nअनुप्रविश्य श्रोत्रस्य ददाति श्रोत्रतां हरः ॥ ६॥"
  },
  {
    "text": "मन आत्मनि चाध्यस्तं प्रविश्य परमेश्वरः ।\nमनस्त्वं तस्य सत्त्वस्थो ददाति नियमेन तु ॥ ७॥"
  },
  {
    "text": "वाचो वाक्त्वमनुप्राप्य प्राणस्य प्रणतां हरः ।\nददाति नियमेनैव चक्षुष्ट्वं चक्षुषस्तथा ॥ ८॥"
  },
  {
    "text": "अन्येषामिन्द्रियाणां तु कल्पितानामपीश्वरः ।\nतत्तद्रूपमनुप्राप्य ददाति नियमेन तु ॥ ९॥"
  },
  {
    "text": "तत्र चक्षुश्च वाक्चैव मनश्चान्यानि खानि च ।\nन गच्छन्ति स्वयञ्ज्योतिःस्वभावे परमात्मनि ॥ १०॥"
  },
  {
    "text": "स देवो विदितादन्यस्तथैवाविदितादपि।\nवाचा च मनसा चैव चक्षुषा च तथैव च ॥ ११॥"
  },
  {
    "text": "श्रोत्रेणापि सुरश्रेष्ठाः प्राणेनान्येन केनचित् ।\nन शक्यो गोचरीकर्तुं सत्यमेव मयोदितम् ॥ १२॥"
  },
  {
    "text": "यस्येदमखिलं नित्यं गोचरं रूपवद्रवेः ।\nतदेव परमं ब्रह्म वित्त यूयं सनातनम् ॥ १३॥"
  },
  {
    "text": "एवं जानन्ति ये धीरास्तर्कतश्च प्रमाणतः ।\nगुरूक्त्या स्वानुभूत्या च भवन्ति खलु तेऽमृताः ॥ १४॥"
  },
  {
    "text": "सुज्ञातमिति तद्ब्रह्म मनुध्वं यदि हे सुराः ।\nदभ्रमेव हि तत्साक्षि ब्रह्म वेद्यं कथं भवेत् ॥ १५॥"
  },
  {
    "text": "यस्य स्वात्मतया ब्रह्म विदितं कर्मतां विना ।\nतस्य तज्ज्ञानकर्तृत्वविहीनस्य मतं हि तत् ॥ १६॥"
  },
  {
    "text": "यस्यामतं तस्य मतं मतं यस्य न वेद सः ।\nअविज्ञातं विजानतां विज्ञातमविजानताम् ॥ १७॥"
  },
  {
    "text": "ब्रह्मज्ञाने घटज्ञाने भ्रान्तिज्ञानेऽपि चास्तिकाः ।\nनैव कर्तृ न कर्मापि ब्रह्म चित्केवलं भवेत् ॥ १८॥"
  },
  {
    "text": "यस्य कर्तृतया भातं ब्रह्माकर्तृ सुरोत्तमाः ।\nतस्य ब्रह्मामतं यस्मात्कर्म तस्य मतं हि तत् ॥ १९॥"
  },
  {
    "text": "यस्य कर्मतया भातं ब्रह्माकर्म सुरोत्तमाः ।\nतस्य ब्रह्मामतं यस्मात्कर्म तस्य मतं हि तत् ॥ २०॥"
  },
  {
    "text": "अकर्त्रविषयप्रत्यक्प्रकाशः स्वात्मनैव तु ।\nविना तर्कप्रमाणाभ्यां ब्रह्म यो वेद वेद सः ॥ २१॥"
  },
  {
    "text": "एवंरूपपरिज्ञानमपि दृश्यतयैव तु ।\nयस्य भाति स तत्साक्षी ब्रूत ब्रह्मात्मवित्कथम् ॥ २२॥"
  },
  {
    "text": "ब्रह्माविद्याऽपि ज्ञाता चेद्वेद्या भवति कुम्भवत् ।\nअवेद्यं ब्रह्म वेद्यं स्याद्वेद्यविद्याभिसङ्गमात् ॥ २३॥"
  },
  {
    "text": "वेत्ताऽपि विद्यासम्बन्धात्सविशेषो भवेद्ध्रुवम् ।\nनिर्विशेषं परं ब्रह्म ततो विद्वान्न चात्मवित् ॥ २४॥"
  },
  {
    "text": "विद्याया आश्रयत्वेन विषयत्वेन वा भवेत् ।\nब्रह्म नैवान्यथा तत्र ब्रह्म ब्रह्म भवेत्कथम् ॥ २५॥"
  },
  {
    "text": "ब्रह्मसम्बन्धहीना चेद्विद्या ब्रह्म तु वेदितुम् ।\nअशक्यं तत्र हे देवाः को वा ब्रह्मात्मविद्भवेत् ॥ २६॥"
  },
  {
    "text": "ब्रह्मण्यध्यस्तमायादिनिवृत्तिं कुरुते तु सा ।\nविद्या यदि न मायायाः प्रत्यगात्मन्यसम्भवात् ॥ २७॥"
  },
  {
    "text": "प्रत्यगात्मा परं ज्योतिर्माया सा तु महत्तमः ।\nतथा सति कथं मायासम्भवः प्रत्यगात्मनि ॥ २८॥"
  },
  {
    "text": "तस्मात्तर्कप्रमाणाभ्यां स्वानुभूत्या च चिद्घने ।\nस्वप्रकाशैकसंसिद्धेर्नास्ति माया परात्मनि ॥ २९॥"
  },
  {
    "text": "व्यावहारिकदृष्ट्येयं विद्याऽविद्या न चान्यथा ।\nतत्त्वदृष्ट्या तु नास्त्येव तत्त्वमेवास्ति केवलम् ॥ ३०॥"
  },
  {
    "text": "व्यावहारिकदृष्टिस्तु प्रकाशाव्यभिचारतः ।\nप्रकाश एव सततं तस्मादद्वैतमेव हि ॥ ३१॥"
  },
  {
    "text": "अद्वैतमिति चोक्तिश्च प्रकाशाव्यभिचारतः ।\nप्रकाश एव सततं तस्मान्मौनं हि युज्यते ॥ ३२॥"
  },
  {
    "text": "प्रत्यक्षादि प्रमाणैश्च तर्कैः श्रुत्या तथैव च ।\nस्वगुरोरुपदेशेन प्रसादेन शिवस्य तु ॥ ३३॥"
  },
  {
    "text": "अर्जितैरपि धर्मैश्च कालपाकेन धार्मिकाः ।\nअर्थो महानयं भाति शाङ्करः पुरुषस्य तु ॥ ३४॥"
  },
  {
    "text": "यस्य प्रकाशितः साक्षादयमर्थो महत्तरः ।\nतस्य नास्ति क्रियाः सर्वा ज्ञानं चाप्यद्वयत्वतः ॥ ३५॥"
  },
  {
    "text": "अयमर्थो महान्यस्य स्वत एव प्रकाशितः ।\nन स जीवो न च ब्रह्म न चान्यदपि किञ्चन ॥ ३६॥"
  },
  {
    "text": "अयमर्थो महान्यस्य स्वत एव प्रकाशितः ।\nन तस्य वर्णा विद्यन्ते नाश्रमाश्च तथैव च ॥ ३७॥"
  },
  {
    "text": "अयमर्थो महान्यस्य स्वत एव प्रकाशितः ।\nन तस्य धर्मोऽधर्मश्च न निषेधो विधिर्न च ॥ ३८॥"
  },
  {
    "text": "एतमर्थं महान्तं यः प्राप्तः शम्भोः प्रसादतः ।\nस शम्भुरेव नैवान्य इति मे निश्चिता मतिः ॥ ३९॥"
  },
  {
    "text": "एतमर्थं महान्तं यः प्राप्तः शम्भोः प्रसादतः ।\nतस्याहं वैभवं वक्तुं न शक्तः सत्यमीरितम् ॥ ४०॥"
  },
  {
    "text": "एतमर्थं महान्तं यः प्राप्तः शम्भोः प्रसादतः ।\nवैभवं तस्य विष्णुश्च न शक्तो वक्तुमास्तिकाः ॥ ४१॥"
  },
  {
    "text": "एतमर्थं महान्तं यः प्राप्तः शम्भोः प्रसादतः ।\nवैभवं तस्य रुद्रश्च न शक्तो वक्तुमास्तिकाः ॥ ४२॥"
  },
  {
    "text": "एतमर्थं महान्तं यः प्राप्तः शम्भोः प्रसादतः ।\nवैभवं तस्य वेदाश्च न शक्ता वक्तुमास्तिकाः ॥ ४३॥"
  },
  {
    "text": "अस्मिन्देहे यदि ज्ञातः पुरोक्तोऽर्थोमहानयम् ।\nस साक्षात्सत्यमद्वैतं निर्वाणं याति मानवः ॥ ४४॥"
  },
  {
    "text": "अस्मिन्देहे न विज्ञातः पुरोक्तोऽर्थो महान्यदि ।\nविनष्टिरेव महती तस्य नैव परा गतिः ॥ ४५॥"
  },
  {
    "text": "स्वशरीरेऽन्यदेहेषु समं निश्चित्य तं दृढम् ।\nअथ धीरा न जायन्ते ह्यमृताश्च भवन्ति हि ॥ ४६॥"
  },
  {
    "text": "बद्धो मुक्तो महाविद्वानज्ञ इत्यादिभेदतः ।\nएक एव सदा भाति नानेव स्वप्नवत्स्वयम् ॥ ४७॥"
  },
  {
    "text": "अतः स्वमुक्त्यैवान्येषामाभासानामपि ध्रुवम् ।\nमुक्तिं जानाति हे देवा आत्मनामात्मविद्वरः ॥ ४८॥"
  },
  {
    "text": "स्वसंसारदशायां तु स्वभ्रान्त्या सर्वदेहिनाम् ।\nआभासानां च संसारं वेद मुक्तिं तथैव च ॥ ४९॥"
  },
  {
    "text": "प्रारब्धकर्मपर्यन्तं कदाचित्परमात्मवित्।\nजगज्जीवादिकं वेद कदाचिन्नैव वेद तत् ॥ ५०॥"
  },
  {
    "text": "कदाचिद्ब्रह्म जानाति प्रतीतमखिलं सुराः ।\nकदाचिन्नैव जानाति स्वभावादेव तत्त्ववित् ॥ ५१॥"
  },
  {
    "text": "जगज्जीवादिरूपेण यदा ब्रह्म विभासते ।\nतदा दुःखादिभोगोऽपि भाति चाभासरूपतः ॥ ५२॥"
  },
  {
    "text": "यदा ब्रह्मात्मना सर्वं विभाति स्वत एव तु ।\nतदा दुःखादिभोगोऽयमाभासो न विभासते ॥ ५३॥"
  },
  {
    "text": "जगज्जीवादिरूपेण पश्यन्नपि परात्मवित् ।\nन तत्पश्यति तद्रूपं ब्रह्मवस्त्वेव पश्यति ॥ ५४॥"
  },
  {
    "text": "ब्रह्मणोऽन्यत्सदा नास्ति वस्तुतोऽवस्तुतोऽपि च ।\nतथा सति शिवादन्यत्कथं पश्यति तत्त्ववित् ॥ ५५॥"
  },
  {
    "text": "ब्रह्मरूपेण वा साक्षाज्जगज्जीवात्मनाऽथवा ।\nयथा यथा प्रथा साक्षाद्ब्रह्म भाति तथा तथा ॥ ५६॥"
  },
  {
    "text": "यथा यथाऽवभासोऽयं स्वभावादेव भासते ।\nतथा तथाऽनुसन्धानं योगिनः स्वात्मवेदनम् ॥ ५७॥"
  },
  {
    "text": "नामतश्चार्थतश्चापि महादेवो यदि प्रभुः ।\nकिं जहाति तदा विद्वान्किं गृह्णाति सुरर्षभाः ॥ ५८॥"
  },
  {
    "text": "ग्राह्यं वा शङ्करादन्यत्त्याज्यं वा यदि विद्यते ।\nमहत्त्वं तस्य हीयेत स्वभावो न विहन्यते ॥ ५९॥"
  },
  {
    "text": "महत्त्वं नैव धर्मोऽस्य भेदाभावात्परात्मनः ।\nधर्मधर्मित्ववार्ता च भेदे सति हि विद्यते ॥ ६०॥"
  },
  {
    "text": "भेदोऽभेदस्तथा भेदाभेदः साक्षात्परात्मना ।\nनास्ति स्वात्मातिरेकेण स्वयमेवास्ति सर्वदा ॥ ६१॥"
  },
  {
    "text": "ब्रह्मैव विद्यते साक्षाद्वस्तुतोऽवस्तुतोऽपि च ।\nतथा सति शिवज्ञानी किं गृह्णाति जहाति किम् ॥ ६२॥"
  },
  {
    "text": "मायया विद्यते सर्वमिति केचन मोहिताः ।\nशिवरूपातिरेकेण नास्ति माया च वस्तुतः ॥ ६३॥"
  },
  {
    "text": "मायया वा शिवादन्यद्विद्यते चेच्छिवस्य तु ।\nमहत्त्वं परमं साक्षाद्धीयते सुरपुङ्गवाः ॥ ६४॥"
  },
  {
    "text": "महत्त्वस्य तु सङ्कोचो नास्ति सम्यङ्निरूपणे ।\nअस्ति चेदप्रमाणं स्याच्छ्रुतिः सत्यार्थवादिनी ॥ ६५॥"
  },
  {
    "text": "तस्मादस्ति महादेव एव साक्षात्स्वयम्प्रभुः ।\nआनन्दरूपः सम्पूर्णो न ततोऽन्यत्तु किञ्चन ॥ ६६॥"
  },
  {
    "text": "इयमेव तु तर्काणां निष्ठाकाष्ठा सुरोत्तमाः ।\nप्रत्यक्षादिप्रमाणानां वेदान्तानामपीश्वराः ॥ ६७॥"
  },
  {
    "text": "स्मृतीनां च पुराणानां भारतस्य तथैव च ।\nवेदानुसारिविद्यानामन्यासामास्तिकोत्तमाः ॥ ६८॥"
  },
  {
    "text": "शैवागमानां सर्वेषां विष्णुप्रोक्तागमस्य च ।\nअस्मदुक्तागमस्यापि सुराः सूक्ष्मनिरूपणे ॥ ६९॥"
  },
  {
    "text": "बुद्धागमानां सर्वेषां तथैवार्हागमस्य च ।\nयक्षगन्धर्वसिद्धादिनिर्मितस्यागमस्य च ॥ ७०॥"
  },
  {
    "text": "परमाद्वैतविज्ञानं कस्य मर्त्यस्य सिध्यति ।\nकस्य देवस्य वा साक्षाच्छिवस्यैव हि सिध्यति ॥ ७१॥"
  },
  {
    "text": "परमाद्वैतविज्ञानं शिवस्यामिततेजसः ।\nस्वभावसिद्धं देव्याश्च शिवाया आस्तिकोत्तमाः ॥ ७२॥"
  },
  {
    "text": "प्रसादादेव रुद्रस्य शिवायाश्च तथैव च ।\nपरमाद्वैतविज्ञानं विष्णोः साक्षान्ममापि च ॥ ७३॥"
  },
  {
    "text": "विराट्सञ्ज्ञस्य देवस्य स्वराट्सञ्ज्ञस्य चात्मनः ।\nसम्राट्सञ्ज्ञस्य चान्येषां प्रसाद्दाएव वेदनम् ॥ ७४॥"
  },
  {
    "text": "युष्माकमपि सर्वेषां शिवस्य परमात्मनः ।\nपरमाद्वैतविज्ञानं प्रसादादेव नान्यथा ॥ ७५॥"
  },
  {
    "text": "यक्षराक्षसगन्धर्वसिद्धादीनामपीश्वराः ।\nपरमाद्वैतविज्ञानं प्रसादादेव शूलिनः ॥ ७६॥"
  },
  {
    "text": "मनुष्याणां च सर्वेषां पश्वादीनां तथैव च ।\nपरमाद्वैतविज्ञानं प्रसादादेव शूलिनः ॥ ७७॥"
  },
  {
    "text": "प्रसादे सति कीटो वा पतङ्गो वा नरोऽथ वा ।\nदेवो वा दानवो वाऽपि लभते ज्ञानमुत्तमम् ॥ ७८॥"
  },
  {
    "text": "एष एव हि जन्तूनां परज्ञानं ददाति च ।\nन विष्णुर्नाहमन्यश्च सत्यमेव मयोदितम् ॥ ७९॥"
  },
  {
    "text": "आदाने च तथा दाने न स्वतन्त्रो महान् हरिः ।\nतथैवाहं सुरश्रेष्ठाः सत्यमेव मयोदितम् ॥ ८०॥"
  },
  {
    "text": "स्वतन्त्रः शिव एवायं स हि संसारमोचकः ।\nतं विना न मयोद्धर्तुं शक्यते संसृतेर्जनः ॥ ८१॥"
  },
  {
    "text": "विष्णुना च परेणापि महादेवं घृणानिधिम् ।\nविना जन्तुं समुद्धर्तुं शक्यते न हि सत्तमाः ॥ ८२॥"
  },
  {
    "text": "दर्वीन्यायेन संसारादुद्धरामि जनानिमान् ।\nन स्वातन्त्र्येण हे देवाः साक्षाद्विष्णुस्तथैव च ॥ ८३॥"
  },
  {
    "text": "देवदेवस्य रुद्रस्य स्वरूपं तस्य वैभवम् ।\nको वा जानाति नास्त्येव स्वयं जानाति वा न वा ॥ ८४॥"
  },
  {
    "text": "दुर्विज्ञेयो महादेवो महतामपि देहिनाम् ।\nप्रसादेन विना देवाः सत्यमेव मयोदितम् ॥ ८५॥"
  },
  {
    "text": "पुरा सुराणां सर्वेषामसुराणां दुरात्मनाम् ।\nमहामोहेन सङ्ग्रामः सञ्जातो दुर्निवारकः ॥ ८६॥"
  },
  {
    "text": "असुरैः पीडिता देवा बलवद्भिः सुरा भृशम् ।\nतान्दृष्ट्वा भगवानीशः सर्वज्ञः करुणाकरः ॥ ८७॥"
  },
  {
    "text": "देवानां विजयं देवा असुराणां पराजयम् ।\nददौ तेन सुरैः शीघ्रमसुरास्तु पराजिताः ॥ ८८॥"
  },
  {
    "text": "अविज्ञाय महादेववैभवं परिमोहिताः ।\nवयं विजयमापन्ना असुराश्च पराजिताः ॥ ८९॥"
  },
  {
    "text": "इत्यहम्मानसञ्छन्नाः सर्वे देवाः पुरातनाः ।\nअतीव प्रीतिमापन्ना अभवन्सुरपुङ्गवाः ॥ ९०॥"
  },
  {
    "text": "पुनर्विश्वाधिको रुद्रो भगवान्करुणानिधिः ।\nस्वस्य दर्शयितुं तेषां दुर्ज्ञेयत्वं तथैव च ॥ ९१॥"
  },
  {
    "text": "तेषां भ्रान्तिनिवृत्यर्थमपि साक्षान्महेश्वरः ।\nआविर्बभूव सर्वज्ञो यक्षरूपेण हे सुराः ॥ ९२॥"
  },
  {
    "text": "तं दृष्ट्वा यक्षमत्यन्तं विस्मयेन सहामराः ।\nविचार्य सर्वे सम्भूय किमिदं यक्षमित्यपि ॥ ९३॥"
  },
  {
    "text": "पुनरग्निं समाहूय देवाः सर्वे विमोहिताः ।\nअब्रुवंस्त्वं विजानीहि किमेतद्यक्षमित्यपि ॥ ९४॥"
  },
  {
    "text": "अग्निस्तथा करोमीति प्रोच्य यक्षं गतोऽभवत् ।\nयक्षरूपो महादेवः कोऽसीत्याहानलं प्रति ॥ ९५॥"
  },
  {
    "text": "अग्निर्वा अहमस्मीति यक्षं प्रत्याह सोऽपि च ।\nसोऽपि प्रोवाच भगवांस्त्वयि किं वीर्यमित्यपि ॥ ९६॥"
  },
  {
    "text": "इदं सर्वं दहेयं यदिदं भूम्यां व्यवस्थितम् ।\nइत्याहाग्निस्तृणं तस्मै निधाय परमेश्वरः ॥ ९७॥"
  },
  {
    "text": "एतद्दहेति भगवान्स्मयमानोऽभ्यभाषत ।\nअग्निः सर्वजवेनैव तद्दग्धुं तृणमास्तिकाः ॥ ९८॥"
  },
  {
    "text": "अशक्तो लज्जया युक्तो भीतोऽगच्छत्सुरान्प्रति ।\nमाया तस्यैव विज्ञातुं न शक्यं वैभवं सुराः ॥ ९९॥"
  },
  {
    "text": "वित्त यूयं महायासादित्याहाग्निः सुरान्प्रति ।\nतच्छ्रुत्वा वायुमाहूय विजानीहीति चाब्रुवन् ॥ १००॥"
  },
  {
    "text": "सोऽपि गत्वा तथा तेन यक्षरूपेण शम्भुना ।\nभृशं प्रतिहतो भूत्वा तथाऽगच्छत्सुरान्प्रति ॥ १०१॥"
  },
  {
    "text": "पुनरिन्द्रः स्वयं मोहादहन्ताकञ्चुकावृतः ।\nविज्ञातुं यक्षमगमत्स तत्रैव तिरोदधे ॥ १०२॥"
  },
  {
    "text": "इन्द्रोऽतीव विषण्णस्तु महातापसमन्वितः ।\nविद्यारूपामुमां देवीं ध्यात्वा कारुणिकोत्तमाम् ॥ १०३॥"
  },
  {
    "text": "लौकिकैर्वैदिकैः स्तोत्रैस्तुष्टाव परमेश्वरीम् ।\nसा शिवा करुणामूर्तिर्जगन्माता त्रयीमयी ॥ १०४॥"
  },
  {
    "text": "शिवाभिन्ना परानन्दा शङ्करस्यापि शङ्करी ।\nस्वेच्छया हिमवत्पुत्री स्वभक्तजनवत्सला ॥ १०५॥"
  },
  {
    "text": "महादेवस्य माहात्म्यं दुर्ज्ञेयं सर्वजन्तुभिः ।\nइति दर्शयितुं देवी तत्रैवाविरभूत्स्वयम् ॥ १०६॥"
  },
  {
    "text": "तामाराध्य शिवामिन्द्रः शोभमानां तु सर्वतः ।\nउमां पर्वतराजेन्द्रकन्यकामाह वज्रभृत् ॥ १०७॥"
  },
  {
    "text": "किमेतद्यक्षमत्रैव प्रादुर्भूतं तिरोहितम् ।\nवक्तुमर्हसि देवेशि मम कारुणिकोत्तमे ॥ १०८॥"
  },
  {
    "text": "देवी परमकारुण्याद्ब्रह्म मे पतिरत्र तु ।\nप्रादुर्भूतं तिरोभूतमित्याहादेषनायिका ॥ १०९॥"
  },
  {
    "text": "दुर्विज्ञेयो महादेवो विष्णोः साक्षादजस्य च ।\nअन्येषामपि देवानां तवापि मघवन्भृशम् ॥ ११०॥"
  },
  {
    "text": "प्रदर्शयितुमीशानो दुर्ज्ञेयत्वं स्वकं परम् ।\nआविर्भूतो न चान्येन कारणेन सुराधिप ॥ १११॥"
  },
  {
    "text": "स एव सर्वदेवानां तवापि विजयप्रदः ।\nपराजयकरोऽन्येषां तमेव शरणं व्रज ॥ ११२॥"
  },
  {
    "text": "इत्युक्त्वा सा महादेवी चिद्रूपा सर्वसाक्षिणी ।\nभक्तानां पाशहन्त्री तु तत्रैवान्तर्हिताऽभवत् ॥ ११३॥"
  },
  {
    "text": "पुनर्देवा महादेवं महाकारुणिकोत्तमम् ।\nदुर्विज्ञेयं सुरश्रेष्ठाः स्वतन्त्रं भक्तिमुक्तिदम् । भुक्तिमुक्तिदम्?\nविदुः सुनिश्चितं त्यक्त्वा मात्सर्यं भवकारणम् ॥ ११४॥"
  },
  {
    "text": "प्रसादे सति विज्ञातुं शक्यते परमेश्वरः ।\nप्रसादेन विना नैव शक्यते सर्वजन्तुभिः ॥ ११५॥"
  },
  {
    "text": "प्रसादेन विना विष्णुर्न जानाति महेश्वरम् ।\nतथा चाहं न जानामि देवताः सकला अपि ॥ ११६॥"
  },
  {
    "text": "प्रसादस्य तु सिद्ध्यर्थं खलु सर्वं सुरर्षभाः ।\nप्रसादेन विना देवं ये जानन्ति सुरर्षभाः ॥ ११७॥"
  },
  {
    "text": "ते जानन्ति विना घ्राणं गन्धं हस्तेन केवलम् ।\nप्रसादो नाम रुद्रस्य कर्मसाम्ये तु देहिनाम् ॥ ११८॥"
  },
  {
    "text": "देशिकालोकनाज्जातो विशिष्टातिशयः सुराः ।\nप्रसादस्य स्वरूपं तु मया नारायणेन च ॥ ११९॥"
  },
  {
    "text": "रुद्रेणापि सुरा वक्तुं न शक्यं कल्पकोटिभिः ।\nकेवलं लिङ्गगम्यं तु न प्रत्यक्षं शिवस्य च ॥ १२०॥"
  },
  {
    "text": "शिवायाश्च हरेः साक्षान्मम चान्यस्य चास्तिकाः ।\nप्रहर्षः स्वरनेत्राङ्गविक्रिया कम्पनं तथा ॥ १२१॥"
  },
  {
    "text": "स्तोभः शरीरपातश्च भ्रमणं चोद्गतिस्तथा ।\nआकाशेऽवस्थितिर्देवाः शरीरान्तरसंस्थितिः ॥ १२२॥"
  },
  {
    "text": "अदर्शनं च देहस्य प्रकाशत्वेन भासनम् ।\nअनधीतस्य शास्त्रस्य स्वत एव प्रकाशनम् ॥ १२३॥"
  },
  {
    "text": "निग्रहानुग्रहे शक्तिः पर्वतादेश्च भेदनम् ।\nएवमादीनि लिङ्गानि प्रसादस्य सुरर्षभाः ॥ १२४॥"
  },
  {
    "text": "तीव्रात्तीव्रतरः शम्भोः प्रसादो न समो भवेत् ।\nएवंरूपः प्रसादश्च शिवया च शिवेन च ॥ १२५॥"
  },
  {
    "text": "ज्ञायते न मया नान्यैर्नैव नारायणेन च ।\nअतः सर्वं परित्यज्य शिवादन्यत्तु दैवतम् ॥ १२६॥"
  },
  {
    "text": "तमेव शरणं गच्छेत्सद्यो मुक्तिं यदीच्छति ।\nविष्णुभक्त्या च मद्भक्त्या नास्ति नास्ति परा गतिः ॥ १२७॥"
  },
  {
    "text": "शम्भुभक्त्यैव सर्वेषां सत्यमेव मयोदितम् ।\nशम्भुभक्तस्य देहेऽस्मिन्प्रसादो गम्यते यथा ॥ १२८॥"
  },
  {
    "text": "न तथा विष्णुभक्तस्य न मद्भक्तस्य देहिनः ।\nतस्मान्मुमुमुक्षुर्मां विष्णुमपि त्यक्त्वा महेश्वरम् ॥ १२९॥"
  },
  {
    "text": "आश्रयेत्सर्वभावेन प्रसादं कुरुते हि सः ।\nप्रसादे सति देवेशो दुर्ज्ञेयोऽपि सुरर्षभाः ॥ १३०॥"
  },
  {
    "text": "शक्यते मनुजैर्द्रष्टुं प्रत्यगात्मतया सदा ।\nप्रसादे सति देवेशो दुर्ज्ञेयोऽपि सुरर्षभाः ॥ १३१॥"
  },
  {
    "text": "शक्यते मनुजैर्द्रष्टुं सदा मूर्त्यात्मनैव तु ।\nप्रसादे सति देवेशो दुर्ज्ञेयोऽपि सुरर्षभाः ॥ १३२॥"
  },
  {
    "text": "शक्यते मनुजैर्द्रष्टुं सदा सर्वात्मरूपतः ।\nसर्वसाक्षिणमात्मानं विदित्वा सकलं जगत् ॥ १३३॥"
  },
  {
    "text": "साक्षिमात्रतया नित्यं यः पश्यति स पश्यति ।\nपरमाद्वैतनिष्ठा हि निष्ठाकाष्ठा सुदुर्लभा ॥ १३४॥"
  },
  {
    "text": "शिवादन्यतया भ्रान्त्या द्वैतं वा वेद चेत्पशुः ।\nपरमाद्वैतविज्ञानी स्वयं तु परदेवता ॥ १३५॥"
  },
  {
    "text": "तस्यैव परमा मुक्तिर्न हि संशयकारणम् ।\nगौतमस्य मुनेः शापाद्दधीचस्य च शापतः ॥ १३६॥"
  },
  {
    "text": "जन्मान्तरकृतात्पापादयमर्थो न रोचते ।\nमहापापवतां नॄणां परमाद्वैतवेदने ॥ १३७॥"
  },
  {
    "text": "प्रद्वेषो जायते साक्षाद्वेदजन्ये शिवेऽपि च ।\nमहापावतां नॄणां शिवज्ञानस्य साधने ॥ १३८॥"
  },
  {
    "text": "सर्वाङ्गोद्धूलने तिर्यक्त्रिपुण्ड्रस्य च धारणे ।\nरुद्राक्षधारणे रुद्रलिङ्गस्यैव तु पूजने ॥ १३९॥"
  },
  {
    "text": "प्रद्वेषो जायते नित्यं शिवशब्दजपेऽपि च ।\nअनेकजन्मसिद्धानां श्रौतस्मार्तानुवर्तिनाम् ॥ १४०॥"
  },
  {
    "text": "परमाद्वैतविज्ञानं जायते सुरपुङ्गवाः ।\nपरमाद्वैतविज्ञानी मयाऽऽराध्यः सदैव तु ॥ १४१॥"
  },
  {
    "text": "नारायणेन रुद्रेण तथा देवैर्विशेषतः ।\nपरमाद्वैतविज्ञानी यत्र कुत्र स्थितः सुराः ॥ १४२॥"
  },
  {
    "text": "तत्र सन्निहिता मुक्तिर्नात्र कार्या विचारणा ।\nपरमाद्वैतविज्ञाननिष्ठस्यैव महात्मनः ॥ १४३॥"
  },
  {
    "text": "शुश्रूषा क्रियते येन तत्पादौ मम मस्तके ।\nपरमाद्वैतविज्ञाननिष्ठस्य परयोगिनः ॥ १४४॥"
  },
  {
    "text": "समं देवा न पश्यामि न हरिर्न महेश्वरः ।\nपरमाद्वैतविज्ञाननिष्ठाय परयोगिने ॥ १४५॥"
  },
  {
    "text": "शरीरमर्थं प्राणांश्च प्रदद्याच्छ्रद्धया सह ।\nपरमाद्वैतविज्ञाननिष्ठस्य परयोगिनः ॥ १४६॥"
  },
  {
    "text": "शुश्रूषा शुद्धविद्यायाः साधनं हि न संशयः ।\nवेदबाह्येषु तन्त्रेषु नराणां वासनाऽपि च ॥ १४७॥"
  },
  {
    "text": "कुतर्कवासना लोकवासना च सुरर्षभाः ।\nपुत्रमित्रकलत्रादौ वासना चार्थवासना ॥ १४८॥"
  },
  {
    "text": "देहेन्द्रियमनोबुद्धिप्राणादावपि वासना ।\nपाण्डित्यवासना भोगवासना कान्तिवासना  ॥ १४९॥"
  },
  {
    "text": "प्रद्वेषवासना रुद्रवेदनारायणादिषु ।\nज्ञानसाधनभूतेषु त्रिपुण्ड्रोद्धलनादिषु ॥ १५०॥"
  },
  {
    "text": "प्रद्वेषवासना पापवासना सुरपुङ्गवाः ।\nपरमाद्वैतविज्ञानजन्मनः प्रतिबन्धकम् ॥ १५१॥"
  },
  {
    "text": "तस्मान्मुमुक्षुः श्रद्धालुर्वासनामखिलामिमाम् ।\nविसृज्य परमाद्वैतज्ञाननिष्ठो भवेत्सदा ॥ १५२॥"
  },
  {
    "text": "वेदोदितमहाद्वैतपरिज्ञानस्य वैभवम् ।\nन शक्यं वक्तुमस्माभिस्तस्मादेवोपरम्यते ॥ १५३॥"
  },
  {
    "text": "कथितमखिलदुःखध्वंसकं वः समस्तं\n     परमसुखशिवात्मप्रापकं सद्य एव ।\nविगतसकलदोषा वेदवेदान्तनिष्ठा\n     हृदयकुहरनिष्ठं कर्तुमर्हन्ति चैतत् ॥ १५४॥"
  },
  {
    "text": "इति ब्रह्मगीतासूपनिषत्सु\nतलवकारोपनिषद्व्याख्याकथनं\nनाम चतुर्थोऽध्यायः ॥ ४॥"
  },
  {
    "text": "॥ अथ पञ्चमोऽध्यायः ॥"
  },
  {
    "text": "॥ आदेशकथनम् ॥"
  },
  {
    "text": "ब्रह्मोवाच ।\nअतीवगुह्यमादेशमनन्तार्थप्रकाशकम् ।\nवक्ष्ये युष्माकमद्याहं श‍ृणुत श्रद्धया सह ॥ १॥"
  },
  {
    "text": "यस्य श्रवणमात्रेण श्रुतमेवाश्रुतं भवेत् ।\nअमतं च मतं ज्ञातमविज्ञातं च सत्तमाः ॥ २॥"
  },
  {
    "text": "एकेनैव तु पिण्डेन मृत्तिकाया यथा सुराः ।\nविज्ञातं मृण्मयं सर्वं मृदभिन्नत्वतः सदा ॥ ३॥"
  },
  {
    "text": "एकेन लोहमणिना सर्वं लोहमयं यथा ।\nविज्ञातं स्याद्यथैकेन नखानां कृन्तनेन च ॥ ४॥"
  },
  {
    "text": "सर्वं कार्ष्णायसं ज्ञातं तदभिन्नत्वतः सुराः ।\nकार्यं तु कारणाभिन्नं न भिन्नं नोभयात्मकम् ॥ ५॥"
  },
  {
    "text": "भिन्नपक्षे तु सद्वाऽसत्कार्यं सदसदेव वा ।\nसच्चेत्कारणसत्ता वा कार्यसत्ताऽथवा परा ॥ ६॥"
  },
  {
    "text": "यदि कारणसत्तैव कार्यसत्ता न चापरा ।\nतर्हि कारणसत्तैका कथं सत्ताभिदा भवेत् ॥ ७॥"
  },
  {
    "text": "सत्तैकाऽपि भवेद्भिन्नं कारणात्कार्यसञ्ज्ञितम् ।\nइति वार्ता च वार्तैव कार्यसञ्ज्ञमसत्खलु ॥ ८॥"
  },
  {
    "text": "सत्ताहीनस्य कार्यस्यासत्त्वमेव हि युज्यते ।\nप्राप्तेऽसत्त्वे तु कार्यस्य सत्कार्योक्तिर्वृथा भवेत् ॥ ९॥"
  },
  {
    "text": "नैव कारणसत्तैव कार्यसत्ताऽपरैव चेत् ।\nतर्हि सा कार्यसत्ता तु तया कारणसत्तया ॥ १०॥"
  },
  {
    "text": "सद्रूपेणैव भिन्ना स्यादसद्रूपेण वा भवेत् ।\nसद्रूपेणेति चेदेका सत्ता भिन्ना न सा भवेत् ॥ ११॥"
  },
  {
    "text": "असद्रूपेण सा भिन्ना कार्यसत्ता तया यदि ।\nतर्हि सा नैव सत्ता स्यादसत्त्वादेव शून्यवत् ॥ १२॥"
  },
  {
    "text": "यद्यसत्कार्यमिष्येत न कार्यं तर्हि तद्भवेत् ।\nवन्ध्यापुत्रो न कस्यापि वस्तुनः कार्यमिष्यते ॥ १३॥"
  },
  {
    "text": "प्रध्वंसोऽपि न कार्यं स्यात्तस्योत्पत्तेरसम्भवात् ।\nनास्ति कारकसम्बन्धः प्रध्वंसस्य सुरोत्तमाः ।\nशून्यवन्निरुपाख्यत्वात्ततो नास्ति जनिक्रिया  ॥ १४॥"
  },
  {
    "text": "असत्त्वेऽपि विशेषोऽस्ति कार्यस्येति मतिर्यदि ॥ १५॥"
  },
  {
    "text": "को विशेषोऽस्य सम्बन्धः कारकैर्यदि तन्न हि ।\nविशेषे सति सम्बन्धः सम्बन्धोऽस्य स एव हि ॥ १६॥"
  },
  {
    "text": "जनिक्रियाश्रयत्वं चेद्विशेषोऽस्य तदाऽपि तु ।\nपूर्वोक्तदोषः सम्प्राप्तस्तस्य नास्ति निवारकः ॥ १७॥"
  },
  {
    "text": "सत्तासम्बन्धवत्त्वं चेद्विशेषोऽस्य न तत्पटु ।\nतदाऽपि दोषः पूर्वोक्तः प्राप्नोत्येव न संशयः ॥ १८॥"
  },
  {
    "text": "अतोऽसतो न कार्यत्वं सदसत्त्वं न सङ्गतम् ।\nउक्तदोषद्वयापत्तेरतः कार्यं तु कारणात् ।\nअभिन्नमेव भेदस्यासम्भवादेव वस्तुतः ॥ १९॥"
  },
  {
    "text": "भेदाभेदसमाख्या तु सुतरां नैव सिध्यति ।\nकारणात्कार्यजातस्य भेदाभावाच्च वस्तुतः ॥ २०॥"
  },
  {
    "text": "कार्यकारणभेदश्च कारकव्यावृतिस्तथा ।\nउत्पत्तिश्च विनाशश्च तथैवार्थक्रियाऽपि च ॥ २१॥"
  },
  {
    "text": "नामरूपविशेषश्च सर्वं भ्रान्त्या प्रसिध्यति ॥ २२॥"
  },
  {
    "text": "अतः सर्वो विकारश्च वाचा केवलमास्तिकाः ।\nअस्तीत्यारभ्यते नामधेयमात्रं हि सत्सदा ॥ २३॥"
  },
  {
    "text": "प्रातीतिकेन रूपेण विकारोऽसत्य एव हि ।\nकारणाकार एवास्य सत्यः साक्षात्सदा सुराः ॥ २४॥"
  },
  {
    "text": "कारणाभिन्नरूपेण कार्यं कारणमेव हि ।\nसद्रूपेण सदा सत्यं भेदेनोक्तिर्मृषा खलु ॥ २५॥"
  },
  {
    "text": "अतः कारणविज्ञानात्सर्वविज्ञानमास्तिकाः ।\nसुतरामुपपन्नं हि न सन्देहोऽस्ति कश्चन ॥ २६॥"
  },
  {
    "text": "तच्च कारणमेकं हि न भिन्नं नोभयात्मकम् ।\nभेदः सर्वत्र मिथ्यैव धर्म्यादेरनिरूपणात् ॥ २७॥"
  },
  {
    "text": "भेदे ज्ञाते हि धर्म्यादिविभागस्य च वेदनम् ।\nविभेदेनैव धर्म्यादौ विज्ञाते भेदवेदनम् ॥ २८॥"
  },
  {
    "text": "भेदानिरूपणादेव भेदाभेदो न सङ्गतः ।\nअतश्च कारणं नित्यमेकमेवाद्वयं सुराः ॥ २९॥"
  },
  {
    "text": "कुलालादेर्मृदादेश्च भेदे दृष्टेऽपि भूतले ।\nअचैतन्यान्मृदादेस्तु कुलालादिरपेक्ष्यते ॥ ३०॥"
  },
  {
    "text": "अत्र कारणमद्वैतं शुद्धं चैतन्यमेव हि ।\nतेन नापेक्षते ह्यन्यत्कारणं चेतनात्मकम् ॥ ३१॥"
  },
  {
    "text": "स्वयं चेतनमप्येतत्कारणं न कुलालवत् ।\nअपेक्षते मृदा तुल्यमचिद्रूपं तु कारणम् ॥ ३२॥"
  },
  {
    "text": "प्रतीत्या केवलं शक्तिरचिद्रूपा तमोमयी ।\nसर्वप्रकारैर्विद्वद्भिरनिरूप्याऽस्ति शाङ्करी ॥ ३३॥"
  },
  {
    "text": "तया दुर्घटकारिण्या तादात्म्येनैव सङ्गतम् ।\nकारणं सकलस्रष्टृ सर्वसंहर्तृ चास्तिकाः ॥ ३४॥"
  },
  {
    "text": "पालकं च सदा सच्च चिद्रूपत्वात्सुरोत्तमाः ।\nचिद्रूपस्य तु सत्यत्वं युक्तमेवास्तिकाः सदा ॥ ३५॥"
  },
  {
    "text": "अचिद्रूपाहिरज्ज्वादेर्मृषात्वं सम्मतं खलु ।\nअतस्तत्कारणं देवाः सदेवैकं च शाश्वतम् ॥ ३६॥"
  },
  {
    "text": "इदं सर्वं जगत्पूर्वं सदेवाऽसीत्सुरर्षभाः ।\nअसदासीदिति भ्रान्ता वदन्ति सुरपुङ्गवाः ॥ ३७॥"
  },
  {
    "text": "असन्न कारणं युक्तं वस्तुतत्त्वनिरूपणे ।\nवन्ध्यापुत्रोऽपि सर्वेषां कारणं स्यात्स्वयं खलु ॥ ३८॥"
  },
  {
    "text": "स्वशक्त्याऽसच्च सर्वेषां कारणं भवतीति चेत् ।\nशक्तिरप्यसतो नास्ति सतो बीजस्य दर्शनात् ॥ ३९॥"
  },
  {
    "text": "अङ्कुरोत्पादिका शक्तिः सद्रूपस्यैव दृश्यते ।\nखलु बीजस्य सर्वत्र नासतस्तददर्शनात् ॥ ४०॥"
  },
  {
    "text": "साऽपि शक्तिः सती किंवाऽसती सदसती तु वा ।\nसती चेत्सा सती शक्तिः कथं वन्ध्यासुताश्रया ।\nआश्रयत्वं सतो दृष्टं खलु लोके न चासतः ॥ ४१॥"
  },
  {
    "text": "साऽसती चेत्कथं शक्तिः कार्यनिर्वाहिकाऽसती ॥ ४२॥"
  },
  {
    "text": "वन्ध्यापुत्रः स्वयं नैव कार्यनिर्वाहकः खलु ।\nनिर्वाहकत्वधर्मश्च सत एव हि दृश्यते ॥ ४३॥"
  },
  {
    "text": "शक्तिः सदसती सा चेद्दोषद्वयसमागमः ।\nअतः स्वशक्त्या चासत्तु सर्वेषां नैव कारणम् ॥ ४४॥"
  },
  {
    "text": "तस्मात्सोऽयमसद्वादो जल्पमात्रं न युक्तिमान् ।\nअतः सदेव सर्वेषां कारणं नासदास्तिकाः ॥ ४५॥"
  },
  {
    "text": "सृष्टेस्तु प्रागिदं सर्वं सदेवाऽऽसीत्तु कारणम् ।\nतच्च कारणमाद्यन्तविनिर्मुक्तं सदद्वयम् ॥ ४६॥"
  },
  {
    "text": "पूर्वकल्पप्रपञ्चोत्थसंस्कारेणानुरञ्जितम् ।\nकालकर्मविपाकेन सत्त्ववृत्तिसमाश्रितम् ॥ ४७॥"
  },
  {
    "text": "सृष्ट्यर्थमैक्षत प्राज्ञा बहु स्यामिति शक्तिमत् ।\nपुनस्तत्पूर्वसंस्कारादाकाशं वायुमादितः ॥ ४८॥"
  },
  {
    "text": "सृष्ट्वा तेजस्ततः सृष्ट्वा पुनः सृष्ट्वा त्वपस्ततः ।\nअन्नशब्दोदितां देवाः ससर्ज पृथिवीं पराम् ॥ ४९॥"
  },
  {
    "text": "तत्पुनः कारणं ब्रह्म तानि भूतानि पञ्च च ।\nएकैकं द्विविधं कृत्वा तेषां मध्ये सुरोत्तमाः ॥ ५०॥"
  },
  {
    "text": "अंशान्पञ्च समादाय तेषामेकैकमास्तिकाः ।\nकृत्वा चतुर्धा तेष्वंशानादाय चतुरः सुराः ॥ ५१॥"
  },
  {
    "text": "यथाक्रमेण भूतानां चतुरस्तांश्च कारणम् ।\nयथाक्रमेण भूतार्धेनैकेनैकं करोति तत् ॥ ५२॥"
  },
  {
    "text": "एवमंशान्तरानेतानादाय चतुरः स्वयम् ।\nएकं भूतान्तरार्धेन करोति क्रमशः सुराः ॥ ५३॥"
  },
  {
    "text": "एवं भूतानि सर्वाणि पञ्चीकृत्य सुरर्षभाः ।\nअण्डानि भुवनान्याशु करोति ब्रह्म कारणम् ॥ ५४॥"
  },
  {
    "text": "अण्डजं जारजं चैव स्वेदजं चोद्भिजं तथा ।\nकरोति कालपाकेन प्राणिकर्मवशेन च ॥ ५५॥"
  },
  {
    "text": "ब्रह्म सर्वत्र चिद्रूपेणैवानुप्राप्य सात्त्विकाः ।\nपृथङ्नामानि रूपाणि कुरुते पूर्वकल्पवत् ॥ ५६॥"
  },
  {
    "text": "इदं सर्वं जगत्सत्यमिव भातमपि स्वतः ।\nकारणव्यतिरेकेण नास्त्येवात्र न संशयः ॥ ५७॥"
  },
  {
    "text": "यद्ग्ने रोहितं रूपं तद्रूपं तेजसः सदा ।\nयच्छुक्लं तदपां रूपं यत्कृष्णं भौममेव तत् ॥ ५८॥"
  },
  {
    "text": "नास्ति रूपातिरेकेण सदा सोऽग्निः सुरर्षभाः ।\nवाचारम्भणमात्रो हि विकारो वह्निसञ्ज्ञितः ॥ ५९॥"
  },
  {
    "text": "त्रीणि रूपाणि हे देवा एव सत्यं न चानलः ।\nयद्भानो रोहितं रूपं तद्रूपं तेजसः सदा ॥ ६०॥"
  },
  {
    "text": "यच्छुक्लं तदपां रूपं यत्कृष्णं भौममेव तत् ।\nनास्ति रूपातिरेकेण सदाऽऽदित्यो न संशयः ॥ ६१॥"
  },
  {
    "text": "भ्रान्त्या केवलमादित्य इत्याहुरविवेकिनः ।\nएवं चन्द्रश्च विज्ञेयो विद्युच्च सुरपुङ्गवाः ॥ ६२॥"
  },
  {
    "text": "घटकुड्यादयो भावा भूतानि भुवनानि च ।\nसर्वं ब्रह्मातिरेकेण नास्ति ब्रह्मैव सत्सदा ॥ ६३॥"
  },
  {
    "text": "पूर्वपूर्वभ्रमोत्पन्नवासनाया बलेन तु ।\nदेहेन्द्रियादिसङ्घातेऽहम्मतिर्जायते दृढम् ॥ ६४॥"
  },
  {
    "text": "देहेन्द्रियादयो भावा नाहमर्था निरूपणे ।\nभौतिकत्वाच्च भूतांशैः सदैवाप्यायितत्वतः ॥ ६५॥"
  },
  {
    "text": "मृदम्भसा यथा भित्तिर्निर्मिता वै मृदम्भसा ।\nआप्यायते तथा भुक्तैर्भूतैर्देहादयोऽपि च ॥ ६६॥"
  },
  {
    "text": "अतो देहादिसङ्घातेऽहम्ममेत्यादिकां मतिम् ।\nविसृज्य साक्षिचैतन्ये विद्वान्कुर्यादहम्मतिम् ॥ ६७॥"
  },
  {
    "text": "दध्नः सर्पिर्यथा जातं मन्थनेन सुरर्षभाः ।\nतथा बुद्ध्यादयो भावा भूतेभ्यश्चोद्भवन्ति हि ॥ ६८॥"
  },
  {
    "text": "भौतिकं देहसङ्घातं विसृज्य मतिमान्पुनः ।\nसर्वसाक्षिणि चिद्रूपे कुर्यान्नित्यमहम्मतिम् ॥ ६९॥"
  },
  {
    "text": "अन्नेनाप्यायतेऽभुक्ते नाधीतं तस्य भासते ।\nततोऽपि बुद्धिरन्नस्य कार्यमेव न संशयः ॥ ७०॥"
  },
  {
    "text": "अतोऽपि बुद्धिमन्नस्य कार्यं त्यक्त्वा विविक्तधीः ।\nसर्वसाक्षिणि चिद्रूपे कुर्यान्नित्यमहम्मतिम् ॥ ७१॥"
  },
  {
    "text": "देहेन्द्रियादिसङ्घातेऽहम्ममेत्यादिकां मतिम् ।\nत्यक्त्वा स्वात्मनि चिद्रूपे यदाऽपीतो भवत्ययम् ॥ ७२॥"
  },
  {
    "text": "तदा स्वपिति दुःखादिदर्शनं च न विद्यते ।\nस्वात्मरूपसुखप्राप्तिरेवं दृष्टाऽस्य देहिनः ॥ ७३॥"
  },
  {
    "text": "अतोऽपि मतिमान्नित्यं त्यक्त्वा देहादिगां धियम् ।\nसर्वसाक्षिणि चिद्रूपे साक्षात्कुर्यादहम्मतिम् ॥ ७४॥"
  },
  {
    "text": "यदिदं साक्षिणा वेद्यं तत्सर्वं ब्रह्म केवलम् ।\nतत्सत्यं पूर्णचैतन्यं तत्त्वमर्थो न संशयः ॥ ७५॥"
  },
  {
    "text": "त्वंशब्दार्थो य आभाति सोऽहंशब्दार्थ एव हि ।\nयोऽहंशब्दार्थ आभाति स त्वंशब्दार्थ एव हि ॥ ७६॥"
  },
  {
    "text": "त्वमहंशब्दलक्ष्यार्थः साक्षात्प्रत्यक्चितिः परा ।\nतच्छब्दस्य च लक्ष्यार्थः सैव नात्र विचारणा ॥ ७७॥"
  },
  {
    "text": "त्वमहंशब्दवाच्यार्थस्यैव देहादिवस्तुनः ।\nन तच्छब्दार्थतां वक्ति श्रुतिस्तत्त्वमसीति सा ॥ ७८॥"
  },
  {
    "text": "तदर्थैक्यविरुद्धांशं त्यक्त्वा वाच्यगतं श्रुतिः ।\nअविरुद्धचिदाकारं लक्षयित्वा ब्रवीति हि ॥ ७९॥"
  },
  {
    "text": "तदर्थे च त्वमर्थैक्यविरुद्धांशं विनैव तु ।\nकारणत्वादिवाच्यस्थं लक्षयित्वा तु केवलम् ॥ ८०॥"
  },
  {
    "text": "चिदाकारं पुनस्तस्य त्वमर्थैक्यं ब्रवीति च ।\nतत्त्वंशब्दार्थलक्ष्यस्य चिन्मात्रस्य परात्मनः ॥ ८१॥"
  },
  {
    "text": "एकत्वं यत्स्वतःसिद्धं स हि वाक्यार्थ आस्तिकाः ।\nइतोऽन्यथा यो वाक्यार्थः सोऽवाक्यार्थो न संशयः ॥ ८२॥"
  },
  {
    "text": "एकत्वप्रमितिं वाक्यं न करोति सुरर्षभाः ।\nव्यावहारिकमज्ञानं बाधते विद्ययैव तु ॥ ८३॥"
  },
  {
    "text": "सदा प्रमितमेकत्वं स्वत एव न चान्यतः ।\nअतो न प्रमितिं वाक्यं कुरुतेऽज्ञानबाधकम् ॥ ८४॥"
  },
  {
    "text": "वस्तुतो नास्ति चाज्ञानं चित्प्रकाशविरोधतः ।\nअतो वाक्यं न चाज्ञानबाधकं च निरूपणे ॥ ८५॥"
  },
  {
    "text": "एकत्वं यत्पुरा प्रोक्तं तत्स्वयं सेद्धुमर्हति ।\nन प्रमाणेन मानानि तस्मिन्कुण्ठीभवन्ति हि ॥ ८६॥"
  },
  {
    "text": "व्यावहारिकमज्ञानमपि ब्रह्मैव वस्तुतः ।\nअज्ञानमिति वार्ताऽपि त्वर्थसद्भाव एव हि ॥ ८७॥"
  },
  {
    "text": "सत एव हि सद्भावो नासतः सूक्ष्मदर्शने ।\nसदसत्कोटिनिर्मुक्तमित्युक्तिश्चार्थभासने ।\nखलु नाभासते भानं ब्रह्म वस्त्वेव केवलम् ॥ ८८॥"
  },
  {
    "text": "भानसम्बन्धतोऽभानमिति वार्ताऽप्यसङ्गता ॥ ८९॥ \nसम्बन्धिरूपसद्भावे सति सम्बन्धसम्भवः ।\nसद्भावे सति सम्बन्धिरूपं ब्रह्मैव केवलम् ॥ ९०॥"
  },
  {
    "text": "अनिरूपितरूपेण सद्भाव इति चेन्मतम् ।\nअनिरूपितरूपस्य रूपं तु ब्रह्म केवलम् ।\nब्रह्मैव रूपं नैवान्यन्न रूपमपरस्य हि ॥ ९१॥"
  },
  {
    "text": "अस्ति चेदपरस्यापि रूपं तर्हि सुरोत्तमाः ।\nरूपरूपेण रूपं च ब्रह्मरूपं भवेत्खलु ॥ ९२॥"
  },
  {
    "text": "ब्रह्मरूपेण नान्यस्य रूपं रूपान्तरेण चेत् ॥ ९३॥"
  },
  {
    "text": "तर्हि रूपान्तरं रूपाद्भिन्नं वाऽभिन्नमेव वा ।\nभिन्नाभिन्नं न वा भिन्नं यदि रूपाद्विभेदतः ॥ ९४॥"
  },
  {
    "text": "तुच्छवत्तदरूपं स्यादभिन्नं चेत्तदेव तत् ।\nउक्तदोषद्वयापत्तेर्भिन्नाभिन्नं न तद्भवेत् ॥ ९५॥"
  },
  {
    "text": "अत एव सुरश्रेष्ठा अनिरूपितरूपतः ।\nसद्भाव इति वार्ता च वार्तैव खलु केवलम् ॥ ९६॥"
  },
  {
    "text": "तस्मादज्ञानमेवैतद्ब्रह्मैव सततोदितम् ।\nअज्ञानमयमेवेदं सर्वमित्यपि भाषणम् ।\nनैव भाषणमज्ञानाभावादेव शिवं विना ॥ ९७॥"
  },
  {
    "text": "तस्मादज्ञानमज्ञानकार्यं च सुरपुङ्गवाः ॥ ९८॥"
  },
  {
    "text": "एकं ब्रह्मैव नैवान्यदिति मे निश्चिता मतिः ।\nऐतदात्म्यमिदं सर्वमित्याह हि परा श्रुतिः ॥ ९९॥"
  },
  {
    "text": "साक्षादर्थस्वभावेन श्रुतिः सेयं प्रवर्तते ।\nश्रोतुश्चित्ताविपाकेन विषण्णा विवशा श्रुतिः ॥ १००॥"
  },
  {
    "text": "क्वचित्कदाचिदन्यार्थं वक्ति च ब्रह्मणः पृथक् ।\nसाध्यसाधनसम्बन्धकथनं फलभाषणम् ॥ १०१॥"
  },
  {
    "text": "जगद्वैचित्र्यनिर्देशो धर्माधर्मार्थभाषणम् ।\nवर्णाश्रमविभागोक्तिस्तद्धर्मोक्तिस्तथैव च ॥ १०२॥"
  },
  {
    "text": "शोभनाशोभनोक्तिश्च भूतभौतिकभाषणम् ।\nशब्दानां भेदनिर्देशस्तथाऽर्थानां च भाषणम् ॥ १०३॥"
  },
  {
    "text": "आत्मनोऽन्यस्य सर्वस्य सद्भावोक्तिः सुरर्षभाः ।\nमिथ्यात्वभाषणं तस्य मायासद्भावभाषणम् ॥ १०४॥"
  },
  {
    "text": "मायात्वोक्तिश्च मायाया बन्ध इत्यभिभाषणम् ।\nगुरुशिष्यकथोक्तिश्च ब्रह्मविद्याभिभाषणम् ॥ १०५॥"
  },
  {
    "text": "शास्त्राणामपि निर्देशस्तर्काणामपि भाषणम् ।\nअन्यद्वितर्कजालं यत्तदुक्तिश्च समासतः ।\nअन्यार्थेन परं ब्रह्म श्रुतिः साध्वी न तत्परा ॥ १०६॥"
  },
  {
    "text": "चित्तपाकानुगुण्येन श्रोतॄणां परमा श्रुतिः ।\nसोपानक्रमतो देवा मन्दं मन्दं हितं नृणाम् ॥ १०७॥"
  },
  {
    "text": "उपदिश्य विषण्णाऽपि पुनः पक्वाधिकारिणः ।\nऐतदात्म्यमिदं सर्वमित्याह परमाद्वयम् ॥ १०८॥"
  },
  {
    "text": "जगज्जीवेश्वरत्वादिविचित्रविभवं विना ।\nकेवलं चित्सदानन्दब्रह्मात्मैक्यपरा श्रुतिः ॥ १०९॥"
  },
  {
    "text": "जगज्जीवेश्वरत्वादि सर्वं ब्रह्मैव केवलम् ।\nइति स्वपूर्णताज्ञानं परमाद्वैतवेदनम् ॥ ११०॥"
  },
  {
    "text": "इतोऽन्यद्यत्परिज्ञानं तदज्ञानं न संशयः ।\nविचारेणायमेवार्थस्त्वयमेवाविचारणे ॥ १११॥"
  },
  {
    "text": "न कदाचिद्विशेषोऽस्तीत्येतज्ज्ञानं सुदुर्लभम् ॥ ११२॥"
  },
  {
    "text": "यथा यथा स्वभावेन यद्यद्भाति सुरर्षभाः ।\nतथा तथा शिवो भाति स्वयमेव न चापरः ॥ ११३॥"
  },
  {
    "text": "यथा यथा प्रभा साक्षाच्छाम्भवी सा न चापरा ।\nइति निश्चयविज्ञानं परमाद्वैतवेदनम् ॥ ११४॥"
  },
  {
    "text": "यथा यथाऽवभासोऽयं शिव एवेति पश्यति ।\nतथा तथा महादेवं भजतेऽयत्नतस्तु सः ॥ ११५॥"
  },
  {
    "text": "यथा यथा प्रथा पुंसस्तद्वस्तुष्वनवस्थिता ।\nतथा तथाऽनुसन्धानं स्वभावेनैव पूजनम् ॥ ११६॥"
  },
  {
    "text": "शिवरूपतया सर्वं यो वेद स हि तत्त्ववित् ।\nअशिवं वेद यत्किञ्चित्स एव परिमोहितः ॥ ११७॥"
  },
  {
    "text": "शिवादन्यतया किञ्चिदपि यो वेद सोऽधमः ।\nशिवस्यैवापचारं हि कुरुते स पशुर्नरः ॥ ११८॥"
  },
  {
    "text": "शिवरूपतया सर्वं यस्य भाति स्वभावतः ।\nस्वेच्छाचारः समाचारस्तस्य चार्चा च शूलिनः ॥ ११९॥"
  },
  {
    "text": "यथा यथा प्रभा शम्भोः प्रथा सा सा तदर्चनम् ।\nइत्ययत्नेन विज्ञानात्पूज्यते परमेश्वरः ॥ १२०॥"
  },
  {
    "text": "क्रीडया जगदाकारा नान्यतश्चात्मदेवता ।\nक्रीडयैवात्मनाऽऽत्मानं भुङ्क्ते सा तद्धि वेदनम् ॥ १२१॥"
  },
  {
    "text": "इन्द्रियाकारभासा सा विषयाकारभासनम् ।\nक्रीडया देवता भुङ्क्ते स्वत इत्यर्चनं मतम् ॥ १२२॥"
  },
  {
    "text": "परमाद्वैतविज्ञानमिदं भवभयापहम् ।\nभवप्रसादतो लभ्यं भावनारहितं परम् ॥ १२३॥"
  },
  {
    "text": "यथा नक्तन्दृशः सूर्यप्रकाशो नावभासते ।\nतथेदं परमाद्वैतं मनुष्याणां न भासते ॥ १२४॥"
  },
  {
    "text": "प्रसादादेव रुद्रस्य श्रद्धया स्वस्य धैर्यतः ।\nदेशिकालोकनाच्चैव कर्मसाम्ये प्रकाशते ॥ १२५॥"
  },
  {
    "text": "बहुप्रकारं बहुशः श्रुतिः साध्वी सनातनी ।\nएवमेतं महायासादर्थं वदति दुःखिनाम् ॥ १२६॥"
  },
  {
    "text": "शिव एवास्ति नैवान्यदिति यो निश्चयः स्थिरः ।\nसदा स एव सिद्धान्तः पूर्वपक्षास्तथा परे ॥ १२७॥"
  },
  {
    "text": "अयमेव हि वेदार्थो नापरः परमास्तिकाः ।\nगृह्णामि परशुं तप्तं सत्यमेव न संशयः ॥ १२८॥"
  },
  {
    "text": "अयमेव हि सत्यार्थो नापरः परमास्तिकाः ।\nविश्वासार्थं शिवं स्पृष्ट्वा त्रिर्वः शपथयाम्यहम् ॥ १२९॥"
  },
  {
    "text": "अयमेव हि वेदार्थो नापरः परमास्तिकाः ।\nअन्यथा चेत्सुराः सत्यं मूर्धा मेऽत्र पतिष्यति ॥ १३०॥"
  },
  {
    "text": "अयमेव हि सत्यार्थो नापरः परमास्तिकाः ।\nअत्रैव सन्निधिं देवो विश्वासार्थं करिष्यति ॥ १३१॥"
  },
  {
    "text": "सूत उवाच -\nएवमुक्त्वा तु भगवान्ब्रह्मा सर्वहिते रतः ।\nप्रणम्य दण्डवद्भूमौ भक्त्या परवशोऽभवत् ॥ १३२॥"
  },
  {
    "text": "अस्मिन्नवसरे श्रीमाञ्शङ्करः शशिशेखरः ।\nनीलकण्ठो विरूपाक्षः साम्बः साक्षाद्घृणानिधिः ॥ १३३॥"
  },
  {
    "text": "ब्रह्मविष्णुमहेशाद्यैरुपास्यो गुणमूर्तिभिः ।\nआविर्बभूव सर्वज्ञस्तत्रैव सुरसन्निधौ ॥ १३४॥"
  },
  {
    "text": "आसनं विमलं दिव्यं शिवार्हं हैममद्भुतम् ।\nआगतं तत्र भगवानास्ते तस्मिन्यथासुखम् ॥ १३५॥"
  },
  {
    "text": "विष्णुर्विश्वजगत्कर्ता शिवस्यामिततेजसः ।\nबुद्ध्वोद्योगं महाप्रीतस्तत्र सन्निहितोऽभवत् ॥ १३६॥"
  },
  {
    "text": "पुष्पवृष्टिरभवत्पुनः पुनः\n     शब्दितं च मुनिभिः सनातनैः ।\nशुद्धवेदवचनैः सुशोभनै-\n     र्भक्तिमद्भिरपि पूजनं कृतम् ॥ १३७॥"
  },
  {
    "text": "उच्चमन्दमृदुतीव्रकाहलैः\n     शब्दितं च पटहादिभिस्तथा ।\nतालमानकुशलैस्तथा परै-\n     र्भेरिकादिकुशलैः सुघोषितम् ॥ १३८॥"
  },
  {
    "text": "अप्सरोभिरपि नर्तनं कृतं\n     गायनैश्च सहितैर्महत्तरैः ।\nगीतमाशु कविभिश्च कीर्तितं\n     स्थानमीशदृशिगोचरं द्विजाः ॥ १३९॥"
  },
  {
    "text": "विस्मिताश्च मुनयश्च केचन\n     श्रद्धयैव शिरसा च नर्तिताः ।\nमुष्टियुद्धमपि कुर्युरास्तिकाः\n     श्रद्धयैव परया च केचन ॥ १४०॥"
  },
  {
    "text": "मस्तकेन मनुजानतिप्रियान्\n     पृष्ठतश्च चरणेन पाणिना ।\nदण्डरज्जुशिबिकादिभिस्तथा\n     केचिदश्वनिकरैर्वहन्ति च ॥ १४१॥"
  },
  {
    "text": "बन्धनं च निगडैश्च गर्विता\n     मोचनं च मनुजानतिप्रियान् ।\nकुर्युरस्त्रनिकरैश्च केचन\n     च्छेदनं च विवशाश्च केचन ॥ १४२॥"
  },
  {
    "text": "अन्योन्यमालिङ्गनमाचरन्ति\n     प्रियेण केचिन्मुनयश्च केचित् ।\nधावन्ति वेगेन पटं विसृज्य\n     प्रियेण चान्यानपि ताडयन्ति ॥ १४३॥"
  },
  {
    "text": "विलोक्य सर्वं शिवया शिवोऽपि\n     प्रहृष्टचित्तस्तु निवार्य सर्वान् ।\nहरिं विरञ्चिं च सुरानशेषा-\n     नतिप्रियेणैव निरीक्ष्य विप्राः ॥ १४४॥"
  },
  {
    "text": "उवाच सत्यं करुणानिधानः\n     श्रुतिप्रमाणैकसुनिश्चितार्थः ।\nहिताय लोकस्य सुरासुराद्यैः\n     प्रपूजनीयश्च सदा महेशः ॥ १४५॥"
  },
  {
    "text": "ईश्वर उवाच :  \nअहं हि सर्वं न च किञ्चिदन्य-\n     न्निरूपणायामनिरूपणायाम् ।\nइयं हि वेदस्य परा हि निष्ठा\n     ममानुभूतिश्च न संशयश्च ॥ १४६॥"
  },
  {
    "text": "अहं सदाऽधश्च यथाऽहमूर्ध्वं\n     त्वहं पुरस्तादहमेव पश्चात् ।\nअहं च सव्येतरमास्तिकास्तथा\n     त्वहं सदैवोत्तरतोऽन्तरालम् ॥ १४७॥"
  },
  {
    "text": "परोक्षरूपेण सुसंस्थितोऽहं\n     तथाऽपरोक्षेण सुसंस्थितोऽहम् ।\nअनात्मरूपेण सुसंस्थितोऽहं\n     सदात्मरूपेण सुसंस्थितोऽहम् ॥ १४८॥"
  },
  {
    "text": "जैवेन रूपेण सुसंस्थितोऽहम्\n     तथेशरूपेण सुसंस्थितोऽहम् ।\nअज्ञानरूपेण सुसंस्थितोऽहम्\n     विज्ञानरूपेण सुसंस्थितोऽहम् ॥ १४९॥"
  },
  {
    "text": "संसाररूपेण सुसंस्थितोऽहम्\n     कैवल्यरूपेण सुसंस्थितोऽहम् ।\nशिष्यादिरूपेण सुसंस्थितोऽहम्\n     गुर्वादिरूपेण सुसंस्थितोऽहम् ॥ १५०॥"
  },
  {
    "text": "वेदादिरूपेण सुसंस्थितोऽहं\n     स्मृत्यादिरूपेण सुसंस्थितोऽहम् ।\nपुराणरूपेण सुसंस्थितोऽहं\n     कल्पादिरूपेण सुसंस्थितोऽहम् ॥ १५१॥"
  },
  {
    "text": "प्रमातृरूपेण सुसंस्थितोऽहं\n     प्रमाणरूपेण सुसंस्थितोऽहम् ।\nप्रमेयरूपेण सुसंस्थितोऽहं\n     मितिस्वरूपेण सुसंस्थितोऽहम् ॥ १५२॥"
  },
  {
    "text": "कर्तृस्वरूपेण सुसंस्थितोऽहं\n     क्रियास्वरूपेण सुसंस्थितोऽहम् ।\nतद्धेतुरूपेण सुसंस्थितोऽहं\n     फलस्वरूपेण सुसंस्थितोऽहम् ॥ १५३॥"
  },
  {
    "text": "भोक्तृस्वरूपेण सुसंस्थितोऽहं\n     भोगस्वरूपेण सुसंस्थितोऽहम् ।\nतद्धेतुस्वरूपेण सुसंस्थितोऽहं\n     भोग्यस्वरूपेण सुसंस्थितोऽहम् ॥ १५४॥"
  },
  {
    "text": "पुण्यस्वरूपेण सुसंस्थितोऽहं\n     पापस्वरूपेण सुसंस्थितोऽहम् ।\nसुखस्वरूपेण सुसंस्थितोऽहं\n     दुःखस्वरूपेण सुसंस्थितोऽहम् ॥ १५५॥"
  },
  {
    "text": "रुद्रप्रभेदेन सुसंस्थितोऽहं\n     विष्णुप्रभेदेन सुसंस्थितोऽहम् ।\nब्रह्मप्रभेदेन सुसंस्थितोऽहं\n     देवप्रभेदेन सुसंस्थितोऽहम् ॥ १५६॥"
  },
  {
    "text": "मर्त्यप्रभेदेन सुसंस्थितोऽहं\n     तिर्यक्प्रभेदेन सुसंस्थितोऽहं\nकृमिप्रभेदेन सुसंस्थितोऽहं\n     कीटप्रभेदेन सुसंस्थितोऽहम् ॥ १५७॥"
  },
  {
    "text": "वृक्षप्रभेदेन सुसंस्थितोऽहं\n     गुल्मप्रभेदेन सुसंस्थितोऽहम् ।\nलताप्रभेदेन सुसंस्थितोऽहं\n     तृणप्रभेदेन सुसंस्थितोऽहम् ॥ १५८॥"
  },
  {
    "text": "कलाप्रभेदेन सुसंस्थितोऽहं\n     घटप्रभेदेन सुसंस्थितोऽहम् ।\nपटप्रभेदेन सुसंस्थितोऽहं\n     कुड्यादिभेदेन सुसंस्थितोऽहम् ॥ १५९॥"
  },
  {
    "text": "अन्नप्रभेदेन सुसंस्थितोऽहं\n     पानप्रभेदेन सुसंस्थितोऽहम् ।\nवनप्रभेदेन सुसंस्थितोऽहं\n     गिरिप्रभेदेन सुसंस्थितोऽहम् ॥ १६०॥"
  },
  {
    "text": "नदीप्रभेदेन सुसंस्थितोऽहं\n     नदप्रभेदेन सुसंस्थितोऽहम् ।\nसमुद्रप्रभेदेन सुसंस्थितोऽहं\n     तटप्रभेदेन सुसंस्थितोऽहम् ॥ १६१॥"
  },
  {
    "text": "तडागभेदेन सुसंस्थितोऽहं\n     अभ्रप्रभेदेन सुसंस्थितोऽहम् ।\nनक्षत्रभेदेन सुसंस्थितोऽहं\n     ग्रहप्रभेदेन सुसंस्थितोऽहम् ॥ १६२॥"
  },
  {
    "text": "मेघप्रभेदेन सुसंस्थितोऽहं\n     विद्युत्प्रभेदेन सुसंस्थितोऽहम् ।\nयक्षप्रभेदेन सुसंस्थितोऽहं\n     रक्षःप्रभेदेन सुसंस्थितोऽहम् ॥ १६३॥"
  },
  {
    "text": "गन्धर्वभेदेन सुसंस्थितोऽहं\n    सिद्धप्रभेदेन सुसंस्थितोऽहम् ।\nअण्डप्रभेदेन सुसंस्थितोऽहं\n    लोकप्रभेदेन सुसंस्थितोऽहम् ॥ १६४॥"
  },
  {
    "text": "देशप्रभेदेन सुसंस्थितोऽहं\n     ग्रामप्रभेदेन सुसंस्थितोऽहम् ।\nगृहप्रभेदेन सुसंस्थितोऽहं\n     मठप्रभेदेन सुसंस्थितोऽहम् ॥ १६५॥"
  },
  {
    "text": "कटप्रभेदेन सुसंस्थितोऽहं\n     प्राकारभेदेन सुसंस्थितोऽहम् ।\nपुरप्रभेदेन सुसंस्थितोऽहं\n     पुरीप्रभेदेन सुसंस्थितोऽहम् ॥ १६६॥"
  },
  {
    "text": "व्योमादिभेदेन सुसंस्थितोऽहं\n     शब्दादिभेदेन सुसंस्थितोऽहम् ।\nशरीरभेदेन सुसंस्थितोऽहं\n     प्राणप्रभेदेन सुसंस्थितोऽहम् ॥ १६७॥"
  },
  {
    "text": "श्रोत्रादिभेदेन सुसंस्थितोऽहं\n     पदादिभेदेन सुसंस्थितोऽहम् ।\nमनःप्रभेदेन सुसंस्थितोऽहं\n     बुद्धिप्रभेदेन सुसंस्थितोऽहम् ॥ १६८॥"
  },
  {
    "text": "अहम्प्रभेदेन सुसंस्थितोऽहं\n     चित्तप्रभेदेन सुसंस्थितोऽहम् ।\nसङ्घातभेदेन सुसंस्थितोऽहं\n     जन्मादिभेदेन सुसंस्थितोऽहम् ॥ १६९॥"
  },
  {
    "text": "जाग्रत्प्रभेदेन सुसंस्थितोऽहं\n     स्वप्नप्रभेदेन सुसंस्थितोऽहम् ।\nसुषुप्तिभेदेन सुसंस्थितोऽहं\n     तुरीयभेदेन सुसंस्थितोऽहम् ॥ १७०॥"
  },
  {
    "text": "दृश्यप्रभेदेन सुसंस्थितोऽहं\n     द्रष्टृप्रभेदेन सुसंस्थितोऽहम् ।\nसाक्षिस्वरूपेण सुसंस्थितोऽहं\n     सर्वस्वरूपेण सुसंस्थितोऽहम् ॥ १७१॥"
  },
  {
    "text": "अस्तिनास्तिवचनेन भाषितं\n     भातिशब्दपरिभाषितं तथा ।\nभानहीनपरिभाषितं च मे\n     रूपमेव हि न संशयः क्वचित् ॥ १७२॥"
  },
  {
    "text": "शब्दगोचरतया स्थितं सदा\n     शब्दगोचरविहीनरूपतः ।\nयत्स्थितं तदहमेव सन्ततं\n     प्रत्ययेऽपि गतिरेवमेव हि ॥ १७३॥"
  },
  {
    "text": "नित्यशुद्धपरिबुद्धमुक्ततां\n     यस्य नित्यमिति वक्ति वाक् श्रुतेः ।\nतस्य सत्यसुखबोधपूर्णता\n     तथ्यमेव मम नास्ति संशयः ॥ १७४॥"
  },
  {
    "text": "यत्स्वरूपमहमात्मना तथा\n     यत्स्वरूपमिदमात्मनैव तु ।\nभाति तत्तु मम चिद्वपुः सदा\n     भाति नान्यदिति निश्चयो मम ॥ १७५॥"
  },
  {
    "text": "अहं समस्तं मम रूपतः पृथङ्\n     न किञ्चिदस्तीति सुनिश्चयः कृतः ।\nमया तु वेदान्तवचोभिरञ्जसा\n     पितामहेनापि च सत्यमीरितम् ॥ १७६॥"
  },
  {
    "text": "अत्र संशयमतिर्विनश्यति\n     भ्रष्ट एव परमार्थदर्शनात् ।\nअत्र निश्चयमतिस्तु मुच्यते\n     कष्टरूपभवपाशबन्धनात् ॥ १७७॥"
  },
  {
    "text": "सूत उवाच ।\nएवमुक्त्वा महादेवः साम्बः संसारमोचकः ।\nसमालिङ्ग्य महाविष्णुं ब्रह्माणमपि सादरम् ॥ १७८॥"
  },
  {
    "text": "विलोक्य देवानखिलान्विशुद्धेनैव चेतसा ।\nभद्रमस्तु सुरश्रेष्ठा युष्माकमिति चाब्रवीत् ॥ १७९॥"
  },
  {
    "text": "देवाश्च देवदेवेशं प्रसन्नं करुणानिधिम् ।\nपूजयामासुराह्लादात्पत्रपुष्पफलादिभिः ॥ १८०॥"
  },
  {
    "text": "विष्णुर्विश्वजगत्कर्ता विश्वेशाङ्घ्रिसरोरुहम् ।\nस्वमूर्ध्नि भक्त्या निक्षिप्य पुनः परवशोऽभवत् ॥ १८१॥"
  },
  {
    "text": "पितामहोऽपि सर्वात्मा शिवपादाम्बुजद्वयम् ।\nस्वमूर्ध्नि भक्त्या निक्षिप्य पुनः परवशोऽभवत् ॥ १८२॥"
  },
  {
    "text": "देवदेवो महादेवः साम्बः संसारमोचकः ।\nननर्त परमं भावमैश्वरं सम्प्रदर्शयन् ॥ १८३॥"
  },
  {
    "text": "करतालं महादेवी करुणासागरा परा ।\nचकार परमप्रीत्या समालोक्य महेश्वरम् ॥ १८४॥"
  },
  {
    "text": "विष्णुर्ब्रह्मा सुराः सर्वे तत्र सन्निहिता जनाः ।\nसर्वे सन्तोषतस्तत्र नृत्यन्ति स्म यथाबलम् ॥ १८५॥"
  },
  {
    "text": "देवदेवो महादेवो महानन्दोदधिर्द्विजाः ।\nविलोक्य सर्वान्सुप्रीतस्तत्रैवान्तर्हितोऽभवत् ॥ १८६॥"
  },
  {
    "text": "विष्णुर्ब्रह्माणमालिङ्ग्य विलोक्य सकलान्सुरान् ।\nप्रसन्नः पद्मया सार्धं वैकुण्ठमगमत्प्रभुः ॥ १८७॥"
  },
  {
    "text": "ब्रह्माऽपि विस्मयापन्नो विलोक्य सकलान्सुरान् ।\nअवशः सन्पुनश्चाह श्रद्धयैव तु केवलम् ॥ १८८॥"
  },
  {
    "text": "ब्रह्मोवाच ।\nविद्याः सर्वा नृणां साक्षात्संसारस्य प्रवर्तिकाः ।\nआत्मविद्या तु संसारतमसः प्रतिघातिनी ॥ १८९॥"
  },
  {
    "text": "आत्मविद्याविहीनस्य शोकसागर एव हि ।\nमुक्तिरेवात्मनिष्ठस्य नास्ति संशयकारणम् ॥ १९०॥"
  },
  {
    "text": "यत्रान्यत्पश्यति प्राणी श‍ृणोत्यन्यत्तथैव च ।\nअन्यज्जानाति चाल्पं तद्यदल्पं मर्त्यमेव तत् ॥ १९१॥"
  },
  {
    "text": "यत्र पश्यति नान्यच्च न श‍ृणोत्यन्यदास्तिकाः ।\nअन्यच्च न विजानाति स भूमा सुरपुङ्गवाः ॥ १९२॥"
  },
  {
    "text": "यो वै भूमा सुखं तद्धि तद्धि कैवल्यमुत्तमम् ।\nनाल्पे चास्ति सुखं तस्मान्महाद्वैतपरो भवेत् ॥ १९३॥"
  },
  {
    "text": "महाद्वैतपरस्यास्य न नाशो जन्म नैव च ।\nनैव गत्यागती नान्यद्बन्धनं न विमोचनम् ॥ १९४॥"
  },
  {
    "text": "अत्रैव लीयते सम्यक्सर्वमात्मतया स्वतः ।\nघृतकाठिन्यवत्स्वप्नप्रपञ्चप्रतिभासवत् ॥ १९५॥"
  },
  {
    "text": "सर्वमेतदतिशोभनं परं केवलं करुणयैव भाषितम् ।\nदेवदेवचरणप्रसादतो नेतरद्धि कथनीयमस्ति वः ॥ १९६॥"
  },
  {
    "text": "इति ब्रह्मगीतासूपनिषत्सु\nआदेशकथनं नाम पञ्चमोऽध्यायः ॥ ५॥"
  },
  {
    "text": "॥ अथ षष्ठोऽध्यायः ॥"
  },
  {
    "text": "॥ दहरोपासनविवरणम् ॥"
  },
  {
    "text": "ब्रह्मोवाच ।\nअस्मिन्ब्रह्मपुरे वेश्म दहरं यदिदं सुराः ।\nपुण्डरीकं तु तन्मध्य आकाशो दहरोऽस्ति तु ॥ १॥"
  },
  {
    "text": "स शिवः सच्चिदानन्दः सोऽन्वेष्टव्यो मुमुक्षिभिः ।\nस विजिज्ञासितव्यश्च विना सङ्कोचमास्तिकाः ॥ २॥"
  },
  {
    "text": "स्वाभिव्यञ्जकसङ्कोचत्सङ्कोचप्रतिभाऽऽत्मनः ।\nन स्वरूपेण चिद्रूपं सर्वव्यापि सदा खलु ॥ ३॥"
  },
  {
    "text": "ज्ञातरूपेण चाज्ञातस्वरूपेण च साक्षिणः ।\nसर्वं भाति तदाभाति ततस्तद्व्यापि सर्वदा ॥ ४॥"
  },
  {
    "text": "स्वयं सेद्धुमशक्यं हि जडात्मकमिदं जगत् ।\nचित्सम्बन्धबलेनैव खलु भाति न चान्यथा ॥ ५॥"
  },
  {
    "text": "अतोऽवभास्यं सकलं व्याप्य तद्भासकः शिवः ।\nस्वतो व्यापी न चाव्यापी सङ्कोचश्चान्यसङ्गमात् ॥ ६॥"
  },
  {
    "text": "यावान्वा अयमाकाशस्तावानाकाश आन्तरः ।\nद्यावापृथ्वी उभे अस्मिन्नन्तरेव समाहिते ॥ ७॥"
  },
  {
    "text": "उभावग्निश्च वायुश्च सूर्याचन्द्रमसावुभौ ।\nनक्षत्राणि च विद्युच्च यच्चास्तित्वेन भासते ॥ ८॥"
  },
  {
    "text": "यच्च नास्तितया भाति सर्वं तस्मिन्समाहितम् ।\nअतः सर्वाश्रयः शम्भुः सर्वव्यापी स्वभावतः ॥ ९॥"
  },
  {
    "text": "एष आत्मा परो व्यापी पाप्मभिः सकलैः सदा ।\nअसौ चा(ना)पहतः साक्षी विमृत्युर्विजरः सुराः ॥ १०॥"
  },
  {
    "text": "विशोको विजिघत्सोऽपिपासः सत्यादिलक्षणः ।\nसत्यकामस्तथा सत्यसङ्कल्पश्च सुरर्षभाः ॥ ११॥"
  },
  {
    "text": "यथा कर्मजिता लोकाः क्षीयन्ते भुवि सत्तमाः ।\nतथा पुण्यजिता लोकाः क्षीयन्ते हि परत्र च ॥ १२॥"
  },
  {
    "text": "येऽविदित्वा परात्मानं व्रजन्ति सकलाः क्रियाः ।\nतेषां सर्वेषु लोकेषु कामचारो न विद्यते ॥ १३॥"
  },
  {
    "text": "ये विदित्वा परात्मानं व्रजन्तीव क्रियाः स्थिताः ।\nतेषां सर्वेषु लोकेषु कामचारस्तु विद्यते ॥ १४॥"
  },
  {
    "text": "यथा हिरण्यं निहितं क्षेत्रज्ञानविवर्जिताः ।\nउपर्युपरि गच्छन्त्यो न विन्देयुः प्रजा इमाः ॥ १५॥"
  },
  {
    "text": "तथा सुषुप्तौ गच्छन्तो ब्रह्मलोकं स्वयम्प्रभम् ।\nन विन्दन्ति महामोहादहो मोहस्य वैभवम् ॥ १६॥"
  },
  {
    "text": "अयं हृदि स्थितः साक्षी सर्वेषामविशेषतः ।\nतेनायं हृदयं प्रोक्तं शिवः संसारमोचकः ॥ १७॥"
  },
  {
    "text": "य एवं वेद स स्वर्गं लोकमेति न संशयः ।\nअस्माच्छरीरादुत्थाय सुषुप्तौ यः सुरर्षभाः ॥ १८॥"
  },
  {
    "text": "परं ज्योतिःस्वरूपं तं शिवं सम्पद्यते सुराः ।\nअभिनिष्पद्यते स्वेन रूपेणैव स्वभावतः ॥ १९॥"
  },
  {
    "text": "एष आत्मा न चैवान्यः सत्यमेव मयोदितम् ।\nएतदेवामृतं साक्षादभयं ब्रह्म हे सुराः ॥ २०॥"
  },
  {
    "text": "य आत्मा दहराकाशः स सेतुर्विधृतिः सुराः ।\nअसम्भेदाय लोकानामेषामेतं महेश्वरम् ॥ २१॥"
  },
  {
    "text": "अहोरात्रे न तरतो न मृत्युर्न जराऽपि च ।\nन शोको नैव सुकृतं न दुष्कृतमपीश्वराः ॥ २२॥"
  },
  {
    "text": "अतः सर्वे निवर्तन्ते पाप्मानः सुरपुङ्गवाः ।\nएषोऽपहतपाप्मा हि ब्रह्मलोकः स्वयम्प्रभः ॥ २३॥"
  },
  {
    "text": "तस्माद्वै सेतुमेतं तु तीर्त्वाऽन्धः सन्सुरर्षभाः ।\nभवत्यनन्धो विद्धः सन्नविद्धस्तद्वदेव तु ॥ २४॥"
  },
  {
    "text": "य एषो दहराकाश इत्युक्तः परमेश्वरः ।\nस देहादिविशेषेभ्यः पृथग्भूतः सनातनः ॥ २५॥"
  },
  {
    "text": "जाग्रत्स्वप्नसुषुप्ताख्याऽवस्था या भाति देहिनाम् ।\nतस्या अपि महादेवः साक्षी भिन्नः स्वयम्प्रभः ॥ २६॥"
  },
  {
    "text": "तस्मिन्नध्यस्तरूपेण सा विभाति न भाति च ॥ २७॥"
  },
  {
    "text": "स्वदृश्येन शरीरेण सशरीरस्य सर्वदा ।\nप्रियाप्रियाभ्यां सम्बन्धो भवत्येव न संशयः ॥ २८॥"
  },
  {
    "text": "अशरीरं वाव सन्तं विद्यया न प्रियाप्रिये ।\nस्पृशतः सत्यमेवोक्तं नात्र सन्देहकारणम् ॥ २९॥"
  },
  {
    "text": "य एष दहराकाशः स एव सुरपुङ्गवाः ।\nनामरूपस्य निर्माता तदेव ब्रह्म शाश्वतम् ॥ ३०॥"
  },
  {
    "text": "अमृतं च तदेवैतत्स आत्मा सर्वदेहिनाम् ।\nततो नान्यत्परं किञ्चिन्नापरं चास्ति किञ्चन ॥ ३१॥"
  },
  {
    "text": "स एव सर्वरूपेण विभाति न विभाति च ।\nअहो रुद्रस्य देवस्य पूर्णता को नु वेद ताम् ॥ ३२॥"
  },
  {
    "text": "यथा मृत्स्वविकारेषु तत्तद्रूपेण संस्थिता ।\nतथा सर्वत्र तत्साक्षी तत्तद्रूपेण संस्थितः ॥ ३३॥"
  },
  {
    "text": "यथा वारिविकारेषु जलं तत्तत्स्वरूपतः ।\nतथा सर्वत्र तत्साक्षी तत्तद्रूपेण संस्थितः ॥ ३४॥"
  },
  {
    "text": "यथाऽग्निः स्वविकारेषु तत्तद्रूपेण संस्थितः ।\nतथा सर्वत्र तत्साक्षी तत्तद्रूपेण संस्थितः ॥ ३५॥"
  },
  {
    "text": "यथा वा स्वविकारेषु वायुस्तत्तत्स्वरूपतः ।\nतथा सर्वत्र तत्साक्षी तत्तद्रूपेण संस्थितः ॥ ३६॥"
  },
  {
    "text": "यथा वा सर्वगं व्योम स्वाकाराणैव संस्थितम् ।\nतथा सर्वात्मकः साक्षी साक्षिरूपेण संस्थितः ॥ ३७॥"
  },
  {
    "text": "घटाकाशादिभेदेन विभिन्नोऽप्यविभागवान् ।\nआकाशस्तद्वदीशानो  विभिन्नोऽप्यविभागवान् ॥ ३८॥"
  },
  {
    "text": "महादेवोऽविभागेन विभागेन च भासते ।\nअन्यथा चेन्महादेवो महादेवः कथं भवेत् ॥ ३९॥"
  },
  {
    "text": "महादेवो महादेव एव नैवामहानयम् ।\nतथा सति महादेव एव सर्वं न चापरम् ॥ ४०॥"
  },
  {
    "text": "येन केनापि रूपेण यद्यद्भाति न भाति च ।\nतेन तेनैव रूपेण शिव एवावभासते ॥ ४१॥"
  },
  {
    "text": "यथाभातेन रूपेण शिव एवेति या मतिः ।\nसा शिवा परमा संविन्नापरा न हि संशयः ॥ ४२॥"
  },
  {
    "text": "अहमिति शिवसत्यचिद्घनः\n     स्फुरति सदा पृथगस्ति नैव वस्तु ।\nइदमिति वपुषा च तेन बन्धनं\n     न हि मनुजस्य विमोचनं च किञ्चित् ॥ ४३॥"
  },
  {
    "text": "शिव इति सकलं यदा विभासते\n     न च मरणं जननं तदाऽस्ति किञ्चित् ।\nइति हृदये वचनं मदीयमेत-\n     न्निशितमतिः सततं निधाय तिष्ठेत् ॥ ४४॥"
  },
  {
    "text": "परमशिवः परमेश्वरः प्रसन्नो\n     यदि विमला परमानुभूतिरेषा ।\nन हि सकलैर्विमलैरुपायवृन्दै-\n     र्न च हरिणा न मया न चापरेण ॥ ४५॥"
  },
  {
    "text": "परमशिवः परमेश्वरः स्वतन्त्रो\n     यदि कुरुते मनुजस्य वेदनं हि तत् ।\nपरमपदं विमलं प्रयाति मर्त्यो\n     यदि कुरुते न शिवः प्रयाति बन्धम् ॥ ४६॥"
  },
  {
    "text": "दिनकरकिरणैर्हि शार्वरं तमो\n     निबिडतरं झटिति प्रणाशमेति ।\nघनतरभवकारणान्तरं तमः\n     शिवदिनकृत्प्रभया न चापरेण ॥ ४७॥"
  },
  {
    "text": "हरिरहमप्यपरे सुरासुराद्याः\n     परमशिवप्रभया तिरस्कृताश्च ।\nरविकिरणैरखिलान्यहानि यद्वत्\n     परमशिवः स्वत एव बोधकारी ॥ ४८॥"
  },
  {
    "text": "शिवचरणस्मरणेन पूजया च\n     स्वकतमसः परिमुच्यते हि जन्तुः ।\nन हि मरणप्रभवप्रणाशहेतुः\n     शिवचरणस्मरणादृतेऽस्ति किञ्चित् ॥ ४९॥"
  },
  {
    "text": "परमशिवः खलु नः समस्तहेतुः\n     परमशिवः खलु नः समस्तमेतत् ।\nपरमशिवः खलु नः स्बरूपभूतः\n     परमशिवः खलु नः प्रमाणभूतः ॥ ५०॥"
  },
  {
    "text": "परमशिवः सकलागमादिनिष्ठः\n     परमशिवः परमानुभूतिगम्यः ।\nपरमशिवः परमानुभूतिरूपः\n     परमशिवः परमानुभूतिदश्च ॥ ५१॥"
  },
  {
    "text": "परमशिवसमुद्रेऽहं हरिः सर्वदेवा\n     मनुजपशुमृगाद्याः शीकरा एव सत्यम् ।\nविमलमतिभिरेवं वेदवेदान्तनिष्ठै-\n     र्हृदयकुहरनिष्ठं वेदितुं शक्यते हि ॥ ५२॥"
  },
  {
    "text": "मायाबलेनैव हरिं शिवेन\n     समानमाहुः पुरुषाधमाश्च ।\nमोहेन केचिन्मम साम्यमाहु-\n     र्माया तु शैवी खलु दुस्तरेयम् ॥ ५३॥"
  },
  {
    "text": "खद्योतो यदि चण्डभानुसदृशस्तुल्यो हरिः शम्भुना\n     किम्पाको यदि चन्दनेन सदृशस्तुल्योऽहमीशेन च ।\nअज्ञानं यदि वेदनेन सदृशं देवेन तुल्या जनाः\n     किं वक्ष्ये सुरपुङ्गवा अहमहो मोहस्य दुश्चेष्टितम् ॥ ५४॥"
  },
  {
    "text": "अतः शिवेनैव समस्तमेत-\n     द्भवत्यनन्तेन न चापरेण ।\nशिवस्वभावेन शिवः समस्तं\n     शिवप्रभावेन जगद्विचित्रम् ॥ ५५॥"
  },
  {
    "text": "तत्त्वदृक्सकलमद्वयं सदा\n     पश्यति स्म परिमोहितः पुमान् ।\nकष्टशिष्टघटकुड्यरूपतः\n     कष्टमेव खलु तस्य वेदनम् ॥ ५६॥"
  },
  {
    "text": "इदं जगदिति स्वतः सकलजन्तोः प्रतीतिर्दृढा\n      परं जगदिति स्फुरत्यमलबोधस्वभावेन च ।\nइदं हि परिवेदनं विमलचित्तस्य पुंसः सदा\n     भवं तरति मानवः परमबोधेन चैतेन हि ॥ ५७॥"
  },
  {
    "text": "छन्दोगश्रुतिमस्तके विनिहितं विज्ञानमेतन्मया\n     जन्तूनामविवेकिनामतितरामज्ञानविध्वस्तये ।\nकारुण्यादमराधिपा अतिशुभब्रह्मामृतावाप्तये\n     देवानामधिपाधिपस्य वचनादुक्तं महेशस्य च ॥ ५८॥"
  },
  {
    "text": "इति ब्रह्मगीतासूपनिषत्सु दहरोपासनविवरणं\nनाम षष्ठोऽध्यायः ॥ ६॥"
  },
  {
    "text": "॥ अथ सप्तमोऽध्यायः ॥"
  },
  {
    "text": "॥ वस्तुस्वरूपविचारः ॥"
  },
  {
    "text": "ब्रह्मोवाच ।\nअस्ति तत्त्वं परं साक्षादक्षरं क्षरवस्तुनाम् ।\nअधिष्ठानमनौपम्यमवाङ्मनसगोचरम् ॥ १॥"
  },
  {
    "text": "तस्मिन्सुविदिते सर्वं विज्ञातं स्यादिदं सुराः ।\nतदात्मकत्वात्सर्वस्य नास्त्येव हि भिदा स्वतः ॥ २॥"
  },
  {
    "text": "द्वे विद्ये वेदितव्ये हि परा चैवापरापि च ।\nतत्रापरा तु विद्यैषा ऋग्वेदो यजुरेव च ॥ ३॥"
  },
  {
    "text": "सामवेदस्तथाऽथर्ववेदः शिक्षा सुरर्षभाः ।\nकल्पो व्याकरणं चैव निरुक्तं छन्द एव च ।\nज्योतिषं च तथाऽनात्मविषया अपि बुद्धयः ॥ ४॥"
  },
  {
    "text": "अथैषा परविद्या सा यया तत्परमक्षरम् ।\nगम्यते सुदृढं प्राज्ञैः साक्षाच्छम्भोः प्रसादिभिः ॥ ५॥"
  },
  {
    "text": "यत्तदद्रेश्यमग्राह्यमगोत्रं रूपवर्जितम् ।\nअचक्षुः श्रोत्रमत्यर्थं तदपाणिपदं सदा ॥ ६॥"
  },
  {
    "text": "नित्यं विभुं सर्वगतं सुसूक्ष्मं च तदव्ययम् ।\nयद्भूतयोनिं धीमन्तः परिपश्यन्ति चात्मना ॥ ७॥"
  },
  {
    "text": "यथोर्णनाभिः सृजते गृह्णते च सुरर्षभाः ।\nयथा पृथ्व्यामोषधयः सम्भवन्ति यथा सतः ॥ ८॥"
  },
  {
    "text": "पुरुषात्केशलोमानि तथा चैवाक्षरात्सुराः ।\nविश्वं सम्भवतीहैव तत्सर्वं स्वपनोपमम् ॥ ९॥"
  },
  {
    "text": "तपसा चीयते ब्रह्म तदन्नमभिजायते ।\nअन्नात्प्राणो मनः सत्यं लोकाः कर्मसु चामृतम् ॥ १०॥"
  },
  {
    "text": "यः सर्वज्ञः सर्वविद्यो यस्य ज्ञानमयं तपः ॥ ११॥"
  },
  {
    "text": "तस्मादेतत्सुरा ब्रह्म नामरूपान्नपूर्वकम् ।\nजायते सत्यवत्स्वप्नप्रपञ्चोपममेव तत् ॥ १२॥"
  },
  {
    "text": "तदेतदक्षरं सत्यं तद्विज्ञाय विमुच्यते ।\nकर्मणा नास्ति तत्प्राप्तिः संसारस्य विनाशनम् ।\nप्लवा ह्येते सुरा यज्ञा अदृढाश्च न संशयः ॥ १३॥"
  },
  {
    "text": "एभिरेव परं श्रेय इति जानन्ति ये जनाः ।\nते मूढा अनिशं मृत्युं जरां चैवापियन्ति हि ॥ १४॥"
  },
  {
    "text": "कर्मनिष्ठाः स्वयं धीरा मर्त्याः पण्डितमानिनः ॥ १५॥"
  },
  {
    "text": "मूढा एव न विद्वांसस्तेषां नास्ति परा गतिः ।\nअन्धेनैव यथा चान्धा नीयमानाः सुदारुणे ॥ १६॥"
  },
  {
    "text": "अन्धकूपे पतन्त्येव तथा कर्मरता जनाः ।\nकर्मनिष्ठा स्वयं सर्वे कृतार्था इति मोहिताः ॥ १७॥"
  },
  {
    "text": "अभिमन्यन्ति ते कर्मक्षये वश्यं पतन्ति हि ।\nविना नास्ति परं ज्ञानं तेषां कैवल्यमुत्तमम् ॥ १८॥"
  },
  {
    "text": "इष्टापूर्तं मन्यमाना वरिष्ठमिति ये जनाः ।\nते मूढाः परमं श्रेयो नैव यान्ति न संशयः ॥ १९॥"
  },
  {
    "text": "अनेकजन्मसंसिद्धः श्रौतस्मार्तपरायणः ।\nअनित्यमिति विज्ञाय जगद्वैराग्यमाप्नुयात् ॥ २०॥"
  },
  {
    "text": "ज्ञानादेव हि संसारविनाशो नैव कर्मणा ।\nइति ज्ञात्वा शिवज्ञानसिद्ध्यर्थं पुनरास्तिकाः ॥ २१॥"
  },
  {
    "text": "श्रोत्रियं ब्रह्मनिष्ठं च गुरुं गच्छेत्प्रियेण च ।\nगुरुस्तस्मै परां विद्यां दद्याच्च सुरपुङ्गवाः ॥ २२॥"
  },
  {
    "text": "विस्फुलिङ्गा यथा चाग्नेः सुदीप्तात्प्रभवन्ति च ।\nअपियन्ति तथा भावा अक्षरे शिवसञ्ज्ञके ॥ २३॥"
  },
  {
    "text": "दिव्यो ह्यमूर्तः पुरुषः सबाह्याभ्यन्तरो ह्यजः ।\nअप्राणो ह्यमनाः शुभ्रो मायाया जीवतः परः ॥ २४॥"
  },
  {
    "text": "एतस्माज्जायते प्राणो मनः सर्वेन्द्रियाणि च ।\nखं वायुर्ज्योतिरापश्च भूमिर्विश्वस्य धारिणी ॥ २५॥"
  },
  {
    "text": "अग्निर्मूर्धा चक्षुषी चन्द्रसूर्यौ\n     दिशः श्रोत्रे वाग्विवृताश्च वेदाः ।\nवायुः प्राणो हृदयं विश्वमस्य\n     पद्भ्यां भूमिः शङ्करोऽयं हि सत्यः ॥ २६॥"
  },
  {
    "text": "तस्मादग्निः समिधो यस्य सूर्यः\n     सोमाद्वृष्टिश्चौषधयः पृथिव्याम् ।\nपुमान् रेतः सिञ्चति योषितायां\n     बह्वीः प्रजा बहुधा सम्प्रसूताः ॥ २७॥"
  },
  {
    "text": "तस्मादृचः साम यजूंषि दीक्षा\n     यज्ञाश्च सर्वे क्रतवो दक्षिणाश्च ।\nसंवत्सरो यजमानश्च लोकः\n     सोमो यत्र पवते यत्र सूर्यः ॥ २८॥"
  },
  {
    "text": "तस्माद्देवा बहुधा सम्प्रसूताः\n     साध्या मर्त्याः पशवः पक्षिणश्च ।\nप्राणापानौ व्रीहियवौ तपश्च\n     श्रद्धा सत्यं ब्रह्मचर्यं विधिश्च ॥ २९॥"
  },
  {
    "text": "तस्मात्प्राणा अर्चिषः सप्त होमाः\n     सुरश्रेष्ठाः समिधः सप्त चैव ।\nलोकाः सर्वे चोद्भवन्त्याशु पूर्वं\n     यथा तद्वत्स्वप्नतुल्यं तथाऽपि ॥ ३०॥"
  },
  {
    "text": "अतः समुद्रा गिरयश्च नद्य-\n     स्तथा सर्वा ओषधयो रसाश्च ।\nसर्वस्यात्मा सर्वसाक्षी परात्मा\n     नित्यानन्दोऽयं पुराणः सुपूर्णः ॥ ३१॥"
  },
  {
    "text": "इदं सकलमास्तिकाः पुरुष एव नैवापरं\n     न किञ्चिदपरं ततः सकलमस्ति सत्यं हि तत् ।\nइदं हि मम वेदनं मुनिगणस्य शम्भोर्हरे-\n     र्न कश्चिदपि संशयः श्रुतिमतस्य युक्तः खलु ॥ ३२॥"
  },
  {
    "text": "अहो विषयमायया मरणपूर्वदुःखोदधौ\n     पतन्ति मनुजा अमी परशिवस्य विद्यां विना ।\nतरन्ति जननार्णवं परशिवस्य विद्याबला-\n     दिदं तु शिववेदनं शिवपदस्य देवाबलात् ॥ ३३॥"
  },
  {
    "text": "गुहायां निहितं साक्षादक्षरं वेद चेन्नरः ।\nछित्त्वाऽविद्यामहाग्रन्थिं शिवं गच्छेत्सनातनम् ॥ ३४॥"
  },
  {
    "text": "तदेतदक्षरं ब्रह्म स प्राणस्तदु वाङ्मनः ।\nतदेतदमृतं सत्यं तद्वेद्धव्यं मनीषिभिः ॥ ३५॥"
  },
  {
    "text": "धनुस्तारं शरो ह्यात्मा ब्रह्म तल्लक्ष्यमुच्यते ।\nअप्रमत्तेन वेद्धव्यं शरवत्तन्मयो भवेत् ॥ ३६॥"
  },
  {
    "text": "लक्ष्यं सर्वगतं चैव शरोऽयं सर्वतोमुखः ।\nवेद्धा सर्वगतश्चैव विद्धं लक्ष्यं न संशयः ॥ ३७॥"
  },
  {
    "text": "आत्मानमरणिं कृत्वा प्रणवं चोत्तरारणिम् ।\nध्याननिर्मथनाभ्यासाद्देव पश्येन्निगूढवत् ॥ ३८॥"
  },
  {
    "text": "द्यौरन्तरिक्षं भूमिश्च मनः प्राणः सुरोत्तमाः ।\nयस्मिन्नोतं तमेवैकं विद्यात्प्राज्ञः समाहितः ॥ ३९॥"
  },
  {
    "text": "ब्रह्मैकविषयां वाचं वदेत्सततमास्तिकाः ।\nअन्या वाचस्त्यजेदेष सेतुरेवामृतस्य च ॥ ४०॥"
  },
  {
    "text": "यः सर्वज्ञः सर्वविद्यो यस्यैष महिमा भुवि ।\nदिव्ये ब्रह्मपुरे व्योम्नि शिवः साक्षात्प्रतिष्ठितः ॥ ४१॥"
  },
  {
    "text": "मनोमयः प्राणशरीरनेता\n     प्रतिष्ठितः सर्वहृदम्बुजान्तः ।\nतद्विज्ञानेन परिमुच्यन्ति धीरा\n     यद्भाति चानन्दवपुः स्वभावात् ॥ ४२॥"
  },
  {
    "text": "भिद्यते हृदयग्रन्थिश्छिद्यन्ते सर्वसंशयाः ।\nक्षीयन्ते चास्य कर्माणि तस्मिन्दृष्टे परावरे ॥ ४३॥"
  },
  {
    "text": "हिरण्मये परे कोशे विरजं ब्रह्म निष्कलम् ।\nतच्छुभ्रं ज्योतिषां ज्योतिस्तद्यदात्मविदो विदुः ॥ ४४॥"
  },
  {
    "text": "न तत्र सूर्यश्चन्द्रश्च तारका विद्युतोऽनलः ।\nविभान्ति शङ्करे साक्षात्स्वयम्भाने चिदात्मके ॥ ४५॥"
  },
  {
    "text": "तमेव सकलं भान्तमनुभाति स्वभावतः ।\nतस्य भासा सर्वमिदं विभाति तत एव हि ॥ ४६॥"
  },
  {
    "text": "न तत्र चन्द्रार्कवपुः प्रकाशते\n     न वान्ति वाताः सकलाश्च देवताः ।\nस एष देवः कृतभूतभावनः\n     स्वयं विशुद्धो विरजः प्रकाशते ॥ ४७॥"
  },
  {
    "text": "ब्रह्मैवेदममृतं तत्पुरस्ता-\n     द्ब्रह्मानन्तं परमं चैव पश्चात् ।\nब्रह्मानन्तं परमं दक्षिणे च\n     ब्रह्मानन्तं परमं चोत्तरे च ॥ ४८॥"
  },
  {
    "text": "द्वौ सुपर्णौ शरीरेऽस्मिन्\n     जीवेशाख्यौ सह स्थितौ ।\nतयोर्जीवः फलं भुङ्क्ते\n     कर्मणो न महेश्वरः ॥ ४९॥"
  },
  {
    "text": "केवलं साक्षिरूपेण विना भोगं महेश्वरः ।\nप्रकाशते स्वयम्भेदः कल्पितो मायया तयोः ॥ ५०॥"
  },
  {
    "text": "यथाकाशो घटाकाशमहाकाशमभेदतः ।\nकल्पितः परचिज्जीवः शिवरूपेण कल्पितः ॥ ५१॥"
  },
  {
    "text": "तत्त्वतश्चिच्छिवः साक्षाच्चिज्जीवश्च ततः सदा ।\nचिच्चिदाकारतोऽभिन्ना न भिन्न चित्त्वहानितः ॥ ५२॥"
  },
  {
    "text": "चितश्चिन्न चिदाकाराद्भिद्यते जडरूपतः ।\nभिद्यते चेज्जडे भेदश्चिदेका सर्वदा खलु ॥ ५३॥"
  },
  {
    "text": "तर्कतश्च प्रमाणाच्च चिदेकत्वे व्यवस्थिते ।\nअपि पापवतां पुंसां विपरीता मतिर्भवेत् ॥ ५४॥"
  },
  {
    "text": "श्रौतस्मार्तसमाचारैर्विशुद्धस्य महात्मनः ।\nप्रसादादेव रुद्रस्य चिदेकत्वे मतिर्भवेत् ॥ ५५॥"
  },
  {
    "text": "चिदेकत्वपरिज्ञानान्न शोचति न मुह्यति ।\nअद्वैतं परमानन्दं शिवं याति तु केवलम् ॥ ५६॥"
  },
  {
    "text": "शिवस्थाने शरीरेऽस्मिन्स्थितोऽपि स्वात्ममायया ।\nदुःखादिसागरे मग्नो मुह्यमानश्च शोचति ॥ ५७॥"
  },
  {
    "text": "स्वस्मादन्यतया भातमीशं स्वेनैव सेवितम् ।\nअधिष्ठानं समस्तस्य जगतः सत्यचिद्घनम् ॥ ५८॥"
  },
  {
    "text": "अहमस्मीति निश्चित्य वीतशोको भवत्ययम् ।\nअस्य चिन्मात्ररूपस्य स्वस्य सर्वस्य साक्षिणः ॥ ५९॥"
  },
  {
    "text": "महिमानं यदा वेद परमाद्वैतलक्षणम् ।\nतदैव विद्यया साक्षाद्वीतशोको भवत्ययम् ॥ ६०॥"
  },
  {
    "text": "ब्रह्मयोनिं सदा पूर्णं रुक्मवर्णं महेश्वरम् ।\nअपश्यन्नेव पश्यन्तं कर्तृत्वेन प्रकाशितम् ॥ ६१॥"
  },
  {
    "text": "अनेककोटिभिः कल्पैरर्जितैः पुण्यकर्मभिः ।\nतर्कतश्च प्रमाणाच्च प्रसादात्परमेश्वरात् ॥ ६२॥"
  },
  {
    "text": "पश्यति श्रद्धया चापि यदा विद्वान्सुरर्षभाः ।\nपुण्यपापे विधूयायमसक्तः सर्वहेतुभिः ॥ ६३॥"
  },
  {
    "text": "सर्वाकारतया साम्यं परमाद्वैतलक्षणम् ।\nउपैति नात्र सन्देहः कर्तव्यश्च मनीषिभिः ॥ ६४॥"
  },
  {
    "text": "चिन्मात्रं हि सदा रूपमुभयोः शिवजीवयोः ।\nतथा सति कथं साम्यं चिन्मात्रे भेदवर्जिते ॥ ६५॥"
  },
  {
    "text": "उपाधियुक्तरूपे तु तयोः साम्यं भवेद्यदि ।\nतदाऽपि नैव साम्यं स्याज्जीवस्य परमात्मनः ॥ ६६॥"
  },
  {
    "text": "महाकाशसमत्वं तु घटाकाशस्य सर्वथा ।\nयथा नास्ति तथा साम्यं न जीवस्य शिवेन तु ॥ ६७॥"
  },
  {
    "text": "अस्तु वा साम्यमीशेन जीवस्यास्य तदाऽपि तु ।\nकर्मणा विद्यया वा तत्साम्यं सिध्यति नान्यथा ॥ ६८॥"
  },
  {
    "text": "कर्मणा चेद्विनाशः स्यात्कर्मसाध्यं हि नश्वरम् ।\nविद्ययैव तु चेत्साम्यं पुरस्तादेव चास्ति हि ॥ ६९॥"
  },
  {
    "text": "पुरस्तादेव सिद्धस्य बोधकं खलु वेदनम् ।\nअभूतार्थस्य चोत्पत्तिं न करोति कदाचन ॥ ७०॥"
  },
  {
    "text": "तत्रैवं सति साम्यं तु तयोः सर्वात्मनैव तु ।\nपुरस्तादेव चास्त्येव तदाऽपि शिवजीवयोः ॥ ७१॥"
  },
  {
    "text": "पुरस्तादेव कैवल्यं लक्षणैकत्वतोऽस्ति च ।\nतथा सति शिवो भिन्नो विद्ययाऽभिन्नवत्स्थितः ॥ ७२॥"
  },
  {
    "text": "विद्यया तद्विनाशेन स्वसाम्यं याति नान्यथा ।\nअतः साम्यं तयोः साक्षादैक्यमेव न चेतरत् ॥ ७३॥"
  },
  {
    "text": "एवं जीवः स्वकं रूपं शिवं पश्यति चेद्दृढम् ।\nस्वात्मन्येव रतिं क्रीडामन्यच्च कुरुते सदा ॥ ७४॥"
  },
  {
    "text": "बहिश्चेष्टा च मय्येव शिवे सत्यसुखात्मके ।\nइति जानाति सर्वं तु स्वात्मनैव हि भासते ॥ ७५॥"
  },
  {
    "text": "स्वात्मनैव स्वयं सर्वं यदा पश्यति निर्भयः ।\nतदा मुक्तो न मुक्तश्च बद्धस्य हि विमुक्तता ॥ ७६॥"
  },
  {
    "text": "एवं रूपा परा विद्या सत्येन तपसाऽपि च ।\nब्रह्मचर्यादिभिर्धर्मैर्लभ्या वेदोक्तवर्त्मना ॥ ७७॥"
  },
  {
    "text": "शरीरेऽन्तः स्वयञ्ज्योतिःस्वरूपं स्वकमैश्वरम् ।\nक्षीणदोषाः प्रपश्यन्ति नेतरे माययाऽऽवृताः ॥ ७८॥"
  },
  {
    "text": "एवं रूपपरिज्ञानं यस्यास्ति परयोगिनः ।\nकुत्रचिद्गमनं नास्ति तस्य सम्पूर्णरूपिणः ॥ ७९॥"
  },
  {
    "text": "आकाशमेकं सम्पूर्णं कुत्रचिन्नैव गच्छति ।\nतद्वत्स्वात्मविभुत्वज्ञः कुत्रचिन्नैव गच्छति ॥ ८०॥"
  },
  {
    "text": "न चक्षुषा गृह्यते नापि वाचा\n     नान्यैर्देवैस्तपसा कर्मणा वा ।\nज्ञानप्रसादेन विशुद्धसत्त्वः\n     स निष्कलं पश्यति रूपमैशम् ॥ ८१॥"
  },
  {
    "text": "ध्यानेन परमेशस्य साम्बमूर्तिधरस्य च ।\nस्वनिष्कलपरिज्ञानं जायते नान्यहेतुना ॥ ८२॥"
  },
  {
    "text": "एष आत्मा सुसूक्ष्मोऽपि वेदितव्योऽग्र्यया धिया ।\nपञ्चधा सन्निविष्टोऽसुर्यस्मिन्सर्वाश्रये सुराः ॥ ८३॥"
  },
  {
    "text": "संविभाति स्वचित्तेन यं यं लोकं विशुद्धधीः ।\nसदा कामयते यांश्च तज्जयत्यखिलं ततः ॥ ८४॥"
  },
  {
    "text": "तस्मादात्मविदं साक्षादीश्वरं भवतारकम् ।\nअर्चयेद्भूतिकामस्तु स्वशरीरेण चार्थतः ॥ ८५॥"
  },
  {
    "text": "नायमात्मा प्रवचनेन लभ्यो\n     न मेधया न बहुना श्रुतेन ।\nयमेवैष वृणुते तेन लभ्य-\n     स्तस्यैष आत्मा विवृणुते तनुं स्वाम् ॥ ८६॥"
  },
  {
    "text": "नायमात्मा बलहीनेन लभ्यः\n     प्रमादतस्तपसो नान्यलिङ्गात् ।\nएतैर्यत्नं यः करोत्येव धीमां-\n     स्तस्यात्माऽयं विशते ब्रह्म धाम ॥ ८७॥"
  },
  {
    "text": "सम्प्राप्यैनमृषयो ज्ञानतृप्ताः\n     कृतात्मानो वीतशोकाः प्रशान्ताः ।\nते सर्वगं सर्वशः प्राप्य धीरा\n     युक्तात्मानः सर्वमेवाविशन्ति ॥ ८८॥"
  },
  {
    "text": "वेदान्तविज्ञानसुनिश्चितार्थाः\n     सन्न्यासयोगाद्यतयः शुद्धसत्त्वाः ।\nते ब्रह्मलोके तु परान्तकाले\n     परामृतात्परिमुच्यन्ति सर्वे ॥ ८९॥"
  },
  {
    "text": "गताः कलाः पञ्चदश प्रतिष्ठा\n     देवाश्च सर्वे प्रतिदेवताश्च ।\nकर्माणि विज्ञानमयश्च आत्मा\n     परेऽव्यये सर्व एकीभवन्ति ॥ ९०॥"
  },
  {
    "text": "यथा नद्यः स्यन्दमानाः समुद्रे\n     अस्तं यान्ति नामरूपे विहाय ।\nतथा विद्वान्नामरूपाद्विमुक्तः\n     परात्परं पुरुषं ब्रह्म याति ॥ ९१॥"
  },
  {
    "text": "स यो ह वै तत्परमं ब्रह्म वेद सुरर्षभाः ।\nब्रह्मैव भवति ज्ञानान्नास्ति संशयकारणम् ॥ ९२॥"
  },
  {
    "text": "सुनिश्चितं परं ब्रह्म वेद चेत्स्वानुभूतितः ।\nकुले भवति नाब्रह्मवित्तस्य सुरपुङ्गवाः ॥ ९३॥"
  },
  {
    "text": "शोकं तरति पाप्मानं गुहाग्रन्थिर्विनश्यति ।\nअमृतो भवति प्राज्ञः सत्यमेव मयोदितम् ॥ ९४॥"
  },
  {
    "text": "सर्वमुक्तमतिशोभनं मया\n     शोकमोहपटलस्य भेदकम् ।\nआशु सत्यसुखबोधवस्तुदं\n     वेदमाननिरतस्य भासते ॥ ९५॥"
  },
  {
    "text": "इति ब्रह्मगीतासूपनिषत्सु वस्तुस्वरूपविचारो\nनाम सप्तमोऽध्यायः ॥ ७॥"
  },
  {
    "text": "॥ अथ अष्टमोऽध्याः ॥"
  },
  {
    "text": "॥ कैवल्योपनिषद्विवरणे तत्त्ववेदनविधिः ॥"
  },
  {
    "text": "ब्रह्मोवाच -\nअस्ति तत्त्वं परं साक्षाच्छिवरुद्रादिसंज्ञितम् ।\nतदवश्यं महायासाद्वेदितव्यं मनीषिभिः ॥ १॥"
  },
  {
    "text": "तद्विद्या यतिभिः सेव्या निगूढातीव शोभना ।\nअचिरात्सर्वपापघ्नी परब्रह्मप्रदा नृणाम् ॥ २॥"
  },
  {
    "text": "श्रद्धया परया (च महा) भक्त्या ध्यानेन च सुरोत्तमाः ।\nयोगेन च परा विद्या लभ्या सा नैव कर्मणा ।\nन प्रजाभिर्न चार्थेन त्यागेनैषां सुरर्षभाः ॥ ३॥"
  },
  {
    "text": "ये वेदान्तमहावाक्यश्रवणोत्पन्नविद्यया ।\nसुनिश्चितार्था यतयो विशुद्धहृदया भृशम् ॥ ४॥"
  },
  {
    "text": "ब्रह्मदृश्ये शरीरेऽस्मिन्नन्तकाले परस्य तु ।\nअज्ञानाख्यस्य ते सर्वे मुच्यन्ति हि परामृतात् ॥ ५॥"
  },
  {
    "text": "अतो विद्याऽऽप्तिसिद्ध्यर्थं मुमुक्षुर्मतिमत्तमः ॥ ६॥"
  },
  {
    "text": "विविक्तं देशमाश्रित्य सुखासीनो महाशुचिः ।\nसमग्रीवशिरःकायः सितभस्मावगुण्ठितः ॥ ७॥"
  },
  {
    "text": "इन्द्रियाणि समस्तानि निरुध्य सुरपुङ्गवाः ।\nप्रणम्य स्वगुरुं भक्त्या विचिन्त्य हृदयाम्बुजम् ॥ ८॥"
  },
  {
    "text": "विशुद्धं विरजं तस्य मध्ये विशदमीश्वरम् ।\nअनन्तं शुद्धमव्यक्तमचिन्त्यं सर्वजन्तुभिः ॥ ९॥"
  },
  {
    "text": "शिवं प्रशान्तममृतं वेदयोनिं सुरर्षभाः ।\nआदिमध्यान्तनिर्मुक्तमेकं साक्षाद्विभुं तथा ॥ १०॥"
  },
  {
    "text": "अरूपं सच्चिदानन्दमद्भुतं परमेश्वरं ।\nउमासहायमोमर्थं प्रभुं साक्षात्त्रिलोचनम् ।\nनीलकण्ठं प्रशा(भा)न्तस्तं(स्थं) ध्यायेन्नित्यमतन्द्रितः ॥ ११॥"
  },
  {
    "text": "एवं ध्यानपरः साक्षान्मुनिर्ब्रह्मात्मविद्यया ॥ १२॥"
  },
  {
    "text": "भूतयोनिं समस्तस्य साक्षिणं तमसः परम् ।\nगच्छत्येव न सन्देहः सत्यमुक्तं मया सुराः ॥ १३॥"
  },
  {
    "text": "योऽयं ध्येयश्च विज्ञेयः शिवः संसारमोचकः ।\nस ब्रह्मा स शिवः सेन्द्रः सोऽक्षरः परमः स्वराट् ॥ १४॥"
  },
  {
    "text": "स एव विष्णुः स प्राणः स कालोऽग्निः स चन्द्रमाः ।\nस एव सर्वं यद्भूतं यच्च भव्यं समासतः ॥ १५॥"
  },
  {
    "text": "स एव विद्याविद्या च न ततोऽन्यत्तु किञ्चन ।\nज्ञात्वा तं मृत्युमत्येति नान्यः पन्था विमुक्तये ॥ १६॥"
  },
  {
    "text": "सर्वभूतस्थमात्मानं सर्वभूतानि चात्मनि ।\nसम्पश्यन्ब्रह्म परमं याति नान्येन हेतुना ॥ १७॥"
  },
  {
    "text": "आत्मानमरणिं कृत्वा प्रणवं चोत्तरारणिम् ।\nध्याननिर्मथनादेव पा(शा)पान्दहति पण्डितः ॥ १८॥"
  },
  {
    "text": "स एव भगवानीशो माययैवात्मभूतया ।\nमुह्यमान इव स्थित्वा स्वस्वातन्त्र्यबलेन तु ॥ १९॥"
  },
  {
    "text": "शरीरमिदमास्थाय करोति सकलं पुनः ।\nजाग्रत्संज्ञमिदं धाम प्रकल्प्य स्वीयमायया ॥ २०॥"
  },
  {
    "text": "राजपुत्रादिवत्तस्मिन्क्रीडया केवलं हरः ।\nअन्नपानादिभिः स्त्रीभिस्तृप्तिमेति सुरर्षभाः ॥ २१॥"
  },
  {
    "text": "स्वप्नकाले तथा शम्भुर्जीवत्वेन प्रकाशितः ।\nसुखदुःखादिकान्भोगान्भुङ्क्ते स्वेनैव निर्मितान् ॥ २२॥"
  },
  {
    "text": "सुषुप्तिकाले सकले विलीने तमसाऽऽवृतः ।\nस्वस्वरूपमहानन्दं भुङ्क्ते विश्व(दृश्य)विवर्जितः ॥ २३॥"
  },
  {
    "text": "पुनः पूर्वक्रियायोगाज्जीवत्वेन प्रकाशितः ।\nजाग्रत्संज्ञमिदं धाम याति स्वप्नमथापि वा ॥ २४॥"
  },
  {
    "text": "पुरत्रयमिदं पुंसो भोगायैव विनिर्मितम् ।\nभोगश्चास्य सदा क्रीडा न दुःखाय कदाचन ॥ २५॥"
  },
  {
    "text": "विश्वाधिको महानन्दः स्वतन्त्रो निरुपद्रवः ।\nअसक्तः सर्वदोषैश्च कथं दुःखी भवेद्धरः ॥ २६॥"
  },
  {
    "text": "स न जीवः शिवादन्यो यो भुङ्क्ते कर्मणां फलम् ।\nभेदाभावाच्चितश्चेत्यं न कर्मफलमर्हति ॥ २७॥"
  },
  {
    "text": "अतः सर्वजगत्साक्षी चिद्रूपः परमेश्वरः ।\nअद्वितीयो महानन्दः क्रीडया भोगमर्हति ॥ २८॥"
  },
  {
    "text": "धामत्रयमिदं शम्भोर्न दुःखाय कदाचन ।\nक्रीडारामतया भाति न चोद्यार्हो महेश्वरः ॥ २९॥"
  },
  {
    "text": "इदं धामत्रयं शम्भोर्विभेदेन न विद्यते ।\nशम्भुरेव तथा भाति न ह्यन्यत्परमेश्वरात् ॥ ३०॥"
  },
  {
    "text": "जाग्रत्स्वप्नसुषुप्त्याख्यावस्थारूपेण भाति यः ।\nस विश्वतैजसप्राज्ञसमाख्याः क्रमशो भवेत् ॥ ३१॥"
  },
  {
    "text": "विश्वो हि स्थूलभुङ्नित्यं तैजसः प्रविविक्तभुक् ।\nप्राज्ञस्त्वानन्दभुक्साक्षी केवलः सुखलक्षणः ॥ ३२॥"
  },
  {
    "text": "त्रिषु धामसु यद्भोग्यं भोक्ता यश्च प्रकीर्तितः ।\nउभयं ब्रह्म यो वेद स भुञ्जानो न लिप्यते ॥ ३३॥"
  },
  {
    "text": "अश्वमेधसहस्राणि ब्रह्महत्याशतानि च ।\nकुर्वन्नपि न लिप्येत यद्येकत्वं प्रपश्यति ॥ ३४॥"
  },
  {
    "text": "जीवरूप इव स्थित्वा यः क्रीडति पुरत्रये ।\nस न जीवः सदा शम्भुः सत्यमेव न संशयः ॥ ३५॥"
  },
  {
    "text": "ततस्तु जातं सकलं विचित्रं सत्यवत्सुराः ।\nस सत्योऽसत्यसाक्षित्वात्साक्षित्वाच्चित्सुखं तथा ॥ ३६॥"
  },
  {
    "text": "प्रेमास्पदत्वादद्वैतो भेदाभावात्सुरर्षभाः ।\nतस्मिन्नैव लयं याति पुरत्रयमिदं ततः ॥ ३७॥"
  },
  {
    "text": "न जीवो जीववद्भाति साक्षाद्ब्रह्मैव केवलम् ।\nअज्ञानाज्जीवरूपेण भासते न स्वभावतः ॥ ३८॥"
  },
  {
    "text": "ब्रह्मणो जायते प्राणो मनः सर्वेन्द्रियाणि च ।\nखं वायुर्ज्योतिरापश्च भूमिर्विश्वस्य धारिणी ॥ ३९॥"
  },
  {
    "text": "यत्परं ब्रह्म सर्वात्मा विश्वस्यायतनं महत् ।\nसूक्ष्मात्सूक्ष्मतमं नित्यं तत्त्वंशब्दार्थ एव हि ॥ ४०॥"
  },
  {
    "text": "यस्त्वंशब्दस्य लक्ष्यार्थः स तच्छब्दार्थ एव हि ।\nतत्त्वंशब्दौ स्वतःसिद्धे चिन्मात्रे पर्यवस्यतः ॥ ४१॥"
  },
  {
    "text": "यः पदद्वयलक्ष्यार्थस्तस्मिन्भेदः प्रकल्पितः ।\nमायाविद्यात्मकोपाधिभेदेनैव न वस्तुतः ॥ ४२॥"
  },
  {
    "text": "स्वतःसिद्धैकताज्ञानं व्युदस्य श्रुतिरादरात् ।\nस्वभावसिद्धमेकत्वं बोधयत्यधिकारिणः ॥ ४३॥"
  },
  {
    "text": "जाग्रत्स्वप्नसुषुप्त्यादिप्रपञ्चत्वेन भाति यत् ।\nतद्ब्रह्माहमिति ज्ञात्वा सर्वबन्धैः प्रमुच्यते ॥ ४४॥"
  },
  {
    "text": "यस्तु ब्रह्म विजानाति स्वात्मना सुदृढं नरः ।\nतस्य स्वानुभवस्त्वेवं स्वभावादनुवर्तते ॥ ४५॥"
  },
  {
    "text": "त्रिषु धामसु यद्भोग्यं भोक्ता भोगश्च यस्तथा ।\nतेभ्यो विलक्षणः साक्षी चिन्मात्रोऽहं सदाशिवः ॥ ४६॥"
  },
  {
    "text": "मय्येव सकलं जातं मयि सर्वं प्रतिष्ठितम् ।\nमयि सर्वं लयं याति तद्ब्रह्माद्वयमस्म्यहम् ॥ ४७॥"
  },
  {
    "text": "अणोरणीयानहमेव तद्व-\n     न्महानहं विश्वमहं विशुद्धः ।\nपुरातनोऽहं पुरुषोऽहमीशो\n     हिरण्मयोऽहं शिवरूपमस्मि ॥ ४८॥"
  },
  {
    "text": "अपाणिपादोऽहमचिन्त्यशक्तिः\n     पश्याम्यचक्षुश्च श‍ृणोम्यकर्णः ।\nअहं विजानामि विविक्तरूपो\n     न चास्ति वेत्ता मम चित्सदाऽहम् ॥ ४९॥"
  },
  {
    "text": "वेदैरनेकैरहमेव वेद्यो\n     वेदान्तकृद्वेदविदेव चाहम् ।\nन पुण्यपापे मम नास्ति नाशो\n     न जन्म देहेन्द्रियबुद्धयश्च ॥ ५०॥"
  },
  {
    "text": "न भूमिरापो मम नैव वह्नि-\n     र्न चानिलो मेऽस्ति न चाम्बरं च ।\nसदाऽहमेवाहमिति स्फुरामि\n     स्वभावतश्चेदमिति स्फुरामि ॥ ५१॥"
  },
  {
    "text": "अभातरूपेण तथैव सर्वदा\n     विभातरूपेण च भानरूपतः ।\nअभानरूपेण च सर्वरूपतः\n     स्फुरामि देवोऽहमतः पुरातनः ॥ ५२॥"
  },
  {
    "text": "एवं विदित्वा परमात्मरूपं\n     गुहाशयं निष्कलमद्वितीयम् ।\nसमस्तभानं सदसद्विहीनं\n     प्रयाति शुद्धं परमात्मरूपम् ॥ ५३॥"
  },
  {
    "text": "अतश्च वेदान्तवचोभिरञ्जसा\n     मुमुक्षुभिर्नित्यमशेषनायकः ।\nगुरूपदेशेन च तर्कतस्तथा\n     विचिन्तनीयश्च विशेषतः शिवः ॥ ५४॥"
  },
  {
    "text": "कैवल्योपनिषत्परा परकृपायुक्ता यदुच्चैर्मुदा\n     प्रोवाच प्रतितौजसैरपि हरिब्रह्मादिभिश्चादृतम् ।\nहे देवा अहमुक्तवानतिशुभब्रह्मापरोक्षाय त-\n     त्सर्वेषामधिकारिणां मतमिदं वित्तातिभक्त्या सह ॥ ५५॥"
  },
  {
    "text": "इति ब्रह्मगीतासूपनिषत्सु कैवल्योपनिषद्विवरणे\nतत्त्ववेदनविधिर्नामाष्टमोऽध्यायः ॥ ८॥"
  },
  {
    "text": "॥ अथ नवमो।ध्यायः ॥"
  },
  {
    "text": "॥ बृहादारण्यकोपनिषद्व्याख्यानम् ॥"
  },
  {
    "text": "ब्रह्मोवाच ।\nप्रत्यग्रूपः शिवः साक्षात्परानन्दस्वलक्षणः ।\nपरप्रेमास्पदत्वेन प्रतीतत्वात्सुरर्षभाः ।\nपरप्रेमास्पदानन्दः सुरा आनन्द एव हि ॥ १॥"
  },
  {
    "text": "प्रियो भवति भार्यायाः पतिः सोऽयं सुरर्षभाः ॥ २॥"
  },
  {
    "text": "पतिर्न पत्युः कामाय प्रियो भवति सर्वथा ।\nकिं त्वात्मनस्तु कामाय ततः प्रियतमः स्वयम् ॥ ३॥"
  },
  {
    "text": "जायायास्तु न कामाय न हि जाया प्रिया मता ।\nकिं त्वात्मनस्तु कामाय ततः प्रियतमः स्वयम् ॥ ४॥"
  },
  {
    "text": "पुत्राणां तु न कामाय प्रियाः पुत्रा भवन्ति च ।\nकिं त्वात्मनस्तु कामाय ततः प्रियतमः स्वयम् ॥ ५॥"
  },
  {
    "text": "ब्रह्मणस्त्वेव कामाय न ब्रह्म भवति प्रियम् ।\nकिं त्वात्मनस्तु कामाय ततः प्रियतमः स्वयम् ॥ ६॥"
  },
  {
    "text": "क्षत्रस्यैव तु कामाय न क्षत्रं भवति प्रियम् ।\nकिं त्वात्मनस्तु कामाय ततः प्रियतमः स्वयम् ॥ ७॥"
  },
  {
    "text": "वित्तस्यैव तु कामाय न वित्तं भवति प्रियम् ।\nकिं त्वात्मनस्तु कामाय ततः प्रियतमः स्वयम् ॥ ८॥"
  },
  {
    "text": "लोकानामेव कामाय न भवन्ति प्रियाश्च ते ।\nकिं त्वात्मनस्तु कामाय ततः प्रियतमः स्वयम् ॥ ९॥"
  },
  {
    "text": "देवानामपि कामाय प्रिया देवा भवन्ति न ।\nकिं त्वात्मनस्तु कामाय ततः प्रियतमः स्वयम् ॥ १०॥"
  },
  {
    "text": "वेदानामेव कामाय प्रिया वेदा भवन्ति न ।\nकिं त्वात्मनस्तु कामाय ततः प्रियतमः स्वयम् ॥ ११॥"
  },
  {
    "text": "भूतान्यपि च भूतानां कामाय न भवन्ति च ।\nकिं त्वात्मनस्तु कामाय ततः प्रियतमः स्वयम् ॥ १२॥"
  },
  {
    "text": "सर्वस्यैव तु कामाय न सर्वं भवति प्रियम् ।\nकिं त्वात्मनस्तु कामाय ततः प्रियतमः स्वयम् ॥ १३॥"
  },
  {
    "text": "अतः प्रियतमो ह्यात्मा सुखवत्सुखलक्षणः ।\nसुखाभिलाषिभिः सोऽयं त्यक्त्वा कर्माणि सादरम् ॥ १४॥"
  },
  {
    "text": "द्रष्टव्यस्तु सुरा नित्यं श्रोतव्यश्च तथैव च ।\nमन्तव्यश्च विचिन्त्यश्च सर्वं तद्दर्शनादिभिः ॥ १५॥"
  },
  {
    "text": "दुःखराशेर्विनाशाय परमाद्वैतविद्भवेत् ॥ १६॥"
  },
  {
    "text": "परमाद्वैतविज्ञानात्संसारः प्रविणश्यति ।\nस्वतःसिद्धाद्वयानन्दः स्वयमेव विभाति च ॥ १७॥"
  },
  {
    "text": "परादात्तं सुरा ब्रह्म स्वतोऽन्यद्ब्रह्म वेद यः ।\nतथा परादात्क्षत्रं तं लोका अपि तथैव च ॥ १८॥"
  },
  {
    "text": "देवा वेदाश्च भूतानि परादुः खलु तं पशुम् ।\nस्वस्वरूपात्परं किञ्चिदपि पश्यन्प्रणश्यति ॥ १९॥"
  },
  {
    "text": "ब्रह्मक्षत्रादिभेदेन प्रतीता ह्यखिला अमी ।\nवर्णास्तथाऽऽश्रमाः सर्वे सङ्कराः सकला अपि ॥ २०॥"
  },
  {
    "text": "देवगन्धर्वपूर्वाश्च भूतानि भुवनानि च ।\nअस्ति नास्तीति शब्दार्थौ तथैवान्यच्च किञ्चन ॥ २१॥"
  },
  {
    "text": "मायाविद्यातमोमोहप्रभेदा अखिला अपि ।\nसर्वमात्मैव नैवान्यदन्यबुद्धिर्हि संसृतिः ॥ २२॥"
  },
  {
    "text": "निर्विकल्पे परे तत्त्वे विद्यया बुद्धिविश्रमः ।\nसा हि संसारविच्छित्तिर्नापरा पुरुषाधिका ॥ २३॥"
  },
  {
    "text": "प्रतीतमविशेषेण सकलं ब्रह्म यः पुमान् ।\nवेद तं शिरसा नित्यं प्रणयामि जगद्गुरुम् ॥ २४॥"
  },
  {
    "text": "वेदा बहुमुखा भान्ति स्मृतयश्च तथैव च ।\nपुराणानि समस्तानि बुद्धार्हाद्यागमान्तराः ॥ २५॥"
  },
  {
    "text": "शैवाश्च वैष्णवाश्चैव मदुक्ता आगमा अपि ।\nअपभ्रंशाः समस्ताश्च केवलं लौकिकी मतिः ॥ २६॥"
  },
  {
    "text": "तर्काश्च विविधाः सूक्ष्माः स्थूलाश्च सकला अपि ।\nपरस्परविरोधेन प्रभान्ति सकलात्मनाम् ॥ २७॥"
  },
  {
    "text": "तेषामेवाविरोधे तु कालो याति च धीमताम् ।\nकथञ्चित्कालसद्भावेऽप्यविरोधो न सिध्यति ॥ २८॥"
  },
  {
    "text": "अतः सर्वं परित्यज्य मनसो मलकारणम् ।\nयथाभातेन रूपेण शिवं पश्येत्सुनिश्चलः ॥ २९॥"
  },
  {
    "text": "क्रिमिकीटपतङ्गेभ्यः पशवः प्रज्ञयाऽधिकाः ।\nपश्वादिभ्यो नराः प्राज्ञास्तेषु केचन कोविदाः ॥ ३०॥"
  },
  {
    "text": "तथा तेभ्यश्च गन्धर्वाः पितरो मतिमत्तमाः ।\nअन्ये च तारतम्येन पण्डिता उतरोत्तरम् ॥ ३१॥"
  },
  {
    "text": "यूयं सत्त्वोत्कटाः प्राज्ञाः सर्वेषामपि हे सुराः ।\nयुष्मभ्योऽहं महाप्राज्ञो मत्तः प्राज्ञो जनार्दनः ॥ ३२॥"
  },
  {
    "text": "जनार्दनादपि प्राज्ञः शङ्करो गुणमूर्तिषु ।\nततः प्राज्ञतमः साक्षाच्छिवः साम्बः सनातनः ॥ ३३॥"
  },
  {
    "text": "स एव साक्षात्सर्वज्ञस्ततोऽन्यो नास्ति कश्चन ।\nतस्माद्विद्यामिमां त्यक्त्वा ब्रह्म सर्वं विलोकयेत् ॥ ३४॥"
  },
  {
    "text": "आयासस्तावदत्यल्पः फलं मुक्तिरिहैव तु ।\nतथाऽपि परमाद्वैतं नैव वाञ्छन्ति मानवाः ॥ ३५॥"
  },
  {
    "text": "कदाचिदपि चित्तस्य भयं किञ्चिन्न विद्यते ।\nतथाऽपि परमाद्वैतं नैव वाञ्छन्ति मानवाः ॥ ३६॥"
  },
  {
    "text": "स्वस्वरूपातिरेकेण नास्ति मानं विरोधि च ।\nतथाऽपि परमाद्वैतं नैव वाञ्छन्ति मानवाः ॥ ३७॥"
  },
  {
    "text": "स्वस्वरूपातिरेकेण तर्कश्च न हि विद्यते ।\nतथाऽपि परमाद्वैतं नैव वाञ्छन्ति मानवाः ॥ ३८॥"
  },
  {
    "text": "श्रुतिस्मृतिपुराणानि प्राहुरेकत्वमात्मनः ।\nतथाऽपि परमाद्वैतं नैव वाञ्छन्ति मानवाः ॥ ३९॥"
  },
  {
    "text": "अनुग्राहकतर्कश्च कुरुते तर्कवेदनम् ।\nतथाऽपि परमाद्वैतं नैव वाञ्छन्ति मानवाः ॥ ४०॥"
  },
  {
    "text": "शिवागमेषु चाद्वैतं बभाषे परमेश्वरः ।\nतथाऽपि परमाद्वैतं नैव वाञ्छन्ति मानवाः ॥ ४१॥"
  },
  {
    "text": "नारायणोऽपि चाद्वैतं बभाषे स्वागमेषु च ।\nतथाऽपि परमाद्वैतं नैव वाञ्छन्ति मानवाः ॥ ४२॥"
  },
  {
    "text": "अहं चावोचमद्वैतं मदुक्तेष्वागमेषु च ।\nतथाऽपि परमाद्वैतं नैव वाञ्छन्ति मानवाः ॥ ४३॥"
  },
  {
    "text": "अन्ये च योगिनः सर्वे प्राहुरद्वैतमात्मनः ।\nतथाऽपि परमाद्वैतं नैव वाञ्छन्ति मानवाः ॥ ४४॥"
  },
  {
    "text": "विशुद्धज्ञानिनां देवा निष्ठाऽप्यद्वैतगोचरा ।\nतथाऽपि परमाद्वैतं नैव वाञ्छन्ति मानवाः ॥ ४५॥"
  },
  {
    "text": "केचित्सामान्यमद्वैतं वदन्ति भ्रान्तचेतसः ।\nविशेषं द्वैतमाश्रित्य न तेषामस्ति वेदनम् ॥ ४६॥"
  },
  {
    "text": "द्वैतमेव हि सर्वत्र प्रवदन्ति हि केचन ।\nन ते मनुष्याः कीटाश्च पतङ्गाश्च घटा हि ते ॥ ४७॥"
  },
  {
    "text": "अविशेषेण सर्वं तु यः पश्यति महेश्वरम् ।\nस एव साक्षाद्विज्ञानी स शिवः स तु दुर्लभः ॥ ४८॥"
  },
  {
    "text": "जगदिति प्रतिभा व्यवहारतः\n     परतरः परमः परमार्थतः ।\nइति मतिर्न भवत्यपि कस्यचि-\n     च्छशिधरस्मरणेन हि सिध्यति ॥ ४९॥"
  },
  {
    "text": "जगदिति प्रतिभाऽपि च शाङ्करी\n     मतिमतामिति मे सुविनिश्चयः ।\nइति मतिर्विमला च शुभावहा\n     शशिधरस्मरणेन हि सिध्यति ॥ ५०॥"
  },
  {
    "text": "जगदिति प्रतिभासमपेक्ष्य च\n     श्रुतिरपि प्रियहेतुमिहाह हि ।\nन हि जगत्प्रतिभा न च सा श्रुतिः\n     प्रियकरः सकलश्च न वस्तुतः ॥ ५१॥"
  },
  {
    "text": "इति मतिर्विमला ननु जायते\n     यदि जनः शिव एव स तादृशः ।\nन हि कृतिः सकला महात्मनो\n     यदि कृतिः पशुरेव स मानवः ॥ ५२॥"
  },
  {
    "text": "न हि जनिर्मरणं गमनागमौ\n     न हि मलं विमलं न च वेदनम् ।\nशिवमिदं सकलं विभासते\n     स्फुटतरं परमस्य तु योगिनः ॥ ५३॥"
  },
  {
    "text": "विसृज्य सन्देहमशेषमास्तिकाः\n     प्रतीतमेतन्निखिलं जडाजडम् ।\nगुरूपदेशेन शिवं विलोकये-\n     द्विलोकनं चापि शिवं विलोकयेत् ॥ ५४॥"
  },
  {
    "text": "विलोकनं चापि शिवं विलोकय-\n     न्विलोकनं चापि विसृज्य केवलम् ।\nस्वभावभूतः स्वचिताऽवशिष्यते\n     चिताऽवशेषश्च न तस्य तत्त्वतः ॥ ५५॥"
  },
  {
    "text": "निष्ठा तस्य महात्मनः सुरवरा वक्तुं मया शक्यते\n     न प्रौढेन शिवेन वा मुनिगणैर्नारायणेनापि च ।\nवेदेनापि पुरातनेन परया शक्त्या परेणाथ वा\n     मूकीभावमुपैति तत्र विदुषां निष्ठा हि तादृग्विधा ॥ ५६॥"
  },
  {
    "text": "सर्वमुक्तमिति वः सुरर्षभाः\n     केवलेन करुणाबलेन च ।\nवेद एव सकलार्थबोधकः\n     शेष एव वचनं च तस्य मे ॥ ५७॥"
  },
  {
    "text": "इति ब्रह्मगीतासूपनिषत्सु बृहदारण्यकोपनिषद्व्याख्याने\nनवमोऽध्यायः ॥ ९॥"
  },
  {
    "text": "॥ अथ दशमोऽध्यायः ॥"
  },
  {
    "text": "॥ बृहादारण्यकव्याख्याकथनम् ॥"
  },
  {
    "text": "ब्रह्मोवाच ।\nअस्ति सर्वान्तरः साक्षी प्रत्यगात्मा स्वयम्प्रभः ।\nतदेव ब्रह्म सम्पूर्णमपरोक्षतमं सुराः ॥ १॥"
  },
  {
    "text": "प्राणापानादिभेदस्य यः सत्तास्फुरणप्रदः ।\nयस्य सन्निधिमात्रेण चेष्टते सकलं सुराः ॥ २॥"
  },
  {
    "text": "यश्च सर्वस्य चेष्टायामसक्तो निष्क्रियः स्वयम् ।\nस हि सर्वान्तरः साक्षादात्मा नान्यः सुरर्षभाः ॥ ३॥"
  },
  {
    "text": "योऽयं सर्वान्तरः स्वात्मा सोऽहमर्थो न विग्रहः ।\nदृश्यत्वादस्य देहस्य द्रष्टा योऽस्य स एव सः ॥ ४॥"
  },
  {
    "text": "योऽयं सर्वान्तरः स्वात्मा सोऽयं न प्राणपूर्वकः ।\nदृश्यत्वात्प्राणपूर्वस्य द्रष्टा योऽस्य स एव सः ॥ ५॥"
  },
  {
    "text": "दृष्टेर्द्रष्टा श्रुतेः श्रोता मतेर्मन्ता च यः सुराः ।\nविज्ञातेरपि विज्ञाता स हि सर्वान्तरः परः ॥ ६॥"
  },
  {
    "text": "अतोऽन्यदार्तं सकलं न सत्यं तु निरूपणे ।\nस एव सर्वं नैवान्यदिति सम्यङ्निरूपणे ॥ ७॥"
  },
  {
    "text": "यथा पृथिव्यामोतं च प्रोतं च सकलं सुराः ।\nतथाऽप्सु सकलं देवा ओतं प्रोतं न संशयः ॥ ८॥"
  },
  {
    "text": "आपश्च वायौ हे देवा ओताः प्रोतास्तथैव च ।\nअन्तरिक्षेषु वायुश्च लोकेषु सुरपुङ्गवाः ॥ ९॥"
  },
  {
    "text": "अन्तरिक्षाश्च लोकाश्च तथा गन्धर्वकेषु च ।\nलोकेष्वादित्यलोकेषु स्थिता गन्धर्वसञ्ज्ञिताः ॥ १०॥"
  },
  {
    "text": "चन्द्रलोकेषु चादित्यलोका ओतास्तथैव च ।\nचन्द्रलोकाश्च नक्षत्रलोकेषु सुरपुङ्गवाः ॥ ११॥"
  },
  {
    "text": "देवलोकेषु नक्षत्रलोका ओतास्तथैव च ।\nदेवलोकाश्च हे देवा इन्द्रलोकेषु संस्थिताः ॥ १२॥"
  },
  {
    "text": "प्राजापत्येषु लोकेषु स्थिता ऐन्द्राः सुरर्षभाः ।\nप्राजापत्यास्तथा लोका ब्रह्मलोकेषु संस्थिताः ॥ १३॥"
  },
  {
    "text": "विष्णुलोकेषु हे देवा ब्रह्मलोकाः सुसंस्थिताः ।\nविष्णुलोकास्तथा ओता रुद्रलोकेषु हे सुराः ॥ १४॥"
  },
  {
    "text": "रुद्रलोकाः स्थिता लोकेष्वीश्वरस्य सुरर्षभाः ।\nसदाशिवस्य लोकेषु स्थिता ह्यैशाः सुरर्षभाः ॥ १५॥"
  },
  {
    "text": "ओताः प्रोताश्च ते लोका ब्रह्मसञ्ज्ञे परे शिवे ।\nएवं सर्वे सदा साक्षिस्वरूपे प्रत्यगात्मनि ॥ १६॥"
  },
  {
    "text": "सर्वान्तरतमे प्रोता ओता अध्यासतः स्थिताः ॥ १७॥"
  },
  {
    "text": "सर्वाधिष्ठानरूपस्तु प्रत्यगात्मा स्वयम्प्रभः ।\nन कस्मिंश्चित्स्थितः साक्षी सत्स्वरूपः सुरर्षभाः ॥ १८॥"
  },
  {
    "text": "यस्मिन्नध्यस्तरूपेण स्थितं सर्वं निरूपणे ।\nस एव सकलं नान्यदिति सम्यङ्निरूपणे ॥ १९॥"
  },
  {
    "text": "योऽयमात्मा स्वयं भाति सत्तयाऽन्यविवर्जितः ।\nस एव साक्षात्सर्वेषामन्तर्यामी न चापरः ॥ २०॥"
  },
  {
    "text": "पृथिव्यामपि यस्तिष्ठन्पृथिव्या अन्तरः सदा ।\nयं न वेद सुराः पृथ्वी शरीरं यस्य भूरपि ॥ २१॥"
  },
  {
    "text": "योऽन्तरो यमयत्येतां भूमिं निष्क्रियरूपतः ।\nएष एव हि नः साक्षादन्तर्यामी परामृतः ॥ २२॥"
  },
  {
    "text": "अप्सु तिष्ठन्नपां देवा अन्तरो यं न ता विदुः ।\nआपः शरीरं यस्यैता योऽन्तरो यमयत्यपः ।\nएष एव हि नः साक्षादन्तर्यामी परामृतः ॥ २३॥"
  },
  {
    "text": "एवमग्नेश्च यो नेता चान्तरिक्षस्य हे सुराः ॥ २४॥"
  },
  {
    "text": "वायुपूर्वस्य सर्वस्य चेतनाचेतनस्य च ।\nएष एव हि नः साक्षादन्तर्यामी परामृतः ॥ २५॥"
  },
  {
    "text": "अदृष्टोऽयं सुरा द्रष्टा श्रोतैवायं तथाऽश्रुतः ।\nअमतश्च तथा मन्ता विज्ञाता केवलं सुराः ॥ २६॥"
  },
  {
    "text": "रविसोमाग्निपूर्वेषु विनष्टेष्वयमास्तिकाः ।\nचित्तसाक्षितया भाति स्वप्रकाशेन केवलम् ॥ २७॥"
  },
  {
    "text": "चित्तव्यापारनाशे तु तदभावं सुरर्षभाः ।\nस्वप्रकाशेन जानाति सुषुप्तौ वेद तामपि ॥ २८॥"
  },
  {
    "text": "आविर्भावतिरोभावरहितस्तु स्वयम्प्रभः ।\nभावाभावात्मकं सर्वं सदाऽयं वेद केवलः ॥ २९॥"
  },
  {
    "text": "भावाभावात्मना वेद्यं समस्तं सुरपुङ्गवाः ।\nवेत्तैवायं न चैवान्यदिति सम्यङ्निरूपणम् ॥ ३०॥"
  },
  {
    "text": "एवं द्वैतं विचारेण स्वात्मना वेद यः पुमान् ।\nस योगी सर्वदा द्वैतं पश्यन्नपि न पश्यति ॥ ३१॥"
  },
  {
    "text": "द्रष्टुर्दृष्टेर्न नाशोऽस्ति दृश्यमेव विनश्यति ।\nतच्च द्वैतं दृशेर्दृश्यं नास्ति द्रष्टाऽस्ति केवलम् ॥ ३२॥"
  },
  {
    "text": "एषाऽस्य परमा सम्पद्गतिश्च परमाऽस्य तु ।\nएषोऽस्य परमो लोक एतद्धि परमं सुखम् ॥ ३३॥"
  },
  {
    "text": "अहिनिर्ल्वयनीं मुक्तां यथाऽहिः स्वात्मना पुनः ।\nन पश्यति तथा विद्वान्न देहेऽहम्मतिर्भवेत् ॥ ३४॥"
  },
  {
    "text": "सर्वाधारे स्वतःसिद्धे शिवसञ्ज्ञे तु निर्मले ।\nप्रत्यग्रूपे परानन्दे नेह नानाऽस्ति किञ्चन ॥ ३५॥"
  },
  {
    "text": "मृत्योः स मृत्युमाप्नोति इह नानेव पश्यति ।\nतस्मादध्यस्तमज्ञानं तत्कार्यं चात्मरूपतः ॥ ३६॥"
  },
  {
    "text": "एकधैव महायासाद्द्रष्टव्यो हि मुमुक्षुभिः ।\nअयमात्माऽप्रमेयश्च विरजश्च महान्ध्रुवः ॥ ३७॥"
  },
  {
    "text": "तमेव धीरो विज्ञाय प्रज्ञां कुर्वीत ब्राह्मणः ।\nनानुध्यायाद्बहूञ्छब्दान्वाचो विग्लापनं हि तत् ॥ ३८॥"
  },
  {
    "text": "स वा एष महानात्मा जन्मनाशादिवर्जितः ।\nवशी सर्वस्य लोकस्य सर्वस्येशान एव च ॥ ३९॥"
  },
  {
    "text": "सर्वस्याधिपतिः शुद्धो न भूयान्साधुकर्मणा ।\nकर्मणाऽसाधुना नैव कनीयान्सुरपुङ्गवाः ॥ ४०॥"
  },
  {
    "text": "एष सर्वेश्वरः साक्षाद्भूताधिपतिरेव च ।\nभूतपालश्च लोकानामसम्भेदाय हे सुराः ॥ ४१॥"
  },
  {
    "text": "एष सेतुर्विधरणस्तमेव ब्राह्मणोत्तमाः ।\nवेदानुवचनेनापि यज्ञेन सकलेन च ॥ ४२॥"
  },
  {
    "text": "दानेन तपसा देवास्तथैवानशनेन च ।\nवेत्तुमिच्छति यो विद्वान्स मुनिर्नेतरो जनः ॥ ४३॥"
  },
  {
    "text": "नेति नेतीति निष्कृष्टो य एष सर्वसाधकः ।\nसोऽयमात्मा सदाऽग्राह्यस्वरूपो न हि गृह्यते ॥ ४४॥"
  },
  {
    "text": "तथाऽशीर्यस्वभावश्च हे देवा नैव शीर्यते ।\nअसङ्गरूपो भगवान्सर्वदा न हि सज्जते ॥ ४५॥"
  },
  {
    "text": "एष नित्यो महिमा ब्राह्मणस्य\n     न वर्धते कर्मणा नो कनीयान् ।\nतस्यैव स्यात्पदवित्तं विदित्वा\n     न लिप्यते कर्मणा पापकेन ॥ ४६॥"
  },
  {
    "text": "तस्माद्ब्रह्मज्ञानलाभाय विद्वा-\n     ञ्शान्तो दान्तः सत्यवादी भवेच्च ।\nकर्मत्यागी सर्ववेदान्तसिद्धं\n     विद्याहेतुं सन्ततं त्वभ्युपेयात् ॥ ४७॥"
  },
  {
    "text": "त्रिपुण्ड्रमुद्धूलनमास्तिकोत्तमाः\n     सदाऽऽचरेच्छङ्करवेदने रतः ।\nशिवादिशब्दं च जपेद्विशेषतः\n     प्रपूजयेद्भक्तिपुरःसरं हरम् ॥ ४८॥"
  },
  {
    "text": "साधनैः सकलैः सहितः सुरा\n     वेदनेन समस्तमिदं जगत् ।\nदेवरूपतयैव तु निश्चितं\n     वेदहस्ततलस्थितबिल्ववत् ॥ ४९॥"
  },
  {
    "text": "नैनं पाप्मा तरति ब्रह्मनिष्ठं\n     सर्वं पापं तरति प्राकृतं च ।\nनैनं पाप्मा तपति ब्रह्मनिष्ठं\n     सर्वं पापं तपति प्राकृतं च ॥ ५०॥"
  },
  {
    "text": "इत्थं ब्रह्म स्वात्मभूतं विदित्वा\n     श्रद्धापूर्वं देहमेतं स्वकीयम् ।\nअर्थं सर्वं क्षेत्रजातं समस्तं\n     दद्यादस्मै देशिकेन्द्राय मर्त्यः ॥ ५१॥"
  },
  {
    "text": "यश्चातृणत्त्यवितथेन कर्णा-\n     वदुःखं कुर्वन्नमृतं सम्प्रयच्छन् ।\nतं विद्यात्पितरं मातरं च\n     तस्मै न द्रुह्येत्कृतमस्य जानन् ॥ ५२॥"
  },
  {
    "text": "स्वदेशिकस्यैव तु नामकीर्तनं\n     भवेदनन्तस्य शिवस्य चिन्तनम् ।\nस्वदेशिकस्यैव तु पूजनं तथा\n     भवेदनन्तस्य शिवस्य पूजनम् ॥ ५३॥"
  },
  {
    "text": "स्वदेशिकस्यैव तु नामकीर्तनं\n     शिवादिशब्दस्य तु कीर्तनं भवेत् ।\nस्वदेशिकस्यैव तु बाधनं तथा\n     भवेदनन्तस्य शिवस्य बाधनम् ॥ ५४॥"
  },
  {
    "text": "तस्माद्विद्वान्सर्वमेतद्विहाय\n     श्रद्धायुक्तः सद्गुरुं सत्यनिष्ठम् ।\nविद्याकोशं वेदवेदान्तनिष्ठं\n     गच्छेन्नित्यं सत्यधर्मादियुक्तः ॥ ५५॥"
  },
  {
    "text": "वक्तव्यं सकलं मया परकृपायुक्तेन सङ्कीर्तितं\n     कर्तव्यं सकलं सुरा न हि मुनेर्ब्रह्मात्मनिष्ठस्य तु ।\nस्मर्तव्यं सकलं तथा न हि सदा ब्रह्मैव सच्चित्सुखं\n     सम्पूर्णं सततोदितं समरसं शश्वत्स्वयं भासते ॥ ५६॥"
  },
  {
    "text": "इति ब्रह्मगीतासूपनिषत्सु बृहदारण्यकव्याख्याकथनं नाम\nदशमोऽध्यायः ॥ १०॥"
  },
  {
    "text": "॥ अथ एकादशोऽध्यायः ॥"
  },
  {
    "text": "॥ कठवल्लीश्वेताश्वतरव्याख्यायाम् ॥"
  },
  {
    "text": "ब्रह्मोवाच ।\nअस्ति तत्त्वं परं साक्षाद्दुर्दर्शं गूढमुत्तमम् ।\nअनुप्रविष्टं सर्वत्र गुहायां निहितं परम् ॥ १॥"
  },
  {
    "text": "तद्विदित्वा महाधीरो हर्षशोकौ जहाति च ।\nधर्मादिभ्यः परं तत्तु भूताद्भव्याच्च सत्तमाः ॥ २॥"
  },
  {
    "text": "यदामनन्ति वेदाश्च तपांसि परमं पदम् ।\nब्रह्मचर्यं यदिच्छन्तश्चरन्ति शिव एव सः ॥ ३॥"
  },
  {
    "text": "एतद्ध्येवाक्षरं ब्रह्म एतद्ध्येवाक्षरं परम् ।\nएतद्ध्येवाक्षरं ज्ञात्वा यो यदिच्छति तस्य तत् ॥ ४॥"
  },
  {
    "text": "एतदालम्बनं श्रेष्ठमेतदालम्बनं परम् ।\nएतदालम्बनं ज्ञात्वा ब्रह्मलोके महीयते ॥ ५॥"
  },
  {
    "text": "न जायते म्रियते वा विपश्चि-\n     न्नायं कुतश्चिन्न बभूव कश्चित् ।\nअजो नित्यः शाश्वतोऽयं पुराणो\n     न हन्यते हन्यमाने शरीरे ॥ ६॥"
  },
  {
    "text": "य एनं वेत्ति हन्तारं यश्चैनं मन्यते हतम् ।\nतावुभौ न विजानीतो नायं हन्ति न हन्यते ॥ ७॥"
  },
  {
    "text": "अणोरणीयान्महतो महीया-\n     नात्माऽस्य जन्तोर्निहितो गुहायाम् ।\nतमक्रतुः पश्यति वीतशोको\n     धातुप्रसादान्महिमानमस्य ॥ ८॥"
  },
  {
    "text": "दूरं व्रजति चासीनः शयानो याति सर्वतः ।\nकस्तं साक्षान्महादेवं मदन्यो ज्ञातुमर्हति ॥ ९॥"
  },
  {
    "text": "अशरीरं शरीरेषु ह्यनवस्थेष्ववस्थितम् ।\nमहान्तं विभुमात्मानं मत्वा धीरो न शोचति ॥ १०॥"
  },
  {
    "text": "नायमात्मा प्रवचनेन लभ्यो\n     न मेधया न बहुना श्रुतेन ।\nयमेवैष वृणुते तेन लभ्य-\n     स्तस्यैष आत्मा विवृणुते तनूं स्वाम् ॥ ११॥"
  },
  {
    "text": "नाविरतो दुश्चरितान्नाशान्तो नासमाहितः ।\nनाशान्तमानसो वाऽपि प्रज्ञानेनैनमाप्नुयात् ॥ १२॥"
  },
  {
    "text": "यस्य ब्रह्म च क्षत्रं च उभे भवत ओदनः ।\nक इत्थं वेद देवो वा मनुष्योऽन्यश्च यत्र सः ॥ १३॥"
  },
  {
    "text": "ऋतौ पिबन्तौ सुकृतस्य लोके\n     गुहां प्रविष्टौ परमे परार्धे ।\nछायातपौ ब्रह्मविदो वदन्ति\n     शरीरभृच्छङ्करसञ्ज्ञितौ तौ ॥ १४॥"
  },
  {
    "text": "शरीरभृत्कर्मफलं भुङ्क्ते योजयिता शिवः ।\nप्रतीतितो विरुद्धौ तौ भेदस्त्वौपाधिकस्तयोः ॥ १५॥"
  },
  {
    "text": "आत्मानं रथिनं विद्याच्छरीरं रथमेव तु ।\nबुद्धिं तु सारथिं विद्यान्मनः प्रग्रहमेव च ॥ १६॥"
  },
  {
    "text": "इन्द्रियाणि हयान्विद्याद्विषयानपि गोचरान् ।\nआत्मेन्द्रियमनोयुक्तं विद्याद्भोक्तारमास्तिकाः ॥ १७॥"
  },
  {
    "text": "यस्त्वविज्ञानवान्मर्त्योऽयुक्तेन मनसा सदा ।\nतस्येन्द्रियाण्यवश्यानि दुष्टाश्वा इव सारथेः ॥ १८॥"
  },
  {
    "text": "यस्तु विज्ञानवान्मर्त्यो युक्तेन मनसा सदा ।\nतस्येन्द्रियाणि वश्यानि सदश्वा इव सारथेः ॥ १९॥"
  },
  {
    "text": "यस्त्वविज्ञानवान्मर्त्यो ह्यमनस्कः सदाऽशुचिः ।\nन स तत्पदमाप्नोति संसारं चाधिगच्छति ॥ २०॥"
  },
  {
    "text": "यस्तु विज्ञानवान्मर्त्यः समनस्कः सदा शुचिः ।\nस तु तत्पदमाप्नोति यस्माद्भूयो न जायते ॥ २१॥"
  },
  {
    "text": "विज्ञानसारथिर्यस्तु मनः प्रग्रहवान्नरः ।\nसोऽध्वनः पारमाप्नोति तद्विष्णोः परमं पदम् ॥ २२॥"
  },
  {
    "text": "पदं यत्परमं विष्णोस्तदेवाखिलदेहिनाम् ।\nपदं परममद्वैतं स शिवः साम्बविग्रहः ॥ २३॥"
  },
  {
    "text": "रुद्रविष्णुप्रजेशानामन्येषामपि देहिनाम् ।\nऋते साम्बं महादेवं किं भवेत्परमं पदम् ॥ २४॥"
  },
  {
    "text": "इन्द्रियेभ्यः परा ह्यर्था अर्थेभ्यश्च परं मनः ।\nमनसस्तु परा बुद्धिर्बुद्धेरात्मा महान्परः ॥ २५॥"
  },
  {
    "text": "महतः परमव्यक्तमव्यक्तात्पुरुषः परः ।\nपुरुषान्न परं किञ्चित्सा काष्ठा सा परा गतिः ॥ २६॥"
  },
  {
    "text": "पुरुषो नाम सम्पूर्णः शिवः सत्यादिलक्षणः ।\nसाम्बमूर्तिधरो नान्यो रुद्रो विष्णुरजोऽपि वा ॥ २७॥"
  },
  {
    "text": "एष सर्वेषु भूतेषु गूढात्मा न प्रकाशते ।\nदृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥ २८॥"
  },
  {
    "text": "यच्चेद्वाङ्मनसी प्राज्ञस्तद्यच्छेज्ज्ञान आत्मनि ।\nमहत्यात्मनी विज्ञानं तद्यच्छेच्छान्त आत्मनि ॥ २९॥"
  },
  {
    "text": "अशब्दमस्पर्शमरूपमव्ययं\n     तथाऽरसं नित्यमगन्धवच्च यत् ।\nअनाद्यनन्तं महतः परं ध्रुवं\n     निचाय्य तं मृत्युमुखात्प्रमुच्यते ॥ ३०॥"
  },
  {
    "text": "पराञ्चि खानि व्यतृणन्महेश-\n     स्तस्मात्पराङ्पश्यति नात्मरूपम् ।\nकश्चिद्धीरः प्रत्यगात्मानमैक्ष्य-\n     दावृत्तचक्षुरमृतत्वमिच्छन् ॥ ३१॥"
  },
  {
    "text": "पराञ्चः कामाननुनयन्ति बाला\n     मृत्योः पाशं तेऽपियन्ति स्वमोहात् ।\nअथ धीरा अमृतत्वं विदित्वा\n     ध्रुवं तत्त्वं यान्ति कामैरसक्ताः ॥ ३२॥"
  },
  {
    "text": "येन रूपान् रसान्गन्धाञ्शब्दान्स्पर्शांश्च मैथुनान् ।\nएतेनैव विजानाति किमत्र परिशिष्यते ॥ ३३॥"
  },
  {
    "text": "जाग्रत्स्वप्नसुषुप्ताख्यं पुरं येनानुपश्यति ।\nमहान्तं परमात्मानं मत्वा धीरो न शोचति ॥ ३४॥"
  },
  {
    "text": "जाग्रदादित्रयं यस्तु विजानाति चिदात्मना ।\nततो भेदेन नैवास्ति पुरत्रयमिदं सदा ॥ ३५॥"
  },
  {
    "text": "चैतन्यमात्रो भगवाञ्शिव एव स्वयम्प्रभः ।\nपुरत्रयात्मना भाति न भाति च महाप्रभुः ॥ ३६॥"
  },
  {
    "text": "इहामुत्र स्थितं तत्त्वं सदेकं न ततोऽपरम् ।\nमृत्योः स मृत्युमाप्नोति योऽन्यं देवं प्रपश्यति ॥ ३७॥"
  },
  {
    "text": "अग्निर्यथैको भुवनं प्रविष्टो\n     रूपं रूपं प्रतिरूपो बभूव ।\nएकस्तथा सर्वभूतान्तरात्मा\n     रूपं रूपं प्रतिरूपो बहिश्च ॥ ३८॥"
  },
  {
    "text": "वायुर्यथैको भुवनं प्रविष्टो\n     रूपं रूपं प्रतिरूपो बभूव ।\nएकस्तथा सर्वभूतान्तरात्मा\n     रूपं रूपं प्रतिरूपो बहिश्च ॥ ३९॥"
  },
  {
    "text": "सूर्यो यथा सर्वलोकस्य चक्षु-\n     र्न लिप्यते चाक्षुषैर्बाह्यदोषैः ।\nएकस्तथा सर्वभूतान्तरात्मा\n     न लिप्यते लोकदुःखेन बाह्यः ॥ ४०॥"
  },
  {
    "text": "एको वशी सर्वभूतान्तरात्मा\n     एकं रूपं बहुधा यः करोति ।\nतमात्मस्थं येऽनुपश्यन्ति धीरा-\n     स्तेषां सुखं शाश्वतं नेतरेषाम् ॥ ४१॥"
  },
  {
    "text": "येनैव नित्याश्च सचेतनश्च\n     यस्मिन्विभक्ताः प्रविभान्ति मोहात् ।\nतमात्मस्थं येऽनुपश्यन्ति धीरा-\n     स्तेषां शान्तिः शाश्वती नेतरेषाम् ॥ ४२॥"
  },
  {
    "text": "तदेतदिति मन्यन्तेऽनिर्देश्यं परमं सुखम् ।\nकथं नु तद्विजानीयत्किमु भाति विभाति वा ॥ ४३॥"
  },
  {
    "text": "आदित्यचन्द्रानलतारकाद्या\n     न भान्ति यस्मिन्ननिशं महान्तः ।\nप्रकाशमानं तमनुप्रभान्ति\n     प्रभानमस्यैव हि नेतरेषाम् ॥ ४४॥"
  },
  {
    "text": "ऊर्ध्वमूलस्त्ववाक्शाख एषोऽश्वत्थः सनातनः ।\nतदेव शुक्रं तद्ब्रह्म तदेवामृतमुच्यते ॥ ४५॥"
  },
  {
    "text": "तस्मिँल्लोकाः श्रिताः सर्वे तदु नात्येति कश्चन ।\nएतद्वै तत्सुरश्रेष्ठाः सम्यगेव मयोदितम् ॥ ४६॥"
  },
  {
    "text": "इदं सर्वं जगत्साक्षाच्छिवः कम्पयते ध्रुवम् ।\nमहद्भयमिदं वज्रं विदित्वा मुच्यते नरः ॥ ४७॥"
  },
  {
    "text": "तपत्यस्य भयादग्निर्भयात्तपति भास्करः ।\nभयादिन्द्रश्च वायुश्च मृत्युर्धावति पञ्चमः ॥ ४८॥"
  },
  {
    "text": "वर्तमाने शरीरेऽस्मिन्न शक्तो बोद्धुमीश्वरम् ।\nनरः सर्वेषु लोकेषु शरीरित्वाय कल्पते ॥ ४९॥"
  },
  {
    "text": "यथाऽऽदर्शे स्वकं रूपं यथावन्निर्मले नरः ।\nतथा पश्यति देहेस्मिन्नात्मानं ब्रह्म केवलम् ॥ ५०॥"
  },
  {
    "text": "जन्मनाशवतां खानां पृथग्भावं परात्मनः ।\nतेषां जन्मविनाशौ च विदित्वाऽनात्मरूपतः ॥ ५१॥"
  },
  {
    "text": "पश्चादनात्मरूपेण विदितं केवलात्मना ।\nविदित्वा स्वानुभूत्येव स धीरस्तु न शोचति ॥ ५२॥"
  },
  {
    "text": "इन्द्रियेभ्यो मनः श्रेष्ठं मनसः सत्त्वमुत्तमम् ।\nसत्त्वादपि महानात्मा महतोऽव्यक्तमुत्तमम् ॥ ५३॥"
  },
  {
    "text": "अव्यक्तात्तु परः साक्षाद्व्यापकोऽलिङ्ग एव च ।\nयं विदित्वा नरः साक्षादमृतत्वं हि गच्छति ॥ ५४॥"
  },
  {
    "text": "न सन्दृशे तिष्ठति रूपमस्य\n     न चक्षुषा पश्यति कश्चिदेनम् ।\nहृदा मनीषा मनसाऽभिक्लृप्तः\n     साक्षादात्मा शक्यते वेदितुं सः ॥ ५५॥"
  },
  {
    "text": "एवं साक्षात्सच्चिदानन्दरूपं\n     भावाभावाशेषलोकस्य हेतुम् ।\nश्रुत्या युक्त्या ब्रह्म जानन्ति मर्त्या\n     विद्यायोगादेव मुक्ता भवन्ति ॥ ५६॥"
  },
  {
    "text": "विद्यावेद्यं ब्रह्म यद्वेदसिद्धं\n     तस्याचिन्त्या काचिदस्त्येव शक्तिः ।\nशक्त्या भिन्नं तद्भवत्यद्वयं\n     सत्सत्यानन्दासङ्गबोधैकरूपम् ॥ ५७॥"
  },
  {
    "text": "एकं रूपं ब्रह्मणो जीवरूपं\n     भोग्यं विश्वं ब्रह्मणस्त्वन्यरूपम् ।\nअन्यद्रूपं ब्रह्मणः सर्वशास्त्रं\n     प्रज्ञामात्रं शुद्धरूपं परस्य ॥ ५८॥"
  },
  {
    "text": "सर्वाजीवे सर्वसंस्थे बृहन्ते\n     तस्मिञ्जीवो भ्राम्यते ब्रह्मचक्रे ।\nब्रह्मात्मानं प्रेरितारं च युक्त्या\n     मत्वा चैकं याति मर्त्योऽमृतत्वम् ॥ ५९॥"
  },
  {
    "text": "ज्ञाज्ञौ जीवाजीवसञ्ज्ञौ प्रतीत्या\n     श्रुत्या युक्त्या स्वानुभूत्या ह्यभिन्नौ ।\nमाया भोक्तुर्भोगहेतुः परात्मा\n     रूपैरेभिर्विश्वरूपो ह्यकर्ता ॥ ६०॥"
  },
  {
    "text": "क्षरं माया चाक्षरं जीवरूपं\n     क्षरात्मना भिद्यते देव एकः ।\nतस्य ध्यानाद्योजनातत्त्वभावा-\n     द्भूयश्चान्ते विश्वमायानिवृत्तिः ॥ ६१॥"
  },
  {
    "text": "ज्ञात्वा देवं सर्वपाशापहानिः\n     क्षीणैः क्लेशैर्जन्ममृत्युप्रहाणिः ।\nतस्य ध्यानान्मूलमायाविभेदे\n     विश्वैश्वर्यं याति कैवल्यरूपम् ॥ ६२॥"
  },
  {
    "text": "एतज्ज्ञेयं नित्यमेवात्मसंस्थं\n     नातः परं वेदितव्यं हि किञ्चित् ।\nभोक्ता भोग्यं प्रेरितारं च मत्वा\n     सर्वं प्रोक्तं त्रिविधं ब्रह्ममेतत् ॥ ६३॥"
  },
  {
    "text": "वह्नेर्यथा योनिगतस्य मूर्ति-\n     र्न दृश्यते नैव च लिङ्गनाशः ।\nस भूय एवेन्धनयोनिगृह्य-\n     स्तद्वोभयं वै प्रणवेन देहे ॥ ६४॥"
  },
  {
    "text": "स्वदेहमरणिं कृत्वा प्रणवं चोत्तरारणिम् ।\nध्याननिर्मथनाभ्यासाद्देवं पश्येन्निगूढवत् ॥ ६५॥"
  },
  {
    "text": "तिलेषु तैलं दधिनीव सर्पि-\n     रापः स्रोतःस्वरणीषु चाग्निः ।\nएवमात्माऽऽत्मनि गृह्यतेऽसौ\n    सत्येनैवं तपसा योऽनुवेत्ति ॥ ६६॥"
  },
  {
    "text": "सर्वव्यापिनमात्मानं क्षीरे सर्पिरिवार्पितम् ।\nआत्मविद्यातपोमूलं तद्ब्रह्मोपनिषत्परम् ॥ ६७॥"
  },
  {
    "text": "यज्ञज्ञानादिभिः पुण्यैर्योगसिद्धिर्भविष्यति ।\nयोगात्सञ्जायते ज्ञानं ज्ञानान्मुक्तिर्न कर्मणा ॥ ६८॥"
  },
  {
    "text": "अत्याश्रमिभ्यः शान्तेभ्यो वक्तव्यं ब्रह्मवेदनम् ।\nनाप्रशान्ताय दातव्यं नापुत्राय कदाचन ॥ ६९॥"
  },
  {
    "text": "अग्निरित्यादिभिर्मन्त्रैर्भस्मनोद्धूलनं तथा ।\nत्रिपुण्ड्रधारणं चापि वदन्त्यत्याश्रमं बुधाः ॥ ७०॥"
  },
  {
    "text": "यस्य देवे परा भक्तिर्यथा देवे तथा गुरौ ।\nतस्यैते कथिता ह्यर्थाः प्रकाशन्ते महात्मनः ॥ ७१॥"
  },
  {
    "text": "श्रुतिवचनेन मयैव समस्त\n     परमकृपाबलतः पठितं च ।\nयदि विदितं स नरः स्वकमोहं\n     तरति शिवं विशति प्रियरूपम् ॥ ७२॥"
  },
  {
    "text": "इति ब्रह्मगीतासूपनिषत्सु\nकठवल्लीश्वेताश्वतरव्याख्यायामेकादशोऽध्यायः ॥ ११॥"
  },
  {
    "text": "॥ अथ द्वादशोऽध्यायः ।\n  ॥ शिवस्याहम्प्रत्ययाश्रत्वम् ॥"
  },
  {
    "text": "ब्रह्मोवाच।\nवक्ष्ये सारतरं साक्षात्सर्वशास्त्रार्थसङ्ग्रहम् ।\nश्रद्धया सहिता यूयं श‍ृणुतातीव शोभनम् ॥ १॥"
  },
  {
    "text": "अस्ति तावदहंशब्दप्रत्ययालम्बनं सुराः ।\nसर्वेषां नः परं ज्ञानं स एवात्मा न संशयः ॥ २॥"
  },
  {
    "text": "सोऽयं स्वाविद्यया साक्षाच्छिवः सन्नपि वस्तुतः ।\nस्वशिवत्वमविज्ञाय संसारीवावभासते ॥ ३॥"
  },
  {
    "text": "वेदोदितेन मार्गेण पारम्पर्यक्रमेण तु ।\nमुमुक्षुत्वं दृढं प्राप्य पुनः शान्त्यादिसाधनैः ॥ ४॥"
  },
  {
    "text": "सहितः शिवभक्त्या च गुरोः पादौ प्रणम्य च ।\nवेदान्तानां महावाक्यश्रवणेन तथैव च ॥ ५॥"
  },
  {
    "text": "मननेन तथा देवा ध्यानेन परमात्मनः ।\nप्रत्यग्ब्रह्मैकताज्ञानं लब्ध्वा याति शिवं परम् ॥ ६॥"
  },
  {
    "text": "प्रत्यगात्मानमद्वन्द्वमहंशब्दोपलक्षितम् ।\nशिवरूपेण सम्पश्यन्नेव याति स्वपूर्णताम् ॥ ७॥"
  },
  {
    "text": "शिवरूपतया भातेऽहंशब्दार्थे मुनीश्वराः ।\nअविद्या विलयं याति विद्यया परयैव तु ॥ ८॥"
  },
  {
    "text": "विद्यया परयाऽविद्यानिवृत्तौ ब्रह्म केवलम् ।\nशिष्यते खलु नाभावो भावो नान्यस्तथाऽपि च ॥ ९॥"
  },
  {
    "text": "व्यवहारदृशाऽविद्या तन्निवृत्तिश्च कथ्यते ।\nतत्त्वदृष्ट्या तु नाविद्या तन्निवृत्तिश्च हे सुराः ॥ १०॥"
  },
  {
    "text": "ब्रह्मरूपतया ब्रह्म केवलं प्रतिभासते ।\nजगद्रूपतयाऽप्येतद्ब्रह्मैव प्रतिभासते ॥ ११॥"
  },
  {
    "text": "विद्याविद्यादिभेदेन भावाभावादिभेदतः ।\nगुरुशिष्यादिभेदेन ब्रह्मैव प्रतिभासते ॥ १२॥"
  },
  {
    "text": "ब्रह्म सर्वमिति ज्ञानं ब्रह्मप्राप्तेस्तु साधनम् ।\nजगन्मायेति विज्ञानमज्ञानं फलतो भवेत् ॥ १३॥"
  },
  {
    "text": "तथाऽपि परमाद्वैतज्ञानस्येदं तु वेदनम् ।\nउपकारकमत्यन्तं तद्दृष्ट्वा वक्ति च श्रुतिः ॥ १४॥"
  },
  {
    "text": "यथा भातस्वरूपेण सत्यत्वेन जगच्छ्रुतिः ।\nअङ्गीकृत्य हितं नॄणां कदाचिद्वक्ति सादरम् ॥ १५॥"
  },
  {
    "text": "सत्यत्वेन जगद्भानं संसारस्य प्रवर्तकम् ।\nअसत्यत्वेन भानं तु संसारस्य निवर्तकम् ॥ १६॥"
  },
  {
    "text": "अतः संसारनाशाय कदाचित्परमा श्रुतिः ।\nजगत्सर्वमिदं माया वदत्यत्यन्तनिर्मला ॥ १७॥"
  },
  {
    "text": "अतीव पक्वचित्तस्य चित्तपाकमपेक्ष्य सा ।\nसर्वं ब्रह्मेति कल्याणी श्रुतिर्वदति सादरम् ॥ १८॥"
  },
  {
    "text": "ब्रह्मैव केवलं शुद्धं विद्यते तत्त्वदर्शने ।\nन च विद्या न चाविद्या जगच्च न चापरम् ॥ १९॥"
  },
  {
    "text": "अतः परमनिर्वाणनिष्ठस्य परयोगिनः ।\nयथा यथाऽवभासोऽयं शिव एव न चापरम् ॥ २०॥"
  },
  {
    "text": "भूतपूर्वानुसन्धानात्कथ्यते न च वस्तुतः ।\nयथा यथाऽवभासोऽयं शिव इत्यपि वेदनम् ॥ २१॥"
  },
  {
    "text": "न हि निर्वाणनिष्ठस्य शिवस्य परयोगिनः ।\nयथा यथेति यत्किञ्चिद्भासते परमार्थतः ॥ २२॥"
  },
  {
    "text": "तथा तथाऽवभासेन स्वेन रूपेण केवलम् ।\nस्तिमितोदधिवद्योगी स्वयं तिष्ठति नान्यथा ॥ २३॥"
  },
  {
    "text": "परनिर्वाणनिष्ठस्य योगिनः परमां स्थितिम् ।\nस्वयं च न विजानाति न हरिर्न महेश्वरः ॥ २४॥"
  },
  {
    "text": "न मया च परिज्ञातुं शक्यते योगिनः स्थितिः ।\nनापि वेदेन मानेन न च स्मृतिपुराणकैः ॥ २५॥"
  },
  {
    "text": "अहो निर्वाणनिष्ठस्य योगिनः परमा स्थितिः ।\nयादृशी परमा निष्ठा तादृश्येव हि केवलम् ॥ २६॥"
  },
  {
    "text": "एवंरूपा परा निष्ठा शिवस्यास्ति स्वभावतः ।\nशिवायाश्चाम्बिकाभर्तुः प्रसादेन हरेरपि ॥ २७॥"
  },
  {
    "text": "तथा ममापि चान्येषां न चोद्योर्हो महेश्वरः ।\nतादृग्रूपो महादेवः खलु साक्षात्सनातनः ॥ २८॥"
  },
  {
    "text": "ईदृशी परमा निष्ठा गुरोः साक्षान्निरीक्षणात् ।\nकर्मसाम्ये त्वनायासात्सिध्यत्येव न संशयः ॥ २९॥"
  },
  {
    "text": "देशिकं देवदेवेशं शिवं विद्याद्विचक्षणः ।\nतदिष्टं सर्वयत्नेन प्रकुर्यात्सर्वदाऽऽदरात् ॥ ३०॥"
  },
  {
    "text": "स्वस्यानिष्टमपि प्राज्ञः प्रकुर्याद्गुरुणोदितः ।\nगुरोरिष्टं प्रकुर्वाणः परं निर्वाणमृच्छति ॥ ३१॥"
  },
  {
    "text": "स्वाश्रमं च स्वजातिं च स्वकीर्तिं च तथैव च ।\nस्वादृष्टं लोकविद्विष्टं बन्धुपुत्रादिसङ्गमम् ॥ ३२॥"
  },
  {
    "text": "गृहक्षेत्रधनादीनां हानिं क्लेशं सुखं तथा ।\nअनवेक्ष्य गुरोरिष्टं कुर्यान्नित्यमतन्द्रितः ॥ ३३॥"
  },
  {
    "text": "गुरौ प्रीते शिवः साक्षात्प्रसन्नः प्रतिभासते ।\nगुरोर्देहे महादेवः साम्बः सन्निहितः सदा ॥ ३४॥"
  },
  {
    "text": "गुरोरनिष्टं मोहाद्वा न कुर्यात्कुरुते यदि ।\nपच्यते नरके तीव्रे यावदाभूतसम्प्लवम् ॥ ३५॥"
  },
  {
    "text": "शिवे क्रुद्धे गुरुस्त्राता गुरौ क्रुद्धे न कश्चन ।\nतस्मादिष्टं गुरोः कुर्यात्कायेन मनसा गिरा ॥ ३६॥"
  },
  {
    "text": "गुरुर्नामात्मनो नान्यः सत्यमेव न संशयः ।\nआत्मलाभात्परो लाभो नास्ति नास्ति न संशयः ॥ ३७॥"
  },
  {
    "text": "अनात्मरूपं देहादि यो ददाति पिता तु सः ।\nन गुरुः कथितः प्राज्ञैः क्लेशहेतुप्रदो हि सः ॥ ३८॥"
  },
  {
    "text": "अष्टैश्वर्यप्रदस्तद्वद्गन्धर्वादिपदप्रदाः ।\nसार्वभौमप्रदश्चापि न गुरुः क्लेशदो हि सः ॥ ३९॥"
  },
  {
    "text": "मन्त्रतन्त्रादिदस्तद्वल्लौकिकोपायदस्तथा ।\nन गुरुः कथितः प्राज्ञैः क्लेशहेतुप्रदो हि सः ॥ ४०॥"
  },
  {
    "text": "सत्यवत्सकलं भातं निश्चित्यासत्यरूपतः ।\nसर्वसाक्षितयाऽऽत्मानं विभज्य परचेतनम् ॥ ४१॥"
  },
  {
    "text": "यस्त्वं तदिति वेदान्तप्रदीपेन स्वकं निजम् ।\nशिवत्वं बोधयत्येष गुरुः साक्षान्न चापरः ॥ ४२॥"
  },
  {
    "text": "दृश्यरूपमिदं सर्वं दृग्रूपेण विलाप्य च ।\nदृग्रूपं ब्रह्म यो वक्ति स गुरुर्नापरः पुमान् ॥ ४३॥"
  },
  {
    "text": "परमाद्वैतविज्ञानं कृपयैव ददाति यः ।\nसोऽयं गुरुगुरुः साक्षाच्छिव एव न संशयः ॥ ४४॥"
  },
  {
    "text": "तादृशं देशिकं साक्षाद्वेदान्ताम्बुजभास्करम् ।\nतोषयेत्सर्वयत्नेन श्रेयसे भूयसे नरः ॥ ४५॥"
  },
  {
    "text": "सर्ववेदान्तवाक्यानामर्थः सङ्ग्रहरूपतः ।\nकथितश्च मया देवा मामाह परमेश्वरः ॥ ४६॥"
  },
  {
    "text": "सर्वज्ञः सर्ववित्साक्षादाप्तकामः कृपाकरः ।\nसर्वदोषविनिर्मुक्तः सत्यमेवाब्रवीन्मम ॥ ४७॥"
  },
  {
    "text": "यथाऽऽह सर्ववेदानामर्थं सर्वज्ञ ईश्वरः ।\nतथैव कथितोऽस्माभिः सत्यमेव न संशयः ॥ ४८॥"
  },
  {
    "text": "स्वप्रकाशस्वरूपस्य स्वतःशुद्धस्य शूलिनः ।\nकरामलकवत्सर्वं प्रत्यक्षं हि न संशयः ॥ ४९॥"
  },
  {
    "text": "वेदानामन्यथैवार्थं ये वदन्ति विमोहिताः ।\nमहासाहसिका एव ते नरा न हि संशयः ॥ ५०॥"
  },
  {
    "text": "मदुक्तार्थप्रकारेण विना ये प्रवदन्ति ते ।\nअन्धकूपे निरालम्बे पतन्त्येव न संशयः ॥ ५१॥"
  },
  {
    "text": "वेदार्थः परमाद्वैतं नेतरत्सुरपुङ्गवाः ।\nनो चेदत्रैव मे मूर्धा पतिष्यति न संशयः ॥ ५२॥"
  },
  {
    "text": "अन्यथा वेदवाक्यानामर्थ इत्यभिशङ्कया ।\nअनिश्चितार्थश्चेन्मूर्धा युष्माकं च पतिष्यति ॥ ५३॥"
  },
  {
    "text": "अतः परं न वक्तव्यं विद्यते सुरपुङ्गवाः ।\nसत्यमेव मया प्रोक्तं शम्भोः पादौ स्पृशाम्यहम् ॥ ५४॥"
  },
  {
    "text": "सूत उवाच ।\nएवमुक्त्वा महातेजा ब्रह्मा च सुरपुङ्गवान् ।\nप्रत्यग्भूतं परानन्दं पार्वतीपतिमीश्वरम् ॥ ५५॥"
  },
  {
    "text": "परमाद्वैतरूपं तं भवरोगस्य भेषजम् ।\nस्मृत्वा नत्वा पुनः स्तुत्वा भक्त्या परवशोऽभवत् ॥ ५६॥"
  },
  {
    "text": "देवाश्च देवदेवेशं स्मृत्वा साम्यं त्रियम्बकम् ।\nप्रणम्य दण्डवद्भूमौ विवशा अभवन्मुदा ॥ ५७॥"
  },
  {
    "text": "देवदेवो महादेवो महाकारुणिकोत्तमः ।\nतत्रैवाविरभूद्देव्या सह सत्यतपोधनाः ॥ ५८॥"
  },
  {
    "text": "विष्णुश्च पद्मया सार्धं तत्रैव ब्रह्मवित्तमाः ।\nआगतो भगवान्द्रष्टुमशेषसुरनायकम् ॥ ५९॥"
  },
  {
    "text": "पुष्पवृष्टिरभवद्यथा पुरा\n     स्वस्तिपूर्ववचनानि चाभवन् ।\nतत्र भक्तिसहितेन विष्णुना\n     पद्मया च परिपूजितः शिवः ॥ ६०॥"
  },
  {
    "text": "शङ्करोऽपि शशिशेखरः पर-\n     स्त्वम्बयैव सहितः सनातनः ।\nतत्र नृत्यमकरोदतिप्रभुः\n     स्वस्वरूपपरवेदनप्रियात् ॥ ६१॥"
  },
  {
    "text": "सर्वलोकजननी शिवा परा\n     पापनाशकरबोधदायिनी ।\nब्रह्मवज्रधरपूर्वकानिमा-\n     न्स्वानुभूतिसहितेन चक्षुषा ॥ ६२॥"
  },
  {
    "text": "विलोक्य कारुण्यबलेन केवलं\n     प्रबोधयामास सुरोत्तमानिमान् ।\nपुनः प्रजानाथपुरःसराः सुराः\n     प्रनृत्यमानं तु शिवं शिवामपि ॥ ६३॥"
  },
  {
    "text": "त्वक्चक्षुषैव ददृशुः श्रुतिमस्तकोत्थ-\n     विज्ञानरूपपरलोचनगोचरार्हम् ।\nभक्त्या पुनः परमकारुणिकं महान्तं\n     पञ्चाक्षरेण भवपाशहरेण पूज्यम् ॥ ६४॥"
  },
  {
    "text": "तुष्टवुः श्रुतिवचोभिरादरा-\n     न्नष्टकष्टभवपाशबन्धनाः ।\nइष्टसिद्धिरभवद्धि यः सुराः\n     इत्यवोचदशुभापहः शिवः ॥ ६५॥"
  },
  {
    "text": "शाङ्करी च शरणागतप्रिया\n     बन्धहेतुमलनाशकारिणी ।\nमत्प्रसादबललब्धवेदना\n     इत्यवोचदभवन्नतिप्रिया ॥ ६६॥"
  },
  {
    "text": "केशवोऽपि सुरपुङ्गवान्प्रति\n     प्राह शम्भुरयमद्भुतः प्रभुः ।\nसर्ववेदशिरसामगोचरः\n     प्रीत एव भवतामिति द्विजाः ॥ ६७॥"
  },
  {
    "text": "देवोऽपि कारुण्यरसार्द्रमानसः\n     सुरानशेषानजपूर्वकान्प्रति ।\nउवाच गीतामतिशोभनामिमां\n     ममानुकूलामपि यः पठेद्विजः ॥ ६८॥"
  },
  {
    "text": "स याति मामेव निरस्तबन्धनः\n     परा शिवा वाचि सदैव वर्तते ।\nदिवाकरेणापि समश्च तेजसा\n     श्रिया मुकुन्देन समः सदा भवेत् ॥ ६९॥"
  },
  {
    "text": "एषा गीता ब्रह्मगीताभिधाना\n     श्रुत्या युक्ता सर्वगीतोत्तमा च ।\nवेदाकारा वेदनिष्ठैर्द्विजेन्द्रै-\n     र्भक्त्या पाठ्या नैव शूद्रादिभिश्च ॥ ७०॥"
  },
  {
    "text": "इत्येवं परमशिवः प्रभाष्य नाथः\n     शिष्टानामशुभहरः पुरत्रयारिः ।\nभक्तानाममलसुखप्रबोधकारी\n     तत्रैव स्फुरणसुखे तिरो बभूव ॥ ७१॥"
  },
  {
    "text": "दैवी सा सकलजगद्विचित्रचित्रा\n     कारुण्यादखिलसुरानजं विलोक्य ।\nसुप्रीता परमसुखप्रबोधरूपा\n     तत्रैव स्फुरणसुखे तिरो बभूव ॥ ७२॥"
  },
  {
    "text": "विष्णुर्लक्ष्म्या साकमाश्वास्य देवान्\n     हृष्टस्तुष्टः स्वस्य वैकुण्ठमाप ।\nब्रह्मा देवानात्मविद्याभियुक्तां-\n     स्त्यक्त्वा रुद्रध्याननिष्ठो बभूव ॥ ७३॥"
  },
  {
    "text": "देवाः सर्वे दण्डवद्भूमिभागे\n     भक्त्या सार्धं पद्मयोनिं प्रणम्य ।\nहृष्टात्मानः सत्यबोधैकनिष्ठाः\n     सद्यः स्वं स्वं देशमीयुर्द्विजेन्द्राः ॥ ७४॥"
  },
  {
    "text": "ईत्थं साक्षाद्ब्रह्मगीतं भवद्भिः\n     शुद्धज्ञानैरादरेण श्रुतैव ।\nमत्तः श्रद्धाभक्तियुक्तस्य विप्रा\n     नित्यं देया नेतरस्यातिशुद्धा ॥ ७५॥"
  },
  {
    "text": "इति परशिवभक्त्या प्राप्तविद्यस्तु सूतः\n     सुखघनशिवतत्त्वप्रापिकामेव गीताम् ।\nमुनिगणहितबुद्ध्याऽऽभाष्य निर्वाणरूपं\n     परतरमवलोक्य प्रज्ञया मौनमाप ॥ ७६॥"
  },
  {
    "text": "मुनयश्च गुरुं परवेदिनं\n     प्रणिपत्य समस्तहितप्रदम् ।\nहृदयस्थमहम्पदलक्षितं\n     परतत्त्वतयैव विदुः स्थिरम् ॥ ७७॥"
  },
  {
    "text": "इति श्रीब्रह्मगीतासूपनिषत्सु शिवस्याहम्प्रत्ययाश्रत्वं\nनाम द्वदशोऽध्यायः ॥ १२॥"
  },
  {
    "text": "॥ इति ब्रह्मगीता समाप्ता ॥"
  }
]
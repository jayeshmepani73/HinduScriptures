[
  {
    "text": "पृथिवीगीता"
  },
  {
    "text": "मैत्रेय पृथिवीगीता श्लोकाश्चात्र निबोध तान् ।\nयानाह धर्मध्वजिने जनकायासितो मुनिः ॥ १॥"
  },
  {
    "text": "पृथिव्युवाच --\nकथमेष नरेन्द्राणां मोहो बुद्धिमतामपि ।\nयेन केन सधर्माणोऽप्यभिविश्वस्तचेतसः ॥ २॥"
  },
  {
    "text": "पूर्वमात्मजयं कृत्वा जेतुमिच्छन्ति मन्त्रिणः ।\nततो भृत्यांश्च पौरांश्च जिगीषन्ते तथा रिपून् ॥ ३॥"
  },
  {
    "text": "क्रमेणानेन जेष्यामो वयं पृथ्वीं ससागराम् ।\nइत्यासक्तधियो मृत्युं न पश्यन्त्यविदूरकम् ॥ ४॥"
  },
  {
    "text": "समुद्रावरणं याति मन्मण्डलमथो वशम् ।\nकियदात्मजयादेतन्मुक्तिरात्मजये फलम् ॥ ५॥"
  },
  {
    "text": "उत्सृज्य पूर्वजा याता यां नादाय गतः पिता ।\nतां ममेति विमूढत्वात् जेतुमिच्छन्ति पार्थिवाः ॥ ६॥"
  },
  {
    "text": "मत्कृते पितृपुत्राणां भ्रातॄणां चापि विग्रहाः ।\nजायन्तेऽत्यन्तमोहेन ममताधृतचेतसाम् ॥ ७॥"
  },
  {
    "text": "पृथ्वी ममेयं सकला ममैषा ममान्वयस्यापि च शाश्वतेयम् ।\nयो यो मृतो ह्यत्र बभूव राजा कुबुद्धिरासीदिति तस्य तस्य ॥ ८॥"
  },
  {
    "text": "दृष्ट्वा ममत्वायतचित्तमेकं विहाय मां मृत्युपथं व्रजन्तम् ।\nतस्यान्वयस्तस्य कथं ममत्वं हृद्यास्पदं मत्प्रभवः करोति ॥ ९॥"
  },
  {
    "text": "पृथ्वी ममैषाशु परित्यजैनं वदन्ति ये दूतमुखैः स्वशत्रुम् ।\nनराधिपास्तेषु ममातिहासः पुनश्च मूढेषु दयाभ्युपैति ॥ १०॥"
  },
  {
    "text": "पराशर उवाच\nइत्येते धरणीगीताश्लोका मैत्रेय यैः श्रुतैः ।\nममत्वं विलयं याति तापन्यस्तं यथा हिमम् ॥ ११॥"
  },
  {
    "text": "इति पृथिवीगीता समाप्ता ।"
  }
]
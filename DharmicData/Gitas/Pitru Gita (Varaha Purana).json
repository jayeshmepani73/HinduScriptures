[
  {
    "text": "पितृगीतम्"
  },
  {
    "text": "मार्कण्डेय उवाच\nअपि धन्यः कुले जायादस्माकं मतिमान्नरः । \nअकुर्वन् वित्तशाढ्यं यः पिण्डान्नो निर्वपिष्यति ॥ १॥ ५०\nरत्नवस्त्रमहायानं सर्वतोयादिकं वसु ।\nविभवे सति विप्रेभ्यः अस्मानुद्दिश्य दास्यति ॥ २॥ ५१\nअन्नेन वान्यथाशक्त्या कालेऽस्मिन् भक्तिनम्रधीः ।\nभोजयिष्यति विप्राग्र्यांस्तन्मात्रविभवो नरः ॥ ३॥ ५२\nअसमर्थोऽन्नदानस्य वन्यशाकं स्वशक्तितः ।\nप्रदास्यति द्विजाग्र्येभ्यः स्वल्पां यो वापि दक्षिणाम् ॥ ४॥ ५३\nतत्राप्यसामर्थ्ययुतः करैर्गृह्यासितांस्तिलान् ।\nप्रणम्य द्विजमुख्याय कस्मैचिदपि दास्यति ॥ ५॥ ५४\nतिलैस्सप्ताष्टभिर्वापि समवेतं जलाञ्जलिम् ।\nभक्तिनम्रः समुद्दिश्य योऽस्माकं सम्प्रदास्यति ॥ ६॥ ५५\nयतः कुतश्चित्सम्प्राप्य गोभ्यो वापि गवाह्निकम् ।\nअभावे प्रीणयेत्तस्माद्भक्त्या युक्तः प्रदास्यति ॥ ७॥ ५६\nसर्वाभावे वनं गत्वा कक्षमूलप्रदर्शकः ।\nसूर्यादिलोकपालानामिदमुच्चैः पठिष्यति ॥ ८॥ ५७\nन मेऽस्ति वित्तं न धनं न चान्यच्छ्राद्धस्य योग्यं स्वपितॄन्नतोऽस्मि ।\nतृप्यन्तु भक्त्या पितरौ मयैतौ भुजौ ततौ वर्त्मनि मारुतस्य ॥ ९॥ ५८\nइत्येवं पितृभिर्गीतं भावाभावप्रयोजनम् ।\nकृतं तेन भवेच्छ्राद्धं य एवं कुरुते द्विजः ॥ १०॥ ५९\nइति वराहपुराणे आदिकृतवृत्तन्ते श्राद्धकल्पो नाम त्रयोदशोऽध्यायः\nपितृगीतं समाप्तम् ।"
  }
]
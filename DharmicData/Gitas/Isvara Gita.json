[
  {
    "text": "ईश्वरगीता कूर्मपुराणे अध्यायाः १-११ \nप्रथमोऽध्यायः"
  },
  {
    "text": "ऋषय ऊचुः ।\nभवता कथितः सम्यक् सर्गः स्वायम्भुवस्ततः ।\nब्रह्माण्डस्यास्य विस्तारो मन्वन्तरविनिश्चयः ॥ १.१॥"
  },
  {
    "text": "तत्रेश्वरेश्वरो देवो वर्णिभिर्धर्मतत्परैः ।\nज्ञानयोगरतैर्नित्यमाराध्यः कथितस्त्वया ॥ १.२॥"
  },
  {
    "text": "तद्वदाशेषसंसारदुःखनाशमनुत्तमम् ।\nज्ञानं ब्रह्मैकविषयं येन पश्येम तत्परम् ॥ १.३॥"
  },
  {
    "text": "त्वं हि नारायणः साक्षात् कृष्णद्वैपायनात् प्रभो ।\nअवाप्ताखिलविज्ञानस्तत्त्वां पृच्छामहे पुनः ॥ १.४॥"
  },
  {
    "text": "श्रुत्वा मुनीनां तद्वाक्यं कृष्णद्वैपायनात् प्रभुम् ।\nसूतः पौराणिकः स्मृत्वा भाषितुं ह्युपचक्रमे ॥ १.५॥"
  },
  {
    "text": "अथास्मिन्नन्तरे व्यासः कृष्णद्वैपायनः स्वयम् ।\nआजगाम मुनिश्रेष्ठा यत्र सत्रं समासते ॥ १.६॥"
  },
  {
    "text": "तं दृष्ट्वा वेदविद्वांसं कालमेघसमद्युतिम् ।\nव्यासं कमलपत्राक्षं प्रणेमुर्द्विजपुङ्गवाः ॥ १.७॥"
  },
  {
    "text": "पपात दण्डवद्भूमौ दृष्ट्वाऽसौ लोमहर्षणः ।\nप्रदक्षिणीकृत्य गुरुं प्राञ्जलिः पार्श्वगोऽभवत् ॥ १.८॥"
  },
  {
    "text": "पृष्टास्तेऽनामयं विप्राः शौनकाद्या महामुनिम् ।\nसमाश्वास्यासनं तस्मै तद्योग्यं समकल्पयन् ॥ १.९॥"
  },
  {
    "text": "अथैतानब्रवीद्वाक्यं पराशरसुतः प्रभुः ।\nकच्चिन्न तपसो हानिः स्वाध्यायस्य श्रुतस्य च ॥ १.१०॥"
  },
  {
    "text": "ततः स सूतः स्वगुरुं प्रणम्याह महामुनिम् ।\nज्ञानं तद्ब्रह्मविषयं मुनीनां वक्तुमर्हसि ॥ १.११॥"
  },
  {
    "text": "इमे हि मुनयः शान्तास्तापसा धर्मतत्पराः ।\nशुश्रूषा जायते चैषां वक्तुमर्हसि तत्त्वतः ॥ १.१२॥"
  },
  {
    "text": "ज्ञानं विमुक्तिदं दिव्यं यन्मे साक्षात् त्वयोदितम् ।\nमुनीनां व्याहृतं पूर्वं विष्णुना कूर्मरूपिणा ॥ १.१३॥"
  },
  {
    "text": "श्रुत्वा सूतस्य वचनं मुनिः सत्यवतीसुतः ।\nप्रणम्य शिरसा रुद्रं वचः प्राह सुखावहम् ॥ १.१४॥"
  },
  {
    "text": "व्यास उवाच ।\nवक्ष्ये देवो महादेवः पृष्टो योगीश्वरैः पुरा ।\nसनत्कुमारप्रमुखैः स स्वयं समभाषत ॥ १.१५॥"
  },
  {
    "text": "सनत्कुमारः सनकस्तथैव च सनन्दनः ।\nअङ्गिरा रुद्रसहितो भृगुः परमधर्मवित् ॥ १.१६॥"
  },
  {
    "text": "कणादः कपिलो योगी वामदेवो महामुनिः ।\nशुक्रो वसिष्ठो भगवान् सर्वे संयतमानसाः ॥ १.१७॥"
  },
  {
    "text": "परस्परं विचार्यैते संशयाविष्टचेतसः ।\nतप्तवन्तस्तपो घोरं पुण्ये बदरिकाश्रमे ॥ १.१८॥"
  },
  {
    "text": "अपश्यंस्ते महायोगमृषिं धर्मसुतं शुचिम् ।\nनारायणमनाद्यन्तं नरेण सहितं तदा ॥ १.१९॥"
  },
  {
    "text": "संस्तूय विविधैः स्तोत्रैः सर्वे वेदसमुद्भवैः ।\nप्रणेमुर्भक्तिसंयुक्ता योगिनो योगवित्तमम् ॥ १.२०॥"
  },
  {
    "text": "विज्ञाय वाञ्छितं तेषां भगवानपि सर्ववित् ।\nप्राह गम्भीरया वाचा किमर्थं तप्यते तपः ॥ १.२१॥"
  },
  {
    "text": "अब्रुवन् हृष्टमनसो विश्वात्मानं सनातनम् ।\nसाक्षान्नारायणं देवमागतं सिद्धिसूचकम् ॥ १.२२॥"
  },
  {
    "text": "वयं संशयमापन्नाः सर्वे वै ब्रह्मवादिनः ।\nभवन्तमेकं शरणं प्रपन्नाः पुरुषोत्तमम् ॥ १.२३॥"
  },
  {
    "text": "त्वं वेत्सि परमं गुह्यं सर्वन्तु भगवानृषिः ।\nनारायणः स्वयं साक्षात् पुराणोऽव्यक्तपूरुषः ॥ १.२४॥"
  },
  {
    "text": "नह्यन्यो विद्यते वेत्ता त्वामृते परमेश्वरम् ।\nशुश्रूषाऽस्माकमखिलं संशयं छेत्तुमर्हसि ॥ १.२५॥ (स त्वमस्माकमचलं)"
  },
  {
    "text": "किं कारणमिदं कृत्स्नं कोऽनुसंसरते सदा ।\nकश्चिदात्मा च का मुक्तिः संसारः किन्निमित्तकः ॥ १.२६॥"
  },
  {
    "text": "कः संसारपतीशानः को वा सर्वं प्रपश्यति ।\nकिं तत् परतरं ब्रह्म सर्वं नो वक्तुमर्हसि ॥ १.२७॥"
  },
  {
    "text": "एवमुक्ता तु मुनयः प्रापश्यन् पुरुषोत्तमम् ।\nविहाय तापसं रूपं संस्थितं स्वेन तेजसा ॥ १.२८॥"
  },
  {
    "text": "विभ्राजमानं विमलं प्रभामण्डलमण्डितम् ।\nश्रीवत्सवक्षसं देवं तप्तजाम्बूनदप्रभम् ॥ १.२९॥"
  },
  {
    "text": "शङ्खचक्रगदापाणिं शार्ङ्गहस्तं श्रियाऽऽवृतम् ।\nन दृष्टस्तत्क्षणादेव नरस्तस्यैव तेजसा ॥ १.३०॥"
  },
  {
    "text": "तदन्तरे महादेवः शशाङ्काङ्कितशेखरः ।\nप्रसादाभिमुखो रुद्रः प्रादुरासीन्महेश्वरः ॥ १.३१॥"
  },
  {
    "text": "निरीक्ष्य ते जगन्नाथं त्रिनेत्रं चन्द्रभूषणम् ।\nतुष्टबुर्हृष्टमनसो भक्त्या तं परमेश्वरम् ॥ १.३२॥"
  },
  {
    "text": "जयेश्वर महादेव जय भूतपते शिव ।\nजयाशेषमुनीशान तपसाऽभिप्रपूजित ॥ १.३३॥"
  },
  {
    "text": "सहस्रमूर्ते विश्वात्मन् जगद्यन्त्रप्रवर्त्तक ।\nजयानन्त जगज्जन्मत्राणसंहारकारक ॥ १.३४॥"
  },
  {
    "text": "सहस्रचरणेशान शम्भो योगीन्द्रवन्दित ।\nजयाम्बिकापते देव नमस्ते परमेश्वर ॥ १.३५॥"
  },
  {
    "text": "संस्तुतो भगवानीशस्त्र्यम्बको भक्तवत्सलः ।\nसमालिङ्ग्य हृषीकेशं प्राह गम्भीरया गिरा ॥ १.३६॥"
  },
  {
    "text": "किमर्थं पुण्डरीकाक्ष मुनीन्द्रा ब्रह्मवादिनः ।\nइमं समागता देशं किं वा कार्यं मयाऽच्युत ॥ १.३७॥"
  },
  {
    "text": "आकर्ण्य भगवद्वाक्यं देवदेवो जनार्दनः ।\nप्राह देवो महादेवं प्रसादाभिमुखं स्थितम् ॥ १.३८॥"
  },
  {
    "text": "इमे हि मुनयो देव तापसाः क्षीणकल्पषाः ।\nअभ्यागतानां शरणं सम्यग्दर्शनकाङ्क्षिणाम् ॥ १.३९॥"
  },
  {
    "text": "यदि प्रसन्नो भगवान् मुनीनां भावितात्मनाम् ।\nसन्निधौ मम तज्ज्ञानं दिव्यं वक्तुमिहार्हसि ॥ १.४०॥"
  },
  {
    "text": "त्वं हि वेत्सि स्वमात्मानं न ह्यन्यो विद्यते शिव ।\nततस्त्वमात्मनाऽऽत्मानं मुनीन्द्रेभ्यः प्रदर्शय ॥ १.४१॥"
  },
  {
    "text": "एवमुक्त्वा हृषीकेशः प्रोवाच मुनिपुङ्गवान् ।\nप्रदर्शयन् योगसिद्धिं निरीक्ष्य वृषभध्वजम् ॥ १.४२॥"
  },
  {
    "text": "सन्दर्शनान्महेशस्य शङ्करस्याथ शूलिनः ।\nकृतार्थं स्वयमात्मानं ज्ञातुमर्हथ तत्त्वतः ॥ १.४३॥"
  },
  {
    "text": "द्रष्टुमर्हथ विश्वेशं प्रत्यक्षं पुरतः स्थितम् ।\nममैव सन्निधावेव यथावद्वक्तुमीश्वरः ॥ १.४४॥"
  },
  {
    "text": "निशम्य विष्णोर्वचनं प्रणम्य वृषभध्वजम् ।\nसनत्कुमारप्रमुखाः पृच्छन्ति स्म महेश्वरम् ॥ १.४५॥"
  },
  {
    "text": "अथास्मिन्नन्तरे दिव्यमासनं विमलं शिवम् ।\nकिमप्यचिन्त्यं गगनादीश्वरार्थे समुद्बभौ ॥ १.४६॥"
  },
  {
    "text": "तत्राससाद योगात्मा विष्णुना सह विश्वकृत् ।\nतेजसा पूरयन् विश्वं भाति देवो महेश्वरः ॥ १.४७॥"
  },
  {
    "text": "ततो देवादिदेवेशं शङ्करं ब्रह्मवादिनः ।\nविभ्राजमानं विमले तस्मिन् ददृशुरासने ॥ १.४८॥"
  },
  {
    "text": "यं प्रपश्यन्ति योगस्थाः स्वात्मन्यात्मानमीश्वरम् ।\nअनन्यतेजसं शान्तं शिवं ददृशिरे किल ॥ १.४९॥"
  },
  {
    "text": "यतः प्रसूतिर्भूतानां यत्रैतत् प्रविलीयते ।\nतमासनस्थं भूतानामीशं ददृशिरे किल ॥ १.५०॥"
  },
  {
    "text": "यदन्तरा सर्वमेतद्यतोऽभिन्नमिदं जगत् ।\nसवासुदेवमासीनं तमीशं ददृशुः किल ॥ १.५१॥"
  },
  {
    "text": "प्रोवाच पृष्टो भगवान् मुनीनां परमेश्वरः ।\nनिरीक्ष्य पुण्डरीकाक्षं स्वात्मयोगमनुत्तमम् ॥ १.५२॥"
  },
  {
    "text": "तच्छृणुध्वं यथान्यायमुच्यमानं मयाऽनघाः ।\nप्रशान्तमानसाः सर्वे ज्ञानमीश्वरभाषितम् ॥ १.५३॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) प्रथमोऽध्यायः ॥ १॥"
  },
  {
    "text": "द्वितीयोऽध्यायः"
  },
  {
    "text": "ईश्वर उवाच ।\nअवाच्यमेतद्विज्ञानमात्मगुह्यं सनातनम् ।\nयन्न देवा विजानन्ति यतन्तोऽपि द्विजातयः ॥ २.१॥"
  },
  {
    "text": "इदं ज्ञानं समाश्रित्य ब्रह्मभूता द्विजोत्तमाः ।\nन संसारं प्रपद्यन्ते पूर्वेऽपि ब्रह्मवादिनः ॥ २.२॥"
  },
  {
    "text": "गुह्याद्गुह्यतमं साक्षाद्गोपनीयं प्रयत्नतः ।\nवक्ष्ये भक्तिमतामद्य युष्माकं ब्रह्मवादिनाम् ॥ २.३॥"
  },
  {
    "text": "आत्मायं केवलः स्वच्छः शुद्धः सूक्ष्मः सनातनः ।\nअस्ति सर्वान्तरः साक्षाच्चिन्मात्रस्तमसः परः ॥ २.४॥"
  },
  {
    "text": "सोऽन्तर्यामी स पुरुषः स प्राणः स महेश्वरः ।\nस कालोऽत्र तदव्यक्तं स एवेदमिति श्रुतिः ॥ २.५॥"
  },
  {
    "text": "अस्माद्विजायते विश्वमत्रैव प्रविलीयते ।\nस मायी मायया बद्धः करोति विविधास्तनूः ॥ २.६॥"
  },
  {
    "text": "न चाप्ययं संसरति न च संसारमयः प्रभुः ।\nनायं पृथ्वी न सलिलं न तेजः पवनो नभः ॥ २.७॥"
  },
  {
    "text": "न प्राणो न मनोऽव्यक्तं न शब्दः स्पर्श एव च ।\nन रूपरसगन्धाश्च नाहं कर्त्ता न वागपि ॥ २.८॥"
  },
  {
    "text": "न पाणिपादौ नो पायुर्न चोपस्थं द्विजोत्तमाः ।\nन कर्त्ता न च भोक्ता वा न च प्रकृतिपूरुषौ ॥ २.९॥"
  },
  {
    "text": "न माया नैव च प्राणा चैतन्यं परमार्थतः ।\nयथा प्रकाशतमसोः सम्बन्धो नोपपद्यते ॥ २.१०॥"
  },
  {
    "text": "तद्वदैक्यं न सम्बन्धः प्रपञ्चपरमात्मनोः ।\nछायातपौ यथा लोके परस्परविलक्षणौ ॥ २.११॥"
  },
  {
    "text": "तद्वत् प्रपञ्चपुरुषौ विभिन्नौ परमार्थतः ।\nतथात्मा मलिनोऽसृष्टो विकारी स्यात् स्वभावतः ॥ २.१२॥"
  },
  {
    "text": "नहि तस्य भवेन्मुक्तिर्जन्मान्तरशतैरपि ।\nपश्यन्ति मुनयो युक्ताः स्वात्मानं परमार्थतः ॥ २.१३॥"
  },
  {
    "text": "विकारहीनं निर्दुःखमानन्दात्मानमव्ययम् ।\nअहं कर्त्ता सुखी दुःखी कृशः स्थूलेति या मतिः ॥ २.१४॥"
  },
  {
    "text": "सा चाहङ्कारकर्तृत्वादात्मन्यारोप्यते जनैः ।\nवदन्ति वेदविद्वांसः साक्षिणं प्रकृतेः परम् ॥ २.१५॥"
  },
  {
    "text": "भोक्तारमक्षरं शुद्धं सर्वत्र समवस्थितम् ।\nतस्मादज्ञानमूलो हि संसारः सर्वदेहिनाम् ॥ २.१६॥"
  },
  {
    "text": "अज्ञानादन्यथा ज्ञानात् तत्त्वं प्रकृतिसङ्गतम् ।\nनित्योदितं स्वयं ज्योतिः सर्वगः पुरुषः परः ॥ २.१७॥"
  },
  {
    "text": "अहङ्काराविवेकेन कर्त्ताहमिति मन्यते ।\nपश्यन्ति ऋषयोऽव्यक्तं नित्यं सदसदात्मकम् ॥ २.१८॥"
  },
  {
    "text": "प्रधानं प्रकृतिं बुद्ध्वा कारणं ब्रह्मवादिनः ।\nतेनायं सङ्गतो ह्यात्मा कूटस्थोऽपि निरञ्जनः ॥ २.१९॥"
  },
  {
    "text": "स्वात्मानमक्षरं ब्रह्म नावबुद्ध्येत तत्त्वतः ।\nअनात्मन्यात्मविज्ञानं तस्माद्दुःखं तथेरितम् ॥ २.२०॥"
  },
  {
    "text": "रागद्वेषादयो दोषाः सर्वे भ्रान्तिनिबन्धनाः ।\nकर्माण्यस्य भवेद्दोषः पुण्यापुण्यमिति स्थितिः ॥ २.२१॥"
  },
  {
    "text": "तद्वशादेव सर्वेषां सर्वदेहसमुद्भवः ।\nनित्यः सर्वत्रगो ह्यात्मा कूटस्थो दोषवर्जितः ॥ २.२२॥"
  },
  {
    "text": "एकः स भिद्यते शक्त्या मायया न स्वभावतः ।\nतस्मादद्वैतमेवाहुर्मुनयः परमार्थतः ॥ २.२३॥"
  },
  {
    "text": "भेदो व्यक्तस्वभावेन सा च मायाऽऽत्मसंश्रया ।\nयथा हि धूमसम्पर्कान्नाकाशो मलिनो भवेत् ॥ २.२४॥"
  },
  {
    "text": "अन्तःकरणजैर्भावैरात्मा तद्वन्न लिप्यते ।\nयथा स्वप्रभया भाति केवलः स्फटिकोऽमलः ॥ २.२५॥"
  },
  {
    "text": "उपाधिहीनो विमलस्तथैवात्मा प्रकाशते ।\nज्ञानस्वरूपमेवाहुर्जगदेतद्विचक्षणाः ॥ २.२६॥"
  },
  {
    "text": "अर्थस्वरूपमेवान्ये पश्यन्त्यन्ये कुदृष्टयः ।\nकूटस्थो निर्गुणो व्यापी चैतन्यात्मा स्वभावतः ॥ २.२७॥"
  },
  {
    "text": "दृश्यते ह्यर्थरूपेण पुरुषैर्ज्ञानदृष्टिभिः ।\nयथा स लक्ष्यते रक्तः केवलः स्फटिको जनैः ॥ २.२८॥"
  },
  {
    "text": "रक्तिकाद्युपधानेन तद्वत् परमपूरुषः ।\nतस्मादात्माऽक्षरः शुद्धो नित्यः सर्वगतोऽव्ययः ॥ २.२९॥"
  },
  {
    "text": "उपासितव्यो मन्तव्यः श्रोतव्यश्च मुमुक्षुभिः ।\nयदा मनसि चैतन्यं भाति सर्वत्रगं सदा ॥ २.३०॥"
  },
  {
    "text": "योगिनोऽव्यवधानेन तदा सम्पद्यते स्वयम् । (योगिनः श्रद्दधानस्य)\nयदा सर्वाणि भूतानि स्वात्मन्येवाभिपश्यति ॥ २.३१॥"
  },
  {
    "text": "सर्वभूतेषु चात्मानं ब्रह्म सम्पद्यते तदा ।\nयदा सर्वाणि भूतानि समाधिस्थो न पश्यति ॥ २.३२॥"
  },
  {
    "text": "एकीभूतः परेणासौ तदा भवति केवलम् ।\nयदा सर्वे प्रमुच्यन्ते कामा येऽस्य हृदि स्थिताः ॥ २.३३॥"
  },
  {
    "text": "तदाऽसावमृतीभूतः क्षेमं गच्छति पण्डितः ।\nयदा भूतपृथग्भावमेकस्थमनुपश्यति ॥ २.३४॥"
  },
  {
    "text": "तत एव च विस्तारं ब्रह्म सम्पद्यते तदा ।\nयदा पश्यति चात्मानं केवलं परमार्थतः ॥ २.३५॥"
  },
  {
    "text": "मायामात्रं जगत् कृत्स्नं तदा भवति निर्वृतः ॥ २.३६॥"
  },
  {
    "text": "यदा जन्मजरादुःखव्याधीनामेकभेषजम् ।\nकेवलं ब्रह्मविज्ञानं जायतेऽसौ तदा शिवः ॥ २.३७॥"
  },
  {
    "text": "यथा नदीनदा लोके सागरेणैकतां ययुः ।\nतद्वदात्माऽक्षरेणासौ निष्कलेनैकतां व्रजेत् ॥ २.३८॥"
  },
  {
    "text": "तस्माद्विज्ञानमेवास्ति न प्रपञ्चो न संसृतिः ।\nअज्ञानेनावृतं लोको विज्ञानं तेन मुह्यति ॥ २.३९॥"
  },
  {
    "text": "तज्ज्ञानं निर्मलं सूक्ष्मं निर्विकल्पं तदव्ययम् ।\nअज्ञानमितरत् सर्वं विज्ञानमिति तन्मतम् ॥ २.४०॥"
  },
  {
    "text": "एतद्वः कथितं साङ्ख्यं भाषितं ज्ञानमुत्तमम् ।\nसर्ववेदान्तसारं हि योगस्तत्रैकचित्तता ॥ २.४१॥"
  },
  {
    "text": "योगात् सञ्जायते ज्ञानं ज्ञानाद्योगः प्रवर्त्तते ।\nयोगज्ञानाभियुक्तस्य नावाप्यं विद्यते क्वचित् ॥ २.४२॥"
  },
  {
    "text": "यदेव योगिनो यान्ति साङ्ख्यैस्तदधिगम्यते ।\nएकं साङ्ख्यं च योगं च यः पश्यति स तत्त्ववित् ॥ २.४३॥"
  },
  {
    "text": "अन्ये च योगिनो विप्रा ऐश्वर्यासक्तचेतसः ।\nमज्जन्ति तत्र तत्रैव ये चान्ये कुण्ठबुद्धयः ॥ २.४४॥"
  },
  {
    "text": "यत्तत् सर्वगतं दिव्यमैश्वर्यमचलं महत् ।\nज्ञानयोगाभियुक्तस्तु देहान्ते तदवाप्नुयात् ॥ २.४५॥"
  },
  {
    "text": "एष आत्माऽहमव्यक्तो मायावी परमेश्वरः ।\nकीर्तितः सर्ववेदेषु सर्वात्मा सर्वतोमुखः ॥ २.४६॥"
  },
  {
    "text": "सर्वकामः सर्वरसः सर्वगन्धोऽजरोऽमरः ।\nसर्वतः पाणिपादोऽहमन्तर्यामी सनातनः ॥ २.४७॥"
  },
  {
    "text": "अपाणिपादो जवनो ग्रहीता हृदि संस्थितः ।\nअचक्षुरपि पश्यामि तथाऽकर्णः श‍ृणोम्यहम् ॥ २.४८॥"
  },
  {
    "text": "वेदाहं सर्वमेवेदं न मां जानाति कश्चन ।\nप्राहुर्महान्तं पुरुषं मामेकं तत्त्वदर्शिनः ॥ २.४९॥"
  },
  {
    "text": "पश्यन्ति ऋषयो हेतुमात्मनः सूक्ष्मदर्शिनः ।\nनिर्गुणामलरूपस्य यत्तदैश्वर्यमुत्तमम् ॥ २.५०॥"
  },
  {
    "text": "यन्न देवा विजानन्ति मोहिता मम मायया ।\nवक्ष्ये समाहिता यूयं श‍ृणुध्वं ब्रह्मवादिनः ॥ २.५१॥"
  },
  {
    "text": "नाहं प्रशास्ता सर्वस्य मायातीतः स्वभावतः ।\nप्रेरयामि तथापीदं कारणं सूरयो विदुः ॥ २.५२॥"
  },
  {
    "text": "यन्मे गुह्यतमं देहं सर्वगं तत्त्वदर्शिनः ।\nप्रविष्टा मम सायुज्यं लभन्ते योगिनोऽव्ययम् ॥ २.५३॥"
  },
  {
    "text": "तेषां हि वशमापन्ना माया मे विश्वरूपिणी ।\nलभन्ते परमं शुद्धं निर्वाणं ते मया सह ॥ २.५४॥"
  },
  {
    "text": "न तेषां पुनरावृत्तिः कल्पकोटिशतैरपि ।\nप्रसादान्मम योगीन्द्रा एतद्वेदानुशासनम् ॥ २.५५॥"
  },
  {
    "text": "तत्पुत्रशिष्ययोगिभ्यो दातव्यं ब्रह्मवादिभिः ।\nमदुक्तमेतद्विज्ञानं साङ्ख्यं योगसमाश्रयम् ॥ २.५६॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) द्वितीयोऽध्यायः ॥ २॥"
  },
  {
    "text": "तृतीयोऽध्यायः"
  },
  {
    "text": "ईश्वर उवाच ।\nअव्यक्तादभवत् कालः प्रधानं पुरुषः परः ।\nतेभ्यः सर्वमिदं जातं तस्माद्ब्रह्ममयं जगत् ॥ ३.१॥"
  },
  {
    "text": "सर्वतः पाणिपादान्तं सर्वतोऽक्षिशिरोमुखम् ।\nसर्वतः श्रुतिमल्लोके सर्वमावृत्य तिष्ठति ॥ ३.२॥"
  },
  {
    "text": "सर्वेन्द्रियगुणाभासं सर्वेन्द्रियविवर्जितम् ।\nसर्वाधारं सदानन्दमव्यक्तं द्वैतवर्जितम् ॥ ३.३॥"
  },
  {
    "text": "सर्वोपमानरहितं प्रमाणातीतगोचरम् ।\nनिर्विकल्पं निराभासं सर्वावासं परामृतम् ॥ ३.४॥"
  },
  {
    "text": "अभिन्नं भिन्नसंस्थानं शाश्वतं ध्रुवमव्ययम् ।\nनिर्गुणं परमं व्योम तज्ज्ञानं सूरयो विदुः ॥ ३.५॥"
  },
  {
    "text": "स आत्मा सर्वभूतानां स बाह्याभ्यन्तरः परः ।\nसोऽहं सर्वत्रगः शान्तो ज्ञानात्मा परमेश्वरः ॥ ३.६॥"
  },
  {
    "text": "मया ततमिदं विश्वं जगदव्यक्तमूर्तिना ।\nमत्स्थानि सर्वभूतानि यस्तं वेद स वेदवित् ॥ ३.७॥"
  },
  {
    "text": "प्रधानं पुरुषं चैव तद्वस्तु समुदाहृतम् ।\nतयोरनादिरुद्दिष्टः कालः संयोगजः परः ॥ ३.८॥"
  },
  {
    "text": "त्रयमेतदनाद्यन्तमव्यक्ते समवस्थितम् ।\nतदात्मकं तदन्यत् स्यात् तद्रूपं मामकं विदुः ॥ ३.९॥"
  },
  {
    "text": "महदाद्यं विशेषान्तं सम्प्रसूतेऽखिलं जगत् ।\nया सा प्रकृतिरुद्दिष्टा मोहिनी सर्वदेहिनाम् ॥ ३.१०॥"
  },
  {
    "text": "पुरुषः प्रकृतिस्थो हि भुङ्क्ते यः प्राकृतान् गुणान् ।\nअहङ्कारविमुक्तत्वात् प्रोच्यते पञ्चविंशकः ॥ ३.११॥"
  },
  {
    "text": "आद्यो विकारः प्रकृतेर्महानिति च कथ्यते ।\nविज्ञातृशक्तिर्विज्ञानात् ह्यहङ्कारस्तदुत्थितः ॥ ३.१२॥"
  },
  {
    "text": "एक एव महानात्मा सोऽहङ्कारोऽभिधीयते ।\nस जीवः सोऽन्तरात्मेति गीयते तत्त्वचिन्तकैः ॥ ३.१३॥"
  },
  {
    "text": "तेन वेदयते सर्वं सुखं दुःखं च जन्मसु ।\nस विज्ञानात्मकस्तस्य मनः स्यादुपकारकम् ॥ ३.१४॥"
  },
  {
    "text": "तेनापि तन्मयस्तस्मात् संसारः पुरुषस्य तु ।\nस चाविवेकः प्रकृतौ सङ्गात् कालेन सोऽभवत् ॥ ३.१५॥"
  },
  {
    "text": "कालः सृजति भूतानि कालः संहरति प्रजाः ।\nसर्वे कालस्य वशगा न कालः कस्यचिद्वशे ॥ ३.१६॥"
  },
  {
    "text": "सोऽन्तरा सर्वमेवेदं नियच्छति सनातनः ।\nप्रोच्यते भगवान् प्राणः सर्वज्ञः पुरुषोत्तमः ॥ ३.१७॥"
  },
  {
    "text": "सर्वेन्द्रियेभ्यः परमं मन आहुर्मनीषिणः ।\nमनसश्चाप्यहङ्कारमहङ्कारान्महान् परः ॥ ३.१८॥"
  },
  {
    "text": "महतः परमव्यक्तमव्यक्तात् पुरुषः परः ।\nपुरुषाद्भगवान् प्राणस्तस्य सर्वमिदं जगत् ॥ ३.१९॥"
  },
  {
    "text": "प्राणात् परतरं व्योम व्योमातीतोऽग्निरीश्वरः ।\nसोऽहं ब्रह्माव्ययः शान्तो ज्ञानात्मा परमेश्वरः ।\nनास्ति मत्तः परं भूतं मां च विज्ञाय मुच्यते ॥ ३.२०॥"
  },
  {
    "text": "नित्यं हि नास्ति जगति भूतं स्थावरजङ्गमम् ।\nऋते मामेकमव्यक्तं व्योमरूपं महेश्वरम् ॥ ३.२१॥"
  },
  {
    "text": "सोऽहं सृजामि सकलं संहरामि सदा जगत् ।\nमायी मायामयो देवः कालेन सह सङ्गतः ॥ ३.२२॥"
  },
  {
    "text": "मत्सन्निधावेष कालः करोति सकलं जगत् ।\nनियोजयत्यनन्तात्मा ह्येतद्वेदानुशासनम् ॥ ३.२३॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) तृतीयोऽध्यायः ॥ ३॥"
  },
  {
    "text": "चतुर्थोऽध्यायः"
  },
  {
    "text": "ईश्वर उवाच ।\nवक्ष्ये समाहिता यूयं श‍ृणुध्वं ब्रह्मवादिनः ।\nमाहात्म्यं देवदेवस्य येने सर्वं प्रवर्त्तते ॥ ४.१॥"
  },
  {
    "text": "नाहं तपोभिर्विविधैर्न दानेन न चेज्यया ।\nशक्यो हि पुरुषैर्ज्ञातुमृते भक्तिमनुत्तमाम् ॥ ४.२॥"
  },
  {
    "text": "अहं हि सर्वभावानामन्तस्तिष्ठामि सर्वगः ।\nमां सर्वसाक्षिणं लोको न जानाति मुनीश्वराः ॥ ४.३॥"
  },
  {
    "text": "यस्यान्तरा सर्वमिदं यो हि सर्वान्तकः परः ।\nसोऽहं धाता विधाता च कालोऽग्निर्विश्वतोमुखः ॥ ४.४॥"
  },
  {
    "text": "न मां पश्यन्ति मुनयः सर्वे पितृदिवौकसः ।\nब्रह्मा च मनवः शक्रो ये चान्ये प्रथितौजसः ॥ ४.५॥"
  },
  {
    "text": "गृणन्ति सततं वेदा मामेकं परमेश्वरम् ।\nयजन्ति विविधैरग्निं ब्राह्मणा वैदिकैर्मखैः ॥ ४.६॥"
  },
  {
    "text": "सर्वे लोका नमस्यन्ति ब्रह्मा लोकपितामहः ।\nध्यायन्ति योगिनो देवं भूताधिपतिमीश्वरम् ॥ ४.७॥"
  },
  {
    "text": "अहं हि सर्वहविषां भोक्ता चैव फलप्रदः ।\nसर्वदेवतनुर्भूत्वा सर्वात्मा सर्वसम्प्लुतः ॥ ४.८॥"
  },
  {
    "text": "मां पश्यन्तीह विद्वांसो धार्मिका वेदवादिनः ।\nतेषां सन्निहितो नित्यं ये भक्त्या मामुपासते ॥ ४.९॥"
  },
  {
    "text": "ब्राह्मणाः क्षत्रिया वैश्या धार्मिका मामुपासते ।\nतेषां ददामि तत् स्थानमानन्दं परमं पदम् ॥ ४.१०॥"
  },
  {
    "text": "अन्येऽपि ये स्वधर्मस्थाः शूद्राद्या नीचजातयः ।\nभक्तिमन्तः प्रमुच्यन्ते कालेन मयि सङ्गताः ॥ ४.११॥"
  },
  {
    "text": "न मद्भक्ता विनश्यन्ति मद्भक्ता वीतकल्मषाः ।\nआदावेव प्रतिज्ञातं न मे भक्तः प्रणश्यति ॥ ४.१२॥"
  },
  {
    "text": "यो वै निन्दति तं मूढो देवदेवं स निन्दति ।\nयो हि पूजयते भक्त्या स पूजयति मां सदा ॥ ४.१३॥"
  },
  {
    "text": "पत्रं पुष्पं फलं तोयं मदाराधनकारणात् ।\nयो मे ददाति नियतं स मे भक्तः प्रियो मतः ॥ ४.१४॥"
  },
  {
    "text": "अहं हि जगतामादौ ब्रह्माणं परमेष्ठिनम् ।\nविदधौ दत्तवान् वेदानशेषानात्मनिः सृतान् ॥ ४.१५॥"
  },
  {
    "text": "अहमेव हि सर्वेषां योगिनां गुरुरव्ययः ।\nधार्मिकाणां च गोप्ताऽहं निहन्ता वेदविद्विषाम् ॥ ४.१६॥"
  },
  {
    "text": "अहं वै सर्वसंसारान्मोचको योगिनामिह ।\nसंसारहेतुरेवाहं सर्वसंसारवर्जितः ॥ ४.१७॥"
  },
  {
    "text": "अहमेव हि संहर्त्ता संस्रष्टा परिपालकः ।\nमायावी मामीका शक्तिर्माया लोकविमोहिनी ॥ ४.१८॥"
  },
  {
    "text": "ममैव च परा शक्तिर्या सा विद्येति गीयते ।\nनाशयामि च तां मायां योगिनां हृदि संस्थितः ॥ ४.१९॥"
  },
  {
    "text": "अहं हि सर्वशक्तीनां प्रवर्त्तकनिवर्त्तकः ।\nआधारभूतः सर्वासां निधानममृतस्य च ॥ ४.२०॥"
  },
  {
    "text": "एका सर्वान्तरा शक्तिः करोति विविधं जगत् ।\nआस्थाय ब्रह्मणो रूपं मन्मयी मदधिष्ठिता ॥ ४.२१॥"
  },
  {
    "text": "अन्या च शक्तिर्विपुला संस्थापयति मे जगत् ।\nभूत्वा नारायणोऽनन्तो जगन्नाथो जगन्मयः ॥ ४.२२॥"
  },
  {
    "text": "तृतीया महती शक्तिर्निहन्ति सकलं जगत् ।\nतामसी मे समाख्याता कालाख्या रुद्ररूपिणी ॥ ४.२३॥"
  },
  {
    "text": "ध्यानेन मां प्रपश्यन्ति केचिज्ज्ञानेन चापरे ।\nअपरे भक्तियोगेन कर्मयोगेन चापरे ॥ ४.२४॥"
  },
  {
    "text": "सर्वेषामेव भक्तानामिष्टः प्रियतमो मम ।\nयो हि ज्ञानेन मां नित्यमाराधयति नान्यथा ॥ ४.२५॥"
  },
  {
    "text": "अन्ये च हरये भक्ता मदाराधनकाङ्क्षिणः ।\nतेऽपि मां प्राप्नुवन्त्येव नावर्त्तन्ते च वै पुनः ॥ ४.२६॥"
  },
  {
    "text": "मया ततमिदं कृत्सनं प्रधानपुरुषात्मकम् ।\nमय्येव संस्थितं चित्तं मया सम्प्रेर्यते जगत् ॥ ४.२७॥"
  },
  {
    "text": "नाहं प्रेरयिता विप्राः परमं योगमाश्रितः ।\nप्रेरयामि जगत्कृत्स्नमेतद्यो वेद सोऽमृतः ॥ ४.२८॥"
  },
  {
    "text": "पश्याम्यशेषमेवेदं वर्त्तमानं स्वभावतः ।\nकरोति कालो भगवान् महायोगेश्वरः स्वयम् ॥ ४.२९॥"
  },
  {
    "text": "योगः सम्प्रोच्यते योगी मायी शास्त्रेषु सूरिभिः ।\nयोगेश्वरोऽसौ भगवान् महादेवो महान् प्रभुः ॥ ४.३०॥"
  },
  {
    "text": "महत्त्वं सर्वतत्त्वानां वरत्वात् परमेष्ठिनः ।\nप्रोच्यते भगवान् ब्रह्मा महान् ब्रह्ममयोऽमलः ॥ ४.३१॥"
  },
  {
    "text": "यो मामेवं विजानाति महायोगेश्वरेश्वरम् ।\nसोऽविकल्पेन योगेन युज्यते नात्र संशयः ॥ ४.३२॥"
  },
  {
    "text": "सोऽहं प्रेरयिता देवः परमानन्दमाश्रितः ।\nनृत्यामि योगी सततं यस्तद्वेद स वेदवित् ॥ ४.३३॥"
  },
  {
    "text": "इति गुह्यतमं ज्ञानं सर्ववेदेषु निष्ठितम् ।\nप्रसन्नचेतसे देयं धार्मिकायाहिताग्नये ॥ ४.३४॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) चतुर्थोऽध्यायः ॥ ४॥"
  },
  {
    "text": "पञ्चमोऽध्यायः"
  },
  {
    "text": "व्यास उवाच ।\nएतावदुक्त्वा भगवान् योगिनां परमेश्वरः ।\nननर्त्त परमं भावमैश्वरं सम्प्रदर्शयन् ॥ ५.१॥"
  },
  {
    "text": "तं ते ददृशुरीशानं तेजसां परमं निधिम् ।\nनृत्यमानं महादेवं विष्णुना गगनेऽमले ॥ ५.२॥"
  },
  {
    "text": "यं विदुर्योगतत्त्वज्ञा योगिनो यतमानसाः ।\nतमीशं सर्वभूतानामाकाशे ददृशुः किल ॥ ५.३॥"
  },
  {
    "text": "यस्य मायामयं सर्वं येनेदं प्रेर्यते जगत् ।\nनृत्यमानः स्वयं विप्रैर्विश्वेशः खलु दृश्यते ॥ ५.४॥"
  },
  {
    "text": "यत् पादपङ्कजं स्मृत्वा पुरुषोऽज्ञानजं भयम् ।\nजहाति नृत्यमानं तं भूतेशं ददृशुः किल ॥ ५.५॥"
  },
  {
    "text": "यं विनिद्रा जितश्वासाः शान्ता भक्तिसमन्विताः ।\nज्योतिर्मयं प्रपश्यन्ति स योगी दृश्यते किल ॥ ५.६॥"
  },
  {
    "text": "योऽज्ञानान्मोचयेत् क्षिप्रं प्रसन्नो भक्तवत्सलः ।\nतमेव मोचनं रुद्रमाकाशे ददृशुः परम् ॥ ५.८॥"
  },
  {
    "text": "सहस्रशिरसं देवं सहस्रचरणाकृतिम् ।\nसहस्रबाहुं जटिलं चन्द्रार्धकृतशेखरम् ॥ ५.८॥"
  },
  {
    "text": "वसानं चर्म वैयाघ्रं शूलासक्तमहाकरम् ।\nदण्डपाणिं त्रयीनेत्रं सूर्यसोमाग्निलोचनम् ॥ ५.९॥"
  },
  {
    "text": "ब्रह्माण्डं तेजसा स्वेन सर्वमावृत्य च स्थितम् ।\nदंष्ट्राकरालं दुर्द्धर्षं सूर्यकोटिसमप्रभम् ॥ ५.१०॥"
  },
  {
    "text": "अण्डस्थं चाण्डबाह्यस्थं बाह्यमभ्यन्तरं परम् ।\nसृजन्तमनलज्वालं दहन्तमखिलं जगत् ।\nनृत्यन्तं ददृशुर्देवं विश्वकर्माणमीश्वरम् ॥ ५.११॥"
  },
  {
    "text": "महादेवं महायोगं देवानामपि दैवतम् ।\nपशूनां पतिमीशानं ज्योतिषां ज्योतिरव्ययम् ॥ ५.१२॥"
  },
  {
    "text": "पिनाकिनं विशालाक्षं भेषजं भवरोगिणाम् ।\nकालात्मानं कालकालं देवदेवं महेश्वरम् ॥ ५.१३॥"
  },
  {
    "text": "उमापतिं विरूपाक्षं योगानन्दमयं परम् ।\nज्ञानवैराग्यनिलयं ज्ञानयोगं सनातनम् ॥ ५.१४॥"
  },
  {
    "text": "शाश्वतैश्वर्यविभवं धर्माधारं दुरासदम् ।\nमहेन्द्रोपेन्द्रनमितं महर्षिगणवन्दितम् ॥ ५.१५॥"
  },
  {
    "text": "आधारं सर्वशक्तीनां महायोगेश्वरेश्वरम् ।\nयोगिनां परमं ब्रह्म योगिनां योगवन्दितम् ।\nयोगिनां हृदि तिष्ठन्तं योगमायासमावृतम् ॥॥"
  },
  {
    "text": "क्षणेन जगतो योनिं नारायणमनामयम् ॥ ५.१६॥"
  },
  {
    "text": "ईश्वरेणैक्यमापन्नमपश्यन् ब्रह्मवादिनः ।\nदृष्ट्वा तदैश्वरं रूपं रुद्रनारायणात्मकम् ।\nकृतार्थं मेनिरे सन्तः स्वात्मानं ब्रह्मवादिनः ॥ ५.१८॥"
  },
  {
    "text": "सनत्कुमारः सनको भृगुश्च सनातनश्चैव सनन्दनश्च ।\nरैभ्योऽङ्गिरा वामदेवोऽथ शुक्रो महर्षिरत्रिः कपिलो मरीचिः ॥ ५.१८॥"
  },
  {
    "text": "दृष्ट्वाऽथ रुद्रं जगदीशितारं तं पद्मनाभाश्रितवामभागम् ।\nध्यात्वा हृदिस्थं प्रणिपत्य मूर्ध्ना बद्ध्वाञ्जलिं स्वेषु शिरः सु भूयः ॥ ५.१९॥"
  },
  {
    "text": "ओङ्कारमुच्चार्य विलोक्य देवमन्तःशरीरे निहितं गुहायाम् ।\nसमस्तुवन् ब्रह्ममयैर्वचोभिरानन्दपूर्णायतमानसास्ते ॥ ५.२०॥"
  },
  {
    "text": "मुनय ऊचुः ।\nत्वामेकमीशं पुरुषं पुराणं प्राणेश्वरं रुद्रमनन्तयोगम् ।\nनमाम सर्वे हृदि सन्निविष्टं प्रचेतसं ब्रह्ममयं पवित्रम् ॥ ५.२१॥"
  },
  {
    "text": "त्वां पश्यन्ति मुनयो ब्रह्मयोनिं दान्ताः शान्ता विमलं रुक्मवर्णम् ।\nध्यात्वाऽऽत्मस्थमचलं स्वे शरीरे कविं परेभ्यः परमं परं च ॥ ५.२२॥"
  },
  {
    "text": "त्वत्तः प्रसूता जगतः प्रसूतिः सर्वात्मभूस्त्वं परमाणुभूतः ।\nअणोरणीयान् महतो महीयां-स्त्वामेव सर्वं प्रवदन्ति सन्तः ॥ ५.२३॥"
  },
  {
    "text": "हिरण्यगर्भो जगदन्तरात्मा त्वत्तोऽधिजातः पुरुषः पुराणः ।\nसञ्जायमानो भवता विसृष्टो यथाविधानं सकलं ससर्ज ॥ ५.२४॥"
  },
  {
    "text": "त्वत्तो वेदाः सकलाः सम्प्रसूतास्त्वय्येवान्ते संस्थितिं ते लभन्ते ।\nपश्यामस्त्वां जगतो हेतुभूतं नृत्यन्तं स्वे हृदये सन्निविष्टम् ॥ ५.२५॥"
  },
  {
    "text": "त्वयैवेदं भ्राम्यते ब्रह्मचक्रं मायावी त्वं जगतामेकनाथः ।\nनमामस्त्वां शरणं सम्प्रपन्ना योगात्मानं चित्पतिं दिव्यनृत्यम् ॥ ५.२६॥"
  },
  {
    "text": "पश्यामस्त्वां परमाकाशमध्ये नृत्यन्तं ते महिमानं स्मरामः ।\nसर्वात्मानं बहुधा सन्निविष्टं ब्रह्मानन्दमनुभूयानुभूय ॥ ५.२८॥"
  },
  {
    "text": "ॐकारस्ते वाचको मुक्तिबीजं त्वमक्षरं प्रकृतौ गूढरूपम् ।\nतत्त्वां सत्यं प्रवदन्तीह सन्तःस्वयम्प्रभं भवतो यत्प्रभावम् ॥ ५.२८॥"
  },
  {
    "text": "स्तुवन्ति त्वां सततं सर्ववेदा नमन्ति त्वामृषयः क्षीणदोषाः ।\nशान्तात्मानः सत्यसन्धं वरिष्ठं विशन्ति त्वां यतयो ब्रह्मनिष्ठाः ॥ ५.२९॥"
  },
  {
    "text": "एको वेदो बहुशाखो ह्यनन्तस्त्वामेवैकं बोधयत्येकरूपम् ।\nवन्द्यं त्वां ये शरणं सम्प्रपन्नास्तेषां शान्तिः शाश्वती नेतरेषाम् ॥ ५.३०॥"
  },
  {
    "text": "भवानीशोऽनादिमांस्तेजोराशिर्ब्रह्मा विष्णुः परमेष्ठी वरिष्ठः ।\nस्वात्मानन्दमनुभूय विशन्ते स्वयं ज्योतिरचला नित्यमुक्ताः ॥ ५.३१॥"
  },
  {
    "text": "एको रुद्रस्त्वं करोषीह विश्वं त्वं पालयस्यखिलं विश्वरूपम् ।\nत्वामेवान्ते निलयं विन्दतीदं नमामस्त्वां शरणं सम्प्रपन्नाः ॥ ५.३२॥"
  },
  {
    "text": "त्वामेकमाहुः कविमेकरुद्रं ब्रह्मं बृहन्तं हरिमग्निमीशम् । (प्राणं बृहन्तं)\nइन्द्रं मृत्युमनिलं चेकितानं धातारमादित्यमनेकरूपम् ॥ ५.३३॥"
  },
  {
    "text": "त्वमक्षरं परमं वेदितव्यं त्वमस्य विश्वस्य परं निधानम् ।\nत्वमव्ययः शाश्वतधर्मगोप्ता सनातनस्त्वं पुरुषोत्तमोऽसि ॥ ५.३४॥"
  },
  {
    "text": "त्वमेव विष्णुश्चतुराननस्त्वं त्वमेव रुद्रो भगवानपीशः ।\nत्वं विश्वनाथः प्रकृतिः प्रतिष्ठा सर्वेश्वरस्त्वं परमेश्वरोऽसि ॥ ५.३५॥"
  },
  {
    "text": "त्वामेकमाहुः पुरुषं पुराणमादित्यवर्णं तमसः परस्तात् ।\nचिन्मात्रमव्यक्तमचिन्त्यरूपं खं ब्रह्म शून्यं प्रकृतिं निर्गुणं च ॥ ५.३६॥ (प्रकृतिर्गुणाश्च)"
  },
  {
    "text": "यदन्तरा सर्वमिदं विभाति यदव्ययं निर्मलमेकरूपम् ।\nकिमप्यचिन्त्यं तव रूपमेतत् तदन्तरा यत्प्रतिभाति तत्त्वम् ॥ ५.३८॥"
  },
  {
    "text": "योगेश्वरं भद्रमनन्तशक्तिं परायणं ब्रह्मतनुं पुराणम् ।\nनमाम सर्वे शरणार्थिनस्त्वां प्रसीद भूताधिपते महेश ॥ ५.३८॥"
  },
  {
    "text": "त्वत्पादपद्मस्मरणादशेषसंसारबीजं निलयं प्रयाति ।\nमनो नियम्य प्रणिधाय कायं प्रसादयामो वयमेकमीशम् ॥ ५.३९॥"
  },
  {
    "text": "नमो भवायास्तु भवोद्भवाय कालाय सर्वाय हराय तुम्यम् ।\nनमोऽस्तु रुद्राय कपर्दिने ते नमोऽग्नये देव नमः शिवाय ॥ ५.४०॥"
  },
  {
    "text": "ततः स भगवान् प्रीतः कपर्दी वृषवाहनः ।\nसंहृत्य परमं रूपं प्रकृतिस्थोऽभवद्भवः ॥ ५.४१॥"
  },
  {
    "text": "ते भवं भूतभव्येशं पूर्ववत् समवस्थितम् ।\nदृष्ट्वा नारायणं देवं विस्मितं वाक्यमब्रुवन् ॥ ५.४२॥"
  },
  {
    "text": "भगवन् भूतभव्येश गोवृषाङ्कितशासन ।\nदृष्ट्वा ते परमं रूपं निर्वृताः स्म सनातन ॥ ५.४३॥"
  },
  {
    "text": "भवत्प्रसादादमले परस्मिन् परमेश्वरे ।\nअस्माकं जायते भक्तिस्त्वय्येवाव्यभिचारिणी ॥ ५.४४॥"
  },
  {
    "text": "इदानीं श्रोतुमिच्छामो माहात्म्यं तव शङ्कर ।\nभूयोऽपि तारयन्नित्यं याथात्म्यं परमेष्ठिनः ॥ ५.४५॥"
  },
  {
    "text": "स तेषां वाक्यमाकर्ण्य योगिनां योगसिद्धिदः ।\nप्राहः गम्भीरया वाचा समालोक्य च माधवम् ॥ ५.४६॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) पञ्चमोऽध्यायः ॥ ५॥"
  },
  {
    "text": "षष्ठोऽध्यायः"
  },
  {
    "text": "ईश्वर उवाच ।\nश‍ृणुध्वमृषयः सर्वे यथावत् परमेष्ठिनः ।\nवक्ष्यामीशस्य माहात्म्यं यत्तद्वेदविदो विदुः ॥ ६.१॥"
  },
  {
    "text": "सर्वलोकैकनिर्माता सर्वलोकैकरक्षिता ।\nसर्वलोकैकसंहर्त्ता सर्वात्माऽहं सनातनः ॥ ६.२॥"
  },
  {
    "text": "सर्वेषामेव वस्तूनामन्तर्यामी महेश्वरः ।\nमध्ये चान्तःस्थितं सर्वं नाहं सर्वत्र संस्थितः ॥ ६.३॥"
  },
  {
    "text": "भवद्भिरद्भुतं दृष्टं यत्स्वरूपं तु मामकम् ।\nममैषा ह्युपमा विप्रा मायया दर्शिता मया ॥ ६.४॥"
  },
  {
    "text": "सर्वेषामेव भावानामन्तरा समवस्थितः ।\nप्रेरयामि जगत् कृत्स्नं क्रियाशाक्तिरियं मम ॥ ६.५॥"
  },
  {
    "text": "ययेदं चेष्टते विश्वं तत्स्वभावानुवर्त्ति च ।\nसोऽहं कालो जगत् कृत्स्नं प्रेरयामि कलात्मकम् ॥ ६.६॥"
  },
  {
    "text": "एकांशेन जगत् कृत्स्नं करोमि मुनिपुङ्गवाः ।\nसंहराम्येकरूपेण स्थिताऽवस्था ममैव तु ॥ ६.७॥"
  },
  {
    "text": "आदिमध्यान्तनिर्मुक्तो मायातत्त्वप्रवर्त्तकः ।\nक्षोभयामि च सर्गादौ प्रधानपुरुषावुभौ ॥ ६.८॥"
  },
  {
    "text": "ताभ्यां सञ्जायते विश्वं संयुक्ताभ्यां परस्परम् ।\nमहदादिक्रमेणैव मम तेजो विजृम्भते ॥ ६.९॥"
  },
  {
    "text": "यो हि सर्वजगत्साक्षी कालचक्रप्रवर्त्तकः ।\nहिरण्यगर्भो मार्त्तण्डः सोऽपि मद्देहसम्भवः ॥ ६.१०॥"
  },
  {
    "text": "तस्मै दिव्यं स्वमैश्वर्यं ज्ञानयोगं सनातनम् ।\nदत्तवानात्मजान् वेदान् कल्पादौ चतुरो द्विजाः ॥ ६.११॥"
  },
  {
    "text": "स मन्नियोगतो देवो ब्रह्मा मद्भावभावितः ।\nदिव्यं तन्मामकैश्वर्यं सर्वदा वहति स्वयम् ॥ ६.१२॥"
  },
  {
    "text": "स सर्वलोकनिर्माता मन्नियोगेन सर्ववित् ।\nभूत्वा चतुर्मुखः सर्गं सृजत्येवात्मसम्भवः ॥ ६.१३॥"
  },
  {
    "text": "योऽपि नारायणोऽनन्तो लोकानां प्रभवाव्ययः ।\nममैव परमा मूर्तिः करोति परिपालनम् ॥ ६.१४॥"
  },
  {
    "text": "योऽन्तकः सर्वभूतानां रुद्रः कालात्मकः प्रभुः ।\nमदाज्ञयाऽसौ सततं संहरिष्यति मे तनुः ॥ ६.१५॥"
  },
  {
    "text": "हव्यं वहति देवानां कव्यं कव्याशिनामपि ।\nपाकं च कुरुते वह्निः सोऽपि मच्छक्तिनोदितः ॥ ६.१६॥"
  },
  {
    "text": "भुक्तमाहारजातं च पचते तदहर्निशम् ।\nवैश्वानरोऽग्निर्भगवानीश्वरस्य नियोगतः ॥ ६.१७॥"
  },
  {
    "text": "योऽपि सर्वाम्भसां योनिर्वरुणो देवपुङ्गवः ।\nसोऽपि सञ्जीवयेत् कृत्स्नमीशस्यैव नियोगतः ॥ ६.१८॥"
  },
  {
    "text": "योऽन्तस्तिष्ठति भूतानां बहिर्देवः प्रभञ्जनः ।\nमदाज्ञयाऽसौ भूतानां शरीराणि बिभर्ति हि ॥ ६.१९॥"
  },
  {
    "text": "योऽपि सञ्जीवनो नॄणां देवानाममृताकरः ।\nसोमः स मन्नियोगेन चोदितः किल वर्तते ॥ ६.२०॥"
  },
  {
    "text": "यः स्वभासा जगत् कृत्स्नं प्रकाशयति सर्वदा ।\nसूर्यो वृष्टिं वितनुते शास्त्रेणैव स्वयम्भुवः ॥ ६.२१॥"
  },
  {
    "text": "योऽप्यशेषजगच्छास्ता शक्रः सर्वामरेश्वरः ।\nयज्वनां फलदो देवो वर्त्ततेऽसौ मदाज्ञया ॥ ६.२२॥"
  },
  {
    "text": "यः प्रशास्ता ह्यसाधूनां वर्त्तते नियमादिह ।\nयमो वैवस्वतो देवो देवदेवनियोगतः ॥ ६.२३॥"
  },
  {
    "text": "योऽपि सर्वधनाध्यक्षो धनानां सम्प्रदायकः ।\nसोऽपीश्वरनियोगेन कुबेरो वर्त्तते सदा ॥ ६.२४॥"
  },
  {
    "text": "यः सर्वरक्षसां नाथस्तामसानां फलप्रदः ।\nमन्नियोगादसौ देवो वर्त्तते निरृतिः सदा ॥ ६.२५॥"
  },
  {
    "text": "वेतालगणभूतानां स्वामी भोगफलप्रदः ।\nईशानः किल भक्तानां सोऽपि तिष्ठेन्ममाज्ञया ॥ ६.२६॥"
  },
  {
    "text": "यो वामदेवोऽङ्गिरसः शिष्यो रुद्रगणाग्रणीः ।\nरक्षको योगिनां नित्यं वर्त्ततेऽसौ मदाज्ञया ॥ ६.२७॥"
  },
  {
    "text": "यश्च सर्वजगत्पूज्यो वर्त्तते विघ्नकारकः ।\nविनायको धर्मरतः सोऽपि मद्वचनात् किल ॥ ६.२८॥"
  },
  {
    "text": "योऽपि ब्रह्मविदां श्रेष्ठो देवसेनापतिः प्रभुः ।\nस्कन्दोऽसौ वर्त्तते नित्यं स्वयम्भूर्विधिचोदितः ॥ ६.२९॥"
  },
  {
    "text": "ये च प्रजानां पतयो मरीच्याद्या महर्षयः ।\nसृजन्ति विविधं लोकं परस्यैव नियोगतः ॥ ६.३०॥"
  },
  {
    "text": "या च श्रीः सर्वभूतानां ददाति विपुलां श्रियम् ।\nपत्नी नारायणस्यासौ वर्त्तते मदनुग्रहात् ॥ ६.३१॥"
  },
  {
    "text": "वाचं ददाति विपुलां या च देवी सरस्वती ।\nसाऽपीश्वरनियोगेन चोदिता सम्प्रवर्त्तते ॥ ६.३२॥"
  },
  {
    "text": "याऽशेषपुरुषान् घोरान्नरकात् तारयिष्यति ।\nसावित्री संस्मृता देवी देवाज्ञाऽनुविधायिनी ॥ ६.३३॥"
  },
  {
    "text": "पार्वती परमा देवी ब्रह्मविद्याप्रदायिनी ।\nयाऽपि ध्याता विशेषेण सापि मद्वचनानुगा ॥ ६.३४॥"
  },
  {
    "text": "योऽनन्तमहिमाऽनन्तः शेषोऽशेषामरप्रभुः ।\nदधाति शिरसा लोकं सोऽपि देवनियोगतः ॥ ६.३५॥"
  },
  {
    "text": "योऽग्निः संवर्त्तको नित्यं वडवारूपसंस्थितः ।\nपिबत्यखिलमम्भोधिमीश्वरस्य नियोगतः ॥ ६.३६॥"
  },
  {
    "text": "ये चतुर्दश लोकेऽस्मिन् मनवः प्रथितौजसः ।\nपालयन्ति प्रजाः सर्वास्तेऽपि तस्य नियोगतः ॥ ६.३७॥"
  },
  {
    "text": "आदित्या वसवो रुद्रा मरुतश्च तथाऽश्विनौ ।\nअन्याश्च देवताः सर्वा मच्छास्त्रेणैव निष्ठिताः ॥ ६.३८॥"
  },
  {
    "text": "गन्धर्वा गरुडा ऋक्षाः सिद्धाः साध्याश्च चारणाः ।\nयक्षरक्षःपिशाचाश्च स्थिताः सृष्टाः स्वयम्भुवः ॥ ६.३९॥"
  },
  {
    "text": "कलाकाष्ठा निमेषाश्च मुहूर्त्ता दिवसाः क्षपाः ।\nऋतवः पक्षमासाश्च स्थिताः शास्त्रे प्रजापतेः ॥ ६.४०॥"
  },
  {
    "text": "युगमन्वन्तराण्येव मम तिष्ठन्ति शासने ।\nपराश्चैव परार्धाश्च कालभेदास्तथा परे ॥ ६.४१॥"
  },
  {
    "text": "चतुर्विधानि भूतानि स्थावराणि चराणि च ।\nनियोगादेव वर्त्तन्ते देवस्य परमात्मनः ॥ ६.४२॥"
  },
  {
    "text": "पातालानि च सर्वाणि भुवनानि च शासनात् ।\nब्रह्माण्डानि च वर्त्तन्ते सर्वाण्येव स्वयम्भुवः ॥ ६.४३॥"
  },
  {
    "text": "अतीतान्यप्यसङ्ख्यानि ब्रह्माण्डानि ममाज्ञया ।\nप्रवृत्तानि पदार्थौघैः सहितानि समन्ततः ॥ ६.४४॥"
  },
  {
    "text": "ब्रह्माण्डानि भविष्यन्ति सह वस्तुभिरात्मगैः ।\nवहिष्यन्ति सदैवाज्ञां परस्य परमात्मनः ॥ ६.४५॥"
  },
  {
    "text": "भूमिरापोऽनलो वायुः खं मनो बुद्धिरेव च ।\nभूतादिरादिप्रकृतिर्नियोगे मम वर्त्तते ॥ ६.४६॥"
  },
  {
    "text": "योऽशेषजगतां योनिर्मोहिनी सर्वदेहिनाम् ।\nमाया विवर्त्तते नित्यं सापीश्वरनियोगतः ॥ ६.४७॥"
  },
  {
    "text": "यो वै देहभृतां देवः पुरुषः पठ्यते परः ।\nआत्माऽसौ वर्त्तते नित्यमीश्वरस्य नियोगतः ॥ ६.४८॥"
  },
  {
    "text": "विधूय मोहकलिलं यया पश्यति तत् पदम् ।\nसाऽपि बुद्धिर्महेशस्य नियोगवशवर्त्तिनी ॥ ६.४९॥"
  },
  {
    "text": "बहुनाऽत्र किमुक्तेन मम शक्त्यात्मकं जगत् ।\nमयैव प्रेर्यते कृत्स्नं मय्येव प्रलयं व्रजेत् ॥ ६.५०॥"
  },
  {
    "text": "अहं हि भगवानीशः स्वयञ्ज्योतिः सनातनः ।\nपरमात्मा परं ब्रह्म मत्तो ह्यन्यो न विद्यते ॥ ६.५१॥"
  },
  {
    "text": "इत्येतत् परमं ज्ञानं युष्माकं कथितं मया ।\nज्ञात्वा विमुच्यते जन्तुर्जन्मसंसारबन्धनात् ॥ ६.५२॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) षष्ठोऽध्यायः ॥ ६॥"
  },
  {
    "text": "सप्तमोऽध्यायः"
  },
  {
    "text": "ईश्वर उवाच ।\nश‍ृणुध्वमृषयः सर्वे प्रभावं परमेष्ठिनः ।\nयं ज्ञात्वा पुरुषो मुक्तो न संसारे पतेत् पुनः ॥ ७.१॥"
  },
  {
    "text": "परात्परतरं ब्रह्म शाश्वतं निष्कलं परम् ।\nनित्यानन्दं निर्विकल्पं तद्धाम परमं मम ॥ ७.२॥"
  },
  {
    "text": "अहं ब्रह्मविदां ब्रह्मा स्वयम्भूर्विश्वतोमुखः ।\nमायाविनामहं देवः पुराणो हरिरव्ययः ॥ ७.३॥"
  },
  {
    "text": "योगिनामस्म्यहं शम्भुः स्त्रीणां देवी गिरीन्द्रजा ।\nआदित्यानामहं विष्णुर्वसूनामस्मि पावकः ॥ ७.४॥"
  },
  {
    "text": "रुद्राणां शङ्करश्चाहं गरुडः पततामहम् ।\nऐरावतो गजेन्द्राणां रामः शस्त्रप्रभृतामहम् ॥ ७.५॥"
  },
  {
    "text": "ऋषीणां च वसिष्ठोऽहं देवानां च शतक्रतुः ।\nशिल्पिनां विश्वकर्माऽहं प्रह्लादोऽस्म्यमरद्विषाम् ॥ ७.६॥"
  },
  {
    "text": "मुनीनामप्यहं व्यासो गणानां च विनायकः ।\nवीराणां वीरभद्रोऽहं सिद्धानां कपिलो मुनिः ॥ ७.७॥"
  },
  {
    "text": "पर्वतानामहं मेरुर्नक्षत्राणां च चन्द्रमाः ।\nवज्रं प्रहरणानां च व्रतानां सत्यमस्म्यहम् ॥ ७.८॥"
  },
  {
    "text": "अनन्तो भोगिनां देवः सेनानीनां च पावकिः ।\nआश्रमाणां च गार्हस्थ्यमीश्वराणां महेश्वरः ॥ ७.९॥"
  },
  {
    "text": "महाकल्पश्च कल्पानां युगानां कृतमस्म्यहम् ।\nकुबेरः सर्वयक्षाणां गणेशानां च वीरुधः ॥ ७.१०॥"
  },
  {
    "text": "प्रजापतीनां दक्षोऽहं निरृतिः सर्वरक्षसाम् ।\nवायुर्बलवतामस्मि द्वीपानां पुष्करोऽस्म्यहम् ॥ ७.११॥"
  },
  {
    "text": "मृगेन्द्राणां च सिंहोऽहं यन्त्राणां धनुरेव च ।\nवेदानां सामवेदोऽहं यजुषां शतरुद्रियम् ॥ ७.१२॥"
  },
  {
    "text": "सावित्री सर्वजप्यानां गुह्यानां प्रणवोऽस्म्यहम् ।\nसूक्तानां पौरुषं सूक्तं ज्येष्ठसाम च सामसु ॥ ७.१३॥"
  },
  {
    "text": "सर्ववेदार्थविदुषां मनुः स्वायम्भुवोऽस्म्यहम् ।\nब्रह्मावर्त्तस्तु देशानां क्षेत्राणामविमुक्तकम् ॥ ७.१४॥"
  },
  {
    "text": "विद्यानामात्मविद्याऽहं ज्ञानानामैश्वरं परम् ।\nभूतानामस्म्यहं व्योम सत्त्वानां मृत्युरेव च ॥ ७.१५॥"
  },
  {
    "text": "पाशानामस्म्यहं माया कालः कलयतामहम् ।\nगतीनां मुक्तिरेवाहं परेषां परमेश्वरः ॥ ७.१६॥"
  },
  {
    "text": "यच्चान्यदपि लोकेऽस्मिन् सत्त्वं तेजोबलाधिकम् ।\nतत्सर्वं प्रतिजानीध्वं मम तेजोविजृम्भितम् ॥ ७.१७॥"
  },
  {
    "text": "आत्मानः पशवः प्रोक्ताः सर्वे संसारवर्त्तिनः ।\nतेषां पतिरहं देवः स्मृतः पशुपतिर्बुधैः ॥ ७.१८॥"
  },
  {
    "text": "मायापाशेन बध्नामि पशूनेतान् स्वलीलया ।\nमामेव मोचकं प्राहुः पशूनां वेदवादिनः ॥ ७.१९॥"
  },
  {
    "text": "मायापाशेन बद्धानां मोचकोऽन्यो न विद्यते ।\nमामृते परमात्मानं भूताधिपतिमव्ययम् ॥ ७.२०॥"
  },
  {
    "text": "चतुर्विंशतितत्त्वानि माया कर्म गुणा इति ।\nएते पाशाः पशुपतेः क्लेशाश्च पशुबन्धनाः ॥ ७.२१॥"
  },
  {
    "text": "मनो बुद्धिरहङ्कारः खानिलाग्निजलानि भूः ।\nएताः प्रकृतयस्त्वष्टौ विकाराश्च तथापरे ॥ ७.२२॥"
  },
  {
    "text": "श्रोत्रं त्वक्चक्षुषी जिह्वा घ्राणं चैव तु पञ्चमम् ।\nपायूपस्थं करौ पादौ वाक् चैव दशमी मता ॥ ७.२३॥"
  },
  {
    "text": "शब्दः स्पर्शश्च रूपं च रसो गन्धस्तथैव च ।\nत्रयोविंशतिरेतानि तत्त्वानि प्राकृतानि तु ॥ ७.२४॥"
  },
  {
    "text": "चतुर्विंशकमव्यक्तं प्रधानं गुणलक्षणम् ।\nअनादिमध्यनिधनं कारणं जगतः परम् ॥ ७.२५॥"
  },
  {
    "text": "सत्त्वं रजस्तमश्चेति गुणत्रयमुदाहृतम् ।\nसाम्यावस्थितिमेतेषामव्यक्तं प्रकृतिं विदुः ॥ ७.२६॥"
  },
  {
    "text": "सत्त्वं ज्ञानं तमोऽज्ञानं रजो मिश्रमुदाहृतम् ।\nगुणानां बुद्धिवैषम्याद्वैषम्यं कवयो विदुः ॥ ७.२७॥"
  },
  {
    "text": "धर्माधर्माविति प्रोक्तौ पाशौ द्वौ कर्मसञ्ज्ञितौ ।\nमय्यर्पितानि कर्माणि न बन्धाय विमुक्तये ॥ ७.२८॥"
  },
  {
    "text": "अविद्यामस्मितां रागं द्वेषं चाभिनिवेशकम् ।\nक्लेशाख्यांस्तान् स्वयं प्राह पाशानात्मनिबन्धनान् ॥ ७.२९॥"
  },
  {
    "text": "एतेषामेव पाशानां माया कारणमुच्यते ।\nमूलप्रकृतिरव्यक्ता सा शक्तिर्मयि तिष्ठति ॥ ७.३०॥"
  },
  {
    "text": "स एव मूलप्रकृतिः प्रधानं पुरुषोऽपि च ।\nविकारा महदादीनि देवदेवः सनातनः ॥ ७.३१॥"
  },
  {
    "text": "स एव बन्धः स च बन्धकर्त्ता स एव पाशः पशुभृत्स एव ।\nस वेद सर्वं न च तस्य वेत्ता तमाहुराद्यं पुरुषं पुराणम् ॥ ७.३२॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) सप्तमोऽध्यायः ॥ ७॥"
  },
  {
    "text": "अष्टमोऽध्यायः"
  },
  {
    "text": "ईश्वर उवाच ।\nअन्यद्गुह्यतमं ज्ञानं वक्ष्ये ब्राह्मणपुङ्गवाः ।\nयेनासौ तरते जन्तुर्घोरं संसारसागरम् ॥ ८.१॥"
  },
  {
    "text": "अहं ब्रह्ममयः शान्तः शाश्वतो निर्मलोऽव्ययः ।\nएकाकी भगवानुक्तः केवलः परमेश्वरः ॥ ८.२॥"
  },
  {
    "text": "मम योनिर्महद्ब्रह्म तत्र गर्भं दधाम्यहम् ।\nमूल मायाभिधानं तं ततो जातमिदं जगत् ॥ ८.३॥"
  },
  {
    "text": "प्रधानं पुरुषो ह्यत्मा महान् भूतादिरेव च ।\nतन्मात्राणि महाभूतानीन्द्रियाणि च जज्ञिरे ॥ ८.४॥"
  },
  {
    "text": "ततोऽण्डमभवद्धैमं सूर्यकोटिसमप्रभम् ।\nतस्मिन् जज्ञे महाब्रह्मा मच्छक्त्या चोपबृंहितः ॥ ८.५॥"
  },
  {
    "text": "ये चान्ये बहवो जीवा मन्मयाः सर्व एव ते ।\nन मां पश्यन्ति पितरं मायया मम मोहिताः ॥ ८.६॥"
  },
  {
    "text": "यासु योनिषु सर्वासु सम्भवन्ति हि मूर्त्तयः ।\nतासां माया परा योनिर्मामेव पितरं विदुः ॥ ८.७॥"
  },
  {
    "text": "यो मामेवं विजानाति बीजिनं पितरं प्रभुम् ।\nस धीरः सर्वलोकेषु न मोहमधिगच्छति ॥ ८.८॥"
  },
  {
    "text": "ईशानः सर्वविद्यानां भूतानां परमेश्वरः ।\nओङ्कारमूर्तिर्भगवानहं ब्रह्मा प्रजापतिः ॥ ८.९॥"
  },
  {
    "text": "समं सर्वेषु भूतेषु तिष्ठन्तं परमेश्वरम् ।\nविनश्यत्स्वविनश्यन्तं यः पश्यति स पश्यति ॥ ८.१०॥"
  },
  {
    "text": "समं पश्यन् हि सर्वत्र समवस्थितमीश्वरम् ।\nन हिनस्त्यात्मनाऽऽत्मानं ततो याति परां गतिम् ॥ ८.११॥"
  },
  {
    "text": "विदित्वा सप्त सूक्ष्माणि षडङ्गं च महेश्वरम् ।\nप्रधानविनियोगज्ञः परं ब्रह्माधिगच्छति ॥ ८.१२॥"
  },
  {
    "text": "सर्वज्ञता तृप्तिरनादिबोधः स्वच्छन्दता नित्यमलुप्तशक्तिः ।\nअनन्तशक्तिश्च विभोर्विदित्वा षडाहुरङ्गानि महेश्वरस्य ॥ ८.१३॥"
  },
  {
    "text": "तन्मात्राणि मन आत्मा च तानि सूक्ष्माण्याहुः सप्ततत्त्वात्मकानि ।\nया सा हेतुः प्रकृतिः सा प्रधानं बन्धः प्रोक्तो विनियोगोऽपि तेन ॥ ८.१४॥"
  },
  {
    "text": "या सा शक्तिः प्रकृतौ लीनरूपा वेदेषूक्ता कारणं ब्रह्मयोनिः ।\nतस्या एकः परमेष्ठी पुरस्तान्महेश्वरः पुरुषः सत्यरूपः ॥ ८.१५॥"
  },
  {
    "text": "ब्रह्मा योगी परमात्मा महीयान् व्योमव्यापी वेदवेद्यः पुराणः ।\nएको रुद्रो मृत्युमव्यक्तमेकं बीजं विश्वं देव एकः स एव ॥ ८.१६॥"
  },
  {
    "text": "तमेवैकं प्राहुरन्येऽप्यनेकं त्वेकात्मानं केचिदन्यं तमाहुः ।\nअणोरणीयान् महतो महीयान् महादेवः प्रोच्यते वेदविद्भिः ॥ ८.१७॥"
  },
  {
    "text": "एवं हि यो वेद गुहाशयं परं प्रभुं पुराणं पुरुषं विश्वरूपम् ।\nहिरण्मयं बुद्धिमतां परां गतिं स बुद्धिमान् बुद्धिमतीत्य तिष्ठति ॥ ८.१८॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) अष्टमोऽध्यायः ॥ ८॥"
  },
  {
    "text": "नवमोऽध्यायः"
  },
  {
    "text": "ऋषय ऊचुः ।\nनिष्कलो निर्मलो नित्यो निष्क्रियः परमेश्वरः ।\nतन्नो वद महादेव विश्वरूपः कथं भवान् ॥ ९.१॥"
  },
  {
    "text": "ईश्वर उवाच ।\nनाहं विश्वो न विश्वं च मामृते विद्यते द्विजाः ।\nमायानिमित्तमत्रास्ति सा चात्मनि मया श्रिता ॥ ९.२॥"
  },
  {
    "text": "अनादिनिधना शक्तिर्मायाऽव्यक्तसमाश्रया ।\nतन्निमित्तः प्रपञ्चोऽयमव्यक्तादभवत् खलु ॥ ९.३॥"
  },
  {
    "text": "अव्यक्तं कारणं प्राहुरानन्दं ज्योतिरक्षरम् ।\nअहमेव परं ब्रह्म मत्तो ह्यन्यन्न विद्यते ॥ ९.४॥"
  },
  {
    "text": "तस्मान्मे विश्वरूपत्वं निश्चितं ब्रह्मवादिभिः ।\nएकत्वे च पृथक्त्वे च प्रोक्तमेतन्निदर्शनम् ॥ ९.५॥"
  },
  {
    "text": "अहं तत् परमं ब्रह्म परमात्मा सनातनः ।\nअकारणं द्विजाः प्रोक्तो न दोषो ह्यात्मनस्तथा ॥ ९.६॥"
  },
  {
    "text": "अनन्ता शक्तयोऽव्यक्ता मायया संस्थिता ध्रुवाः ।\nतस्मिन् दिवि स्थितं नित्यमव्यक्तं भाति केवलम् ॥ ९.७॥"
  },
  {
    "text": "याभिस्तल्लक्ष्यते भिन्नं ब्रह्माव्यक्तं सनातनम् ।\nएकया मम सायुज्यमनादिनिधनं ध्रुवम् ॥ ९.८॥"
  },
  {
    "text": "पुंसोऽन्याभूद्यथा भूतिरन्यया न तिरोहितम् ।\nअनादिमध्यं तिष्ठन्तं चेष्टतेऽविद्यया किल ॥ ९.९॥"
  },
  {
    "text": "तदेतत् परमं व्यक्तं प्रभामण्डलमण्डितम् ।\nतदक्षरं परं ज्योतिस्तद्विष्णोः परमं पदम् ॥ ९.१०॥"
  },
  {
    "text": "तत्र सर्वमिदं प्रोतमोतं चैवाखिलं जगत् ।\nतदेव च जगत् कृत्स्नं तद्विज्ञाय विमुच्यते ॥ ९.११॥"
  },
  {
    "text": "यतो वाचो निवर्त्तन्ते अप्राप्य मनसा सह ।\nआनन्दं ब्रह्मणो विद्वान् बिभेति न कुतश्चन ॥ ९.१२॥"
  },
  {
    "text": "वेदाहमेतं पुरुषं महान्तमादित्यवर्णं तमसः परस्तात् ।\nतद्विज्ञाय परिमुच्येत विद्वान् नित्यानन्दी भवति ब्रह्मभूतः ॥ ९.१३॥"
  },
  {
    "text": "यस्मात् परं नापरमस्ति किञ्चित् यज्ज्योतिषां ज्योतिरेकं दिविस्थम् ।\nतदेवात्मानं मन्यमानोऽथ विद्वानात्मनन्दी भवति ब्रह्मभूतः ॥ ९.१४॥"
  },
  {
    "text": "तदप्ययं कलिलं गूढदेहं ब्रह्मानन्दममृतं विश्वधाम ।\nवदन्त्येवं ब्राह्मणा ब्रह्मनिष्ठा यत्र गत्वा न निवर्त्तेत भूयः ॥ ९.१५॥"
  },
  {
    "text": "हिरण्मये परमाकाशतत्त्वे यदर्चिषि प्रविभातीव तेजः ।\nतद्विज्ञाने परिपश्यन्ति धीरा विभ्राजमानं विमलं व्योम धाम ॥ ९.१६॥"
  },
  {
    "text": "ततः परं परिपश्यन्ति धीरा आत्मन्यात्मानमनुभूय साक्षात् ।\nस्वयम्प्रभुः परमेष्ठी महीयान् ब्रह्मानन्दी भगवानीश एषः ॥ ९.१७॥"
  },
  {
    "text": "एको देवः सर्वभूतेषु गूढः सर्वव्यापी सर्वभूतान्तरात्मा ।\nतमेवैकं येऽनुपश्यन्ति धीरास्तेषां शान्तिः शाश्वती नेतरेषाम् ॥ ९.१८॥"
  },
  {
    "text": "सर्वाननशिरोग्रीवः सर्वभूतगुहाशयः ।\nसर्वव्यापी च भगवान् न तस्मादन्यदिष्यते ॥ ९.१९॥"
  },
  {
    "text": "इत्येतदैश्वरं ज्ञानमुक्तं वो मुनिपुङ्गवाः ।\nगोपनीयं विशेषेण योगिनामपि दुर्लभम् ॥ ९.२०॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) नवमोऽध्यायः ॥ ९॥"
  },
  {
    "text": "दशमोऽध्यायः"
  },
  {
    "text": "ईश्वर उवाच ।\nअलिङ्गमेकमव्यक्तं लिङ्गं ब्रह्मेति निश्चितम् ।\nस्वयञ्ज्योतिः परं तत्त्वं परे व्योम्नि व्यवस्थितम् ॥ १०.१॥"
  },
  {
    "text": "अव्यक्तं कारणं यत्तदक्षरं परमं पदम् ।\nनिर्गुणं शुद्धविज्ञानं तद्वै पश्यन्ति सूरयः ॥ १०.२॥"
  },
  {
    "text": "तन्निष्ठाः शान्तसङ्कल्पा नित्यं तद्भावभाविताः ।\nपश्यन्ति तत् परं ब्रह्म यत्तल्लिङ्गमिति श्रुतिः ॥ १०.३॥"
  },
  {
    "text": "अन्यथा न हि मां द्रष्टुं शक्यं वै मुनिपुङ्गवाः ।\nन हि तद्विद्यते ज्ञानं यतस्तज्ज्ञायते परम् ॥ १०.४॥"
  },
  {
    "text": "एतत्तत्परमं ज्ञानं केवलं कवयो विदुः ।\nअज्ञानमितरत्सर्वं यस्मान्मायामयं जगत् ॥ १०.५॥"
  },
  {
    "text": "यज्ज्ञानं निर्मलं शुद्धं निर्विकल्पं यदव्ययम् ।\nममात्माऽसौ तदेवेदमिति प्राहुर्विपश्चितः ॥ १०.६॥"
  },
  {
    "text": "येऽप्यनेकं प्रपश्यन्ति तेऽपि पश्यन्ति तत्परम् ।\nआश्रिताः परमां निष्ठां बुद्ध्वैकं तत्त्वमव्ययम् ॥ १०.७॥"
  },
  {
    "text": "ये पुनः परमं तत्त्वमेकं वानेकमीश्वरम् ।\nभक्त्या मां सम्प्रपश्यन्ति विज्ञेयास्ते तदात्मकाः ॥ १०.८॥"
  },
  {
    "text": "साक्षादेव प्रपश्यन्ति स्वात्मानं परमेश्वरम् ।\nनित्यानन्दं निर्विकल्पं सत्यरूपमिति स्थितिः ॥ १०.९॥"
  },
  {
    "text": "भजन्ते परमानन्दं सर्वगं जगदात्मकम् ।\nस्वात्मन्यवस्थिताः शान्ताः परेऽव्यक्ते परस्य तु ॥ १०.१०॥"
  },
  {
    "text": "एषा विमुक्तिः परमा मम सायुज्यमुत्तमम् ।\nनिर्वाणं ब्रह्मणा चैक्यं कैवल्यं कवयो विदुः ॥ १०.११॥"
  },
  {
    "text": "तस्मादनादिमध्यान्तं वस्त्वेकं परमं शिवम् ।\nस ईश्वरो महादेवस्तं विज्ञाय प्रमुच्यते ॥ १०.१२॥"
  },
  {
    "text": "न तत्र सूर्यः प्रविभातीह चन्द्रो न नक्षत्राणां गणो नोत विद्युत् ।\nतद्भासितं ह्यखिलं भाति विश्वं अतीव भासममलं तद्विभाति ॥ १०.१३॥"
  },
  {
    "text": "विश्वोदितं निष्कलं निर्विकल्पं शुद्धं बृहत्परमं यद्विभाति ।\nअत्रान्तरे ब्रह्मविदोऽथ नित्यं पश्यन्ति तत्त्वमचलं यत् स ईशः ॥ १०.१४॥"
  },
  {
    "text": "नित्यानन्दममृतं सत्यरूपं शुद्धं वदन्ति पुरुषं सर्ववेदाः ।\nतमोमिति प्रणवेनेशितारं ध्यायन्ति वेदार्थविनिश्चितार्थाः ॥ १०.१५॥"
  },
  {
    "text": "न भूमिरापो न मनो न वह्निः प्राणोऽनिलो गगनं नोत बुद्धिः ।\nन चेतनोऽन्यत् परमाकाशमध्ये विभाति देवः शिव एव केवलः ॥ १०.१६॥"
  },
  {
    "text": "इत्येतदुक्तं परमं रहस्यं ज्ञानामृतं सर्ववेदेषु गूढम् ।\nजानाति योगी विजनेऽथ देशे युञ्जीत योगं प्रयतो ह्यजस्रम् ॥ १०.१७॥"
  },
  {
    "text": "इती श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) दशमोऽध्यायः ॥ १०॥"
  },
  {
    "text": "एकादशोऽध्यायः"
  },
  {
    "text": "ईश्वर उवाच ।\nअतः परं प्रवक्ष्यामि योगं परमदुर्लभम् ।\nयेनात्मानं प्रपश्यन्ति भानुमन्तमिवेश्वरम् ॥ ११.१॥"
  },
  {
    "text": "योगाग्निर्दहति क्षिप्रमशेषं पापपञ्जरम् ।\nप्रसन्नं जायते ज्ञानं साक्षान्निर्वाणसिद्धिदम् ॥ ११.२॥"
  },
  {
    "text": "योगात्सञ्जायते ज्ञानं ज्ञानाद्योगः प्रवर्त्तते ।\nयोगज्ञानाभियुक्तस्य प्रसीदति महेश्वरः ॥ ११.३॥"
  },
  {
    "text": "एककालं द्विकालं वा त्रिकालं नित्यमेव वा ।\nये युञ्जन्ति महायोगं ते विज्ञेया महेश्वराः ॥ ११.४॥"
  },
  {
    "text": "योगस्तु द्विविधो ज्ञेयो ह्यभावः प्रथमो मतः ।\nअपरस्तु महायोगः सर्वयोगोत्तमोत्तमः ॥ ११.५॥"
  },
  {
    "text": "शून्यं सर्वनिराभासं स्वरूपं यत्र चिन्त्यते ।\nअभावयोगः स प्रोक्तो येनात्मानं प्रपश्यति ॥ ११.६॥"
  },
  {
    "text": "यत्र पश्यति चात्मानं नित्यानन्दं निरञ्जनम् ।\nमयैक्यं स महायोगो भाषितः परमेश्वरः ॥ ११.७॥"
  },
  {
    "text": "ये चान्ये योगिनां योगाः श्रूयन्ते ग्रन्थविस्तरे ।\nसर्वे ते ब्रह्मयोगस्य कलां नार्हन्ति षोडशीम् ॥ ११.८॥"
  },
  {
    "text": "यत्र साक्षात् प्रपश्यन्ति विमुक्ता विश्वमीश्वरम् ।\nसर्वेषामेव योगानां स योगः परमो मतः ॥ ११.९॥"
  },
  {
    "text": "सहस्रशोऽथ शतशो ये चेश्वरबहिष्कृताः ।\nन ते पश्यन्ति मामेकं योगिनो यतमानसाः ॥ ११.१०॥"
  },
  {
    "text": "प्राणायामस्तथा ध्यानं प्रत्याहारोऽथ धारणा ।\nसमाधिश्च मुनिश्रेष्ठा यमो नियम आसनम् ॥ ११.११॥"
  },
  {
    "text": "मय्येकचित्ततायोगो वृत्त्यन्तरनिरोधतः ।\nतत्साधनानि चान्यानि युष्माकं कथितानि तु ॥ ११.१२॥"
  },
  {
    "text": "अहिंसा सत्यमस्तेयं ब्रह्मचर्यापरिग्रहौ ।\nयमाः सङ्क्षेपतः प्रोक्ताश्चित्तशुद्धिप्रदा नृणाम् ॥ ११.१३॥"
  },
  {
    "text": "कर्मणा मनसा वाचा सर्वभूतेषु सर्वदा ।\nअक्लेशजननं प्रोक्ता त्वहिंसा परमर्षिभिः ॥ ११.१४॥"
  },
  {
    "text": "अहिंसायाः परो धर्मो नास्त्यहिंसा परं सुखम् ।\nविधिना या भवेद्धिंसा त्वहिंसैव प्रकीर्त्तिता ॥ ११.१५॥"
  },
  {
    "text": "सत्येन सर्वमाप्नोति सत्ये सर्वं प्रतिष्ठितम् ।\nयथार्थकथनाचारः सत्यं प्रोक्तं द्विजातिभिः ॥ ११.१६॥"
  },
  {
    "text": "परद्रव्यापहरणं चौर्यादऽथ बलेन वा ।\nस्तेयं तस्यानाचरणादस्तेयं धर्मसाधनम् ॥ ११.१७॥"
  },
  {
    "text": "कर्मणा मनसा वाचा सर्वावस्थासु सर्वदा ।\nसर्वत्र मैथुनत्यागं ब्रह्मचर्यं प्रचक्षते ॥ ११.१८॥"
  },
  {
    "text": "द्रव्याणामप्यनादानमापद्यपि तथेच्छया ।\nअपरिग्रहमित्याहुस्तं प्रयत्नेन पालयेत् ॥ ११.१९॥"
  },
  {
    "text": "तपः स्वाध्यायसन्तोषौ शौचमीश्वरपूजनम् ।\nसमासान्नियमाः प्रोक्ता योगसिद्धिप्रदायिनः ॥ ११.२०॥"
  },
  {
    "text": "उपवासपराकादिकृच्छ्रचान्द्रायणादिभिः ।\nशरीरशोषणं प्राहुस्तापसास्तप उत्तमम् ॥ ११.२१॥"
  },
  {
    "text": "वेदान्तशतरुद्रीयप्रणवादिजपं बुधाः ।\nसत्त्वसिद्धिकरं पुंसां स्वाध्यायं परिचक्षते ॥ ११.२२॥"
  },
  {
    "text": "स्वाध्यायस्य त्रयो भेदा वाचिकोपांशुमानसाः ।\nउत्तरोत्तरवैशिष्ट्यं प्राहुर्वेदार्थवेदिनः ॥ ११.२३॥"
  },
  {
    "text": "यः शब्दबोधजननः परेषां श‍ृण्वतां स्फुटम् ।\nस्वाध्यायो वाचिकः प्रोक्त उपांशोरथ लक्षणम् ॥ ११.२४॥"
  },
  {
    "text": "ओष्ठयोः स्पन्दमात्रेण परस्याशब्दबोधकम् ।\nउपांशुरेष निर्दिष्टः साहस्रवाचिकोजपः ॥ ११.२५॥ (साहस्रो वाचिकाज्जपः)"
  },
  {
    "text": "यत्पदाक्षरसङ्गत्या परिस्पन्दनवर्जितम् ।\nचिन्तनं सर्वशब्दानां मानसं तं जपं विदुः ॥ ११.२६॥"
  },
  {
    "text": "यदृच्छालाभतो नित्यमलं पुंसो भवेदिति ।\nप्राशस्त्यमृषयः प्राहुः सन्तोषं सुखलक्षणम् ॥ ११.२७॥"
  },
  {
    "text": "बाह्यमाभ्यन्तरं शौचं द्विधा प्रोक्तं द्विजोत्तमाः ।\nमृज्जलाभ्यां स्मृतं बाह्यं मनः शुद्धिरथान्तरम् ॥ ११.२८॥"
  },
  {
    "text": "स्तुतिस्मरणपूजाभिर्वाङ्मनः कायकर्मभिः ।\nसुनिश्चला शिवे भक्तिरेतदीश्वरपूजनम् ॥ ११.२९॥"
  },
  {
    "text": "यमाश्च नियमाः प्रोक्ताः प्राणायामं निबोधत ।\nप्राणः स्वदेहजो वायुरायामस्तन्निरोधनम् ॥ ११.३०॥"
  },
  {
    "text": "उत्तमाधममध्यत्वात् त्रिधाऽयं प्रतिपादितः ।\nय एव द्विविधः प्रोक्तः सगर्भोऽगर्भ एव च ॥ ११.३१॥"
  },
  {
    "text": "मात्राद्वादशको मन्दश्चतुर्विंशतिमात्रकः ।\nमध्यमः प्राणसंरोधः षट्त्रिंशान्मात्रिकोत्तमः ॥ ११.३२॥"
  },
  {
    "text": "यः स्वेदकम्पनोच्छ्वासजनकस्तु यथाक्रमम् ।\nमन्दमध्यममुख्यानामानन्दादुत्तमोत्तमः ॥ ११.३३॥"
  },
  {
    "text": "सगर्भमाहुः सजपमगर्भं विजपं बुधाः ।\nएतद्वै योगिनामुक्तं प्राणायामस्य लक्षणम् ॥ ११.३४॥"
  },
  {
    "text": "सव्याहृतिं सप्रणवां गायत्रीं शिरसा सह ।\nत्रिर्जपेदायतप्राणः प्राणायामः स उच्यते ॥ ११.३५॥"
  },
  {
    "text": "रेचकः पूरकश्चैव प्राणायामोऽथ कुम्भकः ।\nप्रोच्यते सर्वशास्त्रेषु योगिभिर्यतमानसैः ॥ ११.३६॥"
  },
  {
    "text": "रेचको बाह्यनिश्वासः पूरकस्तन्निरोधनः ।\nसाम्येन संस्थितिर्या सा कुम्भकः परिगीयते ॥ ११.३७॥"
  },
  {
    "text": "इन्द्रियाणां विचरतां विषयेषु स्वभावतः ।\nनिग्रहः प्रोच्यते सद्भिः प्रत्याहारस्तु सत्तमाः ॥ ११.३८॥"
  },
  {
    "text": "हृत्पुण्डरीके नाभ्यां वा मूर्ध्नि पर्वसु मस्तके ।\nएवमादिषु देशेषु धारणा चित्तबन्धनम् ॥ ११.३९॥"
  },
  {
    "text": "देशावस्थितिमालम्ब्य बुद्धेर्या वृत्तिसन्ततिः ।\nवृत्त्यन्तरैरसृष्टा या तद्ध्यानं सूरयो विदुः ॥ ११.४०॥"
  },
  {
    "text": "एकाकारः समाधिः स्याद्देशालम्बनवर्जितः ।\nप्रत्ययो ह्यर्थमात्रेण योगसाधनमुत्तमम् ॥ ११.४१॥"
  },
  {
    "text": "धारणा द्वादशायामा ध्यानं द्वादशधारणाः ।\nध्यानं द्वादशकं यावत् समाधिरभिधीयते ॥ ११.४२॥"
  },
  {
    "text": "आसनं स्वस्तिकं प्रोक्तं पद्ममर्द्धासनं तथा ।\nसाधनानां च सर्वेषामेतत्साधनमुत्तमम् ॥ ११.४३॥"
  },
  {
    "text": "ऊर्वोरुपरि विप्रेन्द्राः कृत्वा पादतले उभे ।\nसमासीनात्मनः पद्ममेतदासनमुत्तमम् ॥ ११.४४॥"
  },
  {
    "text": "एकं पादमथैकस्मिन् विष्टभ्योरसि सत्तमाः ।\nआसीनार्द्धासनमिदं योगसाधनमुत्तमम् ॥ ११.४५॥"
  },
  {
    "text": "उभे कृत्वा पादतले जानूर्वोरन्तरेण हि ।\nसमासीतात्मनः प्रोक्तमासनं स्वस्तिकं परम् ॥ ११.४६॥"
  },
  {
    "text": "अदेशकाले योगस्य दर्शनं हि न विद्यते ।\nअग्न्यभ्यासे जले वाऽपि शुष्कपर्णचये तथा ॥ ११.४७॥"
  },
  {
    "text": "जन्तुव्याप्ते श्मशाने च जीर्णगोष्ठे चतुष्पथे ।\nसशब्दे सभये वाऽपि चैत्यवल्मीकसञ्चये ॥ ११.४८॥"
  },
  {
    "text": "अशुभे दुर्जनाक्रान्ते मशकादिसमन्विते ।\nनाचरेद्देहबाधे वा दौर्मनस्यादिसम्भवे ॥ ११.४९॥"
  },
  {
    "text": "सुगुप्ते सुशुभे देशे गुहायां पर्वतस्य तु ।\nनद्यास्तीरे पुण्यदेशे देवतायतने तथा ॥ ११.५०॥"
  },
  {
    "text": "गृहे वा सुशुभे रम्ये विजने जन्तुवर्जिते ।\nयुञ्जीत योगी सततमात्मानं मत्परायणः ॥ ११.५१॥"
  },
  {
    "text": "नमस्कृत्याथ योगीन्द्रान् सशिष्यांश्च विनायकम् ।\nगुरुं चैवाथ मां योगी युञ्जीत सुसमाहितः ॥ ११.५२॥"
  },
  {
    "text": "आसनं स्वस्तिकं बद्ध्वा पद्ममर्द्धमथापि वा ।\nनासिकाग्रे समां दृष्टिमीषदुन्मीलितेक्षणः ॥ ११.५३॥"
  },
  {
    "text": "कृत्वाऽथ निर्भयः शान्तस्त्यक्त्वा मायामयं जगत् ।\nस्वात्मन्यवस्थितं देवं चिन्तयेत् परमेश्वरम् ॥ ११.५४॥"
  },
  {
    "text": "शिखाग्रे द्वादशाङ्गुल्ये कल्पयित्वाऽथ पङ्कजम् ।\nधर्मकन्दसमुद्भूतं ज्ञाननालं सुशोभनम् ॥ ११.५५॥"
  },
  {
    "text": "ऐश्वर्याष्टदलं श्वेतं परं वैराग्यकर्णिकम् ।\nचिन्तयेत् परमं कोशं कर्णिकायां हिरण्मयम् ॥ ११.५६॥"
  },
  {
    "text": "सर्वशक्तिमयं साक्षाद्यं प्राहुर्दिव्यमव्ययम् ।\nओङ्कारवाच्यमव्यक्तं रश्मिजालसमाकुलम् ॥ ११.५७॥"
  },
  {
    "text": "चिन्तयेत् तत्र विमलं परं ज्योतिर्यदक्षरम् ।\nतस्मिन् ज्योतिषि विन्यस्य स्वात्मानं तदभेदतः ॥ ११.५८॥"
  },
  {
    "text": "ध्यायीताकाशमध्यस्थमीशं परमकारणम् ।\nतदात्मा सर्वगो भूत्वा न किञ्चिदपि चिन्तयेत् ॥ ११.५९॥"
  },
  {
    "text": "एतद्गुह्यतमं ध्यानं ध्यानान्तरमथोच्यते ।\nचिन्तयित्वा तु पूर्वोक्तं हृदये पद्ममुत्तमम् ॥ ११.६०॥"
  },
  {
    "text": "आत्मानमथ कर्त्तारं तत्रानलसमत्विषम् ।\nमध्ये वह्निशिखाकारं पुरुषं पञ्चविंशकम् ॥ ११.६१॥"
  },
  {
    "text": "चिन्तयेत् परमात्मानं तन्मध्ये गगनं परम् ।\nओङ्करबोधितं तत्त्वं शाश्वतं शिवमच्युतम् ॥ ११.६२॥"
  },
  {
    "text": "अव्यक्तं प्रकृतौ लीनं परं ज्योतिरनुत्तमम् ।\nतदन्तः परमं तत्त्वमात्माधारं निरञ्जनम् ॥ ११.६३॥"
  },
  {
    "text": "ध्यायीत तन्मयो नित्यमेकरूपं महेश्वरम् ।\nविशोध्य सर्वतत्त्वानि प्रणवेनाथवा पुनः ॥ ११.६४॥"
  },
  {
    "text": "संस्थाप्य मयि चात्मानं निर्मले परमे पदे ।\nप्लावयित्वाऽऽत्मनो देहं तेनैव ज्ञानवारिणा ॥ ११.६५॥"
  },
  {
    "text": "मदात्मा मन्मना भस्म गृहीत्वा त्वग्निहोत्रजम् ।\nतेनोद्धृत्य तु सर्वाङ्गमग्निरित्यादिमन्त्रतः ॥ ११.६६॥"
  },
  {
    "text": "चिन्तयेत् स्वात्मनीशानं परञ्ज्योतिः स्वरूपिणम् ।\nएष पाशुपतो योगः पशुपाशविमुक्तये ॥ ११.६७॥"
  },
  {
    "text": "सर्ववेदान्तसारोऽयमत्याश्रममिति श्रुतिः ।\nएतत् परतरं गुह्यं मत्सायुज्यप्रदायकम् ॥ ११.६८॥"
  },
  {
    "text": "द्विजातीनां तु कथितं भक्तानां ब्रह्मचारिणाम् ।\nब्रह्मचर्यमहिंसा च क्षमा शौचं तपो दमः ॥ ११.६९॥"
  },
  {
    "text": "सन्तोषः सत्यमास्तिक्यं व्रताङ्गानि विशेषतः ।\nएकेनाप्यथ हीनेन व्रतमस्य तु लुप्यते ॥ ११.७०॥"
  },
  {
    "text": "तस्मादात्मगुणोपेतो मद्व्रतं वोढुमर्हति ।\nवीतरागभयक्रोधा मन्मया मामुपाश्रिताः ॥ ११.७१॥"
  },
  {
    "text": "बहवोऽनेन योगेन पूता मद्भावमागताः ।\nये यथा मां प्रपद्यन्ते तांस्तथैव भजाम्यहम् ॥ ११.७२॥"
  },
  {
    "text": "ज्ञानयोगेन मां तस्माद्यजेत परमेश्वरम् ।\nअथवा भक्तियोगेन वैराग्येण परेण तु ॥ ११.७३॥"
  },
  {
    "text": "चेतसा बोधयुक्तेन पूजयेन्मां सदा शुचिः ।\nसर्वकर्माणि संन्यस्य भिक्षाशी निष्परिग्रहः ॥ ११.७४॥"
  },
  {
    "text": "प्राप्नोति मम सायुज्यं गुह्यमेतन्मयोदितम् ।\nअद्वेष्टा सर्वभूतानां मैत्रः करुण एव च ॥ ११.७५॥"
  },
  {
    "text": "निर्ममो निरहङ्कारो यो मद्भक्तः स मे प्रियः ।\nसन्तुष्टः सततं योगी यतात्मा दृढनिश्चयः ॥ ११.७६॥"
  },
  {
    "text": "मय्यर्पितमनोबुद्धिर्यो मद्भक्तः स मे प्रियः ।\nयस्मान्नोद्विजते लोको लोकान्नोद्विजते च यः ॥ ११.७७॥"
  },
  {
    "text": "हर्षामर्षभयोद्वेगैर्मुक्तो यः स हि मे प्रियः ।\nअनपेक्षः शुचिर्दक्ष उदासीनो गतव्यथः ॥ ११.७८॥"
  },
  {
    "text": "सर्वारम्भपरित्यागी भक्तिमान् यः स मे प्रियः ।\nतुल्यनिन्दास्तुतिर्मौनी सन्तुष्टो येन केनचित् ॥ ११.७९॥"
  },
  {
    "text": "अनिकेतः स्थिरमतिर्मद्भक्तो मामुपैष्यति ।\nसर्वकर्माण्यपि सदा कुर्वाणो मत्परायणः ॥ ११.८०॥"
  },
  {
    "text": "मत्प्रसादादवाप्नोति शाश्वतं परमं पदम् ।\nचेतसा सर्वकर्माणि मयि संन्यस्य मत्परः ॥ ११.८१॥"
  },
  {
    "text": "निराशीर्निर्ममो भूत्वा मामेकं शरणं व्रजेत् ।\nत्यक्त्वा कर्मफलासङ्गं नित्यतृप्तो निराश्रयः ॥ ११.८२॥"
  },
  {
    "text": "कर्मण्यपि प्रवृत्तोऽपि नैव तेन निबध्यते ।\nनिराशीर्यतचित्तात्मा त्यक्तसर्वपरिग्रहः ॥ ११.८३॥"
  },
  {
    "text": "शारीरं केवलं कर्म कुर्वन्नाप्नोति तत्पदम् ।\nयदृच्छालाभतुष्टस्य द्वन्द्वातीतस्य चैव हि ॥ ११.८४॥"
  },
  {
    "text": "कुर्वतो मत्प्रसादार्थं कर्म संसारनाशनम् ।\nमन्मना मन्नमस्कारो मद्याजी मत्परायणः ॥ ११.८५॥"
  },
  {
    "text": "मामुपैष्यति योगीशो ज्ञात्वा मां परमेश्वरम् ।\nमद्बुद्धयो मां सततं बोधयन्तः परस्परम् ॥ ११.८६॥"
  },
  {
    "text": "कथयन्तश्च मां नित्यं मम सायुज्यमाप्नुयुः ।\nएवं नित्याभियुक्तानां मायेयं कर्म सत्त्वगम् ॥ ११.८७॥"
  },
  {
    "text": "नाशयामि तमः कृत्स्नं ज्ञानदीपेन भास्वता ।\nमद्बुद्धयो मां सततं पूजयन्तीह ये जनाः ॥ ११.८८॥"
  },
  {
    "text": "तेषां नित्याभियुक्तानां योगक्षेमं वहाम्यहम् ।\nयेऽन्ये च कामभोगार्थं यजन्ते ह्यन्यदेवताः ॥ ११.८९॥"
  },
  {
    "text": "तेषां तदन्तं विज्ञेयं देवतानुगतं फलम् ।\nये चान्यदेवताभक्ताः पूजयन्तीह देवताः ॥ ११.९०॥"
  },
  {
    "text": "मद्भावनासमायुक्ता मुच्यन्ते तेऽपि मानवाः ।\nतस्माद्विनश्वरानन्यांस्त्यक्त्वा देवानशेषतः ॥ ११.९१॥"
  },
  {
    "text": "मामेव संश्रयेदीशं स याति परमं पदम् ।\nत्यक्त्वा पुत्रादिषु स्नेहं निःशोको निष्परिग्रहः ॥ ११.९२॥"
  },
  {
    "text": "यजेच्चामरणाल्लिङ्गं विरक्तः परमेश्वरम् ।\nयेऽर्चयन्ति सदा लिङ्गं त्यक्त्वा भोगानशेषतः ॥ ११.९३॥"
  },
  {
    "text": "एकेन जन्मना तेषां ददामि परमैश्वरम् ।\nपरात्मनः सदा लिङ्गं केवलं सन्निरञ्जनम् ॥ ११.९४॥ (केवलं रजतप्रभम् ।)"
  },
  {
    "text": "ज्ञानात्मकं सर्वगतं योगिनां हृदि संस्थितम् ।\nये चान्ये नियता भक्ता भावयित्वा विधानतः ॥ ११.९५॥"
  },
  {
    "text": "यत्र क्वचन तल्लिङ्गमर्चयन्ति महेश्वरम् ।\nजले वा वह्निमध्ये वा व्योम्नि सूर्येऽथवाऽन्यतः ॥ ११.९६॥"
  },
  {
    "text": "रत्नादौ भावयित्वेशमर्चयेल्लिङ्गमैश्वरम् ।\nसर्वं लिङ्गमयं ह्येतत् सर्वं लिङ्गे प्रतिष्ठितम् ॥ ११.९७॥"
  },
  {
    "text": "तस्माल्लिङ्गेऽर्चयेदीशं यत्र क्वचन शाश्वतम् ।\nअग्नौ क्रियावतामप्सु व्योम्नि सूर्ये मनीषिणाम् ॥ ११.९८॥"
  },
  {
    "text": "काष्ठादिष्वेव मूर्खाणां हृदि लिङ्गं तु योगिनाम् ।\nयद्यनुत्पन्नविज्ञानो विरक्तः प्रीतिसंयुतः ॥ ११.९९॥"
  },
  {
    "text": "यावज्जीवं जपेद्युक्तः प्रणवं ब्रह्मणो वपुः ।\nअथवा शतरुद्रीयं जपेदामरणाद्द्विजः ॥ ११.१००॥"
  },
  {
    "text": "एकाकी यतचित्तात्मा स याति परमं पदम् ।\nवसेच्चामरणाद्विप्रो वाराणस्यां समाहितः ॥ ११.१०१॥"
  },
  {
    "text": "सोऽपीश्वरप्रसादेन याति तत् परमं पदम् ।\nतत्रोत्क्रमणकाले हि सर्वेषामेव देहिनाम् ॥ ११.१०२॥ (तत्रोत्क्रमणजाले)"
  },
  {
    "text": "ददाति तत् परं ज्ञानं येन मुच्यते बन्धनात् ।\nवर्णाश्रमविधिं कृत्स्नं कुर्वाणो मत्परायणः ॥ ११.१०३॥"
  },
  {
    "text": "तेनैव जन्मना ज्ञानं लब्ध्वा याति शिवं पदम् ।\nयेऽपि तत्र वसन्तीह नीचा वा पापयोनयः ॥ ११.१०४॥"
  },
  {
    "text": "सर्वे तरन्ति संसारमीश्वरानुग्रहाद्द्विजाः ।\nकिन्तु विघ्ना भविष्यन्ति पापोपहतचेतसाम् ॥ ११.१०५॥"
  },
  {
    "text": "धर्मान् समाश्रयेत् तस्मान्मुक्तये नियतं द्विजाः ।\nएतद्रहस्यं वेदानां न देयं यस्य कस्य चित् ॥ ११.१०६॥"
  },
  {
    "text": "धार्मिकायैव दातव्यं भक्ताय ब्रह्मचारिणे ।\nव्यास उवाच ।\nइत्येतदुक्त्वा भगवानात्मयोगमनुत्तमम् ॥ ११.१०७॥"
  },
  {
    "text": "व्याजहार समासीनं नारायणमनामयम् ।\nमयैतद्भाषितं ज्ञानं हितार्थं ब्रह्मवादिनाम् ॥ ११.१०८॥"
  },
  {
    "text": "दातव्यं शान्तचित्तेभ्यः शिष्येभ्यो भवता शिवम् ।\nउक्त्वैवमर्थं योगीन्द्रानब्रवीद्भगवानजः ॥ ११.१०९॥"
  },
  {
    "text": "हिताय सर्वभक्तानां द्विजातीनां द्विजोत्तमाः ।\nभवन्तोऽपि हि मज्ज्ञानं शिष्याणां विधिपूर्वकम् ॥ ११.११०॥"
  },
  {
    "text": "उपदेक्ष्यन्ति भक्तानां सर्वेषां वचनान्मम ।\nअयं नारायणो योऽहमीश्वरो नात्र संशयः ॥ ११.१११॥"
  },
  {
    "text": "नान्तरं ये प्रपश्यन्ति तेषां देयमिदं परम् ।\nममैषा परमा मूर्त्तिर्नारायणसमाह्वया ॥ ११.११२॥"
  },
  {
    "text": "सर्वभूतात्मभूतस्था शान्ता चाक्षरसञ्ज्ञिता ।\nये त्वन्यथा प्रपश्यन्ति लोके भेददृशो जनाः ॥ ११.११३॥"
  },
  {
    "text": "न ते मुक्तिं प्रपश्यन्ति जायन्ते च पुनः पुनः ।\nये त्वेनं विष्णुमव्यक्तं माञ्च देवं महेश्वरम् ॥ ११.११४॥"
  },
  {
    "text": "एकीभावेन पश्यन्ति न तेषां पुनरुद्भवः ।\nतस्मादनादिनिधनं विष्णुमात्मानमव्ययम् ॥ ११.११५॥"
  },
  {
    "text": "मामेव सम्प्रपश्यध्वं पूजयध्वं तथैव हि ।\nयेऽन्यथा मां प्रपश्यन्ति मत्वेवं देवतान्तरम् ॥ ११.११६॥"
  },
  {
    "text": "ते यान्ति नरकान् घोरान् नाहं तेषु व्यवस्थितः ।\nमूर्खं वा पण्डितं वापि ब्राह्मणं वा मदाश्रयम् ॥ ११.११७॥"
  },
  {
    "text": "मोचयामि श्वपाकं वा न नारायणनिन्दकम् ।\nतस्मादेष महायोगी मद्भक्तैः पुरुषोत्तमः ॥ ११.११८॥"
  },
  {
    "text": "अर्चनीयो नमस्कार्यो मत्प्रीतिजननाय हि ।\nएवमुक्त्वा समालिङ्ग्य वासुदेवं पिनाकधृक् ॥ ११.११९॥"
  },
  {
    "text": "अन्तर्हितोऽभवत् तेषां सर्वेषामेव पश्यताम् ।\nनारायणोऽपि भगवांस्तापसं वेषमुत्तमम् ॥ ११.१२०॥"
  },
  {
    "text": "जग्राह योगिनः सर्वांस्त्यक्त्वा वै परमं वपुः ।\nज्ञानं भवद्भिरमलं प्रसादात् परमेष्ठिनः ॥ ११.१२१॥"
  },
  {
    "text": "साक्षाद्देवमहेशस्य ज्ञानं संसारनाशनम् ।\nगच्छध्वं विज्वराः सर्वे विज्ञानं परमेष्ठिनः ॥ ११.१२२॥"
  },
  {
    "text": "प्रवर्त्तयध्वं शिष्येभ्यो धार्मिकेभ्यो मुनीश्वराः ।\nइदं भक्ताय शान्ताय धार्मिकायाहिताग्नये ॥ ११.१२३॥"
  },
  {
    "text": "विज्ञानमैश्वरं देयं ब्राह्मणाय विशेषतः ।\nएवमुक्त्वा स विश्वात्मा योगिनां योगवित्तमः ॥ ११.१२४॥"
  },
  {
    "text": "नारायणो महायोगी जगामादर्शनं स्वयम् ।\nतेऽपि देवादिदेवेशं नमस्कृत्य महेश्वरम् ॥ ११.१२५॥"
  },
  {
    "text": "नारायणं च भूतादिं स्वानि स्थानानि लेभिरे ।\nसनत्कुमारो भगवान् संवर्त्ताय महामुनिः ॥ ११.१२६॥"
  },
  {
    "text": "दत्तवानैश्वरं ज्ञानं सोऽपि सत्यव्रताय तु ।\nसनन्दनोऽपि योगीन्द्रः पुलहाय महर्षये ॥ ११.१२७॥"
  },
  {
    "text": "प्रददौ गौतमायाथ पुलहोऽपि प्रजापतिः ।\nअङ्गिरा वेदविदुषे भरद्वाजाय दत्तवान् ॥ ११.१२८॥"
  },
  {
    "text": "जैगीषव्याय कपिलस्तथा पञ्चशिखाय च ।\nपराशरोऽपि सनकात् पिता मे सर्वतत्त्वदृक् ॥ ११.१२९॥"
  },
  {
    "text": "लेभे तत्परमं ज्ञानं तस्माद्वाल्मीकिराप्तवान् ।\nममोवाच पुरा देवः सतीदेहभवाङ्गजः ॥ ११.१३०॥"
  },
  {
    "text": "वामदेवो महायोगी रुद्रः किल पिनाकधृक् ।\nनारायणोऽपि भगवान् देवकीतनयो हरिः ॥ ११.१३१॥"
  },
  {
    "text": "अर्जुनाय स्वयं साक्षात् दत्तवानिदमुत्तमम् ।\nयदाहं लब्धवान् रुद्राद्वामदेवादनुत्तमम् ॥ ११.१३२॥"
  },
  {
    "text": "विशेषाद्गिरिशे भक्तिस्तस्मादारभ्य मेऽभवत् ।\nशरण्यं शरणं रुद्रं प्रपन्नोऽहं विशेषतः ॥ ११.१३३॥"
  },
  {
    "text": "भूतेशं गिरशं स्थाणुं देवदेवं त्रिशूलिनम् ।\nभवन्तोऽपि हि तं देवं शम्भुं गोवृषवाहनम् ॥ ११.१३४॥"
  },
  {
    "text": "प्रपद्यन्तां सपत्नीकाः सपुत्राः शरणं शिवम् ।\nवर्त्तध्वं तत्प्रसादेन कर्मयोगेन शङ्करम् ॥ ११.१३५॥"
  },
  {
    "text": "पूजयध्वं महादेव गोपतिं व्यालभूषणम् ।\nएवमुक्ते पुनस्ते तु शौनकाद्या महेश्वरम् ॥ ११.१३६॥"
  },
  {
    "text": "प्रणेमुः शाश्वतं स्थाणुं व्यासं सत्यवतीसुतम् ।\nअब्रुवन् हृष्टमनसः कृष्णद्वैपायनं प्रभुम् ॥ ११.१३७॥"
  },
  {
    "text": "साक्षाद्देवं हृषीकेशं सर्वलोकमहेश्वरम् ।\nभवत्प्रसादादचला शरण्ये गोवृषध्वजे ॥ ११.१३८॥"
  },
  {
    "text": "इदानीं जायते भक्तिर्या देवैरपि दुर्लभा ।\nकथयस्व मुनिश्रेष्ठ कर्मयोगमनुत्तमम् ॥ ११.१३९॥"
  },
  {
    "text": "येनासौ भगवानीशः समाराध्यो मुमुक्षुभिः ।\nत्वत्सन्निधावेव सूतः श‍ृणोतु भगवद्वचः ॥ ११.१४०॥"
  },
  {
    "text": "तद्वच्चाखिललोकानां रक्षणं धर्मसङ्ग्रहम् ।\nयदुक्तं देवदेवेन विष्णुना कूर्मरूपिणा ॥ ११.१४१॥"
  },
  {
    "text": "पृष्टेन मुनिभिः पूर्वं शक्रेणामृतमन्थने ।\nश्रुत्वा सत्यवतीसूनुः कर्मयोगं सनातनम् ॥ ११.१४२॥"
  },
  {
    "text": "मुनीनां भाषितं कृत्स्नं प्रोवाच सुसमाहितः ।\nय इमं पठते नित्यं संवादं कृत्तिवाससः ॥ ११.१४३॥"
  },
  {
    "text": "सनत्कुमारप्रमुखैः सर्वपापैः प्रमुच्यते ।\nश्रावयेद्वा द्विजान् शुद्धान् ब्रह्मचर्यपरायणान् ॥ ११.१४४॥"
  },
  {
    "text": "यो वा विचारयेदर्थं स याति परमां गतिम् ।\nयश्चैतच्छृणुयान्नित्यं भक्तियुक्तो दृढव्रतः ॥ ११.१४५॥"
  },
  {
    "text": "सर्वपापविनिर्मुक्तो ब्रह्मलोके महीयते ।\nतस्मात् सर्वप्रयत्नेन पठितव्यो मनीषिभिः ॥ ११.१४६॥"
  },
  {
    "text": "श्रोतव्यश्चाथ मन्तव्यो विशेषाद्ब्राह्मणैः सदा ॥ ११.१४७॥"
  },
  {
    "text": "इति श्रीकूर्मपुराणे षट्साहस्र्यां संहितायामुपरिविभागे\n(ईश्वरगीतासु) एकादशोऽध्यायः ॥ ११॥"
  }
]
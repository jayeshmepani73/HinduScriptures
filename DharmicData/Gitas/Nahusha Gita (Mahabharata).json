[
  {
    "text": "नहुषगीता"
  },
  {
    "text": "॥ अथ नहुषगीता ॥"
  },
  {
    "text": "अध्याय १७७\nवैशम्पायन उवाच ।\nयुधिष्ठिरस्तमासाद्य सर्पभोगेन वेष्टितम् ।\nदयितं भ्रातरं वीरमिदं वचनमब्रवीत् ॥ १॥"
  },
  {
    "text": "कुन्तीमातः कथमिमामापदं त्वमवाप्तवान् ।\nकश्चायं पर्वताभोगप्रतिमः पन्नगोत्तमः ॥ २॥"
  },
  {
    "text": "स धर्मराजमालक्ष्य भ्राता भ्रातरमग्रजम् ।\nकथयामास तत्सर्वं ग्रहणादि विचेष्टितम् ॥ ३॥"
  },
  {
    "text": "युधिष्ठिर उवाच ।\nदेवो वा यदि वा दैत्य उरगो वा भवान्यदि ।\nसत्यं सर्पो वचो ब्रूहि पृच्छति त्वां युधिष्ठिरः ॥ ४॥"
  },
  {
    "text": "किमाहृत्य विदित्वा वा प्रीतिस्ते स्याद्भुजङ्गम ।\nकिमाहारं प्रयच्छामि कथं मुञ्चेद्भवानिमम् ॥ ५॥"
  },
  {
    "text": "सर्प उवाच ।\nनहुषो नाम राजाऽहमासं पूर्वस्तवानघ ।\nप्रथितः पञ्चमः सोमादायोःपुत्रो नराधिप ॥ ६॥"
  },
  {
    "text": "क्रतुभिस्तपसा चैव स्वाध्यायेन दमेन च ।\nत्रैलोक्यैश्वर्यमव्यग्रं प्राप्तो विक्रमणेन च ॥ ७॥"
  },
  {
    "text": "तदैश्वर्यं समासाद्य दर्पो मामगमत्तदा ।\nसहस्रं हि द्विजातीनामुवाह शिबिकां मम ॥ ८॥"
  },
  {
    "text": "ऐश्वर्यमदमत्तोऽहमवमन्य ततो द्विजान् ।\nइमामगस्त्येन दशामानीतः पृथिवीपते ॥ ९॥"
  },
  {
    "text": "न तु मामजहात्प्रज्ञा यावदद्येति पाण्डव ।\nतस्यैवानुग्रहाद्राजन्नगस्त्यस्य महात्मनः ॥ १०॥"
  },
  {
    "text": "षष्ठे काले ममाहारः प्राप्तोऽयमनुजस्तव ।\nनाहमेनं विमोक्ष्यामि न चान्यमभिकामये ॥ ११॥"
  },
  {
    "text": "प्रश्नानुच्चारितांस्तु त्वं व्याहरिष्यसि चेन्मम ।\nअथ पश्चाद्विमोक्ष्यामि भ्रातरं ते वृकोदरम् ॥ १२॥"
  },
  {
    "text": "युधिष्ठिर उवाच ।\nब्रूहि सर्प यथाकामं प्रतिवक्ष्यामि ते वचः ।\nअपि चेच्छक्नुयां प्रीतिमाहर्तुं ते भुजङ्गम ॥ १३॥"
  },
  {
    "text": "वेद्यं यद्ब्राह्मणेनेह तद्भवान्वेत्ति केवलम् ।\nसर्पराज ततः श्रुत्वा प्रतिवक्ष्यामि ते वचः ॥ १४॥"
  },
  {
    "text": "सर्प उवाच ।\nब्राह्मणः को भवेद्राजन्वेद्यं किं च युधिष्ठिर ।\nब्रवीह्यतिमतिं त्वां हि वाक्यैरनुमिमीमहे ॥ १५॥"
  },
  {
    "text": "युधिष्ठिर उवाच ।\nसत्यं दानं क्षमा शीलमानृशंस्यं दमो घृणा ।\nदृश्यन्ते यत्र नागेन्द्र स ब्राह्मण इति स्मृतः ॥ १६॥"
  },
  {
    "text": "वेद्यं सर्प परं ब्रह्म निर्दुःखमसुखं च यत् ।\nयत्र गत्वा न शोचन्ति भवतः किं विवक्षितम् ॥ १७॥"
  },
  {
    "text": "सर्प उवाच ।\nचातुर्वर्ण्यं प्रमाणं च सत्यं च ब्रह्म चैव हि ।\nशूद्रेष्वपि च सत्यं च दानमक्रोध एव च ।\nआनृशंस्यमहिंसा च घृणा चैव युधिष्ठिर ॥ १८॥"
  },
  {
    "text": "वेद्यं यच्चाथ निर्दुःखमसुखं च नराधिप ।\nताभ्यां हीनं पदं चान्यन्न तदस्तीति लक्षये ॥ १९॥"
  },
  {
    "text": "युधिष्ठिर उवाच ।\nशूद्रे चैतद्भवेल्लक्ष्यं द्विजे तच्च न विद्यते ।\nन वै शूद्रो भवेच्छूद्रो ब्राह्मणो न च ब्राह्मणः ॥ २०॥"
  },
  {
    "text": "यत्रैतल्लक्ष्यतेसर्प वृत्तं स ब्राह्मणः स्मृतः ।\nयत्रैतन्न भवेत्सर्प तं शूद्रमिति निर्दिशेत् ॥ २१॥"
  },
  {
    "text": "यत्पुनर्भवता प्रोक्तं न वेद्यं विद्यतेति ह ।\nताभ्यां हीनमतीत्यात्र पदं नास्तीति चेदपि ॥ २२॥"
  },
  {
    "text": "एवमेतन्मतं सर्प ताभ्यां हीनं न विद्यते ।\nयथा शीतोष्णयोर्मध्ये भवेन्नोष्णं न शीतता ॥ २३॥"
  },
  {
    "text": "एवं वै सुखदुःखाभ्यां हीनमस्ति पदं क्व चित् ।\nएषा मम मतिः सर्प यथा वा मन्यते भवान् ॥ २४॥"
  },
  {
    "text": "सर्प उवाच ।\nयदि ते वृत्ततो राजन्ब्राह्मणः प्रसमीक्षितः ।\nव्यर्था जातिस्तदाऽऽयुष्मन्कृतिर्यावन्न दृश्यते ॥ २५॥"
  },
  {
    "text": "युधिष्ठिर उवाच ।\nजातिरत्र महासर्प मनुष्यत्वे महामते ।\nसङ्करात्सर्ववर्णानां दुष्परीक्ष्येति मे मतिः ॥ २६॥"
  },
  {
    "text": "सर्वे सर्वास्वपत्यानि जनयन्ति यदा नराः ।\nवाङ्मैथुनमथो जन्म मरणं च समं नृणाम् ॥ २७॥"
  },
  {
    "text": "इदमार्षं प्रमाणं च ये यजामह इत्यपि ।\nतस्माच्छीलं प्रधानेष्टं विदुर्ये तत्त्वदर्शिनः ॥ २८॥"
  },
  {
    "text": "प्राङ्नाभिर्वर्धनात्पुंसो जातकर्म विधीयते ।\nतत्रास्य माता सावित्री पिता त्वाचार्य उच्यते ॥ २९॥"
  },
  {
    "text": "वृत्त्या शूद्र समो ह्येष यावद्वेदे न जायते ।\nअस्मिन्नेवं मतिद्वैधे मनुः स्वायम्भुवोऽब्रवीत् ॥ ३०॥"
  },
  {
    "text": "कृतकृत्याः पुनर्वर्णा यदि वृत्तं न विद्यते ।\nसङ्करस्तत्र नागेन्द्र बलवान्प्रसमीक्षितः ॥ ३१॥"
  },
  {
    "text": "यत्रेदानीं महासर्प संस्कृतं वृत्तमिष्यते ।\nतं ब्राह्मणमहं पूर्वमुक्तवान्भुजगोत्तम ॥ ३२॥"
  },
  {
    "text": "सर्प उवाच ।\nश्रुतं विदितवेद्यस्य तव वाक्यं युधिष्ठिर ।\nभक्षयेयमहं कस्माद्भ्रातरं ते वृकोदरम् ॥ ३३॥"
  },
  {
    "text": "अध्याय १७८"
  },
  {
    "text": "युधिष्ठिर उवाच ।\nभवानेतादृशो लोके वेदवेदाङ्गपारगः ।\nब्रूहि किं कुर्वतः कर्म भवेद्गतिरनुत्तमा ॥ १॥"
  },
  {
    "text": "सर्प उवाच ।\nपात्रे दत्त्वा प्रियाण्युक्त्वा सत्यमुक्त्वा च भारत ।\nअहिंसानिरतः स्वर्गं गच्छेदिति मतिर्मम ॥ २॥"
  },
  {
    "text": "युधिष्ठिर उवाच ।\nदानाद्वासर्पोवाच ।सत्याद्वा किमतो गुरु दृश्यते ।\nअहिंसा प्रिययोश्चैव गुरुलाघवमुच्यताम् ॥ ३॥"
  },
  {
    "text": "सर्पोवाच ।\nदाने रतत्वं सत्यं च अहिंसा प्रियमेव च ।\nएषां कार्यगरीयस्त्वाद्दृश्यते गुरुलाघवम् ॥ ४॥"
  },
  {
    "text": "कस्माच्चिद्दानयोगाद्धि सत्यमेव विशिष्यते ।\nसत्यवाक्याच्च राजेन्द्र किंचिद्दानं विशिष्यते ॥ ५॥"
  },
  {
    "text": "एवमेव महेष्वास प्रियवाक्यान्महीपते ।\nअहिंसा दृश्यते गुर्वी ततश्च प्रियमिष्यते ॥ ६॥"
  },
  {
    "text": "एवमेतद्भवेद्राजन्कार्यापेक्षमनन्तरम् ।\nयदभिप्रेतमन्यत्ते ब्रूहि यावद्ब्रवीम्यहम् ॥ ७॥"
  },
  {
    "text": "युधिष्ठिर उवाच ।\nकथं स्वर्गे गतिः सर्प कर्मणां च फलं ध्रुवम् ।\nअशरीरस्य दृश्येत विषयांश्च ब्रवीहि मे ॥ ८॥"
  },
  {
    "text": "सर्प उवाच ।\nतिस्रो वै गतयो राजन्परिदृष्टाः स्वकर्मभिः ।\nमानुष्यं स्वर्गवासश्च तिर्यग्योनिश्च तत्त्रिधा ॥ ९॥"
  },
  {
    "text": "तत्र वै मानुषाल्लोकाद्दानादिभिरतन्द्रितः ।\nअहिंसार्थसमायुक्तैः कारणैः स्वर्गमश्नुते ॥ १०॥"
  },
  {
    "text": "विपरीतैश्च राजेन्द्र कारणैर्मानुषो भवेत् ।\nतिर्यग्योनिस्तथा तात विशेषश्चात्र वक्ष्यते ॥ ११॥"
  },
  {
    "text": "कामक्रोधसमायुक्तो हिंसा लोभसमन्वितः ।\nमनुष्यत्वात्परिभ्रष्टस्तिर्यग्योनौ प्रसूयते ॥ १२॥"
  },
  {
    "text": "तिर्यग्योन्यां पृथग्भावो मनुष्यत्वे विधीयते ।\nगवादिभ्यस्तथाऽश्वेभ्यो देवत्वमपि दृश्यते ॥ १३॥"
  },
  {
    "text": "सोऽयमेता गतीः सर्वा जन्तुश्चरति कार्यवान् ।\nनित्ये महति चात्मानमवस्थापयते नृप ॥ १४॥"
  },
  {
    "text": "जातो जातश्च बलवान्भुङ्क्ते चात्मा स देहवान् ।\nफलार्थस्तात निष्पृक्तः प्रजा लक्षणभावनः ॥ १५॥"
  },
  {
    "text": "युधिष्ठिर उवाच ।\nशब्दे स्पर्शे च रूपे च तथैव रसगन्धयोः ।\nतस्याधिष्ठानमव्यग्रो ब्रूहि सर्प यथातथम् ॥ १६॥"
  },
  {
    "text": "किं न गृह्णासि विषयान्युगपत्त्वं महामते ।\nएतावदुच्यतां चोक्तं सर्वं पन्नगसत्तम ॥ १७॥"
  },
  {
    "text": "सर्प उवाच ।\nयदात्मद्रव्यमायुष्मन्देहसंश्रयणान्वितम् ।\nकरणाधिष्ठितं भोगानुपभुङ्क्ते यथाविधि ॥ १८॥"
  },
  {
    "text": "ज्ञानं चैवात्र बुद्धिश्च मनश्च भरतर्षभ ।\nतस्य भोगाधिकरणे करणानि निबोध मे ॥ १९॥"
  },
  {
    "text": "मनसा तात पर्येति क्रमशो विषयानिमान् ।\nविषयायतनस्थेन भूतात्मा क्षेत्रनिःसृतः ॥ २०॥"
  },
  {
    "text": "अत्र चापि नरव्याघ्र मनो जन्तोर्विधीयते ।\nतस्माद्युगपदस्यात्र ग्रहणं नोपपद्यते ॥ २१॥"
  },
  {
    "text": "स आत्मा पुरुषव्याघ्र भ्रुवोरन्तरमाश्रितः ।\nद्रव्येषु सृजते बुद्धिं विविधेषु परावराम् ॥ २२॥"
  },
  {
    "text": "बुद्धेरुत्तरकालं च वेदना दृश्यते बुधैः ।\nएष वै राजशार्दूल विधिः क्षेत्रज्ञभावनः ॥ २३॥"
  },
  {
    "text": "युधिष्ठिर उवाच ।\nमनसश्चापि बुद्धेश्च ब्रूहि मे लक्षणं परम् ।\nएतदध्यात्मविदुषां परं कार्यं विधीयते ॥ २४॥"
  },
  {
    "text": "सर्प उवाच ।\nबुद्धिरात्मानुगा तात उत्पातेन विधीयते ।\nतदाश्रिता हि सञ्ज्ञैषा विधिस्तस्यैषिणी भवेत् ॥ २५॥"
  },
  {
    "text": "बुद्धेर्गुणविधिर्नास्ति मनस्तु गुणवद्भवेत् ।\nबुद्धिरुत्पद्यते कार्ये मनस्तूत्पन्नमेव हि ॥ २६॥"
  },
  {
    "text": "एतद्विशेषणं तात मनो बुद्ध्योर्मयेरितम् ।\nत्वमप्यत्राभिसम्बुद्धः कथं वा मन्यते भवान् ॥ २७॥"
  },
  {
    "text": "युधिष्ठिर उवाच ।\nअहो बुद्धिमतां श्रेष्ठ शुभा बुद्धिरियं तव ।\nविदितं वेदितव्यं ते कस्मान्मामनुपृच्छसि ॥ २८॥"
  },
  {
    "text": "सर्वज्ञं त्वां कथं मोह आविशत्स्वर्गवासिनम् ।\nएवमद्भुतकर्माणमिति मे संशयो महान् ॥ २९॥"
  },
  {
    "text": "सर्प उवाच ।\nसुप्रज्ञमपि चेच्छूरमृद्धिर्मोहयते नरम् ।\nवर्तमानः सुखे सर्वो नावैतीति मतिर्मम ॥ ३०॥"
  },
  {
    "text": "सोऽहमैश्वर्यमोहेन मदाविष्टो युधिष्ठिर ।\nपतितः प्रतिसम्बुद्धस्त्वां तु सम्बोधयाम्यहम् ॥ ३१॥"
  },
  {
    "text": "कृतं कार्यं महाराज त्वया मम परन्तप ।\nक्षीणः शापः सुकृच्छ्रो मे त्वया सम्भाष्य साधुना ॥ ३२॥"
  },
  {
    "text": "अहं हि दिवि दिव्येन विमानेन चरन्पुरा ।\nअभिमानेन मत्तः सन्कं चिन्नान्यमचिन्तयम् ॥ ३३॥"
  },
  {
    "text": "ब्रह्मर्षिदेवगन्धर्वयक्षराक्षस किंनराः ।\nकरान्मम प्रयच्छन्ति सर्वे त्रैलोक्यवासिनः ॥ ३४॥"
  },
  {
    "text": "चक्षुषा यं प्रपश्यामि प्राणिनं पृथिवीपते ।\nतस्य तेजो हराम्याशु तद्धि दृष्टिबलं मम ॥ ३५॥"
  },
  {
    "text": "ब्रह्मर्षीणां सहस्रं हि उवाह शिबिकां मम ।\nस मामपनयो राजन्भ्रंशयामास वै श्रियः ॥ ३६॥"
  },
  {
    "text": "तत्र ह्यगस्त्यः पादेन वहन्पृष्टो मया मुनिः ।\nअदृष्टेन ततोऽस्म्युक्तो ध्वंस सर्पेति वै रुषा ॥ ३७॥"
  },
  {
    "text": "ततस्तस्माद्विमानाग्रात्प्रच्युतश्च्युत भूषणः ।\nप्रपतन्बुबुधेऽऽत्मानं व्याली भूतमधोमुखम् ॥ ३८॥"
  },
  {
    "text": "अयाचं तमहं विप्रं शापस्यान्तो भवेदिति ।\nअज्ञानात्सम्प्रवृत्तस्य भगवन्क्षन्तुमर्हसि ॥ ३९॥"
  },
  {
    "text": "ततः स मामुवाचेदं प्रपतन्तं कृपान्वितः ।\nयुधिष्ठिरो धर्मराजः शापात्त्वां मोक्षयिष्यति ॥ ४०॥"
  },
  {
    "text": "अभिमानस्य घोरस्य बलस्य च नराधिप ।\nफले क्षीणे महाराज फलं पुण्यमवाप्स्यसि ॥ ४१॥"
  },
  {
    "text": "ततो मे विस्मयो जातस्तद्दृष्ट्वा तपसो बलम् ।\nब्रह्म च ब्राह्मणत्वं च येन त्वाहमचूचुदम् ॥ ४२॥"
  },
  {
    "text": "सत्यं दमस्तपोयोगमहिंसा दाननित्यता ।\nसाधकानि सदा पुंसां न जातिर्न कुलं नृप ॥ ४३॥"
  },
  {
    "text": "अरिष्ट एष ते भ्राता भीमो मुक्तो महाभुजः ।\nस्वस्ति तेऽस्तु महाराज गमिष्यामि दिवं पुनः ॥ ४४॥"
  },
  {
    "text": "वैशम्पायन उवाच ।\nइत्युक्त्वाऽऽजगरं देहं त्यक्त्वा स नहुषो नृपः ।\nदिव्यं वपुः समास्थाय गतस्त्रिदिवमेव ह ॥ ४५॥"
  },
  {
    "text": "युधिष्ठिरोऽपि धर्मात्मा भ्रात्रा भीमेन सङ्गतः ।\nधौम्येन सहितः श्रीमानाश्रमं पुनरभ्यगात् ॥ ४६॥"
  },
  {
    "text": "ततो द्विजेभ्यः सर्वेभ्यः समेतेभ्यो यथातथम् ।\nकथयामास तत्सर्वं धर्मराजो युधिष्ठिरः ॥ ४७॥"
  },
  {
    "text": "तच्छ्रुत्वा ते द्विजाः सर्वे भ्रातरश्चास्य ते त्रयः ।\nआसन्सुव्रीडिता राजन्द्रौपदी च यशस्विनी ॥ ४८॥"
  },
  {
    "text": "ते तु सर्वे द्विजश्रेष्ठाः पाण्डवानां हितेप्सया ।\nमैवमित्यब्रुवन्भीमं गर्हयन्तोऽस्य साहसम् ॥ ४९॥"
  },
  {
    "text": "पाण्डवास्तु भयान्मुक्तं प्रेक्ष्य भीमं महाबलम् ।\nहर्षमाहारयां चक्रुर्विजह्रुश्च मुदा युताः ॥ ५०॥"
  },
  {
    "text": "॥ इति नहुषगीता समाप्ता ॥"
  }
]
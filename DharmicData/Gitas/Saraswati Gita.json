[
  {
    "text": "श्रीसरस्वतीगीता"
  },
  {
    "text": "॥ अथ सरस्वतीगीता ॥"
  },
  {
    "text": "मार्कण्डेय उवाच -\nअत्रैव च सरस्वत्या गीतं परपुरञ्जय ।\nपृष्टा या मुनिना वीर श‍ृणु तार्क्ष्येण धीमता ॥ १॥"
  },
  {
    "text": "तार्क्ष्य उवाच -\nकिनु श्रेयः पुरुषस्येह भद्रे कथं कुर्वन्न च्यवते स्वधर्मात् ।\nआचक्ष्व मे चारुसर्वांगि कुर्यात्वयाशिष्टो न च्यवेयं स्वधर्मात् ॥ २॥"
  },
  {
    "text": "कथं वाग्निं जुहुयां पूजये वा कस्मिन्काले केन धर्मो न नश्येत् ।\nएतत्सर्व सुभगे प्रब्रवीहि यथा लोकान् विरजाः संचरेयम् ॥ ३॥"
  },
  {
    "text": "मार्कण्डेय उवाच -\nएवं पृष्टा प्रीतियुक्तेन तेन शुश्रूमीक्ष्योत्तमबुद्धियुक्तम् ।\nतार्क्ष्यं विप्रं धर्मयुक्तं हितं च सरस्वती वाक्यमिदं बभाषे ॥ ४॥"
  },
  {
    "text": "सरस्वत्युवाच -\nयो ब्रह्म जानाति यथाप्रदेशं स्वाध्यायनित्यः सुचिरप्रमत्तः ।\nस वै पारं देवलोकस्य गन्ता सहामरैः प्राप्नुयात्प्रीतियोगम् ॥ ५॥"
  },
  {
    "text": "तत्र स्म रम्याविपुला विशोकाः सुपुष्पिताः पुष्करिण्यः सुपुण्याः ।\nअकर्दमामीनवत्यः सुतीर्था हिरण्मयैरावृताः पुण्डरीकैः ॥ ६॥"
  },
  {
    "text": "तासां तीरेष्वासते पुण्यभाजो महीयमानाः पृथगप्सरोभिः ।\nसुपुण्यगन्धाभिरलंकृताभिर्हिरण्यवर्णाभिरतीव दृष्टाः ॥ ७॥"
  },
  {
    "text": "परं लोकं गोप्रदास्त्वाप्नुवन्ति दत्वानडुहं सूर्यलोकं व्रजन्ति ।\nवासो दत्वा चान्द्रमसं तु लोकं दत्वा हिरण्यममरत्वमेति ॥ ८॥"
  },
  {
    "text": "धेनुं दत्वा सुप्रभां सुप्रदोहां कल्याणवत्सामपलायिनीं च ।\nयावन्ति रोमाणि भवन्ति तस्यास्तावद्वर्षाण्यासते देवलोके ॥ ९॥"
  },
  {
    "text": "अनड्वाहं सुव्रतं यो ददाति हलस्य वोढारमनन्तवीर्यम् ।\nधुरन्धरं बलवन्तं युद्मनं प्राप्नोति लोकान्दशधेनुदस्य  ॥ १०॥"
  },
  {
    "text": "ददाति यो वै कपिलां सचैलां कांस्योपदोहां द्रविणैरुत्तरीयै ।\nतैस्तैर्गुणैः कामदुहाथ भूत्वा नरं प्रदातारमुपैति सा गौः ॥ ११॥"
  },
  {
    "text": "यावन्ति रोमाणि भवन्ति धेन्वास्तावत्फलं भवति गोप्रदाने ।\nपुत्रांश्च पौत्रांश्च कुलं च सर्वमासप्तमं तारयते परत्र ॥ १२॥"
  },
  {
    "text": "सदक्षिणां कांचनचारुश‍ृङ्गीं कांस्योपदोहां द्रविणैरुत्तरीयैः ।\nधेनुं तिलानां ददतो द्विजाय लोका वसूनां सुलभा भवन्ति ॥ १३॥"
  },
  {
    "text": "स्वकर्मभिर्दानवसंनिरुद्धे तीव्रान्धकारे नरके पतन्तम् ।\nमहार्णवे नौरिव वातयुक्ता दानं गवां तारयते परत्र ॥ १४॥"
  },
  {
    "text": "यो ब्राह्मदेयां तु ददाति कन्यां भूमिप्रदानं च करोति विप्रे ।\nददाति दानं विधिना च यश्च स लोकमाप्नोति पुरन्दरस्य ॥ १५॥"
  },
  {
    "text": "यः सप्तवर्षाणि जुहोति तार्क्ष्य हव्यं त्वग्नौ नियतः साधुशील ।\nसप्तावरान्सप्तपूर्वान्पुनाति पितामहानात्मना कर्मभिः स्वैः ॥ १६॥"
  },
  {
    "text": "तार्क्ष्य उवाच -\nकिमग्निहोत्रस्य व्रतं पुराणमाचक्ष्व मे पृच्छतश्चानुरूपे ।\nत्वयानुशिष्टोहमिहाद्य विद्यां यदग्निहोत्रस्य व्रतं पुराणम् ॥ १७॥"
  },
  {
    "text": "सरस्वती उवाच -\nन वाशुचिर्नाप्यनिर्णिक्य पाणिर्नाब्रह्मविज्जुहुयान्नाविपश्चित् ।\nबुभुत्सवः शुचिकामा हि देवा नाश्रद्दधानाद्धिहविर्जुहन्ति ॥ १८॥"
  },
  {
    "text": "नाश्रोत्रियं देवहव्ये नियुंज्यान्मोघं पुरा सिंचति तादृशो हि ।\nअपूर्वमश्रोत्रियमाह तार्क्ष्य न वै तादृग्जुहुयादग्निहोत्रम् ॥ १९॥"
  },
  {
    "text": "कृशाश्च ये जुह्वति श्रद्दधानाः सत्यव्रता हुतशिष्टाशिनश्च ।\nगवां लोकं प्राप्य ते पुण्यगन्धं पश्यन्ति देवं परमं चापि सत्यम् ॥ २०॥"
  },
  {
    "text": "तार्क्ष्य उवाच -\nक्षेत्रज्ञभूतां परलोकभावे कर्मोदये बुद्धिमति प्रविष्टाम् ।\nप्रज्ञां च देवीं सुभगे विमृश्य पृच्छामि त्वां काह्यसि चारुरूपे ॥ २१॥"
  },
  {
    "text": "सरस्वत्युवाच -\nअग्निहोत्रादहमभ्यागतास्मि विसर्पमाणा संशयच्छेदनाय ।\nत्वत्सन्नियोगादहमेतदब्रुबं भावे स्थिता तथ्यमर्थं यथावत् ॥ २२॥"
  },
  {
    "text": "तार्क्ष्य उवाच -\nन हि त्वया सदृशी काचिदस्ति विभ्राजसे ह्यतिमात्रं यथा श्रीः ।\nरूपं च ते दिव्यमनन्तकान्ति प्रज्ञां च देवीं सुभगे बिभर्षि ॥ २३॥"
  },
  {
    "text": "सरस्वत्युवाच -\nश्रेष्ठानि यानि द्विपदां वरिष्ठ यज्ञेषु विद्वन्नुपपादयन्ति ।\nतैरेव चाहं सम्प्रवृद्धा भवामि चाप्यायिता रूपवती च विप्र ॥ २४॥"
  },
  {
    "text": "यच्चापि द्रव्यमुपयुज्यतेह वानस्पत्यमायसम्पार्थिवं वा ।\nदिव्येन रूपेण च प्रज्ञया च तवैव सिद्धिरिति विद्धि विद्वन् ॥ २५॥"
  },
  {
    "text": "तार्क्ष्य उवाच -\nइदं श्रेयः परमं मन्यमाना व्यापृच्छन्ते मुनयः सम्प्रतीताः ।\nआचक्ष्व मे तं परमं विशोकं मोक्षं परं यं प्रविशन्ति धीराः ।\nसांख्यं योगाः परमं यं विदन्ति परं पुराणं तमहं न वेद्मि  ॥ २६॥"
  },
  {
    "text": "सरस्वत्युवाच -\nतं वै परं वेदविदः प्रपन्नाः परं परेभ्यः प्रथितं पुराणम् ।\nस्वाध्यायवन्तो व्रतपुण्ययोगैस्तपोधना वीतशोका विमुक्ताः ॥ २७॥"
  },
  {
    "text": "तस्याथ मध्ये चेतसः पुण्यगन्धाः सहस्र शाखा विपुला विभान्ति ।\nतस्य मूलात्सरितः प्रस्रवन्ति मधूदकप्रस्रवणाः सुपुण्याः ॥ २८॥"
  },
  {
    "text": "शाखां शाखां महानद्यः संयान्ति सिकताशयाः ।\nधानाः पूपा मांसशाका सदा पायसकर्दमाः ॥ २९॥"
  },
  {
    "text": "यस्मिन्नग्निमुखा देवाः सेन्द्राः सहमरुद्गणाः ।\nईजिरे क्रतुभिः श्रेष्ठैस्तत्पदं परमं मम ॥ ३०॥"
  },
  {
    "text": "इति सरस्वतीगीता समाप्ता॥"
  }
]
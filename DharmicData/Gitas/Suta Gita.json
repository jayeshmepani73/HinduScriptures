[
  {
    "text": "अथ प्रथमोऽध्यायः ।\n         १.  सूतगीतिः ।\nऐश्वरं परमानन्दमनन्तं सत्यचिद्घनम् ।\nआत्मत्वेनैव पश्यन्तं निस्तरङ्गसमुद्रवत् ॥ १॥"
  },
  {
    "text": "निर्विकल्पं सुसम्पूर्णं सुप्रसन्नं शुचिस्मितम् ।\nभासयन्तं जगद्भासा भानुमन्तमिवापरम् ॥ २॥"
  },
  {
    "text": "प्रणम्य मुनयः सूतं दण्डवत्पृथिवीतले ।\nकृतञ्जलिपुटा भूत्वा तुष्टुवुः परया मुदा ॥ ३॥"
  },
  {
    "text": "नमस्ते भगवन् शम्भुप्रसादावाप्तवेदन ।\nनमस्ते भगवन् शम्भुचरणाम्भोजवल्लभ ॥ ४॥"
  },
  {
    "text": "नमस्ते शम्भुभक्तानामग्रगण्य समाहित ।\nनमस्ते शम्भुभक्तानामतीव हितबोधक ॥ ५॥"
  },
  {
    "text": "नमस्ते वेदवेदान्तपद्मखण्डदिवाकर ।\nव्यासविज्ञानदीपस्य वर्तिभूताय ते नमः ॥ ६॥"
  },
  {
    "text": "पुराणमुक्तामालायाः सूत्रभूताय ते नमः ।\nअस्माकं भववृक्षस्य कुठाराय नमोऽस्तु ते ॥ ७॥"
  },
  {
    "text": "कृपासागर सर्वेषां हितप्रद नमोऽस्तु ते ।\nनमोऽविज्ञातदोषाय नमो ज्ञानगुणाय ते ॥ ८॥"
  },
  {
    "text": "मातृभूताय मर्त्यानां व्यासशिष्याय ते नमः ।\nधर्मिष्ठाय नमस्तुभ्यं ब्रह्मनिष्ठाय ते नमः ॥ ९॥"
  },
  {
    "text": "समाय सर्वजन्तूनां सारभूताय ते नमः ।\nसाक्षात्सत्यपराणां तु सत्यभूताय ते नमः ॥ १०॥"
  },
  {
    "text": "नमो नमो नमस्तुभ्यं पुनर्भूयो नमो नमः ।\nअस्माकं गुरवे साक्षान्नमः स्वात्मप्रदायिने ॥ ११॥"
  },
  {
    "text": "एवं गोत्रर्षयः स्तुत्वा सूतं सर्वहितप्रदम् ।\nप्रश्नं प्रचक्रिरे सर्वे सर्वलोकहितैषिणः ॥ १२॥"
  },
  {
    "text": "सोऽपि सूतः स्वतः सिद्धः स्वरूपानुभवात्परात् ।\nउत्थाय स्वगुरुं व्यासं दध्यौ सर्वहिते रतम् ॥ १३॥"
  },
  {
    "text": "अस्मिन्नवसरे व्यासः साक्षात्सत्यवतीसुतः ।\nभस्मोद्धूलितसर्वाङ्गस्त्रिपुण्ड्राङ्कितमस्तकः ॥ १४॥"
  },
  {
    "text": "कृष्णाजिनी सोत्तरीय आषाढेन विराजितः ।\nरुद्राक्षमालाभरणस्तत्रैवाविरभूत्स्वयम् ॥ १५॥"
  },
  {
    "text": "तं दृष्ट्वा देशिकेन्द्राणां देशिकं करुणाकरम् ।\nसूतः सत्यवतीसूनुं स्वशिष्यैः सह सत्तमैः ॥ १६॥"
  },
  {
    "text": "प्रणम्य दण्डवद्भूमौ प्रसन्नेन्द्रियमानसः ।\nयथार्हं पूजयामास दत्त्वा चाऽऽसनमुत्तमम् ॥ १७॥"
  },
  {
    "text": "भद्रमस्तु सुसम्पूर्णं सूत शिष्य ममाऽऽस्तिक ।\nतवैषामपि किं कार्यं मया तद्ब्रूहि मेऽनघ ॥ १९॥"
  },
  {
    "text": "एवं व्यासवचः श्रुत्वा सूतः पौराणिकोत्तमः ।\nउवाच मधुरं वाक्यं लोकानां हितमुत्तमम् ॥ २०॥"
  },
  {
    "text": "सूत उवाच -\nइमे हि मुनयः शुद्धाः सत्यधर्मपरायणाः ।\nमद्गीताश्रवणे चैषामस्ति श्रद्धा महत्तरा ॥ २१॥"
  },
  {
    "text": "भवत्प्रसादे सत्येव शक्यते सा विभाषितुम् ।\nयदि प्रसन्नो भगवन् वदेत्याज्ञापयाद्य माम् ॥ २२॥"
  },
  {
    "text": "इति सूतवचः श्रुत्वा भगवान् करुणानिधिः ।\nत्वदीयामद्य तां गीतां वदैषामर्थिनां शुभाम् ॥ २३॥"
  },
  {
    "text": "इत्युक्त्वा शिष्यमालिङ्ग्य हृदयं तस्य संस्पृशन् ।\nसाम्बं सर्वेश्वरं ध्यात्वा निरीक्ष्यैनं कृपाबलात् ॥ २४॥"
  },
  {
    "text": "स्थापयित्वा महादेवं हृदये तस्य सुस्थिरम् ।\nतस्य मूर्धानमाघ्राय भगवानगमद्गुरुः ॥ २५॥"
  },
  {
    "text": "सोऽपि सूतः पुनः साम्बं ध्यात्वा देवं त्र्यम्बकम् ।\nप्रणम्य दण्डवद्भूमौ स्मृत्वा व्यासं च सद्गुरुम् ॥ २६॥"
  },
  {
    "text": "कृताञ्जलिपुटो भूत्वा मन्त्रमाद्यं षडक्षरम् ।\nजपित्वा श्रद्धया सार्धं निरीक्ष्य मुनिपुङ्गवन् ॥ २७॥"
  },
  {
    "text": "कृतप्रणामो मुनिभिः स्वगीतामतिनिर्मलाम् ।\nवक्तुमारभते सूत सर्वलोकहिते रतः ॥ २८॥"
  },
  {
    "text": "॥ इति श्रीसूतसंहितायां यज्ञवैभवखण्डस्योपरिभागे\nसूतगीतायां सूतगीतिर्नाम प्रथमोऽध्यायः ॥  १ ॥"
  },
  {
    "text": "अथ  द्वितीयोऽध्यायः ॥"
  },
  {
    "text": "२.  आत्मना सृष्टिकथनम् ।\nसूत उवाच -\nश्रुणुत ब्रह्मविच्छ्रेष्ठा भाग्यवन्तः समाहिताः ।\nवक्ष्यामि परमं गुह्यं विज्ञानं वेदसंमतम् ॥ १॥"
  },
  {
    "text": "अस्ति कश्चित्स्वत सिद्धः सत्यज्ञानसुखाद्वयः ।\nविश्वस्य जगतः कर्ता पशुपाशविलक्षणः ॥ २॥"
  },
  {
    "text": "आकाशादीनि भूतानि पञ्च तेषां प्रकीर्तिताः ।\nगुणाः शब्दादयः पञ्च पञ्च कर्मेन्द्रियाणि च ॥ ३॥"
  },
  {
    "text": "ज्ञानेन्द्रियाणि पञ्चैव प्राणाद्या दश वायवः ।\nमनो बुद्धिरहङ्कारश्चित्तं चेति चतुष्टयम् ॥ ४॥"
  },
  {
    "text": "तेषां कारणभूतैकाऽविद्या षट्त्रिंशकः पशुः ।\nविश्वस्य जगतः कर्ता पशोरन्यः परः शिवः ॥ ५॥"
  },
  {
    "text": "आत्मानः पशवः सर्वे प्रोक्ता अज्ञानिनः सदा ।\nअज्ञानमात्मनामेषामनाद्येव स्वभावतः ॥ ६॥"
  },
  {
    "text": "संसारबीजमज्ञानं संसार्यज्ञः पुमान्यतः ।\nज्ञानात्तस्य निवृत्तिः स्यात्प्रकाशात्तमसो यथा ॥ ७॥"
  },
  {
    "text": "अज्ञानाकारभेदेनाविद्याख्येनैव केवलम् ।\nपशूनामात्मनां भेदः कल्पितो न स्वभावतः ॥ ८॥"
  },
  {
    "text": "अज्ञानाकारभेदेन मायाख्येनैव केवलम् ।\nविभागः कल्पितो विप्राः परमातत्वलक्षणः ॥ ९॥"
  },
  {
    "text": "घटाकाशमहाकाशविभागः कल्पितो यथा ।\nतथैव कल्पितो भेदो जीवात्मपरमात्मनोः ॥ १०॥"
  },
  {
    "text": "यथा जीवबहुत्वं तु कल्पितं मुनिपुङ्गवाः ।\nतथा परबहुत्वं च कल्पितं न स्वभावतः ॥ १०॥"
  },
  {
    "text": "यथोच्चावचभावस्तु जीवभेदे तु कल्पितः ।\nतथोच्चावचभावश्च परभेदे च कल्पितः ॥ १२॥"
  },
  {
    "text": "देहेन्द्रियादिसङ्घातवासनाभेदभेदिता ।\nअविद्या जीवभेदस्य हेतुर्नान्यः प्रकीर्तितः ॥ १३॥"
  },
  {
    "text": "गुणानां वासनाभेदभेदिता या द्विजर्षभाः ।\nमाया सा परभेदस्य हेतुर्नान्यः प्रकीर्तितः ॥ १४॥"
  },
  {
    "text": "यस्य मायागतं सत्त्वं शरीरं स्यात्तमोगुणः ।\nसंहाराय त्रिमूर्तीनां स रुद्रः स्यान्न चापरः ॥ १५॥"
  },
  {
    "text": "तथा यस्य तमः साक्षाच्छरीरं सात्त्विको गुणः ।\nपालनाय त्रिमूर्तीनां स विष्णुः स्यान्न चापरः ॥ १६॥"
  },
  {
    "text": "रजो यस्य शरीरं स्यात्तदेवोत्पादनाय च ।\nत्रिमूर्तीनां स वै ब्रह्मा भवेद्विप्रा न चापरः ॥ १७॥"
  },
  {
    "text": "रुद्रस्य विग्रहं शुक्लं कृष्णं विष्णोश्च विग्रहम् ।\nब्रह्मणो विग्रहं रक्तं चिन्तयेद्भुक्तिमुक्तये ॥ १८॥"
  },
  {
    "text": "शौक्ल्यं सत्त्वगुणाज्जातं रागो जातो रजोगुणात् ।\nकार्ष्ण्यं तमोगुणाज्जातमिति विद्यात्समासतः ॥ १९॥"
  },
  {
    "text": "परतत्त्वैकताबुद्ध्या ब्रह्माणं विष्णुमीश्वरम् ।\nपरतत्त्वतया वेदा वदन्ति स्मृतयोऽपि च ॥ २०॥"
  },
  {
    "text": "पुराणानि समस्तानि भारतप्रमुखान्यपि ।\nपरतत्त्वैकताबुद्ध्या तात्पर्यं प्रवदन्ति च ॥ २१॥"
  },
  {
    "text": "ब्रह्मविष्ण्वादिरूपेण केवलं मुनिपुङ्गवाः ।\nब्रह्मविष्ण्वादयस्त्वेव न परं तत्त्वमास्तिकाः ॥ २२॥"
  },
  {
    "text": "तथाऽपि रुद्रः सर्वेषामुत्कृष्टः परिकीर्तितः ।\nस्वशरीरतया यस्मान्मनुते सत्त्वमुत्तमम् ॥ २३॥"
  },
  {
    "text": "रजसस्तमसः सत्त्वमुत्कृष्टं हि द्विजोत्तमाः ।\nसत्त्वात्सुखं च ज्ञानं च यत्किञ्चिदपरं परम् ॥ २४॥"
  },
  {
    "text": "परतत्त्वप्रकाशस्तु रुद्र्स्यैव महत्तरः ।\nब्रह्मविष्ण्वादिदेवानां न तथा मुनिपुङ्गवाः ॥ २५॥"
  },
  {
    "text": "परतत्त्वतया रुद्रः स्वात्मानं मनुते भृशम् ।\nपरतत्त्वप्रकाशेन न तथा देवतान्तरम् ॥ २६॥"
  },
  {
    "text": "हरिब्रह्मादिरूपेण स्वात्मानं मनुते भृशम् ।\nहरिब्रह्मादयो देवा न तथा रुद्रमास्तिकाः ॥ २७॥"
  },
  {
    "text": "रुद्रः कथंचित्कार्यार्थं मनुते रुद्ररूपतः ।\nन तथा देवताः सर्वा ब्रह्मस्फूर्त्यल्पताबलात् ॥ २८॥"
  },
  {
    "text": "ब्रह्मविष्ण्वादयो देवाः स्वात्मानं मन्वतेऽञ्जसा ।\nन कश्चित्तत्त्वरूपेण न तथा रुद्र आस्तिकाः ॥ २९॥"
  },
  {
    "text": "ब्रह्मविष्ण्वादयो देवाः स्वात्मानं मन्वतेऽञ्जसा ।\nकथंचित्तत्त्वरूपेण न तथा रुद्र आस्तिकाः ॥ ३०॥"
  },
  {
    "text": "तत्त्वबुद्धिः स्वतःसिद्धा रुद्रस्यास्य तपोधनाः ।\nहरिब्रह्मादिबुद्धिस्तु तेषां स्वाभाविकी मता ॥ ३१॥"
  },
  {
    "text": "हरिब्रह्मादिदेवान्ये पूजयन्ति यथाबलम् ।\nअचिरान्न परप्राप्तिस्तेषामस्ति क्रमेण हि ॥ ३२॥"
  },
  {
    "text": "रुद्रं ये वेदविच्छ्रेष्ठाः पूजयन्ति यथाबलम् ।\nतेषामस्ति परप्राप्तिरचिरान्न क्रमेण तु ॥ ३३॥"
  },
  {
    "text": "रुद्राकारतया रुद्रो वरिष्ठो देवतान्तरात् ।\nइति निश्चयबुद्धिस्तु नराणां मुक्तिदायिनी ॥ ३४॥"
  },
  {
    "text": "गुणाभिमानिनो रुद्राद्धरिब्रह्मादिदेवताः ।\nवरिष्ठा इति बुद्धिस्तु सत्यं संसारकारणम् ॥ ३५॥"
  },
  {
    "text": "परतत्त्वादपि श्रेष्ठो रुद्रो विष्णुः पितामहः ।\nइति निश्चयबुद्धिस्तु सत्यं संसारकारणम् ॥ ३६॥"
  },
  {
    "text": "रुद्रो विष्णुः प्रजानाथः स्वराट्सम्राट्पुरन्दरः ।\nपरतत्त्वमिति ज्ञानं नराणां मुक्तिकारणम् ॥ ३७॥"
  },
  {
    "text": "अमात्ये राजबुद्धिस्तु न दोषाय फलाय हि ।\nतस्माद्ब्रह्ममतिर्मुख्या सर्वत्र न हि संशयः ॥ ३८॥"
  },
  {
    "text": "तथाऽपि रुद्रे विप्रेन्द्राः परतत्त्वमतिर्भृशम् ।\nवरिष्ठा न तथाऽन्येषु परस्फूर्त्यल्पताबलात् ॥ ३९॥"
  },
  {
    "text": "अस्ति रुद्रस्य विप्रेन्द्रा अन्तः सत्त्वं बहिस्तमः ।\nविष्णोरन्तस्तमः सत्त्वं बहिरस्ति रजोगुणः ॥ ४०॥"
  },
  {
    "text": "अन्तर्बहिश्च विप्रेन्द्रा अस्ति तस्य प्रजापतेः ।\nअतोऽपेक्ष्य गुणं सत्त्वं मनुष्या विवदन्ति च ॥ ४१॥"
  },
  {
    "text": "हरिः श्रेष्ठो हरः श्रेष्ठ इत्यहो मोहवैभवम् ।\nसत्त्वाभावात्प्रजानाथं वरिष्ठं नैव मन्वते ॥ ४२॥"
  },
  {
    "text": "अनेकजन्मसिद्धानां श्रौतस्मार्तानुवर्तिनाम् ।\nहरः श्रेष्ठो हरेः साक्षादिति बुद्धिः प्रजायते ॥ ४३॥"
  },
  {
    "text": "महापापवतां नॄणां हरिः श्रेष्ठो हरादिति ।\nबुद्धिर्विजायते तेषां सदा संसार एव हि ॥ ४४॥"
  },
  {
    "text": "निर्विकल्पे परे तत्त्वे श्रद्धा येषां विजायते ।\nअयत्नसिद्धा परमा मुक्तिस्तेषां न संशयः ॥ ४५॥"
  },
  {
    "text": "निर्विकल्पं परं तत्त्वं नाम साक्षाच्छिवः परः ।\nसोऽयं साम्बस्त्रिनेत्रश्च चन्द्रार्धकृतशेखरः ॥ ४६॥"
  },
  {
    "text": "स्वात्मतत्त्वसुखस्फूर्तिप्रमोदात्ताण्डवप्रियः ।\nरुद्रविष्णुप्रजानाथैरुपास्यो गुणमूर्तिभिः ॥ ४७॥"
  },
  {
    "text": "ईदृशी परमा मूर्तिर्यस्यासाधारणी सदा ।\nतद्धि साक्षात्परं तत्त्वं नान्यत्सत्यं मयोदितम् ॥ ४८॥"
  },
  {
    "text": "विष्णुं ब्रह्माणमन्यं वा स्वमोहान्मन्वते परम् ।\nन तेषां मुक्तिरेषाऽस्ति ततस्ते न परं पदम् ॥ ४९॥"
  },
  {
    "text": "तस्मादेषा परा मूर्तिर्यस्यासाधारणी भवेत् ।\nस शिवः सच्चिदानन्दः साक्षात्तत्त्वं न चापरः ॥ ५०॥"
  },
  {
    "text": "ब्रह्मा विष्णुश्च रुद्रश्च विभक्ता अपि पण्डिताः ।\nपरमात्मविभागस्था न जीवव्यूहसंस्थिताः ॥ ५१॥"
  },
  {
    "text": "अविद्योपाधिको जीवो न मायोपाधिकः खलु ।\nमायोपाधिकचैतन्यं परमात्मा हि नापरम् ॥ ५२॥"
  },
  {
    "text": "मायाकार्यगुणच्छन्ना ब्रह्मविष्णुमहेश्वराः ।\nमायोपाधिपरव्यूहा न जीवव्यूहसंस्थिताः ॥ ५३॥"
  },
  {
    "text": "परमात्मविभागत्वं ब्रह्मादीनां द्विजर्षभाः ।\nसमानमपि रुद्रस्तु वरिष्ठो नात्र संशयः ॥ ५४॥"
  },
  {
    "text": "ब्रह्मा विष्णुश्च रुद्रस्य स्वासाधारणरूपतः ।\nस्वविभूत्यात्मना चापि कुर्वाते एव सेवनम् ॥ ५५॥"
  },
  {
    "text": "रुद्र स्वेनैव रूपेण विष्णोश्च ब्रह्मणस्तथा ।\nसेवनं नैव कुरुते विभूतेर्वा द्वयोरपि ॥ ५६॥"
  },
  {
    "text": "केवलं कृपया रुद्रो लोकानां हितकाम्यया ।\nस्वविभूत्यात्मना विष्णोर्ब्रह्मणश्चापरस्य च ॥ ५७॥"
  },
  {
    "text": "करोति सेवां हे विप्राः कदाचित्सत्यमीरितम् ।\nन तथा ब्रह्मणा विष्णुर्न ब्रह्मा न पुरन्दरः ॥ ५८॥"
  },
  {
    "text": "एतावन्मात्रमालम्ब्य रुद्रं विष्णुं प्रजापतिम् ।\nमन्वते हि समं मर्त्या मायया परिमोहिताः ॥ ५९॥"
  },
  {
    "text": "केचिदेषां महायासात्साम्यं वाञ्छन्ति मोहिताः ।\nहरेरजस्य चोत्कर्षं हराद्वाञ्छन्ति केचन ॥ ६०॥"
  },
  {
    "text": "रुद्रेण साम्यमन्येषां वाञ्छन्ति च विमोहिताः ।\nते महापातकैर्युक्ता यास्यन्ति नरकार्णवम् ॥ ६१॥"
  },
  {
    "text": "रुद्रादुत्कर्षमन्येषां ये वाञ्छन्ति मोहिताः ।\nपच्यन्ते नरके तीव्रे सदा ते न हि संशयः ॥ ६२॥"
  },
  {
    "text": "केचिदद्वैतमाश्रित्य बैडालव्रतिका नराः ।\nसाम्यं रुद्रेण सर्वेषां प्रवदन्ति विमोहिताः ॥ ६३॥"
  },
  {
    "text": "देहाकारेण चैकत्वे सत्यपि द्विजपुङ्गवाः ।\nशिरसा पादयोः साम्यं सर्वथा नास्ति हि द्विजाः ॥ ६४॥"
  },
  {
    "text": "यथाऽऽस्यापानयोः साम्यं छिद्रतोऽपि न विद्यते ।\nतथैकत्वेऽपि सर्वेषां रुद्रसाम्यं न विद्यते ॥ ६५॥"
  },
  {
    "text": "विष्णुप्रजापतीन्द्राणामुत्कर्षं शङ्करादपि ।\nप्रवदन्तीव वाक्यानि श्रौतानि प्रतिभान्ति च ॥ ६६॥"
  },
  {
    "text": "पौराणिकानि वाक्यानि स्मार्तानि प्रतिभान्ति च ।\nतानि तत्त्वात्मना तेषामुत्कर्षं प्रवदन्ति हि ॥ ६७॥"
  },
  {
    "text": "विष्णुप्रजापतीन्द्रेभ्यो रुद्रस्योत्कर्षमास्तिकाः ।\nवदन्ति यानि वाक्यानि तानि सर्वाणि हे द्विजाः ॥ ६८॥"
  },
  {
    "text": "प्रवदन्ति स्वरूपेण तथा तत्त्वात्मनाऽपि च ।\nनैवं विष्ण्वादिदेवानामिति तत्त्वव्यवस्थितिः ॥ ६९॥"
  },
  {
    "text": "बहुनोक्तेन किं जीवास्त्रिमूर्तीनां विभूतयः ।\nवरिष्ठा हि विभूतिभ्यस्ते वरिष्ठा न संशयः ॥ ७०॥"
  },
  {
    "text": "तेषु रुद्रो वरिष्ठश्च ततो मायी परः शिवः ।\nमायाविशिष्टात्सर्वज्ञः साम्बः सत्यादिलक्षणः ॥ ७१॥"
  },
  {
    "text": "वरिष्ठो मुनयः साक्षाच्छिवो नात्र विचारणा ।\nशिवाद्वरिष्ठो नैवास्ति मया सत्यमुदीरितम् ॥ ७२॥"
  },
  {
    "text": "शिवस्वरूपमालोड्य प्रवदामि समासतः ।\nशिवादन्यतया भातं शिव एव न संशयः ॥ ७३॥"
  },
  {
    "text": "शिवादन्यतया भातं शिवं यो वेद वेदतः ।\nस वेद परमं तत्त्वं नास्ति संशयकारणम् ॥ ७४॥"
  },
  {
    "text": "यः शिवः सकलं साक्षाद्वेद वेदान्तवाक्यतः ।\nस मुक्तो नात्र सन्देहः सत्यमेव मयोदितम् ॥ ७५॥"
  },
  {
    "text": "भासमानमिदं सर्वं भानमेवेति वेद यः ।\nस भानरूपं देवेशं याति नात्र विचारणा ॥ ७६॥"
  },
  {
    "text": "प्रतीतमखिलं शम्भुं तर्कतश्च प्रमाणतः ।\nस्वानुभूत्या च यो वेद स एव परमार्थवित् ॥ ७७॥"
  },
  {
    "text": "जगद्रूपतया पश्यन्नपि नैव प्रपश्यति ।\nप्रतीतमखिलं ब्रह्म सम्पश्यन्न हि संशयः ॥ ७८॥"
  },
  {
    "text": "प्रतीतमप्रतीतं च सदसच्च परः शिवः ।\nइति वेदान्तवाक्यानां निष्ठाकाष्ठा सुदुर्लभा ॥ ७९॥"
  },
  {
    "text": "इति सकलं कृपया मयोदितं वः\n       श्रुतिवचस कथितं यथा तथैव ।\nयदि हृदये निहितं समस्तमेत-\n       त्परमगतिर्भवतामिहैव सिद्धा ॥ ८०॥"
  },
  {
    "text": "॥ इति श्रीसूतसंहितायां यज्ञवैभवखण्डस्योपरिभागे\nसूतगीतायां आत्मना सृष्टिकथनं नाम द्वितीयोऽध्यायः ॥  २॥"
  },
  {
    "text": "अथ तृतीयोऽध्यायः ।\n       ३. सामान्यसृष्टिकथनम् ।\nसूत उवाच -\nशिवात्सत्यपरानन्दप्रकाशैकस्वलक्षणात् ।\nआविर्भूतमिदं सर्वं चेतनाचेतनात्मकम् ॥ १॥"
  },
  {
    "text": "अद्वितीयोऽविकारी च निर्मलः स शिवः परः ।\nतथाऽपि सृजति प्राज्ञाः सर्वमेतच्चराचरम् ॥ २॥"
  },
  {
    "text": "मणिमन्रौषधादीनां स्वभावोऽपि न शक्यते ।\nकिमु वक्तव्यमाश्चर्यं विभोरस्य परात्मनः ॥ ३॥"
  },
  {
    "text": "श्रुतिः सनातनी साध्वी सर्वमानोत्तमोत्तमा ।\nप्राह चाद्वैतनैर्मल्यं निर्विकारत्वमात्मनः ॥ ४॥"
  },
  {
    "text": "सर्गस्थित्यन्तमप्याह चेतनाचेतनस्य च ।\nअतीन्द्रियार्थविज्ञाने मानं नः श्रुतिरेव हि ॥ ५॥"
  },
  {
    "text": "श्रुत्यैकगम्ये सूक्ष्मार्थे स तर्कः किं करिष्यति ।\nमानानुग्राहकस्तर्को न स्वतन्त्रः कदाचन ॥ ६॥"
  },
  {
    "text": "श्रुतिः सनातनी शम्भोरभिव्यक्ता न संशयः ।\nशङ्करेण प्रणीतेति प्रवदन्त्यपरे जनाः ॥ ७॥"
  },
  {
    "text": "यदा साऽनादिभूतैव तदा मानमतीव सा ।\nस्वतश्च परतो दोषो नास्ति यस्माद्द्विजर्षभाः ॥ ८॥"
  },
  {
    "text": "स्वतो दोषो न वेदस्य विद्यते सूक्ष्मदर्शने ।\nअस्ति चेद्व्यवहारस्य लोप एव प्रसज्यते ॥ ९॥"
  },
  {
    "text": "परतश्च न दोषोऽस्ति परस्याभावतो द्विजाः ।\nस्वतो दुष्टोऽपि शब्दस्तु मानमेवाऽऽप्तसङ्गमात् ॥ १०॥"
  },
  {
    "text": "इति वार्ताऽपि वार्तैव मुनीन्द्राः सूक्ष्मदर्शने ।\nस्वतो दुष्टः कथं मानं भवत्यन्यस्य सङ्गमात् ॥ ११॥"
  },
  {
    "text": "यत्सम्बन्धेन यो भावो यस्य प्राज्ञाः प्रसिद्ध्यति ।\nस तस्य भ्रान्तिरेव स्यान्न स्वभावः कथंचन ॥ १२॥"
  },
  {
    "text": "जपाकुसुमलौहित्यं विभाति स्फटिके भृशम् ।\nतथाऽपि तस्य लौहित्यं भ्रान्तिरेव न वास्तवम् ॥ १३॥"
  },
  {
    "text": "वह्निपाकजलौहित्यमिष्टकायां न वास्तवम् ।\nलौहित्यं तैजसांशस्तु नेष्टकाया निरूपणे ॥ १४॥"
  },
  {
    "text": "अन्यत्रान्यस्य धर्मस्तु प्रतीतो विभ्रमो मतः ।\nआप्तापेक्षी तु शब्दस्तु प्रामाण्याय न सर्वथा ॥ १५॥"
  },
  {
    "text": "अनाप्तयोगाच्छब्दस्य प्रामाण्यं मुनिपुङ्गवाः ।\nस्वतःसिद्धं तिरोभूतं स्वनाशाय हि केवलम् ॥ १६॥"
  },
  {
    "text": "यदा सा शङ्कएरेणोक्ता तदाऽपि श्रुतिरास्तिकाः ।\nप्रमाणं सुतरामाप्ततम एव महेश्वरः ॥ १७॥"
  },
  {
    "text": "सर्वदोषविहीनस्य महाकारुणिकस्य च ।\nसर्वज्ञस्यैव शुद्धस्य कथं दोषः प्रकल्प्यते ॥ १८॥"
  },
  {
    "text": "सर्वदोषविशिष्टस्य निर्घृणस्य दुरात्मनः ।\nअल्पज्ञस्य च जीवस्य दृष्टाऽनाप्तिर्हि सत्तमाः ॥ १९॥"
  },
  {
    "text": "यस्य स्मरणमात्रेण समलो निर्मलो भवेत् ।\nब्रूत सत्यतपोनिष्ठाः कथं स मलिनो भवेत् ॥ २०॥"
  },
  {
    "text": "अतः पक्षद्वयेनापि वेदो मानं न संशयः ।\nवेदोऽनादिः शिवस्तस्य व्यञ्जकः परमार्थतः ॥ २१॥"
  },
  {
    "text": "अभिव्यक्तिमपेक्ष्यैव प्रणेतेत्युच्यते शिवः ।\nतस्माद्वेदोपदिष्टार्थो यथार्थो नात्र संशयः ॥ २२॥"
  },
  {
    "text": "इह तावन्मया प्रोक्तमद्वितीयः परः शिवः ।\nतथाऽपि तेन सकलं निर्मितं तत्स एव हि ॥ २३॥"
  },
  {
    "text": "चित्स्वरूपः शिवश्चेत्यं जगत्सर्वं चराचरम् ।\nतथा सति विरुद्धं तज्जगच्छम्भुः कथं भवेत् ॥ २४॥"
  },
  {
    "text": "इत्येवमादिचोद्यस्य द्विजेन्द्रा नास्ति सम्भवः ।\nयत्र वेदविरोधः स्यात्तत्र चोद्यस्य सम्भवः ॥ २५॥"
  },
  {
    "text": "चोदनालक्षणे धर्मे न यथा चोद्यसम्भवः ।\nतथा न चोदनागम्ये शिवे चोद्यस्य सम्भवः ॥ २६॥"
  },
  {
    "text": "बाध्यबाधकभावस्तु व्याधिभेषजयोर्यथा ।\nशास्त्रेण गम्यते तद्वदयमर्थोऽपि नान्यतः ॥ २७॥"
  },
  {
    "text": "ईश्वरस्य स्वरूपे च जगत्सर्गादिषु द्विजाः ।\nअतीन्द्रियार्थेष्वन्येषु मानं नः श्रुतिरेव हि ॥ २८॥"
  },
  {
    "text": "अथवा देवदेवस्य सर्वदुर्घटकारिणी ।\nशक्तिरस्ति तया सर्वं घटते माययाऽनघाः ॥ २९॥"
  },
  {
    "text": "प्रतीतिसिद्धा सा माया तत्त्वतोऽत्र न संशयः ।\nतया दुर्घटकारिण्या सर्वं तस्योपपद्यते ॥ ३०॥"
  },
  {
    "text": "सा तिष्ठतु महामाया सर्वदुर्घटकारिणी ।\nवेदमानेन संसिद्धं सर्वं तद्ग्राह्यमेव हि ॥ ३१॥"
  },
  {
    "text": "चोद्यानर्हे तु वेदार्थे चोद्यं कुर्वन् पतत्यधः ।\nअतः सर्वं परित्यज्य वेदमेकं समाश्रयेत् ॥ ३२॥"
  },
  {
    "text": "रूपावलोकने चक्षुर्यथाऽसाधारणं भवेत् ।\nतथा धर्मादिविज्ञाने वेदोऽसाधारणः परः ॥ ३३॥"
  },
  {
    "text": "रूपावलोकनस्येदं यथा घ्राणं न कारणम् ।\nतथा धर्मादिबुद्धेस्तु द्विजास्तर्को न कारणम् ॥ ३४॥"
  },
  {
    "text": "तस्माद्वेदोदितेनैव प्रकारेण महेश्वरः ।\nअद्वितीयः स्वयं शुद्धस्तथाऽपीदं जगत्ततः ॥ ३५॥"
  },
  {
    "text": "आविर्भूतं तिरोभूतं स एव सकलं जगत् ।\nवैभवं तस्य विज्ञातुं न शक्यं भाषितुं मया ॥ ३६॥"
  },
  {
    "text": "स एव साहसी साक्षात्सर्वरूपतया स्थितः ।\nपरिज्ञातुं च वक्तुं च समर्थो नापरः पुमान् ॥ ३७॥"
  },
  {
    "text": "यथाऽयः पावकेनेद्धं भातीव दहतीव च ।\nतथा वेदः शिवेनेद्धः सर्वं वक्तीव भासते ॥ ३८॥"
  },
  {
    "text": "अयोऽवयवसङ्क्रान्तो यथा दहति पावकः ।\nतथा वेदेषु सङ्क्रान्तः शिवः सर्वार्थसाधकः ॥ ३९॥"
  },
  {
    "text": "तथाऽपि वेदरहितः स्वयं धर्मादिवस्तुनि ।\nन प्रमाणं विना तेन वेदोऽपि द्विजपुङ्गवाः ॥ ४० ॥"
  },
  {
    "text": "तस्माद्वेदो महेशेद्धः प्रमाणं सर्ववस्तुनि ।\nअन्यथा न जडः शब्दोऽतीन्द्रियार्थस्य साधकः ॥ ४१॥"
  },
  {
    "text": "मेरुपार्श्वे तपस्तप्त्वा दृष्ट्वा शम्भुं जगद्गुरुम् ।\nअयमर्थो मया ज्ञातस्ततस्तस्य प्रसादतः ॥ ४२॥"
  },
  {
    "text": "तदाज्ञयैव विप्रेन्द्राः संहितेयं मयोदिता ।\nअहं क्षुद्रोऽपि युष्माकं महतामपि देशिकः ॥ ४३॥"
  },
  {
    "text": "अभवं सा शिवस्याऽऽज्ञा लङ्घनीया न केनचित् ।\nशिवस्याऽऽज्ञाबलाद्विष्णुर्जायते म्रियतेऽपि च ॥ ४४॥"
  },
  {
    "text": "ब्रह्मा सर्वजगत्कर्ता विराट्सम्राट्स्वराडपि ।\nखरोष्ट्रतरवः क्षुद्रा ब्रह्मविष्ण्वादयोऽभवन् ॥ ४५॥"
  },
  {
    "text": "तस्माद् गुरुत्वं मे विप्रा युज्यते न हि संशयः ।\nशिष्यत्वं चापि युष्माकं स्वतन्त्रः खलु शङ्करः ॥ ४६॥"
  },
  {
    "text": "महादेवस्य भक्ताश्च तद्भक्ता अपि देहिनः ।\nस्वतन्त्रा वेदविच्छ्रेष्ठाः किं पुनः स महेश्वरः ॥ ४७॥"
  },
  {
    "text": "स्वातन्त्र्याद्धि शिवेनैव विषं भुक्तं विनाऽमृतम् ।\nब्रह्मणश्च शिरश्छिन्नं विष्णोरपि तथैव च ॥ ४८॥"
  },
  {
    "text": "स्वातन्त्र्याद्धि कृतं तेन मुनीन्द्रा ब्रह्मवादिनः ।\nतत्प्रसादान्मया सर्वं विदितं करबिल्ववत् ॥ ४९॥"
  },
  {
    "text": "प्रसादबलतः साक्षात्सत्यार्थः कथितो मया ।\nप्रसादेन विना वक्तुं को वा शक्तो मुनीश्वराः ॥ ५०॥"
  },
  {
    "text": "तस्मात्सर्वं परित्यज्य श्रद्धया परया सह ।\nमदुक्तं परमाद्वैतं विद्याद्वेदोदितं बुधः ॥ ५१॥"
  },
  {
    "text": "विज्ञानेन विनाऽन्येन नास्ति मुक्तिर्न संशयः ।\nअतो यूयमपि प्राज्ञा भवताद्वैतवादिनः ॥ ५२॥"
  },
  {
    "text": "परमाद्वैतविज्ञानं सिद्धं स्वानुभवेन च ।\nश्रुतिस्मृतिपुराणाद्यैस्तर्कैर्वेदानुसारिभिः ॥ ५३॥"
  },
  {
    "text": "परमाद्वैतविज्ञानमेव ग्राह्यं यथास्थितम् ।\nनान्यतर्कैश्च हन्तव्यमिदमाम्नायवाक्यजम् ॥ ५४॥"
  },
  {
    "text": "विनैव परमाद्वैतं भेदं केचन मोहिताः ।\nकल्पयन्ति तदा शम्भुः सद्वितीयो भविष्यति ॥ ५५॥"
  },
  {
    "text": "आम्नायार्थं महाद्वैतं नैव जानन्ति ये जनाः ।\nवेदसिद्धं महाद्वैतं को वा विज्ञातुमर्हति ॥ ५६॥"
  },
  {
    "text": "भिन्नाभिन्नतया देवं परमाद्वैतलक्षणम् ।\nकल्पयन्ति महामोहात्केचित्तच्च न सङ्गतम् ॥ ५७॥"
  },
  {
    "text": "भेदाभेदेऽपि भेदांशो मिथ्या भवति सत्तमाः ।\nभेदानिरूपणादेव धर्म्यादेरनिरूपणात् ॥ ५८॥"
  },
  {
    "text": "तस्मान्नास्तीश्वरादन्यत्किञ्चिदप्यास्तिकोत्तमाः ।\nद्वितीयाद्वै भयं जन्तोर्भवतीत्याह हि श्रुतिः ॥ ५९॥"
  },
  {
    "text": "को मोहस्तत्र कः शोक एकत्वमनुपश्यतः ।\nइति चाऽऽह हि सा साध्वी श्रुतिरद्वैतमास्तिकाः ॥ ६०॥"
  },
  {
    "text": "एकत्वमेव वाक्यार्थो नापरः परमास्तिकाः ।\nस्तुतिनिन्दे विरुध्येते भेदो यदि विवक्षितः ॥ ६१॥"
  },
  {
    "text": "अतीव शुद्धचित्तानां केवलं करुणाबलात् ।\nपरमाद्वैतमाम्नायात्प्रभाति श्रद्धया सह ॥ ६२॥"
  },
  {
    "text": "शिवभट्टारकस्यैव प्रसादे पुष्कले सति ।\nपरमाद्वैतमाभाति यथावन्नान्यहेतुना ॥ ६३॥"
  },
  {
    "text": "न भाति परमाद्वैतं प्रसादरहितस्य तु ।\nदुर्लभः खलु देवस्य प्रसादः परमास्तिकाः ॥ ६४॥"
  },
  {
    "text": "अतश्च वेदोदितवर्त्मनैव\n       विहाय वादान्तरजन्मबुद्धिम् ।\nविमुक्तिकामः परमाद्वितीयं\n       समाश्रयेदेव शिवस्वरूपम् ॥ ६५॥"
  },
  {
    "text": "॥ इति श्रीसूतसंहितायां यज्ञवैभवखण्डस्योपरिभागे\nसूतगीतायां सामान्यसृष्टिकथनं नाम तृतीयोऽध्यायः ॥  ३॥"
  },
  {
    "text": "अथ चतुर्थोऽध्यायः ।\n         ४. विशेषसृष्टिकथनम् ।\nसूत उवाच -\nईश्वरो जगतः कर्ता मायया स्वीयया पुरा ।\nअभेदेन स्थितः पूर्वकल्पवासनयान्वितः ॥ १॥"
  },
  {
    "text": "कालकर्मानुगुण्येन स्वाभिन्नस्वीयमायया ।\nअभिन्नोऽपि तया स्वस्य भेदं कल्पयति प्रभुः ॥ २॥"
  },
  {
    "text": "कल्पितोऽयं द्विजा भेदो नाभेदं बाधते सदा ।\nकल्पितानामवस्तुत्वादविरोधश्च सिध्यते ॥ ३॥"
  },
  {
    "text": "पुनः पूर्वक्षणोत्पन्नवासनाबलतोऽनघाः ।\nईक्षिता पूर्ववद्भूत्वा स्वशक्त्या परया युतः ॥ ४॥"
  },
  {
    "text": "मायाया गुणभेदेन रुद्रं विष्णुं पितामहम् ।\nसृष्ट्वानुप्राविशत्तेषामन्तर्यामितया हरः ॥ ५॥"
  },
  {
    "text": "तेषां रुद्रः पराभेदात्परतत्त्ववदेव तु ।\nकरोति सर्गस्थित्यन्तं रुद्ररूपेण सत्तमाः ॥ ६॥"
  },
  {
    "text": "संहरत्यविशेषेण जगत्सर्वं चराचरम् ।\nविष्णुरप्यास्तिकाः साक्षात्परभेदेन केवलम् ॥ ७॥"
  },
  {
    "text": "करोति सर्गस्थित्यन्तं विष्णुरूपेण हे द्विजाः ।\nपालयत्यविशेषेण जगत्सर्वं चराचरम् ॥ ८॥"
  },
  {
    "text": "ब्रह्माऽपि मुनिशार्दूलाः पराभेदेन केवलम् ।\nकरोति सर्गस्थित्यन्तं ब्रह्मरूपेण सत्तमाः ।\nकरोति विविधं सर्वं जगत्पूर्वं यथा तथा ॥ ९॥"
  },
  {
    "text": "शब्दादिभूतसृष्टिस्तुपरस्यैव शिवस्य तु ॥ १०॥"
  },
  {
    "text": "सर्वान्तःकरणानां तु समष्टेः सृष्टिरास्तिकाः ।\nत्रिमूर्तीनां हरस्यैव प्राधान्येन न संशयः ॥ ११॥"
  },
  {
    "text": "प्राणानामपि सर्वेषां समष्टेः सृष्टिरास्तिकाः ।\nअपि रुद्रस्य तस्यैव प्राधान्येन न संशयः ॥ १२॥"
  },
  {
    "text": "सर्वज्ञानेन्द्रियाणां तु समष्टीनां जनिर्द्विजाः ।\nत्रिमूर्तीनां हरस्यैव प्राधान्येन न संशयः ॥ १३॥"
  },
  {
    "text": "सर्वकर्मेन्द्रियाणां तु समष्टीनां जनिर्द्विजाः ।\nत्रिमूर्तीनां हरस्यैव प्राधान्येन न संशयः ॥ १४॥"
  },
  {
    "text": "तथाऽपि परमं तत्त्वं त्रिमूर्तीनां तु कारणम् ।\nब्रह्मविष्णुमहेशानां सृष्टावुपकरोति च ॥ १५॥"
  },
  {
    "text": "उपचारतया तेऽपि स्रष्टार इति शब्दिताः ।\nतत्रापि तत्त्वतः स्रष्टृ ब्रह्मैवाद्वयमास्तिकाः ॥ १६॥"
  },
  {
    "text": "व्यष्टयस्तु समष्टिभ्यो जायन्ते ब्रह्मणानघाः ।\nसमष्टिषु विजायन्ते देवताः पूर्वकल्पवत् ॥ १७॥"
  },
  {
    "text": "समष्टिव्यष्टिरूपाणां सृष्टानां पालको हरिः ।\nरुद्रस्तेषां तु संहर्ता द्विजा रूपान्तरेण च ॥ १८॥"
  },
  {
    "text": "या देवताऽन्तःकरणसमष्टौ पूर्वकल्पवत् ।\nविजाता स मुनिश्रेष्ठा रुक्मगर्भ इतीरितः ॥ १९॥"
  },
  {
    "text": "जाता प्राणसमष्टौ या स सूत्रात्मसमाह्वयः ।\nदिग्वाय्वर्कजलाध्यक्षपृथिव्याख्यास्तु देवताः ।\nजायन्ते क्रमशः श्रोत्रप्रमुखेषु समष्टिषु ॥ २०॥"
  },
  {
    "text": "पादपाण्यादिषु प्राज्ञाः कर्मेन्द्रिय समष्टिषु ।\nत्रिविक्रमेन्द्रप्रमुखा जायन्ते देवताः क्रमात् ॥ २१॥"
  },
  {
    "text": "समष्टिषु विजाता या देवतास्ता यथाक्रमम् ।\nव्यष्टिभूतेन्द्रियाणां तु नियन्त्र्यो देवता द्विजाः ॥ २२॥"
  },
  {
    "text": "मारुतस्त्वगधिष्ठाता दिग्देवी कर्णदेवता ॥ २३॥"
  },
  {
    "text": "नेत्राभिमानी सूर्यः स्याज्जिह्वाया वरुणस्तथा ।\nघ्राणाभिमानिनी देवी पृथिवीति प्रकीर्तिता ॥ २४॥"
  },
  {
    "text": "पायोर्मित्रोऽभिमान्यात्मा पादस्यापि त्रिविक्रमः ।\nइन्द्रो हस्तनियन्ता स्याच्छिवः सर्वनियामकः ॥ २५॥"
  },
  {
    "text": "मनो बुद्धिरहङ्कारश्चित्तं चेति चतुर्विधम् ।\nस्यादन्तःकरणं प्राज्ञाः क्रमात्तेषां हि देवताः ॥ २६॥"
  },
  {
    "text": "चन्द्रो वाचस्पतिर्विप्राः साक्षात्कालाग्निरुद्रकः ।\nशिवश्चेति मया प्रोक्ताः साक्षावेदान्तपारगाः ॥ २७॥"
  },
  {
    "text": "आकाशादीनि भूतानि स्थूलानि पुनरास्तिकाः ।\nजायन्ते सूक्ष्मभूतेभ्यः पूर्वकल्पे यथा तथा ॥ २८॥"
  },
  {
    "text": "अण्डभेदस्तथा लोकभेदास्तेषु च चेतनाः ।\nअचेतनानि चान्यानि भौतिकानि च पूर्ववत् ॥ २९॥"
  },
  {
    "text": "विजायन्ते च भोगार्थं चेतनानां शरीरिणाम् ।\nभोक्तारः पशवः सर्वे शिवो भोजयिता परः ॥ ३०॥"
  },
  {
    "text": "सुखदुःखादिसंसारो भोगः सर्वमिदं सुराः ।\nस्वप्नवद्देवदेवस्य माययैव विनिर्मितम् ॥ ३१॥"
  },
  {
    "text": "मायया निर्मितं सर्वं मायैव हि निरूपणे ।\nकारणव्यतिरेकेण कार्यं नेति हि दर्शितम् ॥ ३२॥"
  },
  {
    "text": "मायाऽपि कारणत्वेन कल्पिता मुनिपुङ्गवाः ।\nअधिष्ठानातिरेकेण नास्ति तत्त्वनिरूपणे ॥ ३३॥"
  },
  {
    "text": "व्यवहारदृशा मायाकल्पना नैव वस्तुतः ।\nवस्तुतः परमाद्वैतं ब्रह्मैवास्ति न चेतरत् ॥ ३४॥"
  },
  {
    "text": "मायारूपतया साक्षाद्ब्रह्मैव प्रतिभासते ।\nजगज्जीवादिरूपेणाप्यहो देवस्य वैभवम् ॥ ३५॥"
  },
  {
    "text": "स्वस्वरूपातिरेकेण ब्रह्मणो नास्ति किंचन ।\nतथाऽपि स्वातिरेकेण भाति हा दैववैभवम् ॥ ३६॥"
  },
  {
    "text": "जगदात्मतया पश्यन्बध्यते न विमुच्यते ॥ ३७॥"
  },
  {
    "text": "सर्वमेतत्परं ब्रह्म पश्यन्स्वानुभवेन तु ।\nमुच्यते घोरसंसारात्सद्य एव न संशयः ॥ ३८॥"
  },
  {
    "text": "सर्वमेतत्परं ब्रह्म विदित्वा सुदृढं बुधाः ।\nमानतर्कानुभूत्यैव गुरूक्त्या च प्रसादतः ।\nज्ञानप्राकट्यबाहुल्याज्ज्ञानं च स्वात्मनैव तु ॥ ३९॥"
  },
  {
    "text": "स्वात्मना केवलेनैव तिष्ठन्मुच्येत बन्धनात् ।\nय एवं वेद वेदार्थं मुच्यते स तु बन्धनात् ॥ ४०॥"
  },
  {
    "text": "सोपानक्रमतश्चैवं पश्यन्नात्मानमद्वयम् ।\nसर्वं जगदिदं विप्राः पश्यन्नपि न पश्यति ॥ ४१॥"
  },
  {
    "text": "भासमानमिदं सर्वं भानरूपं परं पदम् ।\nपश्यन्वेदान्तमानेन सद्य एव विमुच्यते ॥ ४२॥"
  },
  {
    "text": "एवमात्मानमद्वैतमपश्यन्नेव पश्यतः ।\nजगदात्मतया भानमपि स्वात्मैव केवलम् ॥ ४३॥"
  },
  {
    "text": "विदित्वैवं महायोगी जगद्भानेऽपि निश्चलः ।\nयथाभातमिदं सर्वमनुजानाति चाऽऽत्मना ॥ ४४॥"
  },
  {
    "text": "निषेधति च तत्सिद्धिरनुज्ञातस्य केवलम् ।\nतदसिद्धिर्निषेधोऽस्य सिद्ध्यसिद्धी च तस्य न ॥ ४५॥"
  },
  {
    "text": "प्रकाशात्मतया साक्षात्स्थितिरेवास्य केवलम् ।\nविद्यते नैव विज्ञानं नाज्ञानं न जगत्सदा ॥ ४६॥"
  },
  {
    "text": "प्रकाशात्मतया साक्षात्स्थितिरत्यपि भाषणम् ।\nअहं वदामि मोहेन तच्च तस्मिन्न विद्यते ॥ ४७॥"
  },
  {
    "text": "तस्य निष्ठा मया वक्तुं विज्ञातुं च न शक्यते ।\nश्रद्धामात्रेण यत्किंचिज्जप्यते भ्रान्तचेतसा ॥ ४८॥"
  },
  {
    "text": "इति गुह्यमिदं कथितं मया\n       निखिलोपनिषद्धृदयङ्गमम् ।\nहरपङ्कजलोचनपालितं\n       विदिअतं यदि वेदविदेव सः ॥ ४९॥"
  },
  {
    "text": "॥ इति श्रीसूतसंहितायां यज्ञवैभवखण्डस्योपरिभाभागे\nसूतगीतायां विशेषसृष्टिकथनंनाम चतुर्थोऽध्यायः ॥  ४॥"
  },
  {
    "text": "अथ पञ्चमोऽध्यायः ।\n         ५. आत्मस्वरूपकथनम् ।\nसूत उवाच -\nवक्ष्यामि परमं गुह्यं युष्माकं मुनिपुङ्गवाः ।\nविज्ञानं वेदसम्भूतं भक्तानामुत्तमोत्तमम् ॥ १॥"
  },
  {
    "text": "रुद्र विष्णुप्रजानाथप्रमुखाः सर्वचेतनाः ।\nस्वरसेनाहमित्याहुरिदमित्यपि च स्वतः ॥ २॥"
  },
  {
    "text": "इदंबुद्धिश्च बाह्यार्थे त्वहंबुद्धिस्तथाऽऽत्मनि ।\nप्रसिद्धा सर्वजन्तूनां विवादोऽत्र न कश्चन ॥ ३॥"
  },
  {
    "text": "इदमर्थे घटाद्यर्थेऽनात्मत्वं सर्वदेहिनाम् ।\nअहमर्थे तथाऽऽत्मत्वमपि सिद्धं स्वभावतः ॥ ४॥"
  },
  {
    "text": "एवं समस्तजन्तूनामनुभूतिर्व्यवस्थिता ।\nभ्रान्ता अपि न कुर्वन्ति विवादं चात्र सत्तमाः ॥ ५॥"
  },
  {
    "text": "एवं व्यवस्थिते ह्यर्थे सति बुद्धिमतां वराः ।\nसंसारविषवृक्षस्य मूलच्छेदनकाङ्क्षिभिः ॥ ६॥"
  },
  {
    "text": "यत्र यत्रेदमित्येषा बुद्धिर्दृष्टा स्वभावतः ।\nतत्र तत्र त्वनात्मत्वं विज्ञातव्यं विचक्षणैः ॥ ७॥"
  },
  {
    "text": "यत्र यत्राहमित्येषा बुद्धिर्दृष्टा स्वभावतः ।\nतत्र तत्र तथात्मत्वं विज्ञातव्यं मनीषिभिः ॥ ८॥"
  },
  {
    "text": "शरीरे दृश्यते सर्वैरिदंबुद्धिस्तथैव च ।\nअहंबुद्धिश्च विप्रेन्द्रास्ततस्ते भिन्नगोचरे ॥ ९॥"
  },
  {
    "text": "शरीरालम्बना बुद्धिरिदमित्यास्तिकोत्तमाः ।\nचिदात्मलम्बना साक्षादहंबुद्धिर्न संशयः ॥ १०॥"
  },
  {
    "text": "इदमर्थे शरीरे तु याऽहमित्युदिता मतिः ।\nसा महाभ्रान्तिरेव स्यादतस्मिंस्तद्ग्रहत्वतः ॥ ११॥"
  },
  {
    "text": "अचिद्रूपमहंबुद्धीः पिण्डं नाऽलम्बनं भवेत् ।\nमृत्पिण्डादिष्वदृष्टत्वात्ततोऽनात्मैव विग्रहः ॥ १२॥"
  },
  {
    "text": "अचित्त्वादिन्द्रियाणां च प्राणस्य मनसस्तथा ।\nआलम्बनत्वं नास्त्येव बुद्धेश्चाहंमतिं प्रति ॥ १३॥"
  },
  {
    "text": "बुद्धेरचित्त्वं सङ्ग्राह्यं दृष्टत्वाज्जन्मनाशयोः ।\nअचिद्रूपस्य कुड्यादेः खलु जन्मावनाशनम् ॥ १४॥"
  },
  {
    "text": "अहङ्कारस्य चाचित्त्वाच्चित्तस्य च तथैव च ।\nआलम्बनत्वं नास्त्येव सदाऽहंप्रत्ययं प्रति ॥ १५॥"
  },
  {
    "text": "सर्वप्रत्ययरूपेण सदाऽहङ्कार एव हि ।\nनिवर्ततेऽतोहङ्कारस्त्वनात्मैव शरीरवत् ॥ १६॥"
  },
  {
    "text": "परिणामस्वभावस्य क्षीरादेर्द्विजपुङ्गवाः ।\nअचेतनत्वं लोकेऽस्मिन्प्रसिद्धं खलु सन्ततम् ॥ १७॥"
  },
  {
    "text": "तस्माच्चिद्रूप एवाऽऽत्माऽहंबुद्धेरर्थ आस्तिकाः ।\nअचिद्रूपमिदंबुद्धेरनात्मैवार्तह् ईरुतः ॥ १८॥"
  },
  {
    "text": "सत्यपि प्रत्ययार्थत्वे प्रत्यगात्मा स्वयंप्रभः ।\nवृत्त्यधीनतया नैव विभाति घटकुड्यवत् ॥ १९॥"
  },
  {
    "text": "स्वच्छवृत्तिमनुप्राप्य वृत्तेः साक्षितया स्थितः ।\nवृत्त्या निवर्त्यमज्ञानं ग्रसते तेन तेजसा ॥ २०॥"
  },
  {
    "text": "अनुप्रविष्टचैतन्यसम्बन्धात् वृत्तिरास्तिकाः ।\nजडरूपं घटाद्यर्थं भासयत्यात्मरूपवत् ॥ २१॥"
  },
  {
    "text": "अतोऽहंप्रत्ययार्थेऽपि नानात्मा स्याद्घटादिवत् ।\nस्वयंप्रकाशरूपेण साक्षादात्मैव केवलम् ॥ २२॥"
  },
  {
    "text": "यत्सम्बन्धादहंवृत्तिः प्रत्ययत्वेन भासते ।\nस कथं प्रत्ययाधीनप्रकाशः स्यात्स्वयंप्रभः ॥ २३॥"
  },
  {
    "text": "अहंवृत्तिः स्वतःसिद्धचैतन्येद्भाऽवभासते ।\nतत्सम्बन्धादहङ्कारः प्रत्ययीव प्रकाशते ॥ २४॥"
  },
  {
    "text": "आत्माऽहंप्रत्ययाकारसम्बन्धभ्रान्तिमात्रतः ।\nकर्ता भोक्ता सुखी दुःखी ज्ञातेति प्रतिभासते ॥ २५॥"
  },
  {
    "text": "वस्तुतस्तस्य नास्त्येव चिन्मात्रादपरं वपुः ।\nचिद्रूपमेव स्वाज्ञानादन्यथा प्रतिभासते ॥ २६॥"
  },
  {
    "text": "सर्वदेहेष्वहंरूपः प्रत्ययो यः प्रकाशते ।\nतस्य चिद्रूप एवाऽऽत्मा साक्षादर्थो न चापरः ॥ २७॥"
  },
  {
    "text": "गौरिति प्रत्ययस्यार्थो यथा गोत्वं तु केवलम् ।\nतथाऽहंप्रत्ययस्यार्थश्चिद्रूपात्मैव केवलम् ॥ २८॥"
  },
  {
    "text": "व्यक्तिसम्बन्धरूपेण गोत्वं भिन्नं प्रतीयते ।\nचिदहङ्कारसम्बन्धाद्भेदेन प्रतिभाति च ॥ २९॥"
  },
  {
    "text": "यथैवैकोऽपि गोशब्दो भिन्नार्थो व्यक्तिभेदतः ।\nतथैवैकोऽप्यहंशब्दो भिन्नार्थो व्यक्तिभेदतः ॥ ३०॥"
  },
  {
    "text": "यथा प्रतीत्या गोव्यक्तिर्गोशब्दार्थो न तत्त्वतः ।\nतत्त्वतो गोत्वमेवार्थः साक्षाद्वेदविदां वराः ॥ ३१॥"
  },
  {
    "text": "तथा प्रतीत्याऽहंकारोऽहंशब्दार्थो न तत्त्वतः ।\nतत्त्वतः प्रत्यगात्मैव स एवाखिलसाधकः ॥ ३२॥"
  },
  {
    "text": "एकत्वेऽपि पृथक्त्वेन व्यपदेशोऽपि युज्यते ।\nअन्तःकरणभेदेन साक्षिणः प्रत्यगात्मनः ॥ ३३॥"
  },
  {
    "text": "रुद्रविष्णुप्रजानाथप्रमुखाः सर्वचेतनाः ।\nचिन्मात्रात्मन्यहंशब्दं प्रयुञ्जन्ते हि तत्त्वतः ॥ ३४॥"
  },
  {
    "text": "सुषुप्तोऽस्मीति सर्वोऽयं सुषुप्तादुत्थितो जनः ।\nसुषुप्तिकालीनस्वात्मन्यहंशब्दं द्विजोत्तमाः ॥ ३५॥"
  },
  {
    "text": "प्रयुङ्क्ते तत्र देहादिविशेषाकारभासनम् ।\nन हि केवलचैतन्यं सुषुप्तेः साधकं स्वतः ॥ ३६॥"
  },
  {
    "text": "प्रतिभाति ततस्तस्मिंश्चिन्मात्रे प्रत्यगात्मनि ।\nअहंशब्दप्रवृत्तिः स्यान्न तु सोपाधिकात्मनि ॥ ३७॥"
  },
  {
    "text": "यथाऽयो दहतीत्युक्ते वह्निर्दहति केवलम् ।\nनायस्तद्वदहंशब्दश्चैतन्यस्यैव वाचकः ॥ ३८॥"
  },
  {
    "text": "प्रतीत्या वह्निसम्बन्धाद्यथाऽयो दाहकं तथा ।\nचित्सम्बन्धादहङ्कारोऽहंशब्दार्थः प्रकीर्तितः ॥ ३९॥"
  },
  {
    "text": "चैतन्येद्धाहम स्पर्शाद्देहादौ भ्रान्तचेतसाम् ।\nअहंशब्दप्रयोगः स्यात्तथाऽहंप्रत्ययोऽपि च ॥ ४०॥"
  },
  {
    "text": "इत्थं विवेकतः साक्ष्यं देहादिप्राणपूर्वकम् ।\nअन्तःकरणमात्मानं विभज्य स्वात्मनः पृथक् ॥ ४१॥"
  },
  {
    "text": "सर्वसाक्षिणमात्मानं स्वयंज्योतिःस्वलक्षणम् ।\nसत्यमानन्दमद्वैतमहमर्थं विचिन्तयेत् ॥ ४२॥"
  },
  {
    "text": "रुद्रविष्णुप्रजानाथप्रमुखाः सर्वचेतनाः ।\nअहमेव परं ब्रह्मेत्याहुरात्मानमेव हि ॥ ४३॥"
  },
  {
    "text": "ते तु चिन्मात्रमद्वैतमहमर्थतया भृशम् ।\nअङ्गीकृत्याहमद्वैतं ब्रह्मेत्याहुर्न देहतः ॥ ४४॥"
  },
  {
    "text": "चिन्मात्रं सर्वगं सत्यं सम्पूर्णसुखमद्वयम् ।\nसाक्षाद्ब्रह्मैव नैवान्यदिति तत्त्वविदां स्थितिः ॥ ४५॥"
  },
  {
    "text": "शास्त्रं सत्यचिदानन्दमनन्तं वस्तु केवलम् ।\nशुद्धं ब्रह्मेति सश्रद्धं प्राह वेदविदां वराः ॥ ४६॥"
  },
  {
    "text": "प्रत्यगात्माऽयमद्वन्द्वः साक्षी सर्वस्य सर्वदा ।\nसत्यज्ञानसुखानन्तलक्षणः सर्वदाऽनघाः ॥ ४७॥"
  },
  {
    "text": "अतोऽयं प्रत्यगात्मैव स्वानुभूत्येकगोचरः ।\nशास्त्रसिद्धं परं ब्रह्म नापरं परमार्थतः ॥ ४८॥"
  },
  {
    "text": "एवं तर्कप्रमाणाभ्यामाचार्योक्त्या च मानवः ।\nअविज्ञाय शिवात्मैक्यं संसारे पतति भ्रमात् ॥ ४९॥"
  },
  {
    "text": "शास्त्राचार्योपदेशेन तर्कैः शास्त्रानुसारिभिः ।\nसर्वसाक्षितयाऽऽत्मानं सम्यङ् निश्चित्य सुस्थिरः ॥ ५०॥"
  },
  {
    "text": "स्वात्मनोऽन्यतया भातं समस्तमविशेषतः ।\nस्वात्ममात्रतया बुद्ध्वा पुनः स्वात्मानमद्वयम् ॥ ५१॥"
  },
  {
    "text": "शुद्धं ब्रह्मेति निश्चित्य स्वयं स्वानुभवेन च ।\nनिश्चयं च स्वचिन्मात्रे विलाप्याविक्रियेऽद्वये ॥ ५२॥"
  },
  {
    "text": "विलापनं च चिद्रूपं बुद्ध्वा केवलरूपतः ।\nस्वयं तिष्ठेदयं साक्षाद्ब्रह्मवित्प्रवरो मुनिः ॥ ५३॥"
  },
  {
    "text": "ईदृशी परमा निष्ठा श्रौती स्वानुभवात्मिका ।\nदेशिकालोकनेनैव केवलेन हि सिध्यति ॥ ५४॥"
  },
  {
    "text": "देशिकालोकनं चापि प्रसादात्पारमेश्वरात् ।\nसिध्यत्ययत्नतः प्राज्ञाः सत्यमेव मयोदितम् ॥ ५५॥"
  },
  {
    "text": "सत्यं सत्यं पुनः सत्यमुद्धृत्य भुजमुच्यते ।\nप्रसादादेव सर्वेषां सर्वसिद्धिर्महेशितुः ॥ ५६॥"
  },
  {
    "text": "प्रसादे शाम्भवे सिद्धे सर्वं शम्भुतया स्वतः ।\nविभाति नान्यथा विप्राः सत्यमेव मयोदितम् ॥ ५७॥"
  },
  {
    "text": "यदा शम्भुतया सर्वं विभाति स्वत एव तु ।\nतदा हि शाम्भवः साक्षात्प्रसादः सत्यमीरितम् ॥ ५८॥"
  },
  {
    "text": "शिवादन्यतया किंचिदपि भाति यदा द्विजाः ।\nतदा न शाङ्करो बोधः संजात इति मे मतिः ॥ ५९॥"
  },
  {
    "text": "शिवादन्यतया सर्वं प्रतीतमपि पण्डितः ।\nतत्त्वदृष्ट्या शिवं सर्वं सुस्थिरं परिपश्यति ॥ ६०॥"
  },
  {
    "text": "शिवाकारेण वा नित्यं प्रपञ्चाकारतोऽपि वा ।\nजीवाकारेण वा भातं यत्तद्ब्रह्म विचिन्तयेत् ॥ ६१॥"
  },
  {
    "text": "शम्भुरेव सदा भाति सर्वाकारेण नापरः ।\nइति विज्ञानसम्पन्नः शाङ्करज्ञानिनां वरः ॥ ६२॥"
  },
  {
    "text": "शम्भुरूपतया सर्वं यस्य भाति स्वभावतः ।\nन तस्य वैदिकं किंचित्तान्त्रिकं चास्ति लौकिकम् ॥ ६३॥"
  },
  {
    "text": "यथाभातस्वरूपेण शिवं सर्वं विचिन्तयन् ।\nयोगी चरति लोकानामुपकाराय नान्यथा ॥ ६४॥"
  },
  {
    "text": "स्वस्वरूपातिरेकेण निषिद्धं विहितं तु वा ।\nन पश्यति महायोगी भाति स्वात्मतयाऽखिलम् ॥ ६५॥"
  },
  {
    "text": "चण्डालगेहे विप्राणां गृहे वा परमार्थवित् ।\nभक्ष्यभोज्यादिवैषम्यं न किंचिदपि पश्यति ॥ ६६॥"
  },
  {
    "text": "यथेष्टं वर्तते योगी शिवं सर्वं विचिन्तयन् ।\nतादृशो हि महायोगी को वा तस्य निवारकः ॥ ६७॥"
  },
  {
    "text": "बहुनोक्तेन किं साक्षाद्देशिकस्य निरीक्षणात् ।\nप्रसादादेव रुद्रस्य परशक्तेस्तथैव च ॥ ६८॥"
  },
  {
    "text": "श्रुतिभक्तिबलात्पुण्यपरिपाकबलादपि ।\nशिवरूपतया सर्वं स्वभावादेव पश्यति ॥ ६९॥"
  },
  {
    "text": "शिवः सर्वमिति ज्ञानं शाङ्करं शोकमोहनुत् ।\nअयमेव हि वेदार्थो नापरः सत्यमीरितम् ॥ ७०॥"
  },
  {
    "text": "श्रुतौ भक्तिर्गुरौ भक्तिः शिवे भक्तिश्च देहिनाम् ।\nसाधनं सत्यविद्यायाः सत्यमेव मयोदितम् ॥ ७१॥"
  },
  {
    "text": "सोपानक्रमतो लब्धं विज्ञानं यस्य सुस्थिरम् ।\nतस्य मुक्तिः परा सिद्धा सत्यमेव मयोदितम् ॥ ७२॥"
  },
  {
    "text": "नित्यमुक्तस्य संसारो भ्रान्तिसिद्धः सदा खलु ।\nतस्माज्ज्ञानेन नाशः स्यात्संसारस्य न कर्मणा ॥ ७३॥"
  },
  {
    "text": "ज्ञानलाभाय वेदोक्तप्रकारेण समाहितः ।\nमहाकारुणिकं साक्षाद्गुरुमेव समाश्रयेत् ॥ ७४॥"
  },
  {
    "text": "॥ इति श्रीसूतसंहितायां यज्ञवैभवखण्डस्योपरिभागे\nसूतगीतायां आत्मस्वरूपकथनं नाम पञ्चमोऽध्यायः ॥  ५॥"
  },
  {
    "text": "अथ षष्ठोऽध्यायः ।\n         ६. सर्वशास्त्रार्थसंग्रहवर्णनम् ।\nसूत उवाच  -\nवक्ष्यामि परमं गुह्यं सर्वशास्त्रार्थसङ्ग्रहम् ।\nयं विदित्वा द्विजा मर्त्यो न पुनर्जायते भुवि ॥ १॥"
  },
  {
    "text": "साक्षात्परतरं तत्त्वं सच्चिदानन्दलक्षणम् ।\nसर्वेषां नः सदा साक्षादात्मभूतमपि स्वतः ॥ २॥"
  },
  {
    "text": "दुर्दर्शमेव सूक्ष्मत्वाद्देवानां महतामपि ।\nरुद्रः स्वात्मतया भातं तत्सदा परिपश्यति ॥ ३॥"
  },
  {
    "text": "विष्णुः कदाचित्तत्त्वं कथंचित्परिपश्यति ।\nतथा कथंचिद्ब्रह्माऽपि कदाचित्परिपश्यति ॥ ४॥"
  },
  {
    "text": "त्रिमूर्तीनां तु यज्ज्ञानं ब्रह्मैकविषयं परम् ।\nतस्यापि साधकं तत्त्वं साक्षित्वान्नैव गोचरम् ॥ ५॥"
  },
  {
    "text": "प्रसादादेव तस्यैव परतत्त्वस्य केवलम् ।\nदेवादयोऽपि पश्यन्ति तत्रापि ब्रह्म साधकम् ॥ ६॥"
  },
  {
    "text": "अतः प्रसादसिद्ध्यर्थं परया श्रद्धया सह ।\nध्येयमेव परं तत्त्वं हृदयाम्भोजमध्यगम् ॥ ७॥"
  },
  {
    "text": "त्रिमूर्तीनां तु रुद्रोऽपि शिवं परमकारणम् ।\nसदा मूर्त्यात्मना प्रीत्या ध्यायति द्विजपुङ्गवाः ॥ ८॥"
  },
  {
    "text": "त्रिमूर्तीनां तु विष्णुश्च शिवं परमकारणम् ।\nसदा मूर्त्यात्मना प्रीत्या ध्यायति द्विजपुङ्गवाः ॥ ९॥"
  },
  {
    "text": "त्रिमूर्तीनां विरिञ्चोऽपि शिवं परमकारणम् ।\nसदा मूर्त्यात्मना प्रीत्या ध्यायति द्विजपुङ्गवाः ॥ १०॥"
  },
  {
    "text": "ब्रह्मविष्णुमहेशानां त्रिमूर्तीनां विचक्षणाः ।\nविभूतिरूपा देवाश्च ध्यायन्ति प्रीतिसंयुताः ॥ ११॥"
  },
  {
    "text": "घृतकाठिन्यवन्मूर्तिः सच्चिदानन्दलक्षणा ।\nशिवाद्भेदेन नैवास्ति शिव एव हि सा सदा ॥ १२॥"
  },
  {
    "text": "ब्रह्मविष्णुमहेशाद्याः शिवध्यानपरा अपि ।\nपरमात्मविभागस्था न जीवव्यूहसंस्थिताः ॥ १३॥"
  },
  {
    "text": "ब्रह्मविष्णुमहेशानामाविर्भावा अपि द्विजाः ।\nपरमात्मविभागस्था न जीवव्यूहसंस्थिताः ॥ १४॥"
  },
  {
    "text": "परतत्त्व परं ब्रह्म जीवात्मपरमात्मनोः ।\nऔपाधिकेन भेदेन द्विधाभूतमिव स्थितम् ॥ १५॥"
  },
  {
    "text": "पुण्यपापावृता जीवा रागद्वेषमलावृताः ।\nजन्मनाशाभिभूताश्च सदा संसारिणोऽवशाः ॥ १६॥"
  },
  {
    "text": "ब्रह्मविष्णुमहेशानां तथा तेषां द्विजर्षभाः ।\nआविर्भावविशेषाणां पुण्यपापादयो न हि ॥ १७॥"
  },
  {
    "text": "आज्ञया परतत्त्वस्य जीवानां हितकाम्यया ।\nआविर्भावतिरोभावौ तेषां केवलमास्तिकाः ॥ १८॥"
  },
  {
    "text": "हरिब्रह्महरास्तेषामाविर्भावाश्च सुव्रताः ।\nसदा संसारिभिर्जीवैरुपास्या भुक्तिमुक्तये ॥ १९॥"
  },
  {
    "text": "उपास्यत्वे समानेऽपि हरः श्रेष्ठो हरेरजात् ।\nन समो न विहीनश्च नास्ति सन्देहकारणम् ॥ २०॥"
  },
  {
    "text": "विहीनं वा समं वाऽपि हरिणा ब्रह्मणा हरम् ।\nये पश्यन्ति सदा ते तु पच्यन्ते नरकानले ॥ २१॥"
  },
  {
    "text": "हरिब्रह्मादिदेवेभ्यः श्रेष्ठं पश्यन्ति ये हरम् ।\nते महाघोरसंसारान्मुच्यन्ते नात्र संशयः ॥ २२॥"
  },
  {
    "text": "प्राधान्येन परं तत्त्वं मूर्तिद्वारेण योगिभिः ।\nध्येयं मुमुक्षिभिर्नित्यं हृदयाम्भोजमध्यमे ॥ २३॥"
  },
  {
    "text": "कार्यभूता हरिब्रह्मप्रमुखाः सर्वदेवताः ।\nअप्रधानतया ध्येया न प्रधानतया सदा ॥ २४॥"
  },
  {
    "text": "सर्वैश्वर्येण सम्पन्नः सर्वेशः सर्वकारणम् ।\nशम्भुरेव सदा साम्बो न विष्णुर्न प्रजापतिः ॥ २५॥"
  },
  {
    "text": "तस्मात्तत्कारणं ध्येयं प्राधान्येन मुमुक्षुभिः ।\nन कार्यकोटिनिक्षिप्ता ब्रह्मविष्णुमहेश्वराः ॥ २६॥"
  },
  {
    "text": "शिवंकरत्वं सर्वेषां देवानां वेदवित्तमाः ।\nस्वविभूतिमपेक्ष्यैव न परब्रह्मवत्सदा ॥ २७॥"
  },
  {
    "text": "शिवंकरत्वं सम्पूर्णं शिवस्यैव परात्मनः ।\nसाम्बमूर्तिधरस्यास्य जगतः कारणस्य हि ॥ २८॥"
  },
  {
    "text": "अतोऽपि स शिवो ध्येयः प्राधान्येन शिवंकरः ।\nसर्वमन्यत्परित्यज्य दैवतं परमेश्वरात् ॥ २९॥"
  },
  {
    "text": "साक्षात्परशिवस्यैव शेषत्वेनाम्बिकापतेः ।\nदेवताः सकला ध्येया न प्राधान्येन सर्वदा ॥ ३०॥"
  },
  {
    "text": "शिखाऽप्याथर्वणी साध्वी सर्ववेदोत्तमोत्तमा ।\nअस्मिन्नर्थे समाप्ता सा श्रुतयश्चापरा अपि ॥ ३१॥"
  },
  {
    "text": "यथा साक्षात्परं ब्रह्म प्रतिष्ठा सकलस्य च ।\nतथैवाथर्वणो वेदः प्रतिष्ठैवाखिलश्रुतेः ॥ ३२॥"
  },
  {
    "text": "कन्दस्तारस्तथा बिन्दुः शक्तिस्तारो महाद्रुमः ।\nस्कन्धशाखा अकाराद्या वर्णा यद्वत्तथैव तु ॥ ३३॥"
  },
  {
    "text": "तारस्कन्दः श्रुतेर्जातिः शक्तिराथर्वणो द्रुमः ।\nस्कन्धशाखास्त्रयो वेदाः पर्णाः स्मृतिपुराणकाः ॥ ३४॥"
  },
  {
    "text": "अङ्गानि शाखावरणं तर्कास्तस्यैवरक्षकाः ।\nपुष्पं शिवपरिज्ञानं फलं मुक्तिः परा मता ॥ ३५॥"
  },
  {
    "text": "बहुनोक्तेन किं विप्राः शिवो ध्येयः शिवंकरः ।\nसर्वमन्यत्परित्यज्य दैवतं भुक्तिमुक्तये ॥ ३६॥"
  },
  {
    "text": "सर्वमुक्तं समासेन सारात्सारतरं बुधाः ।\nशिवध्यानं सदा यूयं कुरुध्वं यत्नतः सदा ॥ ३७॥"
  },
  {
    "text": "॥ इति श्रीसूतसंहितायां यज्ञवैभवखण्डस्योपरिभागे\nसूतगीतायां सर्वशास्त्रार्थसङ्ग्रहो नाम षष्ठोऽध्यायः ॥  ६ ॥"
  },
  {
    "text": "अथ सप्तमोऽध्यायः ।\n     ७. रहस्यविचारः ।\nसूत उवाच -\nरहस्यं सम्प्रवक्ष्यामि समासेन न विस्तरात् ।\nश्रुणुत श्रद्धया विप्राः सर्वसिद्ध्यर्थमुत्तमम् ॥ १॥"
  },
  {
    "text": "देवताः सर्वदेहेषु स्थिताः सत्यतपोधनाः ।\nसर्वेषां कारणं साक्षात्परतत्त्वमपि स्थितम् ॥ २॥"
  },
  {
    "text": "पञ्चभूतात्मके देहे स्थूले षाट्कौशिके सदा ।\nपृथिव्यादिक्रमेणैव वर्तन्ते पञ्च देवताः ॥ ३॥"
  },
  {
    "text": "कार्यं ब्रह्मा महीभागे कार्यं विष्णुर्जलांशके ।\nकार्यं रुद्रोऽग्निभागे च वाय्वंशे चेश्वरः परः ।\nआकाशांशे शरीरस्य स्थितः साक्षात्सदाशिवः ॥ ४॥"
  },
  {
    "text": "शरीरस्य बहिर्भागे विराडात्मा स्थितः सदा ॥ ५॥"
  },
  {
    "text": "अन्तर्भागे स्वराडात्मा सम्राड्देहस्य मध्यमे ।\nज्ञानेन्द्रियसमाख्येषु श्रोत्रादिषु यथाक्रमात् ॥ ६॥"
  },
  {
    "text": "दिग्वाय्वर्कजलाध्यक्षभूमिसंज्ञाश्च देवताः ।\nकर्मेन्द्रियसमाख्येषु पादपाण्यादिषु क्रमात् ॥ ७॥"
  },
  {
    "text": "त्रिविक्रमेन्द्रवह्न्याख्या देवताश्च प्रजापतिः ।\nमित्रसंज्ञश्च वर्तन्ते प्राणे सूत्रात्मसंज्ञितः ॥ ८॥"
  },
  {
    "text": "हिरण्यगर्भो भगवानन्तःकरणसंज्ञिते ।\nतदवस्थाप्रभेदेषु चन्द्रमा मनसि स्थितः ॥ ९॥"
  },
  {
    "text": "बुद्धौ बृहस्पतिर्विप्राः स्थितः कालाग्निरुद्रकः ।\nअहङ्कारे शिवश्चित्ते रोमसु क्षुद्रदेवताः ॥ १०॥"
  },
  {
    "text": "भूतप्रेतादयः सर्वे देहस्यास्थिषु संस्थिताः ।\nपिशाचा राक्षसाः सर्वे स्थिताः स्नायुषु सर्वशः ॥ ११॥"
  },
  {
    "text": "मज्जाख्ये पितृगन्धर्वास्त्वङ्मांसरुधिरेषु च ।\nवर्तन्ते तत्र संसिद्धा देवताः सकला द्विजाः ॥ १२॥"
  },
  {
    "text": "त्रिमूर्तीनां तु यो ब्रह्मा तस्य घोरा तनुर्द्विजाः ।\nदक्षिणाक्षिणि जन्तूनामन्तर्भागे रविर्बहिः ॥ १३॥"
  },
  {
    "text": "त्रिमूर्तीनां तु यो ब्रह्मा तस्य शान्ता तनुर्द्विजाः ।\nवर्तते वामनेत्रान्तर्भागे बाह्ये निशाकरः ॥ १४॥"
  },
  {
    "text": "त्रिमूर्तीनां तु यो विष्णुः स कण्ठे वर्तते सदा ।\nअन्तः शान्ततनुर्घोरा तनुर्बाह्ये द्विजर्षभाः ॥ १५॥"
  },
  {
    "text": "त्रिमूर्तीनां तु यो रुद्रो हृदये वर्तते सदा ।\nअन्तः शान्ततनुर्घोरा तनुर्बाह्ये द्विजर्षभाः ॥ १६॥"
  },
  {
    "text": "सर्वेषां कारणं यत्तद्ब्रह्म सत्यादिलक्षणम् ।\nब्रह्मरन्ध्रे महास्थाने वर्तते सततं द्विजाः ॥ १७॥"
  },
  {
    "text": "चिच्छक्तिः परमा देहमध्यमे सुप्रतिष्ठिता ।\nमायाशक्तिर्ललाटाग्रभागे व्योमाम्बुजादधः ॥ १८॥"
  },
  {
    "text": "नादरूपा परा शक्तिर्ललाटस्य तु मध्यमे ।\nभागे बिन्दुमयी शक्तिर्ललाटस्यापरांशके ॥ १९॥"
  },
  {
    "text": "बिन्दुमध्ये तु जीवात्मा सूक्ष्मरूपेण वर्तते ।\nहृदये स्थूलरूपेण मध्यमेन तु मध्यमे ॥ २०॥"
  },
  {
    "text": "देवी सरस्वती साक्षाद्ब्रह्मपत्नी सनातनी ।\nजिह्वाग्रे वर्तते नित्यं सर्वविद्याप्रदायिनी ॥ २१॥"
  },
  {
    "text": "विष्णुपत्नी महालक्ष्मीर्वर्ततेऽनाहते सदा ।\nरुद्रपत्नी तु रुद्रेण पार्वती सह वर्तते ॥ २२॥"
  },
  {
    "text": "सर्वत्र वर्तते साक्षाच्छिवः साम्बः सनातनः ।\nसत्यादिलक्षणः शुद्धः सर्वदेवनमस्कृतः ॥ २३॥"
  },
  {
    "text": "सम्यग्ज्ञानवतां देहे देवताः सकला अमूः ।\nप्रत्यगात्मतया भान्ति देवतारूपतोऽपि च ॥ २४॥"
  },
  {
    "text": "वेद मार्गैकनिष्ठानां विशुद्धानां तु विग्रहे ।\nदेवतारूपतो भान्ति द्विजा न प्रत्यगात्मना ॥ २५॥"
  },
  {
    "text": "तान्त्रिकाणां शरीरे तु देवताः सकला अमूः ।\nवर्तन्ते न प्रकाशन्ते द्विजेन्द्राः शुद्ध्यभावतः ॥ २६॥"
  },
  {
    "text": "यथाजातजनानां तु शरीरे सर्वदेवताः ।\nतिरोभूततया नित्यं वर्तन्ते मुनिसत्तमाः ॥ २७॥"
  },
  {
    "text": "अतश्च भोगमोक्षार्थी शरीरं देवतामयम् ।\nस्वकीयं परकीयं च पूजयेत्तु विशेषतः ॥ २८॥"
  },
  {
    "text": "नावमानं सदा कुर्यान्मोहतो वाऽपि मानवः ।\nयदि कुर्यात्प्रमादेन पतत्येव भवोदधौ ॥ २९॥"
  },
  {
    "text": "दुर्वृत्तमपि मूर्खं च पूजयेद्देवतात्मना ।\nदेवतारूपतः पश्यन्मुच्यते भवबन्धनात् ॥ ३०॥"
  },
  {
    "text": "मोहेनापि सदा नैव कुर्यादप्रियभाषणम् ।\nयदि कुर्यात्प्रमादेन हन्ति तं देवता परा ॥ ३१॥"
  },
  {
    "text": "न क्षतं विग्रहे कुर्यादस्त्रशस्त्रनखादिभिः ।\nतथा न लोहितं कुर्याद्यदि कुर्यात्पतत्यधः ॥  ३२॥"
  },
  {
    "text": "स्वदेहे परदेहे वा न कुर्यादङ्कनं नरः ।\nयदि कुर्याच्च चक्राद्यैः पतत्येव न संशयः ॥ ३३॥"
  },
  {
    "text": "रहस्यं सर्वशास्त्राणां मया प्रोक्तं समासतः ।\nशरीरं देवतारूपं भजध्वं यूयमास्तिकः ॥ ३४॥"
  },
  {
    "text": "॥ इति श्रीसूतसंहितायां यज्ञवैभवखण्डस्योपरिभागे\nसूतगीतायां रहस्यविचारो नाम सप्तमोऽध्यायः ॥  ७॥"
  },
  {
    "text": "अथ अष्टमोऽध्यायः ।\n       ८. सर्ववेदान्तसङ्ग्रहः ।\nसूत उवाच -\nअथ वक्ष्ये समासेन सर्ववेदान्तसङ्ग्रहम् ।\nयं विदित्वा नरः साक्षान्निर्वाणमधिगच्छति ॥ १॥"
  },
  {
    "text": "परात्परतरं तत्त्वं शिवः सत्यादिलक्षणः ।\nतस्यासाधारणी मूर्तिरम्बिकासहिता सदा ॥ २॥"
  },
  {
    "text": "स्वस्वरूपमहानन्दप्रमोदात्ताण्डवप्रिया ।\nशिवादिनामान्येवास्य नामानि मुनिपुङ्गवाः ॥ ३॥"
  },
  {
    "text": "ब्रह्मा विष्णुश्च रुद्रश्च परतत्त्वविभूतयः ।\nत्रिमूर्तीनां तु रुद्रस्तु वरिष्ठो ब्रह्मणो हरेः ॥ ४॥"
  },
  {
    "text": "संसारकारणं माया सा सदा सद्विलक्षणा ।\nप्रतीत्यैव तु सद्भावस्तस्या नैव प्रमाणतः ॥ ५॥"
  },
  {
    "text": "साऽपि ब्रह्मातिरेकेण वस्तुतो नैव विद्यते ।\nतत्त्वज्ञानेन मायाया बाधो नान्येन कर्मणा ॥ ६॥"
  },
  {
    "text": "ज्ञानं वेदान्तवाक्योत्थं ब्रह्मात्मैकत्वगोचरम् ।\nतच्च देवप्रसादेन गुरोः साक्षान्निरीक्षणात् ।\nजायते शक्तिपातेन वाक्यादेवाधिकारिणाम् ॥ ७॥"
  },
  {
    "text": "ज्ञानेच्छाकारणं दानं यज्ञाश्च विविधा अपि ।\nतपांसि सर्ववेदानां वेदान्तानां तथैव च ॥ ८॥"
  },
  {
    "text": "पुराणानां समस्तानां स्मृतीनां भारतस्य च ।\nवेदाङ्गानां च सर्वेषामपि वेदार्थपारगाः ॥ ९॥"
  },
  {
    "text": "अध्यापनं चाध्ययनं वेदार्थे त्वरमाणता ।\nउपेक्षा वेदबाह्यार्थे लौकिकेष्वखिलेष्वपि ॥ १०॥"
  },
  {
    "text": "शान्तिदान्त्यादयो धर्मा ज्ञानस्याङ्गानि सुव्रताः ॥ ११॥"
  },
  {
    "text": "ज्ञानाङ्गेषु समस्तेषु भक्त्या लिङ्गे शिवार्चनम् ।\nप्रतिष्ठा देवदेवस्य शिवस्थाननिरीक्षणम् ॥ १२॥"
  },
  {
    "text": "शिवभक्तस्य पूजा च शिवभक्तिस्तथैव च ।\nरुद्राक्षधारणं भक्त्या कर्णे कण्ठे तथा करे ॥ १३॥"
  },
  {
    "text": "अग्निरित्यादिभिर्मन्त्रैर्भस्मनैवावगुण्ठनम् ।\nत्रिपुण्ड्रधारणं चापि ललाटादिस्थलेषु च ॥ १४॥"
  },
  {
    "text": "वेदवेदान्तनिष्ठस्य महाकारुणिकस्य च ।\nगुरोः शुश्रूषणं नित्यं वरिष्ठं परिकीर्तितम् ॥ १५॥"
  },
  {
    "text": "चिन्मन्त्रस्य पदाख्यस्य हंसाख्यस्य मनोर्जपः ।\nषडक्षरस्य तारस्य वरिष्ठः परिकीर्तितः ॥ १६॥"
  },
  {
    "text": "अविमुख्यसमाख्यं च स्थानं व्याघ्रपुराभिधम् ।\nश्रीमद्दक्षिणकैलाससमाख्यं च सुशोभनम् ॥ १७॥"
  },
  {
    "text": "मार्गान्तरोदिताचारात्स्मार्तो धर्मः सुशोभनः ।\nस्मार्ताच्छ्रौतः परो धर्मः श्रौताच्छ्रेष्ठो न विद्यते ॥ १८॥"
  },
  {
    "text": "अतीन्द्रियार्थे धर्मादौ शिवे परमकारणे ।\nश्रुतिरेव सदा मानं स्मृतिस्तदनुसारिणी ॥ १९॥"
  },
  {
    "text": "आस्तिक्यं सर्वधर्मस्य कन्दभूतं प्रकीर्तितम् ।\nप्रतिषिद्धक्रियात्यागः कन्दस्यापि च कारणम् ॥ २०॥"
  },
  {
    "text": "शिवः सर्वमिति ज्ञानं सर्वज्ञानोत्तमोत्तमम् ।\nतत्तुल्यं तत्परं चापि न किंचिदपि विद्यते ॥ २१॥"
  },
  {
    "text": "वक्तव्यं सकलं प्रोक्तं मयाऽतिश्रद्धया सह ।\nअतः परं तु वक्तव्यं न पश्यामि मुनीश्वराः ॥ २२॥"
  },
  {
    "text": "इत्युक्त्वा भगवान्सूतो मुनीनां भावितात्मनाम् ।\nसाम्बं सर्वेश्वरं ध्यात्वा भक्त्या परवशोऽभवत् ॥ २३॥"
  },
  {
    "text": "अथ परशिवभक्त्या सच्चिदानन्दपूर्णं\n       परशिवमनुभूय त्वात्मरूपेण सूतः ।\nमुनिगणमवलोक्य प्राह साक्षाद्घृणाब्धि-\n       र्जनपदहितरूपं वेदितव्यं तु किंचित् ॥ २४॥"
  },
  {
    "text": "श्रुतिपथगलितानां मानुषाणां तु तन्त्रं\n       गुरुगुरुरखिलेशः सर्ववित्प्राह शम्भुः ।\nश्रुतिपथनिरतानां तत्र नैवास्ति किंचि-\n       द्धितकरमिह सर्वं पुष्कलं सत्यमुक्तम् ॥ २५॥"
  },
  {
    "text": "श्रुतिरपि मनुजानां वर्णधर्मं बभाषे\n       परगुरुरखिलेशः प्राह तन्त्रेषु तद्वत् ।\nश्रुतिपथगलितानां वर्णधर्मं घृणाब्धिः\n       श्रुतिपथनिरतानां नैव तत्सेवनीयम् ॥ २६॥"
  },
  {
    "text": "श्रुतिपथनिरतानामाश्रमा यद्वदुक्ताः\n       परगुरुरखिलेशस्तद्वदाहाऽऽश्रमांश्च ।\nश्रुतिपथगलितानां मानुषाणां तु तन्त्रं\n       हरिरपि मुनिमुख्याः प्राह तन्त्रे स्वकीये ॥ २७॥"
  },
  {
    "text": "विधिरपि मनुजानामाह वर्णाश्रमांश्च\n       श्रुतिपथगलितानामेव तन्त्रे स्वकीये ।\nश्रुतिपथनिरतानां ते न संसेवनीयाः ।\n       श्रुतिपथसममार्गौ नैव सत्यं मयोतम् ॥ २८॥"
  },
  {
    "text": "हरहरिविधिपूजा कीर्तिता सर्वतन्त्र\n       श्रुतिपथनिरतानं यद्वदुक्तातु पूजा ।\nश्रुतिपथगलितानांयद्वदुक्ता तु पूजा ।\nश्रुतिपथगलितानामेव तन्त्रोक्तपूजा\n       श्रुतिपथनिरतानां सर्ववेदोदितैव ॥ २९॥"
  },
  {
    "text": "श्रुतिपथगलितानां सर्वतन्त्रेषु लिङ्गं\n       कथितमखिलदुःखध्वंसध्वंसकं तत्र तत्र ।\nश्रुतिपथनिरतानां तत्सदा नैव धार्यं\n       श्रुतिरपिमनुजानामाह लिङ्गं विशुद्धम् ॥ ३०॥"
  },
  {
    "text": "शिवागमोक्ताश्रमनिष्ठमानव-\n       स्त्रिपुण्ड्रलिङ्गं तु सदैव धारयेत् ।\nतदुक्ततन्त्रेण ललाटमध्यमे\n       महादरेणैव सितेन भस्मना ॥ ३१॥"
  },
  {
    "text": "विष्ण्वागमोक्ताश्रमनिष्ठमानव-\n       स्तथैव पुण्ड्रान्तरमूर्ध्वरूपकम् ।\nत्रिशूलरूपं चतुरश्रमेव वा\n       मृदा ललाटे तु सदैव धारयेत् ॥ ३२॥"
  },
  {
    "text": "ब्रह्मागमोक्ताश्रमनिष्ठमानवो\n       ललाटमध्येऽपि च वर्तुलाकृतिम् ।\nतदुक्तमन्त्रेण सितेन भस्मना\n       मृदाऽथवा चन्दनस्तु धारयेत् ॥ ३३॥"
  },
  {
    "text": "अश्वत्थपत्रसदृशं हरिचन्दनेन\n       मध्येललाटमतिशोभनमादरेण ।\nबुद्धागमे मुनिवरा यदि संस्कृतश्चे-\n       न्मृद्वारिणा सततमेव तु धारयेच्च ॥ ३४॥"
  },
  {
    "text": "ऊर्ध्वपुण्ड्रत्रयं नित्यं धारयेद्भस्मना मृदा ।\nललाटे हृदये बाह्वोश्चन्दनेनाथवा नरः ॥ ३५॥"
  },
  {
    "text": "सितेन भस्मना तिर्यक्त्रिपुण्ड्रस्य च धारणम् ।\nसर्वागमेषु निष्ठानां तत्तन्मन्त्रेण शोभनम् ॥ ३६॥"
  },
  {
    "text": "शिवागमेषु निष्ठानां धार्यं तिर्यक्त्रिपुण्ड्रकम् ।\nएकमेव सदा भूत्या नैव पुण्ड्रान्तरं बुधाः ॥ ३७॥"
  },
  {
    "text": "वेदमार्गैकनिष्ठानां वेदोक्तेनैव वर्त्मना ।\nललाटे भस्मना तिर्यक्त्रिपुण्ड्रं धार्यमेव हि ॥ ३८॥"
  },
  {
    "text": "ललाटे भस्मना तिर्यक्त्रिपुण्ड्रस्य तु धारणम् ।\nविना पुण्ड्रान्तरं मोहाद्धारयन्पतति द्विजः ॥ ३९॥"
  },
  {
    "text": "विष्ण्वागमादितन्त्रेषु दीक्षितानां विधीयते ।\nशङ्खचक्रगदापूर्वैरङ्कनं नान्यदेहिनाम् ॥ ४०॥"
  },
  {
    "text": "दीक्षितानां तु तन्त्रेषु नराणामङ्कन द्विजाः ।\nउपकारकमेवोक्तं क्रमेण मुनिपुङ्गवाः ॥ ४१॥"
  },
  {
    "text": "पुण्ड्रान्तरस्य तन्त्रेषु धारणं दीक्षितस्य तु ।\nउपकारकमेवोक्तं क्रमेण मुनिपुङ्गवाः ॥ ४२॥"
  },
  {
    "text": "वेदमार्गैकनिष्ठस्तु मोहेनाप्यङ्कितो यदि ।\nपतत्येव न सन्देहस्तथा पुण्ड्रान्तरादपि ॥ ४३॥"
  },
  {
    "text": "नाङ्कनं विग्रहे कुर्याद्वेदपन्थानमाश्रितः ।\nपुण्ड्रान्तरं भ्रमाद्वापि ललाटे न धारयेत् ॥ ४४॥"
  },
  {
    "text": "तन्त्रोक्तेन प्रकारेण देवता या प्रतिष्ठिता ।\nसाऽपि वन्द्या सुसेव्या च पूजनीया च वैदिकैः ॥ ४५॥"
  },
  {
    "text": "शुद्धमेव हि सर्वत्र देवतारूपमास्तिकाः ।\nतत्तत्तन्त्रोक्तपूजा तु तन्त्रनिष्ठस्य केवलम् ॥ ४६॥"
  },
  {
    "text": "तन्त्रेषु दीक्षितो मर्त्यो वैदिकं न स्पृशेत्सदा ।\nवैदिकश्चापि तन्त्रेषु दीक्षितं न स्पृशेत्सदा ॥ ४७॥"
  },
  {
    "text": "राजा तु वैदिकान्सर्वांस्तान्त्रिकानखिलानपि ।\nअसंकीर्णतया नित्यं स्थापयेन्मतिमत्तमाः ॥ ४८॥"
  },
  {
    "text": "अन्नपानादिभिर्वस्त्रैः सर्वान् राजाऽभिरक्षयेत् ।\nवैदिकांस्तु विशेषेण ज्ञानिनं तु विशेषतः ॥ ४९॥"
  },
  {
    "text": "महादेवसमो देवो यथा नास्ति श्रुतौ स्मृतौ ।\nतथा वैदिकतुल्यस्तु नास्ति तन्त्रावलम्बिषु ॥ ५०॥"
  },
  {
    "text": "शिवज्ञानसमं ज्ञानं यथा नास्ति श्रुतौ स्मृतौ ।\nतथा वैदिकतुल्यस्तु नास्ति तन्त्रावलम्बिषु ॥ ५१॥"
  },
  {
    "text": "यथा वाराणसी तुल्या पुरी नास्ति श्रुतौ स्मृतौ ।\nतथा वैदिकतुल्यस्तु नास्ति तन्त्रावलम्बिषु ॥ ५२॥"
  },
  {
    "text": "षडक्षरोसमो मन्त्रो यथा नास्ति श्रुतौ स्मृतौ ।\nतथा वैदिकतुल्यस्तु नास्ति तन्त्रावलम्बिषु ॥ ५३॥"
  },
  {
    "text": "यथा भागीरथीतुल्या नदी नास्ति श्रुतौ स्मृतौ ।\nतथा वैदिकतुल्यस्तु नास्ति तन्त्रावलम्बिषु ॥ ५४॥"
  },
  {
    "text": "ओदनेन समं भोज्यं यथा लोके न विद्यते ।\nतथा वैदिकतुल्यस्तु नास्ति तन्त्रावलम्बिषु ॥ ५५॥"
  },
  {
    "text": "देवदेवो महादेवो यथा सर्वैः प्रपूज्यते ।\nतथैव वैदिको मर्त्यः पूज्यः सर्वजनैरपि ॥ ५६॥"
  },
  {
    "text": "आदित्येन विहीनं तु जगदन्धं यथा भवेत् ।\nतथा वैदिकहीनं तु जगदन्धं न संशयः ॥ ५७॥"
  },
  {
    "text": "प्राणेन्द्रियादिहीनं तु शरीरं कुणपं यथा ।\nतथा वैदिकहीनं तु जगद्व्यर्थं न संशयः ॥ ५८॥"
  },
  {
    "text": "अहो वैदिकमाहात्म्यं मया वक्तुं न शक्यते ।\nवेद एव तु माहात्म्यं वैदिकस्याब्रवीन्मुदा ॥ ५९॥"
  },
  {
    "text": "स्मृतयश्च पुराणानि भारतादीनि सुव्रताः ।\nवैदिकस्य तु माहात्म्यं प्रवदन्ति सदा मुदा ॥ ६०॥"
  },
  {
    "text": "वेदोक्तं तान्त्रिकाः सर्वे स्वीकुर्वन्ति द्विजर्षभाः ।\nनोपजीवन्ति तन्त्रोक्तं वेद साक्षात्सनातनः ॥ ६१॥"
  },
  {
    "text": "इत्युक्त्वा भगवान्सूतः स्वगुरुं व्याससंज्ञितम् ।\nस्मृत्वा भक्त्या वशो भूत्वा पपात भुवि दण्डवत् ॥ ६२॥"
  },
  {
    "text": "अस्मिन्नवसरे श्रीमान्मुनिः सत्यवतीसुतः ।\nशिष्यस्मृत्यङ्कुशाकृष्टस्तत्रैवाऽऽविरभूत्स्वयम् ॥ ६३॥"
  },
  {
    "text": "तं दृष्ट्वा मुनयः सर्वे सन्तोषाद्गद्गदस्वराः ।\nनिश्चेष्टा नितरां भूमौ प्रणम्य करुणानिधिम् ॥ ६४॥"
  },
  {
    "text": "स्तोत्रैः स्तुत्वा महात्मानं व्यासं सत्यवतीसुतम् ।\nपूजयामासुरत्यर्थं वन्यपुष्पफलादिभिः ॥ ६५॥"
  },
  {
    "text": "भगवानपि सर्वज्ञः करुणासागरः प्रभुः ।\nउवाच मधुरं वाक्यं मुनीनालोक्य सुव्रतान् ॥ ६६॥"
  },
  {
    "text": "व्यास उवाच -\nशिवमस्तु मुनीन्द्राणां नाशिवं तु कदाचन ।\nअहो भाग्यमहो भाग्यं मया वक्तुं न शक्यते ॥ ६७॥"
  },
  {
    "text": "श्रूयतां मुनयः सर्वे भाग्यवन्तः समाहिताः ।\nप्रसादादेव रुद्रस्य प्रभोः कारुणिकस्य च ॥ ६८॥"
  },
  {
    "text": "पुराणानां समस्तानामहं कर्ता पुराऽभवम् ।\nमत्प्रसादादयं सूतस्त्वभवद्रुद्रवल्लभः ॥ ६९॥"
  },
  {
    "text": "रुद्रस्याऽऽज्ञाबलादेव प्रभोः कारुणिकस्य च ।\nपुराणसंहितकर्ता देशिकश्चाभवद्भृशम् ॥ ७०॥"
  },
  {
    "text": "पुरा कृतेन पुण्येन भवन्तोऽपीश्वराज्ञया ।\nसूतादस्माच्छ्रुतेरर्थं श्रुतवन्तो यथातथम् ॥ ७१॥"
  },
  {
    "text": "कृतार्थाश्च प्रसादश्च रौद्रः किं न करिष्यति ।\nआज्ञया केवलं शम्भोरहं वेदार्थवेदने ॥ ७२॥"
  },
  {
    "text": "सम्पूर्णः सर्ववेदान्तवाक्यानामर्थनिश्चये ।\nसमर्थश्च नियुक्तश्च सूत्रारम्भकृतेऽपि च ॥ ७३॥"
  },
  {
    "text": "आज्ञया देवदेवस्य भवतामपि योगिनाम् ।\nज्ञाने गुरुगुरुश्चाहमभवं मुनिपुङ्गवाः ॥ ७४॥"
  },
  {
    "text": "भवन्तोऽपि शिवज्ञाने वेदसिद्धे विशेषतः ।\nभक्त्या परमया युक्ता निष्ठा भवत सर्वदा ॥ ७५॥"
  },
  {
    "text": "इत्युक्त्वा भगवान् व्यासः स्वशिष्यं सूतमुत्तमम् ।\nउत्थाप्याऽऽलिङ्ग्य देवेशं स्मृत्वा नत्वाऽगमद्गुरुः ॥ ७६॥"
  },
  {
    "text": "पुनश्च सूतः सर्वज्ञः स्वशिष्यानवलोक्य च ।\nप्राह गम्भीरया वाचा भवतां शिवमस्त्विति ॥ ७७॥"
  },
  {
    "text": "मयोक्ता परमा गीता पठिता येन तस्य तु ।\nआयुरारोग्यमैश्वर्यं विज्ञानं च भविष्यति ॥ ७८॥"
  },
  {
    "text": "शिवप्रसादः सुलभो भविष्यति न संशयः ।\nगुरुत्वं च मनुष्याणां भविष्यति न संशयः ॥ ७९॥"
  },
  {
    "text": "विद्यारूपा या शिवा वेदवेद्या\n       सत्यानन्दानन्तसंवित्स्वरूपा ।\nतस्या वाचः सर्वलोकैक मातु-\n       र्भक्त्या नित्यं चम्बिकायाः प्रसादात् ॥ ८०॥"
  },
  {
    "text": "गुरुप्रसादादपि सुव्रता मया\n       शिवप्रसादादपि चोत्तमोत्तमात् ।\nविनायकस्यापि महाप्रसादात्\n       षडाननस्यापि महाप्रसादात् ॥ ८१॥"
  },
  {
    "text": "यज्ञवैभवसमाह्वयः कृतः\n       सर्ववेदमथनेन सत्तमाः ।\nअत्र मुक्तिरपि शोभना परा\n       सुस्थितैव न हि तत्र संशयः ॥ ८२॥"
  },
  {
    "text": "यज्ञवैभवसमाह्वयं परं\n       खण्डमत्र विमलं पठेन्नरः ।\nसत्यबोधसुखलक्षणं\n       सत्यमेव झटिति प्रयाति हि ॥ ८३॥"
  },
  {
    "text": "मदुक्तसंहिता परा समस्तदुःखहारिणी\n       नरस्य मुक्तिदायिनी शिवप्रसादकारिणी ।\nसमस्तवेदसारतः सुनिर्मिताऽतिशोभना\n       महत्तरानुभूतिमद्भिरादृता न चापरैः ॥ ८४॥"
  },
  {
    "text": "मदुक्तसंहिता तु या तया विरुद्धमस्ति चे-\n       दनर्थकं हि तद्बुधा वचः प्रयोजनाय न ।\nश्रुतिप्रमाणरूपिणी सुसंहिता मयोदिता\n       श्रुतिप्रमाणमेव सा महाजनस्य सन्ततम् ॥ ८५॥"
  },
  {
    "text": "मदुक्तसंहितामिमामतिप्रियेण मानवः\n       पठन्न याति संसृतिं प्रयाति शङ्करं परम् ।\nअतश्च शोभनामिमामहर्निशं समाहितः\n       श्रुतिप्रमाणवत्पठेदतन्द्रितः स्वमुक्तये ॥ ८६॥"
  },
  {
    "text": "पुराणसंहितामिमामतिप्रियेण यः पुमान्\n       श्रुणोति संसृतिं पुनर्न याति याति शङ्करम् ।\nपरानुभूतिरद्वया विजायते च तस्य सा\n       शिवा च वाचि नृत्यति प्रियेण शङ्करोऽपि च ॥ ८७॥"
  },
  {
    "text": "सत्यपूर्णसुखबोधलक्षणं\n       तत्त्वमर्थविभवं सनातनम् ।\nसत्स्वरूपमशुभापहं शिवं\n       भक्तिगम्यममलं सदा नुमः ॥ ८८॥"
  },
  {
    "text": "याऽनुभूतिरमला सदोदिता\n       वेदमाननिरता शुभावहा ।\nतामतीव सुखदामहं शिवां\n       केशवादिजनसेवितां नुमः ॥ ८९॥"
  },
  {
    "text": "वेदपद्मनिकरस्य भास्करं\n       देवदेवसदृशं घृणानिधिम् ।\nव्यासमिष्टफलदं गुरुं नुमः\n       शोकमोहविषरोगभेषजम् ॥ ९०॥"
  },
  {
    "text": "ये वेदवेदान्तधना महाजनाः\n       शिवाभिमानैकनिरस्तकिल्बिषाः ।\nनमामि वाचा शिरसा हृदा च तान्\n       भवाहिवेगस्य निवारकानहम् ॥ ९१॥"
  },
  {
    "text": "॥ इति श्रीस्कान्दपुराणे सूतसंहितायां चतुर्थस्य\nयज्ञवैभवखण्डस्योपरिभागे सूतगीतायां\nसर्ववेदान्तसङ्ग्रहो नामाष्टमोऽध्यायः ॥  ८॥"
  },
  {
    "text": "सूतगीता समाप्ता ।\n                  ॐ तत्सत्"
  }
]
[
  {
    "text": "॥ ॐ नमः श्रीगणेशाय ॥"
  },
  {
    "text": "॥ अथ श्रीमद्गणेशगीता प्रारभ्यते ॥"
  },
  {
    "text": "१\n॥ प्रथमोऽध्यायः ॥"
  },
  {
    "text": "॥ साङ्ख्यसारार्थ योगः ॥"
  },
  {
    "text": "क उवाच -\nएवमेव पुरा पृष्टः शौनकेन महात्मना ।\nस सूतः कथयामास गीतां व्यासमुखाच्छ्रुताम् ॥१ ॥"
  },
  {
    "text": "सूत उवाच -\nअष्टादशपुराणोक्तममृतं प्राशितं त्वया ।\nततोऽतिरसवत्पातुमिच्छाम्यमृतमुत्तमम् ॥२ ॥"
  },
  {
    "text": "येनामृतमयो भूत्वा पुमान्ब्रह्मामृतं यतः ।\nयोगामृतं महाभाग तन्मे करुणया वद ॥३ ॥"
  },
  {
    "text": "व्यास उवाच -\nअथ गीतां प्रवक्ष्यामि योगमार्गप्रकाशिनीम् ।\nनियुक्ता पृच्छते सूत राज्ञे गजमुखेन या ॥४ ॥"
  },
  {
    "text": "वरेण्य उवाच -\nविघ्नेश्वर महाबाहो सर्वविद्याविशारद ।\nसर्वशास्त्रार्थतत्त्वज्ञ योगं मे वक्तुमर्हसि ॥५ ॥"
  },
  {
    "text": "श्रीगजानन उवाच -\nसम्यग्व्यवसिता राजन्मतिस्तेऽनुग्रहान्मम ।\nश‍ृणु गीतां प्रवक्ष्यामि योगामृतमयीं नृप ॥६ ॥"
  },
  {
    "text": "न योगं योगमित्याहुर्योगो योगो न च श्रियः ।\nन योगो विषयैर्योगो न च मात्रादिभिस्तदा ॥७ ॥"
  },
  {
    "text": "योगो यः पितृमात्रादेर्न स योगो नराधिप ।\nयो योगो बन्धुपुत्रादेर्यश्चाष्टभूतिभिः सह ॥८ ॥"
  },
  {
    "text": "न स योगस्त्रिया योगो जगदद्भुतरूपया ।\nराज्ययोगश्च नो योगो न योगो गजवाजिभिः ॥९ ॥"
  },
  {
    "text": "योगो नेन्द्रपदस्यापि योगो योगार्थिनः प्रियः ।\nयोगो यः सत्यलोकस्य न स योगो मतो मम ॥१० ॥"
  },
  {
    "text": "शैवस्य योगो नो योगो वैष्णवस्य पदस्य यः ।\nन योगो भूप सूर्यत्वं चन्द्रत्वं न कुबेरता ॥११ ॥"
  },
  {
    "text": "नानिलत्वं नानलत्वं नामरत्वं न कालता ।\nन वारुण्यं न नैरृत्यं योगो न सार्वभौमता ॥१२ ॥"
  },
  {
    "text": "योगं नानाविधं भूप युञ्जन्ति ज्ञानिनस्ततम् ।\nभवन्ति वितृषा लोके जिताहारा विरेतसः ॥१३ ॥"
  },
  {
    "text": "पावयन्त्यखिलान्लोकान्वशीकृतजगत्त्रयाः ।\nकरुणापूर्णहृदया बोधयन्त्यपि कांश्चन ॥१४ ॥"
  },
  {
    "text": "जीवन्मुक्ता हृदे मग्नाः परमानन्दरूपिणि ।\nनिमील्याक्षीणि पश्यन्तः परं ब्रह्म हृदि स्थितम् ॥१५ ॥"
  },
  {
    "text": "ध्यायन्तः परमं ब्रह्म चित्ते योगवशीकृतम् ।\nभूतानि स्वात्मना तुल्यं सर्वाणि गणयन्ति ते ॥१६ ॥"
  },
  {
    "text": "येन केनचिदाच्छिन्ना येन केनचिदाहताः ।\nयेन केनचिदाकृष्टा येन केनचिदाश्रिताः ॥१७ ॥"
  },
  {
    "text": "करुणापूर्णहृदया भ्रमन्ति धरणीतले ।\nअनुग्रहाय लोकानां जितक्रोधा जितेन्द्रियाः ॥१८ ॥"
  },
  {
    "text": "देहमात्रभृतो भूप समलोष्टाश्मकाञ्चनाः ।\nएतादृशा महाभाग्याः स्युश्चक्षुर्गोचराः प्रिय ॥१९ ॥"
  },
  {
    "text": "तमिदानीमहं वक्ष्ये श‍ृणु योगमनुत्तमम् ।\nश्रुत्वा यं मुच्यते जन्तुः पापेभ्यो भवसागरात् ॥२० ॥"
  },
  {
    "text": "शिवे विष्णौ च शक्तौ च सूर्ये मयि नराधिप ।\nयाऽभेदबुद्धिर्योगः स सम्यग्योगो मतो मम ॥२१ ॥"
  },
  {
    "text": "अहमेव जगद्यस्मात्सृजामि पालयामि च ।\nकृत्वा नानाविधं वेषं संहरामि स्वलीलया ॥२२ ॥"
  },
  {
    "text": "अहमेव महाविष्णुरहमेव सदाशिवः ।\nअहमेव महाशक्तिरहमेवार्यमा प्रिय ॥२३ ॥"
  },
  {
    "text": "अहमेको नृणां नाथो जातः पञ्चविधः पुरा ।\nअज्ञानान्मा न जानन्ति जगत्कारणकारणम् ॥२४ ॥"
  },
  {
    "text": "मत्तोऽग्निरापो धरणी मत्त आकाशमारुतौ ।\nब्रह्मा विष्णुश्च रुद्रश्च लोकपाला दिशो दश ॥२५ ॥"
  },
  {
    "text": "वसवो मनवो गावो मनवः पशवोऽपि च ।\nसरितः सागरा यक्षा वृक्षाः पक्षिगणा अपि ॥२६ ॥"
  },
  {
    "text": "तथैकविंशतिः स्वर्गा नागाः सप्त वनानि च ।\nमनुष्याः पर्वताः साध्याः सिद्धा रक्षोगणास्तथा ॥२७ ॥"
  },
  {
    "text": "अहं साक्षी जगच्चक्षुरलिप्तः सर्वकर्मभिः ।\nअविकारोऽप्रमेयोऽहमव्यक्तो विश्वगोऽव्ययः ॥२८ ॥"
  },
  {
    "text": "अहमेव परं ब्रह्माव्ययानन्दात्मकं नृप ।\nमोहयत्यखिलान्माया श्रेष्ठान्मम नरानमून् ॥२९ ॥"
  },
  {
    "text": "सर्वदा षड्विकारेषु तानियं योजयेत् भृशम् ।\nहित्वाजापटलं जन्तुरनेकैर्जन्मभिः शनैः ॥३० ॥"
  },
  {
    "text": "विरज्य विन्दति ब्रह्म विषयेषु सुबोधतः ।\nअच्छेद्यं शस्त्रसङ्घातैरदाह्यमनलेन च ॥३१ ॥"
  },
  {
    "text": "अक्लेद्यं भूप भुवनैरशोष्यं मारुतेन च ।\nअवध्यं वध्यमानेऽपि शरीरेऽस्मिन्नराधिप ॥३२ ॥"
  },
  {
    "text": "यामिमां पुष्पितां वाचं प्रशंसन्ति श्रुतीरिताम् ।\nत्रयीवादरता मूढास्ततोऽन्यन्मन्वतेऽपि न ॥३३ ॥"
  },
  {
    "text": "कुर्वन्ति सततं कर्म जन्ममृत्युफलप्रदम् ।\nस्वर्गैश्वर्यरता ध्वस्तचेतना भोगबुद्धयः ॥३४ ॥"
  },
  {
    "text": "सम्पादयन्ति ते भूप स्वात्मना निजबन्धनम् ।\nसंसारचक्रं युञ्जन्ति जडाः कर्मपरा नराः ॥३५ ॥"
  },
  {
    "text": "यस्य यद्विहितं कर्म तत्कर्तव्यं मदर्पणम् ।\nततोऽस्य कर्मबीजानामुच्छिन्नाः स्युर्महाङ्कुराः ॥३६ ॥"
  },
  {
    "text": "चित्तशुद्धिश्च महती विज्ञानसाधिका भवेत् ।\nविज्ञानेन हि विज्ञातं परं ब्रह्म मुनीश्वरैः ॥३७ ॥"
  },
  {
    "text": "तस्मात्कर्माणि कुर्वीत बुद्धियुक्तो नराधिप ।\nन त्वकर्मा भवेत्कोऽपि स्वधर्मत्यागवांस्तथा ॥३८ ॥"
  },
  {
    "text": "जहाति यदि कर्माणि ततः सिद्धिं न विन्दति ।\nआदौ ज्ञाने नाधिकारः कर्मण्येव स युज्यते ॥३९ ॥"
  },
  {
    "text": "कर्मणा शुद्धहृदयोऽभेदबुद्धिमुपैष्यति ।\nस च योगः समाख्यातोऽमृतत्वाय कल्पते ॥४० ॥"
  },
  {
    "text": "योगमन्यं प्रवक्ष्यामि श‍ृणु भूप तमुत्तमम् ।\nपशौ पुत्रे तथा मित्रे शत्रौ बन्धौ सुहृज्जने ॥४१ ॥"
  },
  {
    "text": "बहिर्दृष्ट्या च समया हृत्स्थयालोकयेत्पुमान् ।\nसुखे दुःखे तथाऽमर्षे हर्षे भीतौ समो भवेत् ॥४२ ॥"
  },
  {
    "text": "रोगाप्तौ चैव भोगाप्तौ जये वा विजयेऽपि च ।\nश्रियोऽयोगे च योगे च लाभालाभे मृतावपि ॥४३ ॥"
  },
  {
    "text": "समो मां वस्तुजातेषु पश्यन्नन्तर्बहिःस्थितम् ।\nसूर्ये सोमे जले वह्नौ शिवे शक्तौ तथानिले ॥४४ ॥"
  },
  {
    "text": "द्विजे हृदि महानद्यां तीर्थे क्षेत्रेऽघनाशिनि ।\nविष्णौ च सर्वदेवेषु तथा यक्षोरगेषु च ॥४५ ॥"
  },
  {
    "text": "गन्धर्वेषु मनुष्येषु तथा तिर्यग्भवेषु च ।\nसततं मां हि यः पश्येत्सोऽयं योगविदुच्यते ॥४६ ॥"
  },
  {
    "text": "सम्पराहृत्य स्वार्थेभ्य इन्द्रियाणि विवेकतः ।\nसर्वत्र समताबुद्धिः स योगो भूप मे मतः ॥४७ ॥"
  },
  {
    "text": "आत्मानात्मविवेकेन या बुद्धिर्दैवयोगतः ।\nस्वधर्मासक्तचित्तस्य तद्योगो योग उच्यते ॥४८ ॥"
  },
  {
    "text": "धर्माधरमौ जहातीह तया युक्त उभावपि ।\nअतो योगाय युञ्जीत योगो वैधेषु कौशलम् ॥४९ ॥"
  },
  {
    "text": "धर्माधर्मफले त्यक्त्वा मनीषी विजितेन्द्रियः ।\nजन्मबन्धविनिर्मुक्तः स्थानं संयात्यनामयम् ॥५० ॥"
  },
  {
    "text": "यदा ह्यज्ञानकालुष्यं जन्तोर्बुद्धिः क्रमिष्यति ।\nतदासौ याति वैराग्यं वेदवाक्यादिषु क्रमात् ॥५१ ॥"
  },
  {
    "text": "त्रयीविप्रतिपन्नस्य स्थाणुत्वं यास्यते यदा ।\nपरात्मन्यचला बुद्धिस्तदासौ योगमाप्नुयात् ॥५२ ॥"
  },
  {
    "text": "मानसानखिलान्कामान्यदा धीमांस्त्यजेत्प्रिय ।\nस्वात्मनि स्वेन सन्तुष्टः स्थिरबुद्धिस्तदोच्यते ॥५३ ॥"
  },
  {
    "text": "वितृष्णः सर्वसौख्येषु नोद्विग्नो दुःखसङ्गमे ।\nगतसाध्वसरुड्रागः स्थिरबुद्धिस्तदोच्यते ॥५४ ॥"
  },
  {
    "text": "यथाऽयं कमठोऽङ्गानि संकोचयति सर्वतः ।\nविषयेभ्यस्तथा खानि संकर्पेद्योगतत्परः ॥५५ ॥"
  },
  {
    "text": "व्यावर्तन्तेऽस्य विषयास्त्यक्ताहारस्य वर्ष्मिणः ।\nविना रागं च रागोऽपि दृष्ट्वा ब्रह्म विनश्यति ॥५६ ॥"
  },
  {
    "text": "विपश्चिद्यतते भूप स्थितिमास्थाय योगिनः ।\nमन्थयित्वेन्द्रियाण्यस्य हरन्ति बलतो मनः ॥५७ ॥"
  },
  {
    "text": "युक्तस्तानि वशे कृत्वा सर्वदा मत्परो भवेत् ।\nसंयतानीन्द्रियाणीह यस्यासौ कृतधीर्मतः ॥५८ ॥"
  },
  {
    "text": "चिन्तयानस्य विषयान्संगस्तेषूपजायते ।\nकामः संजायते तस्मात्ततः क्रोधोऽभिवर्तते ॥५९ ॥"
  },
  {
    "text": "क्रोधादज्ञानसंभूतिर्विभ्रमस्तु ततः स्मृतेः ।\nभ्रंशात्स्मृतेर्मतेर्ध्वंसस्तद्ध्वंसात्सोऽपि नश्यति ॥६० ॥"
  },
  {
    "text": "विना द्वेषं च रागं च गोचरान्यस्तु खैश्चरेत् ।\nस्वाधीनहृदयो वश्यैः संतोषं स समृच्छति ॥६१ ॥"
  },
  {
    "text": "त्रिविधस्यापि दुःखस्य संतोषे विलयो भवेत् ।\nप्रज्ञया संस्थितश्चायं प्रसन्नहृदयो भवेत् ॥६२ ॥"
  },
  {
    "text": "विना प्रसादं न मतिर्विना मत्या न भावना ।\nविना तां न शमो भूप विना तेन कुतः सुखम् ॥६३ ॥"
  },
  {
    "text": "इन्द्रियाश्वान्विचरतो विषयाननु वर्तते ।\nयन्मनस्तन्मतिं हन्यादप्सु नावं मरुद्यथा ॥६४ ॥"
  },
  {
    "text": "या रात्रिः सर्वभूतानां तस्यां निद्राति नैव सः ।\nन स्वपन्तीह ते यत्र सा रात्रिस्तस्य भूमिप ॥६५ ॥"
  },
  {
    "text": "सरितां पतिमायान्ति वनानि सर्वतो यथा ।\nआयान्ति यं तथा कामा न स शान्तिं क्वचिल्लभेत् ॥६६ ॥"
  },
  {
    "text": "अतस्तानीह संरुध्य सर्वतः खानि मानवः ।\nस्वस्वार्थेभ्यः प्रधावन्ति बुद्धिरस्य स्थिरा तदा ॥६७ ॥"
  },
  {
    "text": "ममताहंकृती त्यक्त्वा सर्वान्कामांश्च यस्त्यजेत् ।\nनित्यं ज्ञानरतो भूत्वा ज्ञानान्मुक्तिं स यास्यति ॥६८ ॥"
  },
  {
    "text": "एवं ब्रह्मधियं भूप यो विजानाति दैवतः ।\nतुर्यामवस्थां प्राप्यापि जीवन्मुक्तिं प्रयास्यति ॥६९ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nसांख्यसारार्थयोगो नाम प्रथमोऽध्यायः ॥"
  },
  {
    "text": "२\n॥ द्वितीयोऽध्यायः ॥"
  },
  {
    "text": "॥ कर्मयोगः ॥"
  },
  {
    "text": "वरेण्य उवाच -\nज्ञाननिष्ठा कर्मनिष्ठा द्वयं प्रोक्तं त्वया विभो ।\nअवधार्य वदैकं मे निःश्रेयसकरं नु किम् ॥१ ॥"
  },
  {
    "text": "गजानन उवाच -\nअस्मिंश्चराचरे स्थित्यौ पुरोक्ते द्वे मया प्रिय ।\nसांख्यानां बुद्धियोगेन वैधयोगेन कर्मिणाम् ॥२ ॥"
  },
  {
    "text": "अनारम्भेण वैधानां निष्क्रियः पुरुषो भवेत् ।\nन सिद्धिं याति संत्यागात्केवलात्कर्मणो नृप ॥३ ॥"
  },
  {
    "text": "कदाचिदक्रियः कोऽपि क्षणं नैवावतिष्ठते ।\nअस्वतन्त्रः प्रकृतिजैर्गुणैः कर्म च कार्यते ॥४ ॥"
  },
  {
    "text": "कर्मकारीन्द्रियग्रामं नियम्यास्ते स्मरन्पुमान् ।\nतद्गोचरान्मन्दचित्तो धिगाचारः स भाष्यते ॥५ ॥"
  },
  {
    "text": "तद्ग्रामं संनियम्यादौ मनसा कर्म चारभेत् ।\nइन्द्रियैः कर्मयोगं यो वितृष्णः स परो नृप ॥६ ॥"
  },
  {
    "text": "अकर्मणः श्रेष्ठतमं कर्मानीहाकृतं तु यत् ।\nवर्ष्मणः स्थितिरप्यस्याकर्मणो नैव सेत्स्यति ॥७ ॥"
  },
  {
    "text": "असमर्प्य निबध्यन्ते कर्म तेन जना मयि ।\nकुर्वीत सततं कर्मानाशोऽसङ्गो मदर्पणम् ॥८ ॥"
  },
  {
    "text": "मदर्थे यानि कर्माणि तानि बध्नन्ति न क्वचित् ।\nसवासनमिदं कर्म बध्नाति देहिनं बलात् ॥९ ॥"
  },
  {
    "text": "वर्णान्सृष्ट्वावदं चाहं सयज्ञांस्तान्पुरा प्रिय ।\nयज्ञेन ऋध्यतामेष कामदः कल्पवृक्षवत् ॥१० ॥"
  },
  {
    "text": "सुरांश्चान्नेन प्रीणध्वं सुरास्ते प्रीणयन्तु वः ।\nलभध्वं परमं स्थानमन्योन्यप्रीणनात्स्थिरम् ॥११ ॥"
  },
  {
    "text": "इष्टा देवाः प्रदास्यन्ति भोगानिष्टान्सुतर्पिताः ।\nतैर्दत्तांस्तान्नरस्तेभ्योऽदत्वा भुङ्क्ते स तस्करः ॥१२ ॥"
  },
  {
    "text": "हुतावशिष्टभोक्तारो मुक्ताः स्युः सर्वपातकैः ।\nअदन्त्येनो महापापा आत्महेतोः पचन्ति ये ॥१३ ॥"
  },
  {
    "text": "ऊर्जो भवन्ति भूतानि देवादन्नस्य संभवः ।\nयज्ञाच्च देवसंभूतिस्तदुत्पत्तिश्च वैधतः ॥१४ ॥"
  },
  {
    "text": "ब्रह्मणो वैधमुत्पन्नं मत्तो ब्रह्मसमुद्भवः ।\nअतो यज्ञे च विश्वस्मिन् स्थितं मां विद्धि भूमिप ॥१५ ॥"
  },
  {
    "text": "संसृतीनां महाचक्रं क्रामितव्यं विचक्षणैः ।\nस मुदा प्रीणते भूपेन्द्रियक्रीडोऽधमो जनः ॥१६ ॥"
  },
  {
    "text": "अन्तरात्मनि यः प्रीत आत्मारामोऽखिलप्रियः ।\nआत्मतृप्तो नरो यः स्यात्तस्यार्थो नैव विद्यते ॥१७\nकार्याकार्यकृतीनां स नैवाप्नोति शुभाशुभे ।\nकिंचिदस्य न साध्यं स्यात्सर्वजन्तुषु सर्वदा ॥१८ ॥"
  },
  {
    "text": "अतोऽसक्ततया भूप कर्तव्यं कर्म जन्तुभिः ।\nसक्तोऽगतिमवाप्नोति मामवाप्नोति तादृशः ॥१९ ॥"
  },
  {
    "text": "परमां सिद्धिमापन्नाः पुरा राजर्षयो द्विजाः ।\nसंग्रहाय हि लोकानां तादृशं कर्म चारभेत् ॥२० ॥"
  },
  {
    "text": "श्रेयान्यत्कुरुते कर्म तत्करोत्यखिलो जनः ।\nमनुते यत्प्रमाणं स तदेवानुसरत्यसौ ॥२१ ॥"
  },
  {
    "text": "विष्टपे मे न साध्योऽस्ति कश्चिदर्थो नराधिप ।\nअनालब्धश्च लब्धव्यः कुर्वे कर्म तथाप्यहम् ॥२२ ॥"
  },
  {
    "text": "न कुर्वेऽहं यदा कर्म स्वतन्त्रोऽलसभावितः ।\nकरिष्यन्ति मम ध्यानं सर्वे वर्णा महामते ॥२३ ॥"
  },
  {
    "text": "भविष्यन्ति ततो लोका उच्छिन्नाः सम्प्रदायिनः ।\nहंता स्यामस्य लोकस्य विधाता संकरस्य च ॥२४ ॥"
  },
  {
    "text": "कामिनो हि सदा कामैरज्ञानात्कर्मकारिणः ।\nलोकानां संग्रहायैतद्विद्वान् कुर्यादसक्तधीः ॥२५ ॥"
  },
  {
    "text": "विभिन्नत्वमतिं जह्यादज्ञानां कर्मचारिणाम्\n।भागाद्गुणकर्म\nयोगयुक्तः सर्वकर्माण्यर्पयेन्मयि कर्मकृत् ॥२६ ॥"
  },
  {
    "text": "अविद्यागुणसाचिव्यात्कुर्वन्कर्माण्यतन्द्रितः ।\nअहंकाराद्भिन्नबुद्धिरहंकर्तेति योऽब्रवीत् ॥२७ ॥"
  },
  {
    "text": "यस्तु वेत्त्यात्मनस्तत्त्वं विभागाद्गुणकर्मणोः ।\nकरणं विषये वृत्तमिति मत्वा न सज्जते ॥२८ ॥"
  },
  {
    "text": "कुर्वन्ति सफलं कर्म गुणैस्त्रिभिर्विमोहिताः ।\nअविश्वस्तः स्वात्मद्रुहो विश्वविन्नैव लंघयेत् ॥२९ ॥"
  },
  {
    "text": "नित्यं नैमित्तिकं तस्मान्मयि कर्मार्पयेद्बुधः ।\nत्यक्त्वाहंममताबुद्धिं परां गतिमवाप्नुयात् ॥३० ॥"
  },
  {
    "text": "अनीर्ष्यन्तो भक्तिमन्तो ये मयोक्तमिदं शुभम् ।\nअनुतिष्ठन्ति ये सर्वे मुक्तास्तेऽखिलकर्मभिः ॥३१ ॥"
  },
  {
    "text": "ये चैव नानुतिष्ठन्ति त्वशुभा हतचेतसः ।\nईर्ष्यमाणान्महामूढान्नष्टांस्तान्विद्धि मे रिपून् ॥३२ ॥"
  },
  {
    "text": "तुल्यं प्रकृत्या कुरुते कर्म यज्ज्ञानवानपि ।\nअनुयाति च तामेवाग्रहस्तत्र मुधा मतः ॥३३ ॥"
  },
  {
    "text": "कामश्चैव तथा क्रोधः खानामर्थेषु जायते ।\nनैतयोर्वश्यतां यायादम्यविध्वंसकौ यतः ॥३४ ॥"
  },
  {
    "text": "शस्तोऽगुणो निजो धर्मः सांगादन्यस्य धर्मतः ।\nनिजे तस्मिन्मृतिः श्रेयोऽपरत्र भयदः परः ॥३५ ॥"
  },
  {
    "text": "वरेण्य उवाच -\nपुमान्यत्कुरुते पापं स हि केन नियुज्यते ।\nअकाङ्क्षन्नपि हेरम्ब प्रेरितः प्रबलादिव ॥३६ ॥"
  },
  {
    "text": "श्रीगजानन उवाच -\nकामक्रोधौ महापापौ गुणद्वयसमुद्भवौ ।\nनयन्तौ वश्यतां लोकान् विद्ध्येतौ द्वेषिणौ वरौ ॥३७ ॥"
  },
  {
    "text": "आवृणोति यथा माया जगद्बाष्पो जलं यथा ।\nवर्षामेघो यथा भानुं तद्वत्कामोऽखिलांश्च रुट् ॥३८ ॥"
  },
  {
    "text": "प्रतिपत्तिमतो ज्ञानं छादितं सततं द्विषा ।\nइच्छात्मकेन तरसा दुष्पोष्येण च शुष्मिणा ॥३९ ॥"
  },
  {
    "text": "आश्रित्य बुद्धिमनसी इन्द्रियाणि स तिष्ठति ।\nतैरेवाच्छादितप्रज्ञो ज्ञानिनं मोहयत्यसौ ॥४० ॥"
  },
  {
    "text": "तस्मान्नियम्य तान्यादौ समनांसि नरो जयेत् ।\nज्ञानविज्ञानयोः शान्तिकरं पापं मनोभवम् ॥४१ ॥"
  },
  {
    "text": "यतस्तानि पराण्याहुस्तेभ्यश्च परमं मनः ।\nततोऽपि हि परा बुद्धिरात्मा बुद्धेः परो मतः ॥४२ ॥"
  },
  {
    "text": "बुद्ध्वैवमात्मनात्मानं संस्तभ्यात्मानमात्मना ।\nहत्वा शत्रुं कामरूपं परं पदमवाप्नुयात् ॥४३ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nकर्मयोगो नाम द्वितीयोऽध्यायः ॥"
  },
  {
    "text": "३\n॥ तृतीयोऽध्यायः ॥"
  },
  {
    "text": "॥ विज्ञानप्रतिपादन ॥"
  },
  {
    "text": "श्रीगजानन उवाच -\nपुरा सर्गादिसमये त्रैगुण्यं त्रितनूरुहम् ।\nनिर्माय चैनमवदं विष्णवे योगमुत्तमम् ॥१ ॥"
  },
  {
    "text": "अर्यम्णे सोऽब्रवीत्सोऽपि मनवे निजसूनवे ।\nततः परम्परायातं विदुरेनं महर्षयः ॥२ ॥"
  },
  {
    "text": "कालेन बहुना चायं नष्टः स्याच्चरमे युगे ।\nअश्रद्धेयो ह्यविश्वास्यो विगीतव्यश्च भूमिप ॥३ ॥"
  },
  {
    "text": "एवं पुरातनं योगं श्रुतवानसि मन्मुखात् ।\nगुह्याद्गुह्यतरं वेदरहस्यं परमं शुभम् ॥४ ॥"
  },
  {
    "text": "वरेण्य उवाच -\nसांप्रतं चावतीर्णोऽसि गर्भतस्त्वं गजानन ।\nप्रोक्तवान्कथमेतं त्वं विष्णवे योगमुत्तमम् ॥५ ॥"
  },
  {
    "text": "गणेश उवाच -\nअनेकानि च ते जन्मान्यतीतानि ममापि च ।\nसंस्मरे तानि सर्वाणि न स्मृतिस्तव वर्तते ॥६ ॥"
  },
  {
    "text": "मत्त एव महाबाहो जाता विष्ण्वादयः सुराः ।\nमय्येव च लयं यान्ति प्रलयेषु युगे युगे ॥७ ॥"
  },
  {
    "text": "अहमेव परो ब्रह्म महारुद्रोऽहमेव च  ।\nअहमेव जगत्सर्वं स्थावरं जङ्गमं च यत् ॥८ ॥"
  },
  {
    "text": "अजोऽव्ययोऽहं भूतात्माऽनादिरीश्वर एव च ।\nआस्थाय त्रिगुणां मायां भवामि बहुयोनिषु ॥९ ॥"
  },
  {
    "text": "अधर्मोपचयो धर्मापचयो हि यदा भवेत् ।\nसाधून्संरक्षितुं दुष्टांस्ताडितुं संभवाम्यहम् ॥१० ॥"
  },
  {
    "text": "उच्छिद्याधर्मनिचयं धर्मं संस्थापयामि च ।\nहन्मि दुष्टांश्च दैत्यांश्च नानालीलाकरो मुदा ॥११ ॥"
  },
  {
    "text": "वर्णाश्रमान्मुनीन्साधून्पालये बहुरूपधृक् ।\nएवं यो वेत्ति संभूतिर्मम दिव्या युगे युगे ॥१२ ॥"
  },
  {
    "text": "तत्तत्कर्म च वीर्यं च मम रूपं समासतः ।\nत्यक्ताहंममताबुद्धिं न पुनर्भूः स जायते ॥१३ ॥"
  },
  {
    "text": "निरीहा निर्भियोरोषा मत्परा मद्व्यपाश्रयाः ।\nविज्ञानतपसा शुद्धा अनेके मामुपागताः ॥१४ ॥"
  },
  {
    "text": "येन येन हि भावेन संसेवन्ते नरोत्तमाः ।\nतथा तथा फलं तेभ्यः प्रयच्छाम्यव्ययः स्फुटम् ॥१५ ॥"
  },
  {
    "text": "जनाः स्युरितरे राजन्मम मार्गानुयायिनः ।\nतथैव व्यवहारं ते स्वेषु चान्येषु कुर्वते ॥१६ ॥"
  },
  {
    "text": "कुर्वन्ति देवताप्रीतिं काङ्क्षन्तः कर्मणां फलम् ।\nप्राप्नुबंतीह ते लोके शीघ्रं सिद्धिं हि कर्मजाम् ॥१७ ॥"
  },
  {
    "text": "चत्वारो हि मया वर्णा रजःसत्त्वतमोंऽशतः ।\nकर्मांशतश्च संसृष्टा मृत्युलोके मयानघ ॥१८ ॥"
  },
  {
    "text": "कर्तारमपि तेषां मामकर्तारं विदुर्बुधाः ।\nअनादिमीश्वरं नित्यमलिप्तं कर्मजैर्गुणैः ॥१९ ॥"
  },
  {
    "text": "निरीहं योऽभिजानाति कर्म बध्नाति नैव तम् ।\nचक्रुः कर्माणि बुद्ध्यैवं पूर्वं पूर्वं मुमुक्षवः ॥२० ॥"
  },
  {
    "text": "वासनासहितादाद्यात्संसारकारणाद्दृढात् ।\nअज्ञानबन्धनाज्जन्तुर्बुद्ध्वायं मुच्यतेऽखिलात् ॥२१ ॥"
  },
  {
    "text": "तदकर्म च कर्मापि कथयाम्यधुना तव ।\nयत्र मौनं गता मोहादृषयो बुद्धिशालिनः ॥२२ ॥"
  },
  {
    "text": "तत्त्वं मुमुक्षुणा ज्ञेयं कर्माकर्मविकर्मणाम् ।\nत्रिविधानीह कर्माणि सुनिम्नैषां गतिः प्रिय ॥२३ ॥"
  },
  {
    "text": "क्रियायामक्रियाज्ञानमक्रियायां क्रियामतिः ।\nयस्य स्यात्स हि मर्त्येऽस्मिँल्लोके मुक्तोऽखिलार्थकृत् ॥२४ ॥"
  },
  {
    "text": "कर्मांकुरवियोगेन यः कर्माण्यारभेन्नरः ।\nतत्त्वदर्शननिर्दग्धक्रियमाहुर्बुधा बुधम् ॥२५ ॥"
  },
  {
    "text": "फलतृष्णां विहाय स्यात्सदा तृप्तो विसाधनः ।\nउद्युक्तोऽपि क्रियां कर्तुं किंचिन्नैव करोति सः ॥२६ ॥"
  },
  {
    "text": "निरीहो निगृहीतात्मा परित्यक्तपरिग्रहः ।\nकेवलं वै गृहं कर्माचरन्नायाति पातकम् ॥२७ ॥"
  },
  {
    "text": "अद्वन्द्वोऽमत्सरो भूत्वा सिद्ध्यसिद्ध्योः समश्च यः ।\nयथाप्राप्त्येह संतुष्टः कुर्वन्कर्म न बध्यते ॥२८ ॥"
  },
  {
    "text": "अखिलैर्विषयैर्मुक्तो ज्ञानविज्ञानवानपि ।\nयज्ञार्थं तस्य सकलं कृतं कर्म विलीयते ॥२९ ॥"
  },
  {
    "text": "अहमग्निर्हविर्होता हुतं यन्मयि चार्पितम् ।\nब्रह्माप्तव्यं च तेनाथ ब्रह्मण्येव यतो रतः ॥३० ॥"
  },
  {
    "text": "योगिनः केचिदपरे दिष्टं यज्ञं वदन्ति च ।\nब्रह्माग्निरेव यज्ञो वै इति केचन मेनिरे ॥३१ ॥"
  },
  {
    "text": "संयमाग्नौ परे भूप इन्द्रियाण्युपजुह्वति ।\nखाग्निष्वन्ये तद्विषयांश्छब्दादीनुपजुह्वति ॥३२ ॥"
  },
  {
    "text": "प्राणानामिन्द्रियाणां च परे कर्माणि कृत्स्नशः ।\nनिजात्मरतिरूपेऽग्नौ ज्ञानदीप्ते प्रजुह्वति ॥३३ ॥"
  },
  {
    "text": "द्रव्येण तपसा वापि स्वाध्यायेनापि केचन ।\nतीव्रव्रतेन यतिनो ज्ञानेनापि यजन्ति माम् ॥३४ ॥"
  },
  {
    "text": "प्राणेऽपानं तथा प्राणमपाने प्रक्षिपन्ति ये ।\nरुद्ध्वा गतीश्चोभयस्ते प्राणायामपरायणाः ॥३५ ॥"
  },
  {
    "text": "जित्वा प्राणान्प्राणगतीरुपजुह्वति तेषु च ।\nएवं नानायज्ञरता यज्ञध्वंसितपातकाः ॥३६ ॥"
  },
  {
    "text": "नित्यं ब्रह्म प्रयान्त्येते यज्ञशिष्टामृताशिनः ।\nअयज्ञकारिणो लोको नायमन्यः कुतो भवेत् ॥३७ ॥"
  },
  {
    "text": "कायिकादित्रिधाभूतान्यज्ञान्वेदे प्रतिष्ठितान् ।\nज्ञात्वा तानखिलान्भूप मोक्ष्यसेऽखिलबन्धनात् ॥३८ ॥"
  },
  {
    "text": "सर्वेषां भूप यज्ञानां ज्ञानयज्ञः परो मतः ।\nअखिलं लीयते कर्म ज्ञाने मोक्षस्य साधने ॥३९ ॥"
  },
  {
    "text": "तज्ज्ञेयं पुरुषव्याघ्र प्रश्नेन नतितः सताम् ।\nशुश्रूषया वदिष्यन्ति संतस्तत्त्वविशारदाः ॥४० ॥"
  },
  {
    "text": "नानासंगाञ्जनः कुर्वन्नैकं साधुसमागमम् ।\nकरोति तेन संसारे बन्धनं समुपैति सः ॥४१ ॥"
  },
  {
    "text": "सत्संगाद्गुणसंभूतिरापदां लय एव च ।\nस्वहितं प्राप्यते सर्वैरिह लोके परत्र च ॥४२ ॥"
  },
  {
    "text": "इतरत्सुलभं राजन्सत्संगोऽतीव दुर्लभः ।\nयज्ज्ञात्वा पुनर्वेधमेति ज्ञेयं ततस्ततः ॥४३ ॥"
  },
  {
    "text": "ततः सर्वाणि भूतानि स्वात्मन्येवाभिपश्यति ।\nअतिपापरतो जंतुस्ततस्तस्मात्प्रमुच्यते ॥४४ ॥"
  },
  {
    "text": "द्विविधान्यपि कर्माणि ज्ञानाग्निर्दहति क्षणात् ।\nप्रसिद्धोऽग्निर्यथा सर्वं भस्मतां नयति क्षणात् ॥४५ ॥"
  },
  {
    "text": "न ज्ञानसमतामेति पवित्रमितरन्नृप ।\nआत्मन्येवावगच्छन्ति योगात्कालेन योगिनः ॥४६ ॥"
  },
  {
    "text": "भक्तिमानिन्द्रियजयी तत्परो ज्ञानमाप्नुयात् ।\nलब्ध्वा तत्परमं मोक्षं स्वल्पकालेन यात्यसौ ॥४७ ॥"
  },
  {
    "text": "भक्तिहीनोऽश्रद्दधानः सर्वत्र संशयी तु यः ।\nतस्य शं नापि विज्ञानमिह लोकोऽथ वा परः ॥४८ ॥"
  },
  {
    "text": "आत्मज्ञानरतं ज्ञाननाशिताखिलसंशयम् ।\nयोगास्ताखिलकर्माणं बध्नन्ति भूप तानि न ॥४९ ॥"
  },
  {
    "text": "ज्ञानखड्गप्रहारेण संभूतामज्ञतां बलात् ।\nछित्वान्तःसंशयं तस्माद्योगयुक्तो भवेन्नरः ॥५० ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nविज्ञानप्रतिपादनो नाम तृतीयोऽध्यायः ॥"
  },
  {
    "text": "४\n॥ चतुर्थोऽध्यायः ॥"
  },
  {
    "text": "॥ वैधसंन्यासयोगः ॥"
  },
  {
    "text": "वरेण्य उवाच  -\nसंन्यस्तिश्चैव योगश्च कर्मणां वर्ण्यते त्वया ।\nउभयोर्निश्चितं त्वेकं श्रेयो यद्वद मे प्रभो ॥१ ॥"
  },
  {
    "text": "श्रीगजानन उवाच  -\nक्रियायोगो वियोगश्चाप्युभौ मोक्षस्य साधने ।\nतयोर्मध्ये क्रियायोगस्त्यागात्तस्य विशिष्यते ॥२ ॥"
  },
  {
    "text": "द्वन्द्वदुःखसहोऽद्वेष्टा यो न काङ्क्षति किंचन ।\nमुच्यते बन्धनात्सद्यो नित्यं संन्यासवान्सुखम् ॥३ ॥"
  },
  {
    "text": "वदन्ति भिन्नफलकौ कर्मणस्त्यागसंग्रहौ ।\nमूढाल्पज्ञास्तयोरेकं संयुञ्जीत विचक्षणः ॥४ ॥"
  },
  {
    "text": "यदेव प्राप्यते त्यागात्तदेव योगतः फलम् ।\nसंग्रहं कर्मणो योगं यो विन्दति स विन्दति ॥५ ॥"
  },
  {
    "text": "केवलं कर्मणां न्यासं संन्यासं न विदुर्बुधाः ।\nकुर्वन्ननिच्छया कर्म योगी ब्रह्मैव जायते ॥६ ॥"
  },
  {
    "text": "निर्मलो यतचित्तात्मा जितखो योगतत्परः ।\nआत्मानं सर्वभूतस्थं पश्यन्कुर्वन्न लिप्यते  ॥७ ॥"
  },
  {
    "text": "तत्त्वविद्योगयुक्तात्मा करोमीति न मन्यते ।\nएकादशानीन्द्रियाणि कुर्वन्ति कर्मसंख्यया ॥८ ॥"
  },
  {
    "text": "तत्सर्वमर्पयेद्ब्रह्मण्यपि कर्म करोति यः ।\nन लिप्यते पुण्यपापैर्भानुर्जलगतो यथा ॥९ ॥"
  },
  {
    "text": "कायिकं वाचिकं बौद्धमैन्द्रियं मानसं तथा ।\nत्यक्त्वाशां कर्म कुर्वन्ति योगज्ञाश्चित्तशुद्धये ॥१० ॥"
  },
  {
    "text": "योगहीनो नरः कर्म फलेहया करोत्यलम् ।\nबध्यते कर्मबीजैः स ततो दुःखं समश्नुते ॥११ ॥"
  },
  {
    "text": "मनसा सकलं कर्म त्यक्त्वा योगी सुखं वसेत् ।\nन कुर्वन्कारयन्वापि नन्दन्श्वभ्रे सुपत्तने ॥१२ ॥"
  },
  {
    "text": "न क्रिया न च कर्तृत्वं कस्य चित्सृज्यते मया ।\nन क्रियाबीजसम्पर्कः शक्त्या तत्क्रियतेऽखिलम् ॥१३ ॥"
  },
  {
    "text": "कस्यचित्पुण्यपापानि न स्पृशामि विभुर्नृप ।\nज्ञानमूढा विमुह्यन्ते मोहेनावृतबुद्धयः ॥१४ ॥"
  },
  {
    "text": "विवेकेनात्मनोऽज्ञानं येषां नाशितमात्मना ।\nतेषां विकाशमायाति ज्ञानमादित्यवत्परम् ॥१५ ॥"
  },
  {
    "text": "मन्निष्ठा मद्धियोऽत्यन्तं मच्चित्ता मयि तत्पराः ।\nअपुनर्भवमायान्ति विज्ञानान्नाशितैनसः ॥१६ ॥"
  },
  {
    "text": "ज्ञानविज्ञानसंयुक्ते द्विजे गवि गजादिषु ।\nसमेक्षणा महात्मानः पण्डिताः श्वपचे शुनि ॥१७ ॥"
  },
  {
    "text": "वश्यः स्वर्गो जगत्तेषां जीवन्मुक्ताः समेक्षणाः ।\nयतोऽदोषं ब्रह्म समं तस्मात्तैर्विषयीकृतम् ॥१८ ॥"
  },
  {
    "text": "प्रियाप्रिये प्राप्य हर्षद्वेषौ ये प्राप्नुवन्ति न ।\nब्रह्माश्रिता असंमूढा ब्रह्मज्ञाः समबुद्धयः ॥१९ ॥"
  },
  {
    "text": "वरेण्य उवाच -\nकिं सुखं त्रिषु लोकेषु देवगन्धर्वयोनिषु ।\nभगवन्कृपया तन्मे वद विद्याविशारद ॥२० ॥"
  },
  {
    "text": "श्रीगजानन उवाच -\nआनन्दमश्नुतेऽसक्तः स्वात्मारामो निजात्मनि ।\nअविनाशि सुखं तद्धि न सुखं विषयादिषु ॥२१ ॥"
  },
  {
    "text": "विषयोत्थानि सौख्यानि दुःखानां तानि हेतवः ।\nउत्पत्तिनाशयुक्तानि तत्रासक्तो न तत्त्ववित् ॥२२ ॥"
  },
  {
    "text": "कारणे सति कामस्य क्रोधस्य सहते च यः ।\nतौ जेतुं वर्ष्मविरहात्स सुखं चिरमश्नुते ॥२३ ॥"
  },
  {
    "text": "अन्तर्निष्ठोऽन्तःप्रकाशोऽन्तःसुखोऽन्तारतिर्लभेत् ।\nअसंदिग्धोऽक्षयं ब्रह्म सर्वभूतहितार्थकृत् ॥२४ ॥"
  },
  {
    "text": "जेतारः षड्रिपूणां ये शमिनो दमिनस्तथा ।\nतेषां समन्ततो ब्रह्म स्वात्मज्ञानां विभात्यहो ॥२५ ॥"
  },
  {
    "text": "आसनेषु समासीनस्त्यक्त्वेमान्विषयान्बहिः ।\nसंस्तभ्य भृकुटीमास्ते प्राणायामपरायणः ॥२६ ॥"
  },
  {
    "text": "प्राणायामं तु संरोधं प्राणापानसमुद्भवम् ।\nवदन्ति मुनयस्तं च त्रिधाभूतं विपश्चितः ॥२७ ॥"
  },
  {
    "text": "प्रमाणं भेदतो विद्धि लघुमध्यममुत्तमम् ।\nदशभिर्द्व्यधिकैर्वर्णैः प्राणायामो लघुः स्मृतः ॥२८ ॥"
  },
  {
    "text": "चतुर्विंशत्यक्षरो यो मध्यमः स उदाहृतः ।\nषट्त्रिंशल्लघुवर्णो य उत्तमः सोऽभिधीयते ॥२९ ॥"
  },
  {
    "text": "सिंहं शार्दूलकं वापि मत्तेभं मृदुतां यथा ।\nनयन्ति प्राणिनस्तद्वत्प्राणापानौ सुसाधयेत् ॥३० ॥"
  },
  {
    "text": "पीडयन्ति मृगास्ते न लोकान्वश्यं गता नृप ।\nदहत्येनस्तथा वायुः संस्तब्धो न च तत्तनुम् ॥३१ ॥"
  },
  {
    "text": "यथा यथा नरः कश्चित्सोपानावलिमाक्रमेत् ।\nतथा तथा वशीकुर्यात्प्राणापानौ हि योगवित् ॥३२ ॥"
  },
  {
    "text": "पूरकं कुम्भकं चैव रेचकं च ततोऽभ्यसेत् ।\nअतीतानागतज्ञानी ततः स्याज्जगतीतले ॥३३ ॥"
  },
  {
    "text": "प्राणायामैर्द्वादशभिरुत्तमैर्धारणा मता ।\nयोगस्तु धारणे द्वे स्याद्योगीशस्ते सदाभ्यसेत् ॥३४ ॥"
  },
  {
    "text": "एवं यः कुरुते राजंस्त्रिकालज्ञः स जायते ।\nअनायासेन तस्य स्याद्वश्यं लोकत्रयं नृप ॥३५ ॥"
  },
  {
    "text": "ब्रह्मरूपं जगत्सर्वं पश्यति स्वान्तरात्मनि ।\nएवं योगश्च संन्यासः समानफलदायिनौ ॥३६ ॥"
  },
  {
    "text": "जन्तूनां हितकर्तारं कर्मणां फलदायिनम् ।\nमां ज्ञात्वा मुक्तिमाप्नोति त्रैलोक्यस्येश्वरं विभुम् ॥३७ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nवैधसंन्यासयोगो नाम चतुर्थोऽध्यायः ॥"
  },
  {
    "text": "५\n॥ पञ्चमोऽध्यायः ॥"
  },
  {
    "text": "॥ योगावृत्तिप्रशंसनः ॥"
  },
  {
    "text": "श्रीगजानन उवाच  -\nश्रौतस्मार्तानि कर्माणि फलं नेच्छन्समाचरेत् ।\nशस्तः स योगी राजेन्द्र अक्रियाद्योगमाश्रितात् ॥१ ॥"
  },
  {
    "text": "योगप्राप्त्यै महाबाहो हेतुः कर्मैव मे मतम् ।\nसिद्धियोगस्य संसिद्ध्यै हेतू शमदमौ मतौ ॥२ ॥"
  },
  {
    "text": "इन्द्रियार्थांश्च संकल्प्य कुर्वन्स्वस्य रिपुर्भवेत् ।\nएताननिच्छन्यः कुर्वन्सिद्धिं योगी स सिद्ध्यति ॥३ ॥"
  },
  {
    "text": "सुहृत्वे च रिपुत्वे च उद्धारे चैव बन्धने ।\nआत्मनैवात्मनि ह्यात्मा नात्मा भवति कश्चन ॥४ ॥"
  },
  {
    "text": "मानेऽपमाने दुःखे च सुखेऽसुहृदि साधुषु ।\nमित्रेऽमित्रेऽप्युदासीने द्वेष्ये लोष्ठे च काञ्चने ॥५ ॥"
  },
  {
    "text": "समो जितात्मा विज्ञानी ज्ञानीन्द्रियजयावहः ।\nअभ्यसेत्सततं योगं यदा युक्ततमो हि सः ॥६ ॥"
  },
  {
    "text": "तप्तः श्रान्तो व्याकुलो वा क्षुधितो व्यग्रचित्तकः ।\nकालेऽतिशीतेऽत्युष्णे वानिलाग्न्यम्बुसमाकुले ॥७ ॥"
  },
  {
    "text": "सध्वनावतिजीर्णे गोःस्थाने साग्नौ जलान्तिके ।\nकूपकूले श्मशाने च नद्यां भित्तौ च मर्मरे ॥८ ॥"
  },
  {
    "text": "चैत्ये सवल्मिके देशे पिशाचादिसमावृते ।\nनाभ्यसेद्योगविद्योगं योगध्यानपरायणः ॥९ ॥"
  },
  {
    "text": "स्मृतिलोपश्च मूकत्वं बाधिर्यं मन्दता ज्वरः ।\nजडता जायते सद्यो दोषाज्ञानाद्धि योगिनः ॥१० ॥"
  },
  {
    "text": "एते दोषाः परित्याज्या योगाभ्यसनशालिना ।\nअनादरे हि चैतेषां स्मृतिलोपादयो ध्रुवम् ॥११ ॥"
  },
  {
    "text": "नातिभुञ्जन्सदा योगी नाभुञ्जन्नातिनिद्रितः ।\nनातिजाग्रत्सिद्धिमेति भूप योगं सदाभ्यसन् ॥१२ ॥"
  },
  {
    "text": "संकल्पजांस्त्यजेत्कामान्नियताहारजागरः ।\nनियम्य खगणं बुद्ध्या विरमेत शनैः शनैः ॥१३ ॥"
  },
  {
    "text": "ततस्ततः कृषेदेतद्यत्र यत्रानुगच्छति ।\nधृत्यात्मवशगं कुर्याच्चित्तं चञ्चलमादृतः ॥१४ ॥"
  },
  {
    "text": "एवं कुर्वन्सदा योगी परां निर्वृतिमृच्छति ।\nविश्वस्मिन्निजमात्मानं विश्वं च स्वात्मनीक्षते ॥१५ ॥"
  },
  {
    "text": "योगेन यो मामुपैति तमुपैम्यहमादरात् ।\nमोचयामि न मुञ्चामि तमहं मां स न त्यजेत् ॥१६ ॥"
  },
  {
    "text": "सुखे सुखेतरे द्वेषे क्षुधि तोषे समस्तृषि ।\nआत्मसाम्येन भूतानि सर्वगं मां च वेत्ति यः ॥१७ ॥"
  },
  {
    "text": "जीवन्मुक्तः स योगीन्द्रः केवलं मयि संगतः ।\nब्रह्मादीनां च देवानां स वन्द्यः स्याज्जगत्रये ॥१८ ॥"
  },
  {
    "text": "वरेण्य उवाच -\nद्विविधोऽपि हि योगोऽयमसंभाव्यो हि मे मतः ।\nयतोऽन्तःकरणं दुष्टं चञ्चलं दुर्ग्रहं विभो ॥१९ ॥"
  },
  {
    "text": "श्रीगजानन उवाच -\nयो निग्रहं दुर्ग्रहस्य मनसः सम्प्रकल्पयेत् ।\nघटीयन्त्रसमादस्मान्मुक्तः संसृतिचक्रकात् ॥२० ॥"
  },
  {
    "text": "विषयैः क्रकचैरेतत्संसृष्टं चक्रकं दृढम् ।\nजनश्छेत्तुं न शक्नोति कर्मकीलः सुसंवृतम् ॥२१ ॥"
  },
  {
    "text": "अतिदुःखं च वैराग्यं भोगाद्वैतृष्ण्यमेव च ।\nगुरुप्रसादः सत्सङ्ग उपायास्तज्जये अमी ॥२२ ॥"
  },
  {
    "text": "अभ्यासाद्वा वशीकुर्यान्मनो योगस्य सिद्धये ।\nवरेण्य दुर्लभो योगो विनास्य मनसो जयात् ॥२३ ॥"
  },
  {
    "text": "वरेण्य उवाच -\nयोगभ्रष्टस्य को लोकः का गतिः किं फलं भवेत् ।\nविभो सर्वज्ञ मे छिन्धि संशयं बुद्धिचक्रभृत् ॥२४ ॥"
  },
  {
    "text": "श्रीगजानन उवाच -\nदिव्यदेहधरो योगाद्भ्रष्टः स्वर्भोगमुत्तमम् ।\nभुक्त्वा योगिकुले जन्म लभेच्छुद्धिमतां कुले ॥२५ ॥"
  },
  {
    "text": "पुनर्योगी भवत्येष संस्कारात्पूर्वकर्मजात् ।\nन हि पुण्यकृतां कश्चिन्नरकं प्रतिपद्यते ॥२६ ॥"
  },
  {
    "text": "ज्ञाननिष्ठात्तपोनिष्ठात्कर्मनिष्ठान्नराधिप ।\nश्रेष्ठो योगी श्रेष्ठतमो भक्तिमान्मयि तेषु यः ॥२७ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nयोगावृत्तिप्रशंसनो नाम पञ्चमोऽध्यायः ॥"
  },
  {
    "text": "६\n॥ षष्ठोऽध्यायः ॥"
  },
  {
    "text": "॥ बुद्धियोगः ॥"
  },
  {
    "text": "श्रीगजानन उवाच -\nईदृशं विद्धि मे तत्त्वं मद्गतेनान्तरात्मना ।\nयज्ज्ञात्वा मामसन्दिग्धं वेत्सि मोक्ष्यसि सर्वगम् ॥१ ॥"
  },
  {
    "text": "तत्तेऽहं श‍ृणु वक्ष्यामि लोकानां हितकाम्यया ।\nअस्ति ज्ञेयं यतो नान्यन्मुक्तेश्च साधनं नृप ॥२ ॥"
  },
  {
    "text": "ज्ञेया मत्प्रकृतिः पूर्वं ततः स्यां ज्ञानगोचरः ।\nततो विज्ञानसम्पत्तिर्मयि ज्ञाते नृणां भवेत् ॥३ ॥"
  },
  {
    "text": "क्वनलौ खमहङ्कारः कं चित्तं धीसमीरणौ ।\nरवीन्दू यागकृच्चैकादशधा प्रकृतिर्मम ॥४ ॥"
  },
  {
    "text": "अन्यां मत्प्रकृतिं वृद्धा मुनयः संगिरन्ति च ।\nतथा त्रिविष्टपं व्याप्तं जीवत्वं गतयानया ॥५ ॥"
  },
  {
    "text": "आभ्यामुत्पाद्यते सर्वं चराचरमयं जगत् ।\nसंगाद्विश्वस्य संभूतिः परित्राणं लयोऽप्यहम् ॥६ ॥"
  },
  {
    "text": "तत्त्वमेतन्निबोद्धुं मे यतते कश्चिदेव हि ।\nवर्णाश्रमवतां पुंसां पुरा चीर्णेन कर्मणा ॥७ ॥"
  },
  {
    "text": "साक्षात्करोति मां कश्चिद्यत्नवत्स्वपि तेषु च ।\nमत्तोऽन्यन्नेक्षते किंचिन्मयि सर्वं च वीक्षते ॥८ ॥"
  },
  {
    "text": "क्षितौ सुगन्धरूपेण तेजोरूपेण चाग्निषु ।\nप्रभारूपेण पूष्ण्यब्जे रसरूपेण चाप्सु च ॥९ ॥"
  },
  {
    "text": "धीतपोबलिनां चाहं धीस्तपोबलमेव च ।\nत्रिविधेषु विकारेषु मदुत्पन्नेष्वहं स्थितः ॥१० ॥"
  },
  {
    "text": "न मां विन्दति पापीयान्मायामोहितचेतनः ।\nत्रिविकारा मोहयति प्रकृतिर्मे जगत्त्रयम् ॥११ ॥"
  },
  {
    "text": "यो मे तत्त्वं विजानाति मोहं त्यजति सोऽखिलम् ।\nअनेकैर्जन्मभिश्चैवं ज्ञात्वा मां मुच्यते ततः ॥१२ ॥"
  },
  {
    "text": "अन्ये नानाविधान्देवान्भजन्ते तान्व्रजन्ति ते ।\nयथा यथा मतिं कृत्वा भजते मां जनोऽखिलः ॥१३ ॥"
  },
  {
    "text": "तथा तथास्य तं भावं पूरयाम्यहमेव तम् ।\nअहं सर्वं विजानामि मां न कश्चिद्विबुध्यते ॥१४ ॥"
  },
  {
    "text": "अव्यक्तं व्यक्तिमापन्नं न विदुः काममोहिताः ।\nनाहं प्रकाशतां यामि अज्ञानां पापकर्मणाम् ॥१५ ॥"
  },
  {
    "text": "यः स्मृत्वा त्यजति प्राणमन्ते मां श्रद्धयान्वितः ।\nस यात्यपुनरावृत्तिं प्रसादान्मम भूभुज ॥१६ ॥"
  },
  {
    "text": "यं यं देवं स्मरन्भक्त्या त्यजति स्वं कलेवरम् ।\nतत्तत्सालोक्यमायाति तत्तद्भक्त्या नराधिप ॥१७ ॥"
  },
  {
    "text": "अतश्चाहर्निशं भूप स्मर्तव्योऽनेकरूपवान् ।\nसर्वेषामप्यहं गम्यः स्रोतसामर्णवो यथा ॥१८ ॥"
  },
  {
    "text": "ब्रह्मविष्णुशिवेन्द्राद्याँल्लोकान्प्राप्य पुनः पतेत् ।\nयो मामुपैत्यसंदिग्धः पतनं तस्य न क्वचित् ॥१९ ॥"
  },
  {
    "text": "अनन्यशरणो यो मां भक्त्या भजति भूमिप ।\nयोगक्षेमौ च तस्याहं सर्वदा प्रतिपादये ॥२० ॥"
  },
  {
    "text": "द्विविधा गतिरुद्दिष्टा शुक्ला कृष्णा नृणां नृप ।\nएकया परमं ब्रह्म परया याति संसृतिम् ॥२१ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nबुद्धियोगो नाम षष्ठोऽध्यायः ॥"
  },
  {
    "text": "७\n॥ सप्तमोऽध्यायः ॥"
  },
  {
    "text": "॥ उपासना योगः ॥"
  },
  {
    "text": "वरेण्य उवाच -\nका शुक्ला गतिरुद्दिष्टा का च कृष्णा गजानन ।\nकिं ब्रह्म संसृतिः का मे वक्तुमर्हस्यनुग्रहात् ॥१ ॥"
  },
  {
    "text": "श्रीगजानन उवाच -\nअग्निर्ज्योतिरहः शुक्ला कर्मार्हमयनं गतिः ।\nचान्द्रं ज्योतिस्तथा धूमो रात्रिश्च दक्षिणायनम् ॥२ ॥"
  },
  {
    "text": "कृष्णैते ब्रह्मसंसृत्योरवाप्तेः कारणं गती ।\nदृश्यादृश्यमिदं सर्वं ब्रह्मैवेत्यवधारय ॥३ ॥"
  },
  {
    "text": "क्षरं पञ्चात्मकं विद्धि तदन्तरक्षरं स्मृतम् ।\nउभाभ्यां यदतिक्रान्तं शुद्धं विद्धि सनातनम् ॥४ ॥"
  },
  {
    "text": "अनेकजन्मसंभूतिः संसृतिः परिकीर्तिता ।\nसंसृतिं प्राप्नुवन्त्येते ये तु मां गणयन्ति न ॥५ ॥"
  },
  {
    "text": "ये मां सम्यगुपासन्ते परं ब्रह्म प्रयान्ति ते ।\nध्यानाद्यैरुपचारैर्मां तथा पञ्चामृतादिभिः ॥६ ॥"
  },
  {
    "text": "स्नानवस्त्राद्यलंकारसुगन्धधूपदीपकैः ।\nनैवेद्यैः फलतांबूलैर्दक्षिणाभिश्च योऽर्चयेत् ॥७ ॥"
  },
  {
    "text": "भक्त्यैकचेतसा चैव तस्येष्टं पूरयाम्यहम् ।\nएवं प्रतिदिनं भक्त्या मद्भक्तो मां समर्चयेत् ॥८ ॥"
  },
  {
    "text": "अथवा मानसीं पूजां कुर्वीत स्थिरचेतसा ।\nअथवा फलपत्राद्यैः पुष्पमूलजलादिभिः ॥९ ॥"
  },
  {
    "text": "पूजयेन्मां प्रयत्नेन तत्तदिष्टं फलं लभेत् ।\nत्रिविधास्वपि पूजासु श्रेयसी मानसी मता ॥१० ॥"
  },
  {
    "text": "साप्युत्तमा मता पूजानिच्छया या कृता मम ।\nब्रह्मचारी गृहस्थो वा वानप्रस्थो यतिश्च यः ॥११ ॥"
  },
  {
    "text": "एकां पूजां प्रकुर्वाणोऽप्यन्यो वा सिद्धिमृच्छति ।\nमदन्यदेवं यो भक्त्या द्विषन्मामन्यदेवताम् ॥१२ ॥"
  },
  {
    "text": "सोऽपि मामेव यजते परं त्वविधितो नृप ।\nयो ह्यन्यदेवतां मां च द्विषन्नन्यां समर्चयेत् ॥१३ ॥"
  },
  {
    "text": "याति कल्पसहस्रं स निरयान्दुःखभाक् सदा ।\nभूतशुद्धिं विधायादौ प्राणानां स्थापनं ततः ॥१४ ॥"
  },
  {
    "text": "आकृष्य चेतसो वृत्तिं ततो न्यासं उपक्रमेत् ।\nकृत्वान्तर्मातृकान्यासं बहिश्चाथ षडङ्गकम् ॥१५ ॥"
  },
  {
    "text": "न्यासं च मूलमन्त्रस्य ततो ध्यात्वा जपेन्मनुम् ।\nस्थिरचित्तो जपेन्मन्त्रं यथा गुरुमुखागतम् ॥१६ ॥"
  },
  {
    "text": "जपं निवेद्य देवाय स्तुत्वा स्तोत्रैरनेकधा ।\nएवं मां य उपासीत स लभेन्मोक्षमव्ययम् ॥१७ ॥"
  },
  {
    "text": "य उपासनया हीनो धिङ्नरो व्यर्थजन्मभाक् ।\nयज्ञोऽहमौषधं मन्रोऽग्निराज्यं च हविर्हुतम् ॥१८ ॥"
  },
  {
    "text": "ध्यानं ध्येयं स्तुतिं स्तोत्रं नतिर्भक्तिरुपासना ।\nत्रयीज्ञेयं पवित्रं च पितामहपितामहः ॥१९ ॥"
  },
  {
    "text": "ॐकारः पावनः साक्षी प्रभुर्मित्रं गतिर्लयः ।\nउत्पत्तिः पोषको बीजं शरणं वास एव च ॥२० ॥"
  },
  {
    "text": "असन्मृत्युः सदमृतमात्मा ब्रह्माहमेव च ।\nदानं होमस्तपो भक्तिर्जपः स्वाध्याय एव च ॥२१ ॥"
  },
  {
    "text": "यद्यत्करोति तत्सर्वं स मे मयि निवेदयेत् ।\nयोषितोऽथ दुराचाराः पापास्त्रैवर्णिकास्तथा ॥२२ ॥"
  },
  {
    "text": "मदाश्रया विमुच्यन्ते किं मद्भक्त्या द्विजादयः ।\nन विनश्यति मद्भक्तो ज्ञात्वेमा मद्विभूतयः ॥२३ ॥"
  },
  {
    "text": "प्रभवं मे विभूतिश्च न देवा ऋषयो विदुः ।\nनानाविभूतिभिरहं व्याप्य विश्वं प्रतिष्ठितः ॥२४ ॥"
  },
  {
    "text": "यद्यच्छ्रेष्ठतमं लोके स विभूतिर्निबोध मे ॥२५ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nउपासनायोगो नाम सप्तमोऽध्यायः ॥"
  },
  {
    "text": "८\n॥ अष्टमोऽध्यायः ॥"
  },
  {
    "text": "॥ विश्वरूपदर्शन ॥"
  },
  {
    "text": "वरेण्य उवाच -\nभगवन्नारदो मह्यं तव नाना विभूतयः ।\nउक्तवांस्ता अहं वेद न सर्वाः सोऽपि वेत्ति ताः ॥१ ॥"
  },
  {
    "text": "त्वमेव तत्त्वतः सर्वा वेत्सि ता द्विरदानन ।\nनिजं रूपमिदानीं मे व्यापकं चारु दर्शय ॥२ ॥"
  },
  {
    "text": "श्रीगजानन उवाच -\nएकस्मिन्मयि पश्य त्वं विश्वमेतच्चराचरम् ।\nनानाश्चर्याणि दिव्यानि पुराऽदृष्टानि केनचित् ॥३ ॥"
  },
  {
    "text": "ज्ञानचक्षुरहं तेऽद्य सृजामि स्वप्रभावतः ।\nचर्मचक्षुः कथं पश्येन्मां विभुं ह्यजमव्ययम् ॥४ ॥"
  },
  {
    "text": "क उवाच -\nततो राजा वरेण्यः स दिव्यचक्षुरवैक्षत ।\nईशितुः परमं रूपं गजास्यस्य महाद्भुतम् ॥५ ॥"
  },
  {
    "text": "असंख्यवक्त्रं ललितमसंख्यांघ्रिकरं महत् ।\nअनुलिप्तं सुगन्धेन दिव्यभूषाम्बरस्रजम् ॥६ ॥"
  },
  {
    "text": "असंख्यनयनं कोटिसूर्यरश्मिधृतायुधम् ।\nतद्वर्ष्मणि त्रयो लोका दृष्टास्तेन पृथग्विधाः ॥७ ॥"
  },
  {
    "text": "दृष्ट्वैश्वरं परं रूपं प्रणम्य स नृपोऽब्रवीत् ।\nवरेण्य उवाच -\nवीक्षेऽहं तव देहेऽस्मिन्देवानृषिगणान्पितॄन् ॥८ ॥"
  },
  {
    "text": "पातालानां समुद्राणां द्वीपानां चैव भूभृताम् ।\nमहर्षीणां सप्तकं च नानार्थैः संकुलं विभो ॥९ ॥"
  },
  {
    "text": "भुवोऽन्तरिक्षस्वर्गांश्च मनुष्योरगराक्षसान् ।\nब्रह्माविष्णुमहेशेन्द्रान्देवान्जन्तूननेकधा ॥१० ॥"
  },
  {
    "text": "अनाद्यनन्तं लोकादिमनन्तभुजशीर्षकम् ।\nप्रदीप्तानलसंकाशमप्रमेयं पुरातनम् ॥११ ॥"
  },
  {
    "text": "किरीटकुण्डलधरं दुर्निरीक्ष्यं मुदावहम् ।\nएतादृशं च वीक्षे त्वां विशालवक्षसं प्रभुम् ॥१२ ॥"
  },
  {
    "text": "सुरविद्याधरैर्यक्षैः किन्नरैर्मुनिमानुषैः ।\nनृत्यद्भिरप्सरोभिश्च गन्धर्वैर्गानतत्परैः ॥१३ ॥"
  },
  {
    "text": "वसुरुद्रादित्यगणैः सिद्धैः साध्यैर्मुदा युतैः ।\nसेव्यमानं महाभक्त्या वीक्ष्यमाणं सुविस्मितैः ॥१४ ॥"
  },
  {
    "text": "वेत्तारमक्षरं वेद्यं धर्मगोप्तारमीश्वरम् ।\nपातालानि दिशः स्वर्गान्भुवं व्याप्याऽखिलं स्थितम् ॥१५ ॥"
  },
  {
    "text": "भीता लोकास्तथा चाहमेवं त्वां वीक्ष्य रूपिणम् ।\nनानादंष्ट्राकरालं च नानाविद्याविशारदम् ॥१६ ॥"
  },
  {
    "text": "प्रलयानलदीप्तास्यं जटिलं च नभःस्पृशम् ।\nदृष्ट्वा गणेश ते रूपमहं भ्रान्त इवाभवम् ॥१७ ॥"
  },
  {
    "text": "देवा मनुष्यनागाद्याः खलास्त्वदुदरेशयाः ।\nनानायोनिभुजश्चान्ते त्वय्येव प्रविशन्ति च ॥१८ ॥"
  },
  {
    "text": "अब्धेरुत्पद्यमानास्ते यथाजीमूतबिन्दवः ।\nत्वमिन्द्रोऽग्निर्यमश्चैव निरृतिर्वरुणो मरुत् ॥१९ ॥"
  },
  {
    "text": "गुह्यकेशस्तथेशानः सोमः सूर्योऽखिलं जगत् ।\nनमामि त्वामतः स्वामिन्प्रसादं कुरु मेऽधुना ॥२० ॥"
  },
  {
    "text": "दर्शयस्व निजं रूपं सौम्यं यत्पूर्वमीक्षितम् ।\nको वेद लीलास्ते भूमन् क्रियमाणा निजेच्छया ॥२१ ॥"
  },
  {
    "text": "अनुग्रहान्मया दृष्टमैश्वरं रूपमीदृशम् ।\nज्ञानचक्षुर्यतो दत्तं प्रसन्नेन त्वया मम ॥२२ ॥"
  },
  {
    "text": "श्रीगजानन उवाच -\nनेदं रूपं महाबाहो मम पश्यन्त्ययोगिनः ।\nसनकाद्या नारदाद्याः पश्यन्ति मदनुग्रहात् ॥ २३ ॥"
  },
  {
    "text": "चतुर्वेदार्थतत्त्वज्ञाः सर्वशास्त्रविशारदाः ।\nयज्ञदानतपोनिष्ठा न मे रूपं विदन्ति ते ॥२४ ॥"
  },
  {
    "text": "शक्योऽहं वीक्षितुं ज्ञातुं प्रवेष्टुं भक्तिभावतः ।\nत्यज भीतिं च मोहं च पश्य मां सौम्यरूपिणम् ॥२५ ॥"
  },
  {
    "text": "मद्भक्तो मत्परः सर्वसंगहीनो मदर्थकृत् ।\nनिष्क्रोधः सर्वभूतेषु समो मामेति भूभुज ॥२६ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nविश्वरूपदर्शनो नामाष्टमोऽध्यायः ॥"
  },
  {
    "text": "९\n॥ नवमोऽध्यायः ॥"
  },
  {
    "text": "॥ क्षेत्रज्ञातृज्ञेयविवेकयोगः ॥"
  },
  {
    "text": "वरेण्य उवाच -\nअनन्यभावस्त्वां सम्यङ्मूर्तिमन्तमुपासते ।\nयोऽक्षरं परमव्यक्तं तयोः कस्ते मतोऽधिकः ॥१ ॥"
  },
  {
    "text": "असि त्वं सर्ववित्साक्षी भूतभावन ईश्वरः ।\nअतस्त्वां परिपृच्छामि वद मे कृपया विभो ॥२ ॥"
  },
  {
    "text": "श्रीगजानन उवाच -\nयो मां मूर्तिधरं भक्त्या मद्भक्तः परिसेवते ।\nस मे मान्योऽनन्यभक्तिर्नियुज्य हृदयं मयि ॥३ ॥"
  },
  {
    "text": "खगणं स्ववशं कृत्वाखिलभूतहितार्थकृत् ।\nध्येयमक्षरमव्यक्तं सर्वगं कूटगं स्थिरम् ॥४ ॥"
  },
  {
    "text": "सोऽपि मामेत्यनिर्देश्यं मत्परो य उपासते ।\nसंसारसागरादस्मादुद्धरामि तमप्यहम् ॥५ ॥"
  },
  {
    "text": "अव्यक्तोपासनाद्दुःखमधिकं तेन लभ्यते ।\nव्यक्तस्योपासनात्साध्यं तदेवाव्यक्तभक्तितः ॥६ ॥"
  },
  {
    "text": "भक्तिश्चैवादरश्चात्र कारणं परमं मतम् ।\nसर्वेषां विदुषां श्रेष्ठो ह्यकिंचिज्ज्ञोऽपि भक्तिमान् ॥७ ॥"
  },
  {
    "text": "भजन्भक्त्या विहीनो यः स चाण्डालोऽभिधीयते ।\nचाण्डालोऽपि भजन्भक्त्या ब्राह्मणेभ्योऽधिको मतः ॥८ ॥"
  },
  {
    "text": "शुकाद्याः सनकाद्याश्च पुरा मुक्ता हि भक्तितः ।\nभक्त्यैव मामनुप्राप्ता नारदाद्याश्चिरायुषः ॥९ ॥"
  },
  {
    "text": "अतो भक्त्या मयि मनो विधेहि बुद्धिमेव च ।\nभक्त्या यजस्व मां राजंस्ततो मामेव यास्यसि ॥१० ॥"
  },
  {
    "text": "असमर्थोऽर्पितुं स्वान्तं एवं मयि नराधिप ।\nअभ्यासेन चे योगेन ततो गन्तुं यतस्व माम् ॥११ ॥"
  },
  {
    "text": "तत्रापि त्वमशक्तश्चेत्कुरु कर्म मदर्पणम् ।\nमामनुग्रहतश्चैवं परां निर्वृतिमेष्यसि ॥१२ ॥"
  },
  {
    "text": "अथैतदप्यनुष्ठातुं न शक्तोऽसि तदा कुरु ।\nप्रयत्नतः फलत्यागं त्रिविधानां हि कर्मणाम् ॥१३ ॥"
  },
  {
    "text": "श्रेयसी बुद्धिरावृत्तेस्ततो ध्यानं परं मतम् ।\nततोऽखिलपरित्यागस्ततः शान्तिर्गरीयसी ॥१४ ॥"
  },
  {
    "text": "निरहंममताबुद्धिरद्वेषः शरणः समः ।\nलाभालाभे सुखे दुःखे मानामाने स मे प्रियः ॥१५ ॥"
  },
  {
    "text": "यं वीक्ष्य न भयं याति जनस्तस्मान्न च स्वयम् ।\nउद्वेगभीः कोपमुद्भीरहितो यः स मे प्रियः ॥१६ ॥"
  },
  {
    "text": "रिपौ मित्रेऽथ गर्हायां स्तुतौ शोके समः समुत् ।\nमौनी निश्चलधीभक्तिरसंगः स च मे प्रियः ॥१७ ॥"
  },
  {
    "text": "संशीलयति यश्चैनमुपदेशं मया कृतम् ।\nस वन्द्यः सर्वलोकेषु मुक्तात्मा मे प्रियः सदा ॥१८ ॥"
  },
  {
    "text": "अनिष्टाप्तौ च न द्वेष्टीष्टप्राप्तौ च न तुष्यति ।\nक्षेत्रतज्ज्ञौ च यो वेत्ति समे प्रियतमो भवेत् ॥१९ ॥"
  },
  {
    "text": "वरेण्य उवाच -\nकिं क्षेत्रं कश्च तद्वेत्ति किं तज्ज्ञानं गजानन ।\nएतदाचक्ष्व मह्यं त्वं पृच्छते करुणाम्बुधे ॥२० ॥"
  },
  {
    "text": "श्रीगजानन उवाच -\nपञ्च भूतानि तन्मात्राः पञ्च कर्मेन्द्रियाणि च ।\nअहंकारो मनो बुद्धिः पञ्च ज्ञानेन्द्रियाणि च ॥२१ ॥"
  },
  {
    "text": "इच्छाव्यक्तं धृतिद्वेषौ सुखदुःखे तथैव च ।\nचेतनासहितश्चायं समूहः क्षेत्रमुच्यते ॥२२ ॥"
  },
  {
    "text": "तज्ज्ञं त्वं विद्धि मां भूप सर्वान्तर्यामिणं विभुम् ।\nअयं समूहोऽहं चापि यज्ज्ञानविषयौ नृप ॥२३ ॥"
  },
  {
    "text": "आर्जवं गुरुशुश्रूषा विरक्तिश्चेन्द्रियार्थतः ।\nशौचं क्षान्तिरदम्भश्च जन्मादिदोषवीक्षणम् ॥२४ ॥"
  },
  {
    "text": "समदृष्टिर्दृढा भक्तिरेकान्तित्वं शमो दमः ।\nएतैर्यच्च युतं ज्ञानं तज्ज्ञानं विद्धि बाहुज ॥२५ ॥"
  },
  {
    "text": "तज्ज्ञानविषयं राजन्ब्रवीमि त्वं श‍ृणुष्व मे ।\nयज्ज्ञात्वैति च निर्वाणं मुक्त्वा संसृतिसागरम् ॥२६ ॥"
  },
  {
    "text": "यदनादीन्द्रियैर्हीनं गुणभुग्गुणवर्जितम् ।\nअव्यक्तं सदसद्भिन्नमिन्द्रियार्थावभासकम् ॥ २७ ॥"
  },
  {
    "text": "विश्वभृच्चाखिलव्यापि त्वेकं नानेव भासते ।\nबाह्याभ्यन्तरतः पूर्णमसंगं तमसः परम् ॥२८ ॥"
  },
  {
    "text": "दुर्ज्ञेयं चातिसूक्ष्मत्वाद्दीप्तानामपि भासकम् ।\nज्ञेयमेतादृशं विद्धि ज्ञानगम्यं पुरातनम् ॥२९ ॥"
  },
  {
    "text": "एतदेव परं ब्रह्म ज्ञेयमात्मा परोऽव्ययः ।\nगुणान्प्रकृतिजान्भुङ्क्ते पुरुषः प्रकृतेः परः ॥३० ॥"
  },
  {
    "text": "गुणैस्त्रिभिरियं देहे बध्नाति पुरुषं दृढम् ।\nयदा प्रकाशः शान्तिश्च वृद्धे सत्त्वं तदाधिकम् ॥३१ ॥"
  },
  {
    "text": "लोभोऽशमः स्पृहारम्भः कर्मणां रजसो गुणः ।\nमोहोऽप्रवृत्तिश्चाज्ञानं प्रमादस्तमसो गुणः ॥३२ ॥"
  },
  {
    "text": "सत्त्वाधिकः सुखं ज्ञानं कर्मसंगं रजोऽधिकः ।\nतमोऽधिकश्च लभते निद्रालस्यं सुखेतरत् ॥३३ ॥"
  },
  {
    "text": "एषु त्रिषु प्रवृद्धेषु मुक्तिसंसृतिदुर्गतीः ।\nप्रयान्ति मानवा राजंस्तस्मात्सत्त्वयुतो भव ॥३४ ॥"
  },
  {
    "text": "ततश्च सर्वभावेन भज त्वं मां नरेश्वर ।\nभक्त्या चाव्यभिचारिण्या सर्वत्रैव च संस्थितम् ॥३५ ॥"
  },
  {
    "text": "अग्नौ सूर्ये तथा सोमे यच्च तारासु संस्थितम् ।\nविदुषि ब्राह्मणे तेजो विद्धि तन्मामकं नृप ॥३६ ॥"
  },
  {
    "text": "अहमेवाखिलं विश्वं सृजामि विसृजामि च ।\nऔषधीस्तेजसा सर्वा विश्वं चाप्याययाम्यहम् ॥३७ ॥"
  },
  {
    "text": "सर्वेन्द्रियाण्यधिष्ठाय जाठरं च धनंजयम् ।\nभुनज्मि चाखिलान्भोगान्पुण्यपापविवर्जितः ॥३८ ॥"
  },
  {
    "text": "अहं विष्णुश्च रुद्रश्च ब्रह्मा गौरी गणेश्वरः ।\nइन्द्राद्या लोकपालाश्च ममैवांशसमुद्भवाः ॥३९ ॥"
  },
  {
    "text": "येन येन हि रूपेण जनो मां पर्युपासते ।\nतथा तथा दर्शयामि तस्मै रूपं सुभक्तितः ॥४० ॥"
  },
  {
    "text": "इति क्षेत्रं तथा ज्ञाता ज्ञानं ज्ञेयं मयेरितम् ।\nअखिलं भूपते सम्यगुपपन्नाय पृच्छते ॥४१ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nक्षेत्रज्ञातृज्ञेयविवेकयोगो नाम नवमोऽध्यायः ॥"
  },
  {
    "text": "१०\n॥ दशमोऽध्यायः ॥"
  },
  {
    "text": "॥ उपदेशयोगः ॥"
  },
  {
    "text": "श्रीगजानन उवाच -\nदैव्यासुरी राक्षसी च प्रकृतिस्त्रिविधा नृणाम् ।\nतासां फलानि चिन्हानि संक्षेपात्तेऽधुना ब्रुवे ॥१ ॥"
  },
  {
    "text": "आद्या संसाधयेन्मुक्तिं द्वे परे बन्धनं नृप ।\nचिन्हं ब्रवीमि चाद्यायास्तन्मे निगदतः श‍ृणु ॥२ ॥"
  },
  {
    "text": "अपैशून्यं दयाऽक्रोधश्चापल्यं धृतिरार्जवम् ।\nतेजोऽभयमहिंसा च क्षमा शौचममानिता ॥३ ॥"
  },
  {
    "text": "इत्यादि चिन्हमाद्याया आसुर्याः श‍ृणु सांप्रतम् ।\nअतिवादोऽभिमानश्च दर्पो ज्ञानं सकोपता ॥४ ॥"
  },
  {
    "text": "आसुर्या एवमाद्यानि चिन्हानि प्रकृतेर्नृप ।\nनिष्ठुरत्वं मदो मोहोऽहंकारो गर्व एव च ॥५ ॥"
  },
  {
    "text": "द्वेषो हिंसाऽदया क्रोध औद्धत्यं दुर्विनीतता ।\nआभिचारिककर्तृत्वं क्रूरकर्मरतिस्तथा ॥६ ॥"
  },
  {
    "text": "अविश्वासः सतां वाक्येऽशुचित्वं कर्महीनता ।\nनिन्दकत्वं च वेदानां भक्तानामसुरद्विषाम् ॥७ ॥"
  },
  {
    "text": "मुनिश्रोत्रियविप्राणां तथा स्मृतिपुराणयोः ।\nपाखण्डवाक्ये विश्वासः संगतिर्मलिनान्मनाम् ॥८ ॥"
  },
  {
    "text": "सदम्भकर्मकर्तृत्वं स्पृहा च परवस्तुषु ।\nअनेककामनावत्त्वं सर्वदाऽनृतभाषणम् ॥९ ॥"
  },
  {
    "text": "परोत्कर्षासहिष्णुत्वं परकृत्यपराहतिः ।\nइत्याद्या बहवश्चान्ये राक्षस्याः प्रकृतेर्गुणाः ॥१० ॥"
  },
  {
    "text": "पृथिव्यां स्वर्गलोके च परिवृत्य वसन्ति ते ।\nमद्भक्तिरहिता लोका राक्षसीं प्रकृतिं श्रिताः ॥११ ॥"
  },
  {
    "text": "तामसीं ये श्रिता राजन्यान्ति ते रौरवं ध्रुवम् ।\nअनिर्वाच्यं च ते दुःखं भुञ्जते तत्र संस्थिताः ॥१२ ।\nदैवान्निःसृत्य नरकाज्जायन्ते भुवि कुब्जकाः ।\nजात्यन्धाः पङ्गवो दीना हीनजातिषु ते नृप ॥१३ ॥"
  },
  {
    "text": "पुनः पापसमाचारा मय्यभक्ताः पतन्ति ते ।\nउत्पतन्ति हि मद्भक्ता यां कांचिद्योनिमाश्रिताः ॥१४ ॥"
  },
  {
    "text": "लभन्ते स्वर्गतिं यज्ञैरन्यैर्धर्मश्च भूमिप ।\nसुलभास्ताः सकामानां मयि भक्तिः सुदुर्लभा ॥१५ ॥"
  },
  {
    "text": "विमूढा मोहजालेन बद्धाः स्वेन च कर्मणा ।\nअहं हन्ता अहं कर्ता अहं भोक्तेति वादिनः ॥१६ ॥"
  },
  {
    "text": "अहमेवेश्वरः शास्ता अहं वेत्ता अहं सुखी ।\nएतादृशी मतिर्नॄणामधः पातयतीह तान् ॥१७ ॥"
  },
  {
    "text": "तस्मादेतत्समुत्सृज्य दैवीं प्रकृतिमाश्रय ।\nभक्तिं कुरु मदीयां त्वमनिशं दृढचेतसा ॥१८ ॥"
  },
  {
    "text": "सापि भक्तिस्त्रिधा राजन्सात्त्विकी राजसीतरा ।\nयद्देवान्भजते भक्त्या सात्त्विकी सा मता शुभा ॥१९ ॥"
  },
  {
    "text": "राजसी सा तु विज्ञेया भक्तिर्जन्ममृतिप्रदा ।\nयद्यक्षांश्चैव रक्षांसि यजन्ते सर्वभावतः ॥२० ॥"
  },
  {
    "text": "वेदेनाविहितं क्रूरं साहंकारं सदम्भकम् ।\nभजन्ते प्रेतभूतादीन्कर्म कुर्वन्ति कामुकम् ॥२१ ॥"
  },
  {
    "text": "शोषयन्तो निजं देहमन्तःस्थं मां दृढाग्रहाः ।\nतामस्येतादृशी भक्तिर्नृणां सा निरयप्रदा ॥२२ ॥"
  },
  {
    "text": "कामो लोभस्तथा क्रोधो दम्भश्चत्वार इत्यमी ।\nमहाद्वाराणि वीचीनां तस्मादेतांस्तु वर्जयेत् ॥२३ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nउपदेशयोगो नाम दशमोऽध्यायः ॥"
  },
  {
    "text": "११\n॥ एकादशोऽध्यायः ॥"
  },
  {
    "text": "॥ त्रिविधवस्तुविवेकनिरूपणम् ॥"
  },
  {
    "text": "श्रीगजानन उवाच -\nतपोऽपि त्रिविधं राजन्कायिकादिप्रभेदतः ।\nऋजुतार्जवशौचानि ब्रह्मचर्यमहिंसनम् ॥१ ॥"
  },
  {
    "text": "गुरुविज्ञद्विजातीनां पूजनं चासुरद्विषाम् ।\nस्वधर्मपालनं नित्यं कायिकं तप ईदृशम् ॥२ ॥"
  },
  {
    "text": "मर्मास्पृक्च प्रियं वाक्यमनुद्वेगं हितं ऋतम् ।\nअधीतिर्वेदशास्त्राणां वाचिकं तप ईदृशम् ॥३ ॥"
  },
  {
    "text": "अन्तःप्रसादः शान्तत्वं मौनमिन्द्रियनिग्रहः ।\nनिर्मलाशयता नित्यं मानसं तप ईदृशम् ॥४ ॥"
  },
  {
    "text": "अकामतः श्रद्धया च यत्तपः सात्त्विकं च तत् ।\nऋध्यै सत्कारपूजार्थं सदम्भं राजसं तपः ॥५ ॥"
  },
  {
    "text": "तदस्थिरं जन्ममृती प्रयच्छति न संशयः ।\nपरात्मपीडकं यच्च तपस्तामसमुच्यते ॥६ ॥"
  },
  {
    "text": "विधिवाक्यप्रमाणार्थं सत्पात्रे देशकालतः ।\nश्रद्धया दीयमानं यद्दानं तत्सात्त्विकं मतम् ॥७ ॥"
  },
  {
    "text": "उपकारं फलं वापि काङ्क्षद्भिर्दीयते नरैः ।\nक्लेशतो दीयमानं वा भक्त्या राजसमुच्यते ॥८ ॥"
  },
  {
    "text": "अकालदेशतोऽपात्रेऽवज्ञया दीयते तु यत् ।\nअसत्काराच्च यद्दत्तं तद्दानं तामसं स्मृतम् ॥९ ॥"
  },
  {
    "text": "ज्ञानं च त्रिविधं राजन् श‍ृणुष्व स्थिरचेतसा ।\nत्रिधा कर्म च कर्तारं ब्रवीमि ते प्रसंगतः ॥१० ॥"
  },
  {
    "text": "नानाविधेषु भूतेषु मामेकं वीक्षते तु यः ।\nनाशवत्सु च नित्यं मां तज्ज्ञानं सात्विकं नृप ॥११ ॥"
  },
  {
    "text": "तेषु वेत्ति पृथग्भूतं विविधं भावमाश्रितः ।\nमामव्ययं च तज्ज्ञानं राजसं परिकीर्तितम् ॥१२ ॥"
  },
  {
    "text": "हेतुहीनमसत्यं च देहात्मविषयं च यत् ।\nअसदल्पार्थविषयं तामसं ज्ञानमुच्यते ॥१३ ॥"
  },
  {
    "text": "भेदतस्त्रिविधं कर्म विद्धि राजन्मयेरितम् ।\nकामनाद्वेषदम्भैर्यद्रहितं नित्यकर्म यत् ॥१४ ॥"
  },
  {
    "text": "कृतं विना फलेच्छां यत्कर्म सात्त्विकमुच्यते ।\nयद्बहुक्लेशतः कर्म कृतं यच्च फलेच्छया ॥१५ ॥"
  },
  {
    "text": "क्रियमाणं नृभिर्दम्भात्कर्म राजसमुच्यते ।\nअनपेक्ष्य स्वशक्तिं यदर्थक्षयकरं च यत् ॥१६ ॥"
  },
  {
    "text": "अज्ञानात्क्रियमाणं यत्कर्म तामसमीरितम् ।\nकर्तारं त्रिविधं विद्धि कथ्यमानं मया नृप ॥१७ ॥"
  },
  {
    "text": "धैर्योत्साही समोऽसिद्धौ सिद्धौ चाविक्रियस्तु यः ।\nअहंकारविमुक्तो यः स कर्ता सात्त्विको नृप ॥१८ ॥"
  },
  {
    "text": "कुर्वन्हर्षं च शोकं च हिंसां फलस्पृहां च यः ।\nअशुचिर्लुब्धको यश्च राजसोऽसौ निगद्यते ॥१९ ॥"
  },
  {
    "text": "प्रमादाज्ञानसहितः परोच्छेदपरः शठः ।\nअलसस्तर्कवान्यस्तु कर्तासौ तामसो मतः ॥२० ॥"
  },
  {
    "text": "सुखं च त्रिविधं राजन्दुःखं च क्रमतः श‍ृणु ।\nसात्त्विकं राजसं चैव तामसं च मयोच्यते ॥२१ ॥"
  },
  {
    "text": "विषवद्भासते पूर्वं दुःखस्यान्तकरं च यत् ।\nइष्यमानं तथाऽऽवृत्त्या यदन्तेऽमृतवद्भवेत् ॥२२ ॥"
  },
  {
    "text": "प्रसादात्स्वस्य बुद्धेर्यत्सात्त्विकं सुखमीरितम् ।\nविषयाणां तु यो भोगो भासतेऽमृतवत्पुरा ॥२३ ॥"
  },
  {
    "text": "हालाहलमिवान्ते यद्राजसं सुखमीरितम् ।\nतन्द्रिप्रमादसंभूतमालस्यप्रभवं च यत् ॥२४ ॥"
  },
  {
    "text": "सर्वदा मोहकं स्वस्य सुखं तामसमीदृशम् ।\nन तदस्ति यदेतैर्यन्मुक्तं स्यात्त्रिविधैर्गुणैः ॥२५ ॥"
  },
  {
    "text": "राजन्ब्रह्मापि त्रिविधमोंतत्सदिति भेदतः ।\nत्रिलोकेषु त्रिधा भूतमखिलं भूप वर्तते ॥२६ ॥"
  },
  {
    "text": "ब्रह्मक्षत्रियविट्शूद्राः स्वभावाद्भिन्नकर्मिणः ।\nतानि तेषां तु कर्माणि संक्षेपात्तेऽधुना वदे ॥२७ ॥"
  },
  {
    "text": "अन्तर्बाह्येन्द्रियाणां च वश्यत्वमार्जवं क्षमा ।\nनानातपांसि शौचं च द्विविधं ज्ञानमात्मनः ॥२८ ॥"
  },
  {
    "text": "वेदशास्त्रपुराणानां स्मृतीनां ज्ञानमेव च ।\nअनुष्ठानं तदर्थानां कर्म ब्राह्ममुदाहृतम् ॥२९ ॥"
  },
  {
    "text": "दार्ढ्यं शौर्यं च दाक्ष्यं च युद्धे पृष्ठाप्रदर्शनम् ।\nशरण्यपालनं दानं धृतिस्तेजः स्वभावजम् ॥३० ॥"
  },
  {
    "text": "प्रभुता मन औनत्यं सुनीतिर्लोकपालनम् ।\nपञ्चकर्माधिकारित्वं क्षात्रं कर्म समीरितम् ॥३१ ॥"
  },
  {
    "text": "नानावस्तुक्रयो भूमेः कर्षणं रक्षणं गवाम् ।\nत्रिधा कर्माधिकारित्वं वैश्यकर्म समीरितम् ॥३२ ॥"
  },
  {
    "text": "दानं द्विजानां शुश्रूषा सर्वदा शिवसेवनम् ।\nएतादृशं नरव्याघ्र कर्म शौद्रमुदीरितम् ॥३३ ॥"
  },
  {
    "text": "स्वस्वकर्मरता एते मय्यर्प्याखिलकारिणः ।\nमत्प्रसादात्स्थिरं स्थानं यान्ति ते परमं नृप ॥ ३४॥"
  },
  {
    "text": "इति ते कथितो राजन्प्रसादाद्योगौत्तमः ।\nसांगोपांगः सविस्तारोऽनादिसिद्धो मया प्रिय ॥ ३५ ॥"
  },
  {
    "text": "युङ्क्ष्व योगं मयाख्यातं नाख्यातं कस्यचिन्नृप ।\nगोपयैनं ततः सिद्धिं परां यास्यस्यनुत्तमाम् ॥३६ ॥"
  },
  {
    "text": "व्यास उवाच -\nइति तस्य वचः श्रुत्वा प्रसन्नस्य महात्मनः ।\nगणेशस्य वरेण्यः स चकार च यथोदितम् ॥३७ ॥"
  },
  {
    "text": "त्यक्त्वा राज्यं कुटुम्बं च कान्तारं प्रययौ रयात् ।\nउपदिष्टं यथा योगमास्थाय मुक्तिमाप्नवान् ॥३८ ॥"
  },
  {
    "text": "इमं गोप्यतमं योगं श‍ृणोति श्रद्धया तु यः ।\nसोऽपि कैवल्यमाप्नोति यथा योगी तथैव सः ॥३९ ॥"
  },
  {
    "text": "य इमं श्रावयेद्योगं कृत्वा स्वार्थं सुबुद्धिमान् ।\nयथा योगी तथा सोऽपि परं निर्वाणमृच्छति ॥४० ॥"
  },
  {
    "text": "यो गीतां सम्यगभ्यस्य ज्ञात्वा चार्थं गुरोर्मुखात् ।\nकृत्वा पूजां गणेशस्य प्रत्यहं पठते तु यः ॥४१ ॥"
  },
  {
    "text": "एककालं द्विकालं वा त्रिकालं वापि यः पठेत् ।\nब्रह्मीभूतस्य तस्यापि दर्शनान्मुच्यते नरः ॥४२ ॥"
  },
  {
    "text": "न यज्ञैर्न व्रतैर्दानैर्नाग्निहोत्रैर्महाधनैः ।\nन वेदैः सम्यगभ्यस्तैः सहाङ्गकैः ॥४३ ॥"
  },
  {
    "text": "पुराणश्रवणैर्नैव न शास्त्रैः साधुचिन्तितैः ।\nप्राप्यते ब्रह्म परममनया प्राप्यते नरैः ॥४४ ॥"
  },
  {
    "text": "ब्रह्मघ्नो मद्यपः स्तेयी गुरुतल्पगमोऽपि यः ।\nचतुर्णां यस्तु संसर्गी महापातककारिणाम् ॥४५ ॥"
  },
  {
    "text": "स्त्रीहिंसागोवधादीनां कर्तारो ये च पापिनः ।\nते सर्वे प्रतिमुच्यन्ते गीतामेतां पठन्ति चेत् ॥४६ ॥"
  },
  {
    "text": "यः पठेत्प्रयतो नित्यं स गणेशो न संशयः ।\nचतुर्थ्यां यः पठेद्भक्त्या सोऽपि मोक्षाय कल्पते ॥४७ ॥"
  },
  {
    "text": "तत्तत्क्षेत्रं समासाद्य स्नात्वाभ्यर्च्य गजाननम् ।\nसकृद्गीतां पठन्भक्त्या ब्रह्मभूयाय कल्पते ॥४८ ॥"
  },
  {
    "text": "भाद्रे मासे सिते पक्षे चतुर्थ्यां भक्तिमान्नरः ।\nकृत्वा महीमयीं मूर्तिं गणेशस्य चतुर्भुजाम् ॥४९ ॥"
  },
  {
    "text": "सवाहनां सायुधां च समभ्यर्च्य यथाविधि ।\nयः पठेत्सप्तकृत्वस्तु गीतामेतां प्रयत्नतः ॥५० ॥"
  },
  {
    "text": "ददाति तस्य सन्तुष्टो गणेशो भोगमुत्तमम् ।\nपुत्रान्पौत्रान्धनं धान्यं पशुरत्नादिसम्पदः ॥५१ ॥"
  },
  {
    "text": "विद्यार्थिनो भवेद्विद्या सुखार्थी सुखमाप्नुयात् ।\nकामानन्याँल्लभेत्कामी मुक्तिमन्ते प्रयान्ति ते ॥५२ ॥"
  },
  {
    "text": "इति श्रीमद्गणेशगीतासूपनिषदर्थगर्भासु\nयोगामृतार्थशास्त्रे\nश्रीगणेशपुराणे उत्तरखण्डे गजाननवरेण्यसंवादे\nत्रिविधवस्तुविवेकनिरूपणं नाम एकादशोऽध्यायः ॥"
  },
  {
    "text": "॥ इति गणेश गीता समाप्ता ॥"
  }
]
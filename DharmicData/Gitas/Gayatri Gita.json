[
  {
    "text": "गायत्री गीता"
  },
  {
    "text": "ओमित्येव सुनामधेयमनघं विश्वात्मनो ब्रह्मणः\nसर्वेष्वेव हि तस्य नामसु वसोरेतत्प्रधानं मतम् ॥ \nयं वेदा निगदन्ति न्यायनिरतं श्रीसच्चिदानन्दकं\nलोकेशं समदर्शिनं नियमनं चाकारहीनं प्रभुम् ॥ १॥"
  },
  {
    "text": "भूर्वै प्राण इति ब्रुवन्ति मुनयो वेदान्तपारं गताः\nप्राणः सर्वविचेतनेषु प्रसृतः सामान्यरूपेण च ।\nएतेनैव विसिद्ध्यते हि सकलं नूनं समानं जगत् ।\nद्रष्टव्यः सकलेषु जन्तुषु जनैर्नित्यं ह्यसुश्चात्मवत् ॥ २॥"
  },
  {
    "text": "भुवर्नाशो लोके सकलविपदां वै निगदितः\nकृतं कार्यं कर्तव्यमिति मनसा चास्य करणं ।\nफलाशां मर्त्या ये विदधति न वै कर्मनिरताः\nलभन्ते नित्यं ते जगति हि प्रसादं सुमनसाम् ॥ ३॥"
  },
  {
    "text": "स्वरेषो वै शब्दो निगदति मनःस्थैर्यकरणं\nतथा सौख्यं स्वास्थ्यं ह्युपदिशति चित्तस्य चलतः ।\nनिमग्नत्वं सत्यव्रतसरसि चाचक्षति उत ।\nत्रिधां शान्तिं ह्येतां भुवि च लभते संयमरतः ॥ ४॥"
  },
  {
    "text": "ततो वै निष्पत्तिः स भुवि मतिमान् पण्डितवरः\nविजानन् गुह्यं यो मरणजीवनयोस्तदखिलम् ।\nअनन्ते संसारे विचरति भयासक्तिरहित-\nस्तथा निर्माणं वै निजगतिविधीनां प्रकुरुते ॥ ५॥"
  },
  {
    "text": "सवितुस्तु पदं वितनोति ध्रुवं\n       मनुजो बलवान् सवितेव भवेत् ।\nविषया अनुभूतिपरिस्थितय-\n       स्तु सदात्मन एव गणेदिति सः ॥ ६॥"
  },
  {
    "text": "वरेण्यञ्चैतद्वै प्रकटयति श्रेष्ठत्वमनिशं\nसदा पश्येच्छ्रेष्ठं मननपि श्रेष्ठस्य विदधेत् ।\nतथा लोके श्रेष्ठं सरलमनसा कर्म च भजेत्\nतदित्थं श्रेष्ठत्वं व्रजति मनुजः शोभितगुणैः ॥ ७॥"
  },
  {
    "text": "भर्गो व्याहरते पदं हि नितरां लोकः सुलोको भवेत्\nपापे पाप-विनाशने त्वविरतं दत्तावधानो वसेत् ।\nदृष्ट्वा दुष्कृतिदुर्विपाक-निचयं तेभ्यो जुगुप्सेद्धि च\nतन्नाशाय विधीयतां च सततं सङ्घर्षमेभिः सह ॥ ८॥"
  },
  {
    "text": "देवस्येति तु व्याकरोत्यमरतां मर्त्योऽपि सम्प्राप्यते\nदेवानामिव शुद्धदृष्टिकरणात् सेवोपचाराद् भुवि ।\nनिःस्वार्थं परमार्थ-कर्मकरणात् दीनाय दानात्तथा\nबाह्याभ्यन्तरमस्य देवभुवनं संसृज्यते चैव हि ॥ ९॥"
  },
  {
    "text": "धीमहि सर्वविधं शुचिमेव\n       शक्तिचय वयमितुपदिष्टाः ।\nनो मनुजो लभते सुखशान्ति-\n       मनेन विनेति वदन्ति हि वेदाः ॥ १०॥"
  },
  {
    "text": "धियो मत्योन्मथ्यागमनिगममन्त्रान् सुमतिमान्\nविजानीयात्तत्त्वं विमलनवनीतं परमिव ।\nयतोऽस्मिन् लोके वै संशयगत-विचार-स्थलशते\nमतिः शुद्धैवाच्छा प्रकटयति सत्यं सुमनसे ॥ ११॥"
  },
  {
    "text": "योनो वास्ति तु शक्तिसाधनचयो न्यूनाधिकश्चाथवा\nभागं न्यूनतमं हि तस्य विदधेमात्मप्रसादाय च ।\nयत्पश्चादवशिष्टभागमखिलं त्यक्त्वा फलाशं हृदि\nतद्धीनेष्वभिलाषवत्सु वितरेद् ये शक्तिहीनाः स्वयम् ॥ १२॥"
  },
  {
    "text": "प्रचोदयात् स्वं त्वितरांश्च मानवान्\n       नरः प्रयाणाय च सत्यवर्त्मनि ।\nकृतं हि कर्माखिलमित्थमङ्गिना\n       वदन्ति धर्मं इति हि विपश्चितः ॥ १३॥"
  },
  {
    "text": "गायत्री-गीतां ह्येतां यो नरो वेत्ति तत्त्वतः ।\nस मुक्त्वा सर्वदुःखेभ्यः सदानन्दे निमज्जति ॥ १४॥"
  }
]
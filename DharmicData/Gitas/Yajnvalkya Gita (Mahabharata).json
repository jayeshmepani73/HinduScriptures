[
  {
    "text": "युधिष्ठिर उवाच ।\nधर्माधर्मविमुक्तं यद्विमुक्तं सर्वसंश्रयात् ।\nजन्ममृत्युविमुक्तं च विमुक्तं पुण्यपापयोः ॥ १॥"
  },
  {
    "text": "यच्छिवं नित्यमभयं नित्यं चाक्षरमव्ययम् ।\nशुचि नित्यमनायासं तद्भवान्वक्तुमर्हति ॥ २॥"
  },
  {
    "text": "भीष्म उवाच ।\nअत्र ते वर्तयिष्येऽहमितिहासं पुरातनम् ।\nयाज्ञवल्क्यस्य संवादं जनकस्य च भारत ॥ ३॥"
  },
  {
    "text": "याज्ञवल्क्यमृषिश्रेष्ठं दैवरातिर्महायशाः ।\nपप्रच्छ जनको राजा प्रश्नं प्रश्नविदां वरः ॥ ४॥"
  },
  {
    "text": "कतीन्द्रियाणि विप्रर्षे कति प्रकृतयः स्मृताः ।\nकिमव्यक्तं परं ब्रह्म तस्माच्च परतस्तु किम् ॥ ५॥"
  },
  {
    "text": "प्रभवं चाप्ययं चैव कालसङ्ख्यां तथैव च ।\nवक्तुमर्हसि विप्रेन्द्र त्वदनुग्रहकाङ्क्षिणः ॥ ६॥"
  },
  {
    "text": "अज्ञानात्परिपृच्छामि त्वं हि ज्ञानमयो निधिः ।\nतदहं श्रोतुमिच्छामि सर्वमेतदसंशयम् ॥ ७॥"
  },
  {
    "text": "याज्ञवल्क्य उवाच ।\nश्रूयतामवनीपाल यदेतदनुपृच्छसि ।\nयोगानां परमं ज्ञानं साङ्ख्यानां च विशेषतः ॥ ८॥"
  },
  {
    "text": "न तवाविदितं किञ्चिन्मां तु जिज्ञासते भवान् ।\nपृष्टेन चापि वक्तव्यमेष धर्मः सनातनः ॥ ९॥"
  },
  {
    "text": "अष्टौ प्रकृतयः प्रोक्ता विकाराश्चापि षोडश ।\nअथ सप्त तु व्यक्तानि प्राहुरध्यात्मचिन्तकाः ॥ १०॥"
  },
  {
    "text": "अव्यक्तं च महांश्चैव तथाहङ्कार एव च ।\nपृथिवी वायुराकाशमापो ज्योतिश्च पञ्चमम् ॥ ११॥"
  },
  {
    "text": "एताः प्रकृतयस्त्वष्टौ विकारानपि मे श‍ृणु ।\nश्रोत्रं त्वक्चैव चक्षुश्च जिह्वा घ्राणं च पञ्चमम् ॥ १२॥"
  },
  {
    "text": "शब्दस्पर्शौ च रूपं च रसो गन्धस्तथैव च ।\nवाक्च हस्तौ च पादौ च पायुर्मेढ्रं तथैव च ॥ १३॥"
  },
  {
    "text": "एते विशेषा राजेन्द्र महाभूतेषु पञ्चसु ।\nबुद्धीन्द्रियाण्यथैतानि सविशेषाणि मैथिल ॥ १४॥"
  },
  {
    "text": "मनः षोडशकं प्राहुरध्यात्मगतिचिन्तकाः ।\nत्वं चैवान्ये च विद्वांसस्तत्त्वबुद्धिविशारदाः ॥ १५॥"
  },
  {
    "text": "अव्यक्ताच्च महानात्मा समुत्पद्यति पार्थिव ।\nप्रथमं सर्गमित्येतदाहुः प्राधानिकं बुधाः ॥ १६॥"
  },
  {
    "text": "महतश्चाप्यहङ्कार उत्पद्यति नराधिप ।\nद्वितीयं सर्गमित्याहुरेतद्बुद्ध्यात्मकं स्मृतम् ॥ १७॥"
  },
  {
    "text": "अहङ्काराच्च सम्भूतं मनो भूतगुणात्मकम् ।\nतृतीयः सर्ग इत्येष आहङ्कारिक उच्यते ॥ १८॥"
  },
  {
    "text": "मनसस्तु समुद्भूता महाभूता नराधिप ।\nचतुर्थं सर्गमित्येतन्मानसं परिचक्षते ॥ १९॥"
  },
  {
    "text": "शब्दः स्पर्शश्च रूपं च रसो गन्धस्तथैव च ।\nपञ्चमं सर्गमित्याहुर्भौतिकं भूतचिन्तकाः ॥ २०॥"
  },
  {
    "text": "श्रोत्रं त्वक्चैव चक्षुश्च जिह्वा घ्राणं च पञ्चमम् ।\nसर्गं तु षष्ठमित्याहुर्बहुचिन्तात्मकं स्मृतम् ॥ २१॥"
  },
  {
    "text": "अधः श्रोत्रेन्द्रियग्राम उत्पद्यति नराधिप ।\nसप्तमं सर्गमित्याहुरेतदैन्द्रियकं स्मृतम् ॥ २२॥"
  },
  {
    "text": "ऊर्ध्वस्रोतस्तथा तिर्यगुत्पद्यति नराधिप ।\nअष्टमं सर्गमित्याहुरेतदार्जवकं बुधाः ॥ २३॥"
  },
  {
    "text": "तिर्यक्स्रोतस्त्वधःस्रोत उत्पद्यति नराधिप ।\nनवमं सर्गमित्याहुरेतदार्जवकं बुधाः ॥ २४॥"
  },
  {
    "text": "एतानि नव सर्गाणि तत्त्वानि च नराधिप ।\nचतुर्विंशतिरुक्तानि यथा श्रुतिनिदर्शनात् ॥ २५॥"
  },
  {
    "text": "अत ऊर्ध्वं महाराज गुणस्यैतस्य तत्त्वतः ।\nमहात्मभिरनुप्रोक्तां कालसङ्ख्यां निबोध मे ॥ २६॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे दशाधिकत्रिशततमोऽध्यायः ।"
  },
  {
    "text": "३११/२९९"
  },
  {
    "text": "याज्ञवल्क्य उवाच ।\nअव्यक्तस्य नरश्रेष्ठ कालसङ्ख्यां निबोध मे ।\nपञ्च कल्पसहस्राणि द्विगुणान्यहरुच्यते ॥ १॥"
  },
  {
    "text": "रात्रिरेतावती चास्य प्रतिबुद्धो नराधिप ।\nसृजत्योषधिमेवाग्रे जीवनं सर्वदेहिनाम् ॥ २॥"
  },
  {
    "text": "ततो ब्रह्माणमसृजद्धैरण्याण्डसमुद्भवम् ।\nसा मूर्तिः सर्वभूतानामित्येवमनुशुश्रुम ॥ ३॥"
  },
  {
    "text": "संवत्सरमुषित्वाण्डे निष्क्रम्य च महामुनिः ।\nसन्दधेऽर्धं महीं कृत्स्नां दिवमर्धं प्रजापतिः ॥ ४॥"
  },
  {
    "text": "द्यावापृथिव्योरित्येष राजन्वेदेषु पठ्यते ।\nतयोः शकलयोर्मध्यमाकाशमकरोत्प्रभुः ॥ ५॥"
  },
  {
    "text": "एतस्यापि च सङ्ख्यानं वेदवेदाङ्गपारगैः ।\nदश कल्पसहस्राणि पादोनान्यहरुच्यते ।\nरात्रिमेतावतीं चास्य प्राहुरध्यात्मचिन्तकाः ॥ ६॥"
  },
  {
    "text": "सृजत्यहङ्कारमृषिर्भूतं दिव्यात्मकं तथा ।\nचतुरश्चापरान्पुत्रान्देहात्पूर्वं महानृषिः ।\nते वै पितृभ्यः पितरः श्रूयन्ते राजसत्तम ॥ ७॥"
  },
  {
    "text": "देवाः पितॄणां च सुता देवैर्लोकाः समावृताः ।\nचराचरा नरश्रेष्ठ इत्येवमनुशुश्रुम ॥ ८॥"
  },
  {
    "text": "परमेष्ठी त्वहङ्कारोऽसृजद्भूतानि पञ्चधा ।\nपृथिवी वायुराकाशमापो ज्योतिश्च पञ्चमम् ॥ ९॥"
  },
  {
    "text": "एतस्यापि निशामाहुस्तृतीयमिह कुर्वतः ।\nपञ्च कल्पसहस्राणि तावदेवाहरुच्यते ॥ १०॥"
  },
  {
    "text": "शब्दः स्पर्शश्च रूपं च रसो गन्धश्च पञ्चमः ।\nएते विशेषा राजेन्द्र महाभूतेषु पञ्चसु ।\nयैराविष्टानि भूतानि अहन्यहनि पार्थिव ॥ ११॥"
  },
  {
    "text": "अन्योन्यं स्पृहयन्त्येते अन्योन्यस्य हिते रताः ।\nअन्योन्यमभिमन्यन्ते अन्योन्यस्पर्धिनस्तथा ॥ १२॥"
  },
  {
    "text": "ते वध्यमाना अन्योन्यं गुणैर्हारिभिरव्ययाः । (गुणैर्हारिभिरव्ययैः)\nइहैव परिवर्तन्ते तिर्यग्योनिप्रवेशिनः ॥ १३॥"
  },
  {
    "text": "त्रीणि कल्पसहस्राणि एतेषामहरुच्यते ।\nरत्रिरेतावती चैव मनसश्च नराधिप ॥ १४॥"
  },
  {
    "text": "मनश्चरति राजेन्द्र चरितं सर्वमिन्द्रियैः ।\nन चेन्द्रियाणि पश्यन्ति मन एवात्र पश्यति ॥ १५॥ (मन एवानुपश्यति)"
  },
  {
    "text": "चक्षुः पश्यति रूपाणि मनसा तु न चक्षुषा ।\nमनसि व्याकुले चक्षुः पश्यन्नपि न पश्यति ।\nतथेन्द्रियाणि सर्वाणि पश्यन्तीत्यभिचक्षते ॥ १६॥"
  },
  {
    "text": "(न चेन्द्रियाणि पश्यन्ति मन एवात्र पश्यति ।)\nमनस्युपरते राजन्निन्द्रियोपरमो भवेत् ।\nन चेन्द्रियव्युपरमे मनस्युपरमो भवेत् ।\nएवं मनः प्रधानानि इन्द्रियाणि विभावयेत् ॥ १७॥ (प्रभावयेत् )"
  },
  {
    "text": "इन्द्रियाणां हि सर्वेषामीश्वरं मन उच्यते ।\nएतद्विशन्ति भूतानि सर्वाणीह महायशः ॥ १८॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे एकादशाधिकत्रिशततमोऽध्यायः ।"
  },
  {
    "text": "३१२/३००"
  },
  {
    "text": "याज्ञवल्क्य उवाच ।\nतत्त्वानां सर्गसङ्ख्या च कालसङ्ख्या तथैव च ।\nमया प्रोक्तानुपूर्व्येण संहारमपि मे श‍ृणु ॥ १॥"
  },
  {
    "text": "यथा संहरते जन्तून्ससर्ज च पुनः पुनः ।\nअनादिनिधनो ब्रह्मा नित्यश्चाक्षर एव च ॥ २॥"
  },
  {
    "text": "अहः क्षयमथो बुद्ध्वा निशि स्वप्नमनास्तथा ।\nचोदयामास भवगानव्यक्तोऽहङ्कृतं नरम् ॥ ३॥"
  },
  {
    "text": "ततः शतसहस्रांशुरव्यक्तेनाभिचोदितः ।\nकृत्वा द्वादशधाऽऽत्मानमादित्यो ज्वलदग्निवत् ॥ ४॥"
  },
  {
    "text": "चतुर्विधं प्रजाजालं निर्दहत्याशु तेजसा ।\nजराय्वण्डस्वेदजातमुद्भिज्जं च नराधिप ॥ ५॥"
  },
  {
    "text": "एतदुन्मेषमात्रेण विनिष्टं स्थाणु जङ्गमम् ।\nकूर्मपृष्ठसमा भूमिर्भवत्यथ समन्ततः ॥ ६॥"
  },
  {
    "text": "जगद्दग्ध्वामितबलः केवलां जगतीं ततः ।\nअम्भसा बलिना क्षिप्रमापूर्यत समन्ततः ॥ ७॥"
  },
  {
    "text": "ततः कालाग्निमासाद्य तदम्भो याति सङ्क्षयम् ।\nविनष्टेऽम्भसि राजेन्द्र जाज्वलत्यनलो महान् ॥ ८॥"
  },
  {
    "text": "तमप्रमेयोऽतिबलं ज्वलमानं विभावसुम् ।\nऊष्माणं सर्वभूतानां सप्तार्चिषमथाञ्जसा ॥ ९॥"
  },
  {
    "text": "भक्षयामास बलवान्वायुरष्टात्मको बली ।\nविचरन्नमितप्राणस्तिर्यगूर्ध्वमधस्तथा ॥ १०॥"
  },
  {
    "text": "तमप्रतिबलं भीममाकाशं ग्रसतेऽऽत्मना ।\nआकाशमप्यभिनदन्मनो ग्रसति चाधिकम् ॥ ११॥"
  },
  {
    "text": "मनो ग्रसति सर्वात्मा सोऽहङ्कारः प्रजापतिः ।\nअहङ्कारं महानात्मा भूतभव्यभविष्यवित् ॥ १२॥"
  },
  {
    "text": "तमप्यनुपमात्मानं विश्वं शम्भुः प्रजापतिः ।\nअणिमा लघिमा प्राप्तिरीशानो ज्योतिरव्ययः ॥ १३॥"
  },
  {
    "text": "सर्वतः पाणिपादान्तः सर्वतोऽक्षिशिरोमुखः ।\nसर्वतः श्रुतिमाँल्लोके सर्वमावृत्य तिष्ठति ॥ १४॥"
  },
  {
    "text": "हृदयं सर्वभूतानां पर्वणाङ्गुष्ठमात्रकः ।\nअनुग्रसत्यनन्तं हि महात्मा विश्वमीश्वरः ॥ १५॥"
  },
  {
    "text": "ततः समभवत्सर्वमक्षयाव्ययमव्रणम् ।\nभूतभव्यभविष्याणां स्रष्टारमनघं तथा ॥ १६॥"
  },
  {
    "text": "एषोऽप्ययस्ते राजेन्द्र यथावत्परिभासितः ।\nअध्यात्ममधिभूतं च अधिदैवं च श्रूयताम् ॥ १७॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे द्वादशाधिकत्रिशततमोऽध्यायः ।"
  },
  {
    "text": "३१३/३०१"
  },
  {
    "text": "याज्ञवल्क्य उवाच ।\nपादावध्यात्ममित्याहुर्ब्राह्मणास्तत्त्वदर्शिनः ।\nगन्तव्यमधिभूतं च विष्णुस्तत्राधिदैवतम् ॥ १॥"
  },
  {
    "text": "पायुरध्यात्ममित्याहुर्यथातत्त्वार्थ दर्शिनः ।\nविसर्गमधिभूतं च मित्रस्तत्राधिदैवतम् ॥ २॥"
  },
  {
    "text": "उपस्थोऽध्यात्ममित्याहुर्यथायोगनिदर्शनम् ।\nअधिभूतं तथानन्दो दैवतं च प्रजापतिः ॥ ३॥"
  },
  {
    "text": "हस्तावध्यात्ममित्याहुर्यथा साङ्ख्यनिदर्शनम् ।\nकर्तव्यमधिभूतं तु इन्द्रस्तत्राधिदैवतम् ॥ ४॥"
  },
  {
    "text": "वागध्यात्ममिति प्राहुर्यथा श्रुतिनिदर्शनम् ।\nवक्तव्यमधिभूतं तु वह्निस्तत्राधिदैवतम् ॥ ५॥"
  },
  {
    "text": "चक्षुरध्यात्ममित्याहुर्यथा श्रुतिनिदर्शनम् ।\nरूपमत्राधिभूतं तु सूर्यस्तत्राधिदैवतम् ॥ ६॥"
  },
  {
    "text": "श्रोत्रमध्यात्ममित्याहुर्यथा श्रुतिनिदर्शनम् ।\nशब्दस्तत्राधिभूतं तु दिशस्तत्राधिदैवतम् ॥ ७॥"
  },
  {
    "text": "जिह्वामध्यात्ममित्याहुर्यथातत्त्वनिदर्शनम् ।\nरस एवाधिभूतं तु आपस्तत्राधिदैवतम् ॥ ८॥"
  },
  {
    "text": "घ्राणमध्यात्ममित्याहुर्यथा श्रुतिनिदर्शनम् ।\nगन्ध एवाधिभूतं तु पृथिवी चाधिदैवतम् ॥ ९॥"
  },
  {
    "text": "त्वगध्यात्ममिति प्राहुस्तत्त्वबुद्धिविशारदाः ।\nस्पर्श एवाधिभूतं तु पवनश्चाधिदैवतम् ॥ १०॥"
  },
  {
    "text": "मनोऽध्यात्ममिति प्राहुर्यथा श्रुतिनिदर्शनम् ।\nमन्तव्यमधिभूतं तु चन्द्रमाश्चाधिदैवतम् ॥ ११॥"
  },
  {
    "text": "अहङ्कारिकमध्यात्ममाहुस्तत्त्वनिदर्शनम् ।\nअभिमानोऽधिबूतं तु भवस्तत्राधिदैवतम् ॥ १२॥"
  },
  {
    "text": "बुद्धिरध्यात्ममित्याहुर्यथा वेदनिदर्शनम् ।\nबोद्धव्यमधिभूतं तु क्षेत्रज्ञोऽत्राधिदैवतम् ॥ १३॥"
  },
  {
    "text": "एषा ते व्यक्ततो राजन्विभूतिरनुवर्णिता ।\nआदौ मध्ये तथा चान्ते यथातत्त्वेन तत्त्ववित् ॥ १४॥"
  },
  {
    "text": "प्रकृतिर्गुणान्विकुरुते स्वच्छन्देनात्मकाम्यया ।\nक्रीडार्थं तु महाराज शतशोऽथ सहस्रशः ॥ १५॥"
  },
  {
    "text": "यथा दीपसहस्राणि दीपान्मर्त्याः प्रकुर्वते ।\nप्रकृतिस्तथा विकुरुते पुरुषस्य गुणान्बहून् ॥ १६॥"
  },
  {
    "text": "सत्त्वमानन्द उद्रेकः प्रीतिः प्राकाश्यमेव च ।\nसुखं शुद्धित्वमारोग्यं सन्तोषः श्रद्दधानता ॥ १७॥"
  },
  {
    "text": "अकार्पण्यमसंरम्भः क्षमा धृतिरहिंसता ।\nसमता सत्यमानृण्यं मार्दवं ह्रीरचापलम् ॥ १८॥"
  },
  {
    "text": "शौचमार्जवमाचारमलौल्यं हृद्यसम्भ्रमः ।\nइष्टानिष्टवियोगानां कृतानामविकत्थनम् ॥ १९॥"
  },
  {
    "text": "दानेन चानुग्रहणमस्पृहार्थे परार्थता ।\nसर्वभूतदया चैव सत्त्वस्यैते गुणाः स्मृताः ॥ २०॥"
  },
  {
    "text": "रजोगुणानां सङ्घातो रूपमैश्वर्यविग्रहे ।\nअत्याशित्वमकारुण्यं सुखदुःखोपसेवनम् ॥ २१॥"
  },
  {
    "text": "परापवादेषु रतिर्विवादानां च सेवनम् ।\nअहङ्कारस्त्वसत्कारश्चिन्ता वैरोपसेवनम् ॥ २२॥"
  },
  {
    "text": "परितापोऽभिहरणं ह्रीनाशोऽनार्जवं तथा ।\nभेदः परुषता चैव कामक्रोधौ मदस्तथा ।\nदर्पो द्वेषोऽतिवादश्च एते प्रोक्ता रजोगुणाः ॥ २३॥"
  },
  {
    "text": "तामसानां तु सङ्घातं प्रवक्ष्याम्युपधार्यताम् ।\nमोहोऽप्रकाशस्तामिस्रमन्धतामिस्रसंज्ञितम् ॥ २४॥"
  },
  {
    "text": "मरणं चान्धतामिस्रं तामिस्रं क्रोध उच्यते ।\nतमसो लक्षणानीह भक्षणाद्यभिरोचनम् ॥ २५॥"
  },
  {
    "text": "भोजनानामपर्याप्तिस्तथा पेयेष्वतृप्तता ।\nगन्धवासो विहारेषु शयनेष्वासनेषु च ॥ २६॥"
  },
  {
    "text": "दिवास्वप्ने विवादे च प्रमादेषु च वै रतिः ।\nनृत्यवादित्रगीतानामज्ञानाच्छ्रद्दधानता ।\nद्वेषो धर्मविशेषाणामेते वै तामसा गुणाः ॥ २७॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे त्रयोदशाधिकत्रिशततमोऽध्यायः ।"
  },
  {
    "text": "३१४/३०२"
  },
  {
    "text": "याज्ञवल्क्य उवाच ।\nएते प्रधानस्य गुणास्त्रयः पुरुषसत्तम ।\nकृत्स्नस्य चैव जगतस्तिष्ठन्त्यनपगाः सदा ॥ १॥"
  },
  {
    "text": "शतधा सहस्रधा चैव तथा शतसहस्रधा ।\nकोटिशश्च करोत्येष प्रत्यगात्मानमात्मना ॥ २॥"
  },
  {
    "text": "सात्त्विकस्योत्तमं स्थानं राजसस्येह मध्यमम् ।\nतामसस्याधमं स्थानं प्राहुरध्यात्मचिन्तकाः ॥ ३॥"
  },
  {
    "text": "केलवेनेह पुण्येन गतिमूर्ध्वामवाप्नुयात् ।\nपुण्यपापेन मानुष्यमधर्मेणाप्यधोगतिम् ॥ ४॥"
  },
  {
    "text": "द्वन्द्वमेषां त्रयाणां तु सन्निपातं च तत्त्वतः ।\nसत्त्वस्य रजसश्चैव तमसश्च श‍ृणुष्व मे ॥ ५॥"
  },
  {
    "text": "सत्त्वस्य तु रजो दृष्टं रजसश्च तमस्तथा ।\nतमसश्च तथा सत्त्वं सत्त्वस्याव्यक्तमेव च ॥ ६॥"
  },
  {
    "text": "अव्यक्तसत्त्वसंयुक्तो देवलोकमवाप्नुयात् ।\nरजःसत्त्वसमायुक्तो मनुष्येषूपपद्यते ॥ ७॥"
  },
  {
    "text": "रजस्तमोभ्यां संयुक्तस्तिर्यग्योनिषु जायते ।\nरजस्तामससत्त्वैश्च युक्तो मानुष्यमाप्नुयात् ॥ ८॥"
  },
  {
    "text": "पुण्यपापवियुक्तानां स्थानमाहुर्मनीषिणाम् ।\nशास्वतं चाव्ययं चैव अक्षरं चाभयं च यत् ॥ ९॥"
  },
  {
    "text": "ज्ञानिनां सम्भवं श्रेष्ठं स्थानमव्रणमच्युतम् ।\nअतीन्द्रियमबीजं च जन्ममृत्युतमोनुदम् ॥ १०॥"
  },
  {
    "text": "अव्यक्तस्थं परं यत्तत्पृष्टस्तेऽहं नराधिप ।\nस एष प्रकृतिस्थो हि तस्थुरित्यभिधीयते ॥ ११॥"
  },
  {
    "text": "अचेतनश्चैष मतः प्रकृतिस्थश्च पार्थिव ।\nएतेनाधिष्ठितश्चैव सृजते संहरत्यपि ॥ १२॥"
  },
  {
    "text": "जनक उवाच ।\nअनादिनिधनावेतावुभावेव महामुने ।\nअमूर्तिमन्तावचलावप्रकम्प्यौ च निर्व्रणौ ॥ १३॥"
  },
  {
    "text": "अग्राह्यावृषिशार्दूल कथमेको ह्यचेतनः ।\nचेतनावांस्तथा चैकः क्षेत्रज्ञ इति भाषितः ॥ १४॥"
  },
  {
    "text": "त्वं हि विप्रेन्द्र कार्त्स्न्येन मोक्षधर्ममुपाससे ।\nसाकल्यं मोक्षधर्मस्य श्रोतुमिच्छामि तत्त्वतः ॥ १५॥"
  },
  {
    "text": "अस्तित्वं केवलत्वं च विनाभावं तथैव च ।\nतथैवोत्क्रमणस्थानं देहिनोऽपि वियुज्यतः ॥ १६॥"
  },
  {
    "text": "कालेन यद्धि प्राप्नोति स्थानं तद्ब्रूहि मे द्विज ।\nसाङ्ख्यज्ञानं च तत्त्वेन पृथग्योगं तथैव च ॥ १७॥"
  },
  {
    "text": "अरिष्टानि च तत्त्वेन वक्तुमर्हसि सत्तम ।\nविदितं सर्वमेतत्ते पाणावामलकं यथा ॥ १८॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे चतुर्दशाधिकत्रिशततमोऽध्यायः ।"
  },
  {
    "text": "३१५/३०३"
  },
  {
    "text": "याज्ञवल्क्य उवाच\nन शक्यो निर्गुणस्तात गुणीकर्तुं विशाम्पते ।\nगुणवांश्चाप्यगुणवान् यथातत्त्वं निबोध मे ॥ १॥"
  },
  {
    "text": "गुणैर्हि गुणवानेव निर्गुणश्चागुणस्तथा ।\nप्राहुरेवं महात्मानो मुनयस्तत्त्वदर्शिनः ॥ २॥"
  },
  {
    "text": "गुणस्वभावस्त्वव्यक्तो गुणान् नैवाभिवर्तते ।\nउपयुङ्क्ते च तानेव स चैवाज्ञः स्वभावतः ॥ ३॥"
  },
  {
    "text": "अव्यक्तस्तु न जानीते पुरुषो ज्ञः स्वभावतः ।\nन मत्तः परमोऽस्तीति नित्यमेवाभिमन्यते ॥ ४॥"
  },
  {
    "text": "अनेन कारणेनैतदव्यक्तं स्यादचेतनम् ।\nनित्यत्वादक्षरत्वाच्च क्षराणां तत्त्वतोऽन्यथा ॥ ५॥"
  },
  {
    "text": "यदाज्ञानेन कुर्वीत गुणसर्गं पुनः पुनः ।\nयदाऽऽत्मानं न जानीते तदाव्यक्तमिहोच्यते ॥ ६॥"
  },
  {
    "text": "कर्तृत्वाच्चापि तत्त्वानां तत्त्वधर्मी तथोच्यते ।\nकर्तृत्वाच्चैव योनीनां योनिधर्मा तथोच्यते ॥ ७॥"
  },
  {
    "text": "कर्तृत्वात्प्रकृतीनां तु तथा प्रकृतिधर्मिता ।\nकर्तृत्वाच्चापि बीजानां बीजधर्मा तथोच्यते ॥ ८॥"
  },
  {
    "text": "गुणानां प्रसवत्वाच्च तथा प्रसवधर्मवान् ।\nकर्तृत्वात्प्रलयानां च तथा प्रलय धर्मिता ॥ ९॥"
  },
  {
    "text": "बीलत्वात्प्रकृतित्वाच्च प्रलयत्वात्तथैव च ।\nउपेक्षकत्वादन्यत्वादभिमानाच्च केवलम् ॥ १०॥"
  },
  {
    "text": "मन्यन्ते यतयः शुद्धा अध्यात्मविगतज्वराः ।\nअनित्यं नित्यमव्यक्तमेवमेतद्धि शुश्रुम ॥ ११॥"
  },
  {
    "text": "अव्यक्तैकत्वमित्याहुर्नानात्वं पुरुषस्तथा ।\nसर्वभूतदयावन्तः केवलं ज्ञानमास्थिताः ॥ १२॥"
  },
  {
    "text": "अन्यः स पुरुषोऽव्यक्तस्त्वध्रुवो ध्रुवसंज्ञिकः ।\nयथा मुञ्ज इषीकायास्तथैवैतद्धि जायते ॥ १३॥"
  },
  {
    "text": "अन्यं च मशकं विद्यादन्यच्चोदुम्बरं तथा ।\nन चोदुम्बर संयोगैर्मशकस्तत्र लिप्यते ॥ १४॥"
  },
  {
    "text": "अन्य एव तथा मत्स्यस्तथान्यदुदकं स्मृतम् ।\nन चोदकस्य स्पर्शेन मत्स्यो लिप्यति सर्वशः ॥ १५॥"
  },
  {
    "text": "अन्यो ह्यग्निरुखाप्यन्या नित्यमेवमवैहि भोः ।\nन चोपलिप्यते सोऽग्निरुखा संस्पर्शनेन वै ॥ १६॥"
  },
  {
    "text": "पुष्करं त्वन्यदेवात्र तथान्यदुदकं स्मृतम् ।\nन चोदकस्य स्पर्शेन लिप्यते तत्र पुष्करम् ॥ १७॥"
  },
  {
    "text": "एतेषां सह संवासं विवासं चैव नित्यशः ।\nयथातथैनं पश्यन्ति न नित्यं प्राकृता जनाः ॥ १८॥"
  },
  {
    "text": "ये त्वन्यथैव पश्यन्ति न सम्यक्तेषु दर्शनम् ।\nते व्यक्तं निरयं घोरं प्रविशन्ति पुनः पुनः ॥ १९॥"
  },
  {
    "text": "साङ्ख्यदर्शनमेतत्ते परिसङ्ख्यातमुत्तमम् ।\nएवं हि परिसङ्ख्याय साङ्ख्याः केवलतां गताः ॥ २०॥"
  },
  {
    "text": "ये त्वन्ये तत्त्वकुशलास्तेषामेतन्निदर्शनम् ।\nअतः परं प्रवक्ष्यामि योगानामपि दर्शनम् ॥ २१॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे पञ्चदशाधिकत्रिशततमोऽध्यायः ।"
  },
  {
    "text": "३१६/३०४"
  },
  {
    "text": "याज्ञवल्क्य उवाच ।\nसाङ्ख्यज्ञानं मया प्रोक्तं योगज्ञानं निबोध मे ।\nयथा श्रुतं यथादृष्टं तत्त्वेन नृपसत्तम ॥ १॥"
  },
  {
    "text": "नास्ति साङ्क्यसमं ज्ञानं नास्ति योगसमं बलम् ।\nतावुभावेकचर्यौ तु उभावनिधनौ स्मृतौ ॥ २॥"
  },
  {
    "text": "पृथक्पृथक्तु पश्यन्ति येऽल्पबुद्धिरता नराः ।\nवयं तु राजन्पश्याम एकमेव तु निश्चयात् ॥ ३॥"
  },
  {
    "text": "यदेव योगाः पश्यन्ति तत्साङ्ख्यैरपि दृश्यते ।\nएकं साङ्क्यं च योगं च यः पश्यति स तत्त्ववित् ॥ ४॥"
  },
  {
    "text": "रुद्रप्रधानानपरान्विद्धि योगान्परन्तप ।\nतेनैव चाथ देहेन विचरन्ति दिशो दश ॥ ५॥"
  },
  {
    "text": "यावद्धि प्रलयस्तात सूक्ष्मेणाष्टगुणेन वै ।\nयोगेन लोकान्विचरन्सुखं संन्यस्य चानघ ॥ ६॥"
  },
  {
    "text": "वेदेषु चाष्टगुणितं योगमाहुर्मनीषिणः ।\nसूक्ष्ममष्टगुणं प्राहुर्नेतरं नृपसत्तम ॥ ७॥"
  },
  {
    "text": "द्विगुणं योगकृत्यं तु योगानां प्राहुरुत्तमम् ।\nसगुणं निर्गुणं चैव यथाशास्त्रनिदर्शनम् ॥ ८॥"
  },
  {
    "text": "धारणा चैव मनसः प्राणायामश्च पार्थिव ।\nप्राणायामो हि सगुणो निर्गुणं धारणं मनः ॥ ९॥"
  },
  {
    "text": "यत्र दृश्येत मुञ्चन्वै प्राणान्मैथिलसत्तम ।\nवाताधिक्यं भवत्येव तस्माद्धि न समाचरेत् ॥ १०॥"
  },
  {
    "text": "निशायाः प्रथमे यामे चोदना द्वादश स्मृताः ।\nमध्ये सुप्त्वा परे यामे द्वादशैव तु चोदनाः ॥ ११॥"
  },
  {
    "text": "तदेवमुपशान्तेन दान्तेनैकान्तशीलिना ।\nआत्मारामेण बुद्धेन योक्तव्योऽऽत्मा न संशयः ॥ १२॥"
  },
  {
    "text": "पञ्चानामिन्द्रियाणां तु दोषानाक्षिप्य पञ्चधा ।\nशब्दं स्पर्शं तथा रूपं रसं गन्धं तथैव च ॥ १३॥"
  },
  {
    "text": "प्रतिभामपवर्गं च प्रतिसंहृत्य मैथिल ।\nइन्द्रियग्राममखिलं मनस्यभिनिवेश्य ह ॥ १४॥"
  },
  {
    "text": "मनस्तथैवाहङ्कारे प्रतिष्ठाप्य नराधिप ।\nअहङ्कारं तथा बुद्धौ बुद्धिं च प्रकृतावपि ॥ १५॥"
  },
  {
    "text": "एवं हि परिसङ्ख्याय ततो ध्यायेत केवलम् ।\nविरजस्कमलं नित्यमनन्तं शुद्धमव्रणम् ॥ १६॥"
  },
  {
    "text": "तस्थुषं पुरुषं सत्त्वमभेद्यमजरामरम् ।\nशाश्वतं चाव्ययं चैव ईशानं ब्रह्म चाव्ययम् ॥ १७॥"
  },
  {
    "text": "युक्तस्य तु महाराज लक्षणान्युपधारयेत् ।\nलक्षणं तु प्रसादस्य यथा तृप्तः सुखं स्वपेत् ॥ १८॥"
  },
  {
    "text": "निवाते तु यथा दीपो ज्वलेत्स्नेहसमन्वितः ।\nनिश्चलोर्ध्वशिखस्तद्वद्युक्तमाहुर्मनीषिणः ॥ १९॥"
  },
  {
    "text": "पाषाण इव मेघोत्थैर्यथा बिन्दुभिराहतः ।\nनालं चालयितुं शक्यस्तथायुक्तस्य लक्षणम् ॥ २०॥"
  },
  {
    "text": "शङ्खदुन्दुभिनिर्घोषैर्विविधैर्गीतवादितैः ।\nक्रियमाणैर्न कम्पेत युक्तस्यैतन्निदर्शनम् ॥ २१॥"
  },
  {
    "text": "तैलपात्रं यथा पूर्णं कराभ्यां गृह्य पूरुषः ।\nसोपानमारुहेद्भीतस्तर्ज्यमानोऽसि पाणिभिः ॥ २२॥"
  },
  {
    "text": "संयतात्मा भयात्तेषां न पात्राद्बिन्दुमुत्सृजेत् ।\nतथैवोत्तरमाणस्य एकाग्रमनसस्तथा ॥ २३॥"
  },
  {
    "text": "स्थिरत्वादिन्द्रियाणां तु निश्चलत्वात्तथैव च ।\nएवं युक्तस्य तु मुनेर्लक्षणान्युपधारयेत् ॥ २४॥"
  },
  {
    "text": "स युक्तः पश्यति ब्रह्म यत्तत्परममव्ययम् ।\nमहतस्तमसो मध्ये स्थितं ज्वलनसन्निभम् ॥ २५॥"
  },
  {
    "text": "एतेन केवलं याति त्यक्त्वा देहमसाक्षिकम् ।\nकालेन महता राजञ्छ्रुतिरेषा सनातनी ॥ २६॥"
  },
  {
    "text": "एतद्धि योगं योगानां किमन्यद्योगलक्षणम् ।\nविज्ञाय तद्धि मन्यन्ते कृतकृत्या मनीषिणः ॥ २७॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे षोडशाधिकत्रिशततमोऽध्यायः ।"
  },
  {
    "text": "३१७/३०५"
  },
  {
    "text": "याज्ञवल्क्य उवाच ।\nतथैवोत्क्रममाणं तु श‍ृणुष्वावहितो नृप ।\nपद्भ्यामुत्क्रममाणस्य वैष्णवं स्थानमुच्यते ॥ १॥"
  },
  {
    "text": "जङ्घाभ्यां तु वसून्देवानाप्नुयादिति नः श्रुतम् ।\nजानुभ्यां च महाभागान्देवान्साध्यानवाप्नुयात् ॥ २॥"
  },
  {
    "text": "पायुनोत्क्रममाणस्तु मैत्रं स्थानमवाप्नुयात् ।\nपृथिवीं जघनेनाथ ऊरुभ्यां तु प्रजापतिम् ॥ ३॥"
  },
  {
    "text": "पार्श्वाभ्यां मरुतो देवान्नासाभ्यामिन्दुमेव च ।\nबाहुभ्यामिन्द्रमित्याहुरुरसा रुद्रमेव च ॥ ४॥"
  },
  {
    "text": "ग्रीवायास्तमृषिश्रेष्ठं नरमाप्नोत्यनुत्तमम् ।\nविश्वेदेवान्मुखेनाथ दिशः श्रोत्रेण चाप्नुयात् ॥ ५॥"
  },
  {
    "text": "घ्राणेन गन्धवहनं नेत्राभ्यां सूर्यमेव च ।\nभ्रूभ्यां चैवाश्विनौ देवौ ललाटेन पितॄनथ ॥ ६॥"
  },
  {
    "text": "ब्रह्माणमाप्नोति विभुं मूर्ध्ना देवाग्रजं तथा ।\nएतान्युत्क्रमणस्थानान्युक्तानि मिथिलेश्वर ॥ ७॥"
  },
  {
    "text": "अरिष्टानि तु वक्ष्यामि विहितानि मनीषिभिः ।\nसंवत्सरवियोगस्य सम्भवेयुः शरीरिणः ॥ ८॥"
  },
  {
    "text": "योऽरुन्धतीं न पश्येत दृष्टपूर्वां कदाचन ।\nतथैव ध्रुवमित्याहुः पूर्णेन्दुं दीपमेव च ।\nखण्डाभासं दक्षिणतस्तेऽपि संवत्सरायुषः ॥ ९॥"
  },
  {
    "text": "परचक्षुषि चात्मानं ये न पश्यन्ति पार्थिव ।\nआत्मछायाऽऽकृतीभूतं तेऽपि संवत्सरायुषः ॥ १०॥"
  },
  {
    "text": "अतिद्युतिरतिप्रज्ञा अप्रज्ञा चाद्युतिस्तथा ।\nप्रकृतेर्विक्रियापत्तिः षण्मासान्मृत्युलक्षणम् ॥ ११॥"
  },
  {
    "text": "दैवतान्यवजानाति ब्राह्मणैश्च विरुध्यते ।\nकृष्णश्यावच्छविछायः  षण्मासान्मृत्युलक्षणम् ॥ १२॥"
  },
  {
    "text": "शीर्णनाभि यथा चक्रं छिद्रं सोमं प्रपश्यति ।\nतथैव च सहस्रांशुं सप्तरात्रेण मृत्युभाक् ॥ १३॥"
  },
  {
    "text": "शवगन्धमुपाघ्राति सुरभिं प्राप्य यो नरः ।\nदेवतायतनस्थस्तु षड्रात्रेण स मृत्युभाक् ॥ १४॥"
  },
  {
    "text": "कर्णनासावनमनं दन्तदृष्टिविरागिता ।\nसंज्ञालोपो निरूष्मत्वं सद्योमृत्युनिदर्शनम् ॥ १५॥"
  },
  {
    "text": "अकस्माच्च स्रवेद्यस्य वाममक्षि नराधिप ।\nमूर्धतश्चोत्पतेद्धूमः सद्योमृत्युनिदर्शनम् ॥ १६॥"
  },
  {
    "text": "एतावन्ति त्वरिष्टानि विदित्वा मानवोऽऽत्मवान् ।\nनिशि चाहनि चात्मानं योजयेत्परमात्मनि ॥ १७॥"
  },
  {
    "text": "प्रतीक्षमाणस्तत्कालं यत्कालं प्रति तद्भवेत् ।\nअथास्य नेष्टं मरणं स्थातुमिच्छेदिमां क्रियाम् ॥ १८॥"
  },
  {
    "text": "सर्वगन्धान् रसांश्चैव धारयेत समाहितः ।\nतथा हि मृत्युं जयति तत्परेणान्तरात्मना ॥ १९॥"
  },
  {
    "text": "ससाङ्ख्यधारणं चैव विदित्वा मनुजर्षभ ।\nजयेच्च मृत्युं योगेन तत्परेणान्तरात्मना ॥ २०॥"
  },
  {
    "text": "गच्छेत्प्राप्याक्षयं कृत्स्नमजन्म शिवमव्ययम् ।\nशाश्वतं स्थानमचलं दुष्प्रापमकृतात्मभिः ॥ २१॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे सप्तदशाधिकत्रिशततमोऽध्यायः ।"
  },
  {
    "text": "३१८/३०६"
  },
  {
    "text": "याज्ञवल्क्य उवाच ।\nअव्यक्तस्थं परं यत्तत्पृष्टस्तेऽहं नराधिप ।\nपरं गुह्यमिमं प्रश्नं श‍ृणुष्वावहितो नृप ॥ १॥"
  },
  {
    "text": "यथार्षेणेह विधिना चरतावमतेन ह ।\nमयादित्यादवाप्तानि यजूंषि मिथिलाधिप ॥ २॥"
  },
  {
    "text": "महता तपसा देवस्तपिष्ठः सेवितो मया ।\nप्रीतेन चाहं विभुना सूर्येणोक्तस्तदानघ ॥ ३॥"
  },
  {
    "text": "वरं वृणीष्व विप्रर्षे यदिष्टं ते सुदुर्लभम् ।\nतत्ते दास्यामि प्रीतात्मा मत्प्रसादो हि दुर्लभः ॥ ४॥"
  },
  {
    "text": "ततः प्रनम्य शिरसा मयोक्तस्तपतां वरः ।\nयजूंषि नोपयुक्तानि क्षिप्रमिच्छामि वेदितुम् ॥ ५॥"
  },
  {
    "text": "ततो मां भगवानाह वितरिष्यामि ते द्विज ।\nसरस्वतीह वाग्भूता शरीरं ते प्रवेक्ष्यति ॥ ६॥"
  },
  {
    "text": "ततो मामाह भगवानास्यं स्वं विवृतं कुरु ।\nविवृतं च ततो मेऽऽस्यं प्रविष्टा च सरस्वती ॥ ७॥"
  },
  {
    "text": "ततो विदह्यमानोऽहं प्रविष्टोऽम्भस्तदानघ ।\nअविज्ञानादमर्षाच्च भास्करस्य महात्मनः ॥ ८॥"
  },
  {
    "text": "ततो विदह्यमानं मामुवाच भगवान् रविः ।\nमुहूर्तं सह्यतां दाहस्ततः शीतीभविष्यसि ॥ ९॥"
  },
  {
    "text": "शीतीभूतं च मां दृष्ट्वा भगवानाह भास्करः ।\nप्रतिष्ठास्यति ते वेदः सोत्तरः सखिलो द्विज ॥ १०॥"
  },
  {
    "text": "कृत्स्नं शतपथं चैव प्रणेष्यसि द्विजर्षभ ।\nतस्यान्ते चापुनर्भावे बुद्धिस्तव भविष्यति ॥ ११॥"
  },
  {
    "text": "प्राप्स्यसे च यदिष्टं तत्साङ्ख्ययोगेप्सितं पदम् ।\nएतावदुक्त्वा भगवानस्तमेवाभ्यवर्तत ॥ १२॥"
  },
  {
    "text": "ततोऽनुव्याहृतं श्रुत्वा गते देवे विभावसौ ।\nगृहमागत्य संहृष्टोऽचिन्तयं वै सरस्वतीम् ॥ १३॥"
  },
  {
    "text": "ततः प्रवृत्तातिशुभा स्वरव्यञ्जनभूषिता ।\nओङ्कारमादितः कृत्वा मम देवी सरस्वती ॥ १४॥"
  },
  {
    "text": "ततोऽहमर्घ्यं विधिवत्सरस्वत्यै न्यवेदयम् ।\nतपतां च वरिष्ठाय निषण्णस्तत्परायणः ॥ १५॥"
  },
  {
    "text": "ततः शतपथं कृत्स्नं सहरस्यं ससङ्ग्रहम् ।\nचक्रे सपरिशेषं च हर्षेण परमेण ह ॥ १६॥"
  },
  {
    "text": "कृत्वा चाध्ययनं तेषां शिष्याणां शतमुत्तमम् ।\nविप्रियार्थं सशिष्यस्य मातुलल्स्य महात्मनः ॥ १७॥"
  },
  {
    "text": "ततः सशिष्येण मया सूर्येणेव गभस्तिभिः ।\nव्याप्तो यज्ञो महाराज पितुस्तव महात्मनः ॥ १८॥"
  },
  {
    "text": "मिषतो देवलस्यापि ततोऽर्धं हृतवानहम् ।\nस्ववेददक्षिणायाथ विमर्दे मातुलेन ह ॥ १९॥"
  },
  {
    "text": "सुमन्तुनाथ पैलेन तथ जैमिनिना च वै ।\nपित्रा ते मुनिभिश्चैव ततोऽहमनुमानितः ॥ २०॥"
  },
  {
    "text": "दश पञ्च च प्राप्तानि यजूंष्यर्कान्मयानघ ।\nतथैव लोमहर्षाच्च पुराणमवधारितम् ॥ २१॥"
  },
  {
    "text": "बीजमेतत्पुरस्कृत्य देवीं चैव सरस्वतीम् ।\nसूर्यस्य चानुभावेन प्रवृत्तोऽहं नराधिप ॥ २२॥"
  },
  {
    "text": "कर्तुं शतपथं वेदमपूर्वं कारितं च मे ।\nयथाभिलसितं मार्गं तथा तच्चोपपादितम् ॥ २३॥"
  },
  {
    "text": "शिष्याणामखिलं कृत्स्नमनुज्ञातं ससङ्ग्रहम् ।\nसर्वे च शिष्याः शुचयो गताः परमहर्षिताः ॥ २४॥"
  },
  {
    "text": "शाखाः पञ्चदशेमास्तु विद्या भास्करदर्शिताः ।\nप्रतिष्ठाप्य यथाकामं वेद्यं तदनुचिन्तयम् ॥ २५॥"
  },
  {
    "text": "किमत्र ब्रह्मण्यमृतं किं च वेद्यमनुत्तमम् ।\nचिन्तये तत्र चागत्य गन्धर्वो मामपृच्छत ॥ २६॥"
  },
  {
    "text": "विश्वावसुस्ततो राजन्वेदान्तज्ञानकोविदः ।\nचतुर्विंशतिकान्प्रश्नान्पृष्ट्वा वेदस्य पार्थिव ।\nपञ्चविंशतिमं प्रश्नं पप्रच्छान्वीक्षिकीं तथा ॥ २७॥"
  },
  {
    "text": "विश्वाविश्वं तथाश्वाश्वं मित्रं वरुणमेव च ।\nज्ञानं ज्ञेयं तथाज्ञो ज्ञः कस्तपा अपता तथा ।\nसूर्यादः सूर्य इति च विद्याविद्ये तथैव च ॥ २८॥"
  },
  {
    "text": "वेद्यावेद्यं तथा राजन्नचलं चलमेव च ।\nअपूर्वमक्षयं क्षय्यमेतत्प्रश्नमनुत्तमम् ॥ २९॥"
  },
  {
    "text": "अथोक्तश्च मया राजन् राजा गन्धर्वसत्तमः ।\nपृष्टवाननुपूर्वेण प्रश्नमुत्तममर्थवत् ॥ ३०॥"
  },
  {
    "text": "मुहूर्तं मृष्यतां तावद्यावदेनं विचिन्तये ।\nबाढमित्येव कृत्वा स तूष्णीं गन्धर्व आस्थितः ॥ ३१॥"
  },
  {
    "text": "ततोऽन्वचिन्तयमहं भूयो देवीं सरस्वतीम् ।\nमनसा स च मे प्रश्नो दध्नो घृतमिवोद्धृतम् ॥ ३२॥"
  },
  {
    "text": "तत्रोपनिषदं चैव परिशेषं च पार्थिव ।\nमघ्नामि मनसा तात दृष्ट्वा चान्वीक्षिकीं पराम् ॥ ३३॥"
  },
  {
    "text": "चतुर्थी राजशार्दूल विद्यैषा साम्परायिकी ।\nउदीरिता मया तुभ्यं पञ्चविंशेऽधि धिष्ठिता ॥ ३४॥"
  },
  {
    "text": "अथोक्तस्तु मया राजन् राजा विश्वावसुस्तदा ।\nश्रूयतां यद्भवानस्मान्प्रश्नं सम्पृष्टवानिह ॥ ३५॥"
  },
  {
    "text": "विश्वाविश्वेति यदिदं गन्धर्वेन्द्रानुपृच्छसि ।\nविश्वाव्यक्तं परं विद्याद्भूतभव्यभयङ्करम् ॥ ३६॥"
  },
  {
    "text": "त्रिगुणं गुणकर्तृत्वादविश्वो निष्कलस्तथा ।\nअश्वस्तथैव मिथुनमेवमेवानुदृश्यते ॥ ३७॥"
  },
  {
    "text": "अव्यक्तं प्रकृतिं प्राहुः पुरुषेति च निर्गुणम् ।\nतथैव मित्रं पुरुषं वरुणं प्रकृतिं तथा ॥ ३८॥"
  },
  {
    "text": "ज्ञानं तु प्रकृतिं प्राहुर्ज्ञेयं निष्कलमेव च ।\nअज्ञश्च ज्ञश्च पुरुषस्तस्मान्निष्कल उच्यते ॥ ३९॥"
  },
  {
    "text": "कस्तपा अतपाः प्रोक्ताः कोऽसौ पुरुष उच्यते ।\nतपाः प्रकृतिरित्याहुरतपा निष्कलः स्मृतः ॥ ४०॥"
  },
  {
    "text": "तथैवावेद्यमव्यक्तं वेद्यः पुरुष उच्यते ।\nचलाचलमिति प्रोक्तं त्वया तदपि मे श‍ृणु ॥ ४१॥"
  },
  {
    "text": "चलां तु प्रकृतिं प्राहुः कारणं क्षेपसर्गयोः ।\nअक्षेपसर्गयोः कर्ता निश्चलः पुरुषः स्मृतः ॥ ४२॥"
  },
  {
    "text": "अजावुभावप्रजौ च अक्षयौ चाप्युभावपि ।\nअजौ नित्यावुभौ प्राहुरध्यात्मगतिनिश्चयाः ॥ ४३॥"
  },
  {
    "text": "अक्षयत्वात्प्रजनने अजमत्राहुरव्ययम् ।\nअक्षयं पुरुषं प्राहुः क्षयो ह्यस्य न विद्यते ॥ ४४॥"
  },
  {
    "text": "गुणक्षयत्वात्प्रकृतिः कर्तृत्वादक्षयं बुधाः ।\nएषा तेऽऽन्वीक्षिकी विद्या चतुर्थी साम्परायिकी ॥ ४५॥"
  },
  {
    "text": "विद्योपेतं धनं कृत्वा कर्मणा नित्यकर्मणि ।\nएकान्तदर्शना वेदाः सर्वे विश्वावसो स्मृताः ॥ ४६॥"
  },
  {
    "text": "जायन्ते च म्रियन्ते च यस्मिन्नेते यतश्च्युताः ।\nवेदार्थं ये न जानन्ति वेद्यं गन्धर्वसत्तम ॥ ४७॥"
  },
  {
    "text": "साङ्गोपाङ्गानपि यदि पञ्च वेदानधीयते ।\nवेदवेद्यं न जानीते वेदभारवहो हि सः ॥ ४८॥"
  },
  {
    "text": "यो घृतार्थी खरीक्षीरं मथेद्गन्धर्वसत्तम ।\nविष्ठां तत्रानुपश्येत न मण्डं नापि वा घृतम् ॥ ४९॥"
  },
  {
    "text": "तथा वेद्यमवेद्यं च वेदविद्यो न विन्दति ।\nस केवलं मूढमतिर्ज्ञानभारवहः स्मृतः ॥ ५०॥"
  },
  {
    "text": "द्रष्टव्यौ नित्यमेवैतौ तत्परेणान्तरात्मना ।\nयथास्य जन्मनिधने न भवेतां पुनः पुनः ॥ ५१॥"
  },
  {
    "text": "अजस्रं जन्मनिधनं चिन्तयित्वा त्रयीमिमाम् ।\nपरित्यज्य क्षयमिह अक्षयं धर्ममास्थितः ॥ ५२॥"
  },
  {
    "text": "यदा तु पश्यतेऽत्यन्तमहन्यहनि काश्यप ।\nतदा स केवलीभूतः षड्विंशमनुपश्यति ॥ ५३॥"
  },
  {
    "text": "अन्यश्च शश्वदव्यक्तस्तथान्यः पञ्चविंशकः ।\nतस्य द्वावनुपश्येत तमेकमिति साधवः ॥ ५४॥"
  },
  {
    "text": "तेनैतन्नाभिजानन्ति पञ्चविंशकमच्युतम् ।\nजन्ममृत्युभयाद्योगाः साङ्ख्याश्च परमैषिणः ॥ ५५॥"
  },
  {
    "text": "विश्वावसुरुवाच ।\nपञ्चविंशं यदेतत्ते प्रोक्तं ब्राह्मणसत्तम ।\nतथा तन्न तथा वेति तद्भवान्वक्तुमर्हति ॥ ५६॥"
  },
  {
    "text": "जैगीषव्यस्यासितस्य देवलस्य च मे श्रुतम् ।\nपराशरस्य विप्रर्षेर्वार्षगण्यस्य धीमतः ॥ ५७॥"
  },
  {
    "text": "भिक्षोः पञ्चशिखस्याथ कपिलस्य शुकस्य च ।\nगौतमस्यार्ष्टिषेणस्य गर्गस्य च महात्मनः ॥ ५८॥"
  },
  {
    "text": "नारदस्यासुरेश्चैव पुलस्त्यस्य च धीमतः ।\nसनत्कुमारस्य ततः शुक्रस्य च महात्मनः ॥ ५९॥"
  },
  {
    "text": "कश्यपस्य पितुश्चैव पूर्वमेव मया श्रुतम् ।\nतदनन्तरं च रुद्रस्य विश्वरूपस्य धीमतः ॥ ६०॥"
  },
  {
    "text": "दैवतेभ्यः पितृभ्यश्च दैत्येभ्यश्च ततस्ततः ।\nप्राप्तमेतन्मया कृत्स्नं वेद्यं नित्यं वदन्त्युत ॥ ६१॥"
  },
  {
    "text": "तस्मात्तद्वै भवद्बुद्ध्या श्रोतुमिच्छामि ब्राह्मण ।\nभवान्प्रबर्हः शास्त्राणां प्रगल्भश्चातिबुद्धिमान् ॥ ६२॥"
  },
  {
    "text": "न तवाविदितं किं चिद्भवाञ्च्छ्रुतिनिधिः स्मृतः ।\nकथ्यते देवलोके च पितृलोके च ब्राह्मण ॥ ६३॥"
  },
  {
    "text": "ब्रह्मलोकगताश्चैव कथयन्ति महर्षयः ।\nपतिश्च तपतां शश्वदादित्यस्तव भाषते ॥ ६४॥"
  },
  {
    "text": "साङ्ख्यज्ञानं त्वया ब्रह्मन्नवाप्तं कृत्स्नमेव च ।\nतथैव योगज्ञानं च याज्ञवल्क्य विशेषतः ॥ ६५॥"
  },
  {
    "text": "निःसन्दिग्धं प्रबुद्धस्त्वं बुध्यमानश्चराचरम् ।\nश्रोतुमिच्छामि तज्ज्ञानं घृतं मण्डमयं यथा ॥ ६६॥"
  },
  {
    "text": "याज्ञवल्क्य उवाच ।\nकृत्स्नधारिणमेव त्वां मन्ये गन्धर्वसत्तम ।\nजिज्ञाससि च मां राजंस्तन्निबोध यथाश्रुतम् ॥ ६७॥"
  },
  {
    "text": "अबुध्यमानां प्रकृतिं बुध्यते पञ्चविंशकः ।\nन तु बुध्यति गन्धर्व प्रकृतिः पञ्चविंशकम् ॥ ६८॥"
  },
  {
    "text": "अनेनाप्रतिबोधेन प्रधानं प्रवदन्ति तम् ।\nसाङ्ख्ययोगाश्च तत्त्वज्ञा यथा श्रुतिनिदर्शनात् ॥ ६९॥"
  },
  {
    "text": "पश्यंस्तथैवापश्यंश्च पश्यत्यन्यस्तथानघ ।\nषड्विंशः पञ्चविंशं च चतुर्विंशं च पश्यति ।\nन तु पश्यति पश्यंस्तु यश्चैनमनुपश्यति ॥ ७०॥"
  },
  {
    "text": "पञ्चविंशोऽभिमन्येत नान्योऽस्ति परमो मम ।\nन चतुर्विंशकोऽग्राह्यो मनुजैर्ज्ञानदर्शिभिः ॥ ७१॥"
  },
  {
    "text": "मत्स्येवोदकमन्वेति प्रवर्तति प्रवर्तनात् ।\nयथैव बुध्यते मत्स्यस्तथैषोऽप्यनुबुध्यते ।\nसस्नेहः सह वासाच्च साभिमानश्च नित्यशः ॥ ७२॥"
  },
  {
    "text": "स निमज्जति कालस्य यदैकत्वं न बुध्यते ।\nउन्मज्जति हि कालस्य ममत्वेनाभिसंवृतः ॥ ७३॥"
  },
  {
    "text": "यदा तु मन्यतेऽन्योऽहमन्य एष इति द्विजः ।\nतदा स केवलीभूतः षड्विंशमनुपश्यति ॥ ७४॥"
  },
  {
    "text": "अन्यश्च राजन्नवरस्तथान्यः पञ्चविंशकः ।\nतत्स्थत्वादनुपश्यन्ति एक एवेति साधवः ॥ ७५॥"
  },
  {
    "text": "तेनैतन्नाभिनन्दन्ति पञ्चविंशकमच्युतम् ।\nजन्ममृत्युभयाद्भीता योगाः साङ्ख्याश्च काश्यप ।\nषड्विंशमनुपश्यन्ति शुचयस्तत्परायणाः ॥ ७६॥"
  },
  {
    "text": "यदा स केवलीभूतः षड्विंशमनुपश्यति ।\nतदा स सर्वविद्विद्वान्न पुनर्जन्म विन्दति ॥ ७७॥"
  },
  {
    "text": "एवमप्रतिबुद्धश्च बुध्यमानश्च तेऽनघ ।\nबुद्धश्चोक्तो यथातत्त्वं मया श्रुतिनिदर्शनात् ॥ ७८॥"
  },
  {
    "text": "पश्यापश्यं योऽनुपश्येत्क्षेमं तत्त्वं च काश्यप ।\nकेवलाकेवलं चाद्यं पञ्चविंशात्परं च यत् ॥ ७९॥"
  },
  {
    "text": "विश्वावसुरुवाच ।\nतथ्यं शुभं चैतदुक्तं त्वया भोः\n      सम्यक्क्षेम्यं देवताद्यं यथावत् ।\nस्वस्त्यक्षयं भवतश्चास्तु नित्यं\n      बुद्ध्या सदा बुद्धियुक्तं नमस्ते ॥ ८०॥"
  },
  {
    "text": "याज्ञवल्क्य उवाच ।\nएवमुक्त्वा सम्प्रयातो दिवं स\n      विभ्राजन्वै श्रीमता दर्शनेन ।\nतुष्टश्च तुष्ट्या परयाभिनन्द्य\n      प्रदक्षिणं मम कृत्वा महात्मा ॥ ८१॥"
  },
  {
    "text": "ब्रह्मादीनां खेचराणां क्षितौ च\n      ये चाधस्तात्संवसन्ते नरेन्द्र ।\nतत्रैव तद्दर्शनं दर्शयन्वै\n      सम्यक्क्षेम्यं ये पथं संश्रिता वै ॥ ८२॥"
  },
  {
    "text": "साङ्ख्याः सर्वे साङ्ख्यधर्मे रताश् च\n      तद्वद्योगा योगधर्मे रताश्च ।\nये चाप्यन्ये मोक्षकामा मनुष्या-\n      स्तेषामेतद्दर्शनं ंज्ञानदृष्टम् ॥ ८३॥"
  },
  {
    "text": "ज्ञानान्मोक्षो जायते पूरुषाणां\n      नास्त्यज्ञानादेवमाहुर्नरेन्द्र ।\nतस्माज्ज्ञानं तत्त्वतोऽन्वेषितव्यं\n      येनात्मानं मोक्षयेज्जन्ममृत्योः ॥ ८४॥"
  },
  {
    "text": "प्राप्य ज्ञानं ब्राह्मणात्क्षत्रियाद्वा\n      वैश्याच्छूद्रादपि नीचादभीक्ष्णम् ।\nश्रद्धातव्यं श्रद्दधानेन नित्यं\n      न श्रद्धिनं जन्ममृत्यू विशेताम् ॥ ८५॥"
  },
  {
    "text": "सर्वे वर्णा ब्राह्मणा ब्रह्मजाश्च\n      सर्वे नित्यं व्याहरन्ते च ब्रह्म ।\nतत्त्वं शास्त्रं ब्रह्मबुद्ध्या ब्रवीमि\n      सर्वं विश्वं ब्रह्म चैतत्समस्तम् ॥ ८६॥"
  },
  {
    "text": "ब्रह्मास्यतो ब्राह्मणाः सम्प्रसूता\n      बाहुभ्यां वै क्षत्रियाः सम्प्रसूताः ।\nनाभ्यां वैश्याः पादतश्चापि शूद्राः\n      सर्वे वर्णा नान्यथा वेदितव्याः ॥ ८७॥"
  },
  {
    "text": "अज्ञानतः कर्म योनिं भजन्ते\n      तां तां राजंस्ते यथा यान्त्यभावम् ।\nतथा वर्णा ज्ञानहीनाः पतन्ते\n      घोरादज्ञानात्प्राकृतं योनिजालम् ॥ ८८॥"
  },
  {
    "text": "तस्माज्ज्ञानं सर्वतो मार्गितव्यं\n      सर्वत्रस्थं चैतदुक्तं मया ते ।\nतस्थौ ब्रह्मा तस्थिवांश्चापरो य-\n      स्तस्मै नित्यं मोक्षमाहुर्द्विजेन्द्राः ॥ ८९॥"
  },
  {
    "text": "यत्ते पृष्टं तन्मया चोपदिष्टं\n      याथातथ्यं तद्विशोको भवस्व ।\nराजन् गच्छस्वैतदर्थस्य पारं\n      सम्यक्प्रोक्तं स्वस्ति तेऽस्त्वत्र नित्यम् ॥ ९०॥"
  },
  {
    "text": "भीष्म उवाच ।\nस एवमनुशास्तस्तु याज्ञवल्क्येन धीमता ।\nप्रीतिमानभवद्राजा मिथिलाधिपतिस्तदा ॥ ९१॥"
  },
  {
    "text": "गते मुनिवरे तस्मिन्कृते चापि प्रदक्षिणे ।\nदैवरातिर्नरपतिरासीनस्तत्र मोक्षवित् ॥ ९२॥"
  },
  {
    "text": "गोकोटिं स्पर्शयामास हिरण्यस्य तथैव च ।\nरत्नाञ्जलिमथैकं च ब्राह्मणेभ्यो ददौ तदा ॥ ९३॥"
  },
  {
    "text": "विदेहराज्यं च तथा प्रतिष्ठाप्य सुतस्य वै ।\nयतिधर्ममुपासंश्चाप्यवसन्मिथिलाधिपः ॥ ९४॥"
  },
  {
    "text": "साङ्ख्यज्ञानमधीयानो योगशास्त्रं च कृत्स्नशः ।\nधर्माधर्मौ च राजेन्द्र प्राकृतं परिगर्हयन् ॥ ९५॥"
  },
  {
    "text": "अनन्तमिति कृत्वा स नित्यं केवलमेव च ।\nधर्माधर्मौ पुण्यपापे सत्यासत्ये तथैव च ॥ ९६॥"
  },
  {
    "text": "जन्ममृत्यू च राजेन्द्र प्राकृतं तदचिन्तयत् ।\nब्रह्माव्यक्तस्य कर्मेदमिति नित्यं नराधिप ॥ ९७॥"
  },
  {
    "text": "पश्यन्ति योगाः साङ्ख्याश्च स्वशास्त्रकृतलक्षणाः ।\nइष्टानिष्टवियुक्तं हि तस्थौ ब्रह्म परात्परम् ।\nनित्यं तमाहुर्विद्वांसः शुचिस्तस्माच्छुचिर्भव ॥ ९८॥"
  },
  {
    "text": "दीयते यच्च लभते दत्तं यच्चानुमन्यते ।\nददाति च नरश्रेष्ठ प्रतिगृह्णाति यच्च ह ।\nददात्यव्यक्तमेवैतत्प्रतिगृह्णाति तच्च वै ॥ ९९॥"
  },
  {
    "text": "आत्मा ह्येवात्मनो ह्येकः कोऽन्यस्त्वत्तोऽधिको भवेत् ।\nएवं मन्यस्व सततमन्यथा मा विचिन्तय ॥ १००॥"
  },
  {
    "text": "यस्याव्यक्तं न विदितं सगुणं निर्गुणं पुनः ।\nतेन तीर्थानि यज्ञाश्च सेवितव्याविपश्चिता ॥ १०१॥"
  },
  {
    "text": "न स्वाध्यायैस्तपोभिर्वा यज्ञैर्वा कुरुनन्दन ।\nलभतेऽव्यक्तसंस्थानं ज्ञात्वाव्यक्तं महीपते ॥ १०२॥"
  },
  {
    "text": "तथैव महतः स्थानमाहङ्कारिकमेव च ।\nअहङ्कारात्परं चापि स्थानानि समवाप्नुयात् ॥ १०३॥"
  },
  {
    "text": "ये त्वव्यक्तात्परं नित्यं जानते शास्त्रतत्पराः ।\nजन्ममृत्युवियुक्तं च वियुक्तं सदसच्च यत् ॥ १०४॥"
  },
  {
    "text": "एतन्मयाऽऽप्तं जनकात्पुरस्तात्\n      तेनापि चाप्तं नृप याज्ञवल्क्यात् ।\nज्ञानं विशिष्टं न तथा हि यज्ञा\n      ज्ञानेन दुर्गं तरते न यज्ञैः ॥ १०५॥"
  },
  {
    "text": "दुर्गं जन्म निधनं चापि राजन्\n      न भूतिकं ज्ञानविदो वदन्ति ।\nयज्ञैस्तपोभिर्नियमैर्व्रतैश्च\n      दिवं समासाद्य पतन्ति भूमौ ॥ १०६॥"
  },
  {
    "text": "तस्मादुपासस्व परं महच्छुचि\n      शिवं विमोक्षं विमलं पवित्रम् ।\nक्षेत्रज्ञवित्पार्थिव ज्ञानयज्ञ-\n      मुपास्य वै तत्त्वमृषिर्भविष्यसि ॥ १०७॥"
  },
  {
    "text": "उपनिषदमुपाकरोत्तदा वै\n      जनकनृपस्य पुरा हि याज्ञवल्क्यः ।\nयदुपगणितशाश्वताव्ययं त-\n      च्छुभममृतत्वमशोकमृच्छतीति ॥ १०८॥"
  },
  {
    "text": "इति श्रीमहाभरते शान्तिपर्वणि मोक्षधर्मपर्वणि\nयाज्ञवल्क्यजनकसंवादे अष्टादशाधिकत्रिशततमोऽध्यायः ।"
  },
  {
    "text": "इति याज्ञवल्क्यगीता समाप्ता ।"
  }
]
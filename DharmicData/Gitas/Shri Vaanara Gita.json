[
  {
    "text": "श्रीवानरगीता श्रीपराशरसंहितायाम्"
  },
  {
    "text": "श्रीपराशर उवाच ।\nश‍ृणु मैत्रेय विप्रर्षे स्तोत्रं श्रीहनुमत्परम् ।\nकृतं सर्ववानरैश्च श्रीवानरगीताभिदम् ॥"
  },
  {
    "text": "स्तोत्रं सर्वोत्तमं चैव हनुमत्तत्त्वदर्शनम् ।\nसर्वमायहरं चैव आधिव्याधिविनाशनम् ॥"
  },
  {
    "text": "अगस्त्येन पुरा प्रोक्तं सर्वेषां मुनिसन्निधौ ।\nइन्द्रेण याचितं चैतत् लोकोपकरणेच्छया ॥"
  },
  {
    "text": "इन्द्रोऽथ परिपप्रच्छ सत्कृतं मुनिपुङ्गवम् ।\nअगस्त्यं च महात्मानं आसीनं च सुखासने ॥"
  },
  {
    "text": "देवदेव भवाम्भोधेः दुस्तरात्कलुषेन्द्रियाः ।\nजनाः कथं तरन्तीह तन्मे वद कृपानिधे ॥"
  },
  {
    "text": "श्री अगस्त्य उवाच ।\nहनूमन्तं कृतस्तोत्रं वानरैर्विमलात्मभिः ।\nपठन्ति ये सदा मर्त्याः तच्चित्तविमलात्मकाः ॥"
  },
  {
    "text": "तरन्ति भवपादोधिं प्राप्नुवन्ति हरेः पदम् ।\nआयुः कीर्तिर्यशश्चैव लभन्ते नात्र संशयः ॥"
  },
  {
    "text": "ॐ अस्य श्रीवानरगीतास्तोत्रमन्त्रस्य - अगस्त्य ऋषिः\nजगती छन्दः - श्रीहनुमान् देवता - मारुतात्मज इति बीजं -\nअञ्जनासूनुरिति शक्तिः - वायुपुत्र इति कीलकं -\nश्रीहनुमत्प्रसादसिध्यर्थे विनियोगः ॥"
  },
  {
    "text": "ध्यानम् ।\nवामे जानुनि वामजानुमपरं ज्ञानाख्यमुद्रान्वितं\nहृद्देशे कलयन्नुतो मुनिगणैरध्यात्मदक्षेक्षणः ।\nआसीनः कदलीवने मणिमये बालार्ककोटिप्रभः\nध्यायन् ब्रह्म परं करोतु मनसा शुद्धिं हनूमान् मम ॥"
  },
  {
    "text": "सञ्जीव पर्वतोद्धार मनोदुःखं निवारय ।\nप्रसीद सुमहाबाहो त्रायस्व हरिसत्तम ॥"
  },
  {
    "text": "श्रीसुग्रीव उवाच ।\nसुवर्णशैलस्य गवां च कोटिशतस्य कोटेश्च शतस्य यत्फलम् ।\nदानस्य नैवास्ति समं फलं च ध्रुवं च तन्मारुतिदर्शनेन ॥ १॥"
  },
  {
    "text": "श्रीगन्धमादनः उवाच ।\nहनुमन्निति मे स्नानं हनुमन्निति मे जपः ।\nहनुमन्निति मे ध्यानं हनुमत्कीर्तनं सदा ॥ २॥"
  },
  {
    "text": "श्रीसुषेण उवाच ।\nरामभक्तचरितकथामृतं वायुतनयगुणानुकीर्तनम् ।\nरामदास तव पादसेवनं सम्भवन्तु मम जन्मजन्मनि ॥ ३॥"
  },
  {
    "text": "श्री अङ्गद उवाच ।\nमाता सुवर्चलादेवी पिता मे वायुनन्दनः ।\nबान्धवा हनुमद्भक्ताः स्वदेशो भुवनत्रयम् ॥ ४॥"
  },
  {
    "text": "श्रीनील उवाच ।\nभक्तकल्पतरुं सौम्यं लोकोत्तरगुणाकरम् ।\nसुवर्चलापतिं वन्दे मारुतिं वरदं सदा ॥ ५॥"
  },
  {
    "text": "श्रीगवाक्ष उवाच ।\nवायुपुत्रेण महता यद्यदुक्तं करोमि तत् ।\nन जानामि ततो धर्मं मद्धर्मं रक्ष मां सदा ॥ ६॥"
  },
  {
    "text": "श्रीमैन्द उवाच ।\nसमीरसूते सततं त्वदाज्ञया त्वदंशकः प्रेरितमानसेन्द्रियः ।\nकरोम्यहं यच्च शुभाशुभं प्रभो त्वत्प्रीतये मत्कृतमस्तु तत्सदा ॥ ७॥"
  },
  {
    "text": "श्रीद्विविद उवाच ।\nरामादीनां रणे ख्यातिं दातुं यो रावणादिकान् ।\nनावधीत्स्वयमेवैकस्तं वन्दे हनुमत्प्रभुम् ॥ ८॥"
  },
  {
    "text": "श्रीशरभ उवाच ।\nभौमस्य वासरे पूजा कर्तव्या हनुमत्प्रभोः ।\nभवेत्सः शुचिरायुः श्रीः पुत्रमित्रकलत्रवान् ॥ ९॥"
  },
  {
    "text": "श्रीगवयः\nआमिषीकृतमार्ताण्डं गोष्पदीकृतसागरम् ।\nतृणीकृतदशग्रीवं आञ्जनेयं नमाम्यहम् ॥ १०॥"
  },
  {
    "text": "श्रीप्रहस्तः\nउल्लङ्ख्य सिन्धोः सलिलं सलीलं यश्शोकवह्निं जनकात्मजायाः ।\nआदाय तेनैव ददाह लङ्कां नमामि तं प्राञ्जलिराञ्जनेयम् ॥ ११॥"
  },
  {
    "text": "श्रीनल उवाच ।\nनमाम्यहं वायुजपादपङ्कजं करोमि तद्वायुजपूजनं सदा ।\nवदामि वातात्मजनाम मङ्गलं स्मरामि वायूद्भवकीर्तनं शुभम् ॥ १२॥"
  },
  {
    "text": "श्रीधर्मक उवाच ।\nसप्तषष्टिर्हतान् कोटिवानराणां तरस्विनाम् ।\nयः सञ्जीवनयामास तं वन्दे मारुतात्मजम् ॥ १३॥"
  },
  {
    "text": "श्रीगज उवाच ।\nतनौ बालपाशः पिता पार्वतीशः\n      स्फुरद्बाहुदण्डो मुखे वज्रदंष्ट्रः ।\nसती चाञ्जना यस्य माता ततोऽन्यं\n      न जाने न जाने न जाने न जाने ॥ १४॥"
  },
  {
    "text": "श्रीऋक्षराज उवाच ।\nबुद्धिर्बलं यशो धैर्यं निर्भयत्वमरोगता ।\nअजाड्यं वाक्पटुत्वं च हनुमत्स्मरणाद्भवेत् ॥ १५॥"
  },
  {
    "text": "श्रीसम्पातिरुवाच ।\nनाशकं सीताशोकस्य श्रीरामानन्ददायिनम् ।\nसुखप्रदं साधकानां वायुपुत्रं नमाम्यहम् ॥ १६॥"
  },
  {
    "text": "श्रीवेगवानुवाच ।\nअञ्जनावरपुत्राय रामेष्टाय हनूमते ।\nसर्वलोकैकवीराय ब्रह्मरूपाय ते नमः ॥ १७॥"
  },
  {
    "text": "श्रीरुद्रग्रीव उवाच ।\nहनूमत्सदृशं दैवं नास्ति नास्तीति भूतले ।\nतं पूजयन्ति सततं ब्रह्मा-गौरी-महेश्वराः ॥ १८॥"
  },
  {
    "text": "श्रीदधिमुखः\nआलोड्य वेदशास्त्राणि सर्वाण्यपि महर्षिभिः ।\nइदमेकं सुनिर्णीतं न दैवं हनुमत्परम् ॥ १९॥"
  },
  {
    "text": "श्रीसुदंष्ट्र उवाच ।\nमङ्गलं हनुमन्नित्यं मङ्गलं कपिपुङ्गव ।\nमङ्गलं चाञ्जनासूनो मङ्गलं राघवप्रिय ॥ २०॥"
  },
  {
    "text": "श्रीऋषभ उवाच ।\nकरुणारसपूर्णाय जगदानन्दहेतवे ।\nकुक्षिस्थाखिललोकाय हनूमद्ब्रह्मणे नमः ॥ २१॥"
  },
  {
    "text": "श्रीपृथुरुवाच ।\nदाता दापयिता चैव संहर्ता रक्षकस्तथा ।\nप्रेरकश्चानुमोदकश्च कर्ता भोक्ता कपीश्वरः ॥ २२॥"
  },
  {
    "text": "श्रीजाम्बवान् उवाच ।\nभुक्तिमुक्तिप्रदं नाम विहाय हनुमन् तव ।\nसंसरन्ति जना मूढाः किं विचित्रमतःपरम् ॥ २३॥"
  },
  {
    "text": "श्रीज्योतिर्मुख उवाच ।\nमत्प्रार्थनाफलमिदं मम जन्मनश्च\n      नेच्छामि किञ्चिदपरं हनुमन् महात्मन् ।\nत्वद्दासदासजनपादरजोनिकेत\\-\n      मस्मद्धितो भवतु सेवकपारिजात ॥ २४॥"
  },
  {
    "text": "श्रीसुमुख उवाच ।\nरसने रससारज्ञे मधुरास्वादकाङ्क्षिणि ।\nहनुमन्नामपीयूषं सर्वदा रसने पिब ॥ २५॥"
  },
  {
    "text": "श्रीगोलाङ्गूल उवाच ।\nकुतो दुर्दिनं वा कुतो भौमवारः\n      कुतो वैधृतिस्तस्य भद्रा कथं वा ।\nकुतो वा व्यतीपातदोषक्षुतं वा\n      हनूमत्पदध्यानवीताशुभस्य ॥ २६॥"
  },
  {
    "text": "श्रीकुमुद उवाच ।\nत्रातारो भुवि पादाश्च मार्गाश्च रसने तव ।\nहनूमन्निर्मितास्सन्ति जनानां हीनता कुतः ॥ २७॥"
  },
  {
    "text": "श्रीशतबलिरुवाच ।\nधन्योस्म्यनुगृहीतोऽस्मि पुण्योऽस्मि महितोऽस्म्यहम् ।\nहनुमन् त्वत्पदाम्भोजसेवाविभवयोगतः ॥ २८॥"
  },
  {
    "text": "श्रीकेसरिरुवाच ।\nत्वत्तोऽन्यः शरणं नास्ति त्वमेव मम रक्षकः ।\nअतो मयि कृपादृष्ट्या हनुमन् रक्ष मां सदा ॥ २९॥"
  },
  {
    "text": "श्रीमारीच उवाच ।\nसदा पापौघनिष्ठूतं पापेषु हृष्टमानसम् ।\nपापात्मानं महापापं रक्ष मां हनुमत्प्रभो ॥ ३०॥"
  },
  {
    "text": "श्रीतरुण उवाच ।\nहनूमदाज्ञया यच्च भावि तद्भवति ध्रुवम् ।\nयदभावि न तद्भावि वृथा देहपरिश्रमः ॥ ३१॥"
  },
  {
    "text": "श्रीगोमुख उवाच ।\nअपराधशतं नित्यं कुर्वाणं मां नृशंसकम् ।\nक्षमस्व दासबुध्या त्वं हनुमन् करुणानिधे ॥ ३२॥"
  },
  {
    "text": "श्रीपनस उवाच ।\nहनुमतो न परं परमार्थतो हनुमतो न परं परमार्थतः ।\nइति वदामि जनान् परमार्थतो न हि परं भवतोऽत्र विचक्षणः ॥ ३३॥"
  },
  {
    "text": "श्रीसुषेण उवाच ।\nमाता हनूमांश्च पिता हनूमान् भ्राता हनूमान् भगिनी हनूमान् ।\nविद्या हनूमान् द्रविणं हनूमान् स्वामी हनूमान् सकलं हनूमान् ॥ ३४॥"
  },
  {
    "text": "श्रीहरिलोम उवाच ।\nइतो हनूमान् परतो हनूमान् यतो यतो यामि ततो हनूमान् ।\nहनूमतोऽन्यं ननु नास्ति किञ्चित् ततो हनूमान् तमहं प्रपद्ये ॥ ३५॥"
  },
  {
    "text": "श्रीरङ्ग उवाच ।\nयद्वर्णपदमात्राभिः सहसोच्चारणो भवेत् ।\nक्षमस्व तत्कृपादृष्ट्या हनूमन् प्रणतोऽस्म्यहम् ॥ ३६॥"
  },
  {
    "text": "श्रीविधुष्ट उवाच ॥"
  },
  {
    "text": "हनूमान् रक्षतु जले स्थले रक्षतु वायुजः ।\nअटव्यां वायुपुत्रस्तु सर्वतः पातु मारुतिः ॥ ३७॥"
  },
  {
    "text": "फलश्रुतिः ।\nइतीदं वानरप्रोक्तं सर्वपापहरं वरम् ।\nसर्वज्ञानप्रदं चैव सर्वसौभाग्यवर्धनम् ॥"
  },
  {
    "text": "इमां वानरगीतां ये पठन्ति श्रद्धयान्विताः ।\nपुत्रान् पौत्रांश्च भोगांश्च लभन्ते क्षणमात्रतः ॥"
  },
  {
    "text": "ऐश्वर्यं शाश्वतं चैव सुस्थिराः सम्पदस्तथा ।\nआयुर्दीर्घं च कीर्तिं च प्राप्नुवन्ति न संशयः ॥"
  },
  {
    "text": "इह भुक्त्वाखिलान् कामान् आञ्जनेयप्रसादतः ।\nगच्छन्त्यन्ते पदं नित्यं पुनरावृत्तिवर्जितम् ॥"
  },
  {
    "text": "इति श्रीपराशरसंहितायां पराशरमैत्रेयसंवादे\nश्रीवानरगीता नाम षट्सप्ततितमः पटलः ॥"
  }
]
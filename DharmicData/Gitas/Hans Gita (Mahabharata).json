[
  {
    "text": "हंसगीता"
  },
  {
    "text": "युधिष्ठिर उवाच ।\nसत्यं दमं क्षमां प्रज्ञां प्रशंसन्ति पितामह ।\nविद्वांसो मनुजा लोके कथमेतन्मतं तव ॥ १॥"
  },
  {
    "text": "भीष्म उवाच ।\nअत्र ते वर्तयिष्येऽहमितिहासं पुरातनम् ।\nसाध्यानामिह संवादं हंसस्य च युधिष्ठिर ॥ २॥"
  },
  {
    "text": "हंसो भूत्वाथ सौवर्णस्त्वजो नित्यः प्रजापतिः ।\nस वै पर्येति लोकांस्त्रीनथ साध्यानुपागमत् ॥ ३॥"
  },
  {
    "text": "साध्या ऊचुः ।\nशकुने वयं स्म देवा वै साध्यास्त्वामनुयुज्महे ।\nपृच्छामस्त्वां मोक्षधर्मं भवांश्च किल मोक्षवित् ॥ ४॥"
  },
  {
    "text": "श्रुतोऽसि नः पण्डितो धीरवादी\nसाधुशब्दश्चरते ते पतत्रिन् ।\nकिं मन्यसे श्रेष्ठतमं द्विज त्वं\nकस्मिन्मनस्ते रमते महात्मन् ॥ ५॥"
  },
  {
    "text": "तन्नः कार्यं पक्षिवर प्रशाधि\nयत्कर्मणां मन्यसे श्रेष्ठमेकम् ।\nयत्कृत्वा वै पुरुषः सर्वबन्धैर्-\nविमुच्यते विहगेन्द्रेह शीघ्रम् ॥ ६॥"
  },
  {
    "text": "हंस उवाच ।\nइदं कार्यममृताशाः श‍ृणोमि\nतपो दमः सत्यमात्माभिगुप्तिः ।\nग्रन्थीन् विमुच्य हृदयस्य सर्वान्\nप्रियाप्रिये स्वं वशमानयीत ॥ ७॥"
  },
  {
    "text": "नारुन्तुदः स्यान्न नृशंसवादी\nन हीनतः परमभ्याददीत ।\nययास्य वाचा पर उद्विजेत\nन तां वदेद्रुषतीं पापलोक्याम् ॥ ८॥"
  },
  {
    "text": "वाक्सायका वदनान्निष्पतन्ति\nयैराहतः शोचति रात्र्यहानि ।\nपरस्य नामर्मसु ते पतन्ति\nतान् पण्डितो नावसृजेत्परेषु ॥ ९॥"
  },
  {
    "text": "परश्चेदेनमति वादबानैर्-\nभृशं विध्येच्छम एवेह कार्यः ।\nसंरोष्यमाणः प्रतिहृष्यते यः\nस आदत्ते सुकृतं वै परस्य ॥ १०॥"
  },
  {
    "text": "क्षेपाभिमानादभिषङ्गव्यलीकं  var  क्षेपायमाणमभिषङ्ग\nनिगृह्णाति ज्वलितं यश्च मन्युम् ।\nअदुष्टचेता मुदितोऽनसूयुः\nस आदत्ते सुकृतं वै परेषाम् ॥ ११॥"
  },
  {
    "text": "आक्रुश्यमानो न वदामि किंचित्\nक्षमाम्यहं ताड्यमानश्च नित्यम् ।\nश्रेष्ठं ह्येतत् यत् क्षमामाहुरार्याः\nसत्यं तथैवार्जवमानृशंस्यम् ॥ १२॥"
  },
  {
    "text": "वेदस्योपनिषत्सत्यं सत्यस्योपनिषद्दमः ।\nदमस्योपनिषन्मोक्षं एतत्सर्वानुशासनम् ॥ १३॥"
  },
  {
    "text": "वाचो वेगं मनसः क्रोधवेगं विवित्सा वेगमुदरोपस्थ वेगम् । \nएतान् वेगान् यो विषहदुदीर्णांस्तं मन्येऽहं ब्राह्मणं वै मुनिं च ॥ १४॥"
  },
  {
    "text": "अक्रोधनः क्रुध्यतां वै विशिष्टस्तथा तितिक्षुरतितिक्षोर्विशिष्टः ।\nअमानुषान्मानुषो वै विशिष्टस् तथा ज्ञानाज्ज्ञानवान्वै प्रधानः ॥ १५॥ \n var  ज्ञानविद्वै विशिष्टः\nआक्रुश्यमानो नाक्रोशेन्मन्युरेव तितिक्षतः ।  var  नाक्रुश्येत् मन्युरेनं\nआक्रोष्टारं निर्दहति सुकृतं चास्य विन्दति ॥ १६॥"
  },
  {
    "text": "यो नात्युक्तः प्राह रूक्षं प्रियं वा\nयो वा हतो न प्रतिहन्ति धैर्यात् ।\nपापं च यो नेच्छति तस्य हन्तुस्-\nतस्मै देवाः स्पृहयन्ते सदैव ॥ १७॥  var  तस्येह देवाः स्पृहयन्ति\nनित्यम् ।\nपापीयसः क्षमेतैव श्रेयसः सदृशस्य च ।\nविमानितो हतोऽऽक्रुष्ट एवं सिद्धिं गमिष्यति ॥ १८॥"
  },
  {
    "text": "सदाहमार्यान्निभृतोऽप्युपासे\nन मे विवित्सा न चमेऽस्ति रोषः ।  var  विवित्सोत्सहते न रोषः\nन चाप्यहं लिप्समानः परैमि\nन चैव किंचिद्विषयेण यामि ॥ १९॥"
  },
  {
    "text": "नाहं शप्तः प्रतिशपामि किंचिद्\nदमं द्वारं ह्यमृतस्येह वेद्मि ।\nगुह्यं ब्रह्म तदिदं वा ब्रवीमि\nन मानुषाच्छ्रेष्ठतरं हि किंचित् ॥ २०॥"
  },
  {
    "text": "विमुच्यमानः पापेभ्यो धनेभ्य इव चन्द्रमाः ।\nविरजाः कालमाकाङ्क्षन् धीरो धैर्येण सिध्यति ॥ २१॥"
  },
  {
    "text": "यः सर्वेषां भवति ह्यर्चनीय\nउत्सेधनस्तम्भ इवाभिजातः ।\nयस्मै वाचं सुप्रशस्तां वदन्ति  var  तस्मै वाचं सुप्रसन्नां\nस वै देवान्गच्छति संयतात्मा ॥ २२॥"
  },
  {
    "text": "न तथा वक्तुमिच्छन्ति कल्याणान् पुरुषे गुणान् ।\nयथैषां वक्तुमिच्छन्ति नैर्गुण्यमनुयुञ्जकाः ॥ २३॥"
  },
  {
    "text": "यस्य वाङ्मनसी गुप्ते सम्यक्प्रणिहिते सदा ।\nवेदास्तपश्च त्यागश्च स इदं सर्वमाप्नुयात् ॥ २४॥"
  },
  {
    "text": "आक्रोशनावमानाभ्यां नाबुधान् गर्हयेद् बुधः ।   var  बोधयेद् बुधः\nतस्मान्न वर्धयेदन्यं न चात्मानं विहिंसयेत् ॥ २५॥"
  },
  {
    "text": "अमृतस्येव सन्तृप्येदवमानस्य वै द्विजः ।  var  पण्डितः ।\nसुखं ह्यवमतः शेते योऽवमन्ता स नश्यति ॥ २६॥"
  },
  {
    "text": "यत्क्रोधनो यजते यद्ददाति\nयद्वा तपस्तप्यति यज्जुहोति ।\nवैवस्वतस्तद्धरतेऽस्य सर्वं\nमोघः श्रमो भवति हि क्रोधनस्य ॥ २७॥"
  },
  {
    "text": "चत्वारि यस्य द्वाराणि सुगुप्तान्यमरोत्तमाः ।\nउपस्थमुदरं हस्तौ वाक्चतुर्थी स धर्मवित् ॥ २८॥"
  },
  {
    "text": "सत्यं दमं ह्यार्जवमानृशंस्यं\nधृतिं तितिक्षामभिसेवमानः ।  var  तितिक्षां च संसेवमानः\nस्वाध्यायनित्योऽस्पृहयन्परेषाम्  var  युक्तोऽस्पृहयन् परेषाम्\nएकान्तशील्यूर्ध्वगतिर्भवेत्सः ॥ २९॥"
  },
  {
    "text": "सर्वानेताननुचरन् वत्सवच्चतुरः स्तनान् ।  var  सर्वांश्चैनाननुचरन्\nन पावनतमं किंचित्सत्यादध्यगमं क्वचित् ॥ ३०॥"
  },
  {
    "text": "आचक्षेऽहं मनुष्येभ्यो देवेभ्यः प्रतिसञ्चरन् ।\nसत्यं स्वर्गस्य सोपानं पारावारस्य नौरिव ॥ ३१॥"
  },
  {
    "text": "यादृशैः संनिवसति यादृशांश्चोपसेवते ।\nयादृगिच्छेच्च भवितुं तादृग्भवति पूरुषः ॥ ३२॥"
  },
  {
    "text": "यदि सन्तं सेवति यद्यसन्तं\nतपस्विनं यदि वा स्तेनमेव ।\nवासो यथा रङ्गवशं प्रयाति\nतथा स तेषां वशमभ्युपैति ॥ ३३॥"
  },
  {
    "text": "सदा देवाः साधुभिः संवदन्ते\nन मानुषं विषयं यान्ति द्रष्टुम् ।\nनेन्दुः समः स्यादसमो हि वायुर्-\nउच्चावचं विषयं यः स वेद ॥ ३४॥"
  },
  {
    "text": "अदुष्टं वर्तमाने तु हृदयान्तरपूरुषे ।\nतेनैव देवाः प्रीयन्ते सतां मार्गस्थितेन वै ॥ ३५॥"
  },
  {
    "text": "शिश्नोदरे येऽभिरताः सदैव  var  ये निरताः\nस्तेना नरा वाक्परुषाश्च नित्यम् ।\nअपेतदोषानिति तान् विदित्वा\nदूराद्देवाः सम्परिवर्जयन्ति ॥ ३६॥"
  },
  {
    "text": "न वै देवा हीनसत्त्वेन तोष्याः\nसर्वाशिना दुष्कृतकर्मणा वा ।\nसत्यव्रता ये तु नराः कृतज्ञा\nधर्मे रतास्तैः सह सम्भजन्ते ॥ ३७॥"
  },
  {
    "text": "अव्याहृतं व्याकृताच्छ्रेय आहुः\nसत्यं वदेद्व्याहृतं तद्द्वितीयम् ।\nधर्मं वदेद्व्याहृतं तत्तृतीयं\nप्रियंवदेद्व्याहृतं तच्चतुर्थम् ॥ ३८॥"
  },
  {
    "text": "साध्या ऊचुः ।\nकेनायमावृतो लोकः केन वा न प्रकाशते ।\nकेन त्यजति मित्राणि केन स्वर्गं न गच्छति ॥ ३९॥"
  },
  {
    "text": "हंस उवाच ।\nअज्ञानेनावृतो लोको मात्सर्यान्न प्रकाशते ।\nलोभात्त्यजति मित्राणि सङ्गात्स्वर्गं न गच्छति ॥ ४०॥"
  },
  {
    "text": "साध्या ऊचुः ।\nकः स्विदेको रमते ब्राह्मणानां\nकः स्विदेको बहुभिर्जोषमास्ते ।\nकः स्विदेको बलवान् दुर्बलोऽपि\nकः स्विदेषां कलहं नान्ववैति ॥ ४१॥"
  },
  {
    "text": "हंस उवाच ।\nप्राज्ञ एको रमते ब्राह्मणानां\nप्राज्ञश्चैको बहुभिर्जोषमास्ते ।\nप्राज्ञ एको बलवान् दुर्बलोऽपि\nप्राज्ञ एषां कलहं नान्ववैति ॥ ४२॥"
  },
  {
    "text": "साध्या ऊचुः ।\nकिं ब्राह्मणानां देवत्वं किं च साधुत्वमुच्यते ।\nअसाधुत्वं च किं तेषां किमेषां मानुषं मतम् ॥ ४३॥"
  },
  {
    "text": "हंस उवाच ।\nस्वाध्याय एषां देवत्वं व्रतं साधुत्वमुच्यते ।\nअसाधुत्वं परीवादो मृत्युर्मानुष्यमुच्यते ॥ ४४॥"
  },
  {
    "text": "भीष्म उवाच ।\nसंवाद इत्ययं श्रेष्ठः साध्यानां परिकीर्तितः ।\nक्षेत्रं वै कर्मणां योनिः सद्भावः सत्यमुच्यते ॥ ४५॥"
  },
  {
    "text": "var \nइत्युक्त्वा परमो देव भगवान् नित्य अव्ययः ।\nसाध्यैर्देवगणैः सार्धं दिवमेवारुरोह सः ॥ ४५॥"
  },
  {
    "text": "एतद् यशस्यमायुष्यं पुण्यं स्वर्गाय च ध्रुवम् ।\nदर्शितं देवदेवेन परमेणाव्ययेन च ॥ ४६॥"
  },
  {
    "text": "॥ इति श्रीमहाभारते शान्तिपर्वणि मोक्षधर्मपर्वणि\n          हंसगीता समाप्ता ॥"
  }
]
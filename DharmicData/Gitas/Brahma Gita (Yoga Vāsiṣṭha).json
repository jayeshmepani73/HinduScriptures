[
  {
    "text": "॥ अथ प्रारभ्यते योगवासिष्ठान्तर्गता ब्रह्मगीता ॥"
  },
  {
    "text": "श्रीराम उवाच ।\nसर्वानुभवरूपस्य तथा सर्वात्मनोऽप्ययम् ।\nअनन्तस्यात्मतत्त्वस्य देहेऽपि किमहंग्रहः ॥ १॥"
  },
  {
    "text": "चितः पाषाणकाष्ठत्वं स्वप्नादिषु कथं भवेत् ।\nइदं पाषाणकाष्ठादि कथं नास्त्यस्ति वा कथम् ॥ २॥"
  },
  {
    "text": "वसिष्ठ उवाच ।\nशरीरिणो यथा हस्ते हस्ततायां यथाग्रहः ।\nसर्वात्मनस्तथा देहे देहतायां तथाग्रहः ॥ ३॥"
  },
  {
    "text": "पादपस्थ यथा पत्रे पत्रतायां यथाग्रहः ।\nसर्वात्मनस्तथा वृक्षे वृक्षतायां तथाग्रहः ॥ ४॥"
  },
  {
    "text": "आकाशस्य यथा शून्ये शून्यतायां यथाग्रहः ।\nसर्वात्मनस्तथा द्रव्ये द्रव्यतायां तथाग्रहः॥ ५॥"
  },
  {
    "text": "स्वप्नोचितः स्वप्नपुरे रूपतायां यथाग्रहः ।\nसर्वात्मनस्तथा स्वप्नजाग्रदादौ तथाग्रहः ॥ ६॥"
  },
  {
    "text": "यथागेन्द्रे दृषद्दृक्षवार्यादौ स तथाग्रहः ।\nतथा सर्वात्मनोऽगेन्द्रपुरतायां तथाग्रहः ॥ ७॥"
  },
  {
    "text": "शरीरस्य यथा केशनखादिषु यथाग्रहः ।\nसर्वात्मनस्तथा काष्ठदृषदादौ तथाग्रहः ॥ ८॥"
  },
  {
    "text": "चित एव यथा स्वप्ने भवेत्काष्ठोपलादिता ।\nचिदाकाशस्य सर्गादौ तथैवावयवादिता ॥ ९॥"
  },
  {
    "text": "चेतनाचेतनात्मैकं पुरुषस्य यथा वपुः ।\nनखकेशजलाकाशधर्ममाकारभासुरम् ॥ १०॥"
  },
  {
    "text": "चेतनाचेतनात्मैकं तथा सर्वात्मनो वपुः ।\nजङ्गमं स्थावरमयं किन्तु नित्यमनाकृति ॥ ११॥"
  },
  {
    "text": "यथास्थितं शाम्यतीदं सम्यग्ज्ञानवतो जगत् ।\nस्वप्ने स्वप्नपरिज्ञातुर्यथा दृष्टार्थसंभ्रमः ॥ १२॥"
  },
  {
    "text": "चिन्मात्राकाशमेवेदं न द्रष्टास्ति न दृश्यता ।\nइति मौनमलं स्वप्नद्रष्टुर्यत्सा प्रबुद्धता ॥ १३॥"
  },
  {
    "text": "कल्पकोटिसहस्राणि सर्गा आयान्ति यान्ति च ।\nत एवान्ये च चिद्व्योम्नि जलावर्ता इवार्णवे ॥ १४॥"
  },
  {
    "text": "करोत्यब्धौ यथोर्म्यादौ नाना कचकचं वपुः ।\nचित्करोति तथा सञ्ज्ञाः सर्गाद्याश्चेतने निजे ॥ १५॥"
  },
  {
    "text": "यथास्थितमिदं विश्वं ब्रह्मैवानामयं सदा ।\nतत्त्वज्ञं प्रत्यतत्त्वज्ञजनतानिश्चयादृते ॥ १६॥"
  },
  {
    "text": "नाहं तरङ्गः सलिलमहमित्येव युक्तितः ।\nबुद्धं येन तरङ्गेण कुतस्तस्य तरङ्गता ॥ १७॥"
  },
  {
    "text": "ब्रह्मणोऽस्य तरङ्गत्वमिवाभानं यतस्ततः ।\nतरङ्गत्वातरङ्गत्वे ब्राह्म्यौ शक्ती स्थितिं गते ॥ १८॥"
  },
  {
    "text": "चिद्व्योम्नोऽत्यजतो रूपं स्वप्नवद्व्यस्तवेदनम् ।\nतदिदं हि मनो राम ब्रह्मेत्युक्तः पितामहः ॥ १९॥"
  },
  {
    "text": "एवमाद्यः प्रजानाथो निराकारो निरामयः ।\nचिन्मात्ररूपसङ्कल्पपुरवत्कारणोज्झितः ॥ २०॥"
  },
  {
    "text": "येनाङ्गदत्वं नास्तीति बुद्धं हेमाङ्गदेन वै ।\nअङ्गदत्वं कुतस्तस्य तस्य शुद्धेव हेमता ॥ २१॥"
  },
  {
    "text": "अजे सङ्कल्पमात्रात्मचिन्मात्रव्योमदेहिनि ।\nअहं त्वं जगदित्यादि यद्विभातं तदेव तत् ॥ २२॥"
  },
  {
    "text": "चिच्चमत्कृतयो भान्ति याश्चिद्व्योमनि शून्यताः ।\nएतास्ताः सर्गसंहारस्थितिसंरभसंविदः ॥ २३॥"
  },
  {
    "text": "अच्छं चिन्मात्रनभसः कचनं स्वयमेव तत् ।\nस्वप्नाभं चित्ततामात्रं स एष प्रपितामहः ॥ २४॥"
  },
  {
    "text": "यथा तरङ्गस्तेनैव रूपेणान्येन वानिशम् ।\nस्फुरत्येवमनाद्यन्तः सर्गप्रलयविभ्रमः ॥ २५॥"
  },
  {
    "text": "चिद्व्योम्नः कचनं कान्तं यद्विराडिति शब्दितम् ।\nभवेत्सङ्कल्पपुरवत्तस्य कुर्यान्मनोऽपि वै ॥ २६॥"
  },
  {
    "text": "सर्गः स्वप्नः स्वप्न एव जाग्रद्देहः स एव च ।\nघनं सुषुप्तं तैमिर्याद्यथा संवेदनं भवेत् ॥ २७॥"
  },
  {
    "text": "तस्य कल्पान्तरजनी शिरोरुहतयोदिता ।\nप्रकाशतमसी कालक्रियाख्याः स्वाङ्गसन्धयः ॥ २८॥"
  },
  {
    "text": "तस्याग्निरास्यं द्यौर्मूर्धा खं नाभिश्चरणौ क्षितिः ।\nचन्द्रार्कौ दृग्दिशौ श्रोत्रे कल्पनेति विजृम्भिता ॥ २९॥"
  },
  {
    "text": "एवं सम्यग्दृश्यमानो व्योमात्मा वितताकृतिः ।\nअस्मत्सङ्कल्पशैलाभो विराट् स्वप्नाकृतिस्थितः ॥ ३०॥"
  },
  {
    "text": "यच्च चेतच्चिदाकाशे स्वयं कचकचायते ।\nतदेतज्जगदित्येवं तेनात्मैवानुभूयते ॥ ३१॥"
  },
  {
    "text": "विराडात्मैवमाकाशं भाति चिन्मयमाततम् ।\nस्वभावस्वप्ननगरं नगनागमयात्मकम् ॥ ३२॥"
  },
  {
    "text": "अनुभवितैवानुभवं सत्यं स्वात्मानमप्यसन्तमिव ।\nअनुभवतीयत्त्वेन स्वप्ननटः स्वप्नदेशमिव ॥ ३३॥"
  },
  {
    "text": "वेदान्तार्हतसाङ्ख्यसौगतगुरुत्र्यक्षादिसूक्तादृशो\n     ब्रह्मैव स्फुरितं तथात्मकलयास्तादात्मनित्यं यतः ।\nतेषां चात्मविदोऽनुरूपमखिलं स्वर्गं फलं तद्भव-\n     त्यस्य ब्रह्मण ईदृगेव महिमा सर्वात्म यत्तद्वपुः ॥ ३४॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु परमार्थोपदेशो\nनाम त्रिसप्तत्यधिकशततमः सर्गः ॥ १७३॥ -१-"
  },
  {
    "text": "॥ अथ द्वितीयोऽध्याः ॥"
  },
  {
    "text": "॥ निर्वाणोपदेशः ॥"
  },
  {
    "text": "वसिष्ठ उवाच ।\nसर्गादौ स्वप्नसंवित्या चिदेवाभाति केवला ।\nजगदित्यवभासेव ब्रह्मैवातो जगत्त्रयम् ॥ १॥"
  },
  {
    "text": "सर्गास्तरङ्गा ब्रह्माब्धेस्तेषु संवेदनं द्रवः ।\nसर्गान्तरं सुखाद्यात्म द्वैत्यैक्यादीतरत्कुतः ॥ २॥"
  },
  {
    "text": "यथा स्वप्नसुषुप्तात्म निद्रारूपकमेव खम् ।\nदृश्यादृश्यांशमेकात्म रूपं चिन्नभस्तथा ॥ ३॥"
  },
  {
    "text": "जाग्रति स्वप्ननगरं यादृक्तादृगिदं जगत् ।\nपरिज्ञातं भवेदत्र कथामास्था विवेकिनः ॥ ४॥"
  },
  {
    "text": "सर्गादौ सर्गसंवित्तेर्यथाभूतार्थवेदनात् ।\nजाग्रति स्वाप्ननगरं यादृशं तादृशं जगत् ॥ ५॥"
  },
  {
    "text": "जाग्रति स्वप्ननगरवासना विविधा यथा ।\nसत्या अपि न सत्यास्ता जाग्रत्यो वासनास्तथा ॥ ६॥"
  },
  {
    "text": "अन्यथोपप्रपद्येह कल्प्यते यदि कारणम् ।\nतत्किं नेदीयसी नात्र भ्रान्तता कल्प्यते तथा ॥ ७॥"
  },
  {
    "text": "स्वानुभूयत एवेयं भ्रान्तिः स्वप्नजगत्स्विव ।\nकारणं त्वनुमासाध्यं क्वानुमानुभवाधिका ॥ ८॥"
  },
  {
    "text": "दृष्टमप्यस्ति यन्नेशे न चात्मनि विचारितम् ।\nअन्यथानुपपत्त्यान्तर्भ्रान्त्यात्म स्वप्नशैलवत् ॥ ९॥"
  },
  {
    "text": "निर्विकल्पं परं जाड्यं सविकल्पं तु संसृतिः ।\nध्यानं तेन समाधानं न संभवति किञ्चन ॥ १०॥"
  },
  {
    "text": "सचेत्यं संसृतिर्ध्यानमचेत्यं तूपलस्थिति ।\nमोक्षो नोपलवद्भानं न विकल्पात्मकं ततः ॥ ११॥"
  },
  {
    "text": "न च नामोपलाभेन निर्विकल्पसमाधिना ।\nअन्यदासाद्यते किञ्चिल्लभ्यते किं स्वनिद्रया ॥ १२॥"
  },
  {
    "text": "तस्मात्सम्यक्परिज्ञानाद्भ्रान्तिमात्रं विवेकिनः ।\nसर्गात्यन्तासंभवतो यो जीवन्मुक्ततोदयः ॥ १३॥"
  },
  {
    "text": "निर्विकल्पं समाधानं तदनन्तमिहोच्यते ।\nयथास्थितमविक्षुब्धमासनं सर्वभासनम् ॥ १४॥"
  },
  {
    "text": "तदनन्तसुषुप्ताख्यं तत्तुरीयमिति स्मृतम् ।\nतन्निर्वाणमिति प्रोक्तं तन्मोक्ष इति शब्दितम् ॥ १५॥"
  },
  {
    "text": "सम्यग्बोधैकघनता यासौ ध्यानमिति स्मृतम् ।\nदृश्यात्यन्तासंभवात्म बोधमाहुः परं पदम् ॥ १६॥"
  },
  {
    "text": "तच्च नोपलवज्जाड्यं न सुषुप्तोपमं भवेत् ।\nन निर्विकल्पं न च वा सविकल्पं न वाप्यसत् ॥ १७॥"
  },
  {
    "text": "दृश्यात्यन्तासंभवात्म तदेवाद्यं हि वेदनम् ।\nतत्सर्वं तन्न किञ्चिच्च तद्वदेवाङ्ग वेत्ति तत् ॥ १८॥"
  },
  {
    "text": "सम्यक्प्रबोधान्निर्वाणं परं तत्समुदाहृतम् ।\nयथास्थितमिदं विश्वं तत्रालंप्रलयं गतम् ॥ १९॥"
  },
  {
    "text": "न तत्र नानानाना न न च किञ्चिन्न किञ्चन ।\nसमस्तसद सद्भावसीमान्तः स उदाहृतः॥ २०॥"
  },
  {
    "text": "अत्यन्तासंभवं दृश्यं यद्वै निर्वाणमासितम् ।\nशुद्धबोधोदयं शान्तं तद्विद्धि परमं पदम् ॥ २१॥"
  },
  {
    "text": "स च सम्प्राप्यते शुद्धो बोधो ध्यानमनुत्तमम् ।\nशास्त्रात्पदपदार्थज्ञबोधिनोत्पन्नबुद्धिना ॥ २२॥"
  },
  {
    "text": "मोक्षोपायाभिधं शास्त्रमिदं वाचयतानिशम् ।\nबुद्ध्युपायेन शुद्धेन पुंसा नान्येन केनचित् ॥ २३॥"
  },
  {
    "text": "न तीर्थेन न दानेन न स्नानेन न विद्यया ।\nन ध्यानेन न योगेन न तपोभिर्न चाध्वरैः ॥ २४॥"
  },
  {
    "text": "भ्रान्तिमात्रं किलेदं सदसत्सदिव लक्ष्यते ।\nव्योमैव जगदाकारं स्वप्नोऽनिद्रे चिदंबरे ॥ २५॥"
  },
  {
    "text": "न शाम्यति तपस्तीर्थैर्भ्रान्तिर्नाम कदाचन ।\nतपस्तीर्थादिना स्वर्गाः प्राप्यन्ते न तु मुक्तता ॥ २६॥"
  },
  {
    "text": "भ्रान्तिः शाम्यति शास्त्रार्थात्सम्यग्बुद्ध्यावलोकितात् ।\nआत्मज्ञानमयान्मोक्षोपायादेवेह नान्यतः ॥ २७॥"
  },
  {
    "text": "आलोककारिणात्यर्थं शास्त्रार्थेनैव शाम्यति ।\nअमलेनाखिला भ्रान्तिः प्रकाशेनैव तामसी ॥ २८॥"
  },
  {
    "text": "सर्गसंहारसंस्थानां भासो भान्ति चिदंबरे ।\nस्पन्दनानीव मरुति द्रवत्वानीव वारिणि ॥ २९॥"
  },
  {
    "text": "द्रव्यस्य हृद्येव चमत्कृतिर्निजा\n     नभस्वतः स्पन्द इवानिशं यथा ।\nयथा स्थिता सृष्टिरियं तथास्तिता\n     लयं नभस्यन्तरनन्यरूपिणी ॥ ३०॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु निर्वाणोपदेशो\nनाम चतुःसप्तत्यधिकशततमः सर्गः ॥ १७४॥ -२-"
  },
  {
    "text": "॥ अथ तृतीयोऽध्यायः ॥"
  },
  {
    "text": "॥ अद्वैतयुक्तिः ॥"
  },
  {
    "text": "वसिष्ठ उवाच ।\nस्वप्नाभमाद्यं चिद्व्योम कारणं देहसंविदाम् ।\nदृश्यान्यता संभवतश्चिद्व्योम्नस्तत्कुतो वपुः ॥ १॥"
  },
  {
    "text": "सर्गादौ स्वप्नसंवित्तिरूपं सर्वं विनानघ ।\nन सर्गो न परो लोको दृश्यमानोऽपि सिध्यति ॥ २॥"
  },
  {
    "text": "असदेवानुभूरित्थमेवेदं भासते जगत् ।\nस्वप्नाङ्गनासङ्ग इव शान्तं चिद्व्योम केवलम् ॥ ३॥"
  },
  {
    "text": "एवं नामास्ति चिद्धातुरनादिनिधनोऽमलः ।\nशून्यात्मैवाच्छरूपोऽपि जगदित्यवभाति यः ॥ ४॥"
  },
  {
    "text": "मलस्त्वेषोऽपरिज्ञातः परिज्ञातः परं भवेत् ।\nकुतः किल परे व्योमन्यनादिनिधने मलः ॥ ५॥"
  },
  {
    "text": "यदेतद्वेदनं शुद्धं तदेव स्वप्नपत्तनम् ।\nजगत्तदेव सर्गादौ पृथ्व्यादेः संभवः कुतः ॥ ६॥"
  },
  {
    "text": "चिद्व्योमात्मावभासस्य नभसः सर्गरूपिणी ।\nकृता पृथ्व्यादिकलता मनोबुद्ध्यादिता तथा ॥ ७॥"
  },
  {
    "text": "वार्यावर्त इअवाभाति पवनस्पन्दवच्च यत् ।\nअबुद्धिपूर्वं चिद्व्योम्नि जगद्भानमभित्तिमत् ॥ ८॥"
  },
  {
    "text": "पश्चात्तस्यैव तेनैव स्वयमैश्वर्यशंसिना ।\nकृतं बुद्ध्यादिपृथ्व्यादिकल्पनं सदसन्मयम् ॥ ९॥"
  },
  {
    "text": "स्वयमेव कचत्यच्छाच्छायेयं स्वा महाचितिः ।\nसर्गाभिधानमस्यैव नभ एवेह नेतरत् ॥ १०॥"
  },
  {
    "text": "न च किञ्चन नामाङ्ग कचत्यच्छैव सा स्मृता ।\nचिन्मात्रैकैककलनं ततमेवात्मनात्मनि ॥ ११॥"
  },
  {
    "text": "चिदाकाशश्चिदाकाशे तदिदं स्वमल वपुः ।\nचित्तं दृश्यमिवाभाति स्वप्ने तथा स्थितम् ॥ १२॥"
  },
  {
    "text": "अन्यथानुपपन्यार्थकारणाभावतः स्वतः ।\nसर्गादावेव स्वात्मैव दृश्यं चिद्व्योम पश्यति ॥ १३॥"
  },
  {
    "text": "स्वप्नवत्तच्च निर्धर्म मनागपि न भिद्यते ।\nतस्माच्चिद्व्योम चिद्व्योम शून्यत्वं गगनादिवत् ॥ १४॥"
  },
  {
    "text": "यदेव तत्परं ब्रह्म सर्वरूपविवर्जितम् ।\nतदेवैकं तथारूपमेवं सर्वतया स्थितम् ॥ १५॥"
  },
  {
    "text": "स्वप्नेऽनुभूयते चैतत्स्वप्नो ह्यात्मैव भासते ।\nनानाबोधमनानैव ब्रह्मैवामलमेव तत् ॥ १६॥"
  },
  {
    "text": "ब्रह्मैवात्मनि चिद्भावाज्जीवत्वमिव कल्पयत् ।\nरूपमन्यजदेवाच्छं मनस्तामिव गच्छति ॥ १७॥"
  },
  {
    "text": "इदं सर्वं तनोतीव तच्च खात्मकमेव खम् ।\nभवतीव जगद्रूपं विकारीवाविकार्यपि ॥ १८॥"
  },
  {
    "text": "मन एव स्वयं ब्रह्मा स सर्गम्य हृदि स्थितः ।\nकरोत्यविरतं सर्वमजस्रं संहरत्यपि ॥ १९॥"
  },
  {
    "text": "पृथ्वादिरहितो यस्मिन्मनोहृद्यङ्गवर्जिते ।\nअन्यद्वा त्रिजगद्भाति यथा स्वप्ने निराकृति ॥ २०॥"
  },
  {
    "text": "देहरूपजगद्रूपैरहमेकमनाकृति ।\nमनस्तिष्ठाम्यनन्तात्मबोधाबोधं पराभवम् ॥ २१॥"
  },
  {
    "text": "नेह पृथ्व्यादि नो देहो न चैवान्यास्ति दृश्यता ।\nजगत्रया केवलं खं मनः कचकचायते ॥ २२॥"
  },
  {
    "text": "विचार्यदृष्ट्यैतदपि न किञ्चिदपि विद्यते ।\nकेवलं भाति चिन्मात्रमात्मनात्मनि निर्धनम् ॥ २३॥"
  },
  {
    "text": "यतो वाचो निवर्तन्ते तूष्णींभावोऽवशिष्यते ।\nव्यवहार्यपि खात्मैव तद्वत्तिष्ठति मूकवत् ॥ २४॥"
  },
  {
    "text": "अनन्तापारपर्यन्ता चिन्मात्रपरमेष्टका ।\nतूष्णींभूत्वा भवत्येष प्रबुद्धः पुरुषोत्तमः ॥ २५॥"
  },
  {
    "text": "अबुद्धिपूर्वं द्रवतो यथावर्तादयोंऽभसि ।\nक्रियन्ते ब्रह्मणा तद्वच्चित्तबुद्ध्यादयो जडाः ॥ २६॥"
  },
  {
    "text": "अबुद्धिपूर्वं वातेन क्रियते स्पन्दनं यथा ।\nअनन्यदेवं बुद्ध्यादि क्रियते परमात्मना ॥ २७॥"
  },
  {
    "text": "अनन्यदात्मनो वायोर्यथा स्पन्दनमव्ययम् ।\nअनन्यदात्मनस्तद्वच्चिन्मात्रं परमात्मनः ॥ २८॥"
  },
  {
    "text": "चिद्व्योम ब्रह्मचिन्मात्रमात्मा चिति महानिति ।\nपरमात्मेति पर्याया ज्ञेया ज्ञानवतां वर ॥ २९॥"
  },
  {
    "text": "ब्रह्मोन्मेषनिमेषात्म स्पन्दास्पन्दात्म वातवत् ।\nनिमेषो यादृगेवास्य समुन्मेषस्तथा जगत् ॥ ३०॥"
  },
  {
    "text": "दृश्यमस्य समुन्मेषो दृश्याभावो निमेषणम् ।\nएकमेतन्निराकारं तद्द्वयोरप्युपक्षयात्॥ ३१॥"
  },
  {
    "text": "निमेषोन्मेषयोरेकरूपमेव परं मतम् ।\nअतोऽस्ति दृश्यं नास्तीति सदसच्च सदाचितिः ॥ ३२॥"
  },
  {
    "text": "निमेषो नान्य उन्मेषान्नोन्मेषोऽपि निमेषतः ।\nब्रह्मणः सर्गवपुषो निमेषोन्मेषरूपिणः ॥ ३३॥"
  },
  {
    "text": "तद्यथास्थितमेवेदं विद्धि शान्तमशेषतः ।\nअजातमजरं व्योम सौम्यं समसमं जगत् ॥ ३४॥"
  },
  {
    "text": "चिदचित्यात्मकं व्योम रूपं कचकचायते ।\nचिन्नाम तदिदं भाति जगदित्येव तद्वपुः ॥ ३५॥"
  },
  {
    "text": "न नश्यति न चोत्पन्नं दृश्यं नाप्यनुभूयते ।\nस्वयं चमत्करोत्यन्तः केवलं केवलैव चित् ॥ ३६॥"
  },
  {
    "text": "महाचिद्व्योममणिभा दृश्यनाम्नी निजाकरात् ।\nअनन्यान्येव भातापि भानुभास इवोष्णता ॥ ३७॥"
  },
  {
    "text": "सुषुप्तं स्वप्नवद्भाति ब्रह्मैव सर्गवत् ।\nसर्वमेकं शिवं शान्तं नानेवापि स्थितं स्फुरत् ॥ ३८॥"
  },
  {
    "text": "यद्यत्संवेद्यते यादृक्सद्वासद्वा यथा यदा ।\nतथानुभूयते तादृक्तत्सदस्त्वसदस्तु वा ॥ ३९॥"
  },
  {
    "text": "अन्यथानुपपत्या चेत्कारणं परिकल्प्यते ।\nतत्स्वप्नाभो जगद्भावादन्यथा नोपपद्यते ॥ ४०॥"
  },
  {
    "text": "प्रमातीतात्पराद्विश्वमनन्यदुदितं यतः ।\nप्रमातीतमिदं चैव किञ्चिन्नाभ्युदितं ततः ॥ ४१॥"
  },
  {
    "text": "यस्य यद्रसिकं चित्तं तत्तथा तस्य गच्छति ।\nब्रह्मैकरसिकं तेन मनस्तत्तां समश्नुते ॥ ४२॥"
  },
  {
    "text": "यच्चित्तो यद्गतप्राणो जनो भवति सर्वदा ।\nतत्तेन वस्त्विति ज्ञातं जानाति तदसौ स्फुटम् ॥ ४३॥"
  },
  {
    "text": "ब्रह्मैकरसिकं यत्स्यान्मनस्तत्तद्भवेत्क्षणात् ।\nयस्य यद्रसिकं चेतो बुद्धं तेन तदेव सत् ॥ ४४॥"
  },
  {
    "text": "विश्रान्तं यस्य वै चित्तं जन्तोस्तत्परमार्थसत् ।\nव्यवहृत्यै करोत्यन्यत्सदाचारादतद्रसम् ॥ ४५॥"
  },
  {
    "text": "द्वित्वैकत्वादिकलना नेह काचन विद्यते ।\nसत्तामात्रं च दृगियमितश्चेदलमीक्ष्यते ॥ ४६॥"
  },
  {
    "text": "अदृश्यदृश्यसदसन्मूर्तामूर्तदृशामिह ।\nनैवास्ति न च नास्त्येव कर्ता भोक्ताथवा क्वचित् ॥ ४७॥"
  },
  {
    "text": "इदमित्थमनाद्यन्तं जगत्पर्यायमात्मनि ।\nब्रह्मैकघनमाशान्तं स्थितं स्थाणुरिवाध्वनि ॥ ४८॥"
  },
  {
    "text": "यदेव ब्रह्मबुद्ध्यादि तदेवैतन्निरञ्जनम् ।\nयदेव गगनं शान्तं शून्यं विद्धि तदेव तत् ॥ ४९॥"
  },
  {
    "text": "केशोण्ड्रकादयो व्योम्नि यथा सदसदात्मकाः ।\nद्वितामिवागता भान्ति परे बुद्ध्यादयस्तथा ॥ ५०॥"
  },
  {
    "text": "तथा बुद्ध्यादि देहादि वेदनादि परापरे ।\nअनेकान्यप्यनन्यानि शून्यत्वानि यथांबरे ॥ ५१॥"
  },
  {
    "text": "सुषुप्ताद्विशतः स्वप्नमेकनिद्रात्मनो यथा ।\nसर्गस्थस्यापि न द्वित्वं नैकत्वं ब्रह्मणस्तथा ॥ ५२॥"
  },
  {
    "text": "एवमेव कचत्यच्छा छायेयं स्वा महाचितेः ।\nन च किञ्चन नामाङ्ग कचत्यच्छैवमास्थिता ॥ ५३॥"
  },
  {
    "text": "चिद्व्योम्नि हि चिदाकाशमेव स्वममलं वपुः ।\nचेत्यं दृश्यमिवाभाति स्वप्नेष्विव यथास्थितम् ॥ ५४॥"
  },
  {
    "text": "अन्यथानुपपत्त्यार्थकारणाभावतः स्वतः ।\nचिद्व्योमात्मानमेवादौ दृश्यमित्येव पश्यति ॥ ५५॥"
  },
  {
    "text": "सर्गादावेव खात्मैव दृश्यं भाति निराकृति ।\nसंभ्रमः स्वप्नसङ्कल्पमिथ्याज्ञानेष्विवाभितः ॥ ५६॥"
  },
  {
    "text": "स्वप्नवत्तच्च निर्धर्म मनागपि न भिद्यते ।\nविकार्यपि सधर्मापि चिद्व्योम्नो वस्तुनो मलात् ॥ ५७॥"
  },
  {
    "text": "तत्स्वप्ननगराकारं सधर्माप्यसधर्मकम् ।\nशिवादनन्यमेवेत्थं स्थितमेव निरन्तरम् ॥ ५८॥"
  },
  {
    "text": "दृश्यं स्वप्नाद्रिवत्स्वच्छं मनागपि न भिद्यते ।\nतस्माच्चिद्व्योम चिद्व्योम्नः शून्यत्वं गगनादिव ॥ ५९॥"
  },
  {
    "text": "यदेव तत्परं ब्रह्म सर्वरूपविवर्जितम् ।\nतदेवेदं तथाभूतमेव सर्गतया स्थितम् ॥ ६० ।\nस्वप्नेऽनुभूयते चैतत्स्वप्ने ह्यात्मैव भासते ।\nपुरादित्वेन न तु सत्पुरादिरचितं तदा ॥ ६१॥"
  },
  {
    "text": "स्वप्ने च प्रत्यभिज्ञायाः संस्कारस्य स्मृतेस्तथा ।\nन सत्ता तदिदं दृष्टमित्यर्थस्यात्यसंभवात् ॥ ६२॥"
  },
  {
    "text": "तस्मादेतत्त्रयं त्यक्त्वा यद्भानं ब्रह्मसंविदः ।\nतस्य दृष्टार्थसादृश्यान्मूढैः स्मृत्यादितोहिता ॥ ६३॥"
  },
  {
    "text": "यथा यत्रैव लहरी वारिण्येति पुनः पुनः ।\nतत्रैवेति तथा तद्वदनन्या खे परे जगत् ॥ ६४॥"
  },
  {
    "text": "विधयः प्रतिषेधाश्च सर्व एव सदैव च ।\nविभक्ताश्च विमिश्राश्च परे सन्ति न सन्ति च ॥ ६५॥"
  },
  {
    "text": "तस्मात्सद्ब्रह्म सर्वात्म किमिवात्र न विद्यते ।\nसैव सत्तैव सर्वात्म चैतदप्येतदात्मकम् ॥ ६६॥"
  },
  {
    "text": "भ्रान्तस्य भ्रमणं भूमेर्न भूभ्रान्तैव वा गणैः ।\nन शाम्यति ज्ञातुरपि तथाभ्यासं विनात्र दृक् ॥ ६७॥"
  },
  {
    "text": "शास्त्रस्यास्य तु यन्नाम वादनं तद्विनापरः ।\nअभ्यासो दृश्यसंशान्त्यै न भूतो न भविष्यति ॥ ६८॥"
  },
  {
    "text": "न जीवन्नमृतं चित्तं रोधमायाति संसृतेः ।\nअविनाभाविदेहत्वाद्बोधात्त्वेतन्न पश्यति ॥ ६९॥"
  },
  {
    "text": "सर्वदैवाविनाभावि चित्तं दृश्यशरीरयोः ।\nइह चामुत्र चैतस्य बोधान्ते शाम्यतः स्वयम् ॥ ७०॥"
  },
  {
    "text": "चित्तदृश्यशरीराणि त्रीणि शाम्यन्ति बोधतः ।\nपवनस्पन्दसैन्यानि कारणाभावतो यथा ॥ ७१॥"
  },
  {
    "text": "कारणं मौर्ख्यमेवास्य तच्चास्मादेव शास्त्रतः ।\nकिञ्चित्संस्कृतबुद्धीनां वाचितादेव शाम्यति ॥ ७२॥"
  },
  {
    "text": "अबुद्धमुत्तरग्रन्थात्पूर्वं पूर्वं हि बुध्यते ।\nग्रन्थं पदपदार्थज्ञः खेदवान्न निवर्तते ॥ ७३॥"
  },
  {
    "text": "उपायमिदमेवातो विद्धि शास्त्रं भ्रमक्षये ।\nअनन्यसाधारणतां गतमित्यनुभूयते ॥ ७४॥"
  },
  {
    "text": "तस्मादस्मान्महाशास्त्राद्यथाशक्ति विचारयेत् ।\nभागौ द्वौ भागमेकं वा तेन दुःखक्षयो भवेत् ॥ ७५॥"
  },
  {
    "text": "आरुषेयमिदमिति प्रमादाच्चेन्न रोचते ।\nतदन्यदात्मविज्ञानशास्त्रं किञ्चिद्विचारयेत् ॥ ७६॥"
  },
  {
    "text": "अनर्थेनाविचारेण वयः कुर्यान्न भस्मसात् ।\nबोधेन ज्ञानसारेण दृश्यं कर्तव्यमात्मसात् ॥ ७७॥"
  },
  {
    "text": "आयुषः क्षण एकोऽपि सर्वरत्नैर्न लभ्यते ।\nनीयते तद्वृथा येन प्रमादः सुमहानहो ॥ ७८॥"
  },
  {
    "text": "अनुभूतमपि च नो सदृश्यमिदं द्रष्टृसहितमपि ।\nस्वप्ननिजमरणबान्धवरोदनमिव सदिव कचितमपि ॥ ७९॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु परमार्थगीतासु\nअद्वैतयुक्तिर्नाम पञ्चसप्तत्यधिकशततमः सर्गः ॥ १७५॥ -३-"
  },
  {
    "text": "॥ अथ पञ्चमोऽध्यायः ॥"
  },
  {
    "text": "॥ सत्यवर्णनम् ॥"
  },
  {
    "text": "श्रीराम उवाच ।\nअकारणकमेवेदं जगद्ब्रह्म परात्पदात् ।\nयदि प्रवर्तते नाम स्वप्नसङ्कल्पनादिवत् ॥ १॥"
  },
  {
    "text": "तदकारणतः सिद्धेः संभवेऽन्यदकारणम् ।\nकथं न जायते वस्तु क्वचित्किञ्चित्कदाचन               ॥ २॥"
  },
  {
    "text": "वसिष्ठ उवाच ।\nयद्यथा कल्पितं येन स सम्पश्यति तत्तथा ।\nकल्पनैवान्यथा न स्यात्तादृक्कारणविच्युतेः ॥ ३॥"
  },
  {
    "text": "यथेदं कल्पितं दृश्यं मनसा येन तत्तथा ।\nवेत्त्यसौ यादृगन्येन कल्पितं वेत्त्यसौ तथा ॥ ४॥"
  },
  {
    "text": "कल्पनाकल्पनात्मैकं तच्च ब्रह्म स्वभावतः ।\nकल्पनात्मेदृशं जन्तुर्यथा केशनखादिमान् ॥ ५॥"
  },
  {
    "text": "अकारणपदार्थत्वं सकारणपदार्थता ।\nब्रह्मणि द्वयमप्यस्ति सर्वशक्त्यात्म तद्यतः ॥ ६॥"
  },
  {
    "text": "यतः स्याद्ब्रह्मणस्त्वन्यत्क्वचित्किञ्चित्कदाचन ।\nतत्कारणविकल्पेन संयोगस्तस्य युज्यते ॥ ७॥"
  },
  {
    "text": "यत्र सर्वमनाद्यन्तं नानानानात्म भासते ।\nब्रह्मैव शान्तमेकात्म तत्र किं कस्य कारणम् ॥ ८॥"
  },
  {
    "text": "नेह प्रवर्तते किञ्चिन्न च नाम निवर्तते ।\nस्थितमेकमनाद्यन्तं ब्रह्मैव ब्रह्म खात्मकम् ॥ ९॥"
  },
  {
    "text": "किं कस्य कारणं केन किमर्थं भवतु क्व वा ।\nकिं कस्य कारणं केन किमर्थं मास्तु वा क्वचित् ॥ १०॥"
  },
  {
    "text": "नेह शून्यं न वा शून्यं न सन्नासन्न मध्यता ।\nविद्यते न महाशून्ये न नेति न न नेति च ॥ ११॥"
  },
  {
    "text": "इदं न किञ्चित्किञ्चिद्वा यन्नामास्त्यथ नास्ति वा ।\nसर्वं ब्रह्मैव तद्विद्धि यत्तथैवातथैव तत् ॥ १२॥"
  },
  {
    "text": "श्रीराम उवाच ।\nअतज्ञविषये ब्रह्मन्कार्ये कारणसंभवे ।\nकिमकारणतात्म स्यात्कथं वेति वद प्रभो ॥ १३॥"
  },
  {
    "text": "वसिष्ठ उवाच ।\nअतज्ञो नाम नास्त्येव तावत्तज्ज्ञजनं प्रति ।\nअसतो व्योमवृक्षस्य विचारः कीदृशस्ततः ॥ १४॥"
  },
  {
    "text": "एकबोधमयाः शान्तविज्ञानघनरूपिणः ।\nतज्ज्ञास्तेषामसद्रूपे कथमर्थे विचारणा ॥ १५॥"
  },
  {
    "text": "अतज्ज्ञत्वं च बोधेऽन्तरवभाति तदङ्गता ।\nगते स्वप्नसुषुप्तेऽन्तरिव निद्रात्म केवलम् ॥ १६॥"
  },
  {
    "text": "तथाप्यभ्युपगम्यापि मूर्खनिश्चय उच्यते ।\nप्रयेदमणु सर्वात्म यस्माद्ब्रह्म निरामयम् ॥ १७॥"
  },
  {
    "text": "सन्त्यकारणका एव सन्ति कारणजास्तथा ।\nभावाः संविद्यथा यस्मात्कल्प्यते लभ्यते तथा ॥ १८॥"
  },
  {
    "text": "सर्वकारणसंशान्तौ सर्वानुभवशालिनाम् ।\nसर्गस्य कारणं नास्ति तेन सर्गस्त्वकारणः ॥ १९॥"
  },
  {
    "text": "हृदयङ्गमतात्यक्तमीश्वरादि प्रकल्प्यते ।\nयदत्र किञ्चिदुःस्वादु व्यर्थं वाग्जालमेव तत् ॥ २०॥"
  },
  {
    "text": "अन्यथानुपपत्त्यैव स्वप्नाभाकलनादृते ।\nस्थूलाकारात्मिका काचिन्नास्ति दृश्यस्य दृश्यता ॥ २१॥"
  },
  {
    "text": "स्वप्नपृथ्व्याद्यनुभवे किमबुद्धस्य कारणम् ।\nचित्स्वभावादृते ब्रूहि स्वप्नार्थो नाम कीदृशः ॥ २२॥"
  },
  {
    "text": "स्वप्नार्थो ह्यपरिज्ञातो महामोहभरप्रदः ।\nपरिज्ञातो न मोहाय यथा सर्गास्तथैव च ॥ २३॥"
  },
  {
    "text": "शुष्कतर्कहठावेशाद्यद्वाप्यनुभवोज्झितम् ।\nकल्प्यते कारणं किञ्चित्सा मौर्ख्याभिनिवेशिता ॥ २४॥"
  },
  {
    "text": "अग्नेरौष्ण्यमपां शैत्यं प्राकाश्यं सर्वतेजसाम् ।\nस्वभावो वाखिलार्थानां किमबुद्धस्य कारणम् ॥ २५॥"
  },
  {
    "text": "किं ध्यातृशतलब्धस्य ध्येयस्यैकस्य कारणम् ।\nकिं च गन्धर्वनगरे पुरे भित्तिषु कारणम् ॥ २६॥"
  },
  {
    "text": "धर्माद्यमुत्रामूर्तत्वान्मूर्ते देहे न कारणम् ।\nदेहस्य कारणं किं स्यात्तत्र सर्गादिभोगिनः ॥ २७॥"
  },
  {
    "text": "भित्त्यभित्त्यादिरूपाणां ज्ञानस्य ज्ञानवादिनः ।\nकिं कारणमनन्तानामुत्पन्नध्वंसिनां मुहुः ॥ २८॥"
  },
  {
    "text": "स्वभावस्य स्वभावोऽसौ किल कारणमित्यपि ।\nयदुच्यते स्वभावस्य सा पर्यायोक्तिकल्पता ॥ २९॥"
  },
  {
    "text": "तस्मादकारणा भ्रान्तिर्भावा भान्ति च कारणम् ।\nअज्ञे ज्ञे त्वखिलं कार्यं कारणाद्भवति स्थितम् ॥ ३०॥"
  },
  {
    "text": "यद्वत्स्वप्नपरिज्ञानात्स्वप्ने द्रव्यापहारिभिः ।\nन दुःखाकरणं तद्वज्जीवितं तत्त्वदर्शनात् ॥ ३१॥"
  },
  {
    "text": "सर्गादावेव नोत्पन्नं दृश्यं चिद्गगनं त्विदम् ।\nस्वरूपं स्वप्नवद्भाति नान्यदत्रोपपद्यते ॥ ३२॥"
  },
  {
    "text": "अन्या न काचित्कलना दृश्यते सोपपत्तिका ।\nअस्मान्न्यायादृते कस्माद्ब्रह्मैवैषानुभूतिभूः ॥ ३३॥"
  },
  {
    "text": "ऊर्म्यावर्तद्रवत्वादि शुद्धे जलघने यथा ।\nतथेदं सर्गपर्यायं ब्रह्मणि ब्रह्म भासते ॥ ३४॥"
  },
  {
    "text": "स्पन्दावर्तविवर्तादि निर्मले पवने यथा ।\nतथायं ब्रह्मपवने सर्गस्पन्दोऽवभासते ॥ ३५॥"
  },
  {
    "text": "यथानन्तत्वसौषिर्यशून्यत्वादि महांबरे ।\nस सन्नासन्नबोधात्म तथा सर्गः परापरः ॥ ३६॥"
  },
  {
    "text": "एषु निद्रादिकेष्वेते सूपलब्धा अपि स्फुटम् ।\nभावा असन्मया एवमेतेऽनन्यात्मका यतः ॥ ३७॥"
  },
  {
    "text": "सर्गप्रलयसंस्थानान्येवमात्मनि चिद्घने ।\nसौम्ये स्वप्नसुषुप्ताभा शुद्धे निद्राघने यथा ॥ ३८॥"
  },
  {
    "text": "स्वप्नात्स्वप्नान्तराण्यास्ते निद्रायां मानवो यथा ।\nसर्गात्सर्गान्तराण्यास्ते स्वसत्तायामजस्तथा ॥ ३९॥"
  },
  {
    "text": "पृथ्वादिरहितोऽप्येष ब्रह्माकाशो निरामयः ।\nअतद्वांस्तद्वदाभाति यथा स्वप्नानुभूतिषु ॥ ४०॥"
  },
  {
    "text": "स्थिता यथास्यां पश्यन्तां शब्दा घटपटादयः ।\nजाताजाताः स्थिताः सर्गास्तथानन्ये महाचिति ॥ ४१॥"
  },
  {
    "text": "पश्यन्तामेव पश्यन्ती यथा भाति तथैव च ।\nयथा शब्दास्तथा सर्गाश्चितैव चितिचिन्मयः ॥ ४२॥"
  },
  {
    "text": "किं शास्त्रकं तत्र कथाविचारै-\n     र्निर्वासनं जीवितमेव मोक्षः ।\nसर्गे त्वसत्येवप्रकारणत्वा-\n     त्सत्येव नास्त्येव न नाम काचित् ॥ ४३॥"
  },
  {
    "text": "एषा च सिद्धेह हि वासनेति\n     सा बोधसत्तैव निरन्तरैका ।\nनानात्वनानारहितैव भाति\n     स्वप्ने चिदेवेह पुरादिरूपा ॥ ४४॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु सत्यवर्णनं\nनाम सप्तसप्तत्यधिकशततमः सर्गः ॥ १७७॥ -५-"
  },
  {
    "text": "॥ अथ षष्ठः सर्गः ॥"
  },
  {
    "text": "॥ ऐन्दवोपाख्यानम् ॥"
  },
  {
    "text": "श्रीराम उवाच ।\nपदार्था द्विविधाः सन्ति मूर्तामूर्ता जगत्त्रये ।\nयत्र सप्रतिघाः केचित्केचिदप्रतिघा अपि ॥ १॥"
  },
  {
    "text": "तानिहाप्रतिघानाढुर्नान्योन्यं वेल्लयन्ति ये ।\nतांश्च सप्रतिघानाहुरन्योन्यं वेल्लयन्ति ये ॥ २॥"
  },
  {
    "text": "इह सप्रतिघानं तु दृष्टमन्योन्यवेल्लनम् ।\nनत्वप्रतिघरूपाणां केषाञ्चिदपि किञ्चन ॥ ३॥"
  },
  {
    "text": "तत्र संवेदनं नाम यदिदं चन्द्रमण्डले ।\nइतः पतत्यप्रतिघं तत्सर्वेणानुभूयते ॥ ४॥"
  },
  {
    "text": "अर्धप्रबुद्धसङ्कल्पविकल्पाद्वैतकल्पितम् ।\nवदाम्यभ्युपगम्येदं न तु बोधदशास्थितम् ॥ ५॥"
  },
  {
    "text": "कः प्राणमारुतः क्षोभं जनयत्याशयस्थितः ।\nप्रवेशनिर्गमभयं कथं वा वद मे प्रभो ॥ ६॥"
  },
  {
    "text": "कथमप्रतिघं नाम वेदनं प्रतिघात्मकम् ।\nइमं देहं चालयति भारं भारहरो यथा ॥ ७॥"
  },
  {
    "text": "यदि सप्रतिघं वस्तु वेल्लत्यप्रतिघात्मकम् ।\nकथं संवित्तिमात्रेण पुंसः शैलो न वल्गति ॥ ८॥"
  },
  {
    "text": "वसिष्ठ उवाच ।\nविकासमथ सङ्कोचमत्र नाली हृदि स्थिता ।\nयदा याति तदा प्राणश्च्छेदैरायाति याति च ॥ ९॥"
  },
  {
    "text": "बाह्योपस्करभस्रायां यथाकाशास्पदात्मकः ।\nवायुर्यात्यपि चायाति तथात्र स्पन्दनं हृदि ॥ १०॥"
  },
  {
    "text": "श्रीराम उवाच ।\nबहिर्भस्रामयस्कारः सङ्कोचनविकासनैः ।\nयोजयत्यान्तरं नाडीं कश्चालयति चालकः ॥ ११॥"
  },
  {
    "text": "शतं कथं भवेदेकं कथमेकं शतं भवेत् ।\nकथं सचेतना एते काष्ठलोष्टूपलादयः॥ १२॥"
  },
  {
    "text": "कस्मान्न स्थावरं वस्तु प्रस्पन्द्यपि चमत्कृतम् ।\nवस्तु जङ्गममेवेह स्पन्दिमात्रेव किं वद ॥ १३॥"
  },
  {
    "text": "वसिष्ठ उवाच ।\nअन्तःसंवेदनं नाम चालयत्यान्त्रवेष्टनम् ।\nबहिर्भस्रामयस्कार इव लोकेऽनुचेष्टनम् ॥ १४॥"
  },
  {
    "text": "श्रीराम उवाच ।\nवाय्वन्त्रादिशरीरस्थं सर्वं सप्रतिघं मुने ।\nकथमप्रतिघा संविच्चालयेदिति मे वद ॥ १५॥"
  },
  {
    "text": "संविदप्रतिघाकारा यदि सप्रतिघात्मकम् ।\nचालयेदचलिप्यत्तददूरमम्भो यदिच्छया ॥ १६॥"
  },
  {
    "text": "सप्रतिघाप्रतिघयोर्मिथो यदि पदार्थयोः ।\nवेल्लनं स्यात्तदिच्छैव कर्तृकर्मेन्द्रियैः क्व किम् ॥ १७॥"
  },
  {
    "text": "सप्रतिघाप्रतिघयोः शेषो नास्ति बहिर्यथा ।\nतथैवान्तरहं मन्ये शेषं कथय मे मुने ॥ १८॥"
  },
  {
    "text": "अन्तःस्वयं योगिना वा यथैतदनुभूयते ।\nअमूर्तस्यैव मूर्तेन वेल्लनं तद्वदाशु मे ॥ १९॥"
  },
  {
    "text": "वसिष्ठ उवाच ।\nसर्वसन्देहवृक्षाणां मूलकाषमिदं वचः ।\nसर्वैकतानुभूत्यर्थं श‍ृणु श्रवणभूषणम् ॥ २०॥"
  },
  {
    "text": "नेह किञ्चिन्न नामास्ति वस्तु सप्रतिघं क्वचित् ।\nसर्वदा सर्वमेवेदं शान्तमप्रतिघं ततम् ॥ २१॥"
  },
  {
    "text": "शुद्धं संविन्मयं सर्वं शान्तमप्रतिघात्मकम् ।\nपदार्थजातं पृथ्व्यादि स्वप्नसङ्कल्पयोरिव ॥ २२॥"
  },
  {
    "text": "आदावन्ते च नास्तीदं कारणाभावतोऽखिलम् ।\nभ्रान्त्यात्मा वर्तमानापि भाति चित्स्वप्नगा यथा ॥ २३॥"
  },
  {
    "text": "द्यौः क्षमा वायुराकाशं पर्वताः सरितो दिशः ।\nमहता कारणौघेन बोधमप्रतिघं विदुः ॥ २४॥"
  },
  {
    "text": "अन्तःकरणभूतादि मृत्काष्ठदृषदादि वा ।\nसर्वं शून्यमशून्यं च चेतनं विद्धि नेतरत् ॥ २५॥"
  },
  {
    "text": "तत्रैवमैन्दवाख्यानं श‍ृणु श्रवणभूषणम् ।\nमया च पूर्वमुक्तं तत्किञ्चान्यदभिवर्ण्यते ॥ २६॥"
  },
  {
    "text": "तथापि वर्तमानोक्तप्रश्नबोधाय तच्छृणु ।\nयथेदं सर्वमद्र्यादि चिदित्येव तु भोत्स्यते ॥ २७ ।\nकस्मिंश्चित्प्राक्तनेनैव जगज्जालेऽभवद्द्विजः ।\nतपोवेदक्रियाधारो ब्रह्मन्निन्दुरिति स्मृतः ॥ २८॥"
  },
  {
    "text": "दश तस्याभवन्पुत्रा जगतो दिक्तटा इव ।\nमहाशया महात्मानो महतामास्पदां सताम् ॥ २९॥"
  },
  {
    "text": "स तेषां कालवशतः पितान्तर्धिमुपाययौ ।\nदशानां भगवान्रुद्र एकादश इव क्षये ॥ ३०॥"
  },
  {
    "text": "तस्यानुगमनं चक्रे भार्या वैधव्यभीतिभिः ।\nअनुरक्ता दिनस्येव सन्ध्या ताराविलोचना ॥ ३१॥"
  },
  {
    "text": "तयोस्ते तनया दुःखकलिता विपिनं गताः ।\nकृतौर्ध्वदेहिकास्त्यक्त्वा व्यवहारं समाधये ॥ ३२॥"
  },
  {
    "text": "धारणानां समस्तानां का स्यादुत्तमसिद्धिदा ।\nधारणा यन्मयाः सन्तः स्यामः सर्वेश्वरा वयम् ॥ ३३॥"
  },
  {
    "text": "इति ते तत्र सञ्चिन्त्य बद्धपद्मासना दश ।\nइदं सञ्चिन्तयामासुर्निर्विघ्ने कन्दरोदरे ॥ ३४॥"
  },
  {
    "text": "पद्मजाधिष्ठिताशेषजगद्धारणया स्थिताः ।\nभवाम पद्मजोपेतं जगद्रूपमविघ्नतः ॥ ३५॥"
  },
  {
    "text": "इति सञ्चिन्त्य सब्रह्म जगद्धारणया चिरम् ।\nनिमीलितदृशस्तस्थुस्ते चित्ररचिता इव ॥ ३६॥"
  },
  {
    "text": "अथैतद्धारणाबद्धचित्तास्ते तावदच्युताः ।\nआसन्मासान्दशाष्टौ च यावत्ते तत्र देहकाः ॥ ३७॥"
  },
  {
    "text": "शुष्काः कङ्कालतां याताः क्रव्यादैश्चर्विताङ्गकाः ।\nनाशमभ्याययुस्तत्र छायाभागा इअवातपैः ॥ ३८॥"
  },
  {
    "text": "अहं ब्रह्मा जगच्चेदं सर्गोऽयं भुवनान्वितः ।\nइति सम्पश्यतां तेषां दीर्घकालोऽभ्यवर्तत ॥ ३९॥"
  },
  {
    "text": "तानि चित्तान्यदेहानि दशैकध्यानतस्ततः ।\nसम्पन्नानि जगन्त्येव दश देहानि वै पृथक् ॥ ४०॥"
  },
  {
    "text": "इति तेषां चिदिच्छासासम्पन्ना सकलं जगत् ।\nअत्यन्तस्वच्छरूपैव स्थिता चाकारवर्जिता ॥ ४१॥"
  },
  {
    "text": "संविन्मयत्वाज्जगतां तेषां भूम्यचलादि तत् ।\nसर्वं चिदात्मकं विद्धि नो चेदन्यत्किमुच्यताम् ॥ ४२॥"
  },
  {
    "text": "किलयत्त्रिजगज्जालं तेषां किमात्मतत्तथा ।\nसंविदाकाशशून्यत्वमात्रमेवेतरन्न तत् ॥ ४३॥"
  },
  {
    "text": "विद्यते न यथा किञ्चित्तरङ्गः सलिलादृते ।\nसंवित्तत्वादृते तद्वद्विद्यते चलनादिकम् ॥ ४४॥"
  },
  {
    "text": "ऐन्दवानि यथैतानि चिन्मयानि जगन्ति खे ।\nतथा चिन्मयमेतेषु काष्ठलोष्टोपलाद्यपि ॥ ४५॥"
  },
  {
    "text": "यथैवैन्दवसङ्कल्पास्ते जगत्त्वमुपागताः ।\nतथैवाब्जजसङ्कल्पो जगत्त्वमयमागतः ॥ ४६॥"
  },
  {
    "text": "तस्मादिहेमे गिरयो वसुधापादपा घनाः ।\nमहाभूतानि सर्वं च चिन्मात्रमयमाततम् ॥ ४७॥"
  },
  {
    "text": "चिद्वृक्षाश्चिन्मही चिद्द्यौश्चिदाकाशं चिदद्रयः ।\nनाचित्क्वचित्संभवति तेष्वैन्दवजगत्स्विव ॥ ४८॥"
  },
  {
    "text": "चिन्मात्रखकुलालेन स्वदेहचलचक्रके ।\nस्वशरीरमृदा सर्गः कुतोऽयं क्रियतेऽनिशम् ॥ ४९॥"
  },
  {
    "text": "सङ्कल्पनिर्मिते सर्गे दृषदश्चेन्नचेतनाः ।\nतदत्र लोष्टशैलादि किमेतदिति कथ्यताम् ॥ ५०॥"
  },
  {
    "text": "कलनस्मृतिसंस्कारा दधत्यर्थं च नोदरे ।\nप्राङ्मृष्टं कल्पनादीनामन्यैवार्थकलावताम् ॥ ५१॥"
  },
  {
    "text": "तद्धामसंविदो नाम्नि मणिराशौ मणिर्यथा ।\nसर्वात्मनि तथा चित्ते कश्चिदर्थ उदेत्यलम् ॥ ५२॥"
  },
  {
    "text": "अकार्यकरणस्यार्थो न भिन्नो ब्रह्मणः क्वचित् ।\nस्वभाव इति तेनेदं सर्वं ब्रह्मेति निश्चयः ॥ ५३॥"
  },
  {
    "text": "यथाप्रवृत्तं चिद्वारि वहत्यावर्ततेव नौ ।\nस्वयत्नेनातितीव्रेण परात्मीयात्मना विना ॥ ५४॥"
  },
  {
    "text": "पद्मलीला जगदिव प्रकचन्ति जगन्ति यत् ।\nचिन्मात्राद्ब्रह्मणः स्वस्मादन्यानि न मनागपि ॥ ५५॥"
  },
  {
    "text": "अजात्मानिरुद्धं च सन्मात्रं ब्रह्म खात्मकम् ।\nशान्तं सदसतोर्मध्यं चिद्भामात्रमिदं जगत् ॥ ५६॥"
  },
  {
    "text": "यत्संविन्मयमद्र्यादिसङ्कल्पं जगति स्थितम् ।\nतदसंविन्मयमिति वक्ताऽज्ञो ज्ञैर्विहस्यते ॥ ५७॥"
  },
  {
    "text": "जगन्त्यात्मेव सङ्कल्पमयान्येतानि वेत्ति खे ।\nखात्मकानि तथेदं च ब्रह्म सङ्कल्पजं जगत् ॥ ५८॥"
  },
  {
    "text": "यावद्यावदियं दृष्टिः शीघ्रं शीघ्रं विलोक्यते ।\nतावत्तावदिदं दुःखं शीघ्रं शीघ्रं विलीयते ॥ ५९॥"
  },
  {
    "text": "यावद्यावदियं दृष्टिः प्रेक्ष्यते न चिराच्चिता ।\nतावत्तावदिदं दुःखं भवेत्प्रतिघनं घनम् ॥ ६०॥"
  },
  {
    "text": "दीर्घदुष्कृतमूढानामिमां दृष्टिमपश्यताम् ।\nसंसृतिर्वज्रसारेयं न कदाचित्प्रशाम्यति ॥ ६१॥"
  },
  {
    "text": "नेहाकृतिर्न च भवाभवजन्मनाशाः\n     सत्ता न चैव न च नाम तथास्त्यसत्ता ।\nशान्तं परं कचति केवलमात्मनीत्थं\n     ब्रह्माथवा कचनमप्यलमत्र नास्ति ॥ ६२॥"
  },
  {
    "text": "आद्यन्तवर्जितमलभ्यलताग्रमूल-\n     निर्माणमूलपरिवेशमशेषमच्छम् ।\nअन्तस्थनिर्गगनसर्गकपुत्रकौघं\n     नित्यं स्थितं ननु घनं गतजन्मनाशम् ॥ ६३॥"
  },
  {
    "text": "सन्मात्रमन्तरहिताखिलहस्तजातं\n     पर्यन्तहीनगणनाङ्गममुक्तरूपम् ।\nआत्माम्बरात्मकमहं त्विदमेव सर्वं\n     सुस्तम्भरूपमजमौनमलं विकल्पैः ॥ ६४॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु ऐन्दवो\nनामाष्टसप्तत्यधिकशततमः सर्गः ॥ १७८॥ -६-"
  },
  {
    "text": "॥ अथ सप्तमः सर्गः ॥"
  },
  {
    "text": "॥ ब्रह्ममयत्वप्रतिपादनम् ॥"
  },
  {
    "text": "वसिष्ठ उवाच ।\nएवं चिन्मात्रमेवैकं शुद्धं सत्त्वं जगत्त्रयम् ।\nसंभवन्तीह भूतानि नाज्ञबुद्धानि कानिचित् ॥ १॥"
  },
  {
    "text": "तस्मात्कुतः शरीरादि वस्तु सप्रतिघं कुतः ।\nयदिदं दृश्यते किञ्चित्तदप्रतिघमाततम् ॥ २॥"
  },
  {
    "text": "स्थितं चिद्व्योम चिद्व्योम्नि शान्ते शान्तं समं स्थितम् ।\nस्थितमाकाशमाकाशे ज्ञप्तिर्ज्ञप्तौ विजृम्भते ॥ ३॥"
  },
  {
    "text": "सर्वं संविन्मयं शान्तं सत्स्वप्नं इव जाग्रति ।\nस्थितमप्रतिघाकारं क्वासौ सप्रतिघां स्थितिः ॥ ४॥"
  },
  {
    "text": "क्व देह अवयवाः क्वान्त्रवेष्टनी क्वास्थिपञ्जरम् ।\nव्योमेवाप्रतिघं विद्धि देहं सप्रतिघोषमम् ॥ ५॥"
  },
  {
    "text": "संवित्करौ शिरः संवित्संविदिन्द्रियवृन्दकम् ।\nशान्तमप्रतिघं सर्वं न सप्रतिघमस्ति हि ॥ ६॥"
  },
  {
    "text": "ब्रह्मव्योम्नः स्वप्नरूपस्वभावत्वाज्जगत्स्थितेः ।\nइदं सर्वं संभवति सहेतुकमहेतुकम् ॥ ७॥"
  },
  {
    "text": "न कारणं विना कार्यं भवतीत्युपपद्यते ।\nयद्यथा येन निर्णीतं तत्तथा तेन लक्ष्यते ॥ ८॥"
  },
  {
    "text": "कारणेन विना कार्यं सद्वदित्युपपद्यते ।\nयथा भावितमेवार्थं संविदाप्नोत्यसंशयम् ॥ ९॥"
  },
  {
    "text": "यथा संभवति स्वप्ने सर्वं सर्वत्र सर्वथा ।\nचिन्मयत्वात्तथा जाग्रत्यस्ति सर्वात्मरूपता ॥ १०॥"
  },
  {
    "text": "सर्वात्मनि ब्रह्मपदे नानानात्मनि स्थिता ।\nअस्त्यकारणकार्याणां सत्ता कारणजापि च ॥ ११॥"
  },
  {
    "text": "एकः सहस्रं भवति यथा ह्येते किलैन्दवाः ।\nप्रयाता भूतलक्षत्वं सङ्कल्पजगतां गणैः ॥ १२॥"
  },
  {
    "text": "सहस्रमेकं भवति संविदां च तथा हि यत् ।\nसायुज्ये चक्रपाण्यादेः सर्गैरेकं भवेद्वपुः ॥ १३॥"
  },
  {
    "text": "एक एक भवत्यब्धिः स्रवन्तीनां शतैरपि ।\nएक एक भवेत्काल ऋतुसंवत्सरोत्करैः ॥ १४॥"
  },
  {
    "text": "संविदाकाश एवायं देहः स्वप्न इवोदितः ।\nस्वप्नाद्रिवन्निराकारः स्वानुभूतिस्फुटोऽपि च ॥ १५॥"
  },
  {
    "text": "संवित्तिरेवानुभवात्सैवाननुभवात्मिका ।\nद्रष्टृदृश्यदृशा भाति चिद्व्योमैकमतो जगत् ॥ १६॥"
  },
  {
    "text": "वेदनावेदनात्मैकं निद्रास्वप्नसुषुप्तवत् ।\nवातस्पन्दाविवाभिन्नौ चिद्व्योमैकमतो जगत् ॥ १७॥"
  },
  {
    "text": "द्रष्टा दृश्यं दर्शनं च चिद्भान परमार्थखम् ।\nशून्यस्वप्न इवाभाति चिद्व्योमैकमतो जगत् ॥ १८॥"
  },
  {
    "text": "जगत्त्वमसदेवेशे भ्रान्त्या प्रथमसर्गतः ।\nस्वप्ने भयमिवाशेषं परिज्ञात प्रशाम्यति ॥ १९॥"
  },
  {
    "text": "एकस्याः संविदः स्वप्ने यथा भानमनेकधा ।\nनानापदार्थरूपेण सर्गादौ गगने तथा ॥ २०॥"
  },
  {
    "text": "बहुदीपे गृहे च्छाया बह्व्यो भान्त्येकवद्यथा ।\nसर्वशक्तेस्तथैवैका भाति शक्तिरनेकधा ॥ २१॥"
  },
  {
    "text": "यत्सीकरस्फुरणमम्बुनिधौ शिवाख्य\n     व्योम्नीव वृक्षनिकरस्फुरणं स सर्गः ।\nव्योम्नेष वृक्षनिकरो व्यतिरिक्तरूपो\n     ब्रह्माम्बुधौ न तु मनागपि सर्गबिन्दुः ॥ २२॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु\nब्रह्ममयत्वप्रतिपादनं नामैकोनाशीत्यधिकशततमः\nसर्गः ॥ १७९॥ -७-"
  },
  {
    "text": "॥ अथ अष्टमोऽध्यायः ॥"
  },
  {
    "text": "॥ तापसोपाख्यानम् ॥"
  },
  {
    "text": "श्रीराम उवाच ।\nइमं मे संशयं छिन्धि भगवन्भास्करं तमः ।\nभुवनस्येव भावानां सम्यग्रूपानुभूतये ॥ १॥"
  },
  {
    "text": "कदाचिदहमेकाग्रो विद्यागेहे विपश्चिताम् ।\nसंसदि स्थितवान्यावत्तापसः कश्चिदागतः ॥ २॥"
  },
  {
    "text": "विद्वान् द्विजवरः श्रीमान्विदेहजनमण्डलात् ।\nमहातपाः कान्तियुतो दुर्वासा इव दुःसहः ॥ ३॥"
  },
  {
    "text": "स प्रविश्याभिवाद्याशु सभामाभास्वरद्युतिम् ।\nउपविश्यासने तिष्ठन्नस्माभिरभिवादितः ॥ ४॥"
  },
  {
    "text": "वेदान्तसाङ्ख्यसिद्धान्तवादान्संहृत्य सत्तमम् ।\nसुखोपविष्टं विश्रान्तं तमहं पृष्टवानिदम् ॥ ५॥"
  },
  {
    "text": "दीर्घाध्वना परिश्रान्तः सयत्न इव लक्ष्यसे ।\nवदाद्य वदतां श्रेष्ठ कुत आगमनं कृतम् ॥ ६॥"
  },
  {
    "text": "ब्राह्मण उवाच ।\nएवमेतन्महाभाग सुमहायत्नवानहम् ।\nयदर्थमागतोऽस्मीह तस्याकर्णय निर्णयम् ॥ ७॥"
  },
  {
    "text": "वैदेहो नाम देशोऽस्ति सर्वसौभाग्यसंयुतः ।\nस्वर्गस्यास्वरसंस्थस्य प्रतिबिम्बमिवावनौ ॥ ८॥"
  },
  {
    "text": "तत्राहं ब्राह्मणो जातः प्राप्तविद्यश्च संस्थितः ।\nकुन्दावदादन्तत्वात्कुन्ददन्त इति श्रुतः ॥ ९॥"
  },
  {
    "text": "अथाहं जातवैराग्यः प्रविहर्तुं प्रवृत्तवान् ।\nदेवद्विजमुनीन्द्राणां संभ्रमाच्छमशान्तये ॥ १०॥"
  },
  {
    "text": "श्रीपर्वतमखण्डेऽहं कदाचित्प्राप्तवानहम् ।\nतत्रावसं चिरं कालं मृदु दीर्घं तपश्चरन् ॥ ११॥"
  },
  {
    "text": "तत्रास्त्यरण्यं विदितं मुक्तं तृणवनादिभिः ।\nत्यक्ततेजस्तमोभ्रादिभूमाविव नभस्तलम् ॥ १२॥"
  },
  {
    "text": "तत्रास्ति मध्ये विटपि लघुः पेलवपल्लवः ।\nस्थित एषोऽम्बरे शून्ये मन्दरश्मिरिवांशुमान् ॥ १३॥"
  },
  {
    "text": "लम्बते तस्य शाखायां पुरुषः पावनाकृतिः ।\nभानुर्भानाविव रश्मिगृहीतो ग्रथिताकृतिः ॥ १४॥"
  },
  {
    "text": "मौञ्जदामनि बद्धोर्ध्वपादो नित्यमवाक्षिराः ।\nअष्ठीलत्वं दधदिव महाष्ठीलस्य शाल्मलेः ॥ १५॥"
  },
  {
    "text": "दृष्टः प्राप्तेन तं देशं स कदाचिन्मया पुमान् ।\nविचारितो निकटतो वक्षःस्थाञ्जलिसम्पुटः ॥ १६॥"
  },
  {
    "text": "यावज्जीवत्यसौ विप्रो निःश्वसित्यहताकृतिः ।\nशीतवातातपस्पर्शान्सर्वान्वेत्ति च कालजान् ॥ १७॥"
  },
  {
    "text": "अनन्तरमसावेको नोपचर्यमया बहून् ।\nदिवसातपखेदेन विश्रम्भे पातितः शनैः ॥ १८॥"
  },
  {
    "text": "पृष्टश्च कोऽसि भगवन्किमर्थं दारुणं तपः ।\nकरोषीदं विशालाक्ष लक्ष्यालक्ष्यात्मजीवितः ॥ १९॥"
  },
  {
    "text": "अथ तेनोक्तमर्थस्ते क इवानेन तापस ।\nअर्थे नातिविचित्रा हि भवन्तीच्छाः शरीरिणाम् ॥ २०॥"
  },
  {
    "text": "इत्युक्तवान्प्रयत्नेन सोऽनुबन्धेन वै मया ।\nयदा पृष्टस्तदा तेन ममोक्तमिदमुत्तरम् ॥ २१॥"
  },
  {
    "text": "मथुरायामहं जातो वृद्धिं यातः पितुर्गृहे ।\nबाल्ययौवनयोर्मध्ये स्थितः पदपदार्थवित् ॥ २२॥"
  },
  {
    "text": "समग्रसुखसंभारकोशो भवति भूमिपः ।\nइत्यहं श्रुतवांस्तत्र भोगार्थी नवयौवनः ॥ २३॥"
  },
  {
    "text": "अथ सप्तमहाद्वीपविस्तीर्णाया भुवः पतिः ।\nस्यामित्यहमुदारात्मा परिबिम्बितवांश्चिरम् ॥ २४॥"
  },
  {
    "text": "इत्यर्थेन समागत्य देशमित्थमहं स्थितः ।\nअत्र द्वादशवर्षाणि समतीतानि मानद ॥ २५॥"
  },
  {
    "text": "तदकारणमित्रत्वं गच्छेष्टं देशमाशुगः ।\nअहं चाभिमतप्राप्तेरित्थमेव दृढस्थितिः ॥ २६॥"
  },
  {
    "text": "इति तेनेहमुक्तः संस्तमिच्छं प्रोक्तवाञ्छृणु ।\nआश्चर्यश्रवणे चेतः खेदमेति न धीमतः ॥ २७॥"
  },
  {
    "text": "साधो यावत्तया प्राप्तो न नामाभिमतो वरः ।\nत्वद्रक्षापरिचर्यार्थमिह तावदहं स्थितः ॥ २८॥"
  },
  {
    "text": "मयेत्युक्ते स पाषाण मौनवानभमच्छमी ।\nनिमीलितेक्षणः क्षीणरूपस्त्वकलनो बहिः ॥ २९॥"
  },
  {
    "text": "तथाहं पुरतस्तस्य काष्ठमौनवतोऽवसम् ।\nषण्मासान्विगतोद्वेगं वेगान्कालकृतान्सहन् ॥ ३०॥"
  },
  {
    "text": "अर्कबिम्बाद्विनिष्क्रम्य तत्प्रदेशान्तरे स्थितम् ।\nएकदा दृष्टवानस्मि पुरुषं भानुभास्वरम् ॥ ३१॥"
  },
  {
    "text": "स तेन पूज्यते यावन्मनसा कर्मणा मया ।\nउवाच तावद्वचनममृतस्यन्दसुन्दरम् ॥ ३२॥"
  },
  {
    "text": "शाखाप्रलम्बनपर हे ब्रह्मन्दीर्घतापस ।\nतपः संहर संहारी गृहाणाभिमतं वरम् ॥ ३३॥"
  },
  {
    "text": "सप्ताब्धिद्वीपवलयां पालयिष्यसि मेदिनीम् ।\nसप्तवर्षसहस्राणि देहेनानेन धर्मतः ॥ ३४॥"
  },
  {
    "text": "एवं समीहितं दत्वा स द्वितीयो दिवाकरः ।\nगन्तुमस्तमथार्काब्धिमविशत्प्रोदितो यतः ॥ ३५॥"
  },
  {
    "text": "तस्मिन्याते मया प्रोक्तं तस्य शाखातपस्विनः ।\nश्रुतदृष्टानुभूताग्र्यवरदस्य विवेकिनः ॥ ३६॥"
  },
  {
    "text": "सम्प्राप्ताभिमतं ब्रह्मंस्तरुशाखावलम्बनम् ।\nतपस्त्यक्त्वा यथा प्राप्तं व्यवहारं समाचर ॥ ३७॥"
  },
  {
    "text": "एवमङ्गीकृतवतः पादौ तस्य मया ततः ।\nमुक्तौ विटपिनस्तस्मादालानात्कालभाविव ॥ ३८॥"
  },
  {
    "text": "स्वातः पवित्रहस्तोऽसौ चक्रे जप्त्वाघमर्षणम् ।\nफलेन पुण्यलब्धेन विटपाद्व्रतपारणम् ॥ ३९॥"
  },
  {
    "text": "तत्पुण्यवशतः प्राप्तैः स्वादुभिस्तैस्तरोः फलैः ।\nसमाश्वस्तावसङ्क्षुब्धावावां तत्र दिनत्रयम् ॥ ४०॥"
  },
  {
    "text": "सप्तद्वीपसमुद्रमुद्रितदिशं भोक्तुं समग्रां महीं\n     विप्रः पादपलम्बितेन वपुषा तप्त्वोर्ध्वपादस्तपः ।\nसम्प्राप्याभिमतं वरं दिनकृतो विश्वस्य चाह्नां त्रयं\n     सार्धं मत्सुहृदा स्वमेव सदनं गन्तुं प्रवृत्तोऽभवत् ॥ ४१॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु ताप्सोपाख्यानं\nनामाशीत्यधिकशततमः सर्गः ॥ १८०॥ -८-"
  },
  {
    "text": "॥ अथ नवमोऽध्यायः ॥"
  },
  {
    "text": "॥ गौर्याश्रमवर्णनम् ॥"
  },
  {
    "text": "कुन्ददन्त उवाच ।\nआवासमन्तरे गन्तुं प्रवृत्तौ मुदिताकृती ।\nमथुरानगरीं चन्द्रसूर्याविन्द्रपुरीमिव ॥ १॥"
  },
  {
    "text": "प्राप्य रोधाभिधं ग्रामं विश्रम्याम्रवणाचले ।\nउषितौ द्वे दिने तस्मिन्सालीसे नगरे सुखम् ॥ २॥"
  },
  {
    "text": "अध्वानन्दितचित्ताभ्यामावाभ्यामतिवाहितः ।\nद्वितीयेऽहनि शीताम्बुस्निग्धच्छायावनद्रुमाः ॥ ३॥"
  },
  {
    "text": "नदीतीरलतोन्मुक्तपुष्पप्रकरपाण्डुराः ।\nतरत्तरङ्गझाङ्कारगायनानन्दिताध्वगाः ॥ ४॥"
  },
  {
    "text": "स्निग्धद्रुमवनच्छायरणन्मृगविहङ्गमाः ।\nस्थूलशाद्वलशाखाग्रप्रोतावश्यायमौक्तिकाः ॥ ५ ।\nजङ्गलाद्रिपुरग्रामश्वभ्राभूपस्थलावनीः ।\nसमुल्लङ्घ्य दिने तस्मिन्सरित्स्रोतः सरांसि च ॥ ६॥"
  },
  {
    "text": "नीतवन्तौ निशामावां कदलीकानने घने ।\nतुषारशिशिरे श्रान्तौ कदलीदलतल्पके ॥ ७॥"
  },
  {
    "text": "प्राप्तावावां तृतीयेऽह्नि षण्डषण्डकमण्डितम् ।\nजङ्गलं जनविच्छेदविभक्तं खमिवाकृतम् ॥ ८॥"
  },
  {
    "text": "तत्र स प्रकृतं मार्गं परित्यज्य वनान्तरम् ।\nप्रविशन्समुवाचेदमकार्यकरणं वचः ॥ ९॥"
  },
  {
    "text": "गच्छावोऽत्राश्रमे गौर्या मुनिमण्डलमण्डिते ।\nभ्रातरो मे स्थिताः सप्त वनेष्वेवमिवार्थिनः ॥ १०॥"
  },
  {
    "text": "भ्रातरोष्टौ वयमिमे जातानेकतया तया ।\nएकसंविन्मया जाता एकसङ्कल्पनिश्चयाः ॥ ११॥"
  },
  {
    "text": "तेन तेऽप्यत्र तपसे स्वनिश्चयसमाश्रयाः ।\nस्थिता आगत्य विविधैस्तपोभिः क्षपितैनसः ॥ १२॥"
  },
  {
    "text": "तैः सार्धं भ्रातृभिः पूर्वमागत्याहमिहावसम् ।\nषण्मासानाश्रमे गौर्यास्तेन दृष्टो मयैष सः ॥ १३॥"
  },
  {
    "text": "पुष्पखण्ड तरुच्छाया सुप्तमुग्धमृगार्भकः ।\nपर्णोटजाग्रविश्रान्तशुकोद्ग्राहितशास्त्रदृक् ॥ १४॥"
  },
  {
    "text": "तद्ब्रह्मलोकसङ्काशमेहि मुन्याश्रमं श्रिये ।\nगच्छावोऽच्छतरं तत्र चेतः पुण्यैर्भविष्यति ॥ १५॥"
  },
  {
    "text": "विदुषामपि धीराणामपि तत्त्वविदामपि ।\nत्वरते हि मनः पुंसामलंबुद्धिविलोकने ॥ १६॥"
  },
  {
    "text": "तेनेत्युक्ते च तावावां प्राप्तौ मुन्याश्रमं च तम् ।\nयावत्तत्र महारण्ये पश्यावश्चान्तरूपिणम् ॥ १७॥"
  },
  {
    "text": "न वृक्षं नोटजं किञ्चिन्न गुल्मं न च मानवम् ।\nन मुनिं नार्भकं नान्यन्न वेदिं न च वा द्विजम् ॥ १८॥"
  },
  {
    "text": "केवलं शून्यमेवाति तदरण्यमनन्तकम् ।\nतापोपतप्तमभितो भूमौ स्थितमिवाम्बरम् ॥ १९॥"
  },
  {
    "text": "हा कष्टं किमिदं जातमिति तस्मिन्वदत्यथ ।\nआवाभ्यां सुचिरं भ्रान्त्वा दृष्ट एकत्र वृक्षकः ॥ २०॥"
  },
  {
    "text": "स्निग्धच्छविर्घनच्छायः शीतलोऽम्बुधरोपमः ।\nतले तस्य समाधाने संस्थितो वृद्धतापसः ॥ २१॥"
  },
  {
    "text": "आवामग्रे मुनेस्तस्य च्छायायां शाद्वलस्थले ।\nउपविष्टौ चिरं यावन्नासौ ध्यानान्निवर्तते ॥ २२॥"
  },
  {
    "text": "ततश्चिरेण कालेन मयोद्वेगेन चापलात् ।\nउक्तं मुने प्रबुध्यस्व ध्यानादित्युच्चकैर्वचः ॥ २३॥"
  },
  {
    "text": "शब्देनोच्चैर्मदीयेन सम्प्रबुद्धोऽभवन्मुनिः ।\nसिंहोऽम्बुदरवेणेव जृम्भां कृत्वाभ्युवाच च ॥ २४॥"
  },
  {
    "text": "कौ भवन्ताविमौ साधू क्वासौ गौर्याश्रमो गतः ।\nकेन वाहमिहानीतः कालोऽयं कश्च वर्तते ॥ २५॥"
  },
  {
    "text": "तेनेत्युक्ते मयाप्युक्तं भगवन्विद्धि ईदृशम् ।\nन किञ्चिदावां बुद्धोऽपि कस्माज्जानासि न स्वयम् ॥ २६॥"
  },
  {
    "text": "इति श्रुत्वा स भगवान्पुनर्ध्यानमयोऽभवत् ।\nददर्शोदन्तमखिलमस्माकं स्वात्मनस्तथा ॥ २७॥"
  },
  {
    "text": "मुहूर्तमात्रेणोवाच प्रबुध्य ध्यानतो मुनिः ।\nश्रूयतामिदमाश्चर्यमार्यौ हि कार्यवेदिनौ ॥ २८॥"
  },
  {
    "text": "यमिमं पश्यथः साधू कदम्बतरुपुत्रकम् ।\nमदास्पदमरण्यान्याधम्मिल्लमिव पुष्पितम् ॥ २९॥"
  },
  {
    "text": "केनापि कारणेनास्मिन्सती वागीश्वरी सती ।\nअवसद्दशवर्षाणि समस्तर्तुनिषेविता ॥ ३०॥"
  },
  {
    "text": "तदा तेनेहविस्तीर्णमभवद्घनकाननम् ।\nगौरिवनमिति ख्यातं भूषितं कुसुमर्तुभिः ॥ ३१॥"
  },
  {
    "text": "भृङ्गाङ्गनाजनमनोहरहारिगीत-\n     लीलाविलोलकलकण्ठविहङ्गमङ्ग ।\nपुष्पाम्बुवाहशतचन्द्रनभोवितानं\n     राजीवरेणुकणकीर्णदिगन्तरालम् ॥ ३२॥"
  },
  {
    "text": "मन्दारकुन्दमकरन्दसुगन्धिताशं\n     संसूच्छ्वसत्कुसुमराशिशशाङ्कनिष्ठम् ।\nसन्तानकस्तबकहासविकासकान्त-\n     मामोदिमारुतसमस्तलताङ्गनौघम् ॥ ३३॥"
  },
  {
    "text": "पुष्काकरस्य नगरं नवगीतभृङ्गं\n     भृङ्गाङ्गनाकुसुमखण्डकमण्डपाढ्यम् ।\nचन्द्रांशुजालपरिकोमलपुष्पदोला-\n     दोलायमानसुरसिद्धवधूसमूहम् ॥ ३४॥"
  },
  {
    "text": "हारीतहंसशुककोकिलकोककाक-\n     चक्राह्वभासकलविङ्ककुलाकुलाङ्गम् ।\nमेरुण्डकुक्कुटकपिञ्जलहेमचूड-\n     राढामयूरबककल्पितकेलिरम्यम् ॥ ३५॥"
  },
  {
    "text": "गन्धर्वयक्षसुरसिद्धकिरीटघृष्ट-\n     पादाब्जकर्णिककदम्बसरस्वतीकम् ।\nवातायनं कनककोमलचम्पकौघ-\n     ताराम्बराम्बुधरपूरगृहीतगन्धम् ॥ ३६॥"
  },
  {
    "text": "मन्दानिलस्खलितपल्लवबालवल्ली-\n     विन्यासगुप्तदिवसाधिपरश्मिशीतम् ।\nपीतं कदम्बकरवीरकनालिकेर-\n     तालीतमालकुलपुष्पपरागपूरैः ॥ ३७॥"
  },
  {
    "text": "कह्वारकीर्णकुमुदोत्पलपद्मखण्ड-\n     वल्गच्चकोरबककोककदम्बहंसम् ।\nतालीसगुग्गुलकचन्दनपारिभद्र-\n     भद्रद्रुमोदविहारिविचित्रशक्ति ॥ ३८॥"
  },
  {
    "text": "तस्मिन्वने चिरमुवास हरार्धदेहा\n     केनापि कारणवशेन चिराय गौरी ।\nभूत्वा प्रसन्नशशिबिम्बमुखी कदम्ब-\n     वागीश्वरी शशिकलेव शिवस्य मूर्ध्नि ॥ ३९॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु तापसोपाख्याने\nगौर्याश्रमवर्णनं नामैकाशीत्यधिकशततमः\nसर्गः ॥ १८१॥ -९-"
  },
  {
    "text": "॥ अथ दशमोऽध्यायः ॥"
  },
  {
    "text": "॥ सप्तदीपेश्वर ॥"
  },
  {
    "text": "वृद्धतापस उवाच ।\nतस्मिन्नेव कदम्बेऽस्मिन्वर्षाणि स्वेच्छया दश ।\nस्थित्वा गौरी जगामाथ हरवामार्धमन्दिरम् ॥ १॥"
  },
  {
    "text": "तत्स्पर्शामृतसिक्तोऽयं कदम्बतरुपुत्रकः ।\nउत्सङ्ग इव चासीनो न यात्येव पुराणताम् ॥ २॥"
  },
  {
    "text": "ततो गौर्या प्रयातायां तद्वनं तादृशं महत् ।\nसामान्यवनतां यातं जनवृन्दोपजीवितम् ॥ ३॥"
  },
  {
    "text": "मालवो नाम देशोऽस्ति तत्राहं पृथिवीपतिः ।\nकदाचित्त्यक्तराज्य श्रीर्मुनीनामाश्रमान्भ्रमन् ॥ ४॥"
  },
  {
    "text": "इमं देशमनुप्राप्त इह चाश्रमवासिभिः ।\nपूजितोऽस्य कदम्बस्य ध्याननिष्ठस्तले स्थितः ॥ ५॥"
  },
  {
    "text": "केनचित्त्वथ कालेन भ्रातृभिः सप्तभिः सह ।\nभवानभ्यागतः पूर्वं तपोर्थमिममाश्रमम् ॥ ६॥"
  },
  {
    "text": "तपस्विनोऽष्टाविह ते तथा नाम तदावसन् ।\nयथा तपस्विनोऽन्ये ते तेषां मान्यास्तपस्विनः ॥ ७॥"
  },
  {
    "text": "कालेनान्तरमसावेकः श्रीपर्वतं गतः ।\nस्वामिनं कार्तिकेयं च द्वितीयस्तपसे गतः ॥ ८॥"
  },
  {
    "text": "वाराणसीं तृतीयस्तु चतुर्थोऽगाद्धिमाचलम् ।\nइहैव ते परे धीराश्चत्वारोऽन्ये परं तपन् ॥ ९॥"
  },
  {
    "text": "सर्वेषामेव चैतेषां प्रत्येकं त्वेतदीप्सितम् ।\nयथा समस्तद्वीपाया भुवोऽस्याः स्यां महीपतिः ॥ १०॥"
  },
  {
    "text": "अथ सम्पादितं तेषां सर्वेषामेतदीप्सितम् ।\nतपस्तुष्टाभिरिष्टभिर्देवताभिर्वरैः ॥ ११॥"
  },
  {
    "text": "तपतस्ते ततो याता भ्रातरः सदनं निजम् ।\nभूमौ धर्मयुगं भुक्त्वा वेधा ब्रह्मपुरीमिव ॥ १२॥"
  },
  {
    "text": "तद्भवद्भ्रातृभिर्भव्य वरदानविधौ तदा ।\nइदं वरोद्यता यत्नात्प्रार्थिताः स्वेष्टदेवताः ॥ १३॥"
  },
  {
    "text": "देव्यस्माकमिमे सर्वे सप्तद्वीपेश्वरौ स्थितौ ।\nसत्याः प्रकृतयः सन्तु सर्व आश्रमवासिनः ॥ १४॥"
  },
  {
    "text": "तमिष्टदेवतासार्थमुररीकृत्य सादरम् ।\nतेषामस्त्वेवमित्युक्त्वा जगामान्तर्द्धिमीश्वरी ॥ १५॥"
  },
  {
    "text": "ते ततः सदनं यातास्तेषामाश्रमवासिनः ।\nसर्व एव गताः पश्चादेक एवास्मि नो गतः ॥ १६॥"
  },
  {
    "text": "अहं केवलमेकान्ते ध्यानैकगतमानसः ।\nवागीश्वरीकदम्बस्य तले तिष्ठामि शैलवत् ॥ १७॥"
  },
  {
    "text": "अथ काले वहत्यस्मिन्नृतुसंवत्सरात्मनि ।\nइअदं सर्वं वनं छिन्नं जनैः पर्यन्तवासिभिः ॥ १८॥"
  },
  {
    "text": "इदं कदम्बमम्लानं जनताः पूजयन्त्यलम् ।\nवागीश्वरीगृहमिति मां चैवैकसमाधिगम् ॥ १९॥"
  },
  {
    "text": "अथैनं देशमायातौ भवन्तौ दीर्घतापसौ ।\nएतत्त्वत्कथितं सर्वं ध्यानदृष्टं मयाखिलम् ॥ २०॥"
  },
  {
    "text": "तस्मादुत्थाय हे साधू गच्छतं गृहमागतौ ।\nतत्र ते भ्रातरः सर्वे सङ्गता दारबन्धुभिः ॥ २१॥"
  },
  {
    "text": "अष्टानां भवतां भव्यं सदने स्वे भविष्यति ।\nमहात्मनां ब्रह्मलोके वसूनामिव सङ्गमः ॥ २२॥"
  },
  {
    "text": "इत्युक्ते तेन स मया पृष्टः परमतापसः ।\nसन्देहादिदमाश्चर्यमार्यास्तद्वर्णयाम्यहम् ॥ २३॥"
  },
  {
    "text": "एकैव सप्तद्वीपास्ति भगवन्भूरियं किल ।\nतुल्यकालं भवन्त्यष्टौ सप्तद्वीपेश्वराः कथम् ॥ २४॥"
  },
  {
    "text": "कदम्बतापस उवाच ।\nअसमञ्जसमेतावदेव नो यावदुच्यते ।\nइदमन्यदसंबद्धतरं संश्रूयतां मम ॥ २५॥"
  },
  {
    "text": "एतेऽष्टौ भ्रातरस्तत्र तापसा देहसङ्क्षये ।\nसप्तद्वीपेश्वराः सर्वे भविष्यन्ति गृहोदरे ॥ २६॥"
  },
  {
    "text": "अष्टौ ह्येते महीपीठेष्वेतेष्वेतेषु सद्मसु ।\nसप्तद्वीपेश्वरा भूपा भविष्यन्तीह मे श‍ृणु ॥ २७॥"
  },
  {
    "text": "अस्त्येतेषां किलाष्टानां भार्याष्टकमनिन्दितम् ।\nदिगन्तराणां नियतं ताराष्टकमिवोज्ज्वलम् ॥ २८॥"
  },
  {
    "text": "तद्भार्याष्टकमेतेषु यातेषु तपसे चिरम् ।\nबभूव दुःखितं स्त्रीणां यद्वियोगोऽहिदुःसहः ॥ २९॥"
  },
  {
    "text": "दुःखिताः प्रत्यये तेषां चक्रुस्ता दारुणं तपः ।\nशतचान्द्रायणं तासां तुष्टाभूत्तेन पार्वती ॥ ३०॥"
  },
  {
    "text": "अदृश्योवाच सा तासां वचोऽन्तःपुरमन्दिरे ।\nदेवी सपर्यावसरे प्रत्येकं पृथगीश्वरी ॥ ३१॥"
  },
  {
    "text": "देव्युवाच ।\nभर्त्रर्थमथ चात्मार्थं गृह्यतां बालिके वरः ।\nचिरं क्लिष्टासि तपसा निदाघेनैव मञ्जरी ॥ ३२॥"
  },
  {
    "text": "इत्याकर्ण्य वचो देव्या दत्तपुष्पा चिरण्टिका ।\nस्ववासनानुसारेण कुर्वाणैवेश्वरीस्तवम् ॥ ३३॥"
  },
  {
    "text": "आनन्दमन्थरोवाच वचनं मृदुभाषिणी ।\nआकाशसंस्थितां देवीं मयूरीवाभ्रमालिकाम् ॥ ३४॥"
  },
  {
    "text": "चिरण्टिकोवाच ।\nदेवि देवाधिदेवेन यथ ते प्रेमशंभुना ।\nभर्त्रा मम तथा प्रेम स भर्तास्तु ममामरः ॥ ३५॥"
  },
  {
    "text": "देव्युवाच ।\nआसृष्टेर्नियतेर्दार्ढ्यादमरत्वं न लभ्यते ।\nतपोदानैरतोऽन्यत्वं वरं वरय सुव्रते ॥ ३६॥"
  },
  {
    "text": "चिरण्टिकोवाच ।\nअलभ्यमेतन्मे देवि तन्मद्भर्तृर्गृहान्तरात् ।\nमृतस्य मा विनिर्यातु जीवो बाह्यमपि क्षणात् ॥ ३७॥"
  },
  {
    "text": "देहपातश्च मे भर्तुर्यदा स्यादात्ममन्दिरे ।\nतदेतदस्त्विति वरू दीयतामम्बिके मम ॥ ३८॥"
  },
  {
    "text": "देव्युवाच ।\nएवमस्तु सुते त्वं च पत्यौ लोकान्तरास्थिते ।\nभविष्यसि प्रिया भार्या देहान्ते नात्र संशयः ॥ ३९॥"
  },
  {
    "text": "इत्युक्त्वा विररामासौ गौर्या गीर्गगनोदरे ।\nमेघमालाध्वनिरिव निरवद्यसमुद्यता ॥ ४०॥"
  },
  {
    "text": "देव्यां गतायां भर्तारस्तासां कालेन केनचित् ।\nते ककुब्भ्यः समाजग्मुः सर्वे प्राप्तमहावराः ॥ ४१॥"
  },
  {
    "text": "अद्यायमपि संयातु भार्याया निकटं पतिः ।\nभ्रातृणां बान्धवानां च भवत्वन्योन्यसङ्गमः ॥ ४२॥"
  },
  {
    "text": "इदमन्यदथैतेषामसमञ्जसमाकुलम् ।\nश‍ृणु किंवृत्तमाश्चर्यमार्यकार्योपरोधकम् ॥ ४३॥"
  },
  {
    "text": "तप्यतां तप एतेषां पितरौ तौ वधू युतौ ।\nतीर्थमुन्याश्रमश्रेणीं द्रष्टुं दुःखान्वितौ गतौ ॥ ४४॥"
  },
  {
    "text": "शरीरनैरपेक्ष्येण पुत्राणां हितकाम्यया ।\nगन्तुं कलापग्रामं तं यत्नवन्तौ बभूवतुः ॥ ४५॥"
  },
  {
    "text": "तौ प्रयातौ मुनिग्राम मार्गे ददृशतुः सितम् ।\nपुरुषं कपिलं ह्रस्वं भस्माङ्गं चोर्ध्वमूर्धजम् ॥ ४६॥"
  },
  {
    "text": "धूलीलवमनादृत्य तं जरत्पान्थशङ्कया ।\nयदा तौ जग्मतुस्तेन स उवाचान्वितः क्रुधा ॥ ४७॥"
  },
  {
    "text": "सवधूक महामूर्ख तीर्थार्थी दारसंयुतः ।\nमां दुर्वाससमुल्लङ्घ्य गच्छस्यविहितानतिः ॥ ४८॥"
  },
  {
    "text": "वधूनां ते सुतानां च गच्छतस्तपसार्जिताः ।\nविपरीता भविष्यन्ति लब्धा अपि महावराः ॥ ४९॥"
  },
  {
    "text": "इत्युक्तवन्तं तं यावत्सदारोऽथ वधूयुतः ।\nसन्मानं कुरुते तावन्मुनिरन्तर्धिमाययौ ॥ ५०॥"
  },
  {
    "text": "अथ तौ पितरौ तेषां सवधूकौ सुदुःखितौ ।\nकृशीभूतौ दीनमुखौ निराशौ गृहमागतौ ॥ ५१॥"
  },
  {
    "text": "अतो वदाम्यहं तेषां नैकं नामासमञ्जसम् ।\nअसमञ्जसलक्षाणि गण्डे स्फोटाः स्फुटा इव ॥ ५२॥"
  },
  {
    "text": "चिद्व्योमसङ्कल्पमहापुएरेस्मि-\n     न्नित्थं विचित्राण्यसमञ्जसानि ।\nनिःशून्यरूपेऽपि हि संभवन्ति\n     दृश्ये यथा व्योमनि दृश्यजृम्भाः ॥ ५३॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु\nतापसोपाख्यानान्तर्गतसप्तद्वीपेश्वरो सप्तद्वीपेश्वर\nनाम व्यशीत्यधिकशततमः सर्गः ॥ १८२॥ -१०-"
  },
  {
    "text": "॥ अथ एकादशोऽध्यायः ॥"
  },
  {
    "text": "॥द्वीपसप्तकाष्टकवर्णनम् ॥"
  },
  {
    "text": "कुन्ददन्त उवाच ।\nततः पृष्टो मया तत्र स गौर्याश्रमतापसः ।\nतापसंशुष्कदर्भाग्रजराजर्जरमूर्धजः ॥ १॥"
  },
  {
    "text": "एकैव सप्तद्वीपास्ति वसुधा यत्र तत्र ते ।\nसप्तद्वीपेश्वरा अष्टौ भवन्ति कथमुत्तमाः ॥ २॥"
  },
  {
    "text": "यस्य जीवस्य सदनान्नास्ति निर्गमनं बहिः ।\nस करोति कथं सप्तद्वीपेशत्वेन दिग्जयम् ॥ ३॥"
  },
  {
    "text": "यैर्वरा वरदैर्दत्ताः शापैस्ते तद्विरुद्धताम् ।\nकथं गच्छन्ति गच्छन्ति कथं छाया हि तापताम् ॥ ४॥"
  },
  {
    "text": "मिथोऽशक्यां कथं धर्मौ स्थितिमेकत्र गच्छतः ।\nआधार एवाधेयत्वं करोति कथमात्मनि ॥ ५॥"
  },
  {
    "text": "गौर्याश्रमतापस उवाच ।\nसम्पश्यसि किमेतेषां भो साधो श‍ृण्वनन्तरम् ।\nअष्टमेऽस्मिन्सुसम्प्राप्ते तं प्रदेशं सबान्धवम् ॥ ६॥"
  },
  {
    "text": "इतो भवन्तौ तं देशमासाद्य सुखसंस्थितौ ।\nस्वबन्धुसुखसंस्थानौ कञ्चित्कालं भविष्यतः ॥ ७॥"
  },
  {
    "text": "ततस्तेऽष्टौ मरिष्यन्ति भ्रातरः क्रमशो गृहे ।\nबान्धवोऽथ करिष्यन्ति तेषां देहांस्तदग्निसात् ॥ ८॥"
  },
  {
    "text": "तेषां ते संविदाकाशः पृथक्पृथगवस्थिताः ।\nमुहूर्तमात्रं स्थास्यन्ति सुषुप्तस्था जडा इव ॥ ९॥"
  },
  {
    "text": "एतस्मिन्नन्तरे तेषां तानि कर्माणि धर्मतः ।\nएकत्र सङ्घटिष्यन्ति वरशापात्मकानि खे ॥ १०॥"
  },
  {
    "text": "कर्माणि तान्यधिष्ठातृदेवरूपाणि पेटकम् ।\nवरशापशरीराणि करिष्यन्ति पृथक् पृथक् ॥ ११॥"
  },
  {
    "text": "वरास्तेऽत्र गमिष्यन्ति सुभगाः पद्मपाणयः ।\nब्रह्मदण्डायुधाश्चन्द्रधवलाङ्गाश्चतुर्भुजाः ॥ १२॥"
  },
  {
    "text": "शापास्तत्र भविष्यन्ति त्रिनेत्राः शूलपाणयः ।\nभीषणाः कृष्णमेघाभा द्विभुजा भ्रुकुटीमुखाः ॥ १३॥"
  },
  {
    "text": "वरा वदिष्यन्ति\nसुदूरं गम्यतां शापाः कालोऽस्माकमुपागतः ।\nऋतूनामिव तन्नाम कः समर्थोऽतिवर्तितुम् ॥ १४॥"
  },
  {
    "text": "शापा वदिष्यन्ति\nगम्यतां हे वरा दूरं कालोऽस्माकमुपागतः ।\nऋतूनामिव तन्नाम कः समर्थोऽतिवर्तितुम् ॥ १५॥"
  },
  {
    "text": "वरा वदिष्यन्ति\nकृता भवन्तो मुनिना वयं दिनकृता कृताः ।\nमुनीनां चाधिको देवो भगवन्तं पुरा यतः ॥ १६॥"
  },
  {
    "text": "प्रवदत्सु वरेष्वेवं शापाः क्रुद्धधियो वरान् ।\nविवस्वता कृता यूयं वयं रुद्रांशतः कृताः ॥ १७॥"
  },
  {
    "text": "देवानामधिको रुद्रो रुद्रांशप्रभवो मुनिः ।\nइत्युक्त्वा प्रोद्यता तेषां चक्रुःश्रुङ्गाण्यगा इव ॥ १८॥"
  },
  {
    "text": "अशापेषूद्यतश‍ृङ्गेषु वरा इदमरातिषु ।\nविहसन्तः प्रवक्ष्यन्ति प्रमेयीकृतनिश्चयम् ॥ १९॥"
  },
  {
    "text": "हे शापाः पापतां त्यक्त्वा कार्यस्यान्तो विचार्यताम् ।\nयत्कार्यं कलहस्यान्ते तदेवादौ विचार्यताम् ॥ २०॥"
  },
  {
    "text": "पितामहपुरीं गत्वा कलहान्ते विनिर्णयः ।\nकर्तव्योऽस्माभिरेततत्किमादौ नेह विधीयते ॥ २१॥"
  },
  {
    "text": "शापैर्वरोक्तमाकर्ण्य बाढमित्युररीकृतम् ।\nको न गृह्णाति मूढोऽपि वाक्यं युक्तिसमन्वितम् ॥ २२॥"
  },
  {
    "text": "ततः शापा वरैः सार्धं यास्यन्ति ब्रह्मणः पुरम् ।\nमहानुभावा हि गतिः सदा सन्देहनशने ॥ २३॥"
  },
  {
    "text": "प्रणामपूर्वं तत्सर्वं यथावृत्तं परस्परम् ।\nब्रह्मणे कथयिष्यन्ति श्रुत्वा तेषां स वक्ष्यति ॥ २४॥"
  },
  {
    "text": "ब्रह्मोवाच ।\nवरशापाधिपा भोभो येऽन्तः सारा जयन्ति ते ।\nकेऽन्तःसारा इति मिथो नूनमन्विष्यतां स्वयम् ॥ २५॥"
  },
  {
    "text": "इति श्रुत्वा प्रविष्टास्ते सारतां समवेक्षितुम् ।\nवराणां हृदयं शापाः शापानां हृदयं वराः ॥ २६॥"
  },
  {
    "text": "ते परस्परमन्विष्य स्वयं हृदयसारताम् ।\nज्ञात्वा च समवायेन प्रवक्ष्यन्ति पितामहम् ॥ २७॥"
  },
  {
    "text": "शापा वक्ष्यन्ति\nजिताः प्रजानाथ वयं नान्तःसारा वयं यतः ।\nअन्तःसारा वरा एव वज्रस्तम्भा इवाचलाः ॥ २८॥"
  },
  {
    "text": "वयं किलेमे भगवन्वराः शापाश्च सर्वदा ।\nननु संविन्मया एव देहोऽन्योऽस्माकमस्ति नो ॥ २९॥"
  },
  {
    "text": "वरदस्य हि या संविद्वरो दत्त इति स्थिता ।\nसैवार्थिनि मया लब्धो वरोऽयमिति तिष्ठति ॥ ३०॥"
  },
  {
    "text": "विज्ञप्तिमात्रवचनं देहं सैव फलं ततः ।\nपश्यत्यनुभवत्यत्ति देशकालशतभ्रमैः ॥ ३१॥"
  },
  {
    "text": "वरदात्मा गृहीतत्वाच्चित्कालान्तरसंभृता ।\nयदा तदान्तःसारासौ दुर्जया न तु शापजा ॥ ३२॥"
  },
  {
    "text": "वरप्रदानं वरदैर्वरदानां वरार्थिभिः ।\nयदा सुचिरमभ्यस्तं वराणां सारता तदा ॥ ३३॥"
  },
  {
    "text": "यदेव सुचिरं संविदभ्यस्यति तदेव सा ।\nसारमेवाशु भवति भवत्याशु च तन्मयी ॥ ३४॥"
  },
  {
    "text": "शुद्धानामतिशुद्धैव संविज्जयति संविदाम् ।\nअशुद्धानां त्वशुद्धैव कालात्साम्यं न विद्यते ॥ ३५॥"
  },
  {
    "text": "क्षणांशेनापि यो ज्येष्ठो न्यायस्तेनावपूर्यते ।\nनार्थे न्यायान्तरं किञ्चित्कर्तुमुत्सहते मदम् ॥ ३६॥"
  },
  {
    "text": "समेनोभयकोटिस्थं मिश्रं वस्तु भवेत्समम् ।\nवरशापविलासेन क्षीरमिश्रं यथा पयः ॥ ३७॥"
  },
  {
    "text": "समाभ्यां वरशापाभ्यामथवा चिद्द्विरूपताम् ।\nस्वयमेवानुभवति स्वप्नेष्विव पुरात्मिका ॥ ३८॥"
  },
  {
    "text": "शिक्षितं त्वत्त एवेति यत्तदेव तव प्रभो ।\nपुनः प्रतीपं पठितं शीघ्रं यामो नमोऽस्तु ते ॥ ३९॥"
  },
  {
    "text": "इत्युक्त्वा स स्वयंशापः क्वापि शापगणो ययौ ।\nप्रशान्ते तिमिरे दृष्टे व्योम्नि केशोण्ड्रकं यथा ॥ ४०॥"
  },
  {
    "text": "अथान्यो वरपूगोऽत्र गृहनिर्गमरोधकः ।\nस्थानिस्थानमिवादेशः समानार्थोऽभ्यपूरयत् ॥ ४१॥"
  },
  {
    "text": "शापस्थानका वदिष्यन्ति\nसप्तद्वीपेशजीवानां निर्याणं शवसद्मनः ।\nदेवेश विद्मो न वयमन्धकूपादिवाम्भसाम् ॥ ४२॥"
  },
  {
    "text": "सप्तद्वीपेश्वरानेतानिमे द्वीपेषु सद्मसु ।\nकारयन्ति वरा वर्या वीरा दिग्विजयं रणे ॥ ४३॥"
  },
  {
    "text": "तदेवमनिवार्येऽस्मिन्विरोधे विबुधेश्वर ।\nयदनुष्ठेयमस्माभिस्तदादिश शिवाय नः ॥ ४४॥"
  },
  {
    "text": "ब्रह्मोवाच ।\nसप्तद्वीपेश्वरवरा गृहरोधवराश्च हे ।\nकामः सम्पन्न एवेह भवतां भवतामपि ॥ ४५॥"
  },
  {
    "text": "व्रजतैतदपेक्षत्वं यावन्नेष्टावपि क्षणात् ।\nचिरं चिराय सदने सप्तद्वीपेश्वराः स्थिताः ॥ ४६॥"
  },
  {
    "text": "समनन्तरमेवैते देहपातात्स्वसद्मसु ।\nसप्तद्वीपेश्वराः सर्वे सम्पन्नाः परमं वराः ॥ ४७॥"
  },
  {
    "text": "सर्वे वरा वदिष्यन्ति\nकुतो भूमण्डलान्यष्टौ सप्तद्वीपानि भूतयः ।\nएकमेवेह भूपीठं श्रुतं दृष्टं च नेतरत् ॥ ४८॥"
  },
  {
    "text": "कथं चैतानि तिष्ठन्ति कस्मिंश्चिद्गृहकोशके ।\nपद्माक्षकोशके सूक्ष्मे कथं भान्ति मतङ्गजाः ॥ ४९॥"
  },
  {
    "text": "ब्रह्मोवाच ।\nयुक्तं युष्माभिरस्माभिः सर्वं व्योमात्मकं जगत् ।\nस्थितं चित्परमाण्वन्तरन्तःस्वप्नोऽनुभूयते ॥ ५०॥"
  },
  {
    "text": "भाति यत्परमस्याणोरन्तस्थस्वगृहोदरे ।\nस्फुरितं तत्किमाश्चर्यं कः स्मयः प्रकृतेः क्रमे ॥ ५१॥"
  },
  {
    "text": "मृतेरनन्तरं भाति यथास्थितमिदं जगत् ।\nशून्यात्मैव घनाकारं तस्मिन्नैव क्षणे चितः ॥ ५२॥"
  },
  {
    "text": "अणावपि जगन्माति यत्र तत्र गृहोदरे ।\nसप्तद्वीपा वसुमती कचतीति किमद्भुतम् ॥ ५३॥"
  },
  {
    "text": "यद्भातीदं च चित्तत्वं जगत्वं जगत्क्वचित् ।\nचिन्मात्रमेव तद्भाति शून्यत्वेन यथाम्बरम् ॥ ५४॥"
  },
  {
    "text": "इति ते ब्रह्मणा प्रोक्ता वरदेन वरास्ततः ।\nतानाधिभौतिकभ्रान्तिमयान्सन्त्यज्य देहकान् ॥ ५५॥"
  },
  {
    "text": "प्रणम्याजं समं जग्मुरातिवाहिकदेहिनः ।\nसप्तद्वीपे च देवानां गृहकोशान्कचज्जनान् ॥ ५६॥"
  },
  {
    "text": "यावत्ते तत्र सम्पन्ना सप्तद्वीपाधिनायकाः ।\nअष्टावपीष्टापुष्टानां दिनाष्टकमहीभुजाम् ॥ ५७ ॥।"
  },
  {
    "text": "ते परस्परमज्ञाता अज्ञाश्चान्योन्यबन्धवः ।\nअन्योन्यभूमण्डलगा अन्योन्याभिमते हिताः ॥ ५८॥"
  },
  {
    "text": "तेषां कश्चिद्गृहस्यान्तरेव तारुण्यसुन्दरः ।\nउज्जयिन्यां महापुर्यां राजधान्यां सुखे स्थितः ॥ ५९॥"
  },
  {
    "text": "शाकद्वीपास्पदः कश्चिन्नागलोकजिगीषया ।\nविचरत्यब्धिजठरे सर्वदिग्विजयोद्यतः ॥ ६०॥"
  },
  {
    "text": "कुशद्वीपराजधान्यां निराधिः सकलप्रजाः ।\nकृतदिग्विजयः कश्चित्सुप्तः कान्तावलम्बितः ॥ ६१॥"
  },
  {
    "text": "शाल्मलिद्वीपशैलेन्द्रशिरःपुर्याः सरोवरे ।\nजललीलारतः कश्चित्सहविद्याधरीगणैः ॥ ६२॥"
  },
  {
    "text": "क्रौञ्चद्वीपे हेमपुरे सप्तद्वीपविवर्धिते ।\nप्रवृत्तो वाजिमेधेन कश्चिद्यष्टुं दिनाष्टकम् ॥ ६३॥"
  },
  {
    "text": "उद्यतः शाल्मलिद्वीपे कश्चिद्द्वीपान्तचारिणा ।\nयोद्धुमुद्धृतदिग्दन्तिदन्ताकृष्टकुलाचलः ॥ ६४॥"
  },
  {
    "text": "गोमेदद्वीपकः कश्चित्पुष्करद्वीपराट् सुताम् ।\nसमानेतुं वशाद्याति कषत्सेनोऽष्टमोऽभवत् ॥ ६५॥"
  },
  {
    "text": "पुष्करद्वीपकः कश्चिल्लोकालोकाद्रिभूभुजः ।\nदूतेन सह निर्यातो धनभूमिदिदृक्षया ॥ ६६॥"
  },
  {
    "text": "प्रत्येकमित्थमेतेषां द्वीपद्वीपाधिनाथताम् ।\nकुर्वतां स्वगृहाकाशे दृष्ट्वा स्वप्रतिभोचिताम् ॥ ६७॥"
  },
  {
    "text": "त्यक्ताभिमानिकाकारा द्विविधास्ते वरास्ततः ।\nतत्संविद्भिर्गृहेष्वन्तरेकतां खानि खैरिव ॥ ६८॥"
  },
  {
    "text": "यास्यन्ति ते भविष्यन्ति सम्प्राप्ताभिमताश्चिरम् ।\nसप्तद्वीपेश्वरास्तुष्टा नन्वष्टावपि तुष्टिमत् ॥ ६९॥"
  },
  {
    "text": "इत्येते प्रविकसितोदितक्रियार्थाः\n     प्राप्स्यन्ति प्रविततबुद्धयस्तपोभिः ।\nअन्तर्यत्स्फुरति विदस्तदेव बाह्ये\n     नाप्तं कैस्तदुचितकर्मभिः किलेति ॥ ७०॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु\nतापसोपाख्यानान्तर्गत द्वीपसप्तकाष्टकवर्णनं\nनाम त्रिसप्तत्यधिकशततमः सर्गः ॥ १८३॥ -११-"
  },
  {
    "text": "॥ अथ द्वादशोऽध्यायः ॥"
  },
  {
    "text": "॥ कुन्ददन्तोपदेशः ॥"
  },
  {
    "text": "कुन्ददन्त उवाच ।\nइत्युक्तवानसौ पृष्टः कदम्बतलतापसः ।\nसप्तद्वीपा भुवोऽष्टौ ताः कथं भ्राता गृहेष्विति ॥ १॥"
  },
  {
    "text": "कदम्बतापस उवाच ।\nचिद्धातुरीदृगेवायं यदेश व्योमरूप्यपि ।\nसर्वगो यत्र यत्रास्ते तत्र तत्रात्मनि स्वयम् ॥ २॥"
  },
  {
    "text": "आत्मानमित्थं त्रैलोक्यरूपेणान्येन वा निजम् ।\nपरिपश्यति रूपं स्वमत्यजन्नेव खात्मकम् ॥ ३॥"
  },
  {
    "text": "कुन्ददन्त उवाच ।\nएकस्मिन्विमले शान्ते शिवे परमकारणे ।\nकथं स्वभावसंसिद्धा नानाता वास्तवी स्थिता ॥ ४॥"
  },
  {
    "text": "कदम्बतापस उवाच ।\nसर्वं शान्तं चिदाकाशं नानास्तीह न किञ्चन ।\nदृश्यमानमपि स्फारमावर्तात्मा यथाम्भसि ॥ ५॥"
  },
  {
    "text": "असत्स्वेषु पदार्थेषु पदार्था इति भान्ति यत् ।\nचित्खं स्वप्नसुषुप्तात्म तत्तस्याच्छं निजं वपुः ॥ ६॥"
  },
  {
    "text": "सस्पन्दोऽपि हि निःस्पन्दः पर्वतोऽपि न पर्वतः ।\nयथा स्वप्नेषु चिद्भावःस्वभोऽर्थगतस्तथा ॥ ७॥"
  },
  {
    "text": "न स्वभावा न चैवार्थाः सन्ति सर्वात्मकोचिते ।\nसर्गादौ कचितं रूपं यद्यथा तत्तथा स्थितम् ॥ ८॥"
  },
  {
    "text": "न च नाम परं रूपं कचनाकचनात्मकम् ।\nद्रव्यात्मा चिच्च चिद्व्योम स्थितमित्थं हि केवलम् ॥ ९॥"
  },
  {
    "text": "एकैव चिद्यथा स्वप्ने सेनायां जनलक्षताम् ।\nगतेवाच्छैव कचति तथैवास्याः पदार्थता ॥ १०॥"
  },
  {
    "text": "यत्स्वतः स्वात्मनि स्वच्छे चित्खं कचकचायते ।\nतत्तेनैव तदाकारं जगदित्यनुभूयते ॥ ११॥"
  },
  {
    "text": "असत्यपि यथा वह्नावुष्णसंविद्धि भासते ।\nसंविन्मात्रात्मके व्योम्नि तथार्थः स्वस्वभासकः ॥ १२॥"
  },
  {
    "text": "असत्यपि यथा स्तम्भे स्वप्ने खे स्तम्भता विदः ।\nतथेदमस्या नानात्वमनन्यदपि चान्यवत् ॥ १३॥"
  },
  {
    "text": "आदिसर्गे पदार्थत्वं तत्स्वभावाच्छमेव च ।\nचिद्व्योम्ना यद्यथा बुद्धं तत्तथाद्यापि विन्दते ॥ १४॥"
  },
  {
    "text": "पुष्पे पत्रे फले स्तम्भे तरुरेव यथा ततः ।\nसर्व सर्वत्र सर्वात्म परमेव तथाऽपरम् ॥ १५॥"
  },
  {
    "text": "परमार्थाम्बराम्भोधावापः सर्ग परंपरा ।\nपरमार्थ महाकाशे शून्यता सर्गसंविदः ॥ १६॥"
  },
  {
    "text": "परमार्थश्च सर्गश्च पर्यायौ तरुवृक्षवत् ।\nबोधादेतदबोधात्तु द्वैतं दुःखाय केवलम् ॥ १७॥"
  },
  {
    "text": "परमार्थो जगच्चेदकमित्येव निश्चयः ।\nअध्यात्मशास्त्रबोधेन भवेत्सैषा हि मुक्तता ॥ १८॥"
  },
  {
    "text": "सङ्कल्पस्य वपुर्ब्रह्म सङ्कल्पकचिदाकृतेः ।\nतदेव जगतो रूपं तस्माद्ब्रह्मात्मकं जगत् ॥ १९॥"
  },
  {
    "text": "यतो वाचो निवर्तन्ते न निवर्तन्त एव वा ।\nविधयः प्रतिषेधाश्च भावाभावदृशस्तथा ॥ २०॥"
  },
  {
    "text": "अमौनमौनं जीवात्म यत्पाषाणवदासनम् ।\nयत्सदेवासदाभासां तद्ब्रह्माभिधमुच्यते ॥ २१॥"
  },
  {
    "text": "सर्वस्मिन्नेकसुघने ब्रह्मण्येव निरामये ।\nका प्रवृत्तिर्निवृत्तिः का भावाभावादिवस्तुनः ॥ २२॥"
  },
  {
    "text": "एकस्यामेव निद्रायां सुषुप्तस्वप्नविभ्रमाः ।\nयदा भान्त्यविचित्रायां चित्रा इव निरन्तराः ॥ २३॥"
  },
  {
    "text": "एतस्यां चित्खसत्तायां तथा मूलकसर्गकाः ।\nबहवो भान्त्यचित्रायां चित्रा इव निरन्तराः ॥ २४॥"
  },
  {
    "text": "द्रव्ये द्रव्यान्तरश्लिष्टं यत्कार्यान्तरमाक्षिपेत् ।\nतद्वदन्तस्तथाभूतचित्सारं स्फुरणं मिथः ॥ २५॥"
  },
  {
    "text": "सर्वे पदार्थाश्चित्सारमात्रमप्रतिघाः सदा ।\nयथा भान्ति तथा भान्ति चिन्मात्रैकात्मतावशात् ॥ २६ ।\nचिन्मात्रैकात्मसारत्वाद्यथासंवेदनं स्थिताः ।\nनिःस्पन्दा निर्मनस्काराः स्फुरन्ति द्रव्यशक्तयः ॥ २७॥"
  },
  {
    "text": "अविद्यमानमेवेदं दृश्यतेऽथानुभूयते ।\nजगत्स्वप्न इवाशेषं सरुद्रोपेन्द्रपद्मजम् ॥ २८॥"
  },
  {
    "text": "विचित्राः खलु दृश्यन्ते चिज्जले स्पन्दरीतयः ।\nहर्षामर्षविषादोत्थजङ्गमस्थावरात्मनि ॥ २९॥"
  },
  {
    "text": "स्वभाववाताधूतस्य जगज्जालचमत्कृतेः ।\nहा चिन्मरीचिपांश्वभ्रनीहारस्य विसारिता ॥ ३०॥"
  },
  {
    "text": "यथा केशोण्ड्रकं व्योम्नि भाति व्यामलचक्षुषः ।\nतथैवेयं जगद्भान्तिर्भात्यनात्मविदोऽम्बरे ॥ ३१॥"
  },
  {
    "text": "यावत्सङ्कल्पितं तावद्यथा सङ्कल्पितं तथा ।\nयथा सङ्कल्पनगरं कचतीदं जगत्तथा ॥ ३२॥"
  },
  {
    "text": "सङ्कल्पनगरे यावत्सङ्कल्पसकला स्थितिः ।\nभवत्येवाप्यसद्रूपा सतीवानुभवे स्थिता ॥ ३३॥"
  },
  {
    "text": "प्रवहत्येव नियतिर्नियतार्थप्रदायिनी ।\nस्थावरं जङ्गमं चैव तिष्ठत्येव यथाक्रमम् ॥ ३४॥"
  },
  {
    "text": "जायते जङ्गमं जीवात्स्थावरं स्थावरादपि ।\nनियत्याधो वहत्यम्बु गच्छत्यूर्ध्वमथानलः ॥ ३५॥"
  },
  {
    "text": "वहन्ति देहयन्त्राणि ज्योतींषि प्रतपन्ति च ।\nवायवो नित्यगतयः स्थिताः शैलादयः स्थिराः ॥ ३६॥"
  },
  {
    "text": "ज्योतिर्मयं निवृत्तं तु धारासाराम्बरीकृतम् ।\nयुगसंवत्सराद्यात्म कालचक्रं प्रवर्तते ॥ ३७॥"
  },
  {
    "text": "भूतलैकान्तराब्ध्यद्रिसंनिवेशः स्थितायते ।\nभावाभावोग्रहोत्सर्गद्रव्यशक्तिश्च तिष्ठति ॥ ३८॥"
  },
  {
    "text": "कुन्ददन्त उवाच ।\nप्राग्दृष्टं स्मृतिमायाति तत्स्वसङ्कल्पनान्यतः ।\nभाति प्रथमसर्गे तु कस्य प्राग्दृष्टभासनम् ॥ ३९॥"
  },
  {
    "text": "तापस उवाच ।\nअपूर्वं दृश्यते सर्वं स्वप्ने स्वमरणं यथा ।\nप्राग्दृष्टं दृष्टमित्येव तत्रैवाभ्यासतः स्मृतिः ॥ ४०॥"
  },
  {
    "text": "चित्त्वाच्चिद्व्योम्नि कचति जगत्सङ्कल्पपत्तनम् ।\nन सन्नासदिदं तस्माद्भाताभातं यतः स्वतः ॥ ४१॥"
  },
  {
    "text": "चित्प्रसादेन सङ्कल्पस्वप्नाद्यद्यानुभूयते ।\nशुद्धं चिद्व्योम सङ्कल्पपुरं मा स्मर्यतां कथम् ॥ ४२॥"
  },
  {
    "text": "हर्षामर्षविनिर्मुक्तैर्दुःखेन च सुखेन च ।\nप्रकृतेनैव मार्गेण ज्ञश्चक्रैरिव गम्यते ॥ ४३॥"
  },
  {
    "text": "निद्राव्यपगमे स्वप्ननगरे यादृशं स्मृतौ ।\nचिद्व्योमात्म परं विद्धि तादृशं त्रिजगद्भ्रमम् ॥ ४४॥"
  },
  {
    "text": "संविदाभासमात्रं यज्जगदित्यभिशब्दितम् ।\nतत्संविद्व्योम संशान्तं केवलं विद्धि नेतरत् ॥ ४५॥"
  },
  {
    "text": "यस्मिन्सर्वं यतः सर्वं यत्सर्वं सर्वतश्च यत् ।\nसर्वं सर्वतया सर्वं तत्सर्वं सर्वदा स्थितम् ॥ ४६॥"
  },
  {
    "text": "यथेयं संसृतिर्ब्राह्मी भवतो यद्भविष्यति ।\nयथा भानं च दृश्यस्य तदेतत्कथितं मया ॥ ४७॥"
  },
  {
    "text": "उत्तिष्ठतं व्रजतमास्पदमह्नि पद्मं\n     भृङ्गाविवाभिमतमाशु विधीयतां स्वम् ।\nतिष्ठामि दुःखमलमस्तसमाधिसंस्थं\n     भूयः समाधिमहमङ्ग चिरं विशामि ॥ ४८॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु\nतापसोपाख्यानान्तर्गत कुन्ददन्तोपदेशो नाम\nचतुःशीत्यधिकशततमः सर्गः ॥ १८४॥ -१२-"
  },
  {
    "text": "॥ अथ त्रयोदशोऽध्यायः ॥"
  },
  {
    "text": "॥ कुन्ददन्तप्रबोधः ॥"
  },
  {
    "text": "कुन्ददन्त उवाच ।\nजरन्मुनिरपीत्युक्त्वा ध्यानमीलितलोचनः ।\nआसीदस्पन्दितप्राणमनाश्चित्र इवार्पितः ॥ १॥"
  },
  {
    "text": "आवाभ्यां प्रणयोदारैः प्रार्थितोऽपि पुनःपुनः ।\nवाक्यैः संसारमविदन्न वचो दत्तवान्पुनः ॥ २॥"
  },
  {
    "text": "आवां प्रदेशतस्तस्माच्चलित्वा मन्दमुत्सुकौ ।\nदिनैः कतिपयैः प्राप्तौ गृहं मुदितबान्धवम् ॥ ३॥"
  },
  {
    "text": "अथ तत्रोत्सवं कृत्वा कथाः प्रोच्य चिरन्तनीः ।\nस्थितास्तावद्वयं यावत्सप्तापि भ्रातरोऽथ ते ॥ ४॥"
  },
  {
    "text": "क्रमेण विलयं प्राप्ताः प्रलयेष्वर्णवा इव ।\nमुक्तोऽसौ मे सखैवैक एकार्णव इवाष्टकः ॥ ५॥"
  },
  {
    "text": "ततः कालेन सोऽप्यस्तं दिनान्तेऽर्क इवागतः ।\nअहं दुःखप्रीतात्मा परं वैधुर्यमागतः ॥ ६॥"
  },
  {
    "text": "ततोऽहं दुःखितो भूयः कदम्बतरुतापसम् ।\nगतो दुःखोपघाताय तज्ज्ञानं प्रष्टुमादृतः ॥ ७॥"
  },
  {
    "text": "तत्र मासत्रयेणासौ समाधिविरतोऽभवत् ।\nप्रणतेन मया पृष्टः सन्निदं प्रोक्तवानथ ॥ ८॥"
  },
  {
    "text": "कदम्बतापस उवाच ।\nअहं समाधिविरतः स्थातुं शक्नोमि न क्षणम् ।\nसमाधिमेव प्रविश्याम्यहमाशु कृतत्वरः ॥ ९॥"
  },
  {
    "text": "परमार्थोपदेशस्ते नाभ्यासेन विनानघ ।\nलगत्यत्र परां युक्तिमिमां श‍ृणु ततः कुरु ॥ १०॥"
  },
  {
    "text": "अयोध्यानाम पूरस्ति तत्रास्ति वसुधाधिपः ।\nनाम्ना दशरथस्तस्य पुत्रो राम इति श्रुतः ॥ ११॥"
  },
  {
    "text": "सकाशं तत्र गच्छ त्वं तस्मै कुलगुरुः किल ।\nवसिष्ठाख्यो मुनिश्रेष्ठः कथयिष्यति संसदि ॥ १२॥"
  },
  {
    "text": "मोक्षोपायकथां दिव्यां तां श्रुत्वा सुचिरं द्विज ।\nविश्रान्तिमेष्यसि परे पदेऽहमिव पावने ॥ १३॥"
  },
  {
    "text": "इत्युक्त्वा स समाधानरसायनमहार्णवम् ।\nविंवशाहमिमं देशं त्वत्सकाशमुपागतः ॥ १४॥"
  },
  {
    "text": "एषोऽहमेतद्वृत्तं मे सर्वं कथितवानहम् ।\nयथावृत्तं यथादृष्टं यथाश्रुतमखण्डितम् ॥ १५॥"
  },
  {
    "text": "श्रीराम उवाच ।\nसकुन्ददन्त इत्यादिकथाकथनकोविदः ।\nस्थितस्ततः प्रभृत्येव मत्समीपगतः सदा ॥ १६॥"
  },
  {
    "text": "स एष कुन्ददन्ताख्यो द्विजः पार्श्वे समास्थितः ।\nश्रुतवान्संहितामेतां मोक्षोपायाभिधामिह ॥ १७॥"
  },
  {
    "text": "स एष कुन्ददन्ताख्यो मम पार्श्वगतो द्विजः ।\nअद्य निःसंशयो जातो न वेति परिपृच्छ्यताम् ॥ १८॥"
  },
  {
    "text": "श्रीवाल्मीकिरुवाच ।\nइत्युक्ते राघवेणाथ प्रोवाच वदतांवरः ।\nस वसिष्ठो मुनिश्रेष्ठः कुन्ददन्तं विलोकयन् ॥ १९॥"
  },
  {
    "text": "श्रीवसिष्ठ उवाच ।\nकुन्ददन्त द्विजवर कथ्यतां किं त्वयानघ ।\nबुद्धं श्रुतवता ज्ञेयं मदुक्तं मोक्षदं परम् ॥ २०॥"
  },
  {
    "text": "कुन्ददन्त उवाच ।\nसर्वसंशयविच्छेदि चेत एव जयाय मे ।\nसर्वसंशयविच्छेदो ज्ञातं ज्ञेयमखण्डितम् ॥ २१॥"
  },
  {
    "text": "ज्ञातं ज्ञातव्यममलं दृष्टं द्रष्टव्यमक्षतम् ।\nप्राप्तं प्राप्तव्यमखिलं विश्रान्तोऽस्मि परे पदे ॥ २२॥"
  },
  {
    "text": "बुद्धेयं त्वदिदं सर्वं परमार्थघनं घनम् ।\nअनन्येनात्मनो व्योम्नि जगद्रूपेण जृम्भितम् ॥ २३॥"
  },
  {
    "text": "सर्वात्मकतया सर्वरूपिणः सर्वगात्मनः ।\nसर्वं सर्वेण सर्वत्र सर्वदा संभवत्यलम् ॥ २४॥"
  },
  {
    "text": "संभवन्ति जगत्यन्तः सिद्धार्थकणकोटरे ।\nन संभवन्ति च यथा ज्ञानमेतदशेषतः ॥ २५॥"
  },
  {
    "text": "गृहेऽन्तः संभवत्येव सप्तद्वीपा वसुन्धरा ।\nगेहं च शून्यमेवास्ते सत्यमेतदसंशयम् ॥ २६॥"
  },
  {
    "text": "यद्यद्यदा वस्तु यथोदितात्म\n     भातीह भूतैरनुभूयते च ।\nतत्तत्तदा सर्वघनस्तथास्ते\n     ब्रह्मेत्थमाद्यन्तविमुक्तमस्ति ॥ २७॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु\nतापसोपाख्यानान्तर्गत कुन्ददन्तप्रबोधो सप्तद्वीपेश्वर\nनाम पञ्चाशीत्यधिकशततमः सर्गः ॥ १८५॥ -१३-"
  },
  {
    "text": "॥ अथ चतुर्दशोऽध्यायः ॥"
  },
  {
    "text": "॥ सर्वं खल्विदं ब्रह्मेतिप्रतिपादनयोगोपदेशः ॥"
  },
  {
    "text": "श्रीवाल्मीकिरुवाच ।\nकुन्ददन्ते वदत्येवं वसिष्ठो भगवान्मुनिः ।\nउवाचेदमनिन्द्यात्मा परमार्थोचितं वचः ॥ १॥"
  },
  {
    "text": "श्रीवसिष्ठ उवाच ।\nबत विज्ञानविश्रान्तिरस्य जाता महात्मनः ।\nकरामलकवद्विश्वं ब्रह्मेति परिपश्यति ॥ २॥"
  },
  {
    "text": "किलेदं भ्रान्तिमात्रात्म विश्वं ब्रह्मेति भात्यजम् ।\nभ्रान्तिर्ब्रह्मैव च ब्रह्म शान्तमेकमनामयम् ॥ ३॥"
  },
  {
    "text": "यद्यथा येन यत्रास्ति यादृग्यावद्यदा यतः ।\nतत्तथा तेन तत्रास्ति तादृक्तावत्तदा ततः ॥ ४॥"
  },
  {
    "text": "शिवं शान्तमजं मौनममौनमजरं ततम् ।\nसुशून्याशून्यमभवमनादिनिधनं ध्रुवम् ॥ ५॥"
  },
  {
    "text": "यस्या यस्यास्त्ववस्थायाः क्रियते संविदा भरः ।\nसा सा सहस्रशाखत्वमेति सेकैर्यथा लता ॥ ६॥"
  },
  {
    "text": "परो ब्रह्माण्डमेवाणुश्चिद्व्योम्नोन्तः स्थितो यतः ।\nपरमाणुरेव ब्रह्माण्डमन्तः स्थितजगद्यतः ॥ ७॥"
  },
  {
    "text": "तस्माच्चिदाकाशमनादिमध्य-\n     मखण्डितं सौम्यमिदं समस्तम् ।\nनिर्वाणमस्तं गतजातिबन्धो\n     यथास्थितं तिष्ठ निरामयात्मा ॥ ८॥"
  },
  {
    "text": "स्वयं दृश्यं स्वयं द्रष्टृ स्वयं चित्त्वं स्वयं जडम् ।\nस्वयं किञ्चिन्न किञ्चिच्च ब्रह्मात्मन्येव संस्थितम् ॥ ९॥"
  },
  {
    "text": "यथा यत्र जगत्येतत्स्वयं ब्रह्म खमात्मनि ।\nस्वरूपमजहच्छान्तं यत्र सम्पद्यते तथा ॥ १०॥"
  },
  {
    "text": "ब्रह्म दृश्यमिति द्वैतं न कदाचिद्यथास्थितम् ।\nएकत्वमेतयोर्विद्धि शून्यत्वाकाशयोरिव ॥ ११॥"
  },
  {
    "text": "दृश्यमेव परं ब्रह्म परं ब्रह्मैव दृश्यता ।\nएतन्न शान्तं नाऽशान्तं नानाकारं न चाकृतिः ॥ १२॥"
  },
  {
    "text": "यादृक्प्रबोधे स्वप्नादिस्तादृग्देहो निराकृतिः ।\nसंविन्मात्रात्मा प्रतिघः स्वानुभूतोऽप्यसन्म्यः ॥ १३॥"
  },
  {
    "text": "संविन्मयो यथा जन्तुर्निद्रात्मास्ते जडोऽभवत् ।\nजडीभूता तथैवास्ते संवित्स्थावरनामिका ॥ १४॥"
  },
  {
    "text": "स्थावरत्वाज्जडाच्चित्त्वं जङ्गमात्म प्रयाति चित् ।\nजीवः सुषुप्तात्मा स्वप्नं जाग्रच्चैव जगच्छतैः ॥ १५॥"
  },
  {
    "text": "आमोक्षमेषा जीवस्य भुव्यम्भस्यनिलेऽनले ।\nखे खात्मभिर्जगल्लक्षैः स्वप्नाभैर्भासते स्थितिः ॥ १६॥"
  },
  {
    "text": "चिच्चिनोति तथा जाड्यं नरो निद्रास्थितिर्यथा ।\nचिनोति जडतां चित्त्वं न नाम जडतावशात् ॥ १७॥"
  },
  {
    "text": "चिता वेदन वेत्तारं स्थावरं क्रियते वपुः ।\nचिता वेदन वेत्तारं जङ्गमं क्रियते वपुः ॥ १८॥"
  },
  {
    "text": "यथा पुंसो नखाः पादवेकमेव शरीरकम् ।\nतथैकमेवाप्रतिघं चितः स्थावरजङ्गमम् ॥ १९॥"
  },
  {
    "text": "आदिसर्गे स्वप्न इव यत्प्रथामागतं स्थितम् ।\nचितो रूपं जगदिति तत्तथैवान्त उच्यते ॥ २०॥"
  },
  {
    "text": "तच्चैवाप्रतिघं शान्तं यथास्थितमवस्थितम् ।\nन प्रथामागतं किञ्चिन्नासीदप्रथितं हितम् ॥ २१॥"
  },
  {
    "text": "अयमादिरयं चान्तः सर्गस्येत्यवभासते ।\nचितः सुघननिद्रायाः सुषुप्तस्वप्नकोष्ठतः ॥ २२॥"
  },
  {
    "text": "स्थित एको ह्यनाद्यन्तः परमार्थघनो यतः ।\nप्रलयस्थितिसर्गाणां न नामाप्यस्ति मां प्रति ॥ २३॥"
  },
  {
    "text": "प्रलयस्थितिसर्गादि दृश्यमानं न विद्यते ।\nएतन्न चात्मनश्चान्यच्चित्रे चित्रवधूर्यथा ॥ २४॥"
  },
  {
    "text": "कर्तव्यचित्रसेनास्माद्यथा चित्रान्न भिद्यते ।\nनानाऽनानैव प्रतिघा चित्तत्त्वे सर्गता तथा ॥ २५॥"
  },
  {
    "text": "विभागहीनयाप्येष भागश्चिद्धननिद्रया ।\nसुषुप्तान्मुच्यते मोक्ष इति स्वप्नस्तु चित्तकम् ॥ २६॥"
  },
  {
    "text": "प्रलयोऽयमियं सृष्टिरयं स्वप्नो घनस्त्वयम् ।\nभासोऽप्रतिघरूपस्य चित्सहस्ररुचेरिति ॥ २७॥"
  },
  {
    "text": "चिन्निद्रायाः स्वप्नमयो भागश्चित्तमुदाहृतम् ।\nतदेव मुच्यते भूतं जीवो देवससुरादिदृक् ॥ २८॥"
  },
  {
    "text": "एष एव परिज्ञातः सुषुप्तिर्भवति स्वयम् ।\nयदा तदा मोक्ष इति प्रोच्यते मोक्षकाङ्क्षिभिः ॥ २९॥"
  },
  {
    "text": "श्रीराम उवाच ।\nचित्तं देवासुराद्यात्म चिन्निद्रा स्वात्मदर्शनम् ।\nकियत्प्रमाणं भगवन्कथमस्योदरे जगत् ॥ ३०॥"
  },
  {
    "text": "श्रीवसिष्ठ उवाच ।\nविद्धि चित्तं नरं देवमसुरं स्थावरं स्त्रियम् ।\nनागं नगं पिशाचादि खगकीटादिराक्षसम् ॥ ३१॥"
  },
  {
    "text": "प्रमाणं तस्य चानन्तं विद्धि यद्यत्र रेणुताम् ।\nआब्रह्मस्तम्बपर्यन्तं जगद्याति सहस्रशः ॥ ३२॥"
  },
  {
    "text": "यदेतदादित्यपथादूर्ध्वं संयाति वेदनम् ।\nएतच्चितं भूतमेतदपर्यन्तामलाकृति ॥ ३३॥"
  },
  {
    "text": "एतदुग्रं चितो रूपमस्यान्तर्भुवनर्द्धयः ।\nयदायान्ति तदा सर्गश्चित्तादागत उच्यते ॥ ३४॥"
  },
  {
    "text": "चित्तमेव विदुर्जीवं तदाद्यन्तविवर्जितम् ।\nखं घटेष्विव देहेषु चास्ते नास्ते तदिच्छया ॥ ३५॥"
  },
  {
    "text": "निम्नोन्नतान्भुवो भागान् गृह्णाति च जहाति च ।\nसरित्प्रवाहोऽङ्ग यथा शरीराणि तथा मनः ॥ ३६॥"
  },
  {
    "text": "अस्य त्वात्मपरिज्ञानादेष देहादिसंभ्रमः ।\nशाम्यत्याश्ववबोधेन मरुवाःप्रत्ययो यथा ॥ ३७॥"
  },
  {
    "text": "जगत्यन्तरणुर्यत्र तत्प्रमाणं हि चेतसः ।\nसदेव च पुमांस्तस्मात्पुंसामन्तः स्थितं जगत् ॥ ३८॥"
  },
  {
    "text": "यावत्किञ्चिदिदं दृश्यं तच्चित्तं स्वप्नभूष्विव ।\nतदेव च पुमांस्तस्मात्को भेदो जगदात्मनोः ॥ ३९॥"
  },
  {
    "text": "चिदेवायं पदार्थौघो नास्त्यन्यस्मिन्पदार्थता ।\nव्यतिरिक्ता स्वप्न इव हेम्नीव कटकादिता ॥ ४०॥"
  },
  {
    "text": "यथैकदेशे सर्वत्र स्फुरन्त्यापोऽम्बुधौ पृथक् ।\nब्रह्मण्यनन्या नित्यस्थाश्चितो दृश्यात्मिकास्तथा ॥ ४१॥"
  },
  {
    "text": "यथा द्रवत्वमम्भोधावापो जठरकोशगाः ।\nस्फुरन्त्येवंविदाऽनन्याः पदार्थौघास्तथापरे ॥ ४२॥"
  },
  {
    "text": "यथा स्थितजगच्छालभञ्जिकाकाशरूपधृक् ।\nचित्स्तम्भोयमपस्पन्दः स्थित आद्यन्तवर्जितः ॥ ४३॥"
  },
  {
    "text": "यथास्थितमिदं विश्वं संविद्व्योम्नि व्यवस्थितम् ।\nस्वरूपमत्यजच्छान्तं स्वप्नभूमाविवाखिलम् ॥ ४४॥"
  },
  {
    "text": "समता सत्यता सत्ता चैकता निर्विकारिता ।\nआधाराधेयतान्योन्यं चैतयोर्विश्वसंविदोः ॥ ४५॥"
  },
  {
    "text": "स्वप्नसङ्कल्पसंसारवरशापदृशामिह ।\nसरोब्धिसरिदम्बूनामिअवान्यत्वं न वाथवा ॥ ४६॥"
  },
  {
    "text": "श्रीराम उवाच ।\nवरशापार्थसंवित्तौ कार्यकारणता कथम् ।\nउपादानं विना कार्यं नास्त्येव किल कथ्यताम् ॥ ४७॥"
  },
  {
    "text": "श्रीवसिष्ठ उवाच ।\nस्ववदातचिदाकाशकचनं जगदुच्यते ।\nस्फुरणे पयसामब्धावावर्तचलनं यथा ॥ ४८॥"
  },
  {
    "text": "ध्वनन्तोऽब्धिजलानीव भान्ति भावाश्चिदात्मकाः ।\nसङ्कल्पादीनि नामानि तेषामाहुर्मनीषिणः ॥ ४९॥"
  },
  {
    "text": "कालेनाभ्यासयोगेन विचारेण समेन च ।\nजातेर्वा सात्त्विकत्वेन सात्त्विकेनामलात्मना ॥ ५०॥"
  },
  {
    "text": "सम्यग्ज्ञानवतो ज्ञस्य यथा भूतार्थदर्शिनः ।\nबुद्धिर्भवति चिन्मात्ररूपा द्वैतैक्यवर्जिता ॥ ५१॥"
  },
  {
    "text": "निरावरणविज्ञानमयी चिद्ब्रह्मरूपिणी ।\nसंवित्प्रकाशमात्रैकदेहादेहविवर्जिता ॥ ५२॥"
  },
  {
    "text": "सोऽयं पश्यत्यशेषेण यावत्सङ्कल्पमात्रकम् ।\nस्वमात्मकचनं शान्तमनन्यत्परमार्थतः ॥ ५३॥"
  },
  {
    "text": "अस्या इदं हि सङ्कल्पमात्रमेवाखिलं जगत् ।\nयथासङ्कल्पनगरं यथा स्वप्नमहापुरम् ॥ ५४॥"
  },
  {
    "text": "आत्मा स्वसङ्कल्पवरः स्ववदातो यथा यथा ।\nयद्यथा सङ्कल्पयति तथा भवति तस्य तत् ॥ ५५॥"
  },
  {
    "text": "सङ्कल्पनगरे बालः शिलाप्रोड्डयनं यथा ।\nसत्यं वेत्त्यनुभूयाशु स्वविधेयनियन्त्रणम् ॥ ५६॥"
  },
  {
    "text": "स्वसङ्कल्पात्मभूतेऽस्मिन्परमात्मा जगत्त्रये ।\nवरशापादिकं सत्यं वेत्त्यनन्यत्तथात्मनः ॥ ५७॥"
  },
  {
    "text": "स्वसङ्कल्पपुरे तैलं यथा सिद्ध्यति सैकतात् ।\nकल्पनात्सर्गसङ्कल्पैर्वरादीह तथात्मनः ॥ ५८॥"
  },
  {
    "text": "अनिरावरणज्ञप्तेर्यतः शान्ता न भेदधीः ।\nततः सङ्कल्पनाद्वैताद्वराद्यस्य न सिद्ध्यति ॥ ५९॥"
  },
  {
    "text": "या यथा कलना रूढा तावत्साद्यापि संस्थिता ।\nन परावर्तिता यावद्यत्नात्कल्पनयान्यया ॥ ६०॥"
  },
  {
    "text": "ब्रह्मण्यवयवोन्मुक्ते द्वितैकत्वे तथा स्थिरे ।\nयथा सावयवे तत्त्वे विचित्रावयवक्रमः ॥ ६१॥"
  },
  {
    "text": "श्रीराम उवाच ।\nअनिरावरणाज्ञानात्केवलं धर्मचारिणः ।\nशापादीन्सम्प्रयच्छन्ति यथा ब्रह्मंस्तथा वद ॥ ६२॥"
  },
  {
    "text": "वसिष्ठ उवाच ।\nसङ्कल्पयति यन्नाम सर्गादौ ब्रह्म ब्रह्मणि ।\nतत्तदेवानुभवति यस्मात्तत्तास्ति नेतरत् ॥ ६३॥"
  },
  {
    "text": "ब्रह्म वेत्ति यदात्मानं स ब्रह्मायं प्रजापतिः ।\nस च नो ब्रह्मणो भिन्नं द्रवत्वमिव वारिणः ॥ ६४॥"
  },
  {
    "text": "सङ्कल्पयति यन्नाम प्रथमोऽसौ प्रजापतिः ।\nतत्तदेवाशु भवति तस्येदं कल्पनं जगत् ॥ ६५॥"
  },
  {
    "text": "निराधारं निरालम्बं व्योमात्म व्योम्नि भासते ।\nदुर्दृष्टेरिव केशोण्ड्रं दृष्टमुक्तावलीव च ॥ ६६॥"
  },
  {
    "text": "सङ्कल्पिताः प्रजास्तेन धर्मो दानं तपो गुणाः ।\nवेदाः शास्त्राणि भूतानि पञ्च ज्ञानोपदेशनाः ॥ ६७॥"
  },
  {
    "text": "तपस्विनोऽथ वादैश्च यद्ध्युरविलम्बितम् ।\nयद्यद्वेदविदस्तत्स्यादिति तेनाथ कल्पितम् ॥ ६८॥"
  },
  {
    "text": "इदं चिद्ब्रह्मच्छिद्रं खं वायुश्चेष्टाग्निरुष्णता ।\nद्रवोऽम्भः कठिनं भूमिरिति तेनाथ कल्पिताः ॥ ६९॥"
  },
  {
    "text": "चिद्धातुरीदृशो वासौ यद्यत्खात्मापि चेतति ।\nतत्तथानुभवत्याशु त्वमहं स इवाखिलम् ॥ ७०॥"
  },
  {
    "text": "यद्यथा वेत्ति चिद्व्योम तत्तथा तद्भवत्यलम् ।\nस्वप्ने त्वमहमादीव सदात्माप्यसदात्मकम् ॥ ७१॥"
  },
  {
    "text": "शिलानृतं यथा सत्यं सङ्कल्पनगरे तथा ।\nजगत्सङ्कल्पनगरे सत्यं ब्रह्मण ईप्सितम् ॥ ७२॥"
  },
  {
    "text": "चित्स्वभावेन शुद्धेन यद्बुद्धं यच्च यादृशम् ।\nतदशुद्धोऽन्यथा कर्तुं न शक्तः कीटको यथा ॥ ७३॥"
  },
  {
    "text": "अभ्यस्तं बहुलं संवित्पश्यतीतरदल्पकम् ।\nस्वप्ने जाग्रत्स्वरूपे च वर्तमानेऽखिलं च सत् ॥ ७४॥"
  },
  {
    "text": "सदा चिद्व्योम चिद्व्योम्नि कचदेकमिदं निजम् ।\nद्रष्टृदृश्यात्मकं रूपं पश्यदाभाति नेतरत् ॥ ७५॥"
  },
  {
    "text": "एकं द्रष्टा च दृश्यं च चिन्नभः सर्वगं यतः ।\nतस्माद्यथेष्टं यद्यत्र दृष्टं तत्तत्र सत्सदा ॥ ७६॥"
  },
  {
    "text": "वाय्वङ्गगस्पन्दनवज्जलाङ्गद्रवभाववत् ।\nयथा ब्रह्मणि ब्रह्मत्वं तथाजस्याङ्गगं जगत् ॥ ७७॥"
  },
  {
    "text": "ब्रह्मैवाहं विराडात्मा विराडात्मवपुर्जगत् ।\nभेदो न ब्रह्मजगतोः शून्यत्वाम्बरयोरिव ॥ ७८॥"
  },
  {
    "text": "यथा प्रपाते पयसो विचित्राः कणपङ्क्तयः ।\nविचित्रदेशकालान्ता निपतन्त्युत्पतन्ति च ॥ ७९॥"
  },
  {
    "text": "निपत्त्यैवैकयाऽऽकल्पं मनोबुद्ध्यादिवर्जिताः ।\nआत्मन्येवात्मनो भान्ति तथा या ब्रह्मसंविदः ॥ ८०॥"
  },
  {
    "text": "तांभि स्वयं स्वदेहेषु बुद्ध्यादिपरिकल्पनाः ।\nकृत्वोररीकृता सर्गश्रीरद्भिर्द्रवता यथा ॥ ८१॥"
  },
  {
    "text": "तदेवं जगदित्यस्ति दुर्बोधेन मम त्विदम् ।\nअकारणकमद्वैतमजातं कर्म केवलम् ॥ ८२॥"
  },
  {
    "text": "अस्तस्थितिः शरीरेऽस्मिन्यादृग्रूपानुभूयतेः ।\nउपलादौ जडा सत्ता तादृशी परमात्मनः ॥ ८३॥"
  },
  {
    "text": "यथैकस्यां सुनिद्रायां सुषुप्तस्वप्नकौ स्थितौ ।\nतथैते सर्गसंहारभासौ ब्रह्मणि संस्थिते ॥ ८४॥"
  },
  {
    "text": "सुषुप्तस्वप्नयोर्भातः प्रकाशतमसी यथा ।\nएकस्यामेव निद्रायां सर्गासर्गो तथा परे ॥ ८५॥"
  },
  {
    "text": "यथा नरोऽनुभवति निद्रायां दृषदः स्थितिम् ।\nपरमात्मानुभवति तथैतज्जडसंस्थितिम् ॥ ८६॥"
  },
  {
    "text": "अङ्गष्ठस्याथवाङ्गुल्या वाताद्यस्पर्शने सति ।\nयोऽन्यचित्तस्यानुभवो दृषदादौ स आत्मनः ॥ ८७॥"
  },
  {
    "text": "व्योमोपलजलादीनां यथा देहानुभूतयः ।\nतथास्माकमचित्तानामद्य नानानुभूतयः ॥ ८८॥"
  },
  {
    "text": "काले कल्पेषु भान्त्येता यथाहोरात्रसंविदः ।\nतथाऽसङ्ख्याः परे भान्ति सर्गसंहारसंविदः ॥ ८९॥"
  },
  {
    "text": "आलोकरूपमननानुभवैषणेच्छा\n     मुक्तात्मनि स्फुरति वारिघने स्वभावात् ।\nआवर्तवीचिवलयादि यथा तथायं\n     शान्ते परे स्फुरति संहृतिसर्गपूगः ॥ ९० ।\nइत्यार्षे श्रीवासिष्ठमहारामायणे वाल्मिकीये\nमोक्ष-निर्वाण उत्तरार्धे ब्रह्मगीतासु\nसर्वं खल्विदं ब्रह्मेतिप्रतिपादनयोगोपदेशो\nनाम षडशीत्यधिकशततमः ॥ १८६॥ -१४-"
  }
]
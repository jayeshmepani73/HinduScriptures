[
  {
    "text": "उतथ्यगीता"
  },
  {
    "text": "महाभारते शान्तिपर्वान्तर्गता ।\nअध्यायः ९०"
  },
  {
    "text": "यानङ्गिराः क्षत्रधर्मानुतथ्यो ब्रह्मवित्तमः ।\nमान्धात्रे यौवनाश्वाय प्रीतिमानभ्यभाषत ॥ १॥"
  },
  {
    "text": "स यथानुशशासैनमुतथ्यो ब्रह्मवित्तमः ।\nतत्ते सर्वं प्रवक्ष्यामि निखिलेन युधिष्ठिर ॥ २॥"
  },
  {
    "text": "धर्माय राजा भवति न कामकरणाय तु ।\nमान्धातरेवं जानीहि राजा लोकस्य रक्षिता ॥ ३॥"
  },
  {
    "text": "राजा चरति वै धर्मं देवत्वायैव गच्छति ।\nन चेद्धर्मं स चरति नरकायैव गच्छति ॥ ४॥"
  },
  {
    "text": "धर्मे तिष्ठन्ति भूतानि धर्मो राजनि तिष्ठति ।\nतं राजा साधु यः शास्ति स राजा पृथिवीपतिः ॥ ५॥"
  },
  {
    "text": "राजापराधान्मान्धातर्लक्ष्मीवान्पाप उच्यते ।\nदेवाश्च गर्हां गच्छन्ति धर्मो नास्तीति चोच्यते ॥ ६॥"
  },
  {
    "text": "अधर्मे वर्तमानानामर्थसिद्धिः प्रदृश्यते ।\nतदेव मङ्गलं सर्वं लोकः समनुवर्तते ॥ ७॥"
  },
  {
    "text": "उच्छिद्यते धर्मवृत्तमधर्मो वर्तते महान् ।\nभयमाहुर्दिवारात्रं यदा पापो न वार्यते ॥ ८॥"
  },
  {
    "text": "न वेदाननुवर्तन्ति व्रतवन्तो द्विजातयः ।\nन यज्ञांस्तन्वते विप्रा यदा पापो न वार्यते ॥ ९॥"
  },
  {
    "text": "वध्यानामिव सर्वेषां मनो भवति विह्वलम् ।\nमनुष्याणां महाराज यदा पापो न वार्यते ॥ १०॥"
  },
  {
    "text": "उभौ लोकावभिप्रेक्ष्य राजानमृषयः स्वयम् ।\nअसृजन्सुमहद्भूतमयं धर्मो भविष्यति ॥ ११॥"
  },
  {
    "text": "यस्मिन्धर्मो विराजेत तं राजानं प्रचक्षते ।\nयस्मिन्विलीयते धर्मं तं देवा वृषलं विदुः ॥ १२॥"
  },
  {
    "text": "वृषो हि भगवान्धर्मो यस्तस्य कुरुते लयम् ।\nवृषलं तं विदुर्देवास्तस्माद्धर्मं न लोपयेत् ॥ १३॥"
  },
  {
    "text": "धर्मे वर्धति वर्धन्ति सर्वभूतानि सर्वदा ।\nतस्मिन्ह्रसति हीयन्ते तस्माद्धर्मं प्रवर्धयेत् ॥ १४॥"
  },
  {
    "text": "धनात्स्रवति धर्मो हि धारणाद्वेति निश्चयः ।\nअकार्याणां मनुष्येन्द्र स सीमान्तकरः स्मृतः ॥ १५॥"
  },
  {
    "text": "प्रभवार्थं हि भूतानां धर्मः सृष्टः स्वयम्भुवा ।\nतस्मात्प्रवर्धयेद्धर्मं प्रजानुग्रहकारणात् ॥ १६॥"
  },
  {
    "text": "तस्माद्धि राजशार्दूल धर्मः श्रेष्ठ इति स्मृतः ।\nस राजा यः प्रजाः शास्ति साधुकृत्पुरुषर्षभः ॥ १७॥"
  },
  {
    "text": "कामक्रोधावनादृत्य धर्ममेवानुपालयेत् ।\nधर्मः श्रेयस्करतमो राज्ञां भरतसत्तम ॥ १८॥"
  },
  {
    "text": "धर्मस्य ब्राह्मणा योनिस्तस्मात्तान्पूजयेत्सदा ।\nब्राह्मणानां च मान्धातः कुर्यात्कामानमत्सरी ॥ १९॥"
  },
  {
    "text": "तेषां ह्यकामकरणाद्राज्ञः सञ्जायते भयम् ।\nमित्राणि च न वर्धन्ते तथामित्री भवन्त्यपि ॥ २०॥"
  },
  {
    "text": "ब्राह्मणान्वै सदासूयन्बाल्याद्वैरोचनो बलिः ।\nअथास्माच्छ्रीरपाक्रामद्यास्मिन्नासीत्प्रतापिनी ॥ २१॥"
  },
  {
    "text": "ततस्तस्मादपाक्रम्य सागच्छत्पाकशासनम् ।\nअथ सोऽन्वतपत्पश्चाच्छ्रियं दृष्ट्वा पुरन्दरे ॥ २२॥"
  },
  {
    "text": "एतत्फलमसूयाया अभिमानस्य चाभि भोः ।\nतस्माद्बुध्यस्व मान्धातर्मा त्वां जह्यात्प्रतापिनी ॥ २३॥"
  },
  {
    "text": "दर्पो नाम श्रियः पुत्रो जज्ञेऽधर्मादिति श्रुतिः ।\nतेन देवासुरा राजन्नीताः सुबहुशो वशम् ॥ २४॥"
  },
  {
    "text": "राजर्षयश्च बहवस्तस्माद्बुध्यस्व पार्थिव ।\nराजा भवति तं जित्वा दासस्तेन पराजितः ॥ २५॥"
  },
  {
    "text": "स यथा दर्पसहितमधर्मं नानुसेवते ।\nतथा वर्तस्व मान्धातश्चिरं चेत्स्थातुमिच्छसि ॥ २६॥"
  },
  {
    "text": "मत्तात्प्रमत्तात्पौगण्डादुन्मत्ताच्च विशेषतः ।\nतदभ्यासादुपावर्तेदहितानां च सेवनात् ॥ २७॥"
  },
  {
    "text": "निगृहीतादमात्याच्च स्त्रीभ्यश्चैव विशेषतः ।\nपर्वताद्विषमाद्दुर्गाद्धस्तिनोऽश्वात्सरीसृपात् ॥ २८॥"
  },
  {
    "text": "एतेभ्यो नित्ययत्तः स्यान्नक्तञ्चर्यां च वर्जयेत् ।\nअत्याशां चाभिमानं च दम्भं क्रोधं च वर्जयेत् ॥ २९॥"
  },
  {
    "text": "अविज्ञातासु च स्त्रीषु क्लीबासु स्वैरिणीषु च ।\nपरभार्यासु कन्यासु नाचरेन्मैथुनं नृपः ॥ ३०॥"
  },
  {
    "text": "कुलेषु पापरक्षांसि जायन्ते वर्णसङ्करात् ।\nअपुमांसोऽङ्गहीनाश्च स्थूलजिह्वा विचेतसः ॥ ३१॥"
  },
  {
    "text": "एते चान्ये च जायन्ते यदा राजा प्रमाद्यति ।\nतस्माद्राज्ञा विशेषेण वर्तितव्यं प्रजाहिते ॥ ३२॥"
  },
  {
    "text": "क्षत्रियस्य प्रमत्तस्य दोषः सञ्जायते महान् ।\nअधर्माः सम्प्रवर्तन्ते प्रजासङ्करकारकाः ॥ ३३॥"
  },
  {
    "text": "अशीते विद्यते शीतं शीते शीतं न विद्यते ।\nअवृष्टिरतिवृष्टिश्च व्याधिश्चाविशति प्रजाः ॥ ३४॥"
  },
  {
    "text": "नक्षत्राण्युपतिष्ठन्ति ग्रहा घोरास्तथापरे ।\nउत्पाताश्चात्र दृश्यन्ते बहवो राजनाशनाः ॥ ३५॥"
  },
  {
    "text": "अरक्षितात्मा यो राजा प्रजाश्चापि न रक्षति ।\nप्रजाश्च तस्य क्षीयन्ते ततः सोऽनुविनश्यति ॥ ३६॥"
  },
  {
    "text": "द्वावाददाते ह्येकस्य द्वयोश्च बहवोऽपरे ।\nकुमार्यः सम्प्रलुप्यन्ते तदाहुर्नृप दूषणम् ॥ ३७॥"
  },
  {
    "text": "ममैतदिति नैकस्य मनुष्येष्ववतिष्ठते ।\nत्यक्त्वा धर्मं यदा राजा प्रमादमनुतिष्ठति ॥ ३८॥"
  },
  {
    "text": "इति श्रीमहाभरते शान्तिपर्वणि राजधर्मानुशासनपर्वणि\nउतथ्यगीतासु नवतितमोऽध्यायः । ९०\nअध्यायः ९१"
  },
  {
    "text": "कालवर्षी च पर्जन्यो धर्मचारी च पार्थिवः ।\nसम्पद्यदेषा भवति सा बिभर्ति सुखं प्रजाः ॥ १॥"
  },
  {
    "text": "यो न जानाति निर्हर्तुं वस्त्राणां रजको मलम् ।\nरत्नानि वा शोधयितुं यथा नास्ति तथैव सः ॥ २॥"
  },
  {
    "text": "एवमेव द्विजेन्द्राणां क्षत्रियाणां विशामपि ।\nशूद्रश्चतुर्थो वर्णानां नानाकर्मस्ववस्थिताः ॥ ३॥"
  },
  {
    "text": "कर्म शूद्रे कृषिर्वैश्ये दण्डनीतिश्च राजनि ।\nब्रह्मचर्यं तपो मन्त्राः सत्यं चापि द्विजातिषु ॥ ४॥"
  },
  {
    "text": "तेषां यः क्षत्रियो वेद वस्त्राणामिव शोधनम् ।\nशीलदोषान्विनिर्हर्तुं स पिता स प्रजापतिः ॥ ५॥"
  },
  {
    "text": "कृतं त्रेता द्वापरश्च कलिश्च भरतर्षभ ।\nराजवृत्तानि सर्वाणि राजैव युगमुच्यते ॥ ६॥"
  },
  {
    "text": "चातुर्वर्ण्यं तथा वेदाश्चातुराश्रम्यमेव च ।\nसर्वं प्रमुह्यते ह्येतद्यदा राजा प्रमाद्यति ॥ ७॥"
  },
  {
    "text": "राजैव कर्ता भूतानां राजैव च विनाशकः ।\nधर्मात्मा यः स कर्ता स्यादधर्मात्मा विनाशकः ॥ ८॥"
  },
  {
    "text": "राज्ञो भार्याश्च पुत्राश्च बान्धवाः सुहृदस्तथा ।\nसमेत्य सर्वे शोचन्ति यदा राजा प्रमाद्यति ॥ ९॥"
  },
  {
    "text": "हस्तिनोऽश्वाश्च गावश्चाप्युष्ट्राश्वतरगर्दभाः ।\nअधर्मवृत्ते नृपतौ सर्वे सीदन्ति पार्थिव ॥ १०॥"
  },
  {
    "text": "दुर्बलार्थं बलं सृष्टं धात्रा मान्धातरुच्यते ।\nअबलं तन्महद्भूतं यस्मिन्सर्वं प्रतिष्ठितम् ॥ ११॥"
  },
  {
    "text": "यच्च भूतं स भजते भूता ये च तदन्वयाः ।\nअधर्मस्थे हि नृपतौ सर्वे सीदन्ति पार्थिव ॥ १२॥"
  },
  {
    "text": "दुर्बलस्य हि यच्चक्षुर्मुनेराशीविषस्य च ।\nअविषह्यतमं मन्ये मा स्म दुर्बलमासदः ॥ १३॥"
  },
  {
    "text": "दुर्बलांस्तात बुध्येथा नित्यमेवाविमानितान् ।\nमा त्वां दुर्बलचक्षूंषि प्रदहेयुः सबान्धवम् ॥ १४॥"
  },
  {
    "text": "न हि दुर्बलदग्धस्य कुले किञ्चित्प्ररोहति ।\nआमूलं निर्दहत्येव मा स्म दुर्बलमासदः ॥ १५॥"
  },
  {
    "text": "अबलं वै बलाच्छ्रेयो यच्चातिबलवद्बलम् ।\nबलस्याबलदग्धस्य न किञ्चिदवशिष्यते ॥ १६॥"
  },
  {
    "text": "विमानितो हतोत्क्रुष्टस्त्रातारं चेन्न विन्दति ।\nअमानुषकृतस्तत्र दण्डो हन्ति नराधिपम् ॥ १७॥"
  },
  {
    "text": "मा स्म तात बलस्थस्त्वं बाधिष्ठा मापि दुर्बलम् ।\nमा त्वां दुर्बलचक्षूंषि धक्ष्यन्त्यग्निरिवाश्रयम् ॥ १८॥"
  },
  {
    "text": "यानि मिथ्याभिशस्तानां पतन्त्यश्रूणि रोदताम् ।\nतानि पुत्रान्पशून्घ्नन्ति तेषां मिथ्याभिशंसताम् ॥ १९॥"
  },
  {
    "text": "यदि नात्मनि पुत्रेषु न चेत्पौत्रेषु नप्तृषु ।\nन हि पापं कृतं कर्म सद्यः फलति गौरिव ॥ २०॥"
  },
  {
    "text": "यत्राबलो वध्यमानस्त्रातारं नाधिगच्छति ।\nमहान्दैवकृतस्तत्र दण्डः पतति दारुणः ॥ २१॥"
  },
  {
    "text": "युक्ता यदा जानपदा भिक्षन्ते ब्राह्मणा इव ।\nअभीक्ष्णं भिक्षुदोषेण राजानं घ्नन्ति तादृशाः ॥ २२॥"
  },
  {
    "text": "राज्ञो यदा जनपदे बहवो राजपूरुषाः ।\nअनयेनोपवर्तन्ते तद्राज्ञः किल्बिषं महत् ॥ २३॥"
  },
  {
    "text": "यदा युक्ता नयन्त्यर्थान्कामादर्थवशेन वा ।\nकृपणं याचमानानां तद्राज्ञो वैशसं महत् ॥ २४॥"
  },
  {
    "text": "महावृक्षो जायते वर्धते च\n      तं चैव भूतानि समाश्रयन्ति ।\nयदा वृक्षश्छिद्यते दह्यते वा\n      तदाश्रया अनिकेता भवन्ति ॥ २५॥"
  },
  {
    "text": "यदा राष्ट्रे धर्ममग्र्यं चरन्ति\n      संस्कारं वा राजगुणं ब्रुवाणाः ।\nतैरेवाधर्मश्चरितो धर्ममोहात्\n      तूर्णं जह्यात्सुकृतं दुष्कृतं च ॥ २६॥"
  },
  {
    "text": "यत्र पापा ज्यायमानाश्चरन्ति\n      सतां कलिर्विन्दति तत्र राज्ञः ।\nयदा राजा शास्ति नरान्न शक्त्या\n      न तद्राज्यं वर्धते भूमिपाल ॥ २७॥"
  },
  {
    "text": "यश्चामात्यं मानयित्वा यथार्हं\n      मन्त्रे च युद्धे च नृपो नियुञ्ज्यात् ।\nप्रवर्धते तस्य राष्ट्रं नृपस्य\n      भुङ्क्ते महीं चाप्यखिलां चिराय ॥ २८॥"
  },
  {
    "text": "अत्रापि सुकृतं कर्म वाचं चैव सुभाषिताम् ।\nसमीक्ष्य पूजयन्राजा धर्मं प्राप्नोत्यनुत्तमम् ॥ २९॥"
  },
  {
    "text": "संविभज्य यदा भुङ्क्ते न चान्यानवमन्यते ।\nनिहन्ति बलिनं दृप्तं स राज्ञो धर्म उच्यते ॥ ३०॥"
  },
  {
    "text": "त्रायते हि यदा सर्वं वाचा कायेन कर्मणा ।\nपुत्रस्यापि न मृष्येच्च स राज्ञो धर्म उच्यते ॥ ३१॥"
  },
  {
    "text": "यदा शारणिकान्राजा पुत्रवत्परिरक्षति ।\nभिनत्ति न च मर्यादां स राज्ञो धर्म उच्यते ॥ ३२॥"
  },
  {
    "text": "यदाऽऽप्तदक्षिणैर्यज्ञैर्यजते श्रद्धयान्वितः ।\nकामद्वेषावनादृत्य स राज्ञो धर्म उच्यते ॥ ३३॥"
  },
  {
    "text": "कृपणानामथ वृद्धानां यदाश्रु व्यपमार्ष्टि वै ।\nहर्षं सञ्जनयन्नॄणां स राज्ञो धर्म उच्यते ॥ ३४॥"
  },
  {
    "text": "विवर्धयति मित्राणि तथारींश्चापकर्षति ।\nसम्पूजयति साधूंश्च स राज्ञो धर्म उच्यते ॥ ३५॥"
  },
  {
    "text": "सत्यं पालयति प्राप्त्या नित्यं भूमिं प्रयच्छति ।\nपूजयत्यतिथीन्भृत्यान्स राज्ञो धर्म उच्यते ॥ ३६॥"
  },
  {
    "text": "निग्रहानुग्रहौ चोभौ यत्र स्यातां प्रतिष्ठितौ ।\nअस्मिँल्लोके परे चैव राजा तत्प्राप्नुते फलम् ॥ ३७॥"
  },
  {
    "text": "यमो राजा धार्मिकाणां मान्धातः परमेश्वरः ।\nसंयच्छन्भवति प्राणान्न संयच्छंस्तु पावकः ॥ ३८॥"
  },
  {
    "text": "ऋत्विक्पुरोहिताचार्यान्सत्कृत्याननवमत्य च ।\nयदा सम्यक्प्रगृह्णाति स राज्ञो धर्म उच्यते ॥ ३९॥"
  },
  {
    "text": "यमो यच्छति भूतानि सर्वाण्येवाविशेषतः ।\nतथा राज्ञानुकर्तव्यं यन्तव्या विधिवत्प्रजाः ॥ ४०॥"
  },
  {
    "text": "सहस्राक्षेण राजा हि सर्वथैवोपमीयते ।\nस पश्यति हि यं धर्मं स धर्मः पुरुषर्षभ ॥ ४१॥"
  },
  {
    "text": "अप्रमादेन शिक्षेथाः क्षमां बुद्धिं धृतिं मतिम् ।\nभूतानां सत्त्वजिज्ञासा साध्वसाधु च सर्वदा ॥ ४२॥"
  },
  {
    "text": "सङ्ग्रहः सर्वभूतानां दानं च मधुरा च वाक् ।\nपौरजानपदाश्चैव गोप्तव्याः स्वा यथा प्रजाः ॥ ४३॥"
  },
  {
    "text": "न जात्वदक्षो नृपतिः प्रजाः शक्नोति रक्षितुम् ।\nभारो हि सुमहांस्तात राज्यं नाम सुदुष्करम् ॥ ४४॥"
  },
  {
    "text": "तद्दण्डविन्नृपः प्राज्ञः शूरः शक्नोति रक्षितुम् ।\nन हि शक्यमदण्डेन क्लीबेनाबुद्धिनापि वा ॥ ४५॥"
  },
  {
    "text": "अभिरूपैः कुले जातैर्दक्षैर्भक्तैर्बहुश्रुतैः ।\nसर्वा बुद्धीः परीक्षेथास्तापसाश्रमिणामपि ॥ ४६॥"
  },
  {
    "text": "ततस्त्वं सर्वभूतानां धर्मं वेत्स्यसि वै परम् ।\nस्वदेशे परदेशे वा न ते धर्मो विनश्यति ॥ ४७॥"
  },
  {
    "text": "धर्मे चार्थे च कामे च धर्म एवोत्तरो भवेत् ।\nअस्मिँल्लोके परे चैव धर्मवित्सुखमेधते ॥ ४८॥"
  },
  {
    "text": "त्यजन्ति दारान्प्राणांश्च मनुष्याः प्रतिपूजिताः ।\nसङ्ग्रहश्चैव भूतानां दानं च मधुरा च वाक् ॥ ४९॥"
  },
  {
    "text": "अप्रमादश्च शौचं च तात भूतिकरं महत् ।\nएतेभ्यश्चैव मान्धातः सततं मा प्रमादिथाः ॥ ५०॥"
  },
  {
    "text": "अप्रमत्तो भवेद्राजा छिद्रदर्शी परात्मनोः ।\nनास्य छिद्रं परः पश्येच्छिद्रेषु परमन्वियात् ॥ ५१॥"
  },
  {
    "text": "एतद्वृत्तं वासवस्य यमस्य वरुणस्य च ।\nराजर्षीणां च सर्वेषां तत्त्वमप्यनुपालय ॥ ५२॥"
  },
  {
    "text": "तत्कुरुष्व महाराज वृत्तं राजर्षिसेवितम् ।\nआतिष्ठ दिव्यं पन्थानमह्नाय भरतर्षभ ॥ ५३॥"
  },
  {
    "text": "धर्मवृत्तं हि राजानं प्रेत्य चेह च भारत ।\nदेवर्षिपितृगन्धर्वाः कीर्तयन्त्यमितौजसः ॥ ५४॥"
  },
  {
    "text": "स एवमुक्तो मान्धाता तेनोतथ्येन भारत ।\nकृतवानविशङ्कस्तदेकः प्राप च मेदिनीम् ॥ ५५॥"
  },
  {
    "text": "भवानपि तथा सम्यङ्मान्धातेव महीपते ।\nधर्मं कृत्वा महीं रक्षन्स्वर्गे स्थानमवाप्स्यसि ॥ ५६॥"
  },
  {
    "text": "इति श्रीमहाभरते शान्तिपर्वणि राजधर्मानुशासनपर्वणि\nवामदेवगीतासु एकनवतितमोऽध्यायः । ९१\n॥ इति उतथ्यगीता समाप्ता ॥"
  }
]
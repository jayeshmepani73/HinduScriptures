[
  {
    "text": "श्री धीशगीता"
  },
  {
    "text": "श्रीगणेशाय नमः ।\n१. स्वस्वरूपभावनिरूपणम्"
  },
  {
    "text": "अथ प्रथमोऽध्यायः ।\nसूत उवाच ॥ १॥"
  },
  {
    "text": "गुरो ! वेदान्ततत्त्वज्ञ ! वेदार्थद्योतकान्यहो ।\nअनेकानि पुराणानि कृपातः श्रावितानि मे ॥ २॥"
  },
  {
    "text": "अनेकोपनिषत्साररूपा गीताश्च कीर्त्तिताः ।\nजातोऽस्म्यहं ततो देव ! कृतकृत्यो न संशयः ॥ ३॥"
  },
  {
    "text": "अश्रौषञ्च भवत्तोऽहं पुराख्यानप्रसङ्गतः ।\nजगत्कर्ता जगद्धाता जगज्जन्मादिकारणम् ॥ ४॥"
  },
  {
    "text": "जगत्पिता जगद्बन्धुर्भगवान् विश्वपालकः ।\nपरे बुद्धेः स्थितो बुद्धिमधिष्ठाय कृपावशात् ॥ ५॥"
  },
  {
    "text": "मुक्तिं ददाति जीवेभ्यः शरणागतवत्सलः ।\nअतः सम्प्रोच्यते धीश आम्नायैरखिलैरसौ ॥ ६॥"
  },
  {
    "text": "इत्यप्याकर्णितं नाथ ! भवतो वदनाम्बुजात ।\nयत्पुरादिव्यमासाद्य धीशलोकं महर्षयः ॥ ७॥"
  },
  {
    "text": "श्रीमद्गणपतेर्देवाच्छ्रूतवन्तो हिताञ्च्छभान् ।\nअनेकोपनिषत्सारोपदेशान्मुक्तिदायकान् ॥ ८॥"
  },
  {
    "text": "तवासीमकृपाराशिर्मय्यास्ते या तयैव माम् ।\nदिव्यां धीशर्षिसंवादरूपां पुण्यमयीमतः ॥ ९॥"
  },
  {
    "text": "ज्ञानदां मुक्तिदां श्रव्यां धीशगीतां सुधोपमाम् ।\nकुरुष्व श्रावयित्वामां कृतकृत्यं कृपार्णव ! ॥ १०॥"
  },
  {
    "text": "कस्मान्महर्षिभिर्धीशलोकः प्राप्तः पुरा प्रभो !\nक्व वासो धीशलोकोऽस्ति कथम्वा तत्र गम्यते ॥ ११॥"
  },
  {
    "text": "कान्यध्यात्मरहस्यानि धीशदेवेन प्रोचिरे ।\nश्रावयित्वा च तत्सर्वं व्यासतो मां कृतार्थय ॥ १२॥"
  },
  {
    "text": "येन श्रौतरहस्यं तत्प्रचाय्र्र्घाहं पुनः पुनः ।\nमुमुक्षूणां कृते लोके धन्यः स्यां हि स्वयं ध्रुवम् ॥ १३॥"
  },
  {
    "text": "व्यास उवाच ॥ १४॥"
  },
  {
    "text": "सूत ! ते धर्मजिज्ञासाप्रवृत्त्या जन्मसिद्धया ।\nभक्तया गुरोश्च सद्बुद्धया विश्वकल्याणसक्तया ॥ १५॥"
  },
  {
    "text": "प्रसन्नोऽस्म्यहमत्यन्तं सौम्यात्ते च स्वभावतः ।\nयत्त्वं जिज्ञाससे तात ! यत्त्वं या शङ्कसे ह्यतः ॥ १६॥"
  },
  {
    "text": "तत्समाधानदानेन नितान्तं मोदमावहे ।\nयतो मे प्रियशिष्योऽसि मत्कृपापुञ्जभाजनम् ॥ १७॥"
  },
  {
    "text": "जिज्ञासुप्राणिवृन्देभ्यः शिक्षादानं निरन्तरम् ।\nमुमुक्षुसाधकेभ्यश्चश्च तत्त्वज्ञानोपदे शनम् ॥ १८॥"
  },
  {
    "text": "वेदानां ज्ञानरूपाणां विश्वस्मिंश्च प्रचारणम् ।\nतेषां प्रकाशनञ्चास्ति जीवनस्य व्रतं मम ॥ १९॥"
  },
  {
    "text": "सूत ! विश्वेशमाहात्म्यमचारः पुण्यवर्द्धनः ।\nस्वभावाद्रोचते मह्यं तत्रासि त्वं सहायकः ॥ २०॥"
  },
  {
    "text": "सानन्दं पूरयिष्येऽतः प्रार्थनामुत्तमामिमाम् ।\nसमाहितमना बुद्धया युक्तः श्रद्धान्वितः श‍ृणु ॥ २१॥"
  },
  {
    "text": "ब्रह्माण्डमेतत्सप्ताधः सप्तोर्द्ध्वञ्चैव विद्यते ।\nचतुर्दशमितेष्वेवं विभक्तं भुवनेष्वहो ॥ २२॥"
  },
  {
    "text": "चतुर्दशमितान्येतद्भुवनान्येव कोविदाः ।\nऊर्द्ध्वलोकानधोलोकान् सप्त सप्त वदन्ति च ॥ २३॥"
  },
  {
    "text": "स्वाभाविक्यसुरावासभूरधस्ताद् भवेत्तयोः ।\nसप्तलोक्यां तथोवस्था सप्तलोकी च देवभूः ॥ २४॥"
  },
  {
    "text": "चतुर्दशमितानाञ्च युवनानां विराजते ।\nमध्यसन्धिस्थितो मृत्युलोको मर्त्यनिवासभूः ॥ २५॥"
  },
  {
    "text": "असौ सृत ! किल प्राज्ञैर्भूलोकोऽपि निगद्यते ।\nपार्थिवो मृत्युलोकोऽस्य पितृलोकोऽस्ति दैविकः ॥ २६॥"
  },
  {
    "text": "युद्धे देवासुरे जाते क्वाचित्केऽपि कदाचन ।\nतयोर्निवासभूम्योः स्यात् कादाचित्को विपर्य्ययः ॥ २७॥"
  },
  {
    "text": "हे सूताध्यात्मराज्यस्य चालका ऋषयो यतः ।\nतच्चतुर्दशलोकेषु गतिस्तेषामबाधिता ॥ २८॥"
  },
  {
    "text": "वासस्थानानि तेषान्तु लोकाः सप्तोर्द्ध्ववर्त्तिनः ।\nश्रेण्योऽनेका महर्षीणामूर्द्ध्वलोकेषु सन्त्यतः ॥ २९॥"
  },
  {
    "text": "तेषां निवासभूमीनां नाना भेदा निरूपिताः ।\nअधोलोका यथा सप्तासुरभावप्रधानकाः ॥ ३०॥"
  },
  {
    "text": "भवन्त्यसुरराजेण विस्तरान्नियमेन च ।\nसर्वदा सर्वथा नूनं नितान्तमनुशासिताः ॥ ३१॥"
  },
  {
    "text": "तथा नैवोर्द्ध्वलोकेषु देवराजानुशासनम् ।\nआवश्यकं वर्त्तते ते यतः सत्त्वप्रधानकाः ॥ ३२॥"
  },
  {
    "text": "ऋषीणां नितरां तत्र सुलभाप्यस्ति सङ्गतिः ।\nयस्मान्न पुनरावृत्तिः सत्यलोकस्त्वसौ सदा ॥ ३३॥"
  },
  {
    "text": "मुक्तात्मभिस्तपोनिष्ठैर्योगयुञ्जानमानसैः ।\nब्रह्मसद्भावसंयुक्तै ऋषिभिः पूरितोऽस्त्यलम् ॥ ३४॥"
  },
  {
    "text": "सम्भवः पुनरावृत्तेः सगुणाखिललोकतः ।\nसर्वेतः सगुणा लोका ऊर्ध्वस्थानाधिवर्त्तिनः ॥ ३५॥"
  },
  {
    "text": "लोकयोः सन्धिमध्यस्थास्तपःसत्याभिधानयोः ।\nनात्र त्वं विस्मयं कुर्य्याः सूत! दर्भाग्रधीषण ! ॥ ३६॥"
  },
  {
    "text": "उर्ध्वलोकेषु सर्वेषु निश्चितं निवसन्त्यहो ।\nयथाधिकारसंल्लब्धि यथास्थानं महर्षयः ॥ ३७॥"
  },
  {
    "text": "निर्जरा निखिलाः सूत! लब्ध्वा येषां सुसङ्गतिम् ।\nपारयन्ते स्वधर्मस्य पालनं कर्तुमुत्तमम् ॥ ३८॥"
  },
  {
    "text": "एकदा मिलिता नैके पुराकाले महर्षयः ।\nअध्यात्मतत्त्वजिज्ञासासद्वाञ्छाभिश्च प्रेरिताः ॥ ३९॥"
  },
  {
    "text": "एकाग्रमानसाः श्रद्धाभक्तिभावसमन्विताः ।\nएकतत्त्वयुताः शान्ता धीशलोकमधिश्रिताः ॥ ४०॥"
  },
  {
    "text": "श्रीमद्गणपतिं देवं सज्ज्ञानानन्दविग्रहम् ।\nतत्रैत्य भगवन्तं तं प्रार्थयामासुरादरात् ॥ ४१॥"
  },
  {
    "text": "ऋषय ऊचुः ॥ ४२॥"
  },
  {
    "text": "भगवन् ! धीश ! सर्वज्ञ ! जगन्मान्य ! जगद्गुरो ! ।\nकृपातो भवतो वेदान् प्राप्तवन्तो वयं पुरा ॥ ४३॥"
  },
  {
    "text": "तेषामर्थानुसन्धाने कृतकार्य्या अभूम च ।\nतवास्माभिः परं नैव ज्ञातं रूपं यथार्थतः ॥ ४४॥"
  },
  {
    "text": "अतो नैवभवच्छान्तिरस्माकं चेतसि प्रभो ! ।\nवयं शरणमापन्ना भवल्लोक्रमुपस्थिताः ॥ ४५॥"
  },
  {
    "text": "अद्य नः कृपया देहि स्वरूपज्ञानमात्मनः ।\nतत्त्वज्ञाननिधेः सारं ज्ञानं तच्छ्रावयामृतम् ॥ ४६॥"
  },
  {
    "text": "यत्स्याच्चोपनिषद्रपमस्मन्निःश्रेयसप्रदम् ।\nचिरशान्तिकरं देव ! ब्रह्मानन्दप्रदायकम् ॥ ४७॥"
  },
  {
    "text": "गणपतिरुवाच ॥ ४८॥"
  },
  {
    "text": "पारङ्गतोऽस्म्यलं विप्राः ! स्वसप्तज्ञानभूमितः ।\nसच्चिदानन्दरूपेण विराजे चाहमव्ययः ॥ ४९॥"
  },
  {
    "text": "विभुं मामप्यहो भक्ता भावुकाः स्वेच्छया द्विजाः ! ।\nनानारूपेषु पश्यन्ति कृतकृत्या भवन्ति च ॥ ५०॥"
  },
  {
    "text": "रूपहीनोऽस्म्यहं विप्राः ! श्रद्धावन्तस्तथापि मे ।\nभक्ता मां स्थूलरूपे वा ज्योतीरूपे निरीक्ष्य च ॥ ५१॥"
  },
  {
    "text": "सानन्दाः कृतकृत्याः स्युर्नात्र कार्य्या विचारणा ।\nस्युः प्रपञ्चमयादस्मात् स्थूलाद्वै विषयात्परे ॥ ५२॥"
  },
  {
    "text": "इन्द्रियौघास्ततः सन्ति तन्मात्राण्यखिलानि च ।\nतन्मात्रेभ्यः परे पारे वृत्तयश्च भवन्त्यहो ॥ ५३॥"
  },
  {
    "text": "ताभ्यः पारं गता भावा भावेभ्योऽपि परं महत् ।\nमहतोऽपि परं नित्यं कुर्वते दर्शनं मम ॥ ५४॥"
  },
  {
    "text": "ज्ञानिनो योगानिष्णाता भक्ता मे तत्त्वचिन्तकाः ।\nएतद्रूपं परं ज्ञात्वा चिरं शान्तिमवाप्नुत ॥ ५५॥"
  },
  {
    "text": "अहमेवास्मि सद्रूपश्चिद्रूपोऽपि महर्षयः ! ।\nअहमानन्दरूपोऽस्मि नूनमत्र न संशयः ॥ ५६॥"
  },
  {
    "text": "विभुश्च निर्विकारोऽहं निराकारश्च निर्गुणः ।\nद्वन्द्वातीतश्च निर्लिप्तो ज्ञानरूपोऽप्यहं ध्रुवम् ॥ ५७॥"
  },
  {
    "text": "स्वरूपावस्थितौ मूल-प्रकृतिर्मे महर्षयः ।\nमल्लीना भावमद्वैतमाविर्भावयतेतराम् ॥ ५८॥"
  },
  {
    "text": "सा व्युत्थानदशायान्तु स्वं रूपं त्रिगुणात्मकम् ।\nधृत्वा दृश्यमपञ्चस्य सृष्टिस्थितिलयक्रियाः ॥ ५९॥"
  },
  {
    "text": "कुर्वार्णाऽऽस्ते सदा विप्राः! मदाज्ञावशवर्त्तिनी ।\nमत्प्रकृत्याश्च भो विप्राः! तमस्सत्त्वरजोगुणाः ॥ ६०॥"
  },
  {
    "text": "ज्ञायन्ते सच्चिदानन्दरूपैर्भावैस्त्रिभिर्मम ।\nनन्वध्यात्माधिदैवा धिभूतभावैरहो त्रिभिः ॥ ६१॥"
  },
  {
    "text": "आविर्भूयात्मभक्तेभ्यो ज्ञानिभ्यः सत्त्वरं ध्रुवम् ।\nअहमेव प्रयच्छामि तत्त्वज्ञानं न संशयः ॥ ६२॥"
  },
  {
    "text": "तदा मे ज्ञानिनो भक्ता भावत्रय्याश्रयाद्ध्रुवम् ।\nअघट्यघटनायां या प्रकृतिर्मे पटीयसी ॥ ६३॥"
  },
  {
    "text": "तस्यास्त्रैगुण्यमय्या हि कृत्वा तात्त्विकदर्शनम् ।\nमामकीनां लभन्तेऽन्ते मुक्ति सायुज्यनामिकाम् ॥ ६४॥"
  },
  {
    "text": "त्रिभावात्मकमेवास्ति तटस्थज्ञानमद्भुतम् ।\nमत्स्वरूपावबोधाय सूपायः सर्वथोत्तमः ॥ ६५॥"
  },
  {
    "text": "मत्कारणदशायां वै सच्चिदानन्दरूपिणः ।\nत्रिभावा अवतिष्ठन्तेऽद्वैतरूपे न संशयः ॥ ६६॥"
  },
  {
    "text": "नन्वध्यात्माधिदेवाधिभूतभावैस्त्रिभिर्ध्रुवम् ।\nप्रकृतेर्मे प्रजातस्य कार्यब्रह्मण एव हि ॥ ६७॥"
  },
  {
    "text": "अङ्गोपाङ्गानि सर्वाणि व्याप्नुवन्नु पृथक् पृथक् ।\nविश्वं प्रकाशये सर्वमहं वैचित्र्यसङ्कुलम् ॥ ६८॥"
  },
  {
    "text": "स्थानं तन्नास्ति विश्वस्मिन् व्याप्तं यन्न त्रिभावतः ।\nयद्ब्रह्मेशविराड्रूपैः पश्यन्तो ज्ञानिनो हि माम् ॥ ६९॥"
  },
  {
    "text": "उन्मज्जन्ति निमज्जन्ति भक्ता मे भक्तिसागरे ।\nतत्रापि कारणं वित्त नित्यभावत्रयं खलु ॥ ७०॥"
  },
  {
    "text": "यत्तद्ब्रह्म मनोवाचामङ्गोचरमितीरितम् ।\nतत् सर्वकारणं वित्त सर्वाध्यात्मिकमित्यपि ॥ ७१॥"
  },
  {
    "text": "अनाद्यन्तमजं दिव्यमजरं ध्रुवमव्ययम् ।\nअप्रतर्क्यमविज्ञेयं ब्रह्माग्रे सम्प्रवर्तते ॥ ७२॥"
  },
  {
    "text": "स्वेच्छया मायया यत्तज्जगज्जन्मादिकारणम् ।\nईश्वराख्यं तु तत्तत्वमधिदैवमिति स्मृतम् ॥ ७३॥"
  },
  {
    "text": "सर्वज्ञः सद्गुरुर्नित्यो ह्यन्तर्यामी कृपानिधिः ।\nसर्वसद्गुणसारात्मा दोषशून्यः परः पुमान् ॥ ७४॥"
  },
  {
    "text": "यत्कार्यब्रह्म विश्वस्य निधानं प्राकृतात्मकम् ।\nविराडीख्यं स्थूलतरमधिभूतं तदुच्यते ॥ ७५॥"
  },
  {
    "text": "पुनर्वः सम्प्रवक्ष्येऽहं श्रूयतां तत्त्वमुत्तमम् ।\nनन्वध्यात्माधिदैवाधिभूतभावत्रयानुगम् ॥ ७६॥"
  },
  {
    "text": "ययाध्यात्माधिदैवाधिभूतभावत्रयं द्विजाः ! ।\nविद्यते कारणे नूनं काय्येष्वपि तथैव तत् ॥ ७७॥"
  },
  {
    "text": "विस्तरात्सम्प्रवक्ष्येऽहं तत्स्वरूपं निशम्यताम् ।\nअहमेव स्वकीयां तां महामायामुपाश्रितः ॥ ७८॥"
  },
  {
    "text": "विभ्राणोऽध्यात्मभावेन ऋषिरुपं सदोत्तमम् ।\nतथाधिदैवभावेन देवतारूपमादधेत् ॥ ७९॥"
  },
  {
    "text": "तथाधिभूतभावेन पितृरूपमधिश्रयन् ।\nनानाब्रह्माण्डसङ्घातं संरक्षामि महर्षयः ! ॥ ८०॥"
  },
  {
    "text": "आकाशं प्रथमं भूतं श्रोत्रमध्यात्ममुच्यते ।\nअधिभूतं तथा शब्दो दिशस्तत्राधिदैवतम् ॥ ८१॥"
  },
  {
    "text": "द्वितीयं मारुतं भूतं त्वगध्यात्मं च विश्रुतम् ।\nस्पष्टव्यमधिभूतश्च विद्युत्तत्राधिदैवतम् ॥ ८२॥"
  },
  {
    "text": "तृतीयं ज्योतिरित्याहुश्चक्षुरध्यात्ममुच्यते ।\nअधिभूतं ततो रूपं सूर्य्यस्तत्राधिदैवतम् ॥ ८३॥"
  },
  {
    "text": "चतुर्थमापो विज्ञेयं जिह्वा चाध्यात्ममुच्यते ।\nअधिभूतं रसश्चात्र सोमस्तत्राधिदैवतम् ॥ ८४॥"
  },
  {
    "text": "पृथिवी पञ्चमं भूतं घ्राणञ्चाध्यात्ममुच्यते ।\nअधिभूतं तथा गन्धो वायुस्तत्राधिदैवतम् ॥ ८५॥"
  },
  {
    "text": "पादावध्यात्ममित्याहुर्ब्राह्मणास्त्तत्त्वदर्शिनः ।\nअधिभूतं तु गन्तव्यं विष्णुस्तत्राधिदैवतम् ॥ ८६॥"
  },
  {
    "text": "अवाग्गतिरपानश्च पायुरध्यात्ममुच्यते ।\nअधिभूतं विसर्गश्च मित्रस्तभार्दैवतम् ॥ ८७॥"
  },
  {
    "text": "प्रजनः सर्वभूतानामुपस्थोऽध्यात्मनुच्यते ।\nअधिभूतं तथा शुक्रं दैवतञ्च प्रजापतिः ॥ ८८॥"
  },
  {
    "text": "हस्तावध्यात्ममित्याहुरध्यात्मवेदिनो जनाः ।\nअधिभूतं च कर्माणि शक्रस्तत्राधिदैवतम् ॥ ८९॥"
  },
  {
    "text": "वैश्वदेवी ततः पूर्वा वागध्यात्ममिहोच्यते ।\nवक्तव्यमधिभूतञ्च वह्निस्तत्राधिदैवतम् ॥ ९०॥"
  },
  {
    "text": "अहङ्कारस्तथास्ध्यात्मं सर्वसंसारकारकम् ।\nअभिमानोऽधिभूतञ्च रुद्रस्तत्राधिदैवतम् ॥ ९१॥"
  },
  {
    "text": "बुद्धिरध्यात्ममित्याहुर्यथावदभिदर्शिनः ।\nबोद्धव्यमधिभूतं तु क्षेत्रज्ञश्चाधिदैवतम् ॥ ९२॥"
  },
  {
    "text": "अध्यात्मं मन इत्याहुः पञ्चभृतात्मवारकम् ।\nअधिभूतञ्च सङ्कल्पश्चन्द्रमाश्चाधिदैवतम् ॥ ९३॥"
  },
  {
    "text": "वेदः शब्दमयं ज्ञेयं मत्स्वरूपं न संशयः ।\nमन्त्रास्तत्राधिभुतं स्यादीश्वरश्चाधिदेवतम् ॥ ९४॥"
  },
  {
    "text": "ज्ञानमध्यात्ममित्याहुर्वेदनिष्णातबुद्धयः ।\nसरस्वत्याश्च गायत्र्याः सावित्र्याश्च तथैव हि ॥ ९५॥"
  },
  {
    "text": "मच्छक्तिरेव वेदेषु त्रीणि रूपाणि विभ्रती ।\nज्ञानशक्तिः क्रियाशक्तिर्यज्ञशक्तिस्तथा द्विजाः ॥ ९६॥"
  },
  {
    "text": "एतच्छक्तित्रयं नूनं समुत्पादयतेतराम् ।\nनात्र कश्चन सन्देहो विद्यते विप्रपुङ्गवाः ! ॥ ९७॥"
  },
  {
    "text": "निगमागमयोरैक्याच्छास्त्रेऽपि वेदसम्मते ।\nसादृश्यं तु त्रिभावानामेवमेवास्त्यसंशयम् ॥ ९८॥"
  },
  {
    "text": "अन्तःकरणमेवास्ति कारणं बन्धमोक्षयोः ।\nअहङ्कारो मनो बुद्धिश्चित्तश्चैतच्चतुष्टयम् ॥ ९९॥"
  },
  {
    "text": "तत्राधिभूतमेवास्ति ब्रह्मा तत्राधिदैवतम् ।\nममानन्दविलासश्च तत्राध्यात्मं समुच्यते ॥ १००॥"
  },
  {
    "text": "जगद्धारकधर्मस्याधिभूतं कर्म प्रोच्यते ।\nउपासनाधिदैवं स्यादध्यात्मं ज्ञानमुच्यते ॥ १०१॥"
  },
  {
    "text": "धर्माङ्गेष्वपि सर्वेषु प्रत्येकं विद्यते द्विजाः ! ।\nसम्बन्धो हि त्रिभावानां संशयो नात्र कश्चन ॥ १०२॥"
  },
  {
    "text": "वेद एवास्ति भो विप्राः ! मदाज्ञायाः प्रकाशकः ।\nवेदसम्मतशास्त्राणि तस्य व्याख्यानिभानिच ॥ १०३॥"
  },
  {
    "text": "अहमेवास्म्यतो वेदे शास्त्रेषु तत्परेषु च ।\nलौकिकी परकीया च समाधिनामिका तथा ॥ १०४॥"
  },
  {
    "text": "एतस्त्रयेण धृत्वाऽहं त्रिभावं भामि सन्ततम् ।\nअधिभूतञ्च विद्यानां सर्वासां शास्त्रमुच्यते ॥ १०५॥"
  },
  {
    "text": "अधिदैवमृषिः प्रोक्तमध्यात्मं वेद उच्यते ।\nअधिभूतं ध्रुवं सृष्टेः पिण्डसृष्टिमहर्षयः ! ॥ १०६॥"
  },
  {
    "text": "ब्रह्माण्डसृष्टिरेवास्ति नूनं तत्राधिदैवतम् ।\nसच्चितोर्नित्यमानन्दविलासोऽध्यात्ममुच्यते ॥ १०७॥"
  },
  {
    "text": "अनन्तकोटिब्रह्माण्ड-कारणं यच्च प्रोच्यते ।\nपिण्डनाशोऽविभूतं स्यात्प्रलयस्य महर्षयः ॥ १०८॥"
  },
  {
    "text": "प्राहुरज्ञाश्च यं मृत्युं जीवानां रोमहर्षणम् ।\nब्रह्माण्डप्रलयश्चास्ति विप्राः तत्राधिदैवतम् ॥ १०९॥"
  },
  {
    "text": "अध्यात्मं तत्र जीवानां मत्सायुज्यसमागमः ।\nजीवस्यावरणं नूनं बन्धकारणमुच्यते ॥ ११०॥"
  },
  {
    "text": "अधिभूतं हि यस्यास्ति कोषाणां पञ्चकं बुधाः ! ।\nअधिदैवमविद्या मे सत्सत्ताऽध्यात्ममुच्यते ॥ १११॥"
  },
  {
    "text": "सामञ्जस्यसुरक्षार्थं सृष्टेरुत्पद्यते तु यः ।\nदेवासुराख्यसङ्ग्रामः पूर्णः सोऽपि त्रिभावतः ॥ ११२॥"
  },
  {
    "text": "विज्ञा महर्षयो नात्र काचित् कार्य्या विचारणा ।\nधर्माधर्मामयीनां यद्द्वृत्तीनां द्वन्द्वसङ्गरम् ॥ ११३॥"
  },
  {
    "text": "अन्तःकरणमासाद्य जायते नित्यमद्भुतम् ।\nदेवासुराख्ययुद्धस्य तदेवाध्यात्ममुच्यते ॥ ११४॥"
  },
  {
    "text": "देवासुरं देवलोके युद्धं नैमित्तिकं तु यत् ।\nभवेत्तदेव भो विप्रा आस्ते खल्वधिदैवतम् ॥ ११५॥"
  },
  {
    "text": "दैवीनामासुरीणाञ्च सम्पत्तीनां प्रभावतः ।\nजायते मृत्युलोके यद्महायुद्धं परस्परम् ॥ ११६॥"
  },
  {
    "text": "अधिभूतं तदेवास्ति तस्य युद्धस्य निश्चितम् ।\nममैव प्रकृतिर्नूनमाश्रयेण ममैव तु ॥ ११७॥"
  },
  {
    "text": "आविर्भावयते सृष्टि-प्रपञ्च सन्ततं द्विजाः ! ।\nकारणं बन्धनस्यातः प्रकृते में गुणत्रयम् ॥ ११८॥"
  },
  {
    "text": "ये त्रिभावाश्रयान्मे तु पश्यन्ति प्रकृतिं मम ।\nत्रिभिर्गुणैर्न बध्यन्ते प्रकृतेस्ते कदाचन ॥ ११९॥"
  },
  {
    "text": "मामकीनं स्वकीयञ्च गृहीत्वाऽऽदर्शमुत्तमम् ।\nममैषा प्रकृतिर्विप्राः ! संसारेऽपारसीमनि ॥ १२०॥"
  },
  {
    "text": "नारीधारां नृधाराञ्च प्रोत्पाद्य विश्वमश्नुते ।\nअतो धाराद्वयेऽस्मिंश्च बन्धमोक्षदशाद्वयम् ॥ १२१॥"
  },
  {
    "text": "कर्तुं सार्थकमेवास्ति द्विधा भावत्रयं खलु ।\nसृष्टेर्दशायां दम्पत्योः क्षेत्रबीजे महर्षयः ॥ १२२॥"
  },
  {
    "text": "अधिभूतं तथा चास्ते पितरस्त्वधिदैवतम् ।\nभूतभावोद्भवकरो विसर्गः कर्मसंज्ञितः ॥ १२३॥"
  },
  {
    "text": "अध्यात्मं प्रोच्यते तत्र नात्र कश्चन संशयः ।\nमुक्तेर्दशायां दम्पत्योर्मल्लिङ्गं प्रकृतिश्च मे ॥ १२४॥"
  },
  {
    "text": "अधिभूतं तथास्ते सच्चिद्भावावधिदैवतम् ।\nपरमानन्द एवास्ति तत्राध्यात्मं न संशयः ॥ १२५॥"
  },
  {
    "text": "ब्राह्मणाः ! इत्थमेवाहं त्रिभावैर्देशकालयोः ।\nपात्रोऽपि दर्शनं दत्वा स्वभक्तान् ज्ञानिनो ध्रुवम् ॥ १२६॥"
  },
  {
    "text": "प्रकृतेर्बन्न्धनान्नूनं मोचयामि न संशयः ।\nएतद्गूढरहस्यं वः कथितं विप्रपुङ्गवाः ॥ १२७॥"
  },
  {
    "text": "शुद्धभावमयो यश्च पूर्णशक्तिप्रकाशकः ।\nओं तत्त्सदिति मन्त्रो हि सद्भावत्रयवाचकः ॥ १२८॥"
  },
  {
    "text": "भावनाभिस्तदर्थानां तज्जपैश्च निरन्तरम् ।\nमद्रक्तैर्ज्ञाननिष्णातैर्मन्त्रतत्त्वपरायणैः ॥ १२९॥"
  },
  {
    "text": "अविभक्तज्ञानपूर्णा तैरन्तर्दृष्टिराप्यते ।\nममैव सच्चिदानन्द-भावत्रयसमाश्रयात् ॥ १३०॥"
  },
  {
    "text": "नन्वध्यात्माधिदैवाधिभूतरूपं महर्षयः ! ।\nभावत्रयं हि सर्वस्मिन् कार्य्यब्रह्मणि भासते ॥ १३१॥"
  },
  {
    "text": "दृश्यं नातो भवेत् किञ्चिच्छून्यं भावत्रयेण वै ।\nप्राप्य भक्तेः पराकाष्ठां ज्ञानयोगान्तिमस्थलीम् ॥ १३२॥"
  },
  {
    "text": "यदा मे ज्ञानिनो भक्ता मां द्रष्टुं शक्नुवन्ति ह ।\nसर्वेषु देशकालेषु तदा भावत्रयं मम ॥ १३३॥"
  },
  {
    "text": "भवन्त्यनुभवन्तस्ते मच्चित्ता नात्र संशयः ।\nअघट्यघटनायां या प्रकृतिर्मे पटीयसी ॥ १३४॥"
  },
  {
    "text": "सा त्रैगुण्यमयी देवी तमःसत्त्वरजोऽभिधैः ।\nत्रिभिगुणैस्तदा नालं  बद्धुं भक्तान् मम प्रियान् ॥ १३५॥"
  },
  {
    "text": "अहो मत्प्रकृतिश्चैव विद्यारूपं समाश्रिता ।\nनयते ज्ञानिनो भक्तान् मत्सायुज्यं न संशयः ॥ १३६॥"
  },
  {
    "text": "इति श्रीधीशगीतासूपनिषत्सु ब्रह्मविद्यायां योगशास्त्रे\nधीशर्षिसंवादे स्वस्वरूपभावनिरूपणं नाम प्रथमोऽध्यायः ।\n२. सिद्धिस्वरूपनिरूपणम्"
  },
  {
    "text": "अथ द्वितीयोऽध्यायः ।\nमहर्षय ऊचुः ॥ १॥"
  },
  {
    "text": "ज्ञात्वा लोकोत्तरं दिव्यं तत्त्वातीतं कृपानिधे ! ।\nपरतत्त्वात्मकं सम्यक् स्वरूपं ते यथार्थतः ॥ २॥"
  },
  {
    "text": "दृश्यप्रञ्चजातञ्च परिव्याप्नुवतोऽखिलम् ।\nत्रिभावात्मकरूपस्य रहस्यं परमाद्भुतम् ॥ ३॥"
  },
  {
    "text": "समाकर्ण्य वयं जाताः कृतकृत्या न संशयः ।\nकिन्त्वन्यदेव नो जातं परं कौतूहलं हृदि ॥ ४॥"
  },
  {
    "text": "पश्यामः साम्प्रतं सप्त-ज्ञानभूमेरुपर्य्यहो ।\nभवन्तं मुखमासीनं सुरम्ये कमलासने ॥ ५॥"
  },
  {
    "text": "धीश ! सर्वज्ञ ! सर्वात्मन्नासितस्यास्य ते विभो! ।\nसौन्दर्यं कमलस्यास्ते वाङ्मनोबुद्धयगोचरम् ॥ ६॥"
  },
  {
    "text": "शरीरं भवतो धीश ! रक्तवर्णमपि प्रभो ! ।\nअतोतं सर्ववर्णेभ्यो रक्तादिभ्योऽधुनात्यलम् ॥ ७॥"
  },
  {
    "text": "तर्पयत्यस्मदीयां वै रूपदर्शनलालसाम् ।\nचक्रपद्मत्रिशूलस्तु मोदकेन च भूषितैः ॥ ८॥"
  },
  {
    "text": "करैर्दिव्यैरेभिरस्त्रैर्भवान् नित्यं चतुर्भुजः ।\nकैवल्याभ्युदयौ दातुभिवाश्वासयते च नः ॥ ९॥"
  },
  {
    "text": "समाधत्ते च नो बुद्धि भवान् भूत्वा गजाननः ।\nउपदिष्टा वयं पूर्व भवता यत्ततस्व ॥ १०॥"
  },
  {
    "text": "ईशा ज्ञातुं स्वरूपस्य रहस्यं यत्किमप्यहो ।\nसुन्दरीं लोहिताङ्गीन्तु भवद्वामाङ्कवर्त्तिनीम् ॥ ११॥"
  },
  {
    "text": "शङ्खशक्त्यब्जचक्रातिविभूषितचतुर्भुजाम् ।\nयां विश्वमोहिनीं देवीं षोडशीं शक्तिशालिनीम् ॥ १२॥"
  },
  {
    "text": "पश्यामो वयमेतस्याः स्वरूपस्याधुनावधि ।\nनाज्ञासिष्म रहस्यं तत् कृपां कृत्वैव साम्प्रतम् ॥ १३॥"
  },
  {
    "text": "``कास्तेऽसौ ? तत्स्वरूपं किं ? तद्रहस्यञ्च विस्तृतं ?''।\nव्यासतो वर्णयित्वैतत् कृतकृत्यान् कुरुष्व नः ॥ १४॥"
  },
  {
    "text": "गणपतिरुवाच ॥ १५॥"
  },
  {
    "text": "शक्तिरेषा ममैवास्ते सर्वकार्यसहायिका ।\nसिद्धिं नाम्ना च यामाहुर्ब्राह्मणा वेदपारगाः ॥ १६॥"
  },
  {
    "text": "ममैव प्रकतिर्विप्राः ! सदा त्रैगुण्यशोभिता ।\nअत्यन्तं सा प्रसीदन्ती सिद्धिरूपञ्च विभ्रती ॥ १७॥"
  },
  {
    "text": "सेवायां मे रता नित्यं मामुपाश्रित्य राजते ।\nपूर्णाङ्गललिता रम्या षोडशी सर्वसुन्दरी ॥ १८॥"
  },
  {
    "text": "चक्राब्जशङ्खशक्तीनां धारिणी शक्तिरूपिणी ।\nसिद्धिर्विच्योतते नैव सेवातो मे कदाचन ॥ १९॥"
  },
  {
    "text": "अपि चेन्निरपेक्षोऽहं तत्सेवाऽऽदानकर्मणि ।\nशुश्रूषते तथाप्येषा धृत्वा रूपं चतुर्विधम् ॥ २०॥"
  },
  {
    "text": "नन्वध्यात्माधिदैवाधिभूतानि सहजं तथा ।\nसिद्धेरस्या हि रूपाणि चत्वारि ब्राह्मणोत्तमाः ! ॥ २१॥"
  },
  {
    "text": "ऐश्वर्य्यस्य चिता यद्वत् बलस्य च सता यथा ।\nसम्बन्धः कर्मणः शक्त्या रूपस्य तेजसा सह ॥ २२॥"
  },
  {
    "text": "तथैवास्ते च सम्बन्धः सिद्धेः सार्धं मया ध्रुवम् ।\nसम्बन्धोऽयमपूर्वोऽस्ति नात्र कार्य्या विचारणा ॥ २३॥"
  },
  {
    "text": "विष्णोः प्रिया यथा लक्ष्मीः प्रिया श्यामा शिवस्य च ।\nब्रह्ममय्या महाशक्तेः प्रिय आस्ते यथा पुनः ॥ २४॥"
  },
  {
    "text": "चिद्विलासात्मको भावः स्वकार्यब्रह्मणः खलु ।\nअरुणोऽस्ति यथा विज्ञाः ! सूर्य्यदेवस्य च प्रियः ॥ २५॥"
  },
  {
    "text": "महर्षयस्तथैवास्ते सिद्धिरेषा हि मे प्रिया ।\nपरन्तु निर्विकारं मां निर्लिप्तं ज्ञानरूपिणम् ॥ २६॥"
  },
  {
    "text": "स्वप्रेमावरणे सिद्धिर्नासज्जयितुमस्त्यलम् ।\nअलौकिकोऽस्ति सम्बन्धः सिद्ध्यैवं मे महर्षयः ! ॥ २७॥"
  },
  {
    "text": "मन्त्रसिद्धिस्तपःसिद्धिर्योगसिद्धिस्तथैव च ।\nएवं नानाविधा लोके विख्याता याश्च सिद्धयः ॥ २८॥"
  },
  {
    "text": "उत याः सिद्धयो विमा ऐश्यः सन्त्यणिमादयः ।\nजैव्यो वा सिद्धयः सन्ति या मेधाप्रतिभादयः ॥ २९॥"
  },
  {
    "text": "औषधीसिद्धयो याश्च या रसायनमूलिकाः !\nपदार्थसिद्धयो याश्च विश्वस्मिन्मन्त्रदर्शिनः ! ॥ ३०॥"
  },
  {
    "text": "बलसिद्धिःर्द्रव्यसिद्धिसिद्धिश्च पुरुषार्थगा ।\nसम्मोहनादयः ख्याताः सन्ति वा याश्च सिद्धयः ॥ ३१॥"
  },
  {
    "text": "ज्ञानस्य सिद्धयो नाना वेदशास्त्रप्रकाशिकाः ।\nसर्वास्तास्सन्ति मत्सिद्धेरङ्गभूता न संशयः ॥ ३२॥"
  },
  {
    "text": "जन्मौषधिपदोपास्तितपोमन्त्रसमाधिभिः ।\nसंयमेनापि लभ्यन्ते सिद्धयोऽलौकिका द्विजाः ॥ ३३॥"
  },
  {
    "text": "अष्टोपायाः प्रधाना हि सन्तीमे सिद्धिलब्धये ।\nसन्ति जातिस्मरत्वादिसिद्धयो जन्मसिद्धयः ॥ ३४॥"
  },
  {
    "text": "या सिद्धगुटिका कायकल्पश्चैव रसायनम् ।\nअन्या चैवंविधा सिद्धिरोषधीसिद्धिरुच्यते ॥ ३५॥"
  },
  {
    "text": "नैमित्तिक्यश्च या देव शक्तयो राजशक्तयः ।\nअन्याश्चैवंविधाः सर्वाः शक्तयः पदसिद्धयः ॥ ३६॥"
  },
  {
    "text": "उपास्तेः सिद्धयः सन्ति देवतादर्शनादयः ।\nयासु सिद्धिषु लब्धालु जायतेऽभ्युदयो ध्रुवम् ॥ ३७॥"
  },
  {
    "text": "षड् वशीकरणादीनि यानि कर्माणि सन्ति च ।\nअन्यान्यन्तर्भवन्त्येवं मन्त्रसिद्धौ न संशयः ॥ ३८॥"
  },
  {
    "text": "नैवास्त्येवम्विधा सिद्धिर्दैवी वा कापि लौकिकी ।\nया संयमसमाधिभ्यां लभ्येत तपसा न वा ॥ ३९॥"
  },
  {
    "text": "चतुर्विधा हि लभ्यन्ते सिद्धयो निश्चितं द्विजाः ।\nउपायैरष्टभिः प्रोक्तैर्नात्र कार्य्या विचारणा ॥ ४०॥"
  },
  {
    "text": "अनन्ताः सिद्धयो याश्च लोके मच्छक्तिसम्भवाः ।\nविभक्तास्सन्ति तास्सर्वाश्चतुर्वैव मया पुरा ॥ ४१॥"
  },
  {
    "text": "तासाञ्च लब्धये नूनमुपाया अष्ट नर्मिताः ।\nतैरेव ताश्च प्राप्यन्ते निश्चितं विप्रपुङ्गवाः ! ॥ ४२॥"
  },
  {
    "text": "कुर्वाणा लौकिकं कार्य्यं सन्ति याः सिद्धयोऽखिलाः ।\nता ज्ञेया निखिला विप्रा आधिभौतिक सिद्धयः ॥ ४३॥"
  },
  {
    "text": "या दैवकार्य्यकारिण्यः सिद्धयः सम्प्रकीर्त्तिताः ।\nता ज्ञेया आधिदैविक्यः सिद्धयो निखिलाः खलु ॥ ४४॥"
  },
  {
    "text": "सिद्धयो ज्ञानविज्ञान-प्रकाशिन्यश्च या इह ।\nआध्यात्मिक्यश्च सर्वास्ताः सिद्धयः प्रोचिरे बुधैः ॥ ४५॥"
  },
  {
    "text": "भवतां मन्त्रद्रष्टृणां सिद्धयोऽन्तर्गता इह ॥"
  },
  {
    "text": "नैवात्र विस्मयः कार्य्यो भवद्भिर्विप्रपुङ्गवाः ! ॥ ४६॥"
  },
  {
    "text": "सहजाख्या तु या सिद्धिर्वर्त्तते विज्ञसत्तमाः ! ।\nएताभ्यः सर्वसिद्धिभ्यः सा नितान्तमलौकिकी ॥ ४७॥"
  },
  {
    "text": "ममावतारवृन्देऽसौ स्वत एव प्रकाशते ।\nतत्त्वज्ञानैर्महात्मानो मनोनाशेन वै ध्रुवम् ॥ ४८॥"
  },
  {
    "text": "निर्वासनतया चैवोन्मूलयन्तः स्वजीवताम् ।\nशिवरूपीभवन्तश्च समाधौ निर्विकल्पके ॥ ४९॥"
  },
  {
    "text": "तिष्ठन्तो यान्ति मय्येव लयमेकान्ततो यदा ।\nमदिच्छया तदा तेषु सहजा कर्हिचिद्भवेत् ॥ ५०॥"
  },
  {
    "text": "उन्नताः सहजा बह्व्यः सिद्धयो यद्यपि द्विजाः ! ।\nतास्वहो सन्ति मुख्यास्तु त्रयस्त्रिशच्च केवलम् ॥ ५१॥"
  },
  {
    "text": "योगिवृन्देऽवतारेषु जीवन्मुक्तमहात्मसु ।\nतपस्विषु प्रकाशन्ते त्रयस्त्रिशच्च सिद्धयः ॥ ५२॥"
  },
  {
    "text": "समाहितैर्भवद्भिस्ताः श्रूयन्तां वर्णयाम्यहम् ।\nतासां नामानि पुण्यानि भवतामन्तिके द्विजाः ! ॥ ५३॥"
  },
  {
    "text": "एताः सर्वाः सिद्धयो हि वेदशास्त्रेषु वर्णिताः ।\nअणिमा लघिमा प्राप्तिः प्राकाम्यं महिमा तथा ॥ ५४॥"
  },
  {
    "text": "वशित्वं गरिमेशित्वे तथा कामावसायिता ।\nदूरश्रवणमेवालं परकायप्रवेशनम् ॥ ५५॥"
  },
  {
    "text": "मनोयायित्वमेवेति सर्वज्ञत्वमभीप्सितम् ।\nवह्निस्तम्भो जलस्तम्भः चिरजीवित्वमेव वा ॥ ५६॥"
  },
  {
    "text": "वायुस्तम्भः क्षुत्पिपासानिद्रास्तम्भनमेव च ॥"
  },
  {
    "text": "कायव्यूहश्च वाक्सिद्धिमृतानयनमीप्सितम् ॥ ५७॥"
  },
  {
    "text": "सृष्टिसंहारकर्तृत्वं प्राणाकर्षणमेव च ।\nप्राणानाञ्च प्रदानञ्च लोभादीनाञ्च स्तम्भनम् ॥ ५८॥"
  },
  {
    "text": "इन्द्रियाणां स्तम्भनञ्च बुद्धिस्तम्भनमेव च ।\nकल्पवृक्षत्वसत्यानुसन्धाने अमरत्वकम् ॥ ५९॥"
  },
  {
    "text": "अघट्यघटनायां या प्रकृतिर्मे पटीयसी ।\nजगद्विमोहिनी सैव महामायापराभिधा ॥ ६०॥"
  },
  {
    "text": "महतो ज्ञानिनश्चैवं योगिनोऽपि तपस्विनः ।\nसिद्धिसार्थैरनेकैर्हि मोहयन्ती निरन्तरम् ॥ ६१॥"
  },
  {
    "text": "आवागमनचक्रेऽस्मिन् स्वविलासात्मके मुहुः ।\nमोक्षमार्गञ्च रुन्धाना घूर्णयेत समन्ततः ॥ ६२॥"
  },
  {
    "text": "ब्राह्मणाः ! प्रकृतिर्मेऽसौ महामायापराभिधा ।\nकिन्तु मे ज्ञानिनो भक्तान् मोहितुं न कदाप्यलम् ॥ ६३॥"
  },
  {
    "text": "कुलाङ्गनानां साध्वीनामङ्गानामिव दर्शनम् ।\nज्ञानिनां मम भक्तानां भवेत् सिद्धिप्रकाशनम् ॥ ६४॥"
  },
  {
    "text": "पुरुषांश्च परान् कांश्चिद् यथा काचित् कुलाङ्गनाः ।\nदर्शनाय निजाङ्गानां न क्षमन्ते कदाचन ॥ ६५॥"
  },
  {
    "text": "भवन्त्युत्कण्ठिताः किन्तु सर्वथा जनसंसदि ।\nदर्शनाय निजाङ्गानां निर्लज्जाः कुलटा मुहुः ॥ ६६॥"
  },
  {
    "text": "सर्वसामर्थ्यवन्तोऽपि मद्भक्ता ज्ञानिनस्तथा ।\nसिद्धिं स्वां नैव भो विप्राः! द्योतयन्ते कदाचन ॥ ६७॥"
  },
  {
    "text": "योगिनो भक्तिहीनास्तु लक्ष्यहीनास्तपस्विनः के ।\nसाधका उग्रकर्माणो ज्ञानहीनास्तथा द्विजा ! ॥ ६८॥"
  },
  {
    "text": "स्वीयाः सिद्धीर्वणिग्वृत्त्या सम्प्रकाश्य पतन्त्यलम् ।\nप्रकाश्याः सिद्धयो नैव सर्वथातो महात्मभिः ॥ ६९॥"
  },
  {
    "text": "कदाचिद्भ्रातरः पुत्रा आत्मीयाः स्वजना उत ।\nदैवादनिच्छयेक्षेरन् यथाङ्गानि कुलस्त्रियाः ॥ ७०॥"
  },
  {
    "text": "ज्ञानिनां सम भक्तानां सिद्धीनां वैभवं तथा ।\nप्रकटत्वं हठायाति दैवाल्लोके कदाचन ॥ ७१॥"
  },
  {
    "text": "हस्ताभ्यां मे यथा सिद्धिर्द्वाभ्यां विप्रा निरन्तरम् ।\nमायामोहितजीवेभ्यः शक्त्यर्थौ प्रददत्यलम् ॥ ७२॥"
  },
  {
    "text": "बघ्नात्यस्मिन् हि संसारे कारागारे चिरन्तने ।\nतथाऽन्याभ्यां स्वहस्ताभ्यां धर्मार्थौ वितरन्त्यहो ॥ ७३॥"
  },
  {
    "text": "प्रदत्ते ज्ञानिभक्तेभ्यः कैवल्याभ्युदयौ ध्रुवम् ।\nसाधका मोहिता अज्ञाः कर्मस्वासक्तमानसाः ॥ ७४॥"
  },
  {
    "text": "माययोत्पादिताः सिद्धीः संसारे क्षणभङगुराः ।\nपरिणामस्वभावा हि लब्ध्वा तत्सेवया मुहुः ॥ ७५॥"
  },
  {
    "text": "नरके स्वर्गलोके च लोकयोः पितृप्रेतयोः ।\nनित्यं घूर्णायमानास्ते सन्तप्यन्ते त्रितापतः ॥ ७६॥"
  },
  {
    "text": "किन्तु मे ज्ञानिनो भक्ताः परमानन्दसागरम् ।\nस्वरूपं तत्त्वतो ज्ञात्वा सच्चिदान्दरूपकम् ॥ ७७॥"
  },
  {
    "text": "समस्तसिद्धिसर्वस्वं मामेव प्राप्नुवन्त्यलम् ।\nनिरापदं पदं श्रेष्ठमधिकुर्वन्ति मे ततः ॥ ७८॥"
  },
  {
    "text": "मच्छक्तिरूपिणी सिद्धिः प्रभावात्यन्तशोभिनी ।\nमद्भक्तेर्विमुखाञ्जीवान् मत्तोऽलञ्च निवर्त्य सा ॥ ७९॥"
  },
  {
    "text": "संसारापारपाथोधावज्ञानावर्त्तसभ्रमे ।\nनिपात्य नितरां शश्वत् क्लिश्नातीह महर्षयः ! ॥ ८०॥"
  },
  {
    "text": "भजतोऽनन्यभक्तथा मां भूयोऽसौ साधकान् वरान् ।\nमत्समीपं समानीय कृतार्थान् कुरुते द्रुतम् ॥ ८१॥"
  },
  {
    "text": "यथा स्नेहमयी माता स्वात्मजानतियत्नतः ।\nवर्द्धयन्ती प्रसादेन पुष्णन्ती पालयन्त्यपि ॥ ८२॥"
  },
  {
    "text": "अधिकारयते क्षिप्रं परमं मङ्गलास्पदम् ।\nतथा कारुण्यपूर्णाऽसौ सिद्धिर्मातेव सर्वदा ॥ ८३॥"
  },
  {
    "text": "आर्त्तानर्थार्थिनो भक्तान्, जिज्ञासूंस्त्रीनिमान्मम ।\nनूनमानन्दसन्दोहमुत्साहञ्च ददत्यलम् ॥ ८४॥"
  },
  {
    "text": "विधत्तेऽग्रेसरान् क्षित्रमाभिमुख्येन मे च तान् ।\nमम सेवारतायाश्च स्वरूपं प्रकृतेर्द्विधा ॥ ८५॥"
  },
  {
    "text": "विभक्तं वर्त्तते विज्ञाः ! नात्र कार्य्या विचारणा ।\nएका पराभिधा ज्ञेया द्वितीयास्परनामिका ॥ ८६॥"
  },
  {
    "text": "अपरानामिका जीवान् प्रकृतिर्मेऽखिलानलम् ।\nगुणत्रयात्मके जाले स्वस्मिन्नाश्लिष्य मायया ॥ ८७॥"
  },
  {
    "text": "द्वन्द्वस्यानुभवं तैश्च कारयन्ती निरन्तरम् ।\nस्वविलासात्मकं लीलामयं जनयते जगत् ॥ ८८॥"
  },
  {
    "text": "परा में प्रकृतिर्धन्या साधकानां हृदम्बुजे ।\nभृङ्गावलीं पराभक्तिं सन्निवेश्य महर्षयः ! ॥ ८९॥"
  },
  {
    "text": "वीक्षयन्ती त्रयाणाञ्च गुणानां वैभवं मुहुः ।\nद्वन्द्वातीतं पदं नीत्वा मामेनान् दर्शयत्यहो ॥ ५०॥"
  },
  {
    "text": "अतो विज्ञवरा अत्र प्रकृतेर्मे दशाद्वये ।\nमम सिद्धिस्वरूपस्य विकाशोऽपि द्विधा भवेत् ॥ ९१॥"
  },
  {
    "text": "अपरा सिद्धिरेकास्ति द्वितीया च परामिधा ।\nनैकोक्तसिद्धिरूपाणि नानारूपाणि विभ्रती ॥ ९२॥"
  },
  {
    "text": "सिद्धिर्मेऽस्त्यपरानाम्नी नात्र वः संशयो भवेत् ।\nज्ञानाधिकारिणो विप्राः ! पूज्या सिद्धिः पराभिधा ॥ ९३॥"
  },
  {
    "text": "चिन्मयी सात्त्विकी नित्या हिताऽद्वैतविधायिनी ॥"
  },
  {
    "text": "स्वरूपानन्दसन्दोहद्योतिनी सा प्रकीर्त्तिता ॥ ९४॥"
  },
  {
    "text": "ऐश्यो मे सिद्धयो विप्राः ! कामनामन्तरेण मे ।\nप्रकटत्वं हि संसारे नैव यान्ति कदाचन ॥ ९५॥"
  },
  {
    "text": "मामकीना यतः शक्तिर्न स्वेच्छाचारिणी भवेत् ।\nअतो ममावतारेषु ज्ञानिष्वपि कदाचन ॥ ९६॥"
  },
  {
    "text": "मद्भक्तेषु प्रकाशेरन्नैश्यो मे सिद्धयः स्वतः ।\nममावतारवृन्दानामाविर्भावो महर्षयः ॥ ९७॥"
  },
  {
    "text": "अथवा ज्ञानिभक्तेषु ह्यैश्याः सिद्धेः प्रकाशनम् ।\nसमष्टोर्जीववर्गस्य कर्मणो निघ्नमस्त्यहो ॥ ९८॥"
  },
  {
    "text": "सन्त्यतः सिद्धयो विप्रा ऐश्योऽत्यन्तं सुदुर्लभाः ।\nस्वरूपं मम सिद्धेश्च ज्ञात्वा सम्यङ्महर्षयः ॥ ९९॥"
  },
  {
    "text": "कदाचिदपरासिद्धेर्माश्लिष्यध्वं हि बन्धने ।\nचिन्मय्या मे परासिर्महत्त्वं परमाद्भुतम् ॥ १००॥"
  },
  {
    "text": "ज्ञात्वोपास्य च तामेवाद्वैतानन्दप्रकाशकम् ।\nद्वन्द्वातीतं लभध्वं हि शाश्वतं परमं पदम् ॥ १०१॥"
  },
  {
    "text": "स्थिरं लक्ष्यं विधायैवं द्विजाः ! सिद्धिस्वरूपिणि ।\nआयुधे मोदके नूनं त्रिशूले मे त्रितापके ॥ १०२॥"
  },
  {
    "text": "दृष्टिक्षेपं न कुचरन् भवन्तो हि कदाचन ।\nचक्रपद्मस्वरूपौ हि धर्ममोक्षौ निरन्तरम् ॥ १०३॥"
  },
  {
    "text": "अग्रेसरेयुः संलक्ष्य बाधां नेयुः कदाचन ।\nसत्यमेतद्धि जानीत नात्र कश्चन संशयः ॥ १०४॥"
  },
  {
    "text": "इति श्रीधीशगीतासूपनिषत्सु ब्रह्मविद्यायां योग-\nशास्त्रे धीशर्षिसंवादे सिद्धिस्वरूपनिरूपणं\nनाम द्वितीयोऽध्यायः ।\n३. ज्ञानभूमिनिरूपणम्"
  },
  {
    "text": "अथ तृतीयोऽध्यायः ।\nमहर्षय ऊचुः ॥ १॥"
  },
  {
    "text": "हे सर्वशक्तिमन् ! धीश ! भगवन् ! सर्वसिद्धिद ! ।\nहे विभो ! सर्वसिद्धीनां नित्याधारस्वरूपवन् ! ॥ २॥"
  },
  {
    "text": "परासिद्धेः कृपाप्राप्त्यै पूर्वं तद्दर्शनं ध्रुवम् ।\nआवश्यकीयमेवास्ति तदुपायानतो वद ॥ ३॥"
  },
  {
    "text": "यैर्नः स्याद्दर्शनं नूनं परासिद्धेर्निरापदम् ।\nयथा वा नः कृतार्थत्वमुपदिश्यामहे तथा ॥ ४॥"
  },
  {
    "text": "गणपतिरुवाच ॥ ५॥"
  },
  {
    "text": "विद्यास्वरूपिणी नित्यां परासिद्धिं मदाश्रयाम् ।\nतत्त्वज्ञानसुनिष्णाताः महापौरुष्यशालिनः ॥ ६॥"
  },
  {
    "text": "दिव्यदृष्टया निरीक्षन्ते ज्ञानिनो ज्ञानभूमिषु ।\nतत्त्वज्ञाः शान्तचेतस्काः साधकास्तु यथायथम् ॥ ७॥"
  },
  {
    "text": "क्रमादग्रेसरन्तीह सप्तसु ज्ञानभूमिषु ।\nमम विद्यास्वरूपायाः परासिद्धेस्तथातथम् ॥ ८॥"
  },
  {
    "text": "उत्तरोत्तरमत्यन्तं स्पष्ट रूपस्य दर्शनम् ।\nप्राप्नुवन्तो निमज्जन्ति परमानन्दसागरे ॥ ९॥"
  },
  {
    "text": "अहं ज्ञानस्वरूपोऽस्मि नूनं विज्ञवरा द्विजाः ! ।\nतटस्थञ्च स्वरूपञ्च द्विविधं ज्ञानमीरितम् ॥ १०॥"
  },
  {
    "text": "ज्ञाता ज्ञानं तथा ज्ञेयमेषां भानैः समन्वितः ।\nयत्र त्रिपुटिसम्बन्धो विद्यते विप्रपुङ्गवाः ! ॥ ११॥"
  },
  {
    "text": "ज्ञानं स्यात्तत्तटस्थाख्यं स्वरूपज्ञानकारणम् ।\nज्ञानेऽस्मिंश्च तटस्थाख्ये स्वरूपस्य द्विजोत्तमाः ! ॥ १२॥"
  },
  {
    "text": "सच्चिदानन्दभावानामनुभूतिः पृथक पृथक ।\nस्यादतस्तत्र सम्पूर्णं दृश्यजातं प्रतीयते ॥ १३॥"
  },
  {
    "text": "यत्र त्रिपुटिसम्बन्धलेशमात्रं न विद्यते ।\nसच्चिदानन्दभावानामनुभूतिः पृथङ्न च ॥ १४॥"
  },
  {
    "text": "यत्राप्येतत्त्रयं तिष्ठेद्भावेऽद्वैते निरन्तरम् ।\nउदेति निश्चितं तत्र स्वरूपज्ञानमुत्तमम् ॥ १५॥"
  },
  {
    "text": "यतोऽस्तित्वं तटस्थस्याहं महत्तत्वयोगतः ।\nतटस्थज्ञानमस्त्यस्माद्बहुभावैः समन्वितम् ॥ १६॥"
  },
  {
    "text": "पूर्णं ज्ञानं स्वरूपन्तु शाश्वतञ्चाविकारि च ।\nतत्त्वातीते पदेऽस्त्यस्य परमे नित्यसंस्थितिः ॥ १७॥"
  },
  {
    "text": "परिणामितटस्थाख्याज्ज्ञानान्नूनं शनैः शनैः ।\nस्वरूपमुदयज्ज्ञानं यदास्ते विप्रपुङ्गवाः ! ॥ १८॥"
  },
  {
    "text": "सर्वेषु प्राणिवृन्देष्वविभक्तं निखिलेषु च ।\nदेशेषु सर्वकालेषु पात्रेषु विविधेषु च ॥ १९॥"
  },
  {
    "text": "विकाररहितं सर्वभूतेष्वेकत्वदर्शकम् ।\nउन्नतं सात्त्विकं ज्ञानं तत्त्वज्ञेषु महात्मसु ॥ २०॥"
  },
  {
    "text": "तदा प्रकाशते नूनं स्वत एव न संशयः ।\nतत्प्रभावात्स्वरूपस्य ज्ञानस्यानुभवं किल ॥ २१॥"
  },
  {
    "text": "कुर्वन्त्येव निरायासं मुक्तात्मानो महर्षयः ।\nनैवात्र विस्मयः कार्य्यः सत्यमेतद्ब्रवीमि वः ॥ २२॥"
  },
  {
    "text": "यथा शब्दं विनाऽऽकाशो विना स्पर्शं समीरणः ।\nरूपेणैवं विना वह्निर्जलं खलु रसंविना ॥ २३॥"
  },
  {
    "text": "यथा गन्धं विना पृथ्वी नैव तिष्ठेत् कदाचन ।\nतथा तटस्थज्ञानस्य नोदयोऽहङ्कृतिं विना ॥ २४॥"
  },
  {
    "text": "नैव सम्भाव्यते किन्तु स्वरूपे द्वैतमण्वपि ।\nअतो ज्ञानं स्वरूपाख्यं स्वस्वरूपं ममैव तत् ॥ २५॥"
  },
  {
    "text": "अविद्याजनितं विप्रा विभक्तज्ञानमत्स्य हो ।\nविद्यासम्भूतमेवास्त्यविभक्तज्ञानमुत्तमम् ॥ २६॥"
  },
  {
    "text": "अस्म्यहं ज्ञानरूपत्वाच्चेज्ज्ञानद्वयमध्यहो ।\nअविभक्तं तथाप्येतज्ज्ञानं दत्ते परम्मदम् ॥ २७॥"
  },
  {
    "text": "मत्तो जीवान् दवयते विभक्तज्ञानमत्यहो ।\nविभक्तज्ञानतो नीत्वाऽविभक्तज्ञानमन्दिरम् ॥ २८॥"
  },
  {
    "text": "मुमुक्षून् स्वस्वरुपं मे नूनं नेतुं निरापदम् ।\nश्रुतिभिर्वर्णिताः पूर्वं सप्तैव ज्ञानभूमयः ॥ २९॥"
  },
  {
    "text": "विश्ववन्धनकर्त्रीषु सप्तस्वज्ञानभूमिषु ।\nअज्ञानान्धाः सदा जीवा आसज्जन्ते विमोहिताः ॥ ३०॥"
  },
  {
    "text": "श्रौतानां कर्मकाण्डानां साहाय्यात्साधकाः खलु ।\nपूर्वं शरीरसङ्गुद्धि मनःशुद्धिं ततः परम् ॥ ३१॥"
  },
  {
    "text": "कृत्वा पश्चान्ममोपास्त्या चित्तवृत्तीः प्रशम्य च ।\nअधिकारं लभन्तेऽन्ते तत्त्वज्ञानस्य दुर्लभम् ॥ ३२॥"
  },
  {
    "text": "ततश्च क्रमशो विप्राः ! सोपानारोहणं यथा ।\nज्ञानभूमीश्च सप्तैवमतिक्रम्य शनैः शनैः ॥ ३३॥"
  },
  {
    "text": "ज्ञानपूर्णान्तरात्मानो मामन्ते प्राप्नुवन्ति ते ।\nज्ञानक्रमविकाशैर्हि पूर्णाः स्वाभाविकैरतः ॥ ३४॥"
  },
  {
    "text": "सप्तैता ज्ञानभूम्यो मे परासिद्धेः कृपावशात् ।\nस्वरुपज्ञानसँल्लब्धेर्वहन्ते हेतुतामलम् ॥ ३५॥"
  },
  {
    "text": "सप्तानां ज्ञानभूमीनां प्रथमा ज्ञानदा भवेत् ।\nसन्यासदा द्वितीया स्यात्तृतीया योगदा भवेत् ॥ ३६॥"
  },
  {
    "text": "लीलोन्मुक्तिश्चचतुर्थी स्यात्पञ्चमी सत्पदा स्मृता ।\nषष्ठानन्दपदा ज्ञेया सप्तमी च परात्परा ॥ ३७॥"
  },
  {
    "text": "यावज्जीवैरतिक्रान्ता न सप्ताऽज्ञानभूमयः ।\nतावन्न प्रथमा भूमिर्ज्ञानस्य ज्ञानदाऽऽप्यते ॥ ३८॥"
  },
  {
    "text": "उद्भिज्जानां चिदाकाशे प्रथमाऽज्ञानभूमिका ।\nस्वेदजानां चिदाकाशे सा द्वितीया प्रकीर्तिता ॥ ३९॥"
  },
  {
    "text": "तृतीयाऽण्डजजातेश्चाज्ञानभूमिश्चिदाश्रिता ।\nजरायुजपशूनाञ्च चिदाकाशे चतुर्थ्यसौ ॥ ४०॥"
  },
  {
    "text": "पञ्चकोषप्रपूर्णत्वाधिकारिष्वेव वै नृषु ।\nसन्ति शेषा अधिकृतास्तिस्रस्त्वज्ञानभूमयः ॥ ४१॥"
  },
  {
    "text": "तिस्रस्ता एव कथ्यन्त उत्तमाधमध्यमाः ।\nविशदं ताः प्रचक्षेऽहं श्रूयन्तां विप्रपुङ्गवाः ! ॥ ४२॥"
  },
  {
    "text": "एता अज्ञानभूमीर्हि तिसृरेव समूलतः ।\nमूर्त्तिमन्तः स्वयं वेदा निराकर्तुं समुद्यताः ॥ ४३॥"
  },
  {
    "text": "अधमाऽज्ञानभूमौ हि यावन्मर्त्यः प्रसज्जते ।\nकृतेऽषराधे दण्डः स्यातिर्य्यङ्ग्योनौ तदुद्भवः ॥ ४४॥"
  },
  {
    "text": "मध्यमाज्ञानभूमेश्च मानवैरधिकारिभिः ।\nपितृलोकास्तथा विप्राः ! नारकाच पुनः पुनः ॥ ४५॥"
  },
  {
    "text": "प्राप्यन्ते मृत्युलोकश्च सुखदुःखादिपुरितः ।\nददात्यूर्ध्वञ्च स्वर्लोकमुत्तमाऽज्ञानभूमिका ॥ ४६॥"
  },
  {
    "text": "अधमाज्ञानभूमिञ्च प्राप्ता मर्त्या भवन्त्यहो ।\nदेहात्मवादिनोऽनार्य्या नास्तिकाः शौचवर्ज्जिताः ॥ ४७॥"
  },
  {
    "text": "मध्यमाऽज्ञानभूमेस्तु मानवा अधिकारिणः ।\nआस्तिकत्वेन भो विप्राः सद्विचारपरायणाः ॥ ४८॥"
  },
  {
    "text": "देहात्मनोर्हि पार्थक्यं विश्वसन्तोऽपि सर्वथा ।\nइन्द्रियाणां सुखे मग्ना नितरामैहलौकिके ॥ ४९॥"
  },
  {
    "text": "विस्मरन्ति महामृढाः सुखं ते पारलौकिकम् ।\nउत्तमाज्ञानभूमे पुण्यवन्तोऽधिकारिणः ॥ ५०॥"
  },
  {
    "text": "आत्माऽतिरिक्तं मे शक्तमत्वाऽस्तित्वं द्विजर्षभाः ।\nस्वर्गीयस्य सुखस्यैव जायन्ते तेऽधिकारिणः ॥ ५१॥"
  },
  {
    "text": "अधमाऽज्ञानभूमिर्वै तमोमुख्या विजृम्भते ।\nतमोरजःप्रधाना च मध्यमाऽसौप्रकीर्तिता ॥ ५२॥"
  },
  {
    "text": "उत्तमाऽज्ञानभूमिश्च रजःसत्त्वप्रधानिका ।\nशुद्धसत्त्वविकाशस्य स्थले नूनं यथाक्रमम् ॥ ५३॥"
  },
  {
    "text": "पुण्यभाजां मनुष्याणां चित्ताकाशे ततो द्विजाः ! ।\nसप्तानां ज्ञानभूमीनामधिकाराः क्रमेण हि ॥ ५४॥"
  },
  {
    "text": "समुद्यन्ति ध्रुवं देवदुर्लभानां स्वभावतः ।\nज्ञानभूम्यश्च सप्तैता साधकान्तर्हृदि क्रमात् ॥ ५५॥"
  },
  {
    "text": "शुद्धं सत्त्वगुणं सम्यग्वर्द्धयन्त्यो निरन्तरम् ।\nनिःश्रेयसपदं नित्यं गुणातीतं नयन्त्यलम् ॥ ५६॥"
  },
  {
    "text": "यत्किञ्चिदासीज्ज्ञातव्यं ज्ञातं सर्वं मयेति धीः ।\nआद्याया भूमिकायाश्चानुभवः परिकीर्त्तितः ॥ ५७॥"
  },
  {
    "text": "त्याज्यं त्यक्तं मयेत्येवं द्वितीयोऽनुभवो मतः ।\nप्राप्या शक्तिर्मया लव्धानुभवो हि तृतीयकः ॥ ५८॥"
  },
  {
    "text": "मायाविलसितं चैतद्दृश्यते सर्वमेव हि ।\nन तत्र मेस्भिलाषोऽस्ति चतुर्थोऽनुभवो मतः ॥ ५९॥"
  },
  {
    "text": "जगद्ब्रह्मेत्यनुभवः पञ्चमः परिकीर्त्तितः ।\nब्रह्मैवेदं जगत् षष्ठोऽनुभवः किल कथ्यते ॥ ६०॥"
  },
  {
    "text": "अद्वितीयं निर्विकारं सच्चिदानन्दरूपकम् ।\nब्रह्माऽहमस्मीति मतिः सप्तमोऽनुभवो मतः ॥ ६१॥"
  },
  {
    "text": "इमां भूमिं प्रपधैव ब्रह्मसारूप्यमाप्यते ।\nनात्र कश्चन सन्देहो विद्मते मुनिसत्तमाः ! ॥ ६२॥"
  },
  {
    "text": "श्रवणं मननञ्चैव निदिध्यासनमेव च ।\nपुरुषार्थास्त्रिधा प्रोक्ता एत एव महर्षयः ॥ ६३॥"
  },
  {
    "text": "मुमुक्षूणां त्रिभिः सम्यङ्ममसामीप्यलब्धये ।\nपुरुषार्थैरुपेतानामेतैः साधनशैलयः ॥ ६४॥"
  },
  {
    "text": "सप्तानां ज्ञानभूमीनां सप्त सोपानसन्निभाः ।\nप्रासादपृष्ठमारोढुं यथा सोपानपङक्तयः ॥ ६५॥"
  },
  {
    "text": "तथा तठस्थज्ञानस्य सप्तैता ज्ञानभूमयः ।\nसप्तसोपानतुल्याः स्युः स्वरूपज्ञानलब्धये ॥ ६६॥"
  },
  {
    "text": "आद्यायां ज्ञानदानाम्न्यां ज्ञानभूम्मां मुमुक्षवः ।\nअन्तर्दृष्टिं लभेरंस्ते तत्त्वजिज्ञासवो द्विजाः ॥ ६७॥"
  },
  {
    "text": "तदा जिज्ञासवो नूनं परमाणुस्वरूपतः ।\nषोडशधा विभक्तानि दृष्ट्वा तान्येव मे पुनः ।\nवादसाहाय्यतो वापि पर्य्यालोचनलोचनैः ॥ ६९॥"
  },
  {
    "text": "सृष्टिं निरीक्ष्य तस्याश्च कर्तारं केवलं हि माम् ।\nशक्नुवन्ति बुधा विप्राः ! अनुमातुं कुलालवत् ॥ ७०॥"
  },
  {
    "text": "अस्याञ्च ज्ञानभूमौ हि क्षेत्रे तत्त्वज्ञमानसे ।\nआत्मज्ञानीयबीजस्य प्ररोहो जायते ध्रुवम् ॥ ७१॥"
  },
  {
    "text": "एनां वदन्त्यतो भूमिं ज्ञानदां ज्ञानिनो जनाः ।\nददात्येषा यतो भूमिर्ज्ञानं नित्यं मुमुक्षवे ॥ ७२॥"
  },
  {
    "text": "आरूढानां ज्ञानभूमावेतस्यां नियमेन च ।\nममोपास्तौ प्रवृत्तानां येन केन प्रकारतः ॥ ७३॥"
  },
  {
    "text": "मुमुक्षूणां ध्रुवं चित्ते ज्ञानवायुप्रकम्पितम् ।\nमूलज्ञानवृक्षस्य सर्वथा शिथिलायते ॥ ७४॥"
  },
  {
    "text": "सन्न्यासदाभिधायां हि ज्ञानभूम्याम्प्रतिष्ठिताः ।\nमुमुक्षवः शरीरं मे स्थूलमल्पसमीपतः ॥ ७५॥"
  },
  {
    "text": "सम्पश्यन्तो ममाङ्गेषु स्थूलेप्वेव महर्षयः ।\nकुर्वन्तः सूक्ष्मशक्तीनामनभूतिं निरन्तरम् ॥ ७६॥"
  },
  {
    "text": "धर्माधर्मौ च निर्णीय ह्यधर्म्यं त्यक्तुमीशते ।\nज्ञानभूमिर्द्वितीयाऽत एषा सन्न्यासदोच्यते ॥ ७७॥"
  },
  {
    "text": "योगदायां तृतीयायां ज्ञानभूम्यां मुमुक्षवः ।\nचित्तवृत्तिनिरोधस्य कुर्वन्तोऽभ्यासमुत्तमम् ॥ ७८॥"
  },
  {
    "text": "मच्छक्तिं संयमेनैतां माम्पुनर्ब्राह्मणोत्तमाः ! ।\nअभ्यासेनैकतत्त्वस्य पृथक्त्वेन निरीक्षितुम् ॥ ७९॥"
  },
  {
    "text": "यस्मिन् काले प्रवर्त्तन्ते सूक्ष्मदृष्टिस्वरूपकम् ।\nसाधकेषु तदोदेति प्रत्यक्षं नन्वलौकिकम् ॥ ८०॥"
  },
  {
    "text": "ज्ञानभूमिमिमां विज्ञा योगदाञ्च वदन्त्यतः ।\nचित्तवृत्तिनिरोधं यद्योगमेषा ददात्यलम् ॥ ८१॥"
  },
  {
    "text": "लीलोन्मुक्तिं चतुर्थी वै ज्ञानभूमिं प्रपद्य च ।\nअद्यट्यघटनायां हि पटीयस्या मुमुक्षवः ॥ ८२॥"
  },
  {
    "text": "त्रैगुण्यलीलामय्या मे तत्त्वम्वै प्रकृतेर्विदुः ।\nतदा लीलामयी स्वस्यां लीलायां प्रकृतिः पुनः ॥ ८३॥"
  },
  {
    "text": "नासज्जयितुमीष्टे तान् साघकान् विज्ञसत्तमाः ! ।\nलीलोन्मुक्तिं बुधां प्रोचुर्ज्ञानभूमिमिमामतः ॥ ८४॥"
  },
  {
    "text": "पञ्चमीं ज्ञानभुमिं ते यदा सम्प्राप्य सत्पदाम् ।\nअभेद ज्ञानमाप्तुं वै चित्ते स्वस्मिन् मुमुक्षवः ॥ ८५॥"
  },
  {
    "text": "आरभन्ते तदा तेषामनुभूतेर्हि शक्तयः ।\nविशेषेण विवर्द्धन्त नात्र कार्या विचारणा ॥ ८६॥"
  },
  {
    "text": "अस्त्येकत्वादभेदो यो मन्मत्प्रकृतिगोचरः ।\nयो वाऽभेदोऽस्ति मे विप्राः ! कार्यकारणरूपयोः ॥ ८७॥"
  },
  {
    "text": "तं वैज्ञानिकनेत्रेण विस्पष्टं ज्ञातुमीशते ।\nज्ञात्वा सम्यग्रहस्यञ्च विश्वोत्पादककर्मणः ॥ ८८॥"
  },
  {
    "text": "जगदेवास्म्यहमिति मां निरीक्ष्य विचारतः ।\nकार्यब्रह्मण एतस्य विबुध्यन्ते स्म सत्यताम् ॥ ८९॥"
  },
  {
    "text": "एनां वदन्ति विद्वांसो भूमिं वै सत्पदामतः ।\nसद्भावस्य यतोऽमुष्या ज्ञानं लोकैरवाप्यते ॥ ९०॥"
  },
  {
    "text": "नन्वानन्दपदां षष्ठीं ज्ञानभूमिं प्रपद्य वै ।\nएकधारे तु मय्येव मम भक्ता मुमुक्षवः ॥ ९१॥"
  },
  {
    "text": "कर्मराज्यं जडं विप्राः ! दैवराज्यञ्च चेतनम् ।\nशक्नुवन्ति यदा द्रष्टुं तदा मे रससागरे ॥ ९२॥"
  },
  {
    "text": "उन्मज्जन्तो निमज्जन्तो जगदित्यहमेव माम् ।\nसमीक्षमाणा अद्वैतमानन्दमुपभुञ्जते ॥ ९३॥"
  },
  {
    "text": "बुधाः सम्प्रोचुरानन्दपदां भूमिमिमामतः ।\nआनन्दः साधकैर्यस्मादस्यां भूमाववाप्यते ॥ ९४॥"
  },
  {
    "text": "अन्तिमां ज्ञानभूमिं मे सप्तमीञ्च परात्पराम् ।\nसम्प्राप्य ज्ञानिनो भक्ताः कार्यकारणयोर्द्विजाः ! ॥ ९५॥"
  },
  {
    "text": "भेददृष्टिलयं कृत्वा स्वरूपे यान्ति मे लयम् ।\nभेदज्ञानलयेनैव तेषां सर्वेषु शुद्धान्तरात्मनि ॥ ९६॥"
  },
  {
    "text": "सर्वेषु प्राणिवृन्देषु किलैकत्वप्रदर्शकम् ।\nअद्वैतभावजनकाऽविभक्तज्ञानमुत्तमम् ॥ ९७॥"
  },
  {
    "text": "उदेति नात्र सन्देहोऽज्ञानध्वान्तापनोदकम् ।\nतदा मे ज्ञानिभक्तेषु मयि भेदश्च नश्यति ॥ ९८॥"
  },
  {
    "text": "लीयन्ते मत्स्रूपे ते स्वरूपज्ञानसंश्रयात् ।\nअतो वदन्ति विद्वांस इमां भूमि परात्पराम् ॥ ९९॥"
  },
  {
    "text": "एतासां ज्ञानभूमीनां केचित्तत्त्वबुभुत्सवः ।\nस्थूलदृष्ट्या विरोधं यच्छङ्कन्ते तन्न साम्प्रतम् ॥ १००॥"
  },
  {
    "text": "हे विज्ञानविदो विप्राः ! नन्वज्ञानस्य सप्तभिः ।\nप्रपूर्णं सप्तभिः सम्यक् तथा ज्ञानस्य भूमिभिः ॥ १०१॥"
  },
  {
    "text": "नूनमास्ते महाकाश-गोलकं परमाद्भुतम् ।\nतस्य निम्नस्तराः सप्त सप्तच्छायाप्रपूरिताः ॥ १०२॥"
  },
  {
    "text": "उच्चैः सप्तस्तराः सप्तज्योतिर्भिश्चैव पूरिताः ।\nअधः छायास्तराः सन्ति चत्वारो हि समष्टितः ॥ १०३॥"
  },
  {
    "text": "चतुर्धा भूतसङ्घानां चिदाकाशेन पूरिताः ।\nस्तरा अज्ञानभूमीनां तत उर्ध्वं गतास्त्रयः ॥ १०४॥"
  },
  {
    "text": "ज्ञानभूमिस्तराः सप्त तथा दशविधानमून् ।\nधृत्वाऽधिकारान् सम्पूर्णान् पिण्डान् दैवांश्च मानवान् ॥ १०५॥"
  },
  {
    "text": "व्याप्नुवन्तिः नः सन्देहस्तस्माद्विज्ञानवित्तमाः ! ।\nएतद्दशविधेष्वेवाधिकारेष्वखिला हिताः ॥ १०६॥"
  },
  {
    "text": "निम्नान्निम्नतरा एवमुच्चैरुच्चतमास्तथा ।\nदार्शनिकाधिकारा हि सन्ति सम्मिलिता ध्रुवम् ॥ १०७॥"
  },
  {
    "text": "अघट्यघटनायां सा प्रकृतिर्मे पटीयसीः ॥"
  },
  {
    "text": "मत्तो व्यक्ता महाकाश-गोलकेऽत्र प्रकाशते ॥ १०८॥"
  },
  {
    "text": "ऊर्ध्वगाः सप्तभूमीर्वै सा विद्यारूपतोऽश्नुते ।\nअविद्यारूपतो विप्राः ! सप्तभूमीश्च निम्नगाः ॥ १०९॥"
  },
  {
    "text": "सप्तच्छायाभिरेताभिर्ज्योतिर्भिः सप्तभिस्तथा ।\nपरिपूर्णं महाकाश-गोलकं मे जङात्मिका ॥ ११०॥"
  },
  {
    "text": "विभक्ति प्रकतिर्नित्यं नूनमाधाररूपतः ।\nअहं तस्योपरिष्ठाच्च सन्तिष्ठे शुद्धचिन्मयः ॥ १११॥"
  },
  {
    "text": "ज्ञानिनः स्याद्धि यस्यादोऽध्यात्यगोलकदर्शनम् ।\nमद्दर्शनं ध्रुवं कर्तुं शक्नुयात्सर्वथैव सः ॥ ११२॥"
  },
  {
    "text": "वैदिकैर्दर्शनैरुक्तं ज्ञानमेवास्ति लोचनम् ।\nएतदर्थं न सन्देहः सत्यं सत्यं ब्रवीमि वः ॥ ११३॥"
  },
  {
    "text": "सप्तानां ज्ञानभूमीनामतो दर्शनसप्तके ।\nविरोधं येऽनुकल्पन्ते ते भक्ता ज्ञानिनो न मे ॥ ११४॥"
  },
  {
    "text": "ज्ञानिभक्ता भवन्तो मे भवन्तो मे द्विजोत्तमाः ! ।\nअद्वैतमविभक्तञ्च विकाररहितं तथा ॥ ११५॥"
  },
  {
    "text": "ज्ञानं प्राप्य परासिद्धेः कृपादृष्ट्यानुतोषिताः ।\nमत्सायुज्यं समासाद्य लभेरन् कृतकृत्यताम् ॥ ११६॥"
  },
  {
    "text": "इति श्रीधीशगीतातूपनिषत्सु ब्रह्मविद्यायां योगशास्त्रे\nधीशर्षिसंवादे ज्ञानभूमिनिरूपणं नाम तृतीयोऽध्यायः ।\n४. धर्मविज्ञाननिरूपणम्"
  },
  {
    "text": "अथ चतुर्थोऽध्यायः ।\nऋषय ऊचुः ॥ १॥"
  },
  {
    "text": "रहस्यं ज्ञानभूमीनां हे सर्वज्ञ ! महाद्भुतम् ।\nतथाऽविभक्तज्ञानस्य शैलीं श्रुत्वा प्रकाशिकाम् ॥ २॥"
  },
  {
    "text": "अस्माकं संशयाः सर्वे दूरोभूता न संशयः ।\nअस्मानुपदिशैतच्च कृपां कृत्वाऽधुना प्रभो ! ॥ ३॥"
  },
  {
    "text": "को नन्वज्ञानभूमीनां प्रभावाद्रक्षयन् मुदा ।\nमुमुक्षून् साधकाञ्जीवान्नयते ज्ञानभूमिकाः ॥ ४॥"
  },
  {
    "text": "अतीत्याज्ञानभूमीश्च कैरुपायैर्मुमुक्षवः ।\nलभन्ते ज्ञानभूमीर्हि साधकाः सत्त्वरं ध्रुवम् ॥ ५॥"
  },
  {
    "text": "क्रमादग्रेसरन्तश्च सप्तसु ज्ञानभूमिषु ।\nभवन्तं प्राप्नुवन्त्यन्ते सच्चिदानन्दरूपिणम् ॥ ६॥"
  },
  {
    "text": "गणपतिरुवाच ॥ ७॥"
  },
  {
    "text": "ब्राह्मणाः ! नयते नूनं सर्वलोकहितप्रदः ।\nब्रह्माण्डपिण्डरूपायाः सृष्टेश्च धारको महान् ॥ ८॥"
  },
  {
    "text": "मानवान् धर्म एवायं कैवल्याभ्युदयप्रदः ।\nसंरक्ष्याज्ञानभूमिभ्यो ज्ञानभूमीर्निरन्तरम् ॥ ९॥"
  },
  {
    "text": "ददच्चाभ्युदयं सम्यक् सम्प्रापय्यान्तिमां क्रमात् ।\nज्ञानभूमिं ततो दत्ते निःश्रेयसमहो परम् ॥ १०॥"
  },
  {
    "text": "अहमेवास्मि धर्मस्य स्थितिस्थानं द्विजर्षभाः ! ।\nधर्माकृतिर्ममैवास्ते शक्तिरेव सनातनी ॥ ११॥"
  },
  {
    "text": "विरादसृष्टेः प्रवाहस्य धारणं कृतवत्यहो ।\nममैव सात्त्विकी शक्तिर्नूनं धर्मो महर्षयः ! ॥ १२॥"
  },
  {
    "text": "नात्र कश्चन सन्देहो विद्यते द्विजसत्तमाः ! ।\nविद्यते विप्रशार्दूलाः ! शक्तिर्मे त्रिगुणात्मिका ॥ १३॥"
  },
  {
    "text": "आकर्षणविशिष्टा या सा शक्तीराजसी मता ।\nविकर्षणेन सम्पृक्ता शक्तिर्मे तामसी तथा ॥ १४॥"
  },
  {
    "text": "सामञ्जस्यं प्रकुर्वाणा तयोः शक्त्योर्द्वयोरिह ।\nसात्त्विकी सैव धर्मोऽस्ति शक्तिर्मे नात्र संशयः ॥ १५॥"
  },
  {
    "text": "परिव्याप्नोति धर्मस्यशक्तिरेषैव धारिका ।\nपरमाणुभ्य आ नूनं पूर्णां ब्रह्माण्डविस्तृतिम् ॥ १६॥"
  },
  {
    "text": "शक्तेः सन्धारिकाया मे धर्मस्यैव प्रभावतः ।\nसूर्येन्द्वादिग्रहाः सर्वे तथा नक्षत्रमण्डलम् ॥ १७॥"
  },
  {
    "text": "उपग्रहादयोऽप्येवं विराड्देहे ममानिशम् ।\nस्वस्वकक्षामुपाश्रित्य भ्रमन्ते हि समन्ततः ॥ १८॥"
  },
  {
    "text": "सृष्टेरक्षाञ्च कुर्वन्ति साहाय्यं ददतो मिथः ।\nदेवासुरेण युद्धेन दैव्याः सृष्टेः पवित्रताम् ॥ १९॥"
  },
  {
    "text": "सम्पादयन्ती धर्म्यस्य धारिका शक्तिरुत्तमा ।\nप्रतिष्ठापयते देवान् स्वस्वलोकेऽसुरांस्तथा ॥ २०॥"
  },
  {
    "text": "निश्चितं मातृभावेन विज्ञाः ! धर्ममयेण मे ।\nप्रकृतेः पालिता जीवाः पोषिताश्च निरन्तरम् ॥ २१॥"
  },
  {
    "text": "उद्भिज्जात्स्वेदजं गत्वा स्वेदजादण्डजं तथा ।\nततो गच्छन्त्यहो विप्राः ! अण्डजाच्च जरायुजम् ॥ २२॥"
  },
  {
    "text": "जरायुजायोनितो हि मर्त्ययोनिं गताः पुनः ।\nभवन्ति मोक्षमार्गस्य नूनमेतेऽधिकारिणः ॥ २३॥"
  },
  {
    "text": "ज्ञानं हि, धर्माधर्मस्य मानवेभ्यो हि केवलम् ।\nकृतास्ते मोक्षमार्गस्य पथिका ददता मया ॥ २४॥"
  },
  {
    "text": "धारिका शक्तिरेवास धर्मस्य विप्रपुङ्गवाः ! ॥"
  },
  {
    "text": "क्रमादुन्नमयन्ती व मानवानुत्तरोत्तरम् ॥ २५॥"
  },
  {
    "text": "कृत्वाऽधिकारिणो ज्ञानभूमेरन्ते च तानहो ।\nकैवल्यपदवीं तेभ्यः प्रदत्ते च शनैः शनैः ॥ २६॥"
  },
  {
    "text": "सर्वेषां रक्षको धर्मः सर्वजीवहितप्रदः ।\nनिखिलव्यापकश्चास्ति सर्वेभ्योऽभ्युदयप्रदः ॥ २७॥"
  },
  {
    "text": "सर्वेषां मानसे नूनं मत्स्वरूपप्रकाशकः ।\nसाधकानां हि जीवानां शिवत्वस्य विधायकः ॥ २८॥"
  },
  {
    "text": "घर्मोऽयं ब्राह्मणाः ! प्रोक्तः सार्वभौमस्वरूपभाक् ।\nसाधारणविशेषाभ्यां द्विधा भिन्नो न संशयः ॥ २९॥"
  },
  {
    "text": "साधारणस्तयोर्धर्मः सर्वजीवहिते रतः ।\nअधिकारविशेषस्य जीवानां केन्द्रभागिनाम् ॥ ३०॥"
  },
  {
    "text": "विशेषस्तु विशेषेण हितं सम्पादयत्यलम् ।\nसाधारणस्य धर्मस्य वर्णयेऽङ्गानि साम्प्रतम् ॥ ३१॥"
  },
  {
    "text": "आकर्ण्यन्तां भवद्भिश्च सावधानेन चेतसा ।\nचतुर्विंशतितत्त्वानां नूनं सन्त्यनुरूपतः ॥ ३२॥"
  },
  {
    "text": "अङ्गानि पूर्णधर्म्यस्य चतुर्विंशतिरेव भोः ! ।\nदानं हि त्रिविधं प्रोक्तं विद्यार्थाभयभेदतः ॥ ३३॥"
  },
  {
    "text": "कायिकं वाचिकञ्चैव तथा मानसमेव च ।\nतपोऽपि त्रिविधः प्रोक्तं तपोविद्भिर्महात्मभिः ॥ ३४॥"
  },
  {
    "text": "षड्विधः कर्मयज्ञोऽस्ति नित्यो नैमित्तिकस्तथा ।\nकाम्योऽध्यात्मोऽधिदैवश्च षष्ठश्चैवाधिभौतिकः ॥ ३५॥"
  },
  {
    "text": "उपास्तियज्ञभेदाश्च विद्यन्ते नवधा ननु ।\nते सर्वे भक्तिमूलाः स्युर्योगमूलास्तथैव च ॥ ३६॥"
  },
  {
    "text": "उपास्तेरस्ति यौगो हि स्थूलो देहो न संशयः ।\nतस्याश्चैव द्विजाः ! ज्ञेया भक्तिः प्राणस्वरूपिणी ॥ ३७॥"
  },
  {
    "text": "मन्त्रो हठो लयो राज इति भेदाच्चतुर्विधात् ।\nचतुर्धोपासाना वेद्या नूनं योगविचारतः ॥ ३८॥"
  },
  {
    "text": "तथा भक्तिप्रभेदेन पञ्चधोपासनास्त्यहो ।\nरागद्वेषादिसञ्जुष्टा भक्ता मेऽशुचयो द्विजाः ! ॥ ३९॥"
  },
  {
    "text": "मां सदोपासते मूढा आसुरीष्वेव शक्तिषु ।\nसकामाः फलमिच्छन्तः शुभं भवतगणा मम ॥ ४०॥"
  },
  {
    "text": "मामेवोपासते शश्वन्नूनं दैवीषु शक्तिषु ।\nविषयानन्द एवाहो ब्रह्मानन्दानुभावकाः ॥ ४१॥"
  },
  {
    "text": "स्वभावादेव जायन्ते भक्तवृन्दा ममोन्नताः ।\nमल्लीलाविग्रहोपास्तौ रतात्मानो न संशयः ॥ ४२॥"
  },
  {
    "text": "भक्ता मे ज्ञानिनो रूपे सगुणे निगुरो तथा ।\nमामुपास्य निमज्जन्ति परमानन्दसागरे ॥ ४३॥"
  },
  {
    "text": "श्रवणं मननञ्चैव निदिध्यासनमेव च ।\nज्ञानयज्ञस्य भेदाः स्युस्त्रिविधा हि महर्षयः ! ॥ ४४॥"
  },
  {
    "text": "चतुर्विंशतिरेतानि धर्मस्य प्राकृतान्यहो ।\nअङ्गानि सर्वजीवानां साधकानि हितस्य नु ॥ ४५॥"
  },
  {
    "text": "विभिन्न रुचयो लोका नानाशक्तिमया यतः ।\nअतः साधारणो धर्मः सर्वप्राणिहितावहः ॥ ४६॥"
  },
  {
    "text": "अङ्गः पूर्णस्य धर्मस्य चतुर्विशतिः ।\nस्वरूपं चेद्विजानीयुः सर्वलोकहितालयम् ॥ ४७॥"
  },
  {
    "text": "धर्मजिज्ञासवो नूनमुदारहृदयास्तदा ।\nश्रीगुरोः पदवीं पूज्यां प्राप्नुयुः सर्वप्राणिनाम् ॥ ४८॥"
  },
  {
    "text": "यावन्तो धर्ममार्गो वै जनिष्यन्ते युगे युगे ।\nसाधारणस्य धर्मस्य कियन्त्यङ्गान्यमीषु ते ॥ ४९॥"
  },
  {
    "text": "गृहीत्वैव प्रयास्यन्ति कृतार्थत्वमसंशयम् ।\nप्रादुर्भूताश्च ये लोके धर्ममार्गा द्विजोत्तमाः ! ॥ ५०॥"
  },
  {
    "text": "अधुनावधि तेऽप्येवं कृतार्थस्वं गता ध्रुवम् ।\nनात्र कश्चन सन्देहो विद्यते विप्रपुङ्गवाः ! ॥ ५१॥"
  },
  {
    "text": "प्रपूर्णत्वं हि धर्मस्य शाश्वतस्येदमेव नु ।\nएतदेव महत्त्वश्च पितृभावोऽप्ययं ध्रुवम् ॥ ५२॥"
  },
  {
    "text": "अन्यधर्मान्न यो द्वेष्टि वाधते वा कदाचन ।\nयथायोग्यन्तु सर्वेभ्यो द्विविधाऽभ्युदयप्रदः ॥ ५३॥"
  },
  {
    "text": "निःश्रेयसस्य चाऽध्वानं यस्तु दर्शयतेऽखिलान् ।\nधर्मः सनातनो नूनमियं ह्यूपनिषन्मता ॥ ५४॥"
  },
  {
    "text": "विप्राः ! विशेषधर्मस्य स्वरूपं महदद्भुतम् ।\nयथा वर्णाश्रमो धर्म आर्यजातेः शुभावहः ॥ ५५॥"
  },
  {
    "text": "अनार्यजातिजातानां न तथास्त्युपयोगभाक् ।\nअतोऽयं वर्त्तते धर्मो विशेषो नात्र संशयः ॥ ५६॥"
  },
  {
    "text": "प्रवृत्तिरोधको नूनं वर्णधर्मो महर्षयः ! ।\nनिवृत्तेः पोषकश्चास्ति धर्म आश्रमगोचरः ॥ ५७॥"
  },
  {
    "text": "धर्मावेतावुभावेन सञ्जीव्य शाश्वतीः समाः ।\nआर्यजातिं सुरक्षेतां साङ्कर्यात् पतनात्तथा ॥ ५८॥"
  },
  {
    "text": "नारीधर्मस्तपोमूलो नृधर्मो यज्ञमूलकः ।\nएतौ द्वावपि वर्त्तते धर्मो विप्राः ! विशेषकौ ॥ ५९॥"
  },
  {
    "text": "प्रवृत्तिधर्म एकोऽस्ति निवृत्तिधर्म इत्यपि ।\nराजधर्मः प्रजाजम्मः शाक्तः शैवश्च वैष्णवः ॥ ६०॥"
  },
  {
    "text": "सौर्यो धर्मोऽपि भो विप्राः ! आपद्धर्मादयस्तथा ।\nएते विशेषधर्मस्य विद्यन्तेऽन्तर्गताः खलु ॥ ६१॥"
  },
  {
    "text": "सर्वप्रधान आद्यश्च वरीयान् व्यापकस्तथा ।\nसदाचारो विशेषेषु धर्मेषु विद्यते द्विजाः ! ॥ ६२॥"
  },
  {
    "text": "यतो धर्मानुकूलो यो व्यापारो वपुषोऽखिलः ।\nसद्भिः प्रोक्तः सदाचारो नन्वसौ पुण्यवर्द्धनः ॥ ६३॥"
  },
  {
    "text": "आस्ते विशेषधर्मस्य ह्यधिकारोऽन्तिमो द्विजाः ! ।\nसन्न्यासाश्रम एवासौ नात्र कार्या विचारणा ॥ ६४॥"
  },
  {
    "text": "सन्न्यासो न भवेद्विज्ञाः ! कर्मत्यागेन केवलम् ।\nकिन्तु सन्न्याससंसिद्धिर्वासनात्यागतो भवेत् ॥ ६५॥"
  },
  {
    "text": "अतो विशेषधर्मस्याधिकारस्यातिविस्तृतेः ।\nवैचित्र्याच्च परात्स्थूलस्वाङ्गसञ्चालनात्मिकाम् ॥ ६६॥"
  },
  {
    "text": "सदाचारमयीं स्थूलस्थूलामारभ्य सत्क्रियाम् ।\nसूक्ष्मसूक्ष्मतमब्रह्मसद्भावप्राप्तिकारणम् ॥ ६७॥"
  },
  {
    "text": "परिव्याप्य च सन्न्यासं सम्बन्धस्तस्य विद्यते ।\nनात्र कश्चन सन्देहो विद्यते ब्राह्मणोत्तमाः ! ॥ ६८॥"
  },
  {
    "text": "वर्णाश्रमादिधर्माणां विशेषाणां द्विजोत्तमाः ! ।\nपालनेनैव मे भक्ताः क्रमशोऽज्ञानभूमितः ॥ ६९॥"
  },
  {
    "text": "निवृत्य ज्ञानभूमीनां जायन्ते पथिका ध्रुवम् ।\nसाधारणस्य धर्म्यस्य साधकाः क्रमशो वरम् ॥ ७०॥"
  },
  {
    "text": "सार्वभौमं स्वरूपं वै सर्वजीवहितप्रदम् ।\nसर्वशक्तिमयं दिव्यं व्यापकं मोक्षसाधकम् ॥ ७१॥"
  },
  {
    "text": "प्राणिनोऽनुभवन्त्यत्र यावदेव द्विजोत्तमाः ! ।\nज्ञानस्य तावती भूमिमारोहन्ति समुन्नताम् ॥ ७२॥"
  },
  {
    "text": "श्रेष्ठं वेदान्तसिद्धान्तानुभवं प्राप्य सत्वरम् ।\nमत्सायुज्यं लभन्तेऽन्ते ततो यान्ति कृतार्थताम् ॥ ७३॥"
  },
  {
    "text": "इति श्रीधीशगीतासूपनिषत्सु ब्रह्मविद्यायां योगशास्त्रे\nधीशर्षिसंवादे धर्मविज्ञाननिरूपणं नाम चतुर्थोऽध्यायः ।\n५. वेदान्तनिरूपणम्"
  },
  {
    "text": "अथ पञ्चमोऽध्यायः ।\nऋषय ऊचुः ॥ १॥"
  },
  {
    "text": "जगद्गुरो ! आदिगुरो ! पूज्य ! वेदान्तकृद्विभो ! ।\nभवद्दयोदयादेव प्राप्तवन्तो वयं श्रुतीः ॥ २॥"
  },
  {
    "text": "देवापारकृपासिन्धोश्चलद्वीचेस्तटाश्रयात् ।\nश्रुतवन्तो रहस्यानि त्वत्तोऽनेकानि साम्प्रतम् ॥ ३॥"
  },
  {
    "text": "तत्कृतार्थीभवन्तोऽद्य तदेव प्रार्थयामहे ।\nज्ञानरत्नाब्धिवेदेषु यद्वेदान्तं प्रचक्षते ॥ ४॥"
  },
  {
    "text": "तस्य सर्वोत्तमं तत्त्वज्ञानमस्मानुपादिश ।\nवयं येन परां शान्तिमाप्नुयामः सुनिश्चितम् ॥ ५॥"
  },
  {
    "text": "गणपतिरुवाच ॥ ६॥"
  },
  {
    "text": "सर्वोपनिषदां सारः पीयूषं वेदवारिधेः ।\nविज्ञाः ! वेदान्तयोगोऽयमिदानीं वर्ण्यते मया ॥ ७॥"
  },
  {
    "text": "मननाच्छूवणाद्यस्य निदिध्यासनतस्तथा ।\nत्रितापतो विनिर्मुक्तास्तत्त्वज्ञानाब्धिपारगाः ॥ ८॥"
  },
  {
    "text": "क्षमन्तेऽव्ययमात्मानं साक्षात्कर्तुं मुमुक्षवः ।\nनात्र कश्चन सन्देहः कर्तव्यो विप्रपुङ्गवाः ॥ ९॥"
  },
  {
    "text": "स्वभावजस्य प्रकृतेः कर्मणः सहजस्य मे ।\nपाशसङ्गादविद्याया अनाद्यायाः प्रभावतः ॥ १०॥"
  },
  {
    "text": "आविर्भवति जीवत्वं चिज्जडग्रन्थिरूपकम् ।\nअविद्येयमनाद्याऽस्ति जीवभावप्रकाशिनी ॥ ११॥"
  },
  {
    "text": "त्रिगुणात्मप्रकृत्याश्च लौल्यात्स्वाभाविकाद्बुधाः ! ।\nनूनं कर्मप्रवाहोऽयमनादिर्विद्यते खलु ॥ १२॥"
  },
  {
    "text": "यतोऽस्ति सहजं कर्म कथितं पाशसन्निभम् ।\nमत्प्रकत्याः स्वभावेन सहजातं न संशयः ॥ १३॥"
  },
  {
    "text": "भूतभावोद्भवकराद्विसर्गात्सहजादलम् ।\nचतुर्धा भूतसङ्घोऽयं जायते कर्मणः स्वतः ॥ १४॥"
  },
  {
    "text": "अनाद्याया अविद्यायाः प्रभावेण महर्षयः ! ।\nजायते चिज्जडग्रन्थिर्दृढोऽज्ञानमयो हि यः ॥ १५॥"
  },
  {
    "text": "जीवभावः स एवास्ति संसारावर्त्तपातकः ।\nअविद्योपहितं विप्राः ! चैतन्यं प्रकृतेर्मम ॥ १६॥"
  },
  {
    "text": "सत्सत्तायाः प्रभावेण व्यष्ट्यहङ्कारघूर्णितम् ।\nद्वैतस्योद्बोधकं विज्ञाः ! जीवभावं प्रपद्यते ॥ १७॥"
  },
  {
    "text": "पुनर्में ज्ञानिनो भक्ता विद्यासाहाय्यतो द्विजाः ! ।\nप्राप्य नित्यस्थितं मोक्षं विलीयन्ते ध्रुवं मयि ॥ १८॥"
  },
  {
    "text": "अविद्याया दृढं जालं कर्मबन्धञ्च दुर्द्दमम् ॥"
  },
  {
    "text": "मम विप्राः ! प्रभावेण मद्भक्ता अतियन्त्यहो ॥ १९॥"
  },
  {
    "text": "यतस्त्रैगुण्यमय्यास्ते प्रकर्तिमम तामतः ।\nस्वभावेनोपतिष्ठन्ते रजःसत्त्वमोगुणाः ॥ २०॥"
  },
  {
    "text": "उत्पत्तिं रजसा विप्राः ! स्थितिं सत्त्वेन सन्ततम् ।\nतमोगुणेन संहारं करोति प्रकृतिः स्वतः ॥ २१॥"
  },
  {
    "text": "अस्मिन् स्वभावसिद्धेऽपि प्रकृतेर्मे गुणत्रये ।\nउभावेव प्रधानौ स्तस्तमःसत्त्वाभिधानकौ ॥ २२॥"
  },
  {
    "text": "प्रवृत्तिपरकत्वेन सृष्टिकारितया तथा ।\nरजस्तु केवलं ज्ञेयं तमःसत्त्वसहायकम् ॥ २३॥"
  },
  {
    "text": "अतस्तमोमयी विप्राः ! यदास्ते प्रकृतिर्मम ।\nविद्याविद्याप्रभेदज्ञैरविद्या सोच्यते तदा ॥ २४॥"
  },
  {
    "text": "प्रकृतिर्मे यदा त्वेषा शुद्धा सत्वमयी भवेत् ।\nनाम्ना विद्या तदा लोके तत्त्वज्ञैरभिधीयते ॥ २५॥"
  },
  {
    "text": "परिणामो भवेत् सत्त्वे तमसो नात्र संशयः ।\nसत्त्वस्यापि भवेन्नूनं परिणामस्तमस्यहो ॥ २६॥"
  },
  {
    "text": "रजोगुणो यतो नूनं साहाय्यं कुरुते द्वयोः ।\nस्वभावात्मकृतिर्मेऽस्ति यतश्च परिणामिनी ॥ २७॥"
  },
  {
    "text": "अतः स्वभावसिद्धोऽयं परिणामो मिथस्तयोः ।\nमहर्षयः ! न चैवायं सिद्धान्तो विस्मयावहः ॥ २८॥"
  },
  {
    "text": "स्वतः पूर्णे यदा सत्त्वपरिणामस्तमोगुणे ।\nजायते चिज्जडग्रन्थिस्तत्रैवोत्पद्य प्रस्फुटम् ॥ २९॥"
  },
  {
    "text": "प्रकाशभावमापन्नः परमाणौ जडात्मके ।\nउत्पादयति जीवत्वं साक्षात्प्रामाण्यबोधकम् ॥ ३०॥"
  },
  {
    "text": "सा चैतन्यमयी सत्ता चिज्जडग्रन्थिरूपिणी ।\nक्रमाद्विकाशमापन्नोद्भिज्जयोनौ महर्षयः ! ॥ ३१॥"
  },
  {
    "text": "प्राप्य स्वेदजयोनि तामाण्डजीं योनिमाश्रिता ।\nएत्य जरायुजीं योनिं मर्त्ययोनिं प्रपद्यते ॥ ३२॥"
  },
  {
    "text": "तत्र सत्त्वप्रपूर्णत्वाश्रयेण प्रकृतेर्मम ।\nकृपां विद्यास्वरूपाया प्राप्ता स्वं रूपमश्नुते ॥ ३३॥"
  },
  {
    "text": "एतद्वो वर्णितं विज्ञाः रहस्यं गूढमद्भुतम् ।\nउत्पत्तेरपि मोक्षस्य जीवानां नु महर्षयः ! ॥ ३४॥"
  },
  {
    "text": "वर्त्तते गुप्तमेतद्धि सर्वासूपनिषत्स्वपि ।\nन प्राप्तुं कोऽपि शक्नोति श्रीगुरोः कृपया विना ॥ ३५॥"
  },
  {
    "text": "अघट्यघटनायां या प्रकृति पटीयसी ।\nसास्त्यविद्या स्वरूपेण जीवबन्धनकारिणी ॥ ३६॥"
  },
  {
    "text": "पुनः सत्त्वमयी सैव विद्यारूपस्य धारिणी ।\nददाति जीववर्गेभ्यः कैवल्यपदमुत्तमम् ॥ ३७॥"
  },
  {
    "text": "नोपासतेऽथ ये जीवा विद्यां स्वाधीनतां गताः ।\nते जीवा निश्चितं विप्राः ! अविद्याच्छन्नमानसाः ॥ ३८॥"
  },
  {
    "text": "त्रैगुण्यपरिणामस्य चक्रेऽस्मिञ्च्छाश्वतीः समाः ।\nतापत्रयं सुभुञ्जाना नितरां प्रभ्रमन्त्यही ॥ ३९॥"
  },
  {
    "text": "विशिष्ठैर्लक्षणैः सत्ताऽनुभूतिं ब्रह्मजीवयोः ।\nमायाप्रपञ्चरुपायाः सृष्टेश्चैव द्विजर्षभाः ! ॥ ४०॥"
  },
  {
    "text": "रहस्यं वर्णयाम्येतत् सावधानैर्निशम्यताम् ।\nयेन सम्यग्भवेज्ज्ञानं भवतां ब्रह्मजीवयोः ॥ ४१॥"
  },
  {
    "text": "कारणस्थूलसूक्ष्मेभ्यः शरीरेभ्यो बहिर्गतम् ।\nअतीतं पञ्चकोशेभ्यो ह्यवस्थात्रयसाक्षिकम् ॥ ४२॥"
  },
  {
    "text": "चतुर्विंशतितत्त्वानां यदाधारस्वरूपकम् ।\nद्वाभ्यां प्रतीमानाभ्यां मायाऽविद्यास्वरूपिणा ॥ ४३॥"
  },
  {
    "text": "उपाधिनेशजीवाभ्यां भिन्नं यच्च महर्षयः ! ।\nसच्चिदानन्दरूपं तद्ब्रह्म सम्मोच्यते बुधैः ॥ ४४॥"
  },
  {
    "text": "एतानि लक्षणानीह वर्णयामि यथाक्रमम् ।\nसाम्प्रतं सावधानैश्च श्रूयन्तां तत्त्ववेदिनः ! ॥ ४५॥"
  },
  {
    "text": "पञ्चभिर्यन्महाभूतैः कृतं पञ्चौकृतैर्नन्नु ।\nसुखदुःखादिभोगानां स्थानं विप्राश्च कर्मजम् ॥ ४६॥"
  },
  {
    "text": "जायते वर्द्धतेऽस्त्येवं क्षीयते परिणम्यते ।\nविनश्यतीति षड्भावविकारैश्च समन्वितम् ॥ ४७॥"
  },
  {
    "text": "स्थूलं हि तच्छरीरं स्यात्सर्वथा क्षणभङ्गुरम् ।\nलक्षणं स्थूलकायस्य वित्तैतद्विशदं द्विजाः ! ॥ ४८॥"
  },
  {
    "text": "यदपञ्चीकृतैः पञ्चमहाभूतैः कृतं किल ।\nकर्मजं सुखदुःखादिभोगसाधनरूपकम् ॥ ४९॥"
  },
  {
    "text": "पञ्चज्ञानेन्द्रियैर्विप्राः ! पञ्चकर्मेन्द्रियैस्तथा ।\nपञ्चप्राणैस्तथैकेन मनसा बुद्धिसञ्जुषा ॥ ५०॥"
  },
  {
    "text": "यत्सप्तदशभिश्चैवं कलाभिः सह तिष्ठति ।\nतद्धि सूक्ष्मं शरीरं स्यात्स्सूक्ष्मतत्त्वविनिर्मितम् ॥ ५१॥"
  },
  {
    "text": "विज्ञाः ! यदस्त्यनिर्वाच्चयाऽनाद्यविद्यास्वरूपकम् ।\nकारणं ह्येकमात्रञ्च स्थूलसूक्ष्मशरीरयोः ॥ ५२॥"
  },
  {
    "text": "स्वस्वरूपाज्ञानरूपं निर्विकल्पकरूपकम् ।\nतत्कारणशरीरं स्याज्जीवत्वप्रतिपादकम् ॥ ५३॥"
  },
  {
    "text": "जीवानादिप्रवाहस्य जीवसृष्टेः पृथक् पृथक् ।\nया प्रारम्भक्षणे विप्राः ! चिज्जडग्रन्थिवन्धिनी ॥ ५४॥"
  },
  {
    "text": "जायते प्रथमावस्था तच्छरीरं हि कारणम् ।\nसंस्कारः सूक्ष्मदेहस्याऽनुक्षणं परिवर्त्तते ॥ ५५॥"
  },
  {
    "text": "ध्रियन्तेऽतो ध्रुवं जीवैः स्वसंस्कारानुसारतः ।\nनानाविचित्रतोपेताः स्थूलदेहाः पृथक् पृथक् ॥ ५६॥"
  },
  {
    "text": "परन्त्वनाद्यविद्यैक  मूलिका सर्वथा द्विजाः ! ।\nया शरीरद्वयस्यापि मूलकारणरूपिणी ॥ ५७॥"
  },
  {
    "text": "दशा विकारहीनाऽस्ति चिदात्मावरणक्षमा ।\nतत्कारण शरीरम्वा ब्रुवन्ति तद्विदो जनाः ॥ ५८॥"
  },
  {
    "text": "विप्राः ! अन्नमयः प्राणमय एवं मनोमयः ।\nद्वौ विज्ञानमयानन्दमयौ कोशौ तथैव च ॥ ५९॥"
  },
  {
    "text": "कोशपञ्चकमेवैतदात्मावरणकारकम् ।\nविद्यते नितरां विज्ञाः ! नात्र कोप्यस्ति संशयः ॥ ६०॥"
  },
  {
    "text": "आच्छादनं तथा त्वक च विप्राः ! आवरणादयः ।\nकोशशब्देन गृह्यन्ते ये चान्ये वा तदर्थकाः ॥ ६१॥"
  },
  {
    "text": "एकामुपर्य्युपर्येका पलाण्डुत्वग्यथा भवेत् ।\nपञ्च कोशास्तथा ज्ञेया जीवदेहेषु निश्चितम् ॥ ६२॥"
  },
  {
    "text": "स्यादानन्दमयः कोशः प्रथमं तदनन्तरम् ।\nविज्ञानमयनामास्ति तत्परश्च मनोमयः ॥ ६३॥"
  },
  {
    "text": "ततः प्राणमयः कोशो वर्त्तते विप्रपुङ्गवाः ।\nसर्वोपर्थ्यस्ति कोशस्तु नूनमन्नमयाभिधः ॥ ६४॥"
  },
  {
    "text": "जायतेऽन्नरसादेव यस्तेनैवाभिवर्द्धते ।\nयश्चाऽन्नरसमय्यां हि क्षित्यामन्ते विलीयते ॥ ६५॥"
  },
  {
    "text": "एषोऽस्त्यन्नमयः कोषः स्थूलदेहापराभिधः ।\nलक्षणं सूक्ष्मदेहस्य श्रूयतां मुनिपुङ्गवा ! ॥ ६६॥"
  },
  {
    "text": "स्यान्मनःप्राण विज्ञानमयैः कोशैर्महर्षयः ! ।\nसूक्ष्मं शरीरं वै विप्रा इत्याहुर्वेदपारगाः ॥ ६७॥"
  },
  {
    "text": "मिलिताः पञ्च प्राणाश्च पञ्चकर्मेन्द्रियैः सह ।\nध्रुवं प्राणमय कोश इत्याख्यामाप्नुवन्त्यहो ॥ ६८॥"
  },
  {
    "text": "एकमेव मनः पञ्चज्ञानेन्द्रिय समन्वितम् ।\nनाम्ना मनोमयः कोशो नूनभाख्यायते बुधैः ॥ ६९॥"
  },
  {
    "text": "एकै मिलिता बुद्धिः पञ्चज्ञानेन्द्रियैः सह ।\nविज्ञानमयकोशाख्यां भजते नात्र संशयः ॥ ७०॥"
  },
  {
    "text": "कारणाख्यवपुर्भूताऽविद्यायां नन्ववस्थितम् ।\nसत्त्वं मालिन्यसञ्जुष्टं स्वरूपाज्ञानमेव हि ॥ ७१॥"
  },
  {
    "text": "प्रियमोदप्रमोदैर्वै भावैरेभिर्युतञ्च सत् ।\nआनन्दमयनामाऽसौ कोशः सम्प्रोच्यते बुधैः ॥ ७२॥"
  },
  {
    "text": "चतुर्विंशतितत्त्वानां यतोऽस्त्येतद्धि कारणम् ।\nअतस्तदेव सम्प्रोक्तं शरीरं कारणाभिधम् ॥ ७३॥"
  },
  {
    "text": "एभिश्च पञ्चभिः कोषैः सम्बद्धमधुना मया ।\nश्रूयतां प्रोच्यमानं तदवस्थात्रयलक्षणम् ॥ ७४॥"
  },
  {
    "text": "जाग्रत्स्वप्नसुषुप्त्याख्यमवस्थात्रयमस्त्यहो ।\nपञ्चज्ञानेन्द्रियैर्यत्र श्रोत्रप्रभृतिभिर्द्विजाः ॥ ७५॥"
  },
  {
    "text": "शब्दादिविषयाः सम्यज्ज्ञायन्ते जाग्रदस्ति सा ।\nस्थूलदेहाभिमान्यात्मा विश्व इत्युच्यते बुधैः ॥ ७६॥"
  },
  {
    "text": "यत्र जाग्रदवस्थायां यच्च दृष्टं श्रुतञ्च यत् ।\nतज्जन्यैर्वासनापुञ्जैः प्रपञ्चः सम्प्रतीयते ॥ ७७॥"
  },
  {
    "text": "स्वप्नावस्थाऽस्ति सा जाग्रत्सुषुप्त्यन्तरवर्त्तिनीम् ।\nसूक्ष्मदेहाभिमान्यात्मा प्रोच्यते तैजसाभिधः ॥ ७८॥"
  },
  {
    "text": "न मया किमपि ज्ञातं सुखं निद्राऽन्वभावि च ।\nइति जाग्रदवस्थायामानुभूतिस्मृतिर्हि या ॥ ७९॥"
  },
  {
    "text": "सा सुषुप्त्यभिधावस्था कीर्त्यते तत्त्वकोविदैः ।\nआत्मा कारणदेहस्याभिमानी प्राज्ञ उच्यते ॥ ८०॥"
  },
  {
    "text": "समष्टिः स्थूलदेहानां विराण्नाम्नाऽभिधीयते ।\nअतः स्थूलशरीरस्याधिदेवो विश्वनामकः ॥ ८१॥"
  },
  {
    "text": "सूक्ष्मराज्यस्थदेवानां सूक्ष्मदेहावलम्बिनाम् ।\nतेजोमयं शरीरं स्यान्द्यतो नूनं महर्षयः ॥ ८२॥"
  },
  {
    "text": "सूक्ष्मदेहाभिमान्यस्ति देवोऽतस्तैजसाभिधः ।\nसूक्ष्माद् यतोऽतिसूक्ष्मवै शरीरं कारणं ततः ॥ ८३॥"
  },
  {
    "text": "देवः कारणदेहस्याभिमानी प्राज्ञ उच्यते ।\nचतुर्विशतितत्त्वानि वर्णयामि निशम्यताम् ॥ ८४॥"
  },
  {
    "text": "नैकधैनानि नैके नु वर्णयन्ति महर्षयः ।\nमतान्तराणां सर्वेषां सिद्धान्ते न तु भिन्नता ॥ ८५॥"
  },
  {
    "text": "श्रोत्रत्वचौ तथा चक्षुरसना घ्राणमेव च ।\nपञ्चज्ञानेन्द्रियाण्याहुर्विज्ञा वेदान्तपारगाः ॥ ८६॥"
  },
  {
    "text": "वाकूपाणिपादपायूपस्थाख्यानि द्विजसत्तमाः ।\nपञ्च कर्मेन्द्रियाण्याहुस्तत्त्वान्वेषणतत्पराः ॥ ८७॥"
  },
  {
    "text": "प्राणापानौ समानश्चोदानव्यानौ तथैव च ।\nप्राणाः पञ्च समाख्याताः प्राणतत्त्वानुचिन्तकैः ॥ ८८॥"
  },
  {
    "text": "हृदि प्राणो गुदेऽपानः समानो नाभिमण्डले ।\nउदानः कण्ठदेशे स्याद्व्यानः सर्वशरीरगः ॥ ८९॥"
  },
  {
    "text": "शब्दः स्पर्शस्तथा रूपं रसो गन्धस्तथैव च ।\nतन्मात्राण्यपि पञ्चैव ब्रुवते तद्विदो जनाः ॥ ९०॥"
  },
  {
    "text": "मनो बुद्धिस्तथा चित्तमहङ्कारस्तथैव च ।\nअन्तःकरणभेदाः स्युश्चत्वारो नात्र संशयः ॥ ९१॥"
  },
  {
    "text": "चतुर्विंशतितत्त्वाति सन्त्येतान्येव सत्तमाः ।\nपञ्चविंशतमं तत्त्वमहमेवास्म्यसंशयम् ॥ ९२॥"
  },
  {
    "text": "विप्राः पुरुषरूपेण नैव कार्योऽत्र विस्मयः ।\nतत्त्वातीतं परं तत्त्वं तत्त्वज्ञा माँ ब्रुवन्त्यतः ॥ ९३॥"
  },
  {
    "text": "विषया इन्द्रियाणाञ्च वर्ण्यन्तेऽतः परं मया ।\nसमाहितैर्भवद्भिस्ते श्रूयन्तां विप्रपुङ्गवाः ! ॥ ९४॥"
  },
  {
    "text": "श्रोत्रस्य विषः शब्दस्त्वचः स्पर्शस्तथैव च ।\nचक्षुषो रूपमेवास्ति रसानाया रसस्ताथा ॥ ९५॥"
  },
  {
    "text": "घ्राणस्य विषयो गन्धो विद्यते नात्र संशयः ।\nवचनं स्याद्वाग्विषयः पाण्योरादानमेव च ॥ ९६॥"
  },
  {
    "text": "गमनं पादयोः पायोर्मलोत्सर्गश्च विद्यते ।\nमूत्रत्याग उपस्थस्य विषयोऽस्ति महर्षयः ! ॥ ९७॥"
  },
  {
    "text": "गुह्यमेकं रहस्यं वो ब्राह्मणाः ! वर्णयाम्यहम् ।\nयदिन्द्रियद्वयस्याथ श‍ृयतां तत्समाहितैः ॥ ९८॥"
  },
  {
    "text": "जिह्वायां वाग्रसादानैतच्छक्तिद्वययोगतः ।\nअत्यन्तमेव जिह्वाऽसौ प्रबला विद्यते खलु ॥ ९९॥"
  },
  {
    "text": "शिश्नयोन्योस्तथैवास्ते नृनारीचिह्नयोरपि ।\nमूत्रत्यागात्मकः कर्मेन्द्रियस्य विषयो ननु ॥ १००॥"
  },
  {
    "text": "अत्यन्तप्रबलस्पर्शसुखं ज्ञानेन्द्रियस्य च ।\nतयोः प्राबल्यमेवातः प्रसिद्धं सर्वथास्त्यलम् ॥ १०१॥"
  },
  {
    "text": "सङ्कल्पो निश्चयो नूनं स्मरणं गर्व एव च ।\nनन्वन्तःकरणस्यैते विषयाः स्युर्यथाक्रमम् ॥ १०२॥"
  },
  {
    "text": "कथ्यन्ते साम्प्रतं विज्ञाः ! देवास्तत्त्वाभिमानिनः ।\nनिशम्यन्तां भवद्भिश्च दत्तचित्तैर्महर्षयः ! ॥ १०३॥"
  },
  {
    "text": "दिग्वातार्कप्रचेतोऽश्विवह्नीन्द्रोपेन्द्रमृत्यवः ।\nशिवश्चन्द्रश्चतुर्वक्रो रुद्रः क्षेत्रज्ञ ईश्वरा ॥ १०४॥"
  },
  {
    "text": "श्रोत्रस्य हि दिशो देवास्त्वचो वायुर्न संशयः ।\nसूर्योऽस्ति चक्षुषो देवो वरुणो रसनाधिपः ॥ १०५॥"
  },
  {
    "text": "घ्राणस्याप्यश्विनौ देवौ वह्निर्वाचो न संशयः ।\nइन्द्रः पाणीन्द्रियस्यास्ति ह्युपेन्द्रः पादयोस्तथा ॥ १०६॥"
  },
  {
    "text": "मृत्युर्गुदेन्द्रियस्यास्त उपस्थस्य शिवस्तथा ।\nरसना-योन्युपस्थेषु द्विधा शक्तिरवस्थिता ॥ १०७॥"
  },
  {
    "text": "तेषाम्प्रत्येकमेवातो द्वौ देवौ भवतो ध्रुवम् ।\nवरुणाग्निद्वयस्यास्ति रसना पीठरूपिणी ॥ १०८॥"
  },
  {
    "text": "प्रजापतिस्तथा वायुः शिवश्चैव महर्षयः ! ।\nपीठस्थानं त्रिदेवानामुक्तानां योनिशिश्नयोः ॥ १०९॥"
  },
  {
    "text": "अस्त्यतः सृष्टिकार्येषु लिङ्गयोन्योः प्रधानता ।\nनात्र कश्चन सन्देहः कर्तव्यो विप्रपुङ्गवाः ॥ ११०॥"
  },
  {
    "text": "चन्द्रमा मनसो देवो बुद्धेच चतुराननः ।\nचित्तस्य देवः क्षेत्रज्ञो रुद्रश्चानुवम् ॥ १११॥"
  },
  {
    "text": "विज्ञाः ! उपनिषज्ज्ञानमन्तःकरणगोचरम् ।\nकिञ्चिद्वो वर्णयाम्यत्र दत्तचित्तैर्निशम्यताम् ॥ ११२॥"
  },
  {
    "text": "मनो बुद्धिरहङ्कारश्चतुर्थं चित्तमेव च ।\nएतच्चतुष्टयं ज्ञेयमन्तःकरणसंज्ञकम् ॥ ११३॥"
  },
  {
    "text": "एतच्चतुष्टयस्यैव ब्रह्मैव केवलं किल ।\nविद्यतेऽधिपतिर्देव एक एव न संशयः ॥ ११४॥"
  },
  {
    "text": "अतोऽसौ गीयते लोके सर्वथा चतुराननः ।\nअत्रापि कारणं वित्त बुद्धेः प्रधान्यमेव ह ॥ ११५॥"
  },
  {
    "text": "माययोपहितं ब्रह्म विज्ञैरीश्वर उच्यते ।\nअविद्योपहितं ब्रह्म जीवः सम्प्रोच्यते तथा ॥ ११६॥"
  },
  {
    "text": "अविद्यामाययोर्विप्राः ! वेदे वर्णितयोः सदा ।\nव्योमपातालवद्भेद एतयोः सम्प्रतीयते ॥ ११७॥"
  },
  {
    "text": "विज्ञानञ्चात्र वो वच्मि पार्थक्यानुगतं तयोः ।\nअविद्या हि सदा जीवान्निजायत्तान् प्रकुर्वती ॥ ११८॥"
  },
  {
    "text": "बद्धाऽऽसज्जायते स्वस्यां महामाया परन्त्वहो ।\nविद्यास्वरूपिणी भूत्वा सर्वदेश्वरसात्सती ॥ ११९॥"
  },
  {
    "text": "तमेव सेवमाना च जगत्सृष्टिलयस्थितीः ।\nआस्ते सा विदधानाऽतः पार्थक्यं विपुलं तयोः ॥ १२०॥"
  },
  {
    "text": "शरीरं मे च मे प्राणा मनो मे धीश्च मेऽस्ति मे ।\nज्ञानमित्थं प्रतीयन्ते पञ्च कोशाः पृथक पृथक् ॥ १२१॥"
  },
  {
    "text": "यथा स्वत्वेन विज्ञातमलङ्कारगृहादिकम् ।\nस्वस्माद्भिन्नं वरीवर्त्ति पञ्च कोशास्तथा द्विजाः ! ॥ १२२॥"
  },
  {
    "text": "मदीयत्वेन विज्ञाता नैवात्मा स्यात् कदाचन ।\nकिन्त्वात्मा पञ्चकोषाणां ज्ञातैव भवति ध्रुवम् ॥ १२३॥"
  },
  {
    "text": "कारणस्थूलसूक्ष्माणि शरीराण्येवमेव च ।\nजाग्रत्स्वप्नसुषुप्त्याख्यमवस्थात्रयमेव हि ॥ १२४॥"
  },
  {
    "text": "चतुर्विंशतितत्त्वानि पूर्वमुक्तानि यानि वै ।\nजीवेश्वरौ द्विजाः ! एते आत्मा नैव कदाचन ॥ १२५॥"
  },
  {
    "text": "तत्त्वज्ञानाश्रयादित्थं नेति नेति विचारतः ।\nसर्वं स्थूलं स्यजन्तोऽलं सूक्ष्मान्वेषणतत्पराः ॥ १२६॥"
  },
  {
    "text": "भवेयुश्चेन्निरासक्तास्तत्वातीतं पदं गताः ।\nतदा मां सर्वदा तत्र भवन्तो द्रष्टुमीशते ॥ १२७॥"
  },
  {
    "text": "अतीतः सर्वतत्त्वेभ्यः तथैव पञ्चकोषतः ।\nसच्चिदानन्दरूपोऽहमिति जानीत् निश्चितम् ॥ १२८॥"
  },
  {
    "text": "इति श्रीधीशगीतासूपनिषत्सु ब्रह्मविद्यायां\nयोगशास्त्रे धीशर्षिसम्वादे वेदान्तनिरूपणं\nनाम पञ्चमोऽध्यायः ।\n६. वेदान्तसिद्धान्तनिरूपणम्"
  },
  {
    "text": "अथ षष्ठोऽध्यायः ।\nश्रीगणपतिरुवाच ॥ १॥"
  },
  {
    "text": "मत्प्रकृत्यैव जातस्य ब्रह्मणः कार्य्यरूपिणः ।\nस्वरूपं वर्णितं विप्राः ! भवद्भिश्च श्रुतं खलु ॥ २॥"
  },
  {
    "text": "चतुर्विंशतितत्त्वैर्हि पिण्डब्रह्माण्डरूपकम् ।\nदृश्यमानं जगज्जातं सर्वमेतच्चराचरम् ॥ ३॥"
  },
  {
    "text": "पञ्चकोषाश्च पिण्डानि व्याप्नुवन्तो महर्षयः ! ।\nआवृण्वन्तोऽवतिष्ठन्ते मत्स्वरूपं न संशयः ॥ ४॥"
  },
  {
    "text": "तत्त्वज्ञैः सर्वपिण्डेषु पञ्चकोशसमन्वयम् ।\nज्ञात्वा सर्वत्र मच्छक्तेस्त्वेकत्वमनुभूयते ॥ ५॥"
  },
  {
    "text": "ममैव प्रकृतिर्विज्ञाः ! मायानाम्नाऽभिधीयते ।\nनूनं त्रैगुण्यमय्येषा भवन्ती परिणामिनी ॥ ६॥"
  },
  {
    "text": "कुर्वत्यास्ते सदा विप्राः ! दृश्यसृष्टिलयस्थितीः ।\nसृष्टिकाले भवेत्तस्या आकाशः प्रकृतेस्ततः ॥ ७॥"
  },
  {
    "text": "आकाशाद्वायुरप्येवं वायोरग्निर्न संशयः ।\nअग्नेर्जलं जलात्पृथ्वी जायते ब्राह्मणोत्तमाः ! ॥ ८॥"
  },
  {
    "text": "एतेषां पञ्चतत्त्वानामाकाशस्य भवेत्पुनः ।\nसात्त्विकादंशतो नूनमिन्द्रियं श्रोत्रनामकम् ॥ ९॥"
  },
  {
    "text": "वायोस्त्वक् सात्त्विकादंशादग्नेचक्षुर्भवेत्ततः ।\nजलस्य सात्त्विकादंशाद्रसना जायते ध्रुवम् ॥ १०॥"
  },
  {
    "text": "पृथिव्याः सात्त्विकादंशाद्घ्राणमुत्पद्यते द्विजाः !\nएतेषां पञ्चतत्त्वानां समष्टेः सात्त्विकांशतः ॥ ११॥"
  },
  {
    "text": "मनो बुद्धिरहङ्कारस्तथा चित्तं भवन्त्यहो ।\nद्विजोत्तमाः ! मनः कर्तृस्यात्सङ्कल्पविकल्पयोः ॥ १२॥"
  },
  {
    "text": "अहङ्कारोऽस्त्यहङ्कर्ता बुद्धिर्निश्चयकारिणी ।\nचित्तं स्मर्तृ च सर्वेषां संस्काराणां यतः खनिः ॥ १३॥"
  },
  {
    "text": "एतेषु पञ्चतत्त्वेषु ह्याकाशस्य रजोंऽशतः ।\nवागिन्द्रियं समुत्पन्नं वायोः पाणीन्द्रियं तथा ॥ १४॥"
  },
  {
    "text": "अग्नेराजसिकादं शाज्जायते पाद इन्द्रियम् ।\nजलस्य राजसादंशात् स्यादुपस्थेन्द्रियं तथा ॥ १५॥"
  },
  {
    "text": "गुदेन्द्रियं पृथिव्यास्तु राजसांशात्प्रजायते ।\nएतेषां पञ्चतत्त्वानां समष्टे राजसांशतः ॥ १६॥"
  },
  {
    "text": "प्राणादयो भवन्त्येते वायवः पञ्चसङ्ख्यकाः ।\nकृकरो नागकूर्मौ च देवदत्तधनञ्जयौ ॥ १७॥"
  },
  {
    "text": "उपवायव एते हि तेष्वेवान्तर्भवन्त्यहो ।\nएतेषां पञ्चतत्त्वानां तामसांशसमष्टितः ॥ १८॥"
  },
  {
    "text": "पञ्चीकृतानि जायन्ते महाभूतानि पञ्च च ।\nस्थूलाक्ष्यगोचरं विप्राः ! सूक्ष्मराज्यं सदा भवेत् ॥ १९॥"
  },
  {
    "text": "स्थूलं विश्वं महाभूतैर्जातं पञ्चीकृतैर्यतः ।\nसूक्ष्मैः पञ्चमहाभूतैः कथं पञ्चीकृतान्यहो ॥ २०॥"
  },
  {
    "text": "पञ्च स्थूलानि जायन्ते महाभूतानि भूसुराः ! ।\nतत्प्रकारं प्रवक्ष्येऽहं श‍ृणुध्वं सुसमाहिताः ॥ २१॥"
  },
  {
    "text": "एतत्पञ्चमहाभूततामसांशस्वरूपकम् ।\nएकमेकं द्विधा भूतं विभज्यैकैकमर्द्धकम् ॥ २२॥"
  },
  {
    "text": "अवस्थाप्यापरं विज्ञाः ! चतुर्धाऽपरमर्द्धकम् ।\nविभज्यैवं पृथक्त्वेन स्थापितार्द्धेषु निश्चितम् ॥ २३॥"
  },
  {
    "text": "विभागेषु विभक्तस्य चतुर्धा विप्रपुङ्गवाः ! ।\nएकैकस्य च भूतार्द्धात्मकस्यैकं किलैककं २४॥"
  },
  {
    "text": "अंशं कृत्वाऽथ संयुक्तं स्यात्पञ्चीकरणं ध्रुवम् ।\nपञ्चीकरणनामायं विधिरत्यन्तमद्भुतः ॥ २५॥"
  },
  {
    "text": "स्वार्द्धे प्रत्येकभूतस्यापरेषां मिश्रितो भवेत् ।\nभूतानामर्द्धभागस्य चतुर्थांशो न संशयः ॥ २६॥"
  },
  {
    "text": "यथा पञ्चीकृताकाशे तस्यापञ्चीकृतस्य नु ।\nअर्द्धमस्त्यपरेषाञ्च भूतानां हे महर्षयः ॥ २७॥"
  },
  {
    "text": "नन्वपञ्चीकृतानाम्वै अष्टमांशो न संशयः ।\nएवमन्येषु भूतेषु वोद्धव्यं मिश्रणं ध्रुवम् ॥ २८॥"
  },
  {
    "text": "एतैः पञ्चीकृतैः पञ्चमहाभूतैर्हि जायते ।\nब्रह्माण्डं सततं स्थूलं प्रत्येकं नात्र संशयः ॥ २९॥"
  },
  {
    "text": "ब्रह्माण्डमपि प्रत्येकमधचोर्ध्वं विभज्यते ।\nतच्चतुर्दशलोकेषु नानाश्चर्य्यमयेप्यहो ॥ ३०॥"
  },
  {
    "text": "ब्रह्माण्डे तत्र प्रत्येकमुद्भिज्जस्वेदजाण्डजाः ।\nजरायुजाश्च जायन्ते चतुर्धा स्थूलदेहकाः ॥ ३१॥"
  },
  {
    "text": "दैव्यास्तद्व्यतिरिक्तं वै सृष्टेर्वैचित्र्यमुत्तमम् ।\nकिमप्यपूर्वमेतेभ्यो विद्यते विप्रपुङ्गवाः ! ॥ ३२॥"
  },
  {
    "text": "जीवास्तत्तच्छरीराणामभिमानिन आसते ।\nईश्वरोऽनन्तब्रह्माण्डाभिमानी विद्यते खलु ॥ ३३॥"
  },
  {
    "text": "ब्रह्माण्डपिण्डयोरैक्यमेवं जातं मर्हषयः ! ।\nनैवात्र विस्मयः कार्यो भवद्भिर्विप्रपुङ्गवा ! ॥ ३४॥"
  },
  {
    "text": "ईश्वरस्य च जीवस्य भेदो ब्रह्मणि कल्प्यते ।\nमायाऽविद्यात्मकान्नूनं क्रमादावरणाद्विजाः ! ॥ ३५॥"
  },
  {
    "text": "ब्रह्मणः प्रतिबिम्वं हि जीवो देहाभिमानकः ।\nस्वस्मात्स्वभावतो भिन्न ईश्वरस्तेन मन्यते ॥ ३६॥"
  },
  {
    "text": "ईश्वरस्य च जीवस्य भेदो यावदुपाधितः ।\nतिष्ठेत्, तावत्क्षणं विप्राः ! कथञ्चिच्च कदाचन ॥ ३७॥"
  },
  {
    "text": "जन्ममृत्युप्रवाहोऽसौ संसारो न निवर्त्तते ।\nईश्वरे चैव जीवे च भेदबुद्धिः कदाप्यतः ॥ ३८॥"
  },
  {
    "text": "न कर्तव्या द्विजश्रेष्ठाः ! तत्त्वज्ञैरात्मवेदिभिः ।\nमङ्गलं जायते तेषामतो नूनं महर्षयः ॥ ३९॥"
  },
  {
    "text": "साहङ्कारस्य जीवस्य किञ्चिज्ज्ञस्य हि कोविदाः ! ।\nसर्वज्ञेनेश्वरेणाहो निरहङ्कारिणा सह ॥ ४०॥"
  },
  {
    "text": "तत्त्वमस्यादिभिर्वाक्यैरेतयोर्भिन्न्नधर्मयोः ।\nकथं न्वभेदबुद्धिः स्याच्छङ्क्यते चेन्निशम्यताम् ॥ ४१॥"
  },
  {
    "text": "अर्थद्वयं द्विजश्रेष्ठाः ! स्यात्तत्त्वम्पदयोर्द्वयोः ।\nवाच्यार्थश्चैव भो विज्ञाः! लक्ष्यार्थश्च न संशयः ॥ ४२॥"
  },
  {
    "text": "अविद्यावांश्च तत्कार्यकर्तृत्वादिगुणैर्युतः ।\nजीवो देहाभिमानीति वाच्याऽर्थस्त्वम्पदस्य हि ॥ ४३॥"
  },
  {
    "text": "अविद्योपाधिनिर्मुक्तं समाधेश्च दशां गतम् ।\nअविद्यया च तत्कार्यै रहितं प्रतिभान्विताः ! ॥ ४४॥"
  },
  {
    "text": "चिन्मात्रं शुद्धचैतन्यं लक्ष्यार्थस्त्वम्पदस्य वै ।\nवाच्याश्चैव लक्ष्यार्थस्तत्पदस्यापि कथ्यते ॥ ४५॥"
  },
  {
    "text": "मायातत्कार्य्यसर्वज्ञभावादिगुणसंयुतः ।\nईश्वरस्तत्पदस्यास्ति वाच्यार्थो नात्र संशयः ॥ ४६॥"
  },
  {
    "text": "मायातत्कार्य्यतः शून्यं मायोपाधिविवर्ज्जितम् ।\nचिन्मात्र शुद्धचैतन्यं लक्ष्यार्थस्तत्पदस्य वै ॥ ४७॥"
  },
  {
    "text": "ईश्वरस्य च जीवस्य शुद्धचैतन्यरूपतः ।\nअभेदे वाधकाभावः स्यादेवं ब्राह्मणोत्तमाः ! ॥ ४८॥"
  },
  {
    "text": "'अहं ब्रह्मास्मि'' चेत्यादिमहावाक्यैरपि द्विजाः ! ।\nविज्ञायते तयोरैक्यमुभयोर्नात्र संशयः ॥ ४९॥"
  },
  {
    "text": "ब्रह्म सत्यं जगन्मिथ्या जीवो ब्रह्मैव केवलम् ।\nइति शास्त्रोपदेशेन श्रीगुरोरुपदेशतः ॥ ५०॥"
  },
  {
    "text": "स्वानुभूत्याऽथवा विज्ञाः ! ये विदन्ति सुसाधकाः ।\nयेषाञ्च प्राणिमात्रेषु सर्वेषु ब्राह्मणोत्तमाः ! ॥ ५१॥"
  },
  {
    "text": "ब्रह्मबुद्धिः समुत्पन्ना ज्ञानयोगेन सर्वथा ।\nत एव ज्ञानिनो भक्ता जीवन्मुक्ता भवन्ति मे ॥ ५२॥"
  },
  {
    "text": "एतद्वेदान्तसिद्धान्ततात्पर्य्यं हि निशम्यातम् ।\nअविद्योपाधिसम्भ्रान्तिर्यदा दूरीभविष्यति ॥ ५३॥"
  },
  {
    "text": "ब्रह्मसत्तैव लक्ष्यार्थरूपेणैवावशिष्यते ।\nमायोपाधेर्महत्त्वञ्च तत्त्वज्ञानेन वेत्स्यते ॥ ५४॥"
  },
  {
    "text": "ततश्च ब्रह्मरूपो हि लक्ष्यार्थः परिशिष्यते ।\nजीवन्मुक्ता महात्मानस्तत्त्वज्ञानाब्धिपारगाः ॥ ५५॥"
  },
  {
    "text": "जीवेशयोरित्थमेतदभेदमनुभूय च ।\nब्रह्मानन्दे निमज्जन्तः कृतकृत्या भवन्ति ते ॥ ५६॥"
  },
  {
    "text": "जङ्गैर्जीवगणैर्विश्वं विषयात्मकमीक्ष्यते ।\nअज्ञानिजीवजातेन सुखरूपं निरीक्ष्यते ॥ ५७॥"
  },
  {
    "text": "जगत्मपञ्चजातन्तु ज्ञानवद्भिविवेकिभिः ।\nपरिणामीति विज्ञाय दुःखरूपं प्रतीयते ॥ ५८॥"
  },
  {
    "text": "किन्तु मे ज्ञानिनो भक्ता जीवन्मुक्तगणाः खलु ।\nसंसारमेतं पश्यन्ति स्वरूपे क्वाऽप्यलौकिके ॥ ५९॥"
  },
  {
    "text": "संसारं मे प्रकृत्यैतं प्रसूतं सर्वथाऽद्द्भुतम् ।\nआकाश इव गान्धर्वं पश्यन्तो नगरं मुहुः ॥ ६०॥"
  },
  {
    "text": "मिथ्यैव तत्स्वरूपञ्च जानन्तोऽपि द्विजोत्तमाः ! ।\nदर्श दर्श प्रमोदन्ते तद्रूपं कौतुकप्रदम् ॥ ६१॥"
  },
  {
    "text": "मृगतृष्णासमं विश्वं भ्रान्तिस्तोमसमाकुलम् ।\nदृष्ट्वेन्द्रजालवन्मिथ्या-प्रपञ्चावलिमूलकम् ॥ ६२॥"
  },
  {
    "text": "मम शक्तेर्गुणानाञ्च परिणामस्वरूपकम् ।\nतत्र नैव प्रसज्जन्ते पद्मपत्रमिवाम्भसि ॥ ६३॥"
  },
  {
    "text": "तिष्ठन्तोऽपि प्रपञ्चेषु पृथगभूतास्ततो ध्रुवम् ।\nभवितुं ह्येतदेवाऽर्ह्यं लक्ष्यमुञ्चपदं हितम् ॥ ६४॥"
  },
  {
    "text": "श्रेष्ठानां ब्राह्मणानां हि सर्वत्रवै सुखावहम् ।\nपरीवारोपमास्तेषां संसारा अखिला अमी ॥ ६५॥"
  },
  {
    "text": "देवर्षिपितृसङ्घाश्च तदर्थं बान्धवोपमाः ।\nत्याज्यं वाऽऽदेयमप्यस्ति तेषां नैवेह किञ्चन ॥ ६६॥"
  },
  {
    "text": "पितरौ च कुलं जातिं स्थूलदेहेन कुर्वते ।\nनिखिलां पृथिवीं वन्यां मातृभूमिं विशेषतः ॥ ६७॥"
  },
  {
    "text": "दैवीञ्च जगतीं सूक्ष्मां सूक्ष्म देहेन कुर्वते ।\nसर्वदा सर्वथा धन्यां ते विप्रा नैव संशयः ॥ ६८॥"
  },
  {
    "text": "ब्रह्मानन्दसुसन्दोहसविलासस्वरूपतः ।\nधन्यं धन्यं पुनर्धन्यं कुर्वते मामसंशयम् ॥ ६९॥"
  },
  {
    "text": "इति श्रीधीशगीतासुपनिषत्सु ब्रह्मविद्यायां योगशात्रे\nधीशर्षिसंवादे वेदान्तसिद्धान्तनिरूपणं नाम\nषष्ठोऽध्यायः ।\n७. विराट्स्वरूपनिरूपणम्"
  },
  {
    "text": "अथ सप्तमोऽध्यायः ।\nऋषय ऊचुः ॥ १॥"
  },
  {
    "text": "हे सर्वज्ञ ! जगन्निवास ! भगवान् ! देवादिदेव ! प्रभो !\n     हे सर्वादिगुरो ! दयार्णव ! विभो ! विश्वेश ! विचम्भर ! ।\nअस्माकं भवतामपारकृपया नूनं तृतीयं वर-\n     मद्यान्तर्ननयनात्मकं सुविमलं ज्ञानाक्षि प्रोन्मीलितम् ॥ २॥"
  },
  {
    "text": "पश्यामोऽद्य भवद्दयोदयवशाद्वारे मणीनां गणान्\n     सूत्रं प्रोतमिवान्तरेण निखिलब्रह्माण्डपिण्डव्रजे ।\nसर्वेषां कुरुते सदैकविधिनाऽनुस्यूततामाप्तवान्\n     चैतन्यास्तितयोर्विधानमखिलं शश्वद्भवानित्यहो ॥ ३॥"
  },
  {
    "text": "पश्यामस्तरतो गृहेऽपरिमितान् भूयो यथाऽनन्त ! हे\n     रन्ध्रद्वारनिविष्टसूर्य्यकिरणस्तोमेष्वणूनां गणान् ।\nब्रह्मण्डानि तथा तरन्ति च विराड् देहाश्रितानि प्रभो-\n     र्नाद्यन्तेविपुलेऽमितानि वियति प्रोद्योतयन्ति ह्यमुम् ॥ ४॥"
  },
  {
    "text": "पश्यामश्च पुनर्वयं तव विराड्रूपं हि यत्राधुना\n     भात्यन्तो हरितां न चादिरपि तद्देशस्य सन्दृश्यते ।\nपश्यामश्च पुनर्वयं तव महादेहे महाकौतुकम्\n     व्याप्तश्चाऽगणितैर्विराड्वपुषि ते सूर्य्यग्रहोपग्रहैः ॥ ५॥"
  },
  {
    "text": "सङ्घातप्रतिघाततः परिणमन् ब्रह्माण्डभाण्डवव्रजः\n     ह्यन्योऽन्यं परमाणुरूपनिचयेऽनन्तो महाकाल ! हे ।\nजायन्ते परमाणवश्च निखिला ब्रह्माण्डरूपाः पुनः\n     नानाकारयुताः प्रभो ! वहुविधाः प्रत्येकमेव क्षणम् ॥ ६॥"
  },
  {
    "text": "नक्षत्रावलिभिश्च नूनमखिलैः क्वापि ग्रहोपग्रहैः\n     सूर्य्यार्ध्यौर्हि समावृताः सुसघनाः सन्तः परीणामतः ।\nब्रह्माण्डव्रजसम्भवक्षयविधिर्यत्र प्रभो ! भासते\n     काले तस्य न दृश्यते कथमपि त्वादिर्न चान्तः परम् ॥ ७॥"
  },
  {
    "text": "सार्द्धञ्चैव विराडनन्तवपुषा प्रोतौतयोस्ते तयोः\n     नान्तो नादिरवेक्ष्यते किमपि चेद्देशस्य कालस्य च ।\nद्रष्टुं तर्हि विराडनन्तवपुषः शक्तः कथं कोऽव्यहो\n     आदिं चान्तमशेषतः किमुत नै मूढा वताऽस्मादृशाः ॥ ८॥"
  },
  {
    "text": "भूतस्रष्टरु ! भूतपालक ! सदा हे भूतहारिन् ! विभो !\n     अस्माभिर्निखिलैरितीक्ष्यत इहानन्तानि भूयोऽपि ते ।\nब्रह्मण्डानि पृथक् प्रकठ्य प्रकृतेः कर्मप्रवाहे पृथक् ।\n     लीयन्ते प्रकृतौ स्वयं तव मुहुः सद्यो निविष्टानि च ॥ ९॥"
  },
  {
    "text": "जायन्ते प्रकृतेर्हि पिण्डनिवहास्ते भूतभावोभव--\n     कृद्रूपेण चितो जडएन सह यो ग्रन्थिर्विसर्गेण वै ।\nतद्रूपाः परमाणुतो ह्यगणिताः प्रत्येकतो हि स्वतः\n     कर्मस्रोतसि ते प्रविश्य प्रकृतौलीयन्त एवं ततः ॥ १०॥"
  },
  {
    "text": "पश्यामश्च भवाननन्तनयनो हे विश्वचक्षुः ! क्रमात् !\n     पिण्डौघस्य गतिं प्रपश्यति सदा ब्रह्माण्डपुञ्जस्य च ।\nआकृष्याऽभिमुखं निजस्य नयते धर्मस्य शक्तया च तं\n     दृष्ट्वा सर्वमलौकिकं हि चकिता बुद्धिर्न एतादृशम् ॥ ११॥"
  },
  {
    "text": "पश्यामः पुनरप्यनन्तनिखिलब्रह्माण्डापिण्डावलेः\n     श्रोत्रानन्त्ययुतः श‍ृणोति सततं भूयो भवान् प्रार्थनाम् ।\nचिच्छक्त्या चितिसंयुताञ्च विदधत्तां विश्वचेतः क्रमात्\n     सान्निध्यं च यथोत्तरं निजमहो तस्यै दिशन् राजते ॥ १२॥"
  },
  {
    "text": "पश्यामश्च भवाननन्तरसनायुक्तः सुहृत्त्वं गतः\n     बुद्धे रूपमधिश्रितो रसमय ! ब्रह्माण्डपिण्डावलेः ।\nमध्येऽध्यात्मपदं विविच्य परमानन्दात्मकं प्राणिनः\n     सर्वान् दर्शयते गुरो ! निजकृपालेशेन लोकाश्रय ! ॥ १३॥"
  },
  {
    "text": "हे तेजोमय ! तेजसाञ्च निवहानां हे खने ! दृश्यते\n     त्वं स्पर्शेन्द्रियपुञ्जकुञ्जनिकरैः स्पृष्ट्वा ह्यनन्तैर्युतः ।\nस्वैस्तेजोनिवहैरनन्तगणितब्रह्माण्डपिण्डावलिं\n     सर्वां स्वाभिमुखं प्रकृष्य पतनाच्छश्वद्विभो ! रक्षसि ॥ १४॥"
  },
  {
    "text": "विश्वाधार ! च नासिकाभिरमिताभिस्त्वं युतो दृश्यसे\n     जिघ्रन् पुण्यसमूहगन्धममलं ब्रह्माण्डपिण्डावलेः ।\nअस्तित्वञ्च विलीनमेव सततं कत्तुं हि तस्या निजे\n     कैवल्याभ्युदयौ प्रयच्छसि यथाथोग्याधिकारं प्रभो ॥ १५॥"
  },
  {
    "text": "भावातीत ! विभो ! सदा त्रिगुणतोऽतीत ! प्रभोऽनुक्षण-\n     मस्मात्पूर्वमलौकिकं गुणमयं भावस्वरूपं तव ।\nरूपं सर्वमनोहरं सुविमलं दर्शेन्द्रियाप्यायक-\n     मस्माकं हि मनो व्यलीयत तदा सम्पश्यतां सत्वरम् ॥ १६॥"
  },
  {
    "text": "अद्यत्वे तु विराड्स्वरूपममुकं दृष्ट्वा विशालं तव\n     बुद्धिनः स्थगिता च याति चकिताऽवस्थां विलीनां पुनः ।\nरूपं नः परिदर्शयाद्य कृपया ह्येवम्विधं स्वं यतः\n     सान्निध्यं भवतामनुक्षणमहो लब्धुं वयञ्चेश्महे ॥ १७॥"
  },
  {
    "text": "हे सर्वेश्वर ! भक्तकल्पलतिकारूप ! प्रभो ! पालक !\n     रूपेणापिविवर्जिजतो विभुरहो भव्याय भक्तावलेः ।\nभक्तानां प्रकृतिप्रवृत्तिजनितां स्वीकृत्य वै प्रार्थनां\n     कल्याणं सगुणं स्वरूपमभितं साध्नोति विभ्रद्भवान् ॥ १८॥"
  },
  {
    "text": "विभ्राणो रविरूपमेव सवितः ! भक्तान् भवांस्तेजसा\n     आकर्षत्यनिशं विभो ! ह्यतितरां कैवल्यभूमौ ध्रुवम् ।\nहे नारायण ! विष्णुरूपमभितः स्वीकृत्य चिद्भावतो\n     ब्रह्मीभावमिमान् निरीक्ष्य नयते तेषां क्रमेणोन्नतिम् ॥ १९॥"
  },
  {
    "text": "देवीरूपमहो धरन् हि नयते धर्मस्य शक्त्या भवान्\n     सर्वेषां ह नियामकं परपदं हे शक्तिमन् ! तान्सदा ।\nअस्तित्वस्य विधायकं च बहु सद्भावेन भक्तान्निजान्\n     हे शम्भो ! शिवरूपतो गमयते निःश्रेयसं निर्भयम् ॥ २०॥"
  },
  {
    "text": "स्वं भक्ताञ्च धिया स्वरूपमनिशं सन्दर्य सिद्धेः पते !\n     दत्ते मुक्तिपदं परं गणपतेर्धृत्वा स्वरूपं भवान् ।\nसर्वेषामिह वर्त्तते खलु गुरो ! ह्याद्यो गुरूणां गुरु-\n     र्देशादस्ति भवान हि शश्वदपरिच्छिन्नस्तथा कालतः ॥ २१॥"
  },
  {
    "text": "त्वं सर्वादिगुरुर्विभासि सकलांज्ञानस्वरूपे सदा\n     आदायर्षिगणा वयं तव विभो ! ज्ञानाब्धिविप्रुड्लवम् ।\nब्रह्माण्डेषु प्रवाहयाम इह वै ज्ञानप्रवाहं तथा\n     सर्वेष्वत्र विचक्षणा द्विजगणाः स्नात्वैव मुक्तिं ययुः ॥ २२॥"
  },
  {
    "text": "धारोत्पद्य हि देवनायक ! विभो ! सर्गस्थितिध्वंसकृ-\n     द्विश्वव्यापककर्मणोऽपि भवतस्त्वय्येव संलीयते ।\nसर्वे देवगणाः सदैव भवतामङ्गीभवन्तो मुदा\n     प्रत्येकं जनिरक्षणक्षयविधेर्ब्रह्माण्डपुञ्जेऽनिशम् ॥ २३॥"
  },
  {
    "text": "सामञ्जस्यमहो प्रभो ! विदधते कर्मव्यवस्थारताः\n     उद्भिज्स्वेदजरायुजाण्डजगणा भूतव्रजाः सन्ति ये ।\nसर्वे ते च चतुर्विधा हि मनुजानां हे प्रजानां पते !\n     देवानां त्रिविधास्तथाऽसुरगणानां ये च लोका अहो ॥ २४॥"
  },
  {
    "text": "त्वत्तो बुदबुदवन्महार्णव इह त्वय्येव प्रोद्भूय ते\n     लीयन्ते पितरोऽपि शक्तिमतुलां त्वत्तो गृहीत्वैव च ।\nकृत्वा मर्त्यगणोन्नतिं क्रमगतां साहाय्यमातन्वते\n     भूतौघस्य चतुर्विधस्य नियमे लोकव्रजस्याप्यलम् ॥ २५॥"
  },
  {
    "text": "तत्त्वेभ्योऽपि भवानतीतविभवो नूनं चतुर्विशते-\n     र्यद्यप्यस्ति तथापि धीश ! नु महत्तत्त्वेऽन्तिमे प्राणिनः ।\nनित्योऽनिर्वाचनो विकाररहितो ज्ञानस्य शक्तयास्थिताः\n     सर्वानभ्युदयस्य दर्शयति वै मोक्षस्य मार्गं तथा ॥ २६॥"
  },
  {
    "text": "ये स्वातन्त्र्यमदेन मोहिततमा जीवाः प्रमादेन वै\n     मृढा ज्ञाननिधेस्तवेङ्गितमहो नित्यं तिरस्कुर्वते ।\nभ्रान्ता दुःखदजन्ममृत्युगहने संसारचक्रे ध्रुवं \n     शंयोरभ्युदयाध्वनोहि पतिता दुःखान्यलं भुञ्जते ॥ २७॥"
  },
  {
    "text": "भर्गो विश्वसमर्चितं यदिह ते ह्यास्ते दयासागर !\n     तन्नो बुद्धिमहर्निशं गणपते ! शक्त्या स्वया सत्वरम् ।\nसंरक्ष्यासत एव कर्मनिवहात् सत्कर्मणि प्रेरयेत्\nसिद्ध्याऽलङ्कृतवामपार्श्व ! भगवंस्त्वां सन्नमामो वयम् ॥ २८॥"
  },
  {
    "text": "व्यास उवाच ॥ २९॥"
  },
  {
    "text": "उक्त्वर्षयस्तस्थुरिति क्षणं ते\n     रोमाञ्चिता गद्गदकण्ठशब्दाः ।\nसानन्दजाताश्रुमुखाः स्थिराश्च\n     विहस्य धीशो मधुरं तदोचे ॥ ३०॥"
  },
  {
    "text": "गणपतिरुवाच ॥ ३१॥"
  },
  {
    "text": "दशायां योगयुक्तायां रूपं मे सगुणं द्विजाः ! ।\nआत्मयुक्तदशायाञ्च विराड्रूपं महाद्भुतम् ॥ ३२॥"
  },
  {
    "text": "कर्मयुक्तदशायान्तु ममोपास्तौ सहायकम् ।\nमद्विभूतिमयं रूपं भक्ताः ! स्याच्छ्रुतिरित्यहो ! ॥ ३३॥"
  },
  {
    "text": "स्वाधीनः प्राकृतश्चैव द्विविधो जीव ईरितः ।\nगजोऽहं प्राकृते जीवे स्वाधीने मानवस्तथा ॥ ३४॥"
  },
  {
    "text": "अतोऽहं भक्तवृन्देभ्यो मर्त्यदेहो गजाननः ।\nदर्शनं स्वं प्रयच्छामि प्रादुर्भूय निरन्तरम् ॥ ३५॥"
  },
  {
    "text": "राजयोगोऽस्मि योगानामहमेवंविधोऽपि सन् ।\nचतुर्विधेषु ध्यानेषु पञ्चोपास्तेरहं ध्रुवम् ॥ ३६॥"
  },
  {
    "text": "पञ्चाध्यानयुतं स्थूल-ध्यानमस्मि द्विजोत्तमाः ! ।\nनैवात्र संशयः कश्चित् सत्यं सत्यं ब्रवीमि वः ॥ ३७॥"
  },
  {
    "text": "नरेषु नरनाथोस्मि राज्ये तु सचिवाभिधः ।\nमन्त्रिणां मण्डलं यस्माज्ज्ञानस्यास्ते सहायकम् ॥ ३८॥"
  },
  {
    "text": "शक्तिष्वहं दैवशक्तिरोदृशोऽहन्तु सन्नपि ।\nलौकिके शक्तिपुञ्जेऽस्मि सङ्घशक्तिर्महर्षयः ! ॥ ३९॥"
  },
  {
    "text": "आध्यात्मिक्याधिदैव्याधिभौतिक्यः शक्तयोऽखिलाः ।\nसङ्घशक्तौ प्रकाशन्ते स्वयमेव यतो ध्रुवम् ॥ ४०॥"
  },
  {
    "text": "वर्णेषु ब्राह्मणश्चाहमाश्रमेष्वन्तिमाश्रमः ।\nवृद्धत्त्वेनैव पूज्येषु सर्ववृद्धेष्वहं द्विजाः ! ॥ ४१॥"
  },
  {
    "text": "सर्वथा ज्ञानवृद्वोऽस्मि नात्र कार्य्या विचारणा ।\nअध्यात्मलक्ष्यसंयुक्त आर्योऽहं मानवेषु च ॥ ४२॥"
  },
  {
    "text": "भक्तेषु ज्ञानिभवतोऽस्मि वेदानां सामनामकः ।\nकिन्तु वेदविभागेषूपनिषद्रूपभागहम् ॥ ४३॥"
  },
  {
    "text": "प्रत्याहारश्च योगानामष्वस्मि परन्त्वहम् ।\nसमाधिर्निर्विकल्पोऽस्मि निखिलेषु समाधिषु ॥ ४४॥"
  },
  {
    "text": "मन्त्रयोगेषु मन्त्रोऽस्मि प्राणायामो हठे द्विजाः ! ।\nलयक्रिया लये योगे राजयोगे विवेचनम् ॥ ४५॥"
  },
  {
    "text": "ब्रह्मदानञ्च दानेषु तपस्यासु यमस्तथा ।\nज्ञानप्रकाशकत्वाच्च कर्मयज्ञेषु भो द्विजाः ! ॥ ४६॥"
  },
  {
    "text": "नित्यकर्मास्म्यहं नूनं नात्र काचिद्विवेचना ।\nउपास्तियज्ञजातेषु पराभक्तया समन्विता ॥ ४७॥"
  },
  {
    "text": "ब्रह्मोपास्तिरहो विज्ञा अस्म्यहं ब्राह्मणोत्तमाः ! ।\nमननं ज्ञानयज्ञेषु महायज्ञेष्वहं तथा ॥ ४८॥"
  },
  {
    "text": "ब्रह्मयज्ञोऽस्मि भो विप्राः ! सर्वयज्ञशिरोमणिः ।\nवक्ताऽस्म्यहं सभामध्ये आचार्य्यः शिक्षकेषु च ॥ ४९॥"
  },
  {
    "text": "उपदेशकन्देषु जगत्पूज्योऽस्म्यहं गुरुः ।\nआत्माऽहमस्मि भो विप्राः ! भूतवृन्देष्ववस्थितः ॥ ५०॥"
  },
  {
    "text": "प्राणिपुञ्जषु चैतन्यमहमेव न संशयः ।\nनादः शब्दसमूहेषु वाक्येष्वोङ्कार एव च ॥ ५१॥"
  },
  {
    "text": "इन्द्रोऽहं देववृन्देषु भृगुरस्मि महर्षिषु ।\nयमो नियामकेष्वस्मि पितृमध्येऽर्यमाभिधः ॥ ५२॥"
  },
  {
    "text": "असुरेषु बलिज्ञेयो जाह्नव्यस्मि सरित्सु च ।\nजलाशयेषु सर्वेषु सागरोऽस्मि न संशयः ॥ ५३॥"
  },
  {
    "text": "पुष्पमानन्ददेष्वस्मि पदार्थेषु महर्षयः ।\nपवित्रं परमं विप्राः ! तेजस्तेजस्विनामहम् ॥ ५४॥"
  },
  {
    "text": "बलं बलवतामस्मि कामरागविवर्जितम् ।\nघर्माविरुद्धो भूतेषु कामोऽस्मि जननाय च ॥ ५५॥"
  },
  {
    "text": "विद्यास्वध्यात्मविद्याऽस्मि विद्वांसो ब्राह्मणोत्तमाः ! ।\nसत्यप्रकाशकश्चास्मि वादो वादिगणेष्वहम् ॥ ५६॥"
  },
  {
    "text": "नारीष्वहं तपोरूपो यज्ञरूपो नरेषु च ।\nगुणत्रयेष्वहं विप्राः ! गुणाः सत्त्वाभिधानकः ॥ ५७॥"
  },
  {
    "text": "भावत्रयेऽध्यात्मभावः शीलेषु विनयोऽस्म्यहम् ।\nसदाचारेषु वृद्धानां प्रगतिः पादपद्मयोः ॥ ५८॥"
  },
  {
    "text": "कारणब्रह्मरूपेण ह्येकोऽद्वैतोऽप्यहं द्विजाः ! ।\nअनन्तोऽस्मि महाविज्ञाः ! सत्यमेतन्न संशयः ॥ ५९॥"
  },
  {
    "text": "अनन्तत्वात्सङ्ख्यया मे कार्यब्रह्मस्वरूपतः ।\nसङ्ख्यातुं नैव शक्नोति विभूतीः कश्चिदप्यो ॥ ६०॥"
  },
  {
    "text": "भवतां विप्रवर्य्याणां कल्याणार्थं हि केवलम् ।\nदिग्दर्शनस्वरूपेण किञ्चिद्वो वर्णितं मया ॥ ६१॥"
  },
  {
    "text": "उपदेशञ्च मे हृद्यं धृत्वा स्वहृदयेऽनिशम् ।\nममोपास्तौ रताः सन्तो भजध्वं मोक्षमुत्तमम् ॥ ६२॥"
  },
  {
    "text": "श्रद्धा वः सात्त्विकी विप्राः ! प्रकतौ मे चिरं वसेत् ।\nममैव प्रकृतिर्धृत्वा स्त्रीभावं कामदायिनी ॥ ६३॥"
  },
  {
    "text": "बिभ्राणां भगिनीभावमर्थसिद्धिप्रदायिनी ।\nधरन्ती मातृभावञ्च शक्तिधर्मम्प्रदा सदा ॥ ६४॥"
  },
  {
    "text": "भूत्वा मे ज्ञानिनो भक्तान् प्रकृतिस्थान् समन्ततः ।\nतेभ्यो मुक्तिपदं दत्ते विदधाना सुदुर्लभम् ॥ ६५॥"
  },
  {
    "text": "श्रद्धान्वितानां मच्छक्तौ भक्तानां सुलभो भवेत् ।\nचतुर्वर्गो न सन्देहो विद्यतेऽत्र द्विजोत्तमाः ! ॥ ६६॥"
  },
  {
    "text": "अत्यन्तं गोपनीया वः श्रावितोपनिषन्मया ।\nधीशगीताभिधानेन लोकेष्वेषा प्रचार्यताम् ॥ ६७॥"
  },
  {
    "text": "यया मे निखिला भक्ताश्चतुर्वर्गमवाप्नुयुः ।\nएषा नैव प्रदातव्या नास्तिकेभ्यः कदाचन ॥ ६८॥"
  },
  {
    "text": "पापिभ्योऽश्रद्दधानभ्यः प्राणिभ्यो ब्राह्मणोत्तमाः ।\nअभक्तेभ्यः कृतघ्नेभ्यो गुरुद्रोहिभ्य एव च ॥ ६९॥"
  },
  {
    "text": "श्रद्धा श्रीगुरुवाक्येषु येषां शास्त्रगणेष्वपि ।\nविश्वासः परलोकेषु लक्ष्यमाध्यात्मिकं तथा ॥ ७०॥"
  },
  {
    "text": "मत्परायणता पुण्या वर्तते च निरन्तरम् ।\nइयं तेभ्यः प्रदातव्या घीशगीता ध्रुवं द्विजाः ! ॥ ७१॥"
  },
  {
    "text": "धीशगीतामिमां पुण्यां पाठयन्ति पठन्ति ये ।\nक्लेशकर्मविपाकेभ्यो रहिता आशयेन च ॥ ७२॥"
  },
  {
    "text": "भजन्ते मेडखिला भक्ता मत्सायुज्यमसंशयम् ।\nन च तान् बाघते कश्चित्तापो लोके कथञ्चन ॥ ७३॥"
  },
  {
    "text": "कल्याणजननीमेतां श्रद्धयैव पठन्ति ये ।\nएतया येऽथवा यागं गाणपत्यं प्रकुर्वते ॥ ७४॥"
  },
  {
    "text": "हवनात्मकमाहोस्वित् केवलं पाठरूपकम् ।\nतेषां नश्यन्ति भक्तानामाधयो व्याधयोऽखिलाः ॥ ७५॥"
  },
  {
    "text": "संयता ये तपोनिष्ठा भक्तिभावेन कुर्वते ।\nपाठस्य श्रवणं सम्यगेतस्याः सार्थकं द्विजाः ! ॥ ७६॥"
  },
  {
    "text": "गाणपत्यस्य यागस्यानुष्ठानं वैतया सदा ।\nकाचिद्वाधा न तेषां स्याद्विपत्तिः प्राणिनां तथा ॥ ७७॥"
  },
  {
    "text": "तादृशी विघ्नराशिर्वा नश्येद्या नैव सत्वरम् ।\nनात्र कञ्चन सन्देहो विद्यते ब्राह्मणोत्तमाः ! ॥ ७८॥"
  },
  {
    "text": "आर्ता जिज्ञासवो भक्तास्तथाऽर्थर्थिन एव वै ।\nत्रिविधा एव मे भक्ता एतद्गीताश्रयेण हि ॥ ७९॥"
  },
  {
    "text": "स्वमनोरथसाफल्यं लभेरन्नात्र संशयः ।\nतथैवास्याश्च गीतायाः श्रवणान्मननात्तथा ॥ ८०॥"
  },
  {
    "text": "निदिध्यासनतो नूनं ज्ञानिभक्ताश्च मामकाः ।\nअपरोक्षानुभूत्या मे दर्शनं कर्तुमीशते ॥ ८१॥"
  },
  {
    "text": "चतुर्वर्णाश्रमस्थानां स्वधर्मासक्तचेतसाम् ।\nजीवानां किनु(किन्नु?) वक्तव्यं श्रद्धालुनां मयि ध्रुवम् ॥ ८२॥"
  },
  {
    "text": "सर्वेषामेव जीवानां चतुर्वर्गफलप्रदा ।\nवर्तते धीशगीतेयं सत्यं सत्यं न संशयः ॥ ८३॥"
  },
  {
    "text": "इति श्रीधीशगीतासूपनिषत्सु ब्रह्मविद्यायां योगशास्त्रे\nधीशर्षिसंवादे विराट्स्वरूपनिरूपणं नाम\nसप्तमोऽध्यायः ।"
  },
  {
    "text": "समाप्तेयं श्रीधीशगीता ।"
  }
]
[
  {
    "text": "श्रीरमणगीता"
  },
  {
    "text": "अध्याय         नाम\n           १.    उपासनाप्राधान्यनिरूपणम्\n           २.    मार्गत्रयकथनम्\n           ३.    मुख्यकर्तव्य निरूपणम्\n           ४.    ज्ञानस्वरूपकथनम्\n           ५.    हृदयविद्या\n           ६.    मनोनिग्रहोपायः\n           ७.    आत्मविचाराधिकारितदङ्गनिरूपणम्\n           ८.    आश्रमविचारः\n           ९.    ग्रन्थिभेदकथनम्\n           १०.    सङ्घविद्या\n           ११.    ज्ञानसिद्धिसामरस्यकथनम्\n           १२.    शक्तिविचारः\n           १३.    संन्यासे स्त्रीपुरुषयोस्तुल्याधिकारनिरूपणम्\n           १४.    जीवन्मुक्ति विचारः\n           १५.    श्रवणमनननिदिध्यासननिरूपणम्\n           १६.    भक्तिविचारः\n           १७.    ज्ञानप्राप्तिविचारः\n           १८.    सिद्धमहिमानुकीर्तनम्"
  },
  {
    "text": "॥ श्रीरमणगीता ॥"
  },
  {
    "text": "अथ प्रथमोऽध्यायः । (उपासनाप्राधान्यनिरूपणम्)"
  },
  {
    "text": "महर्षि रमणं नत्वा कार्तिकेयं नराकृतिम् ।\nमतं तस्य प्रसन्नेन ग्रन्थेनोपनिबध्यते ॥ १॥"
  },
  {
    "text": "इषपुत्रशके राम भूमिनन्दधरामिते ।\nएकोन्त्रिंशद्दिवसे द्वादशे मासि शीतले ॥ २॥"
  },
  {
    "text": "उपविष्टेषु सर्वेषु शिष्येषु नियतात्मसु ।\nभगवन्तमृषि सोऽहमपृच्छं निर्णयाप्तये ॥ ३॥"
  },
  {
    "text": "प्रथमः प्रश्नः\nसत्यासत्यविवेकेन मुच्यते केवलेन किम् ।\nउताहो बन्धहानाय विद्यते साधनान्तरम् ॥ ४॥"
  },
  {
    "text": "द्वितीयः प्रश्नः\nकिमलं शास्त्रचर्चैव जिज्ञासूनां विमुक्तये ।\nयथा गुरुपदेशं किमुपासनपेक्षते ॥ ५॥"
  },
  {
    "text": "तृतीय प्रश्नः\nस्थितप्रज्ञः स्थितप्रज्ञमात्मानं किं समर्थयेत् ।\nविदित्वा परिपूर्णत्वं ज्ञानस्योपरतेरुत ॥ ६॥"
  },
  {
    "text": "चतुर्थः प्रश्नः\nज्ञानिनं केन लिङ्गेन ज्ञातुं शक्ष्यन्ति कोविदाः ॥ ७॥"
  },
  {
    "text": "पञ्चमः प्रश्नः\nज्ञानायैव समाधिः किं कामायाप्युत कल्पते ॥ ७॥"
  },
  {
    "text": "षष्ठः प्रश्नः\nकामेन योगमभ्यस्य स्थितप्रज्ञो भवेद्यदि ।\nसकामोऽमुष्य साफल्यमधिगच्छति वा न वा ॥ ८॥"
  },
  {
    "text": "एवं मम गुरुः प्रश्नानकर्ण्य करुणानिधिः ।\nअब्रवीत्संशयच्छेदी रमणो भगवानृषिः ॥ ९॥"
  },
  {
    "text": "प्रथमप्रश्नस्योत्तरम्\nमोचयेत्सकलान् बन्धानात्मनिष्ठैव केवलम् ।\nसत्यासत्यविवेकं तु प्राहुर्वैराग्यसाधनम् ॥ १०॥"
  },
  {
    "text": "सदा तिष्ठति गम्भीरो ज्ञानी केवलमात्मनि ।\nनासत्यं चिन्तयेद्विश्वं न वा स्वस्य तदन्यताम् ॥ ११॥"
  },
  {
    "text": "द्वितीयप्रश्नस्योत्तरम्\nन संसिद्धिर्विजिज्ञासोः केवलं शास्त्रचर्चया ।\nउपासनं विना सिद्धिर्नैव स्यादिति निर्णयः ॥ १२॥"
  },
  {
    "text": "अभ्यासकाले सहजां स्थितिं प्राहुरुपासनम् ।\nसिद्धिं स्थिरां यदा गच्छेत्सैव ज्ञानं तदोच्यते ॥ १३॥"
  },
  {
    "text": "विषयान्त्सम्परित्यज्य स्वस्वभावेन संस्थितिः ।\nज्ञानज्वालाकृतिः प्रोक्त्ता सहजा स्थितिरात्मनः ॥ १४॥"
  },
  {
    "text": "तृतीयप्रश्नस्योत्तरम्\nनिर्वासेन मौनेन स्थिरायां सहजस्थितौ ।\nज्ञानी ज्ञानिनमात्मानं निःसन्देहः समर्थयेत् ॥ १५॥"
  },
  {
    "text": "चतुर्थप्रश्नस्योत्तरम्\nसर्वभूतसमत्वेन लिङ्गेन ज्ञानमूह्यताम् ।\nपञ्चमप्रश्नस्योत्तरम्\nकामारब्धस्समाधिस्तु कामं फलै निश्चितम् ॥ १६॥"
  },
  {
    "text": "षष्ठप्रश्नस्योत्तरम्\nकामेन योगमभ्यस्य स्थितप्रज्ञो भवेद्यदि ।\nस कामोऽमुष्य साफल्यं गच्छन्नपि न हर्षयेत् ॥ १७॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे उपासनप्राधान्यनिरूपणं\nनाम प्रथमोऽध्यायः ॥ १"
  },
  {
    "text": "अथ द्वितीयोऽध्यायः । (मार्गत्रयकथनम्)"
  },
  {
    "text": "ईशपुत्रशके बाणभूमिनन्दधरामिते ।\nचातुर्मास्ये जगौ सारं सङ्गृह्य भगवानृषि ॥ १॥"
  },
  {
    "text": "हृदयकुहरमध्ये केवलं ब्रह्ममात्रं\nह्यहमहमिति साक्षादात्मरूपेण भाति ।\nहृदि विश मनसा स्वं चिन्व्ता मज्जता वा\nपवनचलनरोधादात्मनिष्ठो भव त्वम् ॥ २॥"
  },
  {
    "text": "श्लोकं भगवतो वक्त्रान्महर्षेरिममुद्गतम् ।\nश्रुत्यन्तसारं यो वेद संशयो नास्य जातुचित् ॥ ३॥"
  },
  {
    "text": "अत्र श्लोके भगवता पूर्वार्धे स्थानमीरितम् ।\nशारीरकस्य दृश्येऽस्मिञ्छरीरे पाञ्चभौतिके ॥ ४॥"
  },
  {
    "text": "तत्रैव लक्षणं चोक्तं द्वैतमीशा च वारितम् ।\nउक्तं चाप्यपरोक्षत्वं नानालिङ्गनिबर्हणम् ॥ ५॥"
  },
  {
    "text": "उपदेशो द्वितीयार्धे शिष्याभ्यासकृते कृतः ।\nत्रेधा भिन्नेन मार्गेण तत्त्वादैक्यं समीयुषा ॥ ६॥"
  },
  {
    "text": "उपायो मार्गणाभिख्यः प्रथमः सम्प्रकीर्तितः ।\nद्वितीयो मज्ज्नाभिख्यः प्राणरोधस्तृतीयकः ॥ ७॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे मार्गत्रयकथनं\nनाम द्वितीयोऽध्यायः ॥ २"
  },
  {
    "text": "अथ तृतीयोऽध्यायः । (मुख्यकर्तव्यनिरूपणम्)"
  },
  {
    "text": "दैवरातस्य संवादमाचार्यरमणस्य च ।\nनिबध्नीमस्तृतीयेऽस्मिन्नध्याये विदुषां मुदे ॥ १॥"
  },
  {
    "text": "दैवरत उवाच\nकिं कर्तव्य मनुष्यस्य प्रधानमिह संसृतौ ।\nएकं निर्धाय भगवांस्तन्मे व्याख्यातुमर्हति ॥ २॥"
  },
  {
    "text": "भगवानुवाच\nस्वस्य स्वरूपं विज्ञेयं प्रधानं महदिच्छता ।\nप्रतिष्ठा यत्र सर्वेषां फलानामुत कर्मणाम् ॥ ३॥"
  },
  {
    "text": "दैवरात उवाच\nस्वस्य स्वरूपविज्ञाने साधनं किं समासतः ।\nसिध्येत्केन प्रयत्नेन प्रत्यग्दृष्टिर्महीयसि ॥ ४॥"
  },
  {
    "text": "भगवानुवाच\nविषयेभ्यः परावृत्य वृत्तीः सर्वाः प्रयत्नतः ।\nविमर्शे केवलं तिष्ठेदचले निरुपाधिके ॥ ५॥"
  },
  {
    "text": "स्वस्य स्वरूपविज्ञाने साधनं तत्समासतः ।\nसिध्येत्तेनैव यत्नेन प्रत्यग्दृष्टिर्महीयसि ॥ ६॥"
  },
  {
    "text": "दैवरात उवाच\nयावत्सिद्धिर्भवेन्नॄणां योगस्य मुनिकुञ्जर ।\nतावन्तं नियमाः कालं किं यत्नमुपकुर्वते ॥ ७॥"
  },
  {
    "text": "भगवानुवाच\nप्रयत्नमुपकुर्वन्ति नियमा युञ्जतां सताम् ।\nसिद्धानां कृतकृत्यानां गलन्ति नियमास्स्वयम् ॥ ८॥"
  },
  {
    "text": "दैवरात उवाच\nकेवलेन विमर्शेन स्थिरेण निरुपाधिना ।\nयथा सिद्धिस्तथा मन्त्रैर्जप्तैः सिद्धिर्भवेन्न वा ॥ ९॥"
  },
  {
    "text": "भगवानुवाच\nअचञ्चलेन मनसा मन्त्रैर्जप्तैर्निरन्तरम् ।\nसिद्धिः स्याच्छद्दधानानां जप्तेन प्रणवेन वा ॥ १०॥"
  },
  {
    "text": "वृतिर्जपेन मन्त्राणां शुद्धस्य प्रणवस्य वा ।\nविषयेभ्यः परावृत्ता स्वस्वरूपात्मिका भवेत् ॥ ११॥"
  },
  {
    "text": "ईशपुत्रशके शैलभूमिनन्दधरामिते ।\nसप्तमे सप्तमे सोऽयं संवादोऽभवदद्भुतः ॥ १२॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे मुख्यकर्तव्यनिरूपणं\nनाम तृतीयोऽध्यायः ॥ ३"
  },
  {
    "text": "अथ चतुर्थोऽध्यायः । (ज्ञानस्वरूपकथनम्)"
  },
  {
    "text": "प्रथमः प्रश्नः\nअहं ब्रह्मास्मीति वृत्तिः किं ज्ञानं मुनिकुञ्जर ।\nउत ब्रह्माहमिति धीर्धीरहं सर्वमित्युत ॥ १॥"
  },
  {
    "text": "अथवा सकलं चैतद्ब्रह्मेति ज्ञानमुच्यते ।\nअस्माद्वृत्तिचतुष्काद्वा किं नु ज्ञानं विलक्षणम् ॥ २॥"
  },
  {
    "text": "अस्योत्तरम्\nइमं मम गुरुः प्रश्नमन्तेवासिन आदरात् ।\nआकर्ण्य रमणो वाक्यमुवाच भगवान्मुनि ॥ ३॥"
  },
  {
    "text": "वृत्तयो भावना एव सर्वा एता न संशयः ।\nस्वरूपावस्थितिं शुद्धां ज्ञानमाहुर्मनीषिणः ॥ ४॥"
  },
  {
    "text": "गुरोर्वचस्तदाकर्ण्य संशयच्छेदकारकम् ।\nअपृच्छं पुनरेवाहमन्यं संशयमुद्गतम् ॥ ५॥"
  },
  {
    "text": "द्वितीय प्रश्नः\nवृत्तिव्याप्यं भवेद्ब्रह्म न वा नाथ तपस्विनाम् ।\nइमं मे हृदि सञ्जातं संशयं छेत्तुमर्हसि ॥ ६॥"
  },
  {
    "text": "तमिमं प्रश्नमाकर्ण्य मित्रमङ्घ्रिजुषामृषिः ।\nअभिषिच्य कटाक्षेण मामिदं वाक्यमब्रवीत् ॥ ७॥"
  },
  {
    "text": "अस्योत्तरम्\nस्वात्मभूतं यदि ब्रह्म ज्ञातुं वृत्तिः प्रवर्तते ।\nस्वात्माकारा तदा भूत्वा न पृथक् प्रतितिष्ठति ॥ ८॥"
  },
  {
    "text": "अयं प्रागुक्त एवाब्दे सप्तमे त्वेकविंशके ।\nअभवन्नो मितग्रन्थः संवादो रोमहर्षणः ॥ ९॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे ज्ञानस्वरुपकथनं\nनाम चतुर्थोऽध्यायः ॥ ४"
  },
  {
    "text": "अथ पञ्चमोऽध्यायः । (हृदयविद्या)"
  },
  {
    "text": "प्रागुक्तेऽब्देऽष्टमे मासि नवमे दिवसे निशि ।\nउपन्यसितवान् संयगुद्दिश्य हृदयं मुनिः ॥ १॥"
  },
  {
    "text": "निर्गच्छन्ति यतः सर्वा वृत्तयोः देहधारिणाम् ।\nहृदयं तत्समाख्यातं भावनाऽऽकृतिवर्णनम् ॥ २॥"
  },
  {
    "text": "अहंवृत्तिः समस्तानां वृत्तीनां मूलमुच्यते ।\nनिर्गच्छन्ति यतोऽहन्धीर्हृदयं तत्समासतः ॥ ३॥"
  },
  {
    "text": "हृदयस्य यदि स्थानं भवेच्चक्रमनाहतम् ।\nमूलाधारं समारभ्य योगस्योपक्रमः कुतः ॥ ४॥"
  },
  {
    "text": "अन्यदेव ततो रक्तपिण्डाददृदयमुच्यते\nअयं हृदिति वृत्त्या तदात्मनो रूपमीरितम् ॥ ५॥"
  },
  {
    "text": "तस्य दक्षिणतो धाम हृत्पीठे नैव वामतः ।\nतस्मात्प्रवहति ज्योतिः सहस्रारं सुषुम्णया ॥ ६॥"
  },
  {
    "text": "सर्वं देहं सहस्रारात्तदा लोकानुभूतयः ।\nताः प्रपश्यन् विभेदेन संसारी मनुजो भवेत् ॥ ७॥"
  },
  {
    "text": "आत्मस्थस्य सहस्रारं शुद्धं ज्योतिर्मयं भवेत् ।\nतत्र जीवेन्न सङ्कल्पो यदि सान्निध्यतः पतेत् ॥ ८॥"
  },
  {
    "text": "विज्ञानमानविषयं सन्निकर्षेण यद्यपि ।\nन भवेद्योगभङ्गाय भेदस्याग्रहणे मनः ॥ ९॥"
  },
  {
    "text": "गृह्यतोऽपि स्थिरैकाधीः सहजा स्थितिरुच्यते ।\nनिर्विकल्पः समाधिस्तु विषयासन्निधौ भवेत् ॥ १०॥"
  },
  {
    "text": "अण्डं वपुषि निःशेषं निःशेषं हृदये वपुः ।\nतस्मादण्डस्य सर्वस्य हृदयं रुपसङ्ग्रहः ॥ ११।\nभुवनं मनसो नान्यदन्यन्न हृदयान्मनः ।\nअशेषा हृदये तस्मात्कथा परिसमाप्यते ॥ १२॥"
  },
  {
    "text": "कीर्त्यते हृदयं पिण्डे यथाण्डे भानूमण्डलम् ।\nमनः सहस्रारगतं बिम्बं चान्द्रमसं यथा ॥ १३॥"
  },
  {
    "text": "यथा ददाति तपनस्तेजः कैरवबन्धवे ।\nइदं वितरति ज्योतिर्ह्रदयं मनसे तथा ॥ १४॥"
  },
  {
    "text": "ह्रद्यसन्निहितो मर्त्यो मनः केवलमीक्षते ।\nअसन्निकर्षे सूर्यस्य रात्रौ चन्द्रे यथा महः ॥ १५॥"
  },
  {
    "text": "अपश्यंस्तेजसो मूलं स्वरूपं सत्यमात्मनः ।\nमनसा च पृथक्पश्यन् भावान् भ्राम्यति पामरः ॥ १६॥"
  },
  {
    "text": "हृदि सन्निहितो ज्ञानी लीनं हृदयतेजसि ।\nईक्षते मानसं तेजो दिवा भानाविवैन्दवम् ॥ १७॥"
  },
  {
    "text": "प्रज्ञानस्य प्रवेत्तारो वाच्यमर्थं मनो विदुः\nअर्थं तु लक्ष्यं हृदयं हृदयान्नपरः परः ॥ १८॥"
  },
  {
    "text": "दृग्दृश्यभेदधीरेषा मनसि प्रतितिष्ठति ।\nहृदये वर्तमानां दृग्दृश्येनैकतां व्रजेत् ॥ १९॥"
  },
  {
    "text": "मूर्च्छा निद्रातिसन्तोषशोकावेशभयादिभिः ।\nनिमित्तैराहता वृत्तिः स्वस्थानं हृदयं व्रजेत् ॥ २०॥"
  },
  {
    "text": "तदा न ज्ञायते प्राप्तिर्हृदयस्य शरीरिणा ।\nविज्ञायते समाधौ तु नामभेदो निमित्ततः ॥ २१॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे हृदयविद्या\nनाम पञ्चमोऽध्यायः ॥ ५"
  },
  {
    "text": "अथ षष्टोऽध्यायः । (मनोनिग्रहोपायः)"
  },
  {
    "text": "निरुप्य हृदयस्यैवं तत्त्वं तत्त्वविदां वरः ।\nमनसो निग्रहोपायमवदद्रमणो मुनिः ॥ १॥"
  },
  {
    "text": "नित्यवत्तिमतां नॄणां विषयासक्त्तचेतसाम् ।\nवासनानां बलियस्त्वान्मनो दुर्निग्रहं भवेत् ॥ २॥"
  },
  {
    "text": "चपलं तन्निगृह्णीयात्प्राणरोधेन मानवः ।\nपाशबद्धो यथा जन्तुस्तथा चेतो न चेष्टते ॥ ३॥"
  },
  {
    "text": "प्राणरोधेन वृत्तिनां निरोधः साधितो भवेत् ।\nवृत्तिरोधेन वृत्तिनां जन्मस्थाने स्थितो भवेत् ॥ ४॥"
  },
  {
    "text": "प्राणरोधश्च मनसा प्राणस्य प्रत्यवेक्षणम् ।\nकुम्भकं सिध्यति ह्येयं सततप्रत्यवेक्षणात् ॥ ५॥"
  },
  {
    "text": "येषां नैतेन विधिना शक्तिः कुम्भकसाधने ।\nहठयोगविधानेन तेषां कुम्भकमिष्यते ॥ ६॥"
  },
  {
    "text": "एकदा रेचकं कुर्यात्कुर्यात्पूरकमेकदा ।\nकुम्भकं तु चतुर्वारं नाडीशुद्धिर्भवेत्ततः ॥ ७॥"
  },
  {
    "text": "प्राणो नाडीषु शुद्धासु निरुद्धः क्रमशो भवेत् ।\nप्राणस्य सर्वधा रोधः शुद्धं कुम्भकमुच्यते ॥ ८॥"
  },
  {
    "text": "त्यागं देहात्मभावस्य रेचकं ज्ञानिनः परे ।\nपूरकं मार्गणं स्वस्य कुम्भकं सहजस्थितिम् ॥ ९॥"
  },
  {
    "text": "जपेन वाऽथ मन्त्राणां मनसो निग्रहो भवेत् ।\nमानसेन तदा मन्त्रप्राणयोरेकता भवेत् ॥ १०॥"
  },
  {
    "text": "मन्त्राक्षराणां प्राणेन सायुज्यं ध्यानमुच्यते ।\nसहजस्थितये ध्यानं दृढभूमिः प्रकल्पते ॥ ११॥"
  },
  {
    "text": "सहवासेन महतां सतामारुढचेतसाम्\nक्रियमाणेन वा नित्यं स्थाने लीनं मनो भवेत् ॥ १२॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे मनोनिग्रहोपायः\nनाम षष्टोऽध्यायः ॥ ६"
  },
  {
    "text": "अथ सप्तमोऽध्यायः । (आत्मविचाराधिकारितदङ्गनिरूपणम्)"
  },
  {
    "text": "भारद्वाजस्य वै कार्ष्णेराचार्यरमणस्य च ।\nअध्याये कथ्यते श्रेष्ठः संवाद इह सप्तमे ॥ १॥"
  },
  {
    "text": "कार्ष्णिरुवाच\nरूपमात्मविचारस्य किं नु किं वा प्रयोजनम् ।\nलभ्यादात्मविचारेण फलं भूयोऽन्यतोऽस्ति वा ॥ २॥"
  },
  {
    "text": "भगवानुवाच\nसर्वासामपि वृत्तीनां समष्टिर्या समीरिता ।\nअहंवृत्तेरमुष्यास्तु जन्मस्थानं विमृश्यताम् ॥ ३॥"
  },
  {
    "text": "एष आत्मविचारः स्यन्न शास्त्रपरिशीलनम् ।\nअहङ्कारो विलीनः स्यान्मूलस्थानगवेषणे ॥ ४॥"
  },
  {
    "text": "आत्माभासस्त्वहङ्कारः स यदा सम्प्रलियते ।\nआत्मा सत्योऽभितः पूर्णः केवलः परिशिष्यते ॥ ५॥"
  },
  {
    "text": "सर्वक्लेशनिवृत्तिः स्यात्फलमात्मविचारतः ।\nफलानामवधिः सोऽयमस्ति नेतोऽधिकं फलम् ॥ ६॥"
  },
  {
    "text": "अद्भुताः सिद्धयः साध्या उपायान्तरतश्च याः ।\nताः प्राप्तोऽपि भवत्यन्ते विचारेणैव निवृतः ॥ ७॥"
  },
  {
    "text": "कार्ष्णिरुवाच\nएतस्यात्मविचारस्य प्राहुः कमधिकारिणम् ।\nअधिकारस्य सम्पत्तिः किं ज्ञातुं शक्यते स्वयम् ॥ ८॥"
  },
  {
    "text": "भगवानुवाच\nउपासनादिभिः शुद्धं प्राग्जमसुकृतेन वा ।\nदृष्टदोषं मनो यस्य शरीरे विषयेषु च ॥ ९॥"
  },
  {
    "text": "मनसा चरतो यस्य विष्येष्वरुचिर्भृशम् ।\nदेहे चानित्यता बुद्धिस्तं प्रहुरधिकारिणम् ॥ १०॥"
  },
  {
    "text": "देहे नश्वरताबुद्धेर्वैराग्याद्विषयेषु च ।\nएताभ्यामेव लिङ्गाभ्यां ज्ञेया स्वस्याधिकारिता ॥ ११॥"
  },
  {
    "text": "कार्ष्णिरुवाच\nस्नानं सन्ध्यां जपो होमः स्वाध्यायो देवपूजनम् ।\nसङ्कीर्तनं तिर्थयात्रा यज्ञो दानं व्रतानि च ॥ १२॥"
  },
  {
    "text": "विचारे साधिकारस्य वैराग्याच्च विवेकतः ।\nकिं वा प्रयोजनाय स्युरुत कालविधूतये ॥ १३॥"
  },
  {
    "text": "भगवानुवाच\nआरम्भिणां क्षीयमाणरागाणामधिकारिणाम् ।\nकर्माण्येतानि सर्वाणि भूयस्यै चितशिद्धये ॥ १४॥"
  },
  {
    "text": "यत्कर्म सुकृतं प्रोक्तं मनोवाक्कायसम्भवम् ।\nतत्तु कर्मान्तरं हन्ति मनोवाक्कायसम्भवम् ॥ १५॥"
  },
  {
    "text": "अत्यन्तशुद्धमनसां पक्वानामधिकारिणाम् ।\nइदं लोकोपकाराय कर्मजालं भविष्यति ॥ १६॥"
  },
  {
    "text": "परेषामुपदेशाय् क्षेमाय च मनीषिणः ।\nपक्वाश्च कर्म कुर्वन्ति भयान्नादेशशास्त्रतः ॥ १७॥"
  },
  {
    "text": "विचारप्रतिकूलानि न पुण्यानि नरर्षभ ।\nक्रियमाणान्यसङ्गेन भेदबुद्ध्युपमर्दिना ॥ १८॥"
  },
  {
    "text": "न चाकृतानि पापाय पक्वनामधिकारिणाम् ।\nस्वविमर्शो महत्पुण्यं पावनानां हि पावनम् ॥ १९॥"
  },
  {
    "text": "दृश्यते द्विविधा निष्ठा पक्वानामधिकारिणाम् ।\nत्याग एकान्तयोगाय परार्थं च क्रियादरः ॥ २०॥"
  },
  {
    "text": "कार्ष्णिरुवाच\nनिर्वाणायास्ति चेदन्यो मार्ग आत्मविचारतः ।\nएको वा विविधस्तं मे भगवान्वक्तुमर्हति ॥ २१॥"
  },
  {
    "text": "भगवानुवाच\nएकः प्राप्तुं प्रयतते परः प्राप्तारमृच्छति ।\nचिराय प्रथमो गच्छन् प्राप्तोत्यात्मान्मन्ततः ॥ २२॥"
  },
  {
    "text": "एकस्य ध्यानतश्चित्तमेकाकृतिर्भविष्यति ।\nएकाकृतित्वं चित्तस्य स्वरुपे स्थितये भवेत् ॥ २३॥"
  },
  {
    "text": "अनिच्छयाप्यतो ध्यायन् विन्दत्यात्मनि संस्थितिम् ।\nविचारकस्तु विज्ञाय भवेदात्मनि संस्थितः ॥ २४॥"
  },
  {
    "text": "ध्यायो देवतां मन्त्रमन्यद्वा लक्ष्यमुत्तमम् ।\nध्येयमात्मात्ममहाज्योतिष्यन्ततो लीनतां व्रजेत् ॥ २५॥"
  },
  {
    "text": "गतिरेवं द्वयोरेका ध्यातुश्चात्मविमर्शिनः ।\nध्यायन्नेकः प्रशान्तः स्यादन्यो विज्ञाय शाम्यति ॥ २६॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे आत्मविचाराधिकारितदङ्गनिरूपणं\nनाम सप्तमोऽध्यायः ॥ ७"
  },
  {
    "text": "अथ अष्टमोऽध्यायः । (आश्रमविचारः)"
  },
  {
    "text": "कार्ष्णेरेवापरं प्रश्नं निशम्य भगवान्मुनिः ।\nचातुराश्रम्यसम्बद्धमदिकारं न्यरूपयत् ॥ १॥"
  },
  {
    "text": "ब्रह्मचारी गृही वाऽपि वानप्रस्थोऽथवा यतिः ।\nनारी वा वृषलो वापि पक्वो ब्रह्म विचारयेत् ॥ २॥"
  },
  {
    "text": "सोपानवत्परं प्राप्तुं भविष्यत्याश्रमक्रमः ।\nअत्यन्तपक्वचित्तस्य क्रमापेक्षा न विद्यते ॥ ३॥"
  },
  {
    "text": "गतये लोककार्याणामादिशन्त्याश्रामक्रमम्\nआश्रमत्रयधर्माणां न ज्ञानप्रतिकूलता ॥ ४॥"
  },
  {
    "text": "संन्यासो निर्मलं ज्ञानं न काषायो न मुण्डनम् ॥"
  },
  {
    "text": "प्रतिबन्धकबाहुल्यवारणायाश्रमो मतः ॥ ५॥"
  },
  {
    "text": "ब्रह्मचयर्याश्रमे यस्य शक्तिरुज्जृम्भते व्रतैः ।\nविद्यया ज्ञानवृद्धया च स पश्चात्प्रज्वलिष्यति ॥ ६॥"
  },
  {
    "text": "ब्रह्मचर्येण शुद्धेन गृहित्वे निर्मलो भवेत् ।\nसर्वेषामुपकाराय गृहस्थाश्रम उच्यते ॥ ७॥"
  },
  {
    "text": "सर्वथा वीतसङ्गस्य गृहस्थस्यापि देहिनः ।\nपरं प्रस्फुरति ज्योतिस्तत्र नैवास्ति संशयः ॥ ८॥"
  },
  {
    "text": "तपसस्त्वाश्रमः प्रोक्त्तस्तृतीयः पण्डितोत्तमैः ।\nअभार्यो वा सभार्यो वा तृतीयाश्रमभाग्भवेत् ॥ ९॥"
  },
  {
    "text": "तपसा दग्धपापस्य पक्वचित्तस्य योगिनः ।\nचतुर्थ आश्रमः काले स्वयमेव भविष्यति ॥ १०॥"
  },
  {
    "text": "एष प्रागुक्त एवाब्धे त्वष्टमे द्वादशे पुनः ।\nउपदेशो भगवतः सप्तमाष्टमयोरभूत् ॥ ११॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे आश्रमविचारः\nनाम अष्टमोऽध्यायः ॥ ८"
  },
  {
    "text": "अथ नवमोऽध्यायः । (ग्रन्थिभेदकथनम्)"
  },
  {
    "text": "चतुर्दशेऽष्टमे रात्रौ महर्षि पृष्टवानहम् ।\nग्रन्थिभेदं समुद्दिश्य विदुषां यत्र संशयः ॥ १॥"
  },
  {
    "text": "तमाकर्ण्य मम प्रश्नं रमणो भगवानृषिः ।\nध्यात्वा दिव्येन भावेन किञ्चिदाह महामहाः ॥ २॥"
  },
  {
    "text": "शरीरस्यात्मनश्चापि सम्बन्धो ग्रन्थिरुच्यते ।\nसम्बन्धेनैव शारीरं भवति ज्ञानमात्मनः ॥ ३॥"
  },
  {
    "text": "शरीरं जडमेतत्स्यादात्मा चैतन्यमिष्यते ।\nउभयोरपि सम्बन्धो विज्ञानेनानुमीयते ॥ ४॥"
  },
  {
    "text": "चैतन्यच्छाययाश्लिष्टं शरीरं तात चेष्टते ।\nनिद्रादौ ग्रहणाभावादूह्यते स्थानमात्मनः ॥ ५॥"
  },
  {
    "text": "सूक्ष्माणां विद्युदादीनां स्थूले तन्त्र्यादिके यथा ।\nतथा कलेवरे नाड्यां चैतन्यज्योतिषो गतिः ॥ ६॥"
  },
  {
    "text": "स्थलमेकमुपाश्रित्य चैतन्यज्योतिरुज्ज्वलम् ।\nसर्वं भासयते देहं भास्करो भुवनं यथा ॥ ७॥"
  },
  {
    "text": "व्याप्तेन तत्प्रकाशेन शरीरे त्वनुभूतयः ।\nस्थलं तदेव हृदयं सूरयस्सम्प्रचक्षते ॥ ८॥"
  },
  {
    "text": "नाडीशक्तिविलासेन चैतन्यांशुगतिर्मता ।\nदेहस्य शक्तयस्सर्वाः पृथङ्नाडीरूपाश्रिताः ॥ ९॥"
  },
  {
    "text": "चैतन्यं तु पृथङ्नाड्यां तां सुषुम्णां प्रचक्षते ।\nआत्मनाडीं परामेके परेत्वमृतनाडिकाम् ॥ १०॥"
  },
  {
    "text": "सर्वं देहं प्रकाशेन व्याप्तो जीवोऽभिमानवान् ।\nमन्यते देहमात्मानं तेन भिन्नं च विष्टपम् ॥ ११॥"
  },
  {
    "text": "अभिमानं परित्यज्य देहे चात्मधियं सुधीः ।\nविचारयेच्चेदेकाग्रो नाडीनां मथनं भवेत् ॥ १२॥"
  },
  {
    "text": "नाडीनां मथनेनैवात्मा ताभ्यः पृथक्कृतः ।\nकेवलाममृतां नाडीमाश्रित्य प्रज्वलिष्यति ॥ १३॥"
  },
  {
    "text": "आत्मनाड्यां यदा भाति चैतन्यज्योतिरुज्ज्वलम् ।\nकेवलायां तदा नान्यदात्मनस्सम्प्रभासते ॥ १४॥"
  },
  {
    "text": "सान्निध्याद्भासमानं वा न पृथक्प्रतितिष्ठति ।\nजानाति स्पष्टमात्मानं स देहमिव पामरः ॥ १५॥"
  },
  {
    "text": "आत्मैव भासते यस्य बहिरन्तश्च सर्वतः ।\nपामरस्येव रूपादि स भिन्नग्रन्थिरुच्यते ॥ १६॥"
  },
  {
    "text": "नाडीबन्धोऽभिमानश्च द्वयं ग्रन्थिरुदीर्यते ।\nनाडीबन्धेन सूक्षमोऽपि स्थूलं सर्वं प्रपश्यति ॥ १७॥"
  },
  {
    "text": "निवृत्तं सर्वनाडीभ्यो यदैकां नाडीकां श्रितम् ।\nभिन्नग्रन्थि तदा ज्योतिरात्मभावाय कल्पते ॥ १८॥"
  },
  {
    "text": "अग्नितप्तमयोगोलं दृश्यतेऽग्निमयं यथा ।\nस्वविचाराग्निसन्तप्तं तथेदं स्वमयं भवेत् ॥ १९॥"
  },
  {
    "text": "शरीरादिजुषां पूर्ववासनानां क्षयस्तदा ।\nकर्तृत्वमशरीरत्वान्नैव तस्य भविष्यति ॥ २०॥"
  },
  {
    "text": "कर्तृत्वाभावतः कर्मविनाशोऽस्य समीरितः ।\nतस्य वस्त्वन्तराभावात्संशयानामनुद्भवः ॥ २१॥"
  },
  {
    "text": "भविता न पुनर्बद्धो विभिन्नग्रन्थिरेकदा ।\nसा स्थितिः परमा शक्तिस्सा शान्तिः परमा मता ॥ २२॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे ग्रन्थिभेदकथनं\nनाम नवमोऽध्यायः ॥ ९"
  },
  {
    "text": "अथ दशमोऽध्यायः । (सङ्घविद्या)"
  },
  {
    "text": "यतिनो योगनाथस्य महर्षिरमणस्य च ।\nदशमेऽत्र नीबघ्निमस्संवादं सङ्घहर्षदम् ॥ १॥"
  },
  {
    "text": "योगनाथ उवाच\nसाङ्घिकस्य च सङ्घस्य कस्सम्बन्धो महामुने ।\nसङ्घस्य श्रेयसे नाथ तमेतं वक्तुमर्हसि ॥ २॥"
  },
  {
    "text": "भगवानुवाच\nज्ञेयश्शरीरवत्सङ्घस्तत्तदाचारशालिनम् ।\nअङ्गानीवात्र विज्ञेयास्साङ्घिकास्सधुसत्तम ॥ ३॥"
  },
  {
    "text": "अङ्गं यथा शरीरस्य करोत्युपकृतिं यते ।\nतथोपकारं सङ्घस्य कुर्वन् जयति साङ्घिकः ॥"
  },
  {
    "text": "सङ्घस्य वाङ्मनःकायैरुपकारो यथा भवेत् ।\nस्वयं तथाऽऽचरन्नित्यं स्वकीयानपि बोघयेत् ॥ ५॥"
  },
  {
    "text": "आनुकूल्येन सङ्घस्य स्थापयित्वा निजं कुलम् ।\nसङ्घस्यैव ततो भूत्यै कुर्याद्भुतियुतं कुलम् ॥ ६॥"
  },
  {
    "text": "योगनाथ उवाच\nशान्तिं केचित्प्रशंसन्ति शक्तिं केचिन्मनीषिणः ।\nअनयोः को गुणो ज्यायान्त्सङ्घक्षेमकृते विभो ॥ ७॥"
  },
  {
    "text": "भगवानुवाच\nस्वमनश्शुद्धये शान्तिश्शक्तिस्सङ्घस्य वृद्धये ।\nशक्त्या सङ्घं विधायोच्चैश्शान्तिं संस्थापयेत्ततः ॥ ८॥"
  },
  {
    "text": "योगनाथ उवाच\nसर्वस्यापि च सङ्घस्य नराणाणामृषिकुञ्जर ।\nगन्तव्यं समुदायेन किं परं धरणीतले ॥ ९॥"
  },
  {
    "text": "भगवानुवाच\nसमुदायेन सर्वस्य सङ्घस्य तनुधारिणाम् ।\nसौभ्रात्रं समभावेन गन्तव्यं परमुच्यते ॥ १०॥"
  },
  {
    "text": "सौभ्रात्रेण परा शान्तिरन्योन्यं देहधारिणाम् ।\nतदेत्यं शोभते सर्वा भूमिरेकं गृहं यथा ॥ ११॥"
  },
  {
    "text": "अभूत्पञ्चदशे घस्त्रे संवादस्सोऽयमष्टमे ।\nयोगनाथस्य यतिनो महर्षेश्च दयावतः ॥ १२॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे सङ्घविद्या\nनाम दशमोऽध्यायः ॥ १०"
  },
  {
    "text": "अथ एकादशोऽध्यायः । (ज्ञानसिद्धिसामरस्यकथनम्)"
  },
  {
    "text": "षोडशे दिवसे रात्रौ विविक्ते मुनिसत्तमम् ।\nगुरुं ब्रह्मविदां श्रेष्ठं नित्यमात्मनि संस्थितम् ॥ १॥"
  },
  {
    "text": "उपगम्य महाभागं सोऽहं कैवतमानवम् ।\nरमणं स्तुतवानस्मि दुर्लभज्ञानलब्धये ॥ २॥"
  },
  {
    "text": "त्वय्येव परमा निष्ठा त्वय्येव विशदा मतिः ।\nअम्भसामिव वाराशिर्विज्ञानानां त्वमास्पदम् ॥ ३॥"
  },
  {
    "text": "त्वं तु सप्तदशे वर्षे बाल्य एव महायशः ।\nलब्धवानसि विज्ञानं योगिनामपि दुर्लभम् ॥ ४॥"
  },
  {
    "text": "सर्वे दृश्या इमे भावा यस्य छायामयास्तव ।\nतस्य ते भगवन्निष्ठां को नु वर्णयितुं क्षमः ॥ ५॥"
  },
  {
    "text": "मज्जतां घोरसंसारे व्यपृतानामितस्ततः ।\nदुःखं महत्तितीषूर्णां त्वमेका परमा गतिः ॥ ६॥"
  },
  {
    "text": "पश्यामि देवदत्तेन ज्ञानेन त्वां मुहुर्मुहुः ।\nब्रह्मण्यानां वरं ब्रह्मन्त्सुब्रह्मण्यं नराकृतिम् ॥ ७॥"
  },
  {
    "text": "न त्वं स्वामिगिरौ नाथ न त्वं क्षणिकपर्वते ।\nन त्वं वेङ्कटशैलाग्रे शोणाद्रावसि वस्तुतः ॥ ८॥"
  },
  {
    "text": "भूमविद्यां पुरा नाथ नारदाय महर्शये ।\nभवान् शुश्रूषमाणाय रहस्यामुपदिष्टवान् ॥ ९॥"
  },
  {
    "text": "सनत्कुमारं ब्रह्मर्षि त्वामाहुर्वेदवेदिनः ।\nआगमानां तु वेत्तारस्सुब्रह्मण्यं सुरर्षभम् ॥ १०॥"
  },
  {
    "text": "केवलं नाम भेदोऽयं व्यक्तिभेदो न विद्यते ।\nसनत्कुमारस्स्कन्दश्च पर्यायौ तव तत्त्वतः ॥ ११॥"
  },
  {
    "text": "पुरा कुमारिलो नाम भूत्वा ब्राह्मणसत्तमः ।\nधर्मं वेदोदितं नाथ त्वं संस्थापितवानसि ॥ १२॥"
  },
  {
    "text": "जैनैर्व्याकुलिते धर्मे भगवन्द्रविडेषु च ।\nभूत्वा त्वं ज्ञानसम्बन्धो भक्तिं स्थापितवानसि ॥ १३॥"
  },
  {
    "text": "अधुना त्वं महाभाग ब्रह्मज्ञानस्य गुप्तये ।\nशास्त्रज्ञानेन सन्तॄप्तैर्निरुद्धस्यागतो धराम् ॥ १४॥"
  },
  {
    "text": "सन्देहा बहवो नाथ शिष्याणां वारितास्त्वया ।\nइमं च मम सन्देहं निवारयितुमर्हसि ॥ १५॥"
  },
  {
    "text": "ज्ञानस्य चापि सिद्धीनां विरोधः किं परस्परम् ।\nउताहो कोऽपि सम्बन्धो वर्तते मुनिकुञ्जर ॥ १६॥"
  },
  {
    "text": "मयैवं भगवान्पृष्टो रमणो नुतिपूर्वकम् ।\nगभिरया दृशा वीक्ष्य मामिदं वाक्यमब्रवित् ॥ १७॥"
  },
  {
    "text": "सहजां स्थितिमारुढः स्वभावेन दिने दिने ।\nतपश्चरतिदुर्धर्षं नालस्यं सहजस्थितौ ॥ १८॥"
  },
  {
    "text": "तपस्तदेव दुर्धर्षं य निष्ठ सहजात्मनि ।\nतेन नित्येन तपसा भवेत्पाकः क्षणे क्षणे ॥ १९॥"
  },
  {
    "text": "परिपाकेन काले स्युः सिद्धयस्तात पश्यतः ।\nप्रारब्धं यदि ताभिः स्याद्विहारो ज्ञानिनोऽपि च ॥ २०॥"
  },
  {
    "text": "यथा प्रपञ्चग्रहणे स्वरुपान्नेतरन्मुनेः ।\nसिद्धयः क्रियमाणाश्च स्वरुपान्नेतरत्तथा ॥ २१॥"
  },
  {
    "text": "भवेन्न यस्य प्रारब्धं शक्तिपूर्णोऽप्ययं मुनिः ।\nअतरङ्ग इवाम्भोधिर्न किञ्चित्दपि चेष्टते ॥ २२॥"
  },
  {
    "text": "नान्यं मृगयते मार्गं निसर्गादात्मनि स्थितः ॥"
  },
  {
    "text": "सर्वासामपि शक्तीनां समष्टिः स्वात्मनि स्थितिः ॥ २३॥"
  },
  {
    "text": "अप्रयत्नेन तु तपः सहजा स्थितिरुच्यते ।\nसहजायां स्थितौ पाकाच्छक्त्तिनामुद्भवो मतः ॥ २४॥"
  },
  {
    "text": "परीवृतोऽपि बहुभिर्नित्यमात्मनि संस्थितः ।\nघोरं तपश्चरत्येव न तस्यैकान्तकामिता ॥ २५॥"
  },
  {
    "text": "ज्ञानं शक्तेरपेतं यो मन्यते नैव वेद सः ।\nसर्वशक्तेऽभितः पूर्णे स्वस्वरूपे हि बोधवान् ॥ २६॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे ज्ञानसिद्धिसामरस्यकथनं\nनाम एकादशोऽध्यायः ॥ ११"
  },
  {
    "text": "अथ द्वादशोऽध्यायः । (शक्तिविचारः)"
  },
  {
    "text": "एकोनविंशे दिवसे भारद्वाजो महामनाः ।\nकपाली कृतिषु ज्यायानपृच्छद्रमणं गुरुम् ॥ १।\nकपाल्युवाच\nविषयी विषयो वृत्तिरितीदं भगवंस्त्रिकम् ।\nज्ञानिनां पामराणां च लोकयात्रासु दृश्यते ॥ २॥"
  },
  {
    "text": "अथ केन विशेषेण ज्ञानी पामरतोऽधिकः ।\nइमं मे नाथ सन्देहं निवर्तयितुमर्हसि ॥ ३॥"
  },
  {
    "text": "भगवानुवाच\nअभिन्नो विषयी यस्य स्वरूपान्मनुजर्षभ ।\nव्यापारविषयौ भातस्तस्याभिन्नौ स्वरूपतः ॥ ५॥"
  },
  {
    "text": "भेदभासे विजानाति ज्ञान्यभेदं ति तात्त्विकम् ।\nभेदाभासवशं गत्वा पामरस्तु विभिद्यते ॥ ६॥"
  },
  {
    "text": "कपाल्युवाच\nनाथ यस्मिन्निमे भेद भासन्ते त्रिपुटीमयाः ।\nशक्तिमद्वा स्वरूपं तदुताहो शक्तिवर्जितम् ॥ ७॥"
  },
  {
    "text": "भगवानुवाच\nवत्स यस्मिन्निमे भेदा भासन्ते त्रिपुटीमयाः ।\nसर्वशक्तं स्वरूपं तदाहुर्वेदान्तवेदिनः ॥ ८॥"
  },
  {
    "text": "कपाल्युवाच\nईश्वरस्य तु या शक्तिर्गीता वेदान्तवेदिभिः ।\nअस्ति वा चलनं तस्यमाहोस्विन्नाथ नास्ति वा ॥ ९॥"
  },
  {
    "text": "भगवानुवाच\nशक्तेस्सञ्चलनादेव लोकानां तात सम्भवः ।\nचलनस्याश्रयो वस्तु न सञ्चलति कर्हिचित् ॥ १०॥"
  },
  {
    "text": "अचलस्य तु यच्छक्तश्चलनं लोककारणम् ।\nतामोवाचक्षते मायामनिर्वाच्यां विपश्चितः ॥ ११॥"
  },
  {
    "text": "चञ्चलत्वं विषयिणो यथार्थमिव भासते ।\nचलनं न नरश्रेष्ठ स्वरूपस्य तु वस्तुतः ॥ १२॥"
  },
  {
    "text": "ईश्वरस्य च शक्तेश्च भेदो दृष्तिनिमित्तकः ।\nमिथुनं त्विदमेकं स्याद्दृष्टिश्चेदुपसंहृता ॥ १३॥"
  },
  {
    "text": "कपाल्युवाच\nव्यापार ईश्वरस्यायं दृश्यब्रह्माण्डकोटिकृत् ।\nनित्यः किमथवाऽनित्यो भगवान्वक्तुमर्हति ॥ १४॥"
  },
  {
    "text": "भगवानुवाच\nनिजया परया शक्त्या चलन्नप्यचलः परः ।\nकेवलं मुनिसंवेद्यं रहस्यमिदमुत्तमम् ॥ १५॥"
  },
  {
    "text": "चलत्वमेव व्यापारो व्यापारश्शक्तिरुच्यते ।\nशक्त्या सर्वमिदं दृश्यं ससर्ज परमः पुमान् ॥ १६॥"
  },
  {
    "text": "व्यापारस्तु प्रवृतिश्च निवृत्तिरिति च द्विधा ।\nनिवृरिस्था यत्र सर्वमात्मैवाभूदिति श्रुतिः ॥ १७॥"
  },
  {
    "text": "नानात्वं द्वैतकालस्थं गम्यते सर्वमित्यतः ।\nअभूदिति पदेनात्र व्यापारः कोऽपि गम्यते ॥ १८॥"
  },
  {
    "text": "आत्मैवेति विनिर्देशद्विशेषाणां समं ततः ।\nआत्मन्येवोपसंहारस्तज्जातानां प्रकीर्तितः ॥ १९॥"
  },
  {
    "text": "विना शक्तिं नरश्रेष्ठ स्वरूपं न प्रतीयते ।\nव्यापार आश्रयश्चेति द्विनामा शक्तिरुच्यते ॥ २०॥"
  },
  {
    "text": "व्यापारो विश्वसर्गादिकार्यमुक्तं मनीषिभिः ।\nआश्रयो द्विपदां श्रेष्ठ स्वरूपान्नातिरिच्यते ॥ २१॥"
  },
  {
    "text": "स्वरूपमन्यसापेक्षं नैव सर्वात्मकत्वतः ।\nशक्तिं वृत्तिं स्वरूपं च य एवं वेद वेद सः ॥ २२॥"
  },
  {
    "text": "वृत्तेरभावे तु सतो नानाभावो न सिध्यति ।\nसत्ता शक्त्यतिरिक्त्ता चेद् वृतेर्नैव समुद्भवः ॥ २३॥"
  },
  {
    "text": "यदि कालेन भविता जगतः प्रलयो महान् ।\nअभेदेन स्वरूपेऽयं व्यापारो लीनवद्भवेत् ॥ २४॥"
  },
  {
    "text": "सर्वोऽपि व्यवहारोऽयं न भवेच्छक्तिमन्तरा ।\nन सृष्टिर्नापि विज्ञानं यदेतत् त्रिपुटीमयम् ॥ २५॥"
  },
  {
    "text": "स्वरुपमाश्रयत्वेन व्यापारस्सर्गकर्मणा ।\nनामभ्यामुच्यते द्वाभ्यां शक्तिरेका परात्परा ॥ २६॥"
  },
  {
    "text": "लक्षणं चलनं येषां शक्तेस्तेषां तदाश्रयः ।\nयत् किञ्चित्परमं वस्तु व्यक्तव्यं स्यान्नरर्षभ ॥ २७॥"
  },
  {
    "text": "तदेकं परमं वस्तु शक्तिमेके प्रचक्षते ।\nस्वरुपं केऽपि विद्वांसो ब्रह्मान्ये पुरुषं परे ॥ २८॥"
  },
  {
    "text": "वत्स सत्यं द्विधा गम्यं लक्षणेन च वस्तुतः ।\nलक्षणेनोच्यते सत्यं वस्तुतस्त्वनुभूयते ॥ २९॥"
  },
  {
    "text": "तस्मात्स्वरूपविज्ञानं व्यापारेण च वस्तुतः ।\nताटस्थ्येन च साक्षाच्च द्विविधं सम्प्रचक्षते ॥ ३०॥"
  },
  {
    "text": "स्वरुपमाश्रयं प्राहुर्व्यापारं तात लक्षणम् ।\nवृत्या विज्ञाय तन्मूलमाश्रये प्रतितिष्ठति ॥ ३१॥"
  },
  {
    "text": "स्वरूपं लक्षणोपेतं लक्षणं च स्वरुपवत् ।\nतादात्म्येनैव सम्बन्धस्त्वनयोस्सम्प्रकीर्तितः ॥ ३२॥"
  },
  {
    "text": "तटस्थलक्षणेनैवं व्यापाराख्येन मारिष ।\nयतो लक्ष्यं स्वरूपं स्यान्नित्यव्यापारवत्ततः ॥ ३३॥"
  },
  {
    "text": "व्यापारो वस्तुनो नान्यो यदि पश्यसि तत्त्वतः ।\nइदं तु भेदविज्ञानं सर्वं काल्पनिकं मतम् ॥ ३४॥"
  },
  {
    "text": "शक्त्युल्लासाह्यया सेयं सृष्टिः स्यादीशकल्पना ।\nकल्पनेयमतीत चेत् स्वरूपमवशिष्यते ॥ ३५॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे शक्तिविचारो\nनाम द्वादशोऽध्यायः ॥ १२"
  },
  {
    "text": "अथ त्रयोदशोऽध्यायः । (संन्यासे स्त्रीपुरुषयोस्तुल्याधिकारनिरूपणम्)"
  },
  {
    "text": "अत्रिणामन्वयज्योत्स्ना वसिष्ठानां कुलस्नुषा ।\nमहादेवस्य जननी धीरस्य ब्रह्मवेदिनः ॥ १॥"
  },
  {
    "text": "प्रतिमानं पुरन्ध्रीणां लोकसेवाव्रते स्थिता ।\nबिभ्राणा महतीं विद्यां ब्रह्मादिविबुधस्तुताम् ॥ २॥"
  },
  {
    "text": "दक्षिणे विन्ध्यतश्श्क्तेस्तारिण्या आदिमा गुरुः ।\nतपस्सखी मे दयिता विशालाक्षी यशस्विनी ॥ ३॥"
  },
  {
    "text": "प्रश्नद्वयेन रमणाह्ययं विश्वहितं मुनिम् ।\nअभ्यगच्छददुष्टाङ्गी निक्षिप्तेन मुखे मम ॥ ४॥"
  },
  {
    "text": "आत्मस्थितानां नारीणामस्ति चेत्प्रतिबन्धकम् ।\nगृहत्यागेन हंसीत्वं किमु स्याच्छास्त्रसम्मतम् ॥ ५॥"
  },
  {
    "text": "जीवन्त्या एव मुक्ताया देहपातो भवेद्यदि ।\nदहनं वा समाधिर्वा कार्यं युक्तमनन्तरम् ॥ ६॥"
  },
  {
    "text": "प्रश्नद्वयमिदं श्रुत्वा भगवानृषिसत्तमः ।\nअवोचन्निर्णयं तत्र सर्वशास्त्रार्थतत्त्ववित् ॥ ७॥"
  },
  {
    "text": "स्वरूपे वर्तमानानां पक्वानां योषितामपि ।\nनिवृत्तत्वान्निषेधस्य हंसीत्वं नैव दुष्यति ॥ ८॥"
  },
  {
    "text": "मुक्तत्वस्याविशिष्टत्वद्बोधस्य च वधूरपि ।\nजीवन्मुक्ता न दाह्या स्यात् तद्देहो हि सुरालयः ॥ ९॥"
  },
  {
    "text": "ये दोषो देहदहने पुंसो मुक्तस्य संस्मृताः ।\nमुक्तायास्सन्ति ते सर्वे देहदाहे च योषितः ॥ १०॥"
  },
  {
    "text": "एकविंशेऽह्नि गीतोऽभूदयमर्थो मनीषिणा ।\nअधिकृत्य ज्ञानवतीं रमणेन महर्षिणा ॥ ११॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे संन्यासे स्त्रीपुरुषयोस्तुल्याधिकारनिरूपणं\nनाम त्रयोदशोऽध्यायः ॥ १३"
  },
  {
    "text": "अथ चतुर्दशोऽध्यायः । (जीवन्मुक्तिविचारः)"
  },
  {
    "text": "निशायामेकविंशेऽह्नि भारद्वाजि विदां वरः ।\nप्राज्ञश्शिवकुलोपाधिर्वैदर्भो वदतां वरः ॥ १॥"
  },
  {
    "text": "जीवनमुक्तिं समुद्दिश्य महर्षि परिपृष्टवान् ।\nअथ सर्वेषु श‍ृण्वत्सु महर्षिर्वाक्यमब्रवित् ॥ २॥"
  },
  {
    "text": "शास्त्रीयैर्लोकिकैश्चापि प्रत्ययैरविचालिता ।\nस्वरूपे सुदृढा निष्ठा जीवन्मुक्तिरुदाहृता ॥ ३॥"
  },
  {
    "text": "मुक्तिरेकविधैव स्यात्प्रज्ञानस्याविशेषतः ।\nशरीरस्थं मुक्तबन्धं जीवन्मुक्तं प्रचक्षते ॥ ४॥"
  },
  {
    "text": "ब्रह्मलोकगतो मुक्तश्श्रूयते निगमेषु यः ।\nअनुभूतौ न भेदोऽस्ति जीवन्मुक्तस्य तस्य च ॥ ५॥"
  },
  {
    "text": "प्राणाः समवलीयन्ते यस्यात्रैव महात्मनः ।\nतस्याप्यनुभवो विद्वन्नेतयोरुभयोरिव ॥ ६॥"
  },
  {
    "text": "साम्यात्स्वरूपनिष्ठाया बन्धहानेश्च साम्यतः ।\nमुक्तिरेकविधैव स्याद्भेदस्तु परबुद्धिगः ॥ ७॥"
  },
  {
    "text": "मुक्तो भवति जीवन्यो माहात्मात्मनि संस्थितः ।\nप्राणाः समवलीयन्ते तस्यैवात्र नरर्षभ ॥ ८॥"
  },
  {
    "text": "जीवन्मुक्तस्य कालेन तपसः परिपाकतः ।\nस्पर्शाभावोऽपि सिद्धः स्याद्रूपे सत्यपि कुत्रचित् ॥ ९॥"
  },
  {
    "text": "भूयश्च परिपाकेन रूपाभावोऽपि सिद्ध्यति ।\nकेवलं चिन्मयो भूत्वा स सिद्धो विहरिष्यति ॥ १०॥"
  },
  {
    "text": "शरीरसंश्रयं सिद्ध्योर्द्वयमेतन्नरोत्तम ।\nअल्पेनापि च कालेन देवतानुग्रहाद्भवेत् ॥ ११॥"
  },
  {
    "text": "भेदमेतं पुरस्कृत्य तारतम्यं न सम्पदि ।\nदेहवानशरीरो वा मुक्त आत्मनि संस्थितः ॥ १२॥"
  },
  {
    "text": "नाडीद्वारार्चिरोद्येन मार्गेणोर्ध्वगतिर्नरः ।\nतत्रोत्पन्नेन बोधेन सद्यो मुक्तो भविष्यति ॥ १३॥"
  },
  {
    "text": "उपासकस्य सुतरां पक्वचित्तस्य योगिनः ।\nईश्वरानुग्रहात्प्रोक्ता नाडीद्वारोत्तमा गतिः ॥ १४॥"
  },
  {
    "text": "सर्वेषु कामचारोऽस्य लोकेषु परिकीर्तितः ।\nइच्छयाऽनेकदेहानां ग्रहणं चाप्यनुग्रहः ॥ १५॥"
  },
  {
    "text": "कैलाशं केऽपि मुक्तानां लोकमाहुर्मनीषिणः ।\nएके वदन्ति वैकुण्ठं परे त्वादित्यमण्डलम् ॥ १६॥"
  },
  {
    "text": "मुक्तलोकाश्च ते सर्वे विद्वन्भूम्यादिलोकवत् ।\nचित्रवैभवया शक्त्या स्वरुपे परिकल्पिताः ॥ १७॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे जीवन्मुक्तिविचारो\nनाम चतुर्दशोऽध्यायः ॥ १४"
  },
  {
    "text": "अथ पञ्चदशोऽध्यायः । (श्रवणमनननिदिध्यासननिरूपणम्)"
  },
  {
    "text": "श्रवणं नाम किं नाथ मननं नाम किं मतम् ।\nकिं वा मुनिकुलश्रेष्ठ निदिध्यासनमुच्यते ॥ १॥"
  },
  {
    "text": "इत्येवं भगवान्पृष्टो मया ब्रह्मविदां वरः ।\nद्वाविंशे दिवसे प्रातरब्रवीच्छिष्यसंसदि ॥ २॥"
  },
  {
    "text": "वेदशीर्षस्थवाक्यानामर्थव्याख्यानपूर्वकम् ।\nआचार्याच्छृवणं केचिच्छृवणं परिचक्षते ॥ ३॥"
  },
  {
    "text": "अपरे श्रवणं प्राहुराचार्याद्विदितात्मनः ।\nगिरां भाषामयीनां च स्वरूपं बोधयन्ति याः ॥ ४॥"
  },
  {
    "text": "श्रुत्वा वेदान्तवाक्यानि निजवाक्यानि वा गुरोः ।\nजन्मान्तरीयपुण्येन ज्ञात्वा वोभयमन्तरा ॥ ५॥"
  },
  {
    "text": "अहम्प्रत्ययमूलं त्वं शरीरादेर्विलक्षणः ।\nइतीदं श्रवणं चित्ताच्छृवणं वस्तुतो भवेत् ॥ ६॥"
  },
  {
    "text": "वदन्ति मननं केचिच्छास्त्रात्रर्थस्य विचारणम् ।\nवस्तुतो मननं तात स्वरुपस्य विचारणम् ॥ ७॥"
  },
  {
    "text": "विपर्यासेन रहितं संशयेन च मानद ।\nकैश्चिद्ब्रह्मात्मविज्ञानं निदिध्यासनमुच्यते ॥ ८॥"
  },
  {
    "text": "विपर्यासेन रहितं संशयेन च यद्यपि ।\nशास्त्रीयमैक्यविज्ञानं केवलं नानुभूतये ॥ ९॥"
  },
  {
    "text": "संशयश्च विपर्यासो निवार्येते उभावपि ।\nअनुभूत्यैव वासिष्ठ न शास्त्रशतकैरपि ॥ १०॥"
  },
  {
    "text": "शास्त्रं श्रद्धावतो हन्यात् संशयं च विपर्ययम् ।\nश्रद्धायाः किञ्चिदूनत्वे पुनरभ्युदयस्तयोः ॥ ११॥"
  },
  {
    "text": "मूलच्छेदस्तु वासिष्ठ स्वरुपानुभवे तयोः ।\nस्वरुपे संस्थितिस्तस्मान्निदिध्यासनमुच्यते ॥ १२॥"
  },
  {
    "text": "बहिस्सञ्चरतस्तात स्वरुपे संस्थितिं विना ।\nअपरोक्षो भवेद्बोधो न शास्त्रशतचर्चया ॥ १३॥"
  },
  {
    "text": "स्वरुपसंस्थितिः स्याच्चेत् सहजा कुण्डिनर्षभ ।\nसा मुक्तिः सा परा निष्ठा स साक्षात्कार ईरितः ॥ १४॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे श्रवणमनननिदिध्यासन निरूपणं\nनाम पञ्चदशोऽध्यायः ॥ १५"
  },
  {
    "text": "अथ षोडशोऽध्यायः । (भक्तिविचारः)"
  },
  {
    "text": "अथ भक्तिं समुद्दिश्य पृष्टः पुरुषसत्तमः ।\nअभाषत महाभागो भगवान् रमणो मुनिः ॥ १॥"
  },
  {
    "text": "आत्मा प्रियः समस्तस्य प्रियं नेतरदात्मनः ।\nअच्छिन्ना तैलधारावत् प्रीतिर्भक्तिरुदाहृता ॥ २॥"
  },
  {
    "text": "अभिन्नं स्वात्मनः प्रीत्या विजानातीश्वरं कविः ।\nजानन्नप्यपरो भिन्नं लीन आत्मनि तिष्ठति ॥ ३॥"
  },
  {
    "text": "वहन्ती तैलधारावद्या प्रीतिः परमेश्वरे ।\nअनिच्छतोऽपि सा बुद्धिं स्वरुपं नयति ध्रुवम् ॥ ४॥"
  },
  {
    "text": "परिच्छिन्नं यदात्मानं स्वल्पज्ञं चापि मन्यते ।\nभक्तो विषयिरूपेण तदा क्लेशनिवृत्तये ॥ ५॥"
  },
  {
    "text": "व्यापकं परमं वस्तु भजते देवताधिया ।\nभजंश्च देवताबुद्ध्या तदेवान्ते समश्नुते ॥ ६॥"
  },
  {
    "text": "देवताया नरश्रेष्ठ नामरूपप्रकल्पनात् ।\nताभ्यां तु नामरूपाभ्यां नामरुपे विजेष्यते ॥ ७॥"
  },
  {
    "text": "भक्तौ तु परिपूर्णायमलं श्रवणमेकदा ।\nज्ञानाय परिपूर्णाय तदा भक्तिः प्रकल्पते ॥ ८॥"
  },
  {
    "text": "धाराव्यपेता या भक्तिः सा विच्छिन्नेति कीर्त्यते ।\nभक्तेः परस्य सा हेतुर्भवतीति विनिर्णयः ॥ ९॥"
  },
  {
    "text": "कामाय भक्तिं कुर्वाणः कामं प्राप्याप्यनिवृतः ।\nशाश्वताय सुखस्यान्ते भजते पुनरीश्वरम् ॥ १०॥"
  },
  {
    "text": "भक्तिः कामसमेताऽपि कामाप्तौ न निवर्तते ।\nश्रद्धा वृद्धा परे पुंसि भूय एवाभिर्वर्धते ॥ ११॥"
  },
  {
    "text": "वर्धमाना च सा भक्तिः काले पूर्णा भविष्यति ।\nपूर्णया परया भक्त्या ज्ञानेनेव भवं तरेत् ॥ १२॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे भक्तिविचारः\nनाम षोडशोऽध्यायः ॥ १६"
  },
  {
    "text": "अथ सप्तदशोऽध्यायः । (ज्ञानप्राप्तिविचारः)"
  },
  {
    "text": "पञ्चविंशे तु दिवसे वैदर्भो विदुषं वरः ।\nप्रश्रयानवतो भूत्वा मुनिं भूयोऽपि पृष्टवान् ॥ १॥"
  },
  {
    "text": "वैदर्भ उवाच\nक्रमेणायाति किं ज्ञानं किञ्चित्किञ्चिद्दिने दिने ।\nएकस्मिन्नेव काले किं पूर्णमाभाति भानुवत् ॥ २॥"
  },
  {
    "text": "भगवानुवाच\nक्रमेणायाति न ज्ञानं किञ्चित्किञ्चिद्दिने दिने ।\nअभ्यासपरिपाकेन भासते पूर्णमेकदा ॥ ३॥"
  },
  {
    "text": "वैदर्भ उवाच\nअभ्यासकाले भगवन् वृत्तिरन्तर्बहिस्तथा ।\nयातायातं प्रकुर्वाणा याते किं ज्ञानमुच्यते ॥ ४॥"
  },
  {
    "text": "भगवानुवाच\nअन्तर्याता मतिर्विद्वन्बहिरायाति चेत्पुनः ।\nअभ्यासमेव तामाहुर्ज्ञानं ह्यनुभवोऽच्युतः ॥ ५॥"
  },
  {
    "text": "वैदर्भ उवाच\nज्ञानस्य मुनिशार्दूल भूमिकाः काश्चिदीरिताः ।\nशास्त्रेषु विदुषां श्रेष्ठैः कथं तासां समन्वयः ॥ ६॥"
  },
  {
    "text": "भगवानुवाच\nशास्त्रोक्ता भूमिकास्सर्वा भवन्ति परबुद्धिगाः ।\nमुक्तिभेदा इव प्राज्ञ ज्ञानमेकं प्रजानताम् ॥ ७॥"
  },
  {
    "text": "चर्यां देहेन्द्रियादीनां वीक्ष्याब्धानुसारिणीम् ।\nकल्पयन्ति परे भूमिस्तारतम्यं न वस्तुतः ॥ ८॥"
  },
  {
    "text": "वैदर्भ उवाच\nप्रज्ञानमेकदा सिद्धं सर्वाज्ञाननिबर्हणम् ।\nतिरोधते किमज्ञानात्सङ्गादङ्कुरितात्पुनः ॥ ९॥"
  },
  {
    "text": "भगवानुवाच\nअज्ञानस्य प्रतिद्वन्दि न पराभूयते पुनः ।\nप्रज्ञानमेकदा सिद्धं भरद्वाजकुलोद्वह ॥ १०॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे ज्ञानप्राप्तिविचारो\nनाम सप्तदशोऽध्यायः ॥ १७"
  },
  {
    "text": "अथ अष्टादशोऽध्यायः । (सिद्धमहिमानुकीर्तनम्)"
  },
  {
    "text": "वरपराशरगोत्रसमुद्भवं वसुमतीसुरसङ्घयशस्करम् ।\nविमलसुन्दरपण्डितनन्दनं कमलपत्रविशालविलोचनम् ॥ १॥"
  },
  {
    "text": "अरुणशैलगताश्रमवासिनं परमहंसमनञ्जनमच्युतम् ।\nकरुणया दधतं व्यवहारितां सततमात्मनि संस्थितमक्षरे ॥ २॥"
  },
  {
    "text": "अखिलसंशयवारणभाषणं भ्रममदद्विरदाङ्कुशवीक्षणम् ।\nअविरतं परसौख्यधृतोद्यमं निजतनूविषयेष्वलसालसम् ॥ ३॥"
  },
  {
    "text": "परिणताम्रफलप्रभविग्रहं चलतरेन्द्रियनिग्रहसग्रहम् ।\nअमृतचिद्धनवल्लिपरिग्रहं मितवचोरचितागमसङ्ग्रहम् ॥ ४॥"
  },
  {
    "text": "अमलदिप्ततरात्ममरीचिभिर्निजकरैरिव पङ्कजबान्धवम् ।\nपदजुषां जडभावमनेहसा परिहरन्तमनन्तगुणाकरम् ॥ ५॥"
  },
  {
    "text": "मृदुतमं वचने दृशि शीतलं विकसितं वदने सरसीरुहे ।\nमनसि शून्यमहश्शशिसन्निभे हृदि लसन्तमनन्त इवारुणम् ॥ ६॥"
  },
  {
    "text": "अदयमात्मतनौ कठिनं व्रते प्रुषचित्तमलं विषयव्रजे ।\nऋषिमरोषमपेतमनोरथं धृतमदं घनचिल्लहरीवशात् ॥ ७॥"
  },
  {
    "text": "विगतमोहमलोभमभवनं शमितमत्सरमुत्सविनं सदा ।\nभवमहोदधितारणकर्मणि प्रतिफलेन विनैव सदोद्यतम् ॥ ८॥"
  },
  {
    "text": "माताममेति नगराजसुतोरुपीठं\nनागानने भजति याहि पिता ममेति ।\nअङ्कं हरस्य समवाप्य शिरस्यनेन\nसञ्चुम्बितस्य गिरिन्ध्रकृतो विभूतिम् ॥ ९॥"
  },
  {
    "text": "वेदादिपाकदमनोत्तरकच्छपेशै-\nर्युक्तैर्धराधरसुषुप्त्यमरेश्वरैश्च ।\nसूक्ष्मामृतायुगमृतेन सह प्रणत्या\nसम्पन्नशब्दपटलस्य रहस्यमर्थम् ॥ १०॥"
  },
  {
    "text": "दण्डं विनैव यतिनं बत दण्डपाणिं\nदुःखाब्धितारकमरिं बत तारकस्य ।\nत्यक्त्वा भवं भवमहो सततं भजन्तं\nहंसं तथापि गतमानससङ्गरागम् ॥ ११॥"
  },
  {
    "text": "धीरत्वसम्पदि सुवर्णगिरेरनूनं\nवारन्निरोधेधिकमेव गभिरतायाम् ।\nक्षान्तौ जयन्तमचलामखिलस्य धात्रीं\nदान्तौ निर्दशनमशन्तिकथादविष्ठम् ॥ १२॥"
  },
  {
    "text": "नीलारविन्दसुहृदा सदृशं प्रसादे\nतुल्यं तथा महसि तोयजबान्धवेन ।\nब्राह्म्यां स्थितौ तु पितरं वटमूलवासं\nसंस्मारयन्तमचलन्तमनूदितं मे ॥ १३॥"
  },
  {
    "text": "यस्याधुनापि रमणी रमणीयभावा\nगिर्वाणलोकपृतना शुभवृत्तिरूपा ।\nसंशोभते शिरसि नापि मनोजगन्ध-\nस्तत्तादृशं गृहिणमप्यधिपं यतीनाम् ॥ १४॥"
  },
  {
    "text": "वन्दारुलोकवरदं नरदन्तिनोऽपि\nमन्त्रेश्वरस्य महतो गुरुतां वहन्तम् ।\nमन्दारवृक्षमिव सर्वजनस्य पाद-\nच्छायां श्रितस्य परितापमपाहरन्तम् ॥ १५॥"
  },
  {
    "text": "यस्तन्त्रवार्तिकमनेकविचित्रयुक्ति-\nसंशोभितं निगमजीवनमाततान ।\nभुस्य तस्य बुधसंहतिसंस्तुतस्य\nवेषान्तरं तु निगमानतवचो विचारि ॥ १६॥"
  },
  {
    "text": "वेदशीर्षचयसारसङ्ग्रहं पञ्चरत्नमरुणाचलस्य यः ।\nगुप्तमल्पमपि सर्वतोमुखं सूत्रभूतमतनोदिमं गुरुम् ॥ १७॥"
  },
  {
    "text": "देववाचि सुतरामशिक्षितं काव्यगन्धरहितं च यद्यपि ।\nग्रन्थक्रमणि तथाऽपि सस्फुरद्भाषितानुचरभावसञ्चयम् ॥ १८॥"
  },
  {
    "text": "लोकमातृकुचदुग्धपायिनश्शङ्करस्तवकृतो महाकवेः ।\nद्राविडद्विजशिशोर्नटद्गिरो भूमिकान्तरमपारमेधसम् ॥ १९॥"
  },
  {
    "text": "भूतले त्विह तृतियमुद्भवं क्रौञ्चभूमिधररन्ध्रकारिणः ।\nब्रह्मनिष्ठितदशाप्रदर्शनाद्युक्तिवादतिमिरस्य शान्तये ॥ २०॥"
  },
  {
    "text": "कुम्भयोनिमुखमौनिपूजिते द्राविडे वचसि विश्रुतं कविम् ।\nदृष्टवन्तमजरं परं महः केवलं धिषणया गुरुं विना ॥ २१॥"
  },
  {
    "text": "बालकेऽपि जडगोपकेऽपि व वानरेऽपि शुनि वा खलेऽपि वा ।\nपण्डितेऽपि पदसंश्रितेऽपि वा पक्षपातरहितं समेक्षणम् ॥ २२॥"
  },
  {
    "text": "शक्तिमन्तमपि शान्तिसंयुतं भक्तिमन्तमपि भेदवर्जितम् ।\nवीतरागमपि लोकवत्सलं देवतांशमपि नम्रचेष्टितम् ॥ २३॥"
  },
  {
    "text": "एष यामि पितुरन्तिकं ममान्वेषणं तु न विधीयतामिति ।\nसंविलिख्य गृहतो विनिर्गतं शोणशैलचरणं समागतम् ॥ २४॥"
  },
  {
    "text": "ईदृशं गुणगणैरभिरामं प्रश्रयेण रमणं भगवन्तम् ।\nसिद्धलोकमहिमानमपारं पृष्टवानमृतनाथयतीन्द्रः ॥ २५॥"
  },
  {
    "text": "आह तं स भगवानगवासी सिद्धलोकमहिमा तु दुरूहः ।\nते शिवेन सदृशाः शिवरूपाः शक्रुवन्ति च वराण्यपि दातुम् ॥ २६॥"
  },
  {
    "text": "॥ इति श्रीरमणगीतासु ब्रह्मविद्यायां योगशास्त्रे रमणान्तेवासिनो\nवासिष्ठस्य गणपतेरुपनिबन्धे सिद्धमहिमानुकीर्तनं\nनाम अष्टादशोऽध्यायः ॥ १८\n            ॥ इति श्रीरमणगीता समाप्ता ॥"
  },
  {
    "text": "॥ अत्रेमे भवन्त्युपसंहारश्लोकाः ॥"
  },
  {
    "text": "द्वितीये तु द्वितीयेऽत्र श्लोको ग्रन्थे स्वयं मुनेः ।\nद्वितीयाध्यायगाः श्लोका अन्येमेतं विवृण्वते ॥ १॥"
  },
  {
    "text": "इतरत्र तु सर्वत्र प्रश्नार्थः प्रश्नकारिणः ।\nउत्तरार्थो भगवतः श्लोकबन्धो मम स्वयम् ॥ २॥"
  },
  {
    "text": "अयं गणपतेर्ग्रन्थमालायामुज्ज्वलो मणिः ।\nगुरोः सरस्वती यत्र विशुद्धे प्रतिबिम्बिता ॥ ३॥"
  },
  {
    "text": "॥ ग्रन्थप्रशंसा ॥"
  },
  {
    "text": "गलन्ति गङ्गेयं विमलतरगीतैव महतो\nनगाधीशाच्छ्रिमद्रमणमुनिरूपाज्जनिमति ।\nपथो वाणीरूपाद्गणपतिकवेर्भक्तहृदयं\nसमुद्रं संयाति प्रबलमलहारिण्यनुपदम् ॥"
  },
  {
    "text": "---प्रणवानन्दः"
  },
  {
    "text": "॥ श्रीरमणगीताप्रकाशपीठिका ॥"
  },
  {
    "text": "ईश्वरः सर्वभूतानमेकोऽसौ हृदयाश्रयः ।\nस आत्मा सा परा दृष्टिस्तदन्यन्नास्ति किञ्चन ॥ १॥"
  },
  {
    "text": "सा वियोगासहा शक्तिरेका शक्तस्य जग्रति ।\nदृश्यब्रह्माण्डकोटिनां भाति जन्मादि बिभ्रती ॥ २॥"
  },
  {
    "text": "यमियं वृणुते दृष्टिर्मार्जारीव निजं शिशुम् ।\nस तामन्वेषते पोतः कपिः स्वामिव मातरम् ॥ ३॥"
  },
  {
    "text": "जयति स भग्वान्रमणो वाक्पतिराचार्यगणपतिर्जयति ।\nअस्य च वाणी भग्वद् - रमणीयार्थानुवर्तिनी जयति ॥ ४॥"
  },
  {
    "text": "---कपालि शास्त्री"
  },
  {
    "text": "॥ श्रीरमणाञ्जलीः ॥"
  },
  {
    "text": "अरुणाद्रितटे दिशो वसानं\nपरितः पुण्यभुवः पुनः पुनानम् ।\nरमणाख्यामहो महो विशेषं\nजयति ध्वान्तहरं नरात्मवेषम् ॥ १॥"
  },
  {
    "text": "चरितेन नरानरेषु तुल्यं\nमहसां पुञ्जमिदं विदाममूल्यम् ।\nदुरितापहमाश्रितेषु भास्वत्-\nकरुणामूर्तिवरं महर्षिमाहुः ॥ २॥"
  },
  {
    "text": "ज्वलितेन तपःप्रभावभूम्ना\nकबलिकृत्य जगद्विहस्य धाम्ना ।\nविलसन् भगवान् महर्षिरस्म-\nत्परमाचार्यपुमान् हरत्वधं नः ॥ ३॥"
  },
  {
    "text": "प्रथमं पुरुषं तमीशमेके\nपुरुषाणां विदुरुत्तमं तथाऽन्ये ।\nसरसीजभवाण्डमण्डलाना-\nमपरे मध्यमामनन्ति सन्तः ॥ ४॥"
  },
  {
    "text": "पुरुषत्रियतेऽपि भासमानं\nयमहन्धिमलिनो न वेद जन्तुः ।\nअजहत्तमखण्डमेष नॄणां\nनिजवृत्तेन निदर्शनाय भाति ॥ ५॥"
  },
  {
    "text": "मृदुलो हसितेन मन्दमन्दं\nदुरवेक्षः प्रबलो दृशा ज्वलन्त्या ।\nविपुलो हृदयेन विश्वभोक्त्रा\nगहनो मौनगृहितया च वृत्त्या ॥ ६॥"
  },
  {
    "text": "गुरुराट् किमु शङ्करोऽयमन्यः\nकिमु वा शङ्करसम्भवः कुमारः ।\nकिमु कुण्डिनजः स एव बालः\nकिमु वा संहृतशक्तिरेष शम्भुः ॥ ७॥"
  },
  {
    "text": "बहुधेति विकल्पनाय विदुभि\nर्बहुभागस्तव मौनिनो विलाशः ।\nहृदयेषु तु नः सदाऽविकल्पं\nरमण त्वं रमसे गुरो गुरूणाम् ॥ ८॥"
  },
  {
    "text": "औपच्छन्दसिकैरेतैर्बन्धं नीतः स्तवाञ्जलिः ।\nउपहारायतामेष महर्षिचरणाब्जयोः ॥ १॥"
  },
  {
    "text": "गुणोऽत्र रमणे भक्तिः कृतवित्त च शाश्वती ।\nरम्यो रमणनाम्नोऽयं ध्वनिश्च हृदयङ्गमः ॥ २॥"
  },
  {
    "text": "महर्षेर्मौनिराजस्य यशोगानमलङ्कृतिः ।\nतदयं ध्वन्यकङ्कारगुणैरेवं नवोज्ज्वलः ॥ ३॥"
  },
  {
    "text": "रमणस्य पदाम्भोजस्मरणं हृदयङ्गमम् ।\nइक्षुखण्डरसास्वादे को वा भृतिमपेक्षताम् ॥ ४॥"
  },
  {
    "text": "अयं रमणपादाब्जकिङ्करस्यापि किङ्कृता ।\nकाव्यकण्ठमुनेरन्तेवासिना वाग्विलासिना ॥ ५॥"
  },
  {
    "text": "रमणाङ्घ्रिसरोजातरसज्ञेन कपालिना ।\nभारद्वाजेन भक्तेन रचितो रमणाञ्जलिः ॥ ६॥"
  }
]
[
  {
    "text": "श्रीशिवगीता"
  },
  {
    "text": "॥ शिव गीता ॥"
  },
  {
    "text": "अथ श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\n१ शिवभक्त्युत्कर्षनिरूपणं नाम प्रथमोऽध्यायः ॥ १ ॥ ४०\n२ वैराग्योपदेशो नाम द्वितीयोऽध्यायः ॥ २ ॥ ४३\n३ विरजादीक्षानिरूपणं नाम तृतीयोऽध्यायः ॥ ३ ॥ ३५\n४ शिवप्रदुर्भावाख्यः नाम चतुर्थोऽध्यायः ॥ ४ ॥ ५२\n५ रामाय वरप्रदानं नाम पञ्चमोऽध्यायः ॥ ५ ॥ ४१\n६ विभूतियोगो नाम षष्ठोऽध्यायः ॥ ६ ॥ ६०\n७ विश्वरूपदर्शनं नाम सप्तमोऽध्यायः ॥ ७ ॥ ४७\n८ पिण्डोत्पत्तिकथनं नाम अष्टमोऽध्यायः ॥ ८ ॥ ७०\n९ देहस्वरूपनिर्णयो नाम नवमोऽध्यायः ॥ ९ ॥ ५१\n१० जीवस्वरूपकथनं नाम दशमोऽध्यायः ॥ १० ॥ ६३\n११ जीवगत्यादिनिरूपणं नाम एकादशोऽध्यायः ॥ ११ ॥ ४५\n१२ उपासनाज्ञानफलं नाम द्वादशोऽध्यायः ॥ १२ ॥ ४२\n१३ मोक्षयोगो नाम त्रयोदशोऽध्यायः ॥ १३ ॥ ३८\n१४ पञ्चकोशोपपादनं नाम चतुर्दशोऽध्यायः ॥ १४ ॥ ४५\n१५ भक्तियोगो नाम पञ्चदशोऽध्यायः ॥ १५ ॥ ४२\n१६ गीताधिकारिनिरूपणं नाम षोडशोऽध्यायः ॥ १६ ॥ ६९ ट् = ७८३"
  },
  {
    "text": "॥ शिव गीता ॥"
  },
  {
    "text": "अथ प्रथमोऽध्यायः ।\nसूत उवाच ॥"
  },
  {
    "text": "अथातः सम्प्रवक्ष्यामि शुद्धं कैवल्यमुक्तिदम् ।\nअनुग्रहान्महेशस्य भवदुःखस्य भेषजम् ॥ १॥"
  },
  {
    "text": "न कर्मणामनुष्ठानैर्न दानैस्तपसापि वा ।\nकैवल्यं लभते मर्त्यः किंतु ज्ञानेन केवलम् ॥ २॥"
  },
  {
    "text": "रामाय दण्डकारण्ये पार्वतीपतिना पुरा ।\nया प्रोक्ता शिवगीताख्या गुह्याद्गुह्यतमा हि सा ॥ ३॥"
  },
  {
    "text": "यस्याः श्रवणमात्रेण नृणां मुक्तिर्ध्रुवं भवेत् ।\nपुरा सनत्कुमाराय स्कन्देनाभिहिता हि सा ॥ ४॥"
  },
  {
    "text": "सनत्कुमारः प्रोवाच व्यासाय मुनिसत्तमाः ।\nमह्यं कृपातिरेकेण प्रददौ बादरायणः ॥ ५॥"
  },
  {
    "text": "उक्तं च तेन कस्मैचिन्न दातव्यमिदं त्वया ।\nसूतपुत्रान्यथा देवाः क्षुभ्यन्ति च शपन्ति च ॥ ६॥"
  },
  {
    "text": "अथ पृष्टो मया विप्रा भगवान्बादरायणः ।\nभगवन्देवताः सर्वाः किं क्षुभ्यन्ति शपन्ति च ॥ ७॥"
  },
  {
    "text": "तासामत्रास्ति का हानिर्यया कुप्यन्ति देवताः ।\nपाराशर्योऽथ मामाह यत्पृष्टं श‍ृणु वत्स तत् ॥ ८॥"
  },
  {
    "text": "नित्याग्निहोत्रिणो विप्राः संति ये गृहमेधिनः ।\nत एव सर्वफलदाः सुराणां कामधेनवः ॥ ९॥"
  },
  {
    "text": "भक्ष्यं भोज्यं च पेयं च यद्यदिष्टं सुपर्वणाम् ।\nअग्नौ हुतेन हविषा सत्सर्वं लभ्यते दिवि ॥ १०॥"
  },
  {
    "text": "नान्यदस्ति सुरेशानामिष्टसिद्धिप्रदं दिवि ।\nदोग्ध्री धेनुर्यथा नीता दुःखदा गृहमेधिनाम् ॥ ११॥"
  },
  {
    "text": "तथैव ज्ञानवान्विप्रो देवानां दुःखदो भवेत् ।\nत्रिदशास्तेन विघ्नन्ति प्रविष्टा विषयं नृणाम् ॥ १२॥"
  },
  {
    "text": "ततो न जायते भक्तिः शिवे कस्यापि देहिनः ।\nतस्मादविदुषां नैव जायते शूलपाणिनः ॥ १३॥"
  },
  {
    "text": "यथाकथंचिज्जातापि मध्ये विच्छिद्यते नृणाम् ।\nजातं वापि शिवज्ञानं न विश्वासं भजत्यलम् ॥ १४॥"
  },
  {
    "text": "ऋषय ऊचुः ॥"
  },
  {
    "text": "यद्येवं देवता विघ्नमाचरन्ति तनूभृताम् ।\nपौरुषं तत्र कस्यास्ति येन मुक्तिर्भविष्यति ॥ १५॥"
  },
  {
    "text": "सत्यं सूतात्मज ब्रूहि तत्रोपायोऽस्ति वा न वा ॥"
  },
  {
    "text": "सूत उवाच ॥"
  },
  {
    "text": "कोटिजन्मार्जितैः पुण्यैः शिवे भक्तिः प्रजायते ॥ १६॥"
  },
  {
    "text": "इष्टापूर्तादिकर्माणि तेनाचरति मानवः ।\nशिवार्पणधिया कामान्परित्यज्य यथाविधि ॥ १७॥"
  },
  {
    "text": "अनुग्रहात्तेन शंभोर्जायते सुदृढो नरः ।\nततो भीताः पलायन्ते विघ्नं हित्वा सुरेश्वराः ॥ १८॥"
  },
  {
    "text": "जायते तेन शुश्रूषा चरिते चन्द्रमौलिनः ।\nश‍ृण्वतो जायते ज्ञानं ज्ञानादेव विमुच्यते ॥ १९॥"
  },
  {
    "text": "बहुनात्र विमुक्तेन यस्य भक्तिः शिवे दृढा ।\nमहापापोपपापौघकोटिग्रस्तोऽपि मुच्यते ॥ २०॥"
  },
  {
    "text": "अनादरेण शाठ्येन परिहासेन मायया ।\nशिवभक्तिरतश्चेत्स्यादन्त्यजोऽपि विमुच्यते ॥ २१॥"
  },
  {
    "text": "एवं भक्तिश्च सर्वेषां सर्वदा सर्वतोमुखी ।\nतस्यां तु विद्यमानायां यस्तु मर्त्यो न मुच्यते ॥ २२॥"
  },
  {
    "text": "संसारबन्धनात्तस्मादन्यः को वास्ति मूढधीः ।\nनियमाद्यस्तु कुर्वीत भक्तिं वा द्रोहमेव वा ॥ २३॥"
  },
  {
    "text": "तस्यापि चेत्प्रसन्नोऽसौ फलं यच्छति वाञ्छितम् ।\nऋद्धं किंचित्समादाय क्षुल्लकं जलमेव वा ॥ २४॥"
  },
  {
    "text": "यो दत्ते नियमेनासौ तस्मै दत्ते जगत्त्रयम् ।\nतत्राप्यशक्तो नियमान्नमस्कारं प्रदक्षिणाम् ॥ २५॥"
  },
  {
    "text": "यः करोति महेशस्य तस्मै तुष्टो भवेच्छिवः ।\nप्रदक्षिणास्वशक्तोऽपि यः स्वान्ते चिन्तयेच्छिवम् ॥ २६॥"
  },
  {
    "text": "गच्छन्समुपविष्टो वा तस्याभीष्टं प्रयच्छति ।\nचन्दनं बिल्वकाष्ठस्य पुष्पाणि वनजान्यपि ॥ २७॥"
  },
  {
    "text": "फलानि तादृशान्येव यस्य प्रीतिकराणि वै ।\nदुष्करं तस्य सेवायां किमस्ति भुवनत्रये ॥ २८॥"
  },
  {
    "text": "वन्येषु यादृशी प्रीतिर्वर्तते परमेशितुः ।\nउत्तमेष्वपि नास्त्येव तादृशी ग्रामजेष्वपि ॥ २९॥"
  },
  {
    "text": "तं त्यक्त्वा तादृशं देवं यः सेवेतान्यदेवताम् ।\nस हि भागीरथीं त्यक्त्वा काङ्क्षते मृगतृष्णिकाम् ॥ ३०॥"
  },
  {
    "text": "किंतु यस्यास्ति दुरितं कोटिजन्मसु संचितम् ।\nतस्य प्रकाशते नायमर्थो मोहान्धचेतसः ॥ ३१॥"
  },
  {
    "text": "न कालनियमो यत्र न देशस्य स्थलस्य च ।\nयत्रास्य चित्रं रमते तस्य ध्यानेन केवलम् ॥ ३२॥"
  },
  {
    "text": "आत्मत्वेन शिवस्यासौ शिवसायुज्यमाप्नुयात् ।\nअतिस्वल्पतरायुः श्रीर्भूतेशांशाधिपोऽपि यः ॥ ३३॥"
  },
  {
    "text": "स तु राजाहमस्मीति वादिनं हन्ति सान्वयम् ।\nकर्तापि सर्वलोकानामक्षयैश्वर्यवानपि ॥ ३४॥"
  },
  {
    "text": "शिवः शिवोऽहमस्मीति वादिनं यं च कञ्चन ।\nआत्मना सह तादात्म्यभागिनं कुरुते भृशम् ॥ ३५॥"
  },
  {
    "text": "धर्मार्थकाममोक्षाणां पारं यस्याथ येन वै ।\nमुनयस्तत्प्रवक्ष्यामि व्रतं पाशुपताभिधम् ॥ ३६॥"
  },
  {
    "text": "कृत्वा तु विरजां दीक्षां भूतिरुद्राक्षधारिणः ।\nजपन्तो वेदसाराख्यं शिवनामसहस्रकम् ॥ ३७॥"
  },
  {
    "text": "संत्यज्य तेन मर्त्यत्वं शैवीं तनुमवाप्स्यथ ।\nततः प्रसन्नो भगवाञ्छंकरो लोकशंकरः ॥ ३८॥"
  },
  {
    "text": "भवतां दृश्यतामेत्य कैवल्यं वः प्रदास्यति ।\nरामाय दण्डकारण्ये यत्प्रादात्कुम्भसंभवः ॥ ३९॥"
  },
  {
    "text": "तत्सर्वं वः प्रवक्ष्यामि श‍ृणुध्वं भक्तियोगिनः  ॥ ४०॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nशिवभक्त्युत्कर्षनिरूपणं नाम प्रथमोऽध्यायः ॥ १ ॥"
  },
  {
    "text": "अथ द्वितीयोऽध्यायः ॥"
  },
  {
    "text": "ऋषय ऊचुः ॥"
  },
  {
    "text": "किमर्थमागतोऽगस्त्यो रामचन्द्रस्य सन्निधिम् ।\nकथं वा विरजां दीक्षां कारयामास राघवम् ।\nततः किमाप्तवान् रामः फलं तद्वक्तुमर्हसि ॥ १॥"
  },
  {
    "text": "सूत उवाच ॥"
  },
  {
    "text": "रावणेन यदा सीताऽपहृता जनकात्मजा ।\nतदा वियोगदुःखेन विलपन्नास राघवः ॥ २॥"
  },
  {
    "text": "निर्निद्रो निरहंकारो निराहारो दिवानिशम् ।\nमोक्तुमैच्छत्ततः प्राणान्सानुजो रघुनन्दनः ॥ ३॥"
  },
  {
    "text": "लोपामुद्रापतिर्ज्ञात्वा तस्य सन्निधिमागमत् ।\nअथ तं बोधयामास संसारासारतां मुनिः ॥ ४॥"
  },
  {
    "text": "अगस्त्य उवाच ॥"
  },
  {
    "text": "किं विषीदसि राजेन्द्र कान्ता कस्य विचार्यताम् ।\nजडः किं नु विजानाति देहोऽयं पाञ्चभौतिकः ॥ ५॥"
  },
  {
    "text": "निर्लेपः परिपूर्णश्च सच्चिदानन्दविग्रहः ।\nआत्मा न जायते नैव म्रियते न च दुःखभाक् ॥ ६॥"
  },
  {
    "text": "सूर्योऽसौ सर्वलोकस्य चक्षुष्ट्वेन व्यवस्थितः ।\nतथापि चाक्षुषैर्दोषैर्न कदाचिद्विलिप्यते ॥ ७॥"
  },
  {
    "text": "सर्वभूतान्तरात्मापि तद्वद्दृश्यैर्न लिप्यते ।\nदेहोऽपि मलपिण्डोऽयं मुक्तजीवो जडात्मकः ॥ ८॥"
  },
  {
    "text": "दह्यते वह्निना काष्ठैः शिवाद्यैर्भक्ष्यतेऽपि वा ।\nतथापि नैव जानाति विरहे तस्य का व्यथा ॥ ९॥"
  },
  {
    "text": "सुवर्णगौरी दूर्वाया दलवच्छ्यामलापि वा ।\nपीनोत्तुङ्गस्तनाभोगभुग्नसूक्ष्मवलग्निका ॥ १०॥"
  },
  {
    "text": "बृहन्नितम्बजघना रक्तपादसरोरुहा ।\nराकाचन्द्रमुखी बिम्बप्रतिबिम्बरदच्छदा ॥ ११॥"
  },
  {
    "text": "नीलेन्दीवरनीकाशनयनद्वयशोभिता ।\nमत्तकोकिलसँल्लापा मत्तद्विरदगामिनी ॥ १२॥"
  },
  {
    "text": "कटाक्षैरनुगृह्णाति मां पञ्चेषुशरोत्तमैः ।\nइति यां मन्यते मूढ स तु पञ्चेषुशासितः ॥ १३॥"
  },
  {
    "text": "तस्याविवेकं वक्ष्यामि श‍ृणुष्वावहितो नृप ।\nन च स्त्री न पुमानेष नैव चायं नपुंसकः ॥ १४॥"
  },
  {
    "text": "अमूर्तः पुरुषः पूर्णो द्रष्टा देही स जीविनः ।\nया तन्वङ्गी मृदुर्बाला मलपिण्डात्मिका जडा ॥ १५॥"
  },
  {
    "text": "सा न पश्यति यत्किंचिन्न श‍ृणोति न जिघ्रति ।\nचर्ममात्रा तनुस्तस्या बुद्ध्वा त्यक्षस्व राघव ॥ १६॥"
  },
  {
    "text": "या प्राणादधिका सैव हंत ते स्याद्घृणास्पदम् ।\nजायन्ते यदि भूतेभ्यो देहिनः पाञ्चभौतिकाः ॥ १७॥"
  },
  {
    "text": "आत्मा यदेकलस्तेषु परिपूर्णः सनातनः ।\nका कान्ता तत्र कः कान्तः सर्व एव सहोदराः ॥ १८॥"
  },
  {
    "text": "निर्मितायां गृहावल्यां तदवच्छिन्नतां गतम् ।\nनभस्तस्यां तु दग्धायां न कांचित्क्षतिमृच्छति ॥ १९॥"
  },
  {
    "text": "तद्वदात्मापि देहेषु परिपूर्णः सनातनः ।\nहन्यमानेषु तेष्वेव स स्वयं नैव हन्यते ॥ २०॥"
  },
  {
    "text": "हन्ता चेन्मन्यते हन्तुं हतश्चेन्मन्यते हतम् ।\nतावुभौ न विजानीतो नायं हन्ति न हन्यते ॥ २१॥"
  },
  {
    "text": "अस्मान्नृपातिदुःखेन किं खेदस्यास्ति कारणम् ।\nस्वस्वरूपं विदित्वेदं दुःखं त्यक्त्वा सुखी भव ॥ २२॥"
  },
  {
    "text": "राम उवाच ॥"
  },
  {
    "text": "मुने देहस्य नो दुःखं नैव चेत्परमात्मनः ।\nसीतावियोगदुःखाग्निर्मां भस्मीकुरुते कथम् ॥ २३॥"
  },
  {
    "text": "सदाऽनुभूयते योऽर्थः स नास्तीति त्वयेरितः ।\nजायातां तत्र विश्वासः कथं मे मुनिपुङ्गव ॥ २४॥"
  },
  {
    "text": "अन्योऽत्र नास्ति को भोक्ता येन जन्तुः प्रतप्यते ।\nसुखस्य वापि दुःखस्य तद्ब्रूहि मुनिसत्तम ॥ २५॥"
  },
  {
    "text": "अगस्त्य उवाच ॥"
  },
  {
    "text": "दुर्ज्ञेया शांभवी माया तया संमोह्यते जगत् ।\nमाया तु प्रकृतिं विद्यान्मायिनं तु महेश्वरम् ।२६॥"
  },
  {
    "text": "तस्यावयवभूतैस्तु व्याप्तं सर्वमिदं जगत्।\nसत्यज्ञानात्मकोऽनन्तो विभुरात्मा महेश्वरः ॥ २७॥"
  },
  {
    "text": "तस्यैवांशो जीवलोके हृदये प्राणिनां स्थितः ।\nविस्फुलिङ्गा यथा वह्नेर्जायन्ते काष्ठयोगतः ॥ २८॥"
  },
  {
    "text": "अनादिकर्मसंबद्धास्तद्वदंशा महेशितुः ।\nअनादिवासनायुक्ताः क्षेत्रज्ञा इति ते स्मृताः ॥ २९॥"
  },
  {
    "text": "मनो बुद्धिरहंकारश्चित्तं चेति चतुष्टयम् ।\nअन्तःकरणमित्याहुस्तत्र ते प्रतिबिम्बिताः ॥ ३०॥"
  },
  {
    "text": "जीवत्वं प्राप्नुयुः कर्मफलभोक्तार एव ते ।\nततो वैषयिकं तेषां सुखं वा दुःखमेव वा ॥ ३१॥"
  },
  {
    "text": "त एव भुञ्जते भोगायतनेऽस्मिन् शरीरके ।\nस्थावरं जङ्गमं चेति द्विविधं वपुरुच्यते ॥ ३२॥"
  },
  {
    "text": "स्थावरास्तत्र देहाः स्युः सूक्ष्मा गुल्मलतादयः ।\nअण्डजाः स्वेदजास्तद्वदुद्भिज्जा इति जङ्गमाः ॥ ३३॥"
  },
  {
    "text": "योनिमन्ये प्रपद्यन्ते शरीरत्वाय देहिनः ।\nस्थाणुमन्येऽनुसंयन्ति यथाकर्म यथाश्रुतम् ॥ ३४॥"
  },
  {
    "text": "सुख्यहं दुःख्यहं चेति जीव एवाभिमन्यते ।\nनिर्लेपोऽपि परं ज्योतिर्मोहितः शंभुमायया ॥ ३५॥"
  },
  {
    "text": "कामः क्रोधस्तथा लोभो मदो मात्सर्यमेव च ।\nमोहश्चेत्यरिषड्वर्गमहंकारगतं विदुः ॥ ३६॥"
  },
  {
    "text": "स एव बध्यते जीवः स्वप्नजाग्रदवस्थयोः ।\nसुषुप्तौ तदभावाच्च जीवः शंकरतां गतः ॥ ३७॥"
  },
  {
    "text": "स एव मायासंस्पृष्टः कारणं सुखदुःखयोः ।\nशुक्तो रजतवद्विश्वं मायया दृश्यते शिवे ॥ ३८॥"
  },
  {
    "text": "ततो विवेकज्ञानेन न कोऽप्यत्रास्ति दुःखभाक् ।\nततो विरम दुःखात्त्वं किं मुधा परितप्यसे ॥ ३९॥"
  },
  {
    "text": "श्रीराम उवाच ॥"
  },
  {
    "text": "मुने सर्वमिदं तथ्यं यन्मदग्रे त्वयेरितम् ।\nतथापि न जहात्येतत्प्रारब्धादृष्टमुल्बणम् ॥ ४०॥"
  },
  {
    "text": "मत्तं कुर्याद्यथा मद्यं नष्टाविद्यमपि द्विजम् ।\nतद्वत्प्रारब्धभोगोऽपि न जहाति विवेकिनम् ॥ ४१॥"
  },
  {
    "text": "ततः किं बहुनोक्तेन प्रारब्धसचिवः स्मरः ।\nबाधते मां दिवारात्रमहंकारोऽपि तादृशः ॥ ४२॥"
  },
  {
    "text": "अत्यन्तपीडितो जीवः स्थूलदेहं विमुञ्चति ।\nतस्माज्जीवाप्तये मह्यमुपायः क्रियतां द्विज ॥ ४३॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nवैराग्योपदेहो नाम द्वितीयोऽध्यायः ॥ २ ॥"
  },
  {
    "text": "अथ तृतीयोऽध्यायः ॥"
  },
  {
    "text": "अगस्त्य उवाच ॥"
  },
  {
    "text": "न गृह्णाति वचः पथ्यं कामक्रोधादिपीडितः ।\nहितं न रोचते तस्य मुमूर्षोरिव भेषजम् ॥ १॥"
  },
  {
    "text": "मध्येसमुद्रं या नीता सीता दैत्येन मायिना ।\nआयास्यति नरश्रेष्ठ सा कथं तव संनिधिम् ॥ २॥"
  },
  {
    "text": "बध्यन्ते देवताः सर्वा द्वारि मर्कटयूथवत् ।\nकिं च चामरधारिण्यो यस्य संति सुराङ्गनाः ॥ ३॥"
  },
  {
    "text": "भुङ्क्ते त्रिलोकीमखिलां यः शंभुवरदर्पितः ।\nनिष्कण्टकं तस्य जयः कथं तव भविष्यति ॥ ४॥"
  },
  {
    "text": "इन्द्रजिन्नाम पुत्रो यस्तस्यास्तीशवरोद्धतः ।\nतस्याग्रे संगरे देवा बहुवारं पलायिताः ॥ ५॥"
  },
  {
    "text": "कुम्भकर्णाह्वयो भ्राता यस्यास्ति सुरसूदनः ।\nअन्यो दिव्यास्त्रसंयुक्तश्चिरजीवी बिभीषणः ॥ ६॥"
  },
  {
    "text": "दुर्गं यस्यास्ति लंकाख्यं दुर्जेयं देवदानवैः ।\nचतुरङ्गबलं यस्य वर्तते कोटिसंख्यया ॥ ७॥"
  },
  {
    "text": "एकाकिना त्वया जेयः स कथं नृपनन्दन ।\nआकांक्षते करे धर्तुं बालश्चन्द्रमसं यथा ।\nतथा त्वं काममोहेन जयं तस्याभिवाञ्छसि ॥ ८॥"
  },
  {
    "text": "श्रीराम उवाच ॥"
  },
  {
    "text": "क्षत्रियोऽहं मुनिश्रेष्ठ भार्या मे रक्षसा हृता ।\nयदि तं न निहन्म्याशु जीवने मेऽस्ति किं फलम् ॥ ९॥"
  },
  {
    "text": "अतस्ते तत्त्वबोधेन न मे किंचित्प्रयोजनम् ।\nकामक्रोधादयः सर्वे दहन्त्येते तनुं मम ॥ १०॥"
  },
  {
    "text": "अहंकारोऽपि मे नित्यं जीवनं हन्तुमुद्यतः ।\nहृतायां निजकान्तायां शत्रुणाऽवमतस्य वा ॥ ११॥"
  },
  {
    "text": "यस्य तत्त्वबुभुत्सा स्यात्स लोके पुरुषाधमः ।\nतस्मात्तस्य वधोपायं लङ्घयित्वाम्बुधिं रणे ॥ १२॥"
  },
  {
    "text": "अगस्त्य उवाच ॥"
  },
  {
    "text": "एवं चेच्छरणं याहि पार्वतीपतिमव्ययम् ।\nस चेत्प्रसन्नो भगवान्वाञ्छितार्थं प्रदास्यति ॥ १३॥"
  },
  {
    "text": "देवैरजेयः शक्राद्यैर्हरिणा ब्रह्मणापि वा ।\nस ते वध्यः कथं वा स्याच्छंकरानुग्रहं विना ॥"
  },
  {
    "text": "अतस्त्वां दीक्षयिष्यामि विरजामार्गमाश्रितः ।\nतेन मार्गेन मर्त्यत्वं हित्वा तेजोमयो भव ॥ १५॥"
  },
  {
    "text": "येन हत्वा रणे शत्रून्सर्वान्कामानवाप्स्यसि ।\nभुक्त्वा भूमण्डले चान्ते शिवसायुज्यमाप्स्यसि ॥ १६॥"
  },
  {
    "text": "सूत उवाच ॥"
  },
  {
    "text": "अथ प्रणम्य रामस्तं दण्डवन्मुनिसत्तमम् ।\nउवाच दुःखनिर्मुक्तः प्रहृष्टेनान्तरात्मना ॥ १७॥"
  },
  {
    "text": "श्रीराम उवाच ॥"
  },
  {
    "text": "कृतार्थोऽहं मुने जातो वाञ्छितार्थो ममागतः ।\nपीताम्बुधिः प्रसन्नस्त्वं यदि मे किमु दुर्लभम् ।\nअतस्त्वं विरजां दीक्षां ब्रूहि मे मुनिसत्तम ॥ १८॥"
  },
  {
    "text": "अगस्त्य उवाच ॥"
  },
  {
    "text": "शुक्लपक्षे चतुर्दश्यामष्टम्यां वा विशेषतः ।\nएकादश्यां सोमवारे आर्द्रायां वा समारभेत् ॥ १९॥"
  },
  {
    "text": "यं वायुमाहुर्यं रुद्रं यमग्निं परमेश्वरम् ।\nपरात्परतरं चाहुः परात्परतरं शिवम् ॥ २०॥"
  },
  {
    "text": "ब्रह्मणो जनकं विष्णोर्वह्नेर्वायोः सदाशिवम् ।\nध्यात्वाग्निनाऽवसथ्याग्निं विशोध्य च पृथक्पृथक् ॥ २१॥"
  },
  {
    "text": "पञ्चभूतानि संयम्य ध्यात्वा गुणविधिक्रमात् ।\nमात्राः पञ्च चतस्रश्च त्रिमात्रादिस्ततः परम् ॥ २२॥"
  },
  {
    "text": "एकमात्रममात्रं हि द्वादशान्तं व्यवस्थितम् ।\nस्थित्यां स्थाप्यामृतो भूत्वा व्रतं पाशुपतं चरेत् ॥ २३॥"
  },
  {
    "text": "इदं व्रतं पाशुपतं करिष्यामि समासतः ।\nप्रातरेवं तु संकल्प्य निधायाग्निं स्वशाखया ॥ २४॥"
  },
  {
    "text": "उपोषितः शुचिः स्नातः शुक्लाम्बरधरः स्वयम् ।\nशुक्लयज्ञोपवीतश्च शुक्लमाल्यानुलेपनः ॥ २५॥"
  },
  {
    "text": "जुहुयाद्विरजामन्त्रैः प्राणापानादिभिस्ततः ।\nअनुवाकान्तमेकाग्रः समिदाज्यचरून्पृथक् ॥ २६॥"
  },
  {
    "text": "आत्मन्यग्निं समारोप्य याते अग्नेति मंत्रतः ।\nभस्मादायाग्निरित्याद्यैर्विमृज्याङ्गानि संस्पृशेत् ॥ २७॥"
  },
  {
    "text": "भस्मच्छन्नो भवेद्विद्वान्महापातकसंभवैः ।\nपापैर्विमुच्यते सत्यं मुच्यते च न संशयः ॥ २८॥"
  },
  {
    "text": "वीर्यमग्नेर्यतो भस्म वीर्यवान्भस्मसंयुतः ।\nभस्मस्नानरतो विप्रो भस्मशायी जितेन्द्रियः ॥ २९॥"
  },
  {
    "text": "सर्वपापविनिर्मुक्तः शिवसायुज्यमाप्नुयात् ।\nएवं कुरु महाभाग शिवनामसहस्रकम् ॥ ३०॥"
  },
  {
    "text": "इदं तु सम्प्रदास्यामि तेन सर्वार्थमाप्स्यसि ।\nसूत उवाच ॥"
  },
  {
    "text": "इत्युक्त्वा प्रददौ तस्मै शिवनामसहस्रकम् ॥ ३१॥"
  },
  {
    "text": "वेदसाराभिधं नित्यं शिवप्रत्यक्षकारकम् ।\nउक्तं च तेन राम त्वं जप नित्यं दिवानिशम् ॥ ३२॥"
  },
  {
    "text": "ततः प्रसन्नो भगवान्महापाशुपतास्त्रकम् ।\nतुभ्यं दास्यति तेन त्वं शत्रून्हत्वाऽऽप्स्यसि प्रियाम् ॥ ३३॥"
  },
  {
    "text": "तस्यैवास्त्रस्य माहात्म्यात्समुद्रं शोषयिष्यसि ।\nसंहारकाले जगतामस्त्रं तत्पार्वतीपतेः ॥ ३४॥"
  },
  {
    "text": "तदलाभे दानवानां जयस्तव सुदुर्लभः ।\nतस्माल्लब्धं तदेवास्त्रं शरणं याहि शंकरम् ॥ ३५॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nविरजादीक्षानिरूपणं नाम तृतीयोऽध्यायः ॥ ३ ॥"
  },
  {
    "text": "अथ चतुर्थोऽध्यायः ॥"
  },
  {
    "text": "सूत उवाच ॥"
  },
  {
    "text": "एवमुक्त्वा मुनिश्रेष्ठ गते तस्मिन्निजाश्रमम् ।\nअथ रामगिरौ रामस्तस्मिन्गोदावरीतटे ॥ १॥"
  },
  {
    "text": "शिवलिङ्गं प्रतिष्ठाप्य कृत्वा दीक्षां यथाविधि ।\nभूतिभूषितसर्वाङ्गो रुद्राक्षाभरणैर्युतः ॥ २॥"
  },
  {
    "text": "अभिषिच्य जलैः पुण्यैर्गौतमीसिन्धुसंभवैः ।\nअर्चयित्वा वन्यपुष्पैस्तद्वद्वन्यफलैरपि ॥ ३॥"
  },
  {
    "text": "भस्मच्छन्नो भस्मशायी व्याघ्रचर्मासने स्थितः ।\nनाम्नां सहस्रं प्रजपन्नक्तंदिवमनन्यधीः ॥ ४॥"
  },
  {
    "text": "मासमेकं फलाहारो मासं पर्णाशनः स्थितः ।\nमासमेकं जलाहारो मासं च पवनाशनः ॥ ५॥"
  },
  {
    "text": "शान्तो दान्तः प्रसन्नात्मा ध्यायन्नेवं महेश्वरम् ।\nहृत्पङ्कजे समासीनमुमादेहार्धधारिणम् ॥ ६॥"
  },
  {
    "text": "चतुर्भुजं त्रिनयनं विद्युत्पिङ्गजटाधरम् ।\nकोटिसूर्यप्रतीकाशं चन्द्रकोटिसुशीतलम् ॥ ७॥"
  },
  {
    "text": "सर्वाभरणसंयुक्तं नागयज्ञोपवीतिनम् ।\nव्याघ्रचर्माम्बरधरं वरदाभयधारिणम् ॥ ८॥"
  },
  {
    "text": "व्याघ्रचर्मोत्तरीयं च सुरासुरनमस्कृतम् ।\nपञ्चवक्त्रं चन्द्रमौलिं त्रिशूलडमरूधरम् ॥ ९॥"
  },
  {
    "text": "नित्यं च शाश्वतं शुद्धं ध्रुवमक्षरमव्ययम् ।\nएवं नित्यं प्रजपतो गतं मासचतुष्टयम् ॥ १०॥"
  },
  {
    "text": "अथ जातो महानादः प्रलयाम्बुदभीषणः ।\nसमुद्रमथनोद्भूतमन्दरावनिभृद्ध्वनिः ॥ ११॥"
  },
  {
    "text": "रुद्रबाणाग्निसंदीप्तभ्रश्यत्त्रिपुरविभ्रमः ।\nतमाकर्ण्याथ संभ्रान्तो यावत्पश्यति पुष्करम् ॥ १२॥"
  },
  {
    "text": "तावदेवो महातेजो समस्यासीत्पुरो द्विजाः ।\nतेजसा तेन संभ्रान्तो नापश्यत्स दिशो दश ॥ १३॥"
  },
  {
    "text": "अन्धीकृतेक्षणस्तूर्णं मोहं यातो नृपात्मजः ।\nविचिन्त्य तर्कयामास दैत्यमायां द्विजेश्वराः ॥ १४॥"
  },
  {
    "text": "अथोत्थाय महावीरः सज्जं कृत्वा स्वकं धनुः ।\nअविध्यन्निशितैर्बाणैर्दिव्यास्त्रैरभिमन्त्रितैः ॥ १५॥"
  },
  {
    "text": "आग्नेयं वारुणं सौम्यं मोहनं सौरपार्वतम् ।\nविष्णुचक्रं महाचक्रं कालचक्रं च वैष्णवम् ॥ १६॥"
  },
  {
    "text": "रौद्रं पाशुपतं ब्राह्मं कौबेरं कुलिशानिलम् ।\nभार्गवादिबहून्यस्त्राण्ययं प्रायुङ्क्त राघवः ॥ १७॥"
  },
  {
    "text": "तस्मिंस्तेजसि शस्त्राणि चास्त्रान्यस्य महीपतेः ।\nविलीनानि महाभ्रस्य करका इव नीरधौ ॥ १८॥"
  },
  {
    "text": "ततः क्षणेन जज्वाल धनुस्तस्य करच्च्युतम् ।\nतूणीरं चाङ्गुलित्राणं गोधिकापि महीपते ॥ १९॥"
  },
  {
    "text": "तद्दृष्ट्वा लक्ष्मणो भीतः पपात भुवि मूर्च्छितः ।\nअथाकिञ्चित्करो रामो जानुभ्यामवनिं गतः ॥ २०॥"
  },
  {
    "text": "मीलिताक्षो भयाविष्टः शंकरं शरणं गतः ।\nस्वरेणाप्युच्चरन्नुच्चैः शंभोर्नामसहस्रकम् ॥ २१॥"
  },
  {
    "text": "शिवं च दण्डवद्भूमौ प्रणनाम पुनः पुनः ।\nपुनश्च पूर्ववच्चासीच्छब्दो दिङ्मण्डलं ग्रसन् ॥ २२॥"
  },
  {
    "text": "चचाल वसुधा घोरं पर्वताश्च चकम्पिरे ।\nततः क्षणेन शीतांशुशीतलं तेज आपतत् ॥ २३॥"
  },
  {
    "text": "उन्मीलिताक्षो रामस्तु यावदेतत्प्रपश्यति ।\nतावद्ददर्श वृषभं सर्वालंकारसंयुतम् ॥ २४॥"
  },
  {
    "text": "पीयूषमथनोद्भूतनवनीतस्य पिण्डवत् ।\nप्रोतस्वर्णं मरकतच्छायश‍ृङ्गद्वयान्वितम् ॥ २५॥"
  },
  {
    "text": "नीलरत्नेक्षणं ह्रस्वकण्ठकम्बलभूषितम् ।\nरत्नपल्याणसंयुक्तं निबद्धं श्वेतचामरैः ॥ २६॥"
  },
  {
    "text": "घण्टिकाघर्घरीशब्दैः पूरयन्तं दिशो दश ।\nतत्रासीनं महादेवं शुद्धस्फटिकविग्रहम् ॥ २७॥"
  },
  {
    "text": "कोटिसूर्यप्रतीकाशं कोटिशीतांशुशीतलम्।\nव्याघ्रचर्माम्बरधरं नागयज्ञोपवीतिनम् ॥ २८॥"
  },
  {
    "text": "सर्वालंकारसंयुक्तं विद्युत्पिङ्गजटाधरम् ।\nनीलकण्ठं व्याघ्रचर्मोत्तरीयं चन्द्रशेखरम् ॥ २९॥"
  },
  {
    "text": "नानाविधायुधोद्भासिदशबाहुं त्रिलोचनम् ।\nयुवानं पुरुषश्रेष्ठं सच्चिदानन्दविग्रहम् ॥ ३०॥"
  },
  {
    "text": "तत्रैव च सुखासीनां पूर्णचन्द्रनिभाननाम् ।\nनीलेन्दीवरदामाभामुद्यन्मरकतप्रभाम् ॥ ३१॥"
  },
  {
    "text": "मुक्ताभरणसंयुक्तां रात्रिं ताराञ्चितामिव ।\nविन्ध्यक्षितिधरोत्तुङ्गकुचभारभरालसाम् ॥ ३२॥"
  },
  {
    "text": "सदसत्संशयाविष्टमध्यदेशान्तराम्बराम् ।\nदिव्याभरणसंयुक्तां दिव्यगन्धानुलेपनाम् ॥ ३३॥"
  },
  {
    "text": "दिव्यमाल्याम्बरधरां नीलेन्दीवरलोचनाम् ।\nअलकोद्भासिवदनां ताम्बूलग्रासशोभिताम् ॥ ३४॥"
  },
  {
    "text": "शिवालिङ्गनसंजातपुलकोद्भासिविग्रहाम् ।\nसच्चिदानन्दरूपाढ्यां जगन्मातरमम्बिकाम् ॥ ३५॥"
  },
  {
    "text": "सौन्दर्यसारसंदोहां ददर्श रघुनन्दनः ।\nस्वस्ववाहनसंयुक्तान्नानायुधलसत्करान् ॥ ३६॥"
  },
  {
    "text": "बृहद्रथन्तरादीनि सामानि परिगायतः ।\nस्वस्वकान्तासमायुक्तान्दिक्पालान्परितः स्थितान् ॥ ३७॥"
  },
  {
    "text": "अग्रगं गरुडारूढं शंखचक्रगदाधरम् ।\nकालाम्बुदप्रतीकाशं विद्युत्कान्त्या श्रिया युतम् ॥ ३८॥"
  },
  {
    "text": "जपन्तमेकमनसा रुद्राध्यायं जनार्दनम् ।\nपश्चाच्चतुर्मुखं देवं ब्रह्माणं हंसवाहनम् ॥ ३९॥"
  },
  {
    "text": "चतुर्वक्त्रैश्चतुर्वेदरुद्रसूक्तैर्महेश्वरम् ।\nस्तुवन्तं भारतीयुक्तं दीर्घकूर्चं जटाधरम् ॥ ४०॥"
  },
  {
    "text": "अथर्वशिरसा देवं स्तुवन्तं मुनिमण्डलम् ।\nगङ्गादितटिनीयुक्तमम्बुधिं नीलविग्रहम् ॥ ४१॥"
  },
  {
    "text": "श्वेताश्वतरमन्त्रेण स्तुवन्तं गिरिजापतिम् ।\nअनन्तादिमहानागान्कैलासगिरिसन्निभान् ॥ ४२॥"
  },
  {
    "text": "कैवल्योपनिषत्पाठान्मणिरत्नविभूषितान् ।\nसुवर्णवेत्रहस्ताढ्यं नन्दिनं पुरतः स्थितम् ॥ ४३॥"
  },
  {
    "text": "दक्षिणे मूषकारूढं गणेशं पर्वतोपमम् ।\nमयूरवाहनारूढमुत्तरे षण्मुखं तथा ॥ ४४॥"
  },
  {
    "text": "महाकालं च चण्डेशं पार्श्वयोर्भीषणाकृतिम् ।\nकालाग्निरुद्रं दूरस्थं ज्वलद्दावाग्निसन्निभम् ॥ ४५॥"
  },
  {
    "text": "त्रिपादं कुटिलाकारं नटद्भृङ्गिरिटिं पुरः ।\nनानाविकारवदनान्कोटिशः प्रमथाधिपान् ॥ ४६॥"
  },
  {
    "text": "नानावाहनसंयुक्तं परितो मातृमण्डलम् ।\nपञ्चाक्षरीजपासक्तान्सिद्धविद्याधरादिकान् ॥ ४७॥"
  },
  {
    "text": "दिव्यरुद्रकगीतानि गायत्किन्नरवृन्दकम् ।\nतत्र त्रैयम्बकं मन्त्रं जपद्द्विजकदम्बकम् ॥ ४८॥"
  },
  {
    "text": "गायन्तं वीणया गीतं नृत्यन्तं नारदं दिवि ।\nनृत्यतो नाट्यनृत्येन रम्भादीनप्सरोगणान् ॥ ४९॥"
  },
  {
    "text": "गायच्चित्ररथादीनां गन्धर्वाणां कदम्बकम् ।\nकम्बलाश्वतरौ शंभुकर्णभूषणतां गतौ ॥ ५०॥"
  },
  {
    "text": "गायन्तौ पन्नगौ गीतं कपालं कम्बलं तथा ।\nएवं देवसभां दृष्ट्वा कृतार्थो रघुनन्दनः ॥ ५१॥"
  },
  {
    "text": "हर्षगद्गदया वाचा स्तुवन्देवं महेश्वरम् ।\nदिव्यनामसहस्रेण प्रणनाम पुनः पुनः ॥ ५२॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nशिवप्रादुर्भावाख्यश्चतुर्थोऽध्यायः ॥ ४ ॥"
  },
  {
    "text": "अथ पञ्हमोऽध्यायः ॥"
  },
  {
    "text": "सूत उवाच ॥"
  },
  {
    "text": "अथ प्रादुरभूत्तत्र हिरण्मयरथो महान् ।\nअनेकदिव्यरत्नांशुकिर्मीरितदिगन्तरः ॥ १॥"
  },
  {
    "text": "नद्युपान्तिकपङ्काढ्यमहाचक्रचतुष्टयः ।\nमुक्तातोरणसंयुक्तः श्वेतच्छत्रशतावृतः ॥ २॥"
  },
  {
    "text": "शुद्धहेमखलीनाढ्यतुरङ्गगणसंयुतः ।\nशुक्तावितानविलसदूर्ध्वदिव्यवृषध्वजः ॥ ३॥"
  },
  {
    "text": "मत्तवारणिकायुक्तः पट्टतल्पोपशोभितः ।\nपारिजाततरूद्भूतपुष्पमालाभिरञ्चितः ॥ ४॥"
  },
  {
    "text": "मृगनाभिसमुद्भूतकस्तूरिमदपङ्किलः ।\nकर्पूरागधूपोत्थगन्धाकृष्टमधुव्रतः ॥ ५॥"
  },
  {
    "text": "संवर्तघनघोषाढ्यो नानावाद्यसमन्वितः ।\nवीणावेणुस्वनासक्तकिन्नरीगणसंकुलः ॥ ६॥"
  },
  {
    "text": "एवं दृष्ट्वा रथश्रेष्ठं वृषादुत्तीर्य शंकरः ।\nअम्बया सहितस्तत्र पट्टतल्पेऽविशत्तदा ॥ ७॥"
  },
  {
    "text": "नीराजनैः सुरस्त्रीणां श्वेतचामरचालनैः ।\nदिव्यव्यजनपातैश्च प्रहृष्टो नीललोहितः ॥ ८॥"
  },
  {
    "text": "क्वणत्कङ्कणनिध्वानैर्मंजुमञ्जीरसिञ्जितैः ।\nवीणावेणुस्वनैर्गीतैः पूर्णमासीज्जगत्त्रयम् ॥ ९॥"
  },
  {
    "text": "शुककेकिकुलारावैः श्वेतपारावतस्वनैः ।\nउन्निद्रभूषाफणिनां दर्शनादेव बर्हिणः ॥ १०॥"
  },
  {
    "text": "ननृतुर्दर्शयन्तः सर्वांश्चन्द्रकान्कोटिसंख्यया ।\nप्रणमन्तं ततो राममुत्थाप्य वृषभध्वजः ॥ ११॥"
  },
  {
    "text": "आनिनाय रथं दिव्यं प्रहृष्टेनान्तरात्मना ।\nकमण्डलुजलैः स्वच्छैः स्वयमाचम्य यत्नतः ॥ १२॥"
  },
  {
    "text": "समाचम्याथ पुरतः स्वांके राममुपानयत् ।\nअथ दिव्यं धनुस्तस्मै ददौ तूणीरमक्षयम् ॥ १३॥"
  },
  {
    "text": "महापाशुपतं नाम दिव्यमस्त्रं ददौ ततः ।\nउक्तश्च तेन रामोऽपि सादरं चन्द्रमौलिना ॥ १४॥"
  },
  {
    "text": "जगन्नाशकरं रौद्रमुग्रमस्त्रमिदं नृप ।\nअतो नेदं प्रयोक्तव्यं सामान्यसमरादिके ॥ १५॥"
  },
  {
    "text": "अन्यन्नास्ति प्रतीघातमेतस्य भुवनत्रये ।\nतस्मात्प्राणत्यये राम प्रयोक्तव्यमुपस्थिते ॥ १६॥"
  },
  {
    "text": "अन्यदैत्यत्प्रयुक्तं तु जगत्संक्षयकृद्भवेत् ।\nअथाहूय सुरश्रेष्ठान् लोकपालान्महेश्वरः ॥ १७॥"
  },
  {
    "text": "उअवाच परमप्रीतः स्वं स्वमस्त्रं प्रयच्छत ।\nराघवोऽयं च तैरस्त्रै रावणं निहनिष्यति ॥ १८॥"
  },
  {
    "text": "तस्मै देवैरवध्यत्वमिति दत्तो वरो मया ।\nतस्माद्वानरतामेत्य भवन्तो युद्धदुर्मदाः ॥ १९॥"
  },
  {
    "text": "साहाय्यमस्य कुर्वन्तु तेन सुस्था भविष्यथ ।\nतदाज्ञां शिरसा गृह्य सुराः प्राञ्जलयस्तथा ॥ २०॥"
  },
  {
    "text": "प्रणम्य चरणौ शंभोः स्वं स्वमस्त्रं ददुर्मुदा ।\nनारायणास्त्रं दैत्यारिरैन्द्रमस्त्रं पुरंदरः ॥ २१॥"
  },
  {
    "text": "ब्रह्मापि ब्रह्मदण्डास्त्रमाग्नेयास्त्रं धनंजयः ।\nयाम्यं यमोऽपि मोहास्त्रं रक्षोराजस्तथा ददौ ॥ २२॥"
  },
  {
    "text": "वरुणो वारुणं प्रादाद्वायव्यास्त्रं प्रभञ्जनः ।\nकौबेरं च कुबेरोऽपि रौद्रमीशान एव च ॥ २३॥"
  },
  {
    "text": "सौरमस्त्रं ददौ सूर्यः सौम्यं सोमश्च पार्वतम् ।\nविश्वेदेवा ददुस्तस्मै वसवो वासवाभिधम् ॥ २४॥"
  },
  {
    "text": "अथ तुष्टः प्रणम्येशं रामो दशरथात्मजः ।\nप्राञ्जलिः प्रणतो भूत्वा भक्तियुक्तो व्यजिज्ञपत् ॥ २५॥"
  },
  {
    "text": "श्रीराम उवाच ॥"
  },
  {
    "text": "भगवान्मानुषेणैव नोल्लङ्घ्यो लवणाम्बुधिः ।\nतत्र लङ्काभिधं दुर्गं दुर्जयं देवदानवैः ॥ २६॥"
  },
  {
    "text": "अनेककोटयस्तत्र राक्षसा बलवत्तराः ।\nसर्वे स्वाध्यायनिरताः शिवभक्ता जितेन्द्रियाः ॥ २७॥"
  },
  {
    "text": "अनेकमायासंयुक्ता बुद्धिमन्तोऽग्निहोत्रिणः ।\nकथमेकाकिना जेया मया भ्रात्रा च संयुगे ॥ २८॥"
  },
  {
    "text": "श्रीमहादेव उवाच ॥"
  },
  {
    "text": "रावणस्य वधे राम रक्षसामपि मारणे ।\nविचारो न त्वया कार्यस्तस्य कालोऽयमागतः ॥ २९॥"
  },
  {
    "text": "अधर्मे तु प्रवृत्तास्ते देवब्राह्मणपीडने ।\nतस्मादायुःक्षयं यातं तेषां श्रीरपि सुव्रत ॥ ३०॥"
  },
  {
    "text": "राजस्त्रीकामनासक्तं रावणं निहनिष्यसि ।\nपापासक्तो रिपुर्जेतुः सुकरः समराङ्गणे ॥ ३१॥"
  },
  {
    "text": "अधर्मे निरतः शत्रुर्भाग्येनैव हि लभ्यते ।\nअधीतधर्मशास्त्रोऽपि सदा वेदरतोऽपि वा ॥ ३२॥"
  },
  {
    "text": "विनाशकाले सम्प्राप्ते धर्ममार्गाच्च्युतो भवेत् ।\nपीड्यन्ते देवताः सर्वाः सततं येन पापिना ॥ ३३॥"
  },
  {
    "text": "ब्राह्मणा ऋषयश्चैव तस्य नाशः स्वयं स्थितः ।\nकिष्किंधानगरे राम देवानामंशसंभवाः ॥ ३४॥"
  },
  {
    "text": "वानरा बहवो जाता दुर्जया बलवत्तराः ।\nसाहाय्यं ते करिष्यन्ति तैर्बध्वा च पयोनिधिम् ॥ ३५॥"
  },
  {
    "text": "अनेकशैलसंबद्धे सेतौ यान्तु वलीमुखाः ।\nरावणं सगणं हत्वा तामानय निजां प्रियाम् ॥ ३६॥"
  },
  {
    "text": "शस्त्रैर्युद्धे जयो यत्र तत्रास्त्राणि न योजयेत् ।\nनिरस्त्रेष्वल्पशस्त्रेषु पलायनपरेषु च ॥ ३७॥"
  },
  {
    "text": "अस्त्राणि मुञ्चन् दिव्यानि स्वयमेव विनश्यति ।\nअथवा किं बहूक्तेन मयैवोत्पादितं जगत् ॥ ३८॥"
  },
  {
    "text": "मयैव पाल्यते नित्यं मया संह्रियतेऽपि च ।\nअहमेको जगन्मृत्युर्मृत्योरपि महीपते ॥ ३९॥"
  },
  {
    "text": "ग्रसेऽहमेव सकलं जगदेतच्चराचरम् ।\nमम वक्त्रगताः सर्वे राक्षसा युद्धदुर्मदाः ॥ ४०॥"
  },
  {
    "text": "निमित्तमात्रं त्वं भूयाः कीर्तिमाप्स्यसि संगरे ॥ ४१॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nरामाय वरप्रदानं नाम पञ्चमोऽध्यायः ॥ ५ ॥"
  },
  {
    "text": "अथ षष्ठोऽध्यायः ॥"
  },
  {
    "text": "श्रीराम उवाच ॥"
  },
  {
    "text": "भगवन्नत्र मे चित्रं महदेतत्प्रजायते ।\nशुद्धस्फटिकसंकाशस्त्रिनेत्रश्चन्द्रशेखरः ॥ १॥"
  },
  {
    "text": "मूर्तस्त्वं तु परिच्छिन्नाकृतिः पुरुषरूपधृक् ।\nअम्बया सहितोऽत्रैव रमसे प्रमथैः सह ॥ २॥"
  },
  {
    "text": "त्वं कथं पञ्चभूतादि जगदेतच्चराचरम् ।\nतद्ब्रूहि गिरिजाकान्त मयि तेऽनुग्रहो यदि ॥ ३॥"
  },
  {
    "text": "श्रीभगवानुवाच ॥"
  },
  {
    "text": "साधु पृष्टं महाभाग दुर्ज्ञेयममरैरपि।\nतत्प्रवक्ष्यामि ते भक्त्या ब्रह्मचर्येण सुव्रत ॥ ४॥"
  },
  {
    "text": "पारं यास्यस्यनायासाद्येन संसारनीरधेः ।\nदृश्यन्ते पञ्चभूतानि ये च लोकाश्चतुर्दश ॥ ५॥"
  },
  {
    "text": "समुद्राः सरितो देवा राक्षसा ऋषयस्तथा ।\nदृश्यन्ते यानि चान्यानि स्थावराणि चराणि च ॥ ६॥"
  },
  {
    "text": "गन्धर्वाः प्रमथा नागाः सर्वे ते मद्विभूतयः ।\nपुरा ब्रह्मादयो देवा द्रष्टुकामा ममाकृतिम् ॥ ७॥"
  },
  {
    "text": "मंदरं प्रययुः सर्वे मम प्रियतरं गिरिम् ।\nस्तुत्वा प्राञ्जलयो देवा मां तदा पुरतः स्थिताः ॥ ८॥"
  },
  {
    "text": "तान्दृष्ट्वाथ मया देवान् लीलाकुलितचेतसः ।\nतेषामपहृतं ज्ञानं ब्रह्मादीनां दिवौकसाम् ॥ ९॥"
  },
  {
    "text": "अथ तेऽपहृतज्ञाना मामाहुः को भवानिति ।\nअथाब्रुवमहं देवानहमेव पुरातनः ॥ १०॥"
  },
  {
    "text": "आसं प्रथममेवाहं वर्तामि च सुरेश्वराः ।\nभविष्यामि च लोकेऽस्मिन्मत्तो नान्यस्ति कश्चन ॥ ११॥"
  },
  {
    "text": "व्यतिरिक्तं च मत्तोऽस्ति नान्यत्किञ्चित्सुरेश्वराः ।\nनित्योऽनित्योऽहमनघो ब्रह्मणां ब्रह्मणस्पतिः ॥ १२॥"
  },
  {
    "text": "दक्षिणाञ्च उदञ्चोऽहं प्राञ्चः प्रत्यञ्च एव च ।\nअधश्चोर्ध्वं च विदिशो दिशश्चाहं सुरेश्वराः ॥ १३॥"
  },
  {
    "text": "सावित्री चापि गायत्री स्त्री पुमानपुमानपि ।\nत्रिष्टुब्जगत्यनुष्टुप् च पंक्तिश्छन्दस्त्रयीमयः ॥ १४॥"
  },
  {
    "text": "सत्योऽहं सर्वगः शान्तस्त्रेताग्निर्गौर्यहं गुरुः ।\nगौर्यहं गह्वरं चाहं द्यौरहं जगतां विभुः ॥ १५॥"
  },
  {
    "text": "ज्येष्ठः सर्वसुरश्रेष्ठो वरिष्ठोऽहमपांपतिः ।\nआर्योऽहं भगवानीशस्तेजोऽहं चादिरप्यहम् ॥ १६॥"
  },
  {
    "text": "ऋग्वेदोऽहं यजुर्वेदः सामवेदोऽहमात्मभूः ।\nअथर्वणश्च मन्त्रोऽहं तथा चाङ्गिरसो वरः ॥ १७॥"
  },
  {
    "text": "इतिहासपुराणानि कल्पोऽहं कल्पवानहम् ।\nनाराशंसी च गाथाहं विद्योपनिषदोऽस्म्यहम् ॥ १८॥"
  },
  {
    "text": "श्लोकाः सूत्राणि चैवाहमनुव्याख्यानमेव च ।\nव्याख्यानानि परा विद्या इष्टं हुतमथाहुतिः ॥ १९॥"
  },
  {
    "text": "दत्तादत्तमयं लोकः परलोकऽहमक्षरः ।\nक्षरः सर्वाणि भूतानि दान्तिः शान्तिरहं खगः ॥ २०॥"
  },
  {
    "text": "गुह्योऽहं सर्ववेदेषु आरण्योहमजोऽप्यहम् ।\nपुष्करं च पवित्रं च मध्यं चाहमतः परम् ॥ २१॥"
  },
  {
    "text": "बहिश्चाहं तथा चान्तः पुरस्तादहमव्ययः ।\nज्योतिश्चाहं तमश्चाहं तन्मात्राणीन्द्रियाण्यहम् ॥ २२॥"
  },
  {
    "text": "बुद्धिश्चाहमहंकारो विषयाण्यहमेव हि ।\nब्रह्मा विष्णुर्महेशोहमुमा स्कन्दो विनायकः ॥ २३॥"
  },
  {
    "text": "इन्द्रोऽग्निश्च यमश्चाहं निरृतिर्वरुणोऽनिलः ।\nकुबेरोऽहं तथेशानो भूर्भुवः स्वर्महर्जनः ॥ २४॥"
  },
  {
    "text": "तपः सत्यं च पृथिवी चापस्तेजोऽनिलोऽप्यहम् ।\nआकाशोऽहं रविः सोमो नक्षत्राणि ग्रहास्तथा ॥ २५॥"
  },
  {
    "text": "प्राणः कालस्तथा मृत्युरमृतं भूतमप्यहम् ।\nभव्यं भविष्यत्कृत्स्नं च विश्वं सर्वात्मकोऽप्यहम् ॥ २६॥"
  },
  {
    "text": "ओमादौ च तथा मध्ये भूर्भुवः स्वस्तथैव च ।\nततोऽहं विश्वरूपोऽस्मि शीर्षं च जपतां सदा ॥ २७॥"
  },
  {
    "text": "अशितं पायितं चाहं कृतं चाकृतमप्यहम् ।\nपरं चैवापरं चाहमहं सर्वपरायणः ॥ २८॥"
  },
  {
    "text": "अहं जगद्धितं दिव्यमक्षरं सूक्ष्ममव्ययम् ।\nप्राजापत्यं पवित्रं च सौम्यमग्राह्यमग्रियम् ॥ २९॥"
  },
  {
    "text": "अहमेवोपसंहर्ता महाग्रासौजसां निधिः ।\nहृदि यो देवतात्वेन प्राणत्वेन प्रतिष्ठितः ॥ ३०॥"
  },
  {
    "text": "शिरश्चोत्तरतो यस्य पादौ दक्षिणतस्तथा ।\nयश्च सर्वोत्तरः साक्षादोङ्कारोऽहं त्रिमात्रकः ॥ ३१॥"
  },
  {
    "text": "ऊर्ध्वं चोन्नामहे यस्मादधश्चापनयाम्यहम् ।\nतस्मादोङ्कार एवाहमेको नित्यः सनातनः ॥ ३२॥"
  },
  {
    "text": "ऋचो यजूंषि सामानि यो ब्रह्मा यज्ञकर्मणि ।\nप्रणामहे ब्राह्मणेभ्यस्तेनाहं प्रणवो मतः ॥ ३३॥"
  },
  {
    "text": "स्नेहो यथा मांसपिण्डं व्याप्नोति व्याप्ययत्यपि ।\nसर्वान् लोकानहं तद्वत्सर्वव्यापी ततोऽस्म्यहम् ॥ ३४॥"
  },
  {
    "text": "ब्रह्मा हरिश्च भगवानाद्यन्तं नोपलब्धवान् ।\nततोऽन्ये च सुरा यस्मादनन्तोऽहमितीरितः ॥ ३५॥"
  },
  {
    "text": "गर्भजन्मजरामृत्युसंसारभवसागरात् ।\nतारयामि यतो भक्तं तस्मात्तारोऽहमीरितः ॥ ३६॥"
  },
  {
    "text": "चतुर्विधेषु देहेषु जीवत्वेन वसाम्यहम् ।\nसूक्ष्मो भूत्वा च हृद्देशे यत्तत्सूक्ष्मं प्रकीर्तितः ॥ ३७॥"
  },
  {
    "text": "महातमसि मग्नेभ्यो भक्तेभ्यो यत्प्रकाशये ।\nविद्युद्वदतुलं रूपं तस्माद्विद्युतमस्म्यहम् ॥ ३८॥"
  },
  {
    "text": "एक एव यतो लोकान् विसृजामि सृजामि च ।\nविवासयामि गृह्णामि तस्मादेकोऽहमीश्वरः ॥ ३९॥"
  },
  {
    "text": "न द्वितीयो यतस्तस्थे तुरीयं ब्रह्म यत्स्वयम् ।\nभूतान्यात्मनि संहृत्य चैको रुद्रो वसाम्यहम् ॥ ४०॥"
  },
  {
    "text": "सर्वांल्लोकान्यदीशेहमीशिनीभिश्च शक्तिभिः ।\nईशानमस्य जगतः स्वर्दृशं चक्षुरीश्वरम् ॥ ४१॥"
  },
  {
    "text": "ईशानश्चास्मि जगतां सर्वेषामपि सर्वदा ।\nईशानः सर्वविद्यानां यदीशानस्ततोऽस्म्यहम् ॥ ४२॥"
  },
  {
    "text": "सर्वभावान्निरीक्षेऽहमात्मज्ञानं निरीक्षये ।\nयोगं च गमये तस्माद्भगवान्महतो मतः ॥ ४३॥"
  },
  {
    "text": "अजस्रं यच्च गृह्णामि विसृजामि सृजामि च ।\nसर्वांल्लोकान्वासयामि तेनाहं वै महेश्वरः ॥ ४४॥"
  },
  {
    "text": "महत्यात्मज्ञानयोगैश्वर्ये यस्तु महीयते ।\nसर्वान् भावान् परित्यज्य महादेवश्च सोऽस्म्यहम् ॥ ४५॥"
  },
  {
    "text": "एषोऽस्मि देवः प्रदिशो नु सर्वाः\n     पूर्वो हि जातोस्म्यहमेव गर्भे ।\nअहं हि जातश्च जनिष्यमाणः\n     प्रत्यग्जनस्तिष्ठति सर्वतोमुखः ॥ ४६॥"
  },
  {
    "text": "विश्वतश्चक्षुरुत विश्वतोमुखो\n     विश्वतोबाहुरुत विश्वतस्पात् ।\nसंवाहुभ्यां धमति सम्पतत्रै-\n     र्द्यावाभूमी जनयन्देव एकः ॥ ४७॥"
  },
  {
    "text": "वालाग्रमात्रं हृदयस्य मध्ये\n     विश्वं देवं जातवेदं वरेण्यम् ।\nमामात्मस्थं येऽनुपश्यन्ति धीरा-\n     स्तेषां शान्तिः शाश्वती नेतरेषाम् ॥ ४८॥"
  },
  {
    "text": "अहं योनिमधितिष्ठामि चैको\n     मयेदं पूर्णं पञ्चविधं च सर्वम् ।\nमामीशानं पुरुषं देवमीड्यं विदित्वा\n     निचाय्येमां शान्तिमत्यन्तमेति ॥ ४९॥"
  },
  {
    "text": "प्राणेष्वन्तर्मनसो लिङ्गमाहु-\n     रस्मिन्क्रोधोउआ च तृष्णा क्षमा च ।\nतृष्णां हित्वा हेतुजालस्य मूलं\n     बुद्ध्या चित्तं स्थापयित्वा मयीह ।\nएवं ये मां ध्यायमाना भजंते\n     तेषां शान्तिः शाश्वती नेतरेषाम् ॥ ५०॥"
  },
  {
    "text": "यतो वाचो निवर्तन्ते अप्राप्य मनसा सह ।\nआनन्दं ब्रह्म मां ज्ञात्वा न बिभेति कुतश्चन ॥ ५१॥"
  },
  {
    "text": "श्रुत्वेति देवा मद्वाक्यं कैवल्यज्ञानमुत्तमम् ।\nजपन्तो मम नामानि मम ध्यानपरायणाः ॥ ५२॥"
  },
  {
    "text": "सर्वे ते स्वस्वदेहान्ते मत्सायुज्यं गताः पुरा ।\nततोऽग्रे परिदृश्यन्ते पदार्था मद्विभूतयः ॥ ५३॥"
  },
  {
    "text": "मय्येव सकलं जातं मयि सर्वं प्रतिष्ठितम् ।\nमयि सर्वं लयं याति तद्ब्रह्माद्वयमस्म्यहम् ॥ ५४॥"
  },
  {
    "text": "अणोरणीयानहमेव तद्व-\n     न्महानहं विश्वमहं विशुद्धः ।\nपुरातनोऽहं पुरुषोऽहमीशो\n     हिरण्मयोऽहं शिवरूपमस्मि ॥ ५५॥"
  },
  {
    "text": "अपाणिपादोऽहमचिन्त्यशक्तिः\n     पश्याम्यचक्षुः स श‍ृणोम्यकर्णः ।\nअहं विजानामि विविक्तरूपो\n     न चास्ति वेत्ता मम चित्सदाहम् ॥ ५६॥"
  },
  {
    "text": "वेदैरशेषैरहमेव वेद्यो\n     वेदान्तकृद्वेदविदेव चाहम् ।\nन पुण्यपापे मम नास्ति नाशो\n     न जन्म देहेन्द्रियबुद्धिरस्ति ॥ ५७॥"
  },
  {
    "text": "न भूमिरापो न च वह्निरस्ति\n     न चानिलो मेऽस्ति न मे नभश्च ।\nएवं विदित्वा एवं मां तत्त्वतो वेत्ति यस्तु राम महाम्ते\nपरमात्मरूपं\n     गुहाशयं निष्कलमद्वितीयम्॥ ५८॥"
  },
  {
    "text": "समस्तसाक्षिं सदसद्विहीनः\n     प्रयाति शुद्धं पर्मात्मरूपम् ॥ ५९॥"
  },
  {
    "text": "एवं मां तत्त्वतो वेत्ति यस्तु राम महामते ।\nस एव नान्य लोकेषु कैवल्यफलमश्नुते ॥ ६०॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nविभूतियोगो नाम षष्ठोऽध्यायः ॥ ६ ॥"
  },
  {
    "text": "अथ सप्तमोऽध्यायः ॥"
  },
  {
    "text": "श्रीराम उवाच ॥"
  },
  {
    "text": "भगवन्यन्मया पृष्टं तत्तथैव स्थितं विभो ।\nअत्रोत्तरं मया लब्धं त्वत्तो नैव महेश्वर ॥ १॥"
  },
  {
    "text": "परिच्छिन्नपरीमाणे देहे भगवतस्तव ।\nउत्पत्तिः पञ्चभूतानां स्थितिर्वा विलयः कथम् ॥ २॥"
  },
  {
    "text": "स्वस्वाधिकारसंबद्धाः कथं नाम स्थिताः सुराः ।\nते सर्वे कथं देव भुवनानि चतुर्दश ॥ ३॥"
  },
  {
    "text": "त्वत्तः श्रुत्वापि देवात्र संशयो मे महानभूत् ।\nअप्रत्यायितचित्तस्य संशयं छेत्तुमर्हसि ॥ ४॥"
  },
  {
    "text": "श्रीभगवानुवाच ॥"
  },
  {
    "text": "वटबीजेऽतिसूक्ष्मेऽपि महावटतरुर्यथा ।\nसर्वदास्तेऽन्यथा वृक्षः कुत आयाति तद्वद ॥ ५॥"
  },
  {
    "text": "तद्वन्मम तनौ राम भूतानामागतिर्लयः ।\nमहासैन्धवपिण्डोऽपि जले क्षिप्तो विलीयते ॥ ६॥"
  },
  {
    "text": "न दृश्यते पुनः पाकात्कुत आयाति पूर्ववत् ।\nप्रातःप्रातर्यथाऽऽलोको जायते सूर्यमण्डलात् ॥ ७॥"
  },
  {
    "text": "एवं मत्तो जगत्सर्वं जायतेऽस्ति विलीयते ।\nमय्येव सकलं राम तद्वज्जानीहि सुव्रत ॥ ८॥"
  },
  {
    "text": "श्रीराम उवाच ॥"
  },
  {
    "text": "कथितेऽपि महाभाग दिग्जडस्य यथा दिशि ।\nनिवर्तते भ्रमो नैव तद्वन्मम करोमि किम् ॥ ९॥"
  },
  {
    "text": "श्रीभगवानुवाच ॥"
  },
  {
    "text": "मयि सर्वं यथा राम जगदेतच्चराचरम् ।\nवर्तते तद्दर्शयामि न द्रष्टुं क्षमते भवान् ॥ १०॥"
  },
  {
    "text": "दिव्यं चक्षुः प्रदास्यामि तुभ्यं दशरथात्मज ।\nतेन पश्य भयं त्यक्त्वा मत्तेजोमण्डलं ध्रुवम् ॥ ११॥"
  },
  {
    "text": "न चर्मचक्षुषा द्रष्टुं शक्यते मामकं महः ।\nनरेण वा सुरेणापि तन्ममानुग्रहं विना ॥ १२॥"
  },
  {
    "text": "सूत उवाच ॥"
  },
  {
    "text": "इत्युक्त्वा प्रददौ तस्मै दिव्यं चक्षुर्महेश्वरः ।\nअथादर्शयदेतस्मै वक्त्रं पातालसंनिभम् ॥ १३॥"
  },
  {
    "text": "विद्युत्कोटिप्रभं दीप्तमतिभीमं भयावहम् ।\nतद्दृष्ट्वैव भयाद्रामो जानुभ्यामवनिं गतः ॥ १४॥"
  },
  {
    "text": "प्रणम्य दण्डवद्भूमौ तुष्टाव च पुनः पुनः ।\nअथोत्थाय महावीरो यावदेव प्रपश्यति ॥ १५॥"
  },
  {
    "text": "वक्त्रं पुरभिदस्तत्र अन्तर्ब्रह्माण्डकोटयः ।\nचटका इव लक्ष्यन्ते ज्वालामालासमाकुलाः ॥ १६॥"
  },
  {
    "text": "मेरुमन्दरविन्ध्याद्या गिरयः सप्तसागराः ।\nदृश्यन्ते चन्द्रसूर्याद्याः पञ्च भूतानि ते सुराः ॥ १७॥"
  },
  {
    "text": "अरण्यानि महानागा भुवनानि चतुर्दश ।\nप्रतिब्रह्माण्डमेवं तद्दृष्ट्वा दशरथात्मजः ॥ १८॥"
  },
  {
    "text": "सुरासुराणां संग्रामस्तत्र पूर्वापरानपि ।\nविष्णोर्दशावतारांश्च तत्तत्कर्माण्यपि द्विजाः ॥ १९॥"
  },
  {
    "text": "पराभवांश्च देवानां पुरदाहं महेशितुः ।\nउत्पद्यमानानुत्पन्नान्सर्वानपि विनश्यतः ॥ २०॥"
  },
  {
    "text": "दृष्ट्वा रामो भयाविष्टः प्रणनाम पुनः पुनः ।\nउत्पन्नतत्त्वज्ञानोऽपि बभूव रघुनन्दनः ॥ २१॥"
  },
  {
    "text": "अथोपनिषदां सारैरर्थैस्तुष्टाव शंकरम् ॥ २२॥"
  },
  {
    "text": "श्रीराम उवाच ॥"
  },
  {
    "text": "देव प्रपन्नार्तिहर प्रसीद\n     प्रसीद विश्वेश्वर विश्ववन्द्य ।\nप्रसीद गङ्गाधर चन्द्रमौले\n     मां त्राहि संसारभयादनाथम् ॥ २३॥"
  },
  {
    "text": "त्वत्तो हि जातं जगदेतदीश\n     त्वय्येव भूतानि वसन्ति नित्यम् ।\nत्वय्येव शंभो विलयं प्रयान्ति\n     भूमौ यथा वृक्षलतादयोऽपि ॥ २४॥"
  },
  {
    "text": "ब्रह्मेन्द्र रुद्राश्च मरुद्गणाश्च\n     गन्धर्वयक्षाऽसुरसिद्धसङ्घाः ।\nगङ्गादि नद्यो वरुणालयाश्च\n     वसन्ति शूलिंस्तव वक्त्रयंत्रे ॥ २५॥"
  },
  {
    "text": "त्वन्मायया कल्पितमिन्दुमौले\n     त्वय्येव दृश्यत्वमुपैति विश्वम् ।\nभ्रान्त्या जनः पश्यति सर्वमेत-\n     च्छुक्तौ यथा रौप्यमहिं च रज्जौ ॥ २६॥"
  },
  {
    "text": "तेजोभिरापूर्य जगत्समस्तं\n     प्रकाशमानः कुरुषे प्रकाशम् ।\nविना प्रकाशं तव देवदेव\n     न दृश्यते विश्वमिदं क्षणेन ॥ २७॥"
  },
  {
    "text": "अल्पाश्रयो नैव बृहन्तमर्थं\n     धत्तेऽणुरेको न हि विन्ध्यशैलम् ।\nत्वद्वक्त्रमात्रे जगदेतदस्ति\n     त्वन्माययैवेति विनिश्चिनोमि ॥ २८॥"
  },
  {
    "text": "रज्जौ भुजङ्गो भयदो यथैव\n     न जायते नास्ति न चैति नाशम् ।\nत्वन्मायया केवलमात्ररूपं\n     तथैव विश्वं त्वयि नीलकण्ठ ॥ २९॥"
  },
  {
    "text": "विचार्यमाणे तव यच्छरीर-\n     माधारभावं जगतामुपैति ।\nतदप्ययश्यं मदविद्ययैव\n     पूर्णश्चिदानदमयो यतस्त्वम् ॥ ३०॥"
  },
  {
    "text": "पूजेष्टपूर्तादिवरक्रियाणां\n     भोक्तुः फलं यच्छसि विश्वमेव ।\nमृषैतदेवं वचनं पुरारे\n     त्वत्तोऽस्ति भिन्नं न च किञ्चिदेव ॥ ३१॥"
  },
  {
    "text": "अज्ञानमूढा मुनयो वदन्ति\n     पूजोपचारादिबहिःक्रियाभिः ।\nतोषं गिरीशो भजतीति मिथ्या\n     कुतस्त्वमूर्तस्य तु भोगलिप्सा ॥ ३२॥"
  },
  {
    "text": "किञ्चिद्दलं वा चुलकोदकं वा\n     यस्त्वं महेश प्रतिगृह्य दत्से ।\nत्रैलोक्यलक्ष्मीमपि यज्जनेभ्यः\n     सर्वं त्वविद्याकृतमेव मन्ये ॥ ३३॥"
  },
  {
    "text": "व्याप्नोषि सर्वा विदिशो दिशश्च\n      त्वं विश्वमेकः पुरुषः पुराणः ।\nनष्टेऽपि तस्मिंस्तव नास्ति हानि-\n     र्घटे विनष्टे नभसो यथैव ॥ ३४॥"
  },
  {
    "text": "यथैकमाकाशगमर्कबिम्बं\n     क्षुद्रेषु पात्रेषु जलान्वितेषु ।\nभजत्यनेकप्रतिबिम्बभावं\n     तथा त्वमन्तःकरणेषु देव ॥ ३५॥"
  },
  {
    "text": "संसर्जने वाऽप्यवने विनाशे\n     विश्वस्य किञ्चित्तव नास्ति कार्यम् ।\nअनादिभिः प्राणभृतामदृष्टै-\n     स्तथापि तत्स्वप्नवदातनोषि ॥ ३६॥"
  },
  {
    "text": "स्थूलस्य सूक्ष्मस्य जडस्य भोगो\n     देहस्य शंभो न चिदं विनास्ति ।\nअतस्त्वदारोपणमातनोति\n     श्रुतिः पुरारे सुखदुःखयोः सदा ॥ ३७॥"
  },
  {
    "text": "नमः सच्चिदाम्भोधिहंसाय तुभ्यं\n     नमः कालकालाय कालात्मकाय ।\nनमस्ते समस्ताघसंहारकर्त्रे\n     नमस्ते मृषाचित्तवृत्त्यैकभोक्त्रे ॥ ३८॥"
  },
  {
    "text": "सूत उवाच ॥"
  },
  {
    "text": "एवं प्रणम्य विश्वेशं पुरतः प्राञ्जलिः स्थितः ।\nविस्मितः परमेशानं जगाद रघुनन्दनः ॥ ३९॥"
  },
  {
    "text": "श्रीराम उवाच ॥"
  },
  {
    "text": "उपसंहर विश्वात्मन्विश्वरूपमिदं तव ।\nप्रतीतं जगदैकात्म्यं शंभो भवदनुग्रहात् ॥ ४०॥"
  },
  {
    "text": "श्रीभगवानुवाच ॥"
  },
  {
    "text": "पश्य राम महाबाहो मत्तो नान्योऽस्ति कश्चन ॥ ४१॥"
  },
  {
    "text": "सूत उवाच ॥"
  },
  {
    "text": "उत्युक्त्वैवोपसंजह्रे स्वदेहे देवतादिकान् ।\nमीलिताक्षः पुनर्हर्षाद्यावद्रामः प्रपश्यति ॥ ४२॥"
  },
  {
    "text": "तावदेव गिरेः श‍ृङ्गे व्याघ्रचर्मोपरि स्थितम् ।\nददर्श पञ्चवदनं नीलकण्ठं त्रिलोचनम् ॥ ४३॥"
  },
  {
    "text": "व्याघ्रचर्माम्बरधरं भूतिभूषितविग्रहम् ।\nफणिकङ्कणभूषाढ्यं नागयज्ञोपवीतिनम् ॥ ४४॥"
  },
  {
    "text": "व्याघ्रचर्मोत्तरीयं च विद्युत्पिङ्गजटाधरम् ।\nएकाकिनं चन्द्रमौलिं वरेण्यमभयप्रदम् ॥ ४५॥"
  },
  {
    "text": "चतुर्भुजं खण्डपरशुं मृगहस्तं जगत्पतिम् ।\nअथाज्ञया पुरस्तस्य प्रणम्योपविवेश सः ॥ ४६॥"
  },
  {
    "text": "अथाह रामं देवेशो यद्यत्प्रष्टुमभीच्छसि ।\nतत्सर्वं पृच्छ राम त्वं मत्तो नान्योऽस्ति ते गुरुः ॥ ४७॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nविश्वरूपदर्शनं नाम सप्तमोऽध्यायः ॥ ७ ॥"
  },
  {
    "text": "अथ अष्टमोऽध्यायः ॥"
  },
  {
    "text": "श्रीराम उवाच ॥"
  },
  {
    "text": "पाञ्चभौतिकदेहस्य चोत्पत्तिर्विलयः स्थितिः ।\nस्वरूपं च कथं देव भगवन्वक्तुमर्हसि ॥ १॥"
  },
  {
    "text": "श्रीराम उवाच ॥"
  },
  {
    "text": "पाञ्चभौतिकदेहस्य चोत्पत्तिर्विलयः स्थितिः ।\nस्वरूपं च कथं देव भगवन्वक्तुमर्हसि ॥ १॥"
  },
  {
    "text": "श्रीभगवानुवाच ॥"
  },
  {
    "text": "पञ्चभूतैः समारब्धो देहोऽयं पाञ्चभौतिकः ।\nतत्र प्रदानं पृथिवी शेषाणां सहकारिता ॥ २॥"
  },
  {
    "text": "जरायुजोऽण्डजश्चैव स्वेदजश्चोद्भिजस्तथा ।\nएवं चतुर्विधः प्रोक्तो देहोऽयं पाञ्चभौतिकः ॥ ३॥"
  },
  {
    "text": "मानसस्तु परः प्रोक्तो देवानामेव संस्मृतः ।\nतत्र वक्ष्ये प्रथमतः प्रधानत्वाज्जरायुजम् ॥ ४॥"
  },
  {
    "text": "शुक्रशोणितसंभूता वृत्तिरेव जरायुजः ।\nस्त्रीणां गर्भाशये शुक्रमृतुकाले विशेद्यदा ॥ ५॥"
  },
  {
    "text": "योषितो रजसा युक्तं तदेव स्याज्जरायुजम् ।\nबाहुल्याद्रजसा स्त्री स्याच्छुक्राधिक्ये पुमान्भवेत् ॥ ६॥"
  },
  {
    "text": "शुक्रशोणितयोः साम्ये जायते च नपुंसकः ।\nऋतुस्नाता भवेन्नारी चतुर्थे दिवसे ततः ॥ ७॥"
  },
  {
    "text": "ऋतुकालस्तु निर्दिष्ट आषोडशदिनावधि ।\nतत्रायुग्मदिने स्त्री स्यात्पुमान्युग्मदिने भवेत् ॥ ८॥"
  },
  {
    "text": "षोडशे दिवसे गर्भो जायते यदि सुभ्रुवः ।\nचक्रवर्ती भवेद्राजा जायते नात्र संशयः ॥ ९॥"
  },
  {
    "text": "ऋतुस्नाता यस्य पुंसः साकाङ्क्षं मुखमीक्षते ।\nतदाकृतिर्भवेदर्भस्तत्पश्येत्स्वामिनो मुखम् ॥ १०॥"
  },
  {
    "text": "याऽस्ति चर्मावृतिः सूक्ष्मा जरायुः सा निगद्यते ।\nशुक्रशोणितयोर्योगस्तस्मिन्नेव भवेद्यतः ।\nतत्र गर्भो भवेद्यस्मात्तेन प्रोक्तो जरायुजः ॥ ११॥"
  },
  {
    "text": "अण्डजाः पक्षिसर्पाद्याः स्वेदजा मशकादयः ।\nउद्भिज्जास्तृणगुल्माद्या मानसाश्च सुरर्षयः॥ १२॥"
  },
  {
    "text": "जन्मकर्मवशादेव निषिक्तं स्मरमन्दिरे ।\nशुक्रं रजःसमायुक्तं प्रथमे मासि तद्द्रवम् ॥ १३॥"
  },
  {
    "text": "बुद्बुदं कललं तस्मात्ततः पेशी भवेदिदम् ।\nपेशीघनं द्वितीये तु मासि पिण्डः प्रजायते ।१४॥"
  },
  {
    "text": "कराङ्घ्रिशीर्षकादीनि तृतीये संभवन्ति हि ।\nअभिव्यक्तिश्च जीवस्य चतुर्थे मासि जायते ॥ १५॥"
  },
  {
    "text": "ततश्चलति गर्भोऽपि जनन्या जठरे स्वतः ।\nपुत्रश्चेद्दक्षिणे पार्श्वे कन्या वामे च तिष्ठति ॥ १६॥"
  },
  {
    "text": "नपुंसकस्तूदरस्य भागे तिष्ठति मध्यतः ।\nअतो दक्षिणपार्श्वे तु शेते माता पुमान्यदि ॥ १७॥"
  },
  {
    "text": "अङ्गप्रत्यङ्गभागाश्च सूक्ष्माः स्युर्युगपत्तदा ।\nविहाय श्मश्रुदन्तादीञ्जन्मानन्तरसंभवान् ॥ १८॥"
  },
  {
    "text": "चतुर्थे व्यक्तता तेषां भावानामपि जायते ।\nपुंसां स्थैर्यादयो भावा भीरुत्वाद्यास्तु योषिताम् ॥ १९॥"
  },
  {
    "text": "नपुंसके च ते मिश्रा भवन्ति रघुनन्दन ।\nमातृजं चास्य हृदयं विषयानभिकाङ्क्षति ॥ २०॥"
  },
  {
    "text": "ततो मातुर्मनोऽभीष्टं कुर्याद्गर्भविवृद्धये ।\nतां च द्विहृदयां नारीमाहुर्दौहृदिनीं ततः ॥ २१॥"
  },
  {
    "text": "अदानाद्दौहृदानां स्युर्गर्भस्य व्यङ्गतादयः ।\nमातुर्यद्विषये लोभस्तदार्तो जायते सुतः ॥ २२॥"
  },
  {
    "text": "प्रबुद्धं पञ्चमे चित्तं मांसशोणितपुष्टता ।\nषष्ठेऽस्थिस्नायुनखरकेशलोमविविक्तता ॥ २३॥"
  },
  {
    "text": "बलवर्णौ चोपचितौ सप्तमे त्वङ्गपूर्णता ।\nपादान्तरितहस्ताभ्यां श्रोत्ररन्ध्रे पिधाय सः ॥ २४॥"
  },
  {
    "text": "उद्विग्नो गर्भसंवासादस्ति गर्भलयान्वितः ॥ २५॥"
  },
  {
    "text": "आविर्भूतप्रबोधोऽसौ गर्भदुःखादिसंयुतः ।\nहा कष्टमिति निर्विण्णः स्वात्मानं शोशुचीत्यथ ॥ २६॥"
  },
  {
    "text": "अनुभूता महासह्याः पुरा मर्मच्छिदोऽसकृत् ।\nकरंभवालुकास्तप्ताश्चादह्यन्तासुखाशयाः ॥ २७॥"
  },
  {
    "text": "जठरानलसंतप्तपित्ताख्यरसविप्लुषः ।\nगर्भाशये निमग्नं तु दहन्त्यतिभृशं तु माम् ॥ २८॥"
  },
  {
    "text": "उदर्यकृमिवक्त्राणि कूटशाल्मलिकण्टकैः ।\nतुल्यानि च तुदन्त्यार्तं पार्श्वास्थिक्रकचार्दितम् ॥ २९॥"
  },
  {
    "text": "गर्भे दुर्गन्धभूयिष्ठे जठराग्निप्रदीपिते ।\nदुःखं मयाप्तं यत्तस्मात्कनीयः कुम्भपाकजम् ॥ ३०॥"
  },
  {
    "text": "पूयासृक्श्लेष्मपायित्वं वाग्ताशित्वं च यद्भवेत् ।\nअशुचौ कृमिभावश्च तत्प्राप्तं गर्भशायिना ॥ ३१॥"
  },
  {
    "text": "गर्भशय्यां समारुह्य दुःखं यादृङ् मयापि तत् ।\nनातिशेते महादुःखं निःशेषनरकेषु तत् ॥ ३२॥"
  },
  {
    "text": "एवं स्मरन्पुरा प्राप्ता नानाजातीश्च यातनाः ।\nमोक्षोपायमभिध्यायन्वर्ततेऽभ्यासतत्परः ॥ ३३॥"
  },
  {
    "text": "अष्टमे त्वक्सृती स्यातामोजस्तेजश्च हृद्भवम् ।\nशुभ्रमापीतरक्तं च निमित्तं जीवितं मतम् ॥ ३४॥"
  },
  {
    "text": "मातरं च पुनर्गर्भं चञ्चलं तत्प्रधावति ।\nततो जातोऽष्टमे गर्भो न जीवत्योजसोज्झितः ॥ ३५॥"
  },
  {
    "text": "किंचित्कालमवस्थानं संस्कारात्पीडिताङ्गवत् ।\nसमयः प्रसवस्य स्यान्मासेषु नवमादिषु ॥ ३६॥"
  },
  {
    "text": "मातुरस्रवहां नाडीमाश्रित्यान्ववतारिता ।\nनाभिस्थनाडी गर्भस्य मात्राहाररसावह ।\nतेन जीवति गर्भोऽपि मात्राहारेण पोषितः ॥ ३७॥"
  },
  {
    "text": "अस्थियन्त्रविनिष्पिष्टः पतितः कुक्षिवर्त्मना ।\nमेदोऽसृग्दिग्धसर्वाङ्गो जरायुपुटसंवृतः ॥ ३८॥"
  },
  {
    "text": "निष्क्रामन्भृशदुःखार्तो रुदन्नुच्चैरधोमुखः ।\nयन्त्रादेव विनिर्मुक्तः पतत्त्युत्तानशाय्युत ॥ ३९॥"
  },
  {
    "text": "अकिंचित्कस्तथा बालो मांसपेशीसमास्थितः ।\nश्वमार्जारादिदंष्ट्रिभ्यो रक्ष्यते दण्डपाणिभिः ॥ ४०॥"
  },
  {
    "text": "पितृवद्राक्षसं वेत्ति मातृवड्डाकिनीमपि ।\nपूयं पयोवदज्ञानाद्दीर्घकष्टं तु शैशवम् ॥ ४१॥"
  },
  {
    "text": "श्लेष्मणा पिहिता नाडी सुषुम्ना यावदेव हि ।\nव्यक्तवर्णं च वचनं तावद्वक्तुं न शक्यते ॥ ४२॥"
  },
  {
    "text": "अत एव च गर्भेऽपि रोदितुं नैव शक्यते ॥ ४३॥"
  },
  {
    "text": "दृप्तोऽथ यौवनं प्राप्य मन्मथज्वरविह्वलः ।\nगायत्यकस्मादुच्चैस्तु तथा कस्माच्च वल्गति ॥ ४४॥"
  },
  {
    "text": "आरोहति तरून्वेगाच्छान्तानुद्वेजयत्यपि ।\nकामक्रोधमदान्धः सन्न कांश्चिदपि वीक्षते ॥ ४५॥"
  },
  {
    "text": "अस्थिमांसशिरालाया वामाया मन्मथालये ।\nउत्तानपूतिमण्डूकपाटितोदरसन्निभे ।\nआसक्तः स्मरबाणार्त आत्मना दह्यते भृशम् ॥ ४६॥"
  },
  {
    "text": "अस्थिमांसशिरात्वग्भ्यः किमन्यद्वर्तते वपुः ।\nवामानां मायया मूढो न किंचिद्वीक्षते जगत् ॥ ४७॥"
  },
  {
    "text": "निर्गते प्राणपवने देहो हंत मृगीदृशः ।\nयथाहि जायते नैव वीक्ष्यते पञ्चषैर्दिनैः ॥ ४८॥"
  },
  {
    "text": "महापरिभवस्थानं जरां प्राप्यातिदुःखितः ।\nश्लेष्मणा पिहितोरस्को जग्धमन्नं न जीर्यति ॥ ४९॥"
  },
  {
    "text": "सन्नदन्तो मन्ददृष्टिः कटुतिक्तकषायभुक् ।\nवातभुग्नकटिग्रीवकरोरुचरणोऽबलः ॥ ५०॥"
  },
  {
    "text": "गदायुतसमाविष्टः परित्यक्तः स्वबन्धुभिः ।\nनिःशौचो मलदिग्धाङ्ग आलिङ्गितवरोषितः ॥ ५१॥"
  },
  {
    "text": "ध्यायन्नसुलभान्भोगान्केवलं वर्तते चलः ।\nसर्वेन्द्रियक्रियालोपाद्धस्यते बालकैरपि ॥ ५२॥"
  },
  {
    "text": "ततो मृतिजदुःखस्य दृष्टान्तो नोपलभ्यते ।\nयस्माद्बिभ्यति भूतानि प्राप्तान्यपि परां रुजम् ॥ ५३॥"
  },
  {
    "text": "नीयते मृत्युना जन्तुः परिष्वक्तोऽपि बन्धुभिः ।\nसागरान्तर्जलगतो गरुडेनेव पन्नगः ॥ ५४॥"
  },
  {
    "text": "हा कान्ते हा धनं पुत्राः क्रन्दमानः सुदारुणम् ।\nमण्डूक इव सर्पेण मृत्युना नीयते नरः ॥ ५५॥"
  },
  {
    "text": "मर्मसून्मथ्यमानेषु मुच्यमानेषु संधिषु ।\nयद्दुःखं म्रियमाणस्य स्मर्यतां तन्मुमुक्षुभिः ॥ ५६॥"
  },
  {
    "text": "दृष्टावाक्षिप्यमाणायां संज्ञया ह्रियमाणया ।\nमृत्युपाशेन बद्धस्य त्राता नैवोपलभ्यते ॥ ५७॥"
  },
  {
    "text": "संरुध्यमानस्तमसा मच्चित्तमिवाविशन् ।\nउपाहूतस्तदा ज्ञातीनीक्षते दीनचक्षुषा ॥ ५८॥"
  },
  {
    "text": "अयः पाशेन कालेन स्नेहपाशेन बन्धुभिः ।\nआत्मानं कृष्यमाणं तं वीक्षते परितस्तथा ॥ ५९॥"
  },
  {
    "text": "हिक्कया बाध्यमानस्य श्वासेन परिशुष्यतः ।\nमृत्युनाकृष्यमाणस्य न खल्वस्ति परायणम् ॥ ६०॥"
  },
  {
    "text": "संसारयन्त्रमारूढो यमदूतैरधिष्ठितः ।\nक्व यास्यामीति दुःखार्तः कालपाशेन योजितः ॥ ६१॥"
  },
  {
    "text": "किं करोमि क्व गच्छामि किं गृह्णामि त्यजामि किम् ।\nइति कर्तव्यतामूढः कृच्छ्राद्देहात्त्यजत्यसून् ॥ ६२॥"
  },
  {
    "text": "यातनादेहसंबद्धो यमदूतैरधिष्ठिताः ।\nइतो गत्वानुभवति या यास्ता यमयातनाः ।\nतासु यल्लभते दुःखं तद्वक्तुं क्षमते कुतः ॥ ६३॥"
  },
  {
    "text": "कर्पूरचन्दनाद्यैस्तु लिप्यते सततं हि यत् ।\nभूषणैर्भूष्यते चित्रैः सुवस्त्रैः परिवार्यते ॥ ६४॥"
  },
  {
    "text": "अस्पृश्यं जायतेऽप्रेक्ष्यं जीवत्यक्तं सदा वपुः ।\nनिष्कासयन्ति निलयात्क्षणं न स्थापयन्त्यपि ॥ ६५॥"
  },
  {
    "text": "दह्यते च ततः काष्ठैस्तद्भस्म क्रियते क्षणात् ।\nभक्ष्यते वा सृगालैश्च गृध्रकुक्करवायसैः ।\nपुनर्न दृश्यते सोऽथ जन्मकोटिशतैरपि ॥ ६६॥"
  },
  {
    "text": "माता पिता गुरुजनः स्वजनो ममेति\n     मायोपमे जगति कस्य भवेत्प्रतिज्ञा ।\nएको यतो व्रजतो कर्मपुरःसरोऽयं\n     विश्रामवृक्षसदृशः खलु जीवलोकः ॥ ६७॥"
  },
  {
    "text": "सायं सायं वासवृक्षं समेताः\n     प्रातः प्रातस्तेन तेन प्रयान्ति ।\nत्यक्त्वान्योन्यं तं च वृक्षं\n     विहङ्गा यद्वत्तद्वज्ज्ञातयोऽज्ञातयश्च ॥ ६८॥"
  },
  {
    "text": "मृतिबीजं भवेज्जन्म जन्मबीजं भवेन्मृतिः ।\nघटयन्त्रवदश्रान्तो बम्भ्रमीत्यनिशं नरः ॥ ६९॥"
  },
  {
    "text": "गर्भे पुंसः शुक्रपाताद्यदुक्तं मरणावधि ।\nतदेतस्य महाव्याधेर्मत्तो नान्योऽस्ति भेषजम् ॥ ७०॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nपिण्डोत्पत्तिकथनं नामाष्टमोऽध्यायः ॥ ८ ॥"
  },
  {
    "text": "अथ नवमोऽध्यायः ॥"
  },
  {
    "text": "श्रीभगवानुवाच ॥"
  },
  {
    "text": "देहस्वरूपं वक्ष्यामि श्रुणुष्वावहितो नृप ।\nमत्तो हि जायते विश्वं मयैवैतत्प्रधार्यते ।\nमय्येवेदमधिष्ठाने लीयते शुक्तिरौप्यवत् ॥ १॥"
  },
  {
    "text": "अहं तु निर्मलः पूर्णः सच्चिदानन्दविग्रहः ।\nअसंगो निरहंकारः शुद्धं ब्रह्म सनातनम् ॥ २॥"
  },
  {
    "text": "अनाद्यविद्यायुक्तः सन् जगत्कारणतां व्रजे ॥ ३॥"
  },
  {
    "text": "अनिर्वाच्या महाविद्या त्रिगुणा परिणामिनी ।\nरजः सत्त्वं तमश्चेति त्रिगुणाः परिकीर्तिताः ॥ ४॥"
  },
  {
    "text": "सत्त्वं शुक्लं समादिष्टं सुखज्ञानास्पदं नृणाम् ।\nदुःखास्पदं रक्तवर्णं चञ्चलं च रजो मतम् ॥ ५॥"
  },
  {
    "text": "तमः कृष्णं जडं प्रोक्तमुदासीनं सुखादिषु ॥ ६॥"
  },
  {
    "text": "अतो मम समायोगाच्छक्तिः सा त्रिगुणात्मिका ।\nअधिष्ठाने तु मय्येव भजते विश्वरूपताम् ।\nशुक्तौ रजतवद्रज्जौ भुजङ्गो यद्वदेव तु ॥ ७॥"
  },
  {
    "text": "आकाशादीनि जायन्ते मत्तो भूतानि मायया ।\nतैरारब्धमिदं विश्वं देहोऽयं पाञ्चभौतिकः ॥ ८॥"
  },
  {
    "text": "पितृभ्यामशितादन्नात्षट्कोशं जायते वपुः ।\nस्नायवोऽस्थीनि मज्जा च जायन्ते पितृतस्तथा ॥ ९॥"
  },
  {
    "text": "त्वङ्मांशोणितमिति मातृतश्च भवन्ति हि ।\nभावाः स्युः षड्विधास्तस्य मातृजाः पितृजास्तथा ।\nरसजा आत्मजाः सत्त्वसंभूताः स्वात्मजास्तथा ॥ १०॥"
  },
  {
    "text": "मृदवः शोणितं मेदो मज्जा प्लीहा यकृद्गुदम् ।\nहृन्नाभीत्येवमाद्यास्तु भावा मातृभवा मताः ॥ ११॥"
  },
  {
    "text": "श्मश्रुलोमकचस्नायुशिराधमनयो नखाः ।\nदशनाः शुक्रमित्याद्याः स्थिराः पितृसमुद्भवाः ॥ १२॥"
  },
  {
    "text": "शरीरोपचितिर्वर्णो वृद्धिस्तृप्तिर्बलं स्थितिः ।\nअलोलुपत्वमुत्साह इत्यादि रसजं विदुः ॥ १३॥"
  },
  {
    "text": "इच्छा द्वेषः सुखं दुःखं धर्माधर्मौ च भावना ।\nप्रयत्नो ज्ञानमायुश्चेन्द्रियाणीत्येवमात्मजाः ॥ १४॥"
  },
  {
    "text": "ज्ञानेन्द्रियाणि श्रवणं स्पर्शनं दर्शनं तथा ।\nरसनं घ्राणमित्याहुः पञ्च तेषां तु गोचराः ॥ १५॥"
  },
  {
    "text": "शब्दः स्पर्शस्तथा रूपं रसो गन्ध इति क्रमात् ।\nवाक्कराङ्घ्रिगुदोपस्थान्याहुः कर्मेन्द्रियाणि हि ॥ १६॥"
  },
  {
    "text": "वचनादानगमनविसर्गरतयः क्रमात् ।\nकर्मेन्द्रियाणां जानीयान्मनश्चैवोभयात्मकम् ॥ १७॥"
  },
  {
    "text": "क्रियास्तेषां मनोबुद्धिरहंकारस्ततः परम् ।\nअन्तःकरणमित्याहुश्चित्तं चेति चतुष्टयम् ॥ १८॥"
  },
  {
    "text": "सुखं दुःखं च विषयौ विज्ञेयौ मनसः क्रियाः ।\nस्मृतिभीतिविकल्पाद्या बुद्धिः स्यान्निश्चयात्मिका ।\nअहं ममेत्यहंकारश्चित्तं चेतयते यतः ॥ १९॥"
  },
  {
    "text": "सत्त्वाख्यमन्तःकरणं गुणभेदास्त्रिधा मतम् ।\nसत्त्वं रजस्तम इति गुणाः सत्त्वात्तु सात्त्विकाः ॥ २०॥"
  },
  {
    "text": "आस्तिक्यशुद्धिधर्मैकमतिप्रभृतयो मताः ।\nरजसो राजसा भावाः कामक्रोधमदादयः ॥ २१॥"
  },
  {
    "text": "निद्रालस्यप्रमादादि वञ्चनाद्यास्तु तामसाः ।\nप्रसन्नेन्द्रियतारोग्यानालस्याद्यास्तु सत्त्वजाः ॥ २२॥"
  },
  {
    "text": "देहो मात्रात्मकस्तस्मादादत्ते तद्गुणानिमान् ।\nशब्दः श्रोत्रं मुखरता वैचित्र्यं सूक्ष्मता धृतिः ॥ २३॥"
  },
  {
    "text": "बलं च गगनाद्वायोः स्पर्शश्च स्पर्शनेन्द्रियम् ।\nउत्क्षेपणमपक्षेपाकुञ्चने गमनं तथा ॥ २४॥"
  },
  {
    "text": "प्रसारणमितीमानि पञ्च कर्माणि रूक्षता ।\nप्राणापानौ तथा व्यानसमानोदानसंज्ञकान् ॥ २५॥"
  },
  {
    "text": "नागः कूर्मश्च कृकलो देवदत्तो धनञ्जयः ।\nदशैता वायुविकृतीस्तथा गृह्णाति लाघवम् ॥ २६॥"
  },
  {
    "text": "तेषां मुख्यतरः प्राणो नाभेः कण्ठादवस्थितः ।\nचरत्यसौ नासिकयोर्नाभौ हृदयपङ्कजे ॥ २७॥"
  },
  {
    "text": "शब्दोच्चारणनिश्वासोच्छ्वासादेरपि कारणम् ॥ २८॥"
  },
  {
    "text": "अपानस्तु गुदे मेढ्रे कटिजङ्घोदरेष्वपि ।\nनाभिकण्ठे वंक्षणयोरूरुजानुषु तिष्ठति ।\nतस्य मूत्रपुरीषादिविसर्गः कर्म कीर्तितम् ॥ २९॥"
  },
  {
    "text": "व्यानोऽक्षिश्रोत्रगुल्फेषु जिह्वाघ्राणेषु तिष्ठति ।\nप्राणायामधृतित्यागग्रहणाद्यस्य कर्म च ॥ ३०॥"
  },
  {
    "text": "समानो व्याप्य निखिलं शरीरं वह्निना सह ।\nद्विसप्ततिसहस्रेषु नाडीरन्ध्रेषु संचरन् ॥ ३१॥"
  },
  {
    "text": "भुक्तपीतरसान्सम्यगानयन्देहपुष्टिकृत् ।\nउदानः पादयोरास्ते हस्तयोरङ्गसंधिषु ॥ ३२॥"
  },
  {
    "text": "कर्मास्य देहोन्नयनोत्क्रमणादि प्रकीर्तितम् ।\nत्वगादिधातूनाश्रित्य पञ्च नागादयः स्थिताः ॥ ३३॥"
  },
  {
    "text": "उद्गारादि निमेषादि क्षुत्पिपासादिकं क्रमात् ।\nतन्द्रीप्रभृति शोकादि तेषां कर्म प्रकीर्तितम् ॥ ३४॥"
  },
  {
    "text": "अग्नेस्तु रोचकं रूपं दीप्तं पाकं प्रकाशताम् ।\nअमर्षतीक्ष्णसूक्ष्माणामोजस्तेजश्च शूरताम् ॥ ३५॥"
  },
  {
    "text": "मेधावितां तथाऽऽदत्ते जलात्तु रसनं रसम् ।\nशैत्यं स्नेहं द्रवं स्वेदं गात्रादिमृदुतामपि ॥ ३६॥"
  },
  {
    "text": "भूमेर्घ्राणेन्द्रियं गन्धं स्थैर्यं धैर्यं च गौरवम् ।\nत्वगसृङ्मांसमेदोऽस्थिमज्जाशुक्राणि धातवः ॥ ३७॥"
  },
  {
    "text": "अन्नं पुंसाशितं त्रेधा जायते जठराग्निना ।\nमलः स्थविष्ठो भागः स्यान्मध्यमो मांसतां व्रजेत् ।\nमनः कनिष्ठो भागः स्यात्तस्मादन्नमयं मनः ॥ ३८॥"
  },
  {
    "text": "अपां स्थविष्ठो मूत्रं स्यान्मध्यमो रुधिरं भवेत् ।\nप्राणः कनिष्ठो भागः स्यात्तस्मात्प्राणो जलात्मकः ॥ ३९॥"
  },
  {
    "text": "तेजसोऽस्थि स्थविष्ठः स्यान्मज्जा मध्यम संभवः ।\nकनिष्ठा वाङ्मता तस्मात्तेजोऽवन्नात्मकं जगत् ॥ ४०॥"
  },
  {
    "text": "लोहिताज्जायते मांसं मेदो मांससमुद्भवम् ।\nमेदसोऽस्थीनि जायन्ते मज्जा चास्थिसमुद्भवा ॥ ४१॥"
  },
  {
    "text": "नाड्योऽपि मांससंघाताच्छुक्रं मज्जासमुद्भवम् ॥ ४२॥"
  },
  {
    "text": "वातपित्तकफाश्चात्र धातवः परिकीर्तिताः ।\nदशाञ्जलि जलं ज्ञेयं रसस्याञ्जलयो नव ॥ ४३॥"
  },
  {
    "text": "रक्तस्याष्टौ पुरीषस्य सप्त स्युः श्लेष्मणश्च षट्।\nपित्तस्य पञ्च चत्वारो मूत्रस्याञ्जलयस्त्रयः ॥ ४४॥"
  },
  {
    "text": "वसाया मेदसो द्वौ तु मज्जा त्वञ्जलिसंमिता ।\nअर्धाञ्जलि तथा शुक्रं तदेव बलमुच्यते ॥ ४५॥"
  },
  {
    "text": "अस्थ्नां शरीरे संख्या स्यात्षष्टियुक्तं शतत्रयम् ।\nजलजानि कपालानि रुचकास्तरणानि च ।\nनलकानीति तान्याहुः पञ्चधास्थीनि सूरयः ॥ ४६॥"
  },
  {
    "text": "द्वे शते त्वस्थिसंधीनां स्यातां तत्र दशोत्तरे ।\nरौरवाः प्रसराः स्कन्दसेचनाः स्युरुलूखलाः ॥ ४७॥"
  },
  {
    "text": "समुद्गा मण्डलाः शंखावर्ता वामनकुण्डलाः ।\nइत्यष्टधा समुद्दिष्टाः शरीरेष्वस्थिसंधयः ॥ ४८॥"
  },
  {
    "text": "सार्धकोटित्रयं रोम्णां श्मश्रुकेशास्त्रिलक्षकाः ।\nदेहस्वरूपमेवं ते प्रोक्तं दशरथात्मज ॥ ४९॥"
  },
  {
    "text": "यस्मादसारो नास्त्येव पदार्थो भुवनत्रये ।\nदेहेऽस्मिन्नभिमानेन न महोपायबुद्धयः ॥ ५०॥"
  },
  {
    "text": "अहंकारेण पापेन क्रियन्ते हंत सांप्रतम् ।\nतस्मादेतत्स्वरूपं तु विबोद्धव्यं मुमुक्षिभिः ॥ ५१॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nदेहस्वरूपनिर्णयो नाम नवमोऽध्यायः ॥ ९ ॥"
  },
  {
    "text": "अथ दशमोऽध्यायः ॥"
  },
  {
    "text": "श्रीराम उवाच ॥"
  },
  {
    "text": "भगवन्नत्र जीवोऽसौ जन्तोर्देहेऽवतिष्ठते ।\nजायते वा कुतो जीवः स्वरूपं चास्य किं वद ॥ १॥"
  },
  {
    "text": "देहान्ते कुत्र वा याति गत्वा वा कुत्र तिष्ठति ।\nकथमायाति वा देहं पुनर्नायाति वा वद ॥ २॥"
  },
  {
    "text": "श्रीभगवानुवाच ॥"
  },
  {
    "text": "साधु पृष्टं महाभाग गुह्याद्गुह्यतरं हि यत् ।\nदेवैरपि सुदुर्ज्ञेयमिन्द्राद्यैर्वा महर्षिभिः ॥ ३॥"
  },
  {
    "text": "अन्यस्मै नैव वक्तव्यं मयापि रघुनन्दन ।\nत्वद्भक्त्याहं परं प्रीतो वक्ष्याम्यवहितः श्रुणु ॥ ४॥"
  },
  {
    "text": "सत्यज्ञानात्मकोऽनन्तः परमानन्दविग्रहः ।\nपरमात्मा परंज्योतिरव्यक्तो व्यक्तकारणम् ॥ ५॥"
  },
  {
    "text": "नित्यो विशुद्धः सर्वात्मा निर्लेपोऽहं निरञ्जनः ।\nसर्वधर्मविहीनश्च न ग्राह्यो मनसापि च ॥ ६॥"
  },
  {
    "text": "नाहं सर्वेन्द्रियग्राह्यः सर्वेषां ग्राहको ह्यहम् ।\nज्ञाताहं सर्वलोकस्य मम ज्ञाता न विद्यते ॥ ७॥"
  },
  {
    "text": "दूरः सर्वविकाराणां परिणामादिकस्य च ॥ ८॥"
  },
  {
    "text": "यतो वाचो निवर्तन्ते अप्राप्य मनसा सह ।\nआनन्दं ब्रह्म मां ज्ञात्वा न बिभेति कुतश्चन ॥ ९॥"
  },
  {
    "text": "यस्तु सर्वाणि भूतानि मय्येवेति प्रपश्यति ।\nमां च सर्वेषु भूतेषु ततो न विजुगुप्सते ॥ १०॥"
  },
  {
    "text": "यस्य सर्वाणि भूतानि ह्यात्मैवाभूद्विजानतः ।\nको मोहस्तत्र कः शोक एकत्वमनुपश्यतः ॥ ११॥"
  },
  {
    "text": "एष सर्वेषु भूतेषु गूढात्मा न प्रकाशते ।\nदृश्यते त्वग्र्यया बुद्ध्या सूक्ष्मया सूक्ष्मदर्शिभिः ॥ १२॥"
  },
  {
    "text": "अनाद्यविद्यया युक्तस्तथाप्येकोऽहमव्ययः ।\nअव्याकृतब्रह्मरूपो जगत्कर्ताहमीश्वरः ॥ १३॥"
  },
  {
    "text": "ज्ञानमात्रे यथा दृश्यमिदं स्वप्ने जगत्त्रयम् ।\nतद्वन्मयि जगत्सर्वं दृश्यतेऽस्ति विलीयते ॥ १४॥"
  },
  {
    "text": "नानाविद्यासमायुक्तो जीवत्वेन वसाम्यहम् ।\nपञ्च कर्मेन्द्रियाण्येव पञ्च ज्ञानेन्द्रियाणि च ॥ १५॥"
  },
  {
    "text": "मनो बुद्धिरहंकारश्चित्तं चेति चतुष्टयम् ।\nवायवः पञ्चमिलिता यान्ति लिङ्गशरीरताम् ॥ १६\nतत्राविद्यासमायुक्तं चैतन्यं प्रतिबिम्बितम् ।\nव्यावहारिकजीवस्तु क्षेत्रज्ञः पुरुषोऽपि च ॥ १७॥"
  },
  {
    "text": "स एव जगतां भोक्तानाद्ययोः पुण्यपापयोः ।\nइहामुत्र गती तस्य जाग्रत्स्वप्नादिभोक्तृता ॥ १८॥"
  },
  {
    "text": "यथा दर्पणकालिम्ना मलिनं दृश्यते मुखम् ।\nतद्वदन्तःकरणगैर्दोषैरात्मापि दृश्यते ॥ १९॥"
  },
  {
    "text": "परस्पराध्यासवशात्स्यादन्तःकरणात्मनोः ॥"
  },
  {
    "text": "एकीभावाभिमानेन परात्मा दुःखभागिव॥ २०॥"
  },
  {
    "text": "मरुभूमौ जलत्वेन मध्याह्नार्कमरीचिकाः ।\nदृश्यन्ते मूढचित्तस्य न ह्यार्द्रास्तापकारकाः ॥ २१॥"
  },
  {
    "text": "तद्वदात्मापि निर्लेपो दृश्यते मूढचेतसाम् ।\nस्वाविद्यात्मात्मदोषेण कर्तृत्वाधिकधर्मवान् ॥ २२॥"
  },
  {
    "text": "तत्र चान्नमये पिण्डे हृदि जीवोऽवतिष्ठते ।\nआनखाग्रं व्याप्य देहं तद्ब्रुवेऽवहितः श्रुणु ।\nसोऽयं तदभिधानेन मांसपिण्डो विराजते ॥ २३॥"
  },
  {
    "text": "नाभेरूर्ध्वमधः कण्ठाद्व्याप्य तिष्ठति यः सदा ।\nतस्य मध्येऽस्ति हृदयं सनालं पद्मकोशवत् ॥ २४॥"
  },
  {
    "text": "अधोमुखं च तत्रास्ति सूक्ष्मं सुषिरमुत्तमम् ।\nदहराकाशमित्युक्तं तत्र जीवोऽवतिष्ठते ॥ २५॥"
  },
  {
    "text": "वालाग्रशतभागस्य शतधा कल्पितस्य च ।\nभागो जीवः स विज्ञेयः स चानन्त्याय कल्पते ॥ २६॥"
  },
  {
    "text": "कदम्बकुसुमोद्बद्धकेसरा इव सर्वतः ।\nप्रसृता हृदयान्नाड्यो याभिर्व्याप्तं शरीरकम् ॥ २७॥"
  },
  {
    "text": "हितं बलं प्रयच्छन्ति तस्मात्तेन हिताः स्मृताः ।\nद्वासप्ततिसहस्रैस्ताः संख्याता योगवित्तमैः ॥ २८॥"
  },
  {
    "text": "हृदयात्तास्तु निष्क्रान्ता यथार्काद्रश्मयस्तथा ।\nएकोत्तरशतं तासु मुख्या विष्वग्विनिर्गतः ॥ २९॥"
  },
  {
    "text": "प्रतीन्द्रियं दश दश निर्गता विषयोन्मुखाः ।\nनाड्यः शर्मादिहेतुत्वात् स्वप्नादिफलभुक्तये ॥ ३०॥"
  },
  {
    "text": "वहन्त्यम्भो यथा नद्यो नाड्यः कर्मफलं तथा ।\nअनन्तैकोर्ध्वगा नाडी मूर्धपर्यन्तमञ्जसा ॥ ३१॥"
  },
  {
    "text": "सुषुम्नेति मादिष्टा तया गच्छन्विमुच्यते ।\nतयोपचितचैतन्यं जीवात्मानं विदुर्बुधाः ॥ ३२॥"
  },
  {
    "text": "यथा राहुरदृश्योऽपि दृश्यते चन्द्रमण्डले ।\nतद्वत्सर्वगतोऽप्यात्मा लिङ्गदेहे हि दृश्यते ॥ ३३॥"
  },
  {
    "text": "दृश्यमाने यथा कुंभे घटाकाशोऽपि दृश्यते ।\nतद्वत्सर्वगतोऽप्यात्मा लिङ्गदेहे हि दृश्यते ॥ ३४॥"
  },
  {
    "text": "निश्चलः परिपूर्णोऽपि गच्छतीत्युपचर्यते ।\nजाग्रत्काले यथाज्ञेयमभिव्यक्तविशेषधीः ॥ ३५॥"
  },
  {
    "text": "व्याप्नोति निष्क्रियः सर्वान् भानुर्दश दिशो यथा ।\nनाडीभिर्वृत्तयो यान्ति लिङ्गदेहसमुद्भवाः ॥ ३६॥"
  },
  {
    "text": "तत्तत्कर्मानुसारेण जाग्रद्भोगोपलब्धये ।\nइदं लिङ्गशरीराख्यमामोक्षं न विनश्यति ॥ ३७॥"
  },
  {
    "text": "आत्मज्ञानेन नष्टेऽस्मिन्साविद्ये स्वशरीरके ।\nआत्मस्वरूपावस्थानं मुक्तिरित्यभिधीयते ॥ ३८॥"
  },
  {
    "text": "उत्पादिते घटे यद्वद्घटाकाशत्वमृच्छति ।\nघटे नष्टे यथाकाशः स्वरूपेणावतिष्ठते ॥ ३९॥"
  },
  {
    "text": "जाग्रत्कर्मक्षयवशात्स्वप्नभोग उपस्थिते ।\nबोधावस्थां तिरोधाय देहाद्याश्रयलक्षणाम् ॥ ४०॥"
  },
  {
    "text": "कर्मोद्भावितसंस्कारस्तत्र स्वप्नरिरंसया ।\nअवस्थां च प्रयात्यन्यां मायावी चात्ममायया ॥ ४१॥"
  },
  {
    "text": "घटादिविषयान्सर्वान्बुद्ध्यादिकरणानि च ।\nभूतानि कर्मवशतो वासनामात्रसंस्थितान् ॥ ४२॥"
  },
  {
    "text": "एतान् पश्यन् स्वयंज्योतिः साक्ष्यात्मा व्यवतिष्ठते ॥ ४३॥"
  },
  {
    "text": "अत्रान्तःकरणादीनां वासनाद्वासनात्मता ।\nवासनामात्रसाक्षित्वं तेन तच्च परात्मनः ॥ ४४॥"
  },
  {
    "text": "वासनाभिः प्रपञ्चोऽत्र दृश्यते कर्मचोदितः ।\nजाग्रद्भूमौ यथा तद्वत्कर्तृकर्मक्रियात्मकः ॥ ४५॥"
  },
  {
    "text": "निःशेषबुद्धिसाक्ष्यात्मा स्वयमेव प्रकाशते ।\nवासनामात्रसाक्षित्वं साक्षिणः स्वाप उच्यते ॥ ४६॥"
  },
  {
    "text": "भूतजन्मनि यद्भूतं कर्म तद्वासनावशात् ।\nनेदीयस्त्वाद्वयस्याद्ये स्वप्नं प्रायः प्रपश्यति ॥ ४७॥"
  },
  {
    "text": "मध्ये वयसि कार्कश्यात्करणानामिहार्जितः ।\nवीक्षते प्रायशः स्वप्नं वासनाकर्मणोर्वशात् ॥ ४८॥"
  },
  {
    "text": "इयासुः परलोकं तु कर्मविद्यादिसंभृतम् ।\nभाविनो जन्मनो रूपं स्वप्न आत्मा प्रपश्यति ॥ ४९॥"
  },
  {
    "text": "यद्वत्प्रपतनाच्छ्येनः श्रान्तो गगनमण्डले ।\nआकुञ्च्य पक्षौ यतते नीडे निलयनायनीः ॥ ५०॥"
  },
  {
    "text": "एवं जाग्रत्स्वप्नभूमौ श्रान्त आत्माभिसंचरन् ।\nआपीतकरणग्रामः कारणेनैति चैकताम् ॥ ५१॥"
  },
  {
    "text": "नाडीमार्गैरिन्द्रियाणामाकृष्यादाय वासनाः ।\nसर्वं ग्रसित्वा कार्यं च विज्ञानात्मा विलीयते ॥ ५२॥"
  },
  {
    "text": "ईश्वाराख्येऽव्याकृतेऽथ यथा सुखमयो भवेत् ।\nकृत्स्नप्रपञ्चविलयस्तथा भवति चात्मनः ॥ ५३॥"
  },
  {
    "text": "योषितः काम्यमानायाः संभोगान्ते यथा सुखम् ।\nस आनन्दमयोऽबाह्यो नान्तरः केवलस्तथा ॥ ५४॥"
  },
  {
    "text": "प्राज्ञात्मानं समासाद्य विज्ञानात्मा तथैव सः ।\nविज्ञानात्मा कारणात्मा तथा तिष्ठंस्तथापि सः ॥ ५५॥"
  },
  {
    "text": "अविद्यासूक्ष्मवृत्त्यानुभवत्येव सुखं यथा ।\nतथाहं सुखमस्वाप्सं नैव किञ्चिदवेदिषम्।५६॥"
  },
  {
    "text": "अज्ञानमपि साक्ष्यादि वृत्तिभिश्चानुभूयते ।\nइत्येवं प्रत्यभिज्ञापि पश्चात्तस्योपजायते ॥ ५७॥"
  },
  {
    "text": "जाग्रत्स्वप्नसुषुप्त्याख्यमेवेहामुत्र लोकयोः ।\nपश्चात्कर्मवशादेव विस्फुलिङ्गा यथानलात् ।\nजायन्ते कारणादेव मनोबुद्ध्यादिकानि तु ॥ ५८॥"
  },
  {
    "text": "पयःपूर्णो घटो यद्वन्निमग्नः सलिलाशये ।\nतैरेविद्धत आयाति विज्ञानात्मा तथैत्यजात् ॥ ५९॥"
  },
  {
    "text": "विज्ञानात्मा कारणात्मा तथा तिष्ठंस्तथापि सः ।\nदृश्यते सत्सु तेष्वेव नष्टेष्वायात्यदृश्यताम् ॥ ६०॥"
  },
  {
    "text": "एकाकारोऽर्यमा तत्तत्कार्येष्विव परः पुमान् ।\nकूटस्थो दृश्यते तद्वद्गच्छत्यागच्छतीव सः॥ ६१॥"
  },
  {
    "text": "मोहमात्रान्तरायत्वात्सर्वं तस्योपपद्यते ।\nदेहाद्यतीत आत्मापि स्वयंज्योतिः स्वभावतः ॥ ६२॥"
  },
  {
    "text": "एवं जीवस्वरूपं ते प्रोक्तं दशरथात्मज ॥ ६३॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nजीवस्वरूपकथनं नाम दशमोऽध्यायः ॥ १० ॥"
  },
  {
    "text": "अथ एकादशोऽध्यायः ॥"
  },
  {
    "text": "श्रीभगवानुवाच ॥"
  },
  {
    "text": "देहान्तरगतिं तस्य परलोकगतिं तथा ।\nवक्ष्यामि नृपशार्दूल मत्तः श‍ृणु समाहितः ॥ १॥"
  },
  {
    "text": "भुक्तं पीतं यदस्त्यत्र तद्रसादामबन्धनम् ।\nस्थूलदेहस्य लिङ्गस्य तेन जीवनधारणम् ॥ २॥"
  },
  {
    "text": "व्याधिना जरया वापि पीड्यते जाठरोऽनलः ।\nश्लेष्मणा तेन भुक्तान्नं पीतं वा न पचत्यलम् ॥ ३॥"
  },
  {
    "text": "भुक्तपीतरसाभावादाशु शुष्यन्ति धातवः ।\nभुक्तपीतरसेनैव देहं लिम्पन्ति वायवः ॥ ४॥"
  },
  {
    "text": "समीकरोति यस्मात्तत्समानो वायुरुच्यते ।\nतदानीं तद्रसाभावादामबन्धनहानितः ॥ ५॥"
  },
  {
    "text": "परिपक्वरसत्वेन यथा गौरवतः फलम् ।\nस्वयमेव पतत्याशु तथा लिङ्गं तनोर्व्रजेत् ॥ ६॥"
  },
  {
    "text": "तत्तत्स्थानादपाकृष्य हृषीकाणां च वासनाः ।\nआध्यात्मिकाधिभूतानि हृत्पद्मे चैकतां गतः ॥ ७॥"
  },
  {
    "text": "तदोर्ध्वगः प्राणवायुः संयुक्तो नववायुभिः ।\nऊर्ध्वोच्छ्वासी भवत्येष तथा तेनैकतं गतः ॥ ८॥"
  },
  {
    "text": "चक्षुषो वाथ मूर्ध्नो वा नाडीमार्गं समाश्रितः ।\nविद्याकर्मसमायुक्तो वासनाभिश्च संयुतः।\nप्राज्ञात्मानं समाश्रित्य विज्ञानात्मोपसर्पति ॥ ९॥"
  },
  {
    "text": "यथा कुम्भो नीयमानो देशाद्देशान्तरं प्रति ।\nखपूर्ण एव सर्वत्र स साकाशोऽपि तत्र तु ॥ १०॥"
  },
  {
    "text": "घटाकाशाख्यतां याति तद्वल्लिङ्गं परात्मनः ॥ ११॥"
  },
  {
    "text": "पुनर्देहान्तरं याति यथा कर्मानुसारतः ।\nआमोक्षात्संचरेत्येवं मत्स्यः कूलद्वयं यथा ॥ १२॥"
  },
  {
    "text": "पापभोगाय चेद्गच्छेद्यमदूतैरधिष्ठितः ।\nयातनादेहमाश्रित्य नरकानेव केवलम् ॥ १३॥"
  },
  {
    "text": "इष्टापूर्तादिकर्माणि योऽनुतिष्ठति सर्वदा ।\nपितृलोकं व्रजत्येष धूममाश्रित्य बर्हिषः ॥ १४॥"
  },
  {
    "text": "धूमाद्रात्रिं ततः कृष्णपक्षं तस्माच्च दक्षिणम् ।\nअयनं च ततो लोकं पितॄणां च ततः परम् ।\nचन्द्रलोके दिव्यदेहं प्राप्य भुङ्क्ते परां श्रियम् ॥ १५॥"
  },
  {
    "text": "तत्र चन्द्रमसा सोऽसौ यावत्कर्मफलं वसेत् ।\nतथैव कर्मशेषेण यथेतं पुनराव्रजेत् ॥ १६॥"
  },
  {
    "text": "वपुर्विहाय जीवत्वमासाद्याकाशमेति सः ।\nआकाशाद्वायुमागत्य वायोरम्भो व्रजत्यथ ॥ १७॥"
  },
  {
    "text": "अद्भ्यो मेघं समासाद्य ततो वृष्टिर्भवेदसौ ।\nततो धान्यानि भक्ष्याणि जायते कर्मचोदितः ॥ १८॥"
  },
  {
    "text": "योनिमन्ये प्रपद्यन्ते शरीरत्वाय देहिनः ।\nमुक्तिमन्येऽनुसंयान्ति यथाकर्म यथाश्रुतम् ॥ १९॥"
  },
  {
    "text": "ततोऽन्नत्वं समासाद्य पितृभ्यां भुज्यते परम् ।\nततः शुक्रं रजश्चैव भूत्वा गर्भोऽभिजायते ॥ २०॥"
  },
  {
    "text": "ततः कर्मानुसारेण भवेत्स्त्रीपुंनपुंसकः ।\nएवं जीवगतिः प्रोक्ता मुक्तिं तस्य वदामि ते ॥ २१॥"
  },
  {
    "text": "यस्तु शान्त्यादियुक्तः सन्सदा विद्यारतो भवेत् ।\nस याति देवयानेन ब्रह्मलोकावधिं नरः ॥ २२॥"
  },
  {
    "text": "अर्चिर्भूत्वा दिनं प्राप्य शुक्लपक्षमथो व्रजेत् ।\nउत्तरायणमासाद्य संवत्सरमथो व्रजेत् ॥ २३॥"
  },
  {
    "text": "आदित्यचन्द्रलोकौ तु विद्युल्लोकमतः परम् ।\nअथ दिव्यः पुमान्कश्चिद्ब्रह्मलोकादिहैति सः ॥ २४॥"
  },
  {
    "text": "दिव्ये वपुषि संधाय जीवमेवं नयत्यसौ ॥ २५॥"
  },
  {
    "text": "ब्रह्मलोके दिव्यदेहे भुक्त्वा भोगान्यथेप्सितान् ।\nतत्रोषित्वा चिरं कालं ब्रह्मणा सह मुच्यते ॥ २६॥"
  },
  {
    "text": "शुद्धब्रह्मरतो यस्तु न स यात्येव कुत्रचित् ।\nतस्य प्राणा विलीयन्ते जले सैन्धवखिल्यवत् ॥ २७॥"
  },
  {
    "text": "स्वप्नदृष्टा यथा स्ऱिष्टिः प्रबुद्धस्य विलीयते ।\nब्रह्मज्ञानवतस्तद्वद्विलीयन्ते तदैव ते ।\nविद्याकर्मविहीनो यस्तृतीयं स्थानमेति सः ॥ २८।\nभुक्त्वा च नरकान्घोरान्महारौरवरौरवान् ।\nपश्चात्प्राक्तनशेषेण क्षुद्रजन्तुर्भवेदसौ ॥ २९॥"
  },
  {
    "text": "यूकामशकदंशादि जन्मासौ लभते भुवि ।\nएवं जीवगतिः प्रोक्ता किमन्यच्छ्रोतुमिच्छसि ॥ ३०॥"
  },
  {
    "text": "श्रीराम उवाच ॥"
  },
  {
    "text": "भगवन्यत्त्वया प्रोक्तं फलं तज्ज्ञानकर्मणोः ।\nब्रह्मलोके चंद्रलोके भुङ्क्ते भोगानिति प्रभो ॥ ३१॥"
  },
  {
    "text": "गन्धर्वादिषु लोकेषु कथं भोगः समीरितः ।\nदेवत्वं प्राप्नुयात्कश्चित्कश्चिदिन्द्रत्वमेति च ॥ ३२॥"
  },
  {
    "text": "एतत्कर्मफलं वास्तु विद्याफलमथापि वा ।\nतद्ब्रूहि गिरिजाकान्त तत्र मे संशयो महान् ॥ ३३॥"
  },
  {
    "text": "श्रीभगवानुवाच ॥"
  },
  {
    "text": "तद्विद्याकर्मणोरेवानुसारेण फलं भवेत् ।\nयुवा च सुन्दरः शूरो नीरोगो बलवान् भवेत् ॥ ३४॥"
  },
  {
    "text": "सप्तद्वीपां वसुमतीं भुङ्क्ते निष्कण्टकं यदि ।\nस प्रोक्तो मानुषानन्दस्तस्माच्छतगुणो मतः ॥ ३५॥"
  },
  {
    "text": "मनुष्यस्तपसा युक्तो गन्धर्वो जायतेऽस्य तु ।\nतस्माच्छतगुणो देवगन्धर्वाणां न संशयः ॥ ३६॥"
  },
  {
    "text": "एवं शतगुणानन्द उत्तरोत्तरतो भवेत् ।\nपितॄणां चिरलोकानामाजानसुरसम्पदाम् ॥ ३७॥"
  },
  {
    "text": "देवतानामथेन्द्रस्य गुरोस्तद्वत्प्रजापतेः ।\nब्रह्मणश्चैवमानन्दः पुरस्तादुत्तरोत्तरः ॥ ३८॥"
  },
  {
    "text": "ज्ञानाधिक्यात्सुखाधिक्यं नान्यदस्ति सुरालये ।\nश्रोत्रियोऽवृजिनोऽकामहतो यश्च द्विजो भवेत् ॥ ३९॥"
  },
  {
    "text": "तस्याप्येवं समाख्याता आनन्दाश्चोत्तरोत्तरम् ।\nआत्मज्ञानात्परं नास्ति तस्माद्दशरथात्मज ॥ ४०॥"
  },
  {
    "text": "ब्राह्मणः कर्मभिर्नैव वर्धते नैव हीयते ।\nन लिप्यते पातकेन कर्मणा ज्ञानवान्यदि ॥ ४१॥"
  },
  {
    "text": "तस्मात्सर्वाधिको विभो ज्ञानवानेव जायते ।\nज्ञात्वा यः कुरुते कर्म तस्याक्षय्यफलं लभेत् ॥ ४२॥"
  },
  {
    "text": "यत्फलं लभते मर्त्यः कोटिब्राह्मणभोजनैः ।\nतत्फलं समवाप्नोति ज्ञानिनं यस्तु भोजयेत् ॥ ४३॥"
  },
  {
    "text": "ज्ञानवन्तं द्विजं यस्तु द्विषते च नराधमः ।\nस शुष्यमाणो म्रियते यस्मादीश्वर एव सः ॥ ४४॥"
  },
  {
    "text": "उपासको न यात्येव यस्मात्पुनरधोगतिम् ।\nउपासनरतो भूत्वा तस्मादास्स्व सुखी नृप ॥ ४५॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nजीवगत्यादिनिरूपणं नामैकादशोऽध्यायः ॥ ११ ॥"
  },
  {
    "text": "अथ द्वादशोऽध्यायः ॥"
  },
  {
    "text": "श्रीराम उवाच ॥"
  },
  {
    "text": "भगवन्देवदेवेश नमस्तेऽस्तु महेश्वर ।\nउपासनविधिं ब्रूहि देशं कालं च तस्य तु ॥ १॥"
  },
  {
    "text": "अङ्गानि नियमांश्चैव मयि तेऽनुग्रहो यदि ॥"
  },
  {
    "text": "ईश्वर उवाच ॥"
  },
  {
    "text": "श‍ृणु राम प्रवक्ष्यामि देशं कालमुपासने ॥ २॥"
  },
  {
    "text": "सर्वाकारोऽहमेवैकः सच्चिदानन्दविग्रहः ।\nमदंशेन परिच्छिन्ना देहाः सर्वदिवौकसाम् ॥ ३॥"
  },
  {
    "text": "ये त्वन्यदेवताभक्ता यजन्ते श्रद्धयान्विताः ।\nतेऽपि मामेव राजेन्द्र यजन्त्यविधिपूर्वकम् ॥ ४॥"
  },
  {
    "text": "यस्मात्सर्वमिदं विश्वं मत्तो न व्यतिरिच्यते ।\nसर्वक्रियाणां भोक्ताहं सर्वस्याहं फलप्रदः ॥ ५॥"
  },
  {
    "text": "येनाकारेण ये मर्त्या मामेवैकमुपासते ।\nतेनाकारेण तेभ्योऽहं प्रसन्नो वाञ्छितं ददे ॥ ६॥"
  },
  {
    "text": "विधिनाऽविधिना वापि भक्त्या ये मामुपासते ।\nतेभ्यः फलं प्रयच्छामि प्रसन्नोऽहं न संशयः ॥ ७॥"
  },
  {
    "text": "अपि चेत्सुदुराचारो भजते मामनन्यभाक् ।\nसाधुरेव स मन्तव्यः सम्यग्व्यवसितो हि सः ॥ ८॥"
  },
  {
    "text": "स्वजीवत्वेन यो वेत्ति मामेवैकमनन्यधीः ।\nतं न स्पृशन्ति पापानि ब्रह्महत्यादिकान्यपि ॥ ९॥"
  },
  {
    "text": "उपासाविधयस्तत्र चत्वारः परिकीर्तिताः ।\nसम्पदारोपसंवर्गाध्यासा इति मनीषिभिः ॥ १०॥"
  },
  {
    "text": "अल्पस्य चाधिकत्वेन गुणयोगाद्विचिन्तनम् ।\nअनन्तं वै मन इति सम्पद्विधिरुदीरितः ॥ ११॥"
  },
  {
    "text": "विधावारोप्य योपासा सारोपः परिकीर्तितः ।\nयद्वदोङ्कारमुद्गीथमुपासीतेत्युदाहृतः ॥ १२॥"
  },
  {
    "text": "आरोपो बुद्धिपूर्वेण य उपासाविधिश्च सः ।\nयोषित्यग्निमतिर्यत्तदध्यासः स उदाहृतः ॥ १३॥"
  },
  {
    "text": "क्रियायोगेन चोपासाविधिः संवर्ग उच्यते ।\nसंवर्तवायुः प्रलये भूतान्येकोऽवसीदति ॥ १४॥"
  },
  {
    "text": "उपसंगम्य बुद्ध्या यदासनं देवतात्मना ।\nतदुपासनमन्तः स्यात्तद्बहिः सम्पदादयः ॥ १५॥"
  },
  {
    "text": "ज्ञानान्तरानन्तरितसजातिज्ञानसंहतेः ।\nसम्पन्नदेवतात्मत्वमुपासनमुदीरितम् ॥ १६॥"
  },
  {
    "text": "सम्पदादिषु बाह्येषु दृढबुद्धिरुपासनम् ।\nकर्मकाले तदङ्गेषु दृष्टिमात्रमुपासनम् ।\nउपासनमिति प्रोक्तं तदङ्गानि ब्रुवे श‍ृणु ॥ १७॥"
  },
  {
    "text": "तीर्थक्षेत्रादिगमनं श्रद्धां तत्र परित्यजेत् ।\nस्वचित्तैकाग्रता यत्र तत्रासीत सुखं द्विजः ॥ १८॥"
  },
  {
    "text": "कम्बले मृदुतल्पे वा व्याघ्रचर्मणि वास्थितः ।\nविविक्तदेशे नियतः समग्रीवशिरस्तनुः ॥ १९॥"
  },
  {
    "text": "अत्याश्रमस्थः सकलानीन्द्रियाणि निरुध्य च ।\nभक्त्याथ स्वगुरुं नत्वा योगं विद्वान्प्रयोजयेत् ॥ २०॥"
  },
  {
    "text": "यस्त्वविज्ञानवान्भवत्ययुक्तमनसा सदा ।\nतस्येन्द्रियाण्यवश्यानि दुष्टाश्वाइव सारथेः ॥ २१॥"
  },
  {
    "text": "विज्ञानी यस्तु भवति युक्तेन मनसा सदा ।\nतस्येन्द्रियाणि वश्यानि सदश्वा इव सारथेः ॥ २२॥"
  },
  {
    "text": "यस्त्वविज्ञानवान् भवत्यमनस्कः सदाऽशुचिः ।\nन स तत्पदमाप्नोति संसारमधिगच्छति ॥ २३॥"
  },
  {
    "text": "विज्ञानी यस्तु भवति समनस्कः सदा शुचिः ।\nस तत्पदमवाप्नोति यस्माद्भूयो न जायते ॥ २४॥"
  },
  {
    "text": "विज्ञानसारथिर्यस्तु मनः प्रग्रह एव च ।\nसोऽध्वनः पारमाप्नोति ममैव परमं पदम् ॥ २५॥"
  },
  {
    "text": "हृत्पुण्डरीकं विरजं विशुद्धं विशदं तथा ।\nविशोकं च विचिन्त्यात्र ध्यायेन्मां परमेश्वरम् ॥ २६॥"
  },
  {
    "text": "अचिन्त्यरूपमव्यक्तमनन्तममृतं शिवम् ।\nआदिमध्यान्तरहितं प्रशान्तं ब्रह्म कारणम् ॥ २७॥"
  },
  {
    "text": "एकं विभुं चिदानन्दमरूपमजमद्भुतम् ।\nशुद्धस्फटिकसंकाशमुमादेहार्धधारिणम् ॥ २८॥"
  },
  {
    "text": "व्याघ्रचर्माम्बरधरं नीलकण्ठं त्रिलोचनम् ।\nजटाधरं चन्द्रमौलिं नागयज्ञोपवीतिनम् ॥ २९॥"
  },
  {
    "text": "व्याघ्रचर्मोत्तरीयं च वरेण्यमभयप्रदम् ।\nपराभ्यामूर्ध्वहस्ताभ्यां बिभ्राणं परशुं मृगम् ॥ ३०॥"
  },
  {
    "text": "कोटिमध्याह्नसूर्याभं चन्द्रकोटिसुशीतलम् ।\nचन्द्रसूर्याग्निनयनं स्मेरवक्त्रसरोरुहम् ॥ ३१॥"
  },
  {
    "text": "भूतिभूषितसर्वाङ्गं सर्वाभरणभूषितम् ।\nएवमात्मारणिं कृत्वा प्रणवं चोत्तरारणिम् ।\nध्याननिर्मथनाभ्यासात्साक्षात्पश्यति मां जनः ॥ ३२॥"
  },
  {
    "text": "वेदवाक्यैरलभ्योऽहं न शास्त्रैर्नापि चेतसा ।\nध्यानेन वृणुते यो मां सर्वदाहं वृणोमि तम् ॥ ३३॥"
  },
  {
    "text": "नाविरतो दुश्चरितान्नाशान्तो नासमाहितः ।\nनाशान्तमानसो वापि प्रज्ञानेन लभेत माम् ॥ ३४॥"
  },
  {
    "text": "जाग्रत्स्वप्नसुषुप्त्यादिप्रपञ्चो यः प्रकाशते ।\nतद्ब्रह्माहमिति ज्ञात्वा सर्वबन्धैः प्रमुच्यते ॥ ३५॥"
  },
  {
    "text": "त्रिषु धामसु यद्भोग्यं भोक्ता भोगश्च यद्भवेत् ।\nतज्ज्योतिर्लक्षणः साक्षी चिन्मात्रोऽहं सदाशिवः ॥ ३६॥"
  },
  {
    "text": "एको देवः सर्वभूतेषु गूढः\n     सर्वव्यापी सर्वभूतान्तरात्मा  ।\nसर्वाध्यक्षः सर्वभूताधिवासः\n     साक्षी चेता केवलो निर्गुणश्च ॥ ३७\nएको वशी सर्वभूतान्तरात्मा-\n     प्येकं बीजं नित्यदा यः करोति ।\nतं मां नित्यं येऽनुपश्यन्ति धीरा-\n     स्तेषां शान्तिः शाश्वती नेतरेषाम् ॥ ३८॥"
  },
  {
    "text": "अग्निर्यथैको भुवनं प्रविष्टो\n     रूपं रूपं प्रतिरूपो बभूव ।\nएकस्तथा सर्वभूतान्तरात्मा\n     न लिप्यते लोकदुःखेन बाह्यः ॥ ३९॥"
  },
  {
    "text": "वेदेह यो मां पुरुषं महान्त-\n     मादित्यवर्णं तमसः परस्तात् ।\nस एव विद्वानमृतोऽत्र भूया-\n     न्नान्यस्तु पन्था अयनाय विद्यते ॥ ४०॥"
  },
  {
    "text": "हिरण्यगर्भं विदधामि पूर्वं\n     वेदांश्च तस्मै प्रहिणोमि योऽहम् ।\nतं देवमीड्यं पुरुषं पुराणं\n     निश्चित्य मां मृत्युमुखात्प्रमुच्यते ॥ ४१॥"
  },
  {
    "text": "एवं शान्त्यादियुक्तः सन् वेत्ति मां तत्त्वतस्तु यः ।\nनिर्मुक्तदुःखसंतानः सोऽन्ते मय्येव लीयते ॥ ४२॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nउपासनाज्ञानफलं नाम द्वादशोऽध्यायः ॥ १२ ॥"
  },
  {
    "text": "अथ त्रयोदशोऽध्यायः ।"
  },
  {
    "text": "सूत उवाच ॥"
  },
  {
    "text": "एवं श्रुत्वा कौसलेयस्तुष्टो मतिमतां वरः ।\nपप्रच्छ गिरिजाकान्तं सुभगं मुक्तिलक्षणम् ॥ १॥"
  },
  {
    "text": "श्रीराम उवाच ॥"
  },
  {
    "text": "भगवन्करुणाविष्टहृदय त्वं प्रसीद मे ।\nस्वरूपलक्षणं मुक्तेः प्रब्रूहि परमेश्वर ॥ २॥"
  },
  {
    "text": "श्रीभगवानुवाच ॥"
  },
  {
    "text": "सालोक्यमपि सारूप्यं सार्ष्ट्यं सायुज्यमेव च ।\nकैवल्यं चेति तां विद्धि मुक्तिं राघव पञ्चधा ॥ ३॥"
  },
  {
    "text": "मां पूजयति निष्कामः सर्वदा ज्ञानवर्जितः ।\nस मे लोकं समासाद्य भुङ्क्ते भोगान्यथेप्सितान् ॥ ४॥"
  },
  {
    "text": "ज्ञात्वा मां पूजयेद्यस्तु सर्वकामविवर्जितः ।\nमया समानरूपः सन्मम लोके महीयते ॥ ५॥"
  },
  {
    "text": "इष्टापूर्तादि कर्माणि मत्प्रीत्यै कुरुते तु यः ।\nयत्करोति यदश्नाति यज्जुहोति ददाति यत् ॥ ६॥"
  },
  {
    "text": "यत्तपस्यति तत्सर्वं यः करोति मदर्पणम् ।\nमल्लोके स श्रियं भुङ्क्ते मत्तुल्यं प्राभवं भजेत् ॥ ७॥"
  },
  {
    "text": "यस्तु शान्त्यादियुक्तः सन्मामात्मत्वेन पश्यति ।\nस जायते परं ज्योतिरद्वैतं ब्रह्म केवलम् ।\nआत्मस्वरूपावस्थानं मुक्तिरित्यभिधीयते ॥ ८॥"
  },
  {
    "text": "सत्यं ज्ञानमनन्तं सदानन्दं ब्रह्मकेवलम् ।\nसर्वधर्मविहीनं च मनोवाचामगोचरम् ॥ ९॥"
  },
  {
    "text": "सजातीयविजातीयपदार्थानामसंभवात् ।\nअतस्तद्व्यतिरिक्तानामद्वैतमिति संज्ञितम् ॥ १०॥"
  },
  {
    "text": "मत्वा रूपमिदं राम शुद्धं यदभिधीयते ।\nमय्येव दृश्यते सर्वं जगत्स्थावरजङ्गमम् ॥ ११॥"
  },
  {
    "text": "व्योम्नि गन्धर्वनगरं यथा दृष्टं न दृश्यते ।\nअनाद्यविद्यया विश्वं सर्वं मय्येव कल्प्यते ॥ १२॥"
  },
  {
    "text": "मम स्वरूपज्ञानेन यदाऽविद्या प्रणश्यति ।\nतदैक एव वर्त्तेऽहं मनोवाचामगोचरः ॥ १३॥"
  },
  {
    "text": "सदैव परमानन्दः स्वप्रकाशश्चिदात्मकः।\nन कालः पञ्चभूतानि न दिशो विदिशश्च न ॥ १४॥"
  },
  {
    "text": "मदन्यन्नास्ति यत्किञ्चित्तदा वर्त्तेऽहमेकलः ॥ १५॥"
  },
  {
    "text": "न संदृशे तिष्ठति मे स्वरूपं\n     न चक्षुषा पश्यति मां तु कश्चित् ।\nहृदा मनीषा मनसाभिक्लृप्तं\n     ये मां विदुस्ते ह्यमृता भवन्ति ॥ १६॥"
  },
  {
    "text": "श्रीराम उवाच ॥"
  },
  {
    "text": "कथं भगवतो ज्ञानं शुद्धं मर्त्यस्य जायते ।\nतत्रोपायं हर ब्रूहि मयि तेऽनुग्रहो यदि ॥ १७॥"
  },
  {
    "text": "श्रीभगवानुवाच ॥"
  },
  {
    "text": "विरज्य सर्वभूयेभ्य आविरिंचिपदादपि ।\nघृणां वितत्य सर्वत्र पुत्रमित्रादिकेष्वपि ॥ १८॥"
  },
  {
    "text": "श्रद्धालुर्भक्तिमार्गेषु वेदान्तज्ञानलिप्सया ।\nउपायनकरो भूत्वा गुरुं ब्रह्मविदं व्रजेत् ॥ १९॥"
  },
  {
    "text": "सेवाभिः परितोष्यैनं चिरकालं समाहितः ।\nसर्ववेदान्तवाक्यार्थं श‍ृणुयात्सुसमाहितः ॥ २०॥"
  },
  {
    "text": "सर्ववेदान्तवाक्यानां मयि तात्पर्यनिश्चयम् ।\nश्रवणं नाम तत्प्राहुः सर्वे ते ब्रह्मवादिनः ॥ २१॥"
  },
  {
    "text": "लोहमण्यादिदृष्टान्तयुक्तिभिर्यद्विचिन्तनम् ।\nतदेव मननं प्राहुर्वाक्यार्थस्योपबृंहणम् ॥ २२॥"
  },
  {
    "text": "निर्ममो निरहंकारः समः संगवर्जितः।\nसदा शान्त्यादियुक्तः सन्नात्मन्यात्मानमीक्षते ॥ २३॥"
  },
  {
    "text": "यत्सदा ध्यानयोगेन तन्निदिध्यासनं स्मृतम् ॥ २४॥"
  },
  {
    "text": "सर्वकर्मक्षयवशात्साक्षात्कारोऽपि चात्मनः ।\nकस्यचिज्जायते शीघ्रं चिरकालेन कस्यचित् ॥ २५॥"
  },
  {
    "text": "कूटस्थानीह कर्माणि कोटिजन्मार्जितान्यपि ।\nज्ञानेनैव विनश्यन्ति न तु कर्मायुतैरपि ॥ २६॥"
  },
  {
    "text": "ज्ञानादूर्ध्वं तु यत्किञ्चित्पुण्यं वा पापमेव वा ।\nक्रियते बहु वाल्पं वा न तेनायं विलिप्यते ॥ २७॥"
  },
  {
    "text": "शरीरारम्भकं यत्तु प्रारब्धं कर्म जन्मिनः ।\nतद्भोगेनैव नष्टं स्यान्न तु ज्ञानेन नश्यति ॥ २८॥"
  },
  {
    "text": "निर्मोहो निरहंकारो निर्लेपः संगवर्जितः ।\nसर्वभूतेषु चात्मानं सर्वभूतानि चात्मनि ।\nयः पश्यन्संचरत्येष जीवन्मुक्तोऽभिधीयते ॥ २९॥"
  },
  {
    "text": "अहिनिर्ल्वयनी यद्वद्द्रष्टुः पूर्वं भयप्रदा ।\nततोऽस्य न भयं किंचित्तद्वद्द्रष्टुरयं जनः ॥ ३०॥"
  },
  {
    "text": "यदा सर्वे प्रमुच्यन्ते कामा येऽस्य वशं गताः ।\nअथ मर्त्योऽमृतो भवत्येतावदनुशासनम् ॥ ३१॥"
  },
  {
    "text": "मोक्षस्य न हि वासोऽस्ति न ग्रामान्तरमेव वा ।\nअज्ञानहृदयग्रन्थिनाशो मोक्ष इति स्मृतः ॥ ३२॥"
  },
  {
    "text": "वृक्षाग्रच्युतपादो यः स तदैव पतत्यधः ।\nतद्वज्ज्ञानवतो मुक्तिर्जायते निश्चितापि तु ॥ ३३॥"
  },
  {
    "text": "तीर्थं चाण्डालगेहे वा यदि वा नष्टचेतनः ।\nपएरित्यजन्देहमिमं ज्ञानादेव विमुच्यते ॥ ३४॥"
  },
  {
    "text": "संवीतो येन केनाश्नन्भक्ष्यं वाभक्ष्यमेव वा ।\nशयानो यत्र कुत्रापि सर्वात्मा मुच्यतेऽत्र सः ॥ ३५॥"
  },
  {
    "text": "क्षीरादुद्धृतमाज्यं तत्क्षिप्तं पयसि तत्पुनः ।\nन तेनैवैकतां याति संसारे ज्ञानवांस्तथा ॥ ३६॥"
  },
  {
    "text": "नित्यं पठति योऽध्यायमिमं राम श‍ृणोति वा ।\nस मुच्यते देहबन्धादनायासेन राघव ॥ ३७॥"
  },
  {
    "text": "अतः संयतचित्तस्त्वं नित्यं पठ महीपते ।\nअनायासेन तेनैव सर्वथा मोक्षमाप्स्यसि ॥ ३८॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nमोक्षयोगो नाम त्रयोदशोऽध्यायः ॥ १३ ॥"
  },
  {
    "text": "अथ चतुर्दशोऽध्यायः ॥"
  },
  {
    "text": "श्रीराम उवाच ॥"
  },
  {
    "text": "भगवन्यदि ते रूपं सच्चिदानन्दविग्रहम् ।\nनिष्कलं निष्क्रियं शान्तं निरवद्यं निरञ्जनम् ॥ १॥"
  },
  {
    "text": "सर्वधर्मविहीनं च मनोवाचामगोचरम् ।\nसर्वव्यापितयात्मानमीक्षते सर्वतः स्थितम् ॥ २॥"
  },
  {
    "text": "आत्मविद्यातपोमूलं तद्ब्रह्मोपनिषत्परम् ।\nअमूर्तं सर्वभूतात्माकारं कारणकारणम् ॥ ३॥"
  },
  {
    "text": "यत्तददृश्यमग्राह्यं तद्ग्राह्यं वा कथं भवेत् ।\nअत्रोपायमजानानस्तेन खिन्नोऽस्मि शंकर ॥ ४॥"
  },
  {
    "text": "श्रीभगवानुवाच ॥"
  },
  {
    "text": "श‍ृणु राजन्प्रवक्ष्यामि तत्रोपायं महाभुज ।\nसगुणोपासनाभिस्तु चित्तैकाग्र्यं विधाय च ॥ ५॥"
  },
  {
    "text": "स्थूलसौरांभिकान्यायात्तत्र चित्तं प्रवर्तयेत् ।\nतस्मिन्नन्नमये पिण्डे स्थूलदेहे तनूभृताम् ॥ ६॥"
  },
  {
    "text": "जन्मव्याधिजरामृत्युनिलये वर्तते दृढा ॥ ७॥"
  },
  {
    "text": "आत्मबुद्धिरहंमानात्कदाचिन्नैव हीयते ।\nआत्मा न जायते नित्यो म्रियते वा कथंचन ॥ ८॥"
  },
  {
    "text": "संजायतेऽस्ति विपरिणमते वर्धते तथा ।\nक्षीयते नश्यतीत्येते षड्भावा वपुषः स्मृताः ॥ ९॥"
  },
  {
    "text": "आत्मनो न विकारित्वं घटस्थनभसो यथा ।\nएवमात्मावपुस्तस्मादिति संचिन्तयेद्बुधः ॥ १०॥"
  },
  {
    "text": "मूषानिक्षिप्तहेमाभः कोशः प्राणमयोऽत्र तु ।\nवर्ततेऽन्तरतो देहे बद्धः प्राणादिवायुभिः ॥ ११॥"
  },
  {
    "text": "कर्मेन्द्रियैः समायुक्तश्चलनादिक्रियात्मकः ।\nक्षुत्पिपासापराभूतो नायमात्मा जडो यतः ॥ १२॥"
  },
  {
    "text": "चिद्रूप आत्मा येनैव स्वदेहमभिपश्यति ।\nआत्मैव हि परं ब्रह्म निर्लेपः सुखनीरधिः ॥ १३॥"
  },
  {
    "text": "न तदश्नाति किंचैतत्तदश्नाति न कश्चन ॥ १४॥"
  },
  {
    "text": "ततः प्राणमये कोशे कोशोऽस्त्येव मनोमयः ।\nस संकल्पविकल्पात्मा बुद्धीन्द्रियसमायुतः ॥ १५॥"
  },
  {
    "text": "कामः क्रोधस्तथा लोभो मोहो मात्सर्यमेव च ।\nमदश्चेत्यरिषड्वर्गो ममतेच्छादयोऽपि च ।\nमनोमयस्य कोशस्य धर्मा एतस्य तत्र तु ॥ १६॥"
  },
  {
    "text": "या कर्मविषया बुद्धिर्वेदशास्त्रार्थनिश्चिता ।\nसा तु ज्ञानेन्द्रियैः सार्धं विज्ञानमयकोशतः ॥ १७॥"
  },
  {
    "text": "इह कर्तृत्वाभिमानी स एव तु न संशयः ।\nइहामुत्र गतिस्तस्य स जीवो व्यावहारिकः ॥ १८॥"
  },
  {
    "text": "व्योमादिसात्त्विकांशेभ्यो जायन्ते धीन्द्रियाणि तु ।\nव्योम्नः श्रोत्रं भुवो घ्राणं जलाज्जिह्वाथ तेजसः ॥ १९।\nचक्षुर्वायोस्त्वगुत्पन्ना तेषां भौतिकता ततः ॥ २०॥"
  },
  {
    "text": "व्योमादीनां समस्तानां सात्त्विकांशेभ्य एव तु ।\nजायन्ते बुद्धिमनसी बुद्धिः स्यान्निश्चयात्मिका ॥ २१॥"
  },
  {
    "text": "वाक्पाणिपादपायूपस्थानि कर्मेन्द्रियाणि तु ।\nव्योमादीनां रजोंऽशेभ्यो व्यस्तेभ्यस्तान्यनुक्रमात् ॥ २२॥"
  },
  {
    "text": "समस्तेभ्यो रजोंऽशेभ्यः पञ्च प्राणादिवायवः ।\nजायन्ते सप्तदशकमेवं लिङ्गशरीरकम् ॥ २३॥"
  },
  {
    "text": "एतल्लिङ्गशरीरं तु तप्तायःपिण्डवद्यतः ।\nपरस्पराध्यासयोगात्साक्षिचैतन्यसंयुतम् ॥ २४॥"
  },
  {
    "text": "तदानन्दमयः कोशो भोक्तृत्वं प्रतिपद्यते ।\nविद्याकर्मफलादीनां भोक्तेहामुत्र स स्मृतः ॥ २५॥"
  },
  {
    "text": "यदाध्यासं विहायैष स्वस्वरूपेण तिष्ठति ।\nअविद्यामात्रसंयुक्तः साक्ष्यात्मा जायते तदा ॥ २६॥"
  },
  {
    "text": "द्रष्टान्तःकरणादीनामनुभूतेः स्मृतेरपि ।\nअतोऽन्तःकरणाध्यासादध्यासित्वेन चात्मनः ।\nभोक्तृत्वं साक्षिता चेति द्वैधं तस्योपपद्यते ॥ २७॥"
  },
  {
    "text": "आतपश्चापि तच्छाया तत्प्रकाशे विराजते ।\nएको भोजयिता तत्र भुङ्क्तेऽन्यः कर्मणः फलम् ॥ २८॥"
  },
  {
    "text": "क्षेत्रज्ञं रथिनं विद्धि शरीरं रथमेव तु ।\nबुद्धिं तु सारथिं विद्धि प्रग्रहं तु मनस्तथा ॥ २९॥"
  },
  {
    "text": "इन्द्रियाणि हयान्विद्धि विषयांस्तेषु गोचरान् ।\nइन्द्रियैर्मनसा युक्तं भोक्तारं विद्धि पूरुषम् ॥ ३०॥"
  },
  {
    "text": "एवं शान्त्यादियुक्तः सन्नुपास्ते यः सदा द्विजः।\nउद्घाट्योद्घाट्यैकमेकं यथैव कदलीतरोः ॥ ३१॥"
  },
  {
    "text": "वल्कलानि ततः पश्चाल्लभते सारमुत्तमम् ।\nतथैव पञ्चकोशेषु मनः संक्रामयन्क्रमात् ।\nतेषां मध्ये ततः सारमात्मानमपि विन्दति ॥ ३२॥"
  },
  {
    "text": "एवं मनः समाधाय संयतो मनसि द्विजः ।\nअथ प्रवर्तयेच्चित्तं निराकारे परात्मनि ॥ ३३॥"
  },
  {
    "text": "ततो मनः प्रगृह्णाति परमात्मानमव्ययम् ।\nयत्तदद्रेश्यमग्राह्यमस्थूलाद्युक्तिगोचरम् ॥ ३४॥"
  },
  {
    "text": "श्रीराम उवाच ॥"
  },
  {
    "text": "भगवञ्छ्रवणे नैव प्रवर्तन्ते जनाः कथम् ।\nवेदशास्त्रार्थसम्पन्ना यज्वानः सत्यवादिनः ॥ ३५॥"
  },
  {
    "text": "श‍ृण्वन्तोऽपि तथात्मानं जानते नैव केचन ।\nज्ञात्वापि मन्वते मिथ्या किमेतत्तव मायया ॥ ३६॥"
  },
  {
    "text": "श्रीभगवानुवाच ॥"
  },
  {
    "text": "एवमेव महाबाहो नात्र कार्या विचारणा ।\nदैवी ह्येषा गुणमयी मम माया दुरत्यया ॥ ३७॥"
  },
  {
    "text": "मामेव ये प्रपद्यन्ते मायामेतां तरन्ति ते ।\nअभक्ता ये महाबाहो मम श्रद्धा विवर्जिताः ॥ ३८॥"
  },
  {
    "text": "फलं कामयमानास्ते चैहिकामुष्मिकादिकम् ।\nक्षयिष्ण्वल्पं सातिशयं यतः कर्मफलं मतम् ॥ ३९॥"
  },
  {
    "text": "तदविज्ञाय कर्माणि ये कुर्वन्ति नराधमाः ।\nमातुः पतन्ति ते गर्भे मृत्योर्वक्त्रे पुनः पुनः ॥ ४०॥"
  },
  {
    "text": "एवं शान्त्यादियुक्तः सन्नुपास्ते यः सदा द्विजः।\nउद्घाट्योद्घाट्यैकमेकं यथैव कदलीतरोः ॥ ३१॥"
  },
  {
    "text": "वल्कलानि ततः पश्चाल्लभते सारमुत्तमम् ।\nतथैव पञ्चकोशेषु मनः संक्रामयन्क्रमात् ।\nतेषां मध्ये ततः सारमात्मानमपि विन्दति ॥ ३२॥"
  },
  {
    "text": "एवं मनः समाधाय संयतो मनसि द्विजः ।\nअथ प्रवर्तयेच्चित्तं निराकारे परात्मनि ॥ ३३॥"
  },
  {
    "text": "ततो मनः प्रगृह्णाति परमात्मानमव्ययम् ।\nयत्तदद्रेश्यमग्राह्यमस्थूलाद्युक्तिगोचरम् ॥ ३४॥"
  },
  {
    "text": "श्रीराम उवाच ॥"
  },
  {
    "text": "भगवञ्छ्रवणे नैव प्रवर्तन्ते जनाः कथम् ।\nवेदशास्त्रार्थसम्पन्ना यज्वानः सत्यवादिनः ॥ ३५॥"
  },
  {
    "text": "श‍ृण्वन्तोऽपि तथात्मानं जानते नैव केचन ।\nज्ञात्वापि मन्वते मिथ्या किमेतत्तव मायया ॥ ३६॥"
  },
  {
    "text": "श्रीभगवानुवाच ॥"
  },
  {
    "text": "एवमेव महाबाहो नात्र कार्या विचारणा ।\nदैवी ह्येषा गुणमयी मम माया दुरत्यया ॥ ३७॥"
  },
  {
    "text": "मामेव ये प्रपद्यन्ते मायामेतां तरन्ति ते ।\nअभक्ता ये महाबाहो मम श्रद्धा विवर्जिताः ॥ ३८॥"
  },
  {
    "text": "फलं कामयमानास्ते चैहिकामुष्मिकादिकम् ।\nक्षयिष्ण्वल्पं सातिशयं यतः कर्मफलं मतम् ॥ ३९॥"
  },
  {
    "text": "तदविज्ञाय कर्माणि ये कुर्वन्ति नराधमाः ।\nमातुः पतन्ति ते गर्भे मृत्योर्वक्त्रे पुनः पुनः ॥ ४०॥"
  },
  {
    "text": "नानायोनिषु जातस्य देहिनो यस्यकस्यचित् ।\nकोटिजन्मार्जितैः पुण्यैर्मयि भक्तिः प्रजायते ॥ ४१॥"
  },
  {
    "text": "स एव लभते ज्ञानं मद्भक्तः श्रद्धयान्वितः ।\nनान्यकर्माणि कुर्वाणो जन्मकोटिशतैरपि ॥ ४२॥"
  },
  {
    "text": "ततः सर्वं परित्यज्य मद्भक्तिं समुदाहर ।\nसर्वधर्मान्परित्यज्य मामेकं शरणं व्रज ॥ ४३॥"
  },
  {
    "text": "अहं त्वा सर्वपापेभ्यो मोक्षयिष्यामि मा शुचः ।\nयत्करोषि यदश्नासि यज्जुहोषि ददासि यत् ॥ ४४॥"
  },
  {
    "text": "यत्तपस्यसि राम त्वं तत्कुरुष्व मदर्पणम् ।\nततः परतरा नास्ति भक्तिर्मयि रघूत्तम ॥ ४५॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nपञ्चकोशोपपादनं नाम चतुर्दशोऽध्यायः ॥ १४ ॥"
  },
  {
    "text": "अथ पञ्चदशोऽध्यायः ॥"
  },
  {
    "text": "श्रीराम उवाच ॥"
  },
  {
    "text": "भक्तिस्ते कीदृशी देव जायते वा कथंचन ।\nयया निर्वाणरूपं तु लभते मोक्षमुत्तमम् ।\nतद् ब्रूहि गिरिजाकान्त मयि तेऽनुग्रहो यदि ॥ १॥"
  },
  {
    "text": "श्रीभगवानुवाच ॥"
  },
  {
    "text": "यो वेदाध्ययनं यज्ञं दानानि विविधानि च ।\nमदर्पणधिया कुर्यात्स मे भक्तः स मे प्रियः ॥ २॥"
  },
  {
    "text": "नर्यभस्म समादाय विशुद्धं श्रोत्रियालयात् ।\nअग्निरित्यादिभिर्मन्त्रैरभिमन्त्र्य यथाविधि ॥ ३॥"
  },
  {
    "text": "उद्धूलयति गात्राणि तेन चार्चति मामपि ।\nतस्मात्परतरा भक्तिर्मम राम न विद्यते ॥ ४॥"
  },
  {
    "text": "सर्वदा शिरसा कण्ठे रुद्राक्षान्धारयेत्तु यः ।\nपञ्चाक्षरीजपरतः  स मे भक्तः स मे प्रियः ॥ ५॥"
  },
  {
    "text": "भस्मच्छन्नो भस्मशायी सर्वदा विजितेन्द्रियः ।\nयस्तु रुद्रं जपेन्नित्यं चिन्तयेन्मामनन्यधीः ॥ ६॥"
  },
  {
    "text": "स तेनैव च देहेन शिवः संजायते स्वयम् ।\nजपेद्यो रुद्रसूक्तानि तथाथर्वशिरः परम् ॥ ७॥"
  },
  {
    "text": "कैवल्योपनिषत्सूक्तं श्वेताश्वतरमेव च ।\nततः परतरो भक्तो मम लोके न विद्यते ॥ ८॥"
  },
  {
    "text": "अन्यत्र धर्मादन्यस्मादन्यत्रास्मात्कृताकृतात् ।\nअन्यत्र भूताद्भव्याच्च यत्प्रवक्ष्यामि तच्छृणु ॥ ९॥"
  },
  {
    "text": "वदन्ति यत्पदं वेदाः शास्त्राणि विविधानि च ।\nसर्वोपनिषदां सारं दध्नो घृतमिवोद्धृतम् ॥ १०॥"
  },
  {
    "text": "यदिच्छन्तो ब्रह्मचर्यं चरन्ति मुनयः सदा ।\nतत्ते पदं संग्रहेण ब्रवीम्योमिति यत्पदम् ॥ ११॥"
  },
  {
    "text": "एतदेवाक्षरं ब्रह्म एतदेवाक्षरं परम् ।\nएतदेवाक्षरं ज्ञात्वा ब्रह्मलोके महीयते ॥ १२॥"
  },
  {
    "text": "छन्दसां यस्तु धेनूनामृषभत्वेन चोदितः ।\nइदमेव पतिः सेतुरमृतस्य च धारणात् ॥ १३॥"
  },
  {
    "text": "मेधसा पिहिते कोशे ब्रह्म यत्परमोमिति ॥ १४॥"
  },
  {
    "text": "चतस्रस्तस्य मात्राः स्युरकारोकारकौ तथा ।\nमकारश्चावसानेऽर्धमात्रेति परिकीर्तिता ॥ १५॥"
  },
  {
    "text": "पूर्वत्र भूश्च ऋग्वेदो ब्रह्माष्टवसवस्तथा ।\nगार्हपत्यश्च गायत्री गङ्गा प्रातःसवस्तथा ॥ १६॥"
  },
  {
    "text": "द्वितीया च भुवो विष्णू रुद्रोऽनुष्टुब्यजुस्तथा ।\nयमुना दक्षिणाग्निश्च माध्यन्दिनसवस्तथा ॥ १७॥"
  },
  {
    "text": "तृतीया च सुवः सामान्यादित्यश्च महेश्वरः ।\nअग्निराहवनीयश्च जगती च सरस्वती ॥ १८॥"
  },
  {
    "text": "तृतीयं सवनं प्रोक्तमथर्वत्वेन यन्मतम् ।\nचतुर्थी यावसानेऽर्धमात्रा सा सोमलोकगा ॥ १९॥"
  },
  {
    "text": "अथर्वाङ्गिरसः संवर्तकोऽग्निश्च महस्तथा ।\nविराट् सभ्यावसथ्यौ च शुतुद्रिर्यज्ञपुच्छकः॥ २०॥"
  },
  {
    "text": "प्रथमा रक्तवर्णा स्याद् द्वितीया भास्वरा मता ।\nतृतीया विद्युदाभा स्याच्चतुर्थी शुक्लवर्णिनी ॥ २१॥"
  },
  {
    "text": "सर्वं जातं जायमानं तदोङ्कारे प्रतिष्ठितम् ।\nविश्वं भूतं च भुवनं विचित्रं बहुधा तथा ॥ २२॥"
  },
  {
    "text": "जातं च जायमानं यत्तत्सर्वं रुद्र उच्यते ।\nतस्मिन्नेव पुनः प्राणाः सर्वमोङ्कार उच्यते ॥ २३॥"
  },
  {
    "text": "प्रविलीनं तदोङ्कारे परं ब्रह्म सनातनम् ।\nतस्मादोङ्कारजापी यः स मुक्तो नात्र संशयः ॥ २४॥"
  },
  {
    "text": "त्रेताग्नेः स्मार्तवह्नेर्वा शैवाग्नेर्वा समाहृतम् ।\nभस्माभिमन्त्र्य यो मां तु प्रणवेन प्रपूजयेत् ॥ २५॥"
  },
  {
    "text": "तस्मात्परतरो भक्तो मम लोके न विद्यते ॥ २६॥"
  },
  {
    "text": "शालाग्नेर्दाववह्नेर्वा भस्मादायाभिमन्त्रितम् ।\nयो विलिम्पति गात्राणि स शूद्रोऽपि विमुच्यते ॥ २७॥"
  },
  {
    "text": "कुशपुष्पैर्बिल्वदलैः पुष्पैर्वा गिरिसंभवैः ।\nयो मामर्चयते नित्यं प्रणवेन प्रियो हि सः ॥ २८॥"
  },
  {
    "text": "पुष्पं फलं समूलं वा पत्रं सलिलमेव वा ।\nयो दद्यात्प्रणवैर्मह्यं तत्कोटिगुणितं भवेत् ॥ २९॥"
  },
  {
    "text": "अहिंसा सत्यमस्तेयं शौचमिन्द्रियनिग्रहः ।\nयस्यास्त्यध्ययनं नित्यं स मे भक्तः स मे प्रियः ॥ ३०॥"
  },
  {
    "text": "प्रदोषे यो मम स्थानं गत्वा पूजयते तु माम् ।\nस परं श्रियमाप्नोति पश्चान्मयि विलीयते ॥ ३१॥"
  },
  {
    "text": "अष्टम्यां च चतुर्दश्यां पर्वणोरुभयोरपि ।\nभूतिभूषितसर्वांगो यः पूजयति मां निशि ॥ ३२॥"
  },
  {
    "text": "कृष्णपक्षे विशेषेण स मे भक्तः स मे प्रियः ॥ ३३॥"
  },
  {
    "text": "एकादश्यामुपोष्यैव यः पूजयति मां निशि ।\nसोमवारे विशेषेण स मे भक्तो न नश्यति ॥ ३४॥"
  },
  {
    "text": "पञ्चामृतैः स्नापयेद्यः पञ्चगव्येन वा पुनः ।\nपुष्पोदकैः कुशजलैस्तस्मान्नन्यः प्रियो मम ॥ ३५॥"
  },
  {
    "text": "पयसा सर्पिषा वापि मधुनेक्षुरसेन वा ।\nपक्वाम्रफलजेनापि नारिकेरजलेन वा ॥ ३६॥"
  },
  {
    "text": "गन्धोदकेन वा मां यो रुद्रमन्त्रं समुच्चरन् ।\nअभिषिञ्चेत्ततो नान्यः कश्चित्प्रियतरो मम ॥ ३७॥"
  },
  {
    "text": "आदित्याभिमुखो भूत्वा ऊर्ध्वबाहुर्जले स्थितः ।\nमां ध्यायन् रविबिम्बस्थमथर्वांगिरस जपेत् ॥ ३८॥"
  },
  {
    "text": "प्रविशेन्मे शरीरेऽसौ गृहं गृहपतिर्यथा ।\nबृहद्रथन्तरं वामदेव्यं देवव्रतानि च ॥ ३९॥"
  },
  {
    "text": "तद्योगयाज्यदोहांश्च यो गायति ममाग्रतः ।\nइह श्रियं परां भुक्त्वा मम सायुज्यमाप्नुयात् ॥ ४०॥"
  },
  {
    "text": "ईशावास्यादि मन्त्रान् यो जपेन्नित्यं ममाग्रतः ।\nमत्सायुज्यमवाप्नोति मम लोके महीयते ॥ ४१॥"
  },
  {
    "text": "भक्तियोगो मया प्रोक्त एवं रघुकुलोद्भव ।\nसर्वकामप्रदो मत्तः किमन्यच्छ्रोतुमिच्छसि ॥ ४२॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nभक्तियोगो नाम पञ्चदशोऽध्यायः ॥ १५ ॥"
  },
  {
    "text": "अथ षोडशोऽध्यायः ॥"
  },
  {
    "text": "श्रीराम उवाच ॥"
  },
  {
    "text": "भगवन्मोक्षमार्गो यस्त्वया सम्यगुदाहृतः ।\nतत्राधिकारिणं ब्रूहि तत्र मे संशयो महान् ॥ १॥"
  },
  {
    "text": "श्रीभगवानुवाच ॥"
  },
  {
    "text": "ब्रह्मक्षत्रविशः शूद्राः स्त्रियश्चात्राधिकारिणः ।\nब्रह्मचारी गृहस्थो वा।आनुपनीतोऽथवा द्विजः ॥ २॥"
  },
  {
    "text": "वनस्थो वाऽवनस्थो वा यतिः पाशुपतव्रती ।\nबहुनात्र किमुक्तेन यस्य भक्तिः शिवार्चने ॥ ३॥"
  },
  {
    "text": "स एवात्राधिकारी स्यान्नान्यचित्तः कथंचन ।\nजडोऽन्धो बधिरो मूको निःशौचः कर्मवर्जितः ॥ ४॥"
  },
  {
    "text": "अज्ञोपहासकाभक्ता भूतिरुद्राक्षधारिणः ।\nलिंगिनो यश्च वा द्वेष्टि ते नैवात्राधिकारिणः ॥ ५॥"
  },
  {
    "text": "यो मां गुरुं पाशुपतं व्रतं द्वेष्टि धराधिप ।\nविष्णुं वा न स मुच्येत जन्मकोटिशतैरपि ॥ ६॥"
  },
  {
    "text": "अनेककर्मसक्तोऽपि शिवज्ञानविवर्जितः ।\nशिवभक्तिविहीनश्च संसारान्नैव मुच्यते ॥ ७॥"
  },
  {
    "text": "आसक्ताः फलरागेण ये त्ववैदिककर्मणि ।\nदृष्टमात्रफलास्ते तु न मुक्तावधिकारिणः ॥ ८॥"
  },
  {
    "text": "अविमुक्ते द्वारकायां श्रीशैले पुण्डरीकके ।\nदेहान्ते तारकं ब्रह्म लभते मदनुग्रहात् ॥ ९॥"
  },
  {
    "text": "यस्य हस्तौ च पादौ च मनश्चैव सुसंयतम् ।\nविद्या तपश्च कीर्तिश्च स तीर्थफलमश्नुते ॥ १०॥"
  },
  {
    "text": "विप्रस्यानुपनीतस्य विधिरेवमुदाहृतः ।\nनाभिव्याहारयेद्ब्रह्म स्वधानिनयनादृते ॥ ११॥"
  },
  {
    "text": "स शूद्रेण समस्तावद्यावद्वेदान्न जायते ।\nनामसंकीर्तने ध्याने सर्व एवाधिकारिणः ॥ १२॥"
  },
  {
    "text": "संसारान्मुच्यते जन्तुः शिवतादात्म्यभावनात् ।\nतथा दानं तपो वेदाध्ययनं चान्यकर्म वा ।\nसहस्रांशं तु नार्हन्ति सर्वदा ध्यानकर्मणः ॥ १३॥"
  },
  {
    "text": "जातिमाश्रममङ्गानि देशं कालमथापि वा ।\nआसनादीनि कर्माणि ध्यानं नापेक्षते क्वचित् ॥ १४॥"
  },
  {
    "text": "गच्छंस्तिष्ठन् जपन्वापि शयानो वान्यकर्मणि ।\nपातकेनापि वा युक्तो ध्यानादेव विमुच्यते ॥ १५॥"
  },
  {
    "text": "नेहाभिक्रमनाशोऽस्ति प्रत्यवायो न विद्यते ।\nस्वल्पमप्यस्य धर्मस्य त्रायते महतो भयात् ॥ १६॥"
  },
  {
    "text": "आश्चर्ये वा भये शोके क्षुते वा मम नाम यः ।\nव्याजेनापि स्मरेद्यस्तु स याति परमां गतिम् ॥ १७॥"
  },
  {
    "text": "महापापैरपि स्पृष्टो देहान्ते यस्तु मां स्मरेत् ।\nपञ्चाक्षरीं वोच्चरति स मुक्तो नात्र संशयः ॥ १८॥"
  },
  {
    "text": "विश्वं शिवमयं यस्तु पश्यत्यात्मानमात्मना ।\nतस्य क्षेत्रेषु तीर्थेषु किं कार्यं वान्यकर्मसु ॥ १९॥"
  },
  {
    "text": "सर्वेण सर्वदा कार्यं भूतिरुद्राक्षधारणम् ।\nयुक्तेनाथाप्ययुक्तेन शिवभक्तिमभीप्सता ॥ २०॥"
  },
  {
    "text": "नर्यभस्मसमायुक्तो रुद्राक्षान्यस्तु धारयेत् ।\nमहापापैरपि स्पृष्टो मुच्यते नात्र संशयः ॥ २१॥"
  },
  {
    "text": "अन्यानि शैवकर्माणि करोतु न करोतु वा ।\nशिवनाम जपेद्यस्तु सर्वदा मुच्यते तु सः ॥ २२॥"
  },
  {
    "text": "अन्तकाले तु रुद्राक्षान्विभूतिं धारयेत्तु यः ।\nमहापापोपपापोघैरपि स्पृष्टो नराधमः ॥ २३॥"
  },
  {
    "text": "सर्वथा नोपसर्पन्ति तं जनं यमकिंकराः ॥ २४॥"
  },
  {
    "text": "बिल्वमूलमृदा यस्तु शरीरमुपलिम्पति ।\nअन्तकालेऽन्तकजनैः स दूरीक्तियते नरः ॥ २५॥"
  },
  {
    "text": "श्रीराम उवाच ॥"
  },
  {
    "text": "भगवन्पूजितः कुत्र कुत्र वा त्वं प्रसीदसि ।\nतद्ब्रूहि मम जिज्ञासा वर्तते महती विभो ॥ २६॥"
  },
  {
    "text": "श्रीभगवानुवाच ॥"
  },
  {
    "text": "मृदा वा गोमयेनापि भस्मना चन्दनेन वा ।\nसिकताभिर्दारुणा वा पाषाणेनापि निर्मिता ॥ २७॥"
  },
  {
    "text": "लोहेन वाथ रङ्गेण कांस्यखर्परपित्तलैः ।\nताम्ररौप्यसुवर्णैर्वा रत्नैर्नानाविधैरपि ॥ २८॥"
  },
  {
    "text": "अथवा पारदेनैव कर्पूरेणाथवा कृता ।\nप्रतिमा शिवलिङ्गं वा द्रव्यैरेतैः कृतं तु यत् ॥ २९॥"
  },
  {
    "text": "तत्र मां पूजयेत्तेषु फलं कोटिगुणोत्तरम् ॥ ३०॥"
  },
  {
    "text": "मृद्दारुकांस्यलोहैश्च पाषाणेनापि निर्मिता ।\nगृहिणा प्रतिमा कार्या शिवं शश्वदभीप्सता ।\nआयुः श्रियं कुलं धर्मं पुत्रानाप्नोति तैः क्रमात् ॥ ३१॥"
  },
  {
    "text": "बिल्ववृक्षे तत्फले वा यो मां पूजयते नरः ।\nपरां श्रियमिह प्राप्य मम लोके महीयते ॥ ३२॥"
  },
  {
    "text": "बिल्ववृक्षं समाश्रित्य यो मन्त्रान्विधिना जपेत् ।\nएकेन दिवसेनैव तत्पुरश्चरणं भवेत् ॥ ३३॥"
  },
  {
    "text": "यस्तु बिल्ववने नित्यं कुटीं कृत्वा वसेन्नरः ।\nसर्वे मन्त्राः प्रसिद्ध्यन्ति जपमात्रेण केवलम् ॥ ३४॥"
  },
  {
    "text": "पर्वताग्रे नदीतीरे बिल्वमूले शिवालये ।\nअग्निहोत्रे केशवस्य संनिधौ वा जपेत्तु यः ॥ ३५॥"
  },
  {
    "text": "नैवास्य विघ्नं कुर्वन्ति दानवा यक्षराक्षसः ।\nतं न स्पृशन्ति पापानि शिवसायुज्यमृच्छति ॥ ३६॥"
  },
  {
    "text": "स्थण्डिले वा जले वह्नौ वायावाकाश एव वा ।\nगिरौ स्वात्मनि वा यो मां पूजयेत्प्रयतो नरः ॥ ३७॥"
  },
  {
    "text": "स कृत्स्नं फलमाप्नोति लवमात्रेण राघव ।\nआत्मपूजासमा नास्ति पूजा रघुकुलोद्भव ॥ ३८॥"
  },
  {
    "text": "मत्सायुज्यमवाप्नोति चण्डालोऽप्यात्मपूजया ।\nसर्वान्कामानवाप्नोति मनुष्यः कम्बलासने ॥ ३९॥"
  },
  {
    "text": "कृष्णाजिने भवेन्मुक्तिर्मोक्षश्रीर्व्याघ्रचर्मणि ।\nकुशासने भवेज्ज्ञानमारोग्यं पत्रनिर्मिते ॥ ४०॥"
  },
  {
    "text": "पाषाणे दुःखमाप्नोति काष्ठे नानाविधान् गदान् ।\nवस्त्रेण श्रियमाप्नोति भूमौ मन्त्रो न सिद्ध्यति ।\nप्राङ्मुखोदङ्मुखो वापि जपं पूजां समाचरेत् ॥ ४१॥"
  },
  {
    "text": "अक्षमालाविधिं वक्ष्ये श‍ृणुष्वावहितो नृप ॥ ४२॥"
  },
  {
    "text": "साम्राज्यं स्फाटिके स्यात्तु पुत्रजीवे परां श्रियम् ।\nआत्मज्ञानं कुशग्रन्थौ रुद्राक्षः सर्वकामदः ॥ ४३॥"
  },
  {
    "text": "प्रवालैश्च कृता माला सर्वलोकवशप्रदा ।\nमोक्षप्रदा च माला स्यादामलक्याः फलैः कृता ॥ ४४॥"
  },
  {
    "text": "मुक्ताफलैः कृता माला सर्वविद्याप्रदायिनी ।\nमाणिक्यरचिता माला त्रैलोकस्य वशंकरी ॥ ४५॥"
  },
  {
    "text": "नीलैर्मरकतैर्वापि कृता शत्रुभयप्रदा ।\nसुवर्णरचिता माला दद्याद्वै महतीं श्रियम् ॥ ४६॥"
  },
  {
    "text": "तथा रौप्यमयी माला कन्यां यच्छति कामिताम् ।\nउक्तानां सर्वकामानां दायिनी पारदैः कृता ॥ ४७॥"
  },
  {
    "text": "अष्टोत्तरशता माला तत्र स्यादुत्तमोत्तमा ।\nशतसंख्योत्तमा माला पञ्चाशन्मध्यमा मता ॥ ४८॥"
  },
  {
    "text": "चतुः पञ्चशती यद्वा अधमा सप्तविंशतिः ।\nअधमा पञ्चविंशत्या यदि स्याच्छतनिर्मिता ॥ ४९॥"
  },
  {
    "text": "पञ्चाशदक्षराण्यत्रानुलोमप्रतिलोमतः ।\nइत्येवं स्थापयेत्स्पष्टं न कस्मैचित्प्रदर्शयेत् ॥ ५०॥"
  },
  {
    "text": "वर्णैर्विन्यस्तया यस्तु क्रियते मालया जपः ।\nएकवारेण तस्यैव पुरश्चर्या कृता भवेत्॥ ५१॥"
  },
  {
    "text": "सव्यपार्ष्णिं गुदे स्थाप्य दक्षिणं च ध्वजोपरि ।\nयोनिमुद्राबन्ध एष भवेदासनमुत्तमम् ॥ ५२॥"
  },
  {
    "text": "योनिमुद्रासने स्थित्वा प्रजपेद्यः समाहितः ।\nयं कंचिदपि वा मन्त्रं तस्य स्युः सर्वसिद्धयः ॥ ५३॥"
  },
  {
    "text": "छिन्ना रुद्धाः स्तम्भिताश्च मिलिता मूर्छितास्तथा ।\nसुप्ता मत्ता हीनवीर्या दग्धास्त्रस्तारिपक्षगाः ॥ ५४॥"
  },
  {
    "text": "बाला यौवनमत्तश्च वृद्धा मन्त्राश्च ये मताः ।\nयोनिमुद्रासने स्थित्वा मन्त्रानेवंविधान् जपेत् ॥ ५५॥"
  },
  {
    "text": "तत्र सिद्ध्यन्ति ते मन्त्रा नान्यस्य तु कथंचन ।\nब्राह्मं मुहूर्तमारभ्यामध्याह्नं प्रजपेन्मनुम् ॥ ५६॥"
  },
  {
    "text": "अत ऊर्ध्वं कृते जाप्ये विनाशाय भवेद्ध्रुवम् ।\nपुरश्चर्याविधावेवं सर्वकाम्यफलेष्वपि ॥ ५७॥"
  },
  {
    "text": "नित्ये नैमित्तिके वापि तपश्चर्यासु वा पुनः ।\nसर्वदैव जपः कार्यो न दोषस्तत्र कश्चन ॥ ५८॥"
  },
  {
    "text": "यस्तु रुद्रं जपेन्नित्यं ध्यायमानो ममाकृतिम् ।\nषडक्षरं वा प्रणवं निष्कामो विजितेन्द्रियः ॥ ५९॥"
  },
  {
    "text": "तथाथर्वशिरोमन्त्रं कैवल्यं वा रघूत्तम ।\nस तेनैव च देहेन शिवः संजायते स्वयम् ॥ ६०॥"
  },
  {
    "text": "अधीते शिवगीतां यो नित्यमेतां जितेन्द्रियः ।\nश‍ृणुयाद्वा स मुक्तः स्यात्संसारान्नात्र संशयः ॥ ६१॥"
  },
  {
    "text": "सूत उवाच ॥"
  },
  {
    "text": "एवमुक्त्वा महादेवस्तत्रैवान्तरधीयत ।\nरामः कृतार्थमात्मानममन्यत तथैव सः ॥ ६२॥"
  },
  {
    "text": "एवं मया समासेन शिवगीता समीरिता ।\nएतां यः प्रजपेन्नित्यं श‍ृणुयाद्वा समाहितः ॥ ६३॥"
  },
  {
    "text": "एकाग्रचित्तोयो मर्त्यस्तस्य मुक्तिः करे स्थिता ।\nअतः श‍ृणुध्वं मुनयो नित्यमेतां स्माहिताः ॥ ६४॥"
  },
  {
    "text": "अनायासेन वो मुक्तिर्भविता नात्र संशयः ।\nकायक्लेशो मनःक्षोभो धनहानिर्न चात्मनः ॥ ६५॥"
  },
  {
    "text": "पीडास्ति श्रवणादेव यस्मात्कैवल्यमाप्नुयात् ।\nशिवगीतामतो नित्यं श‍ृणुध्वमृषिसत्तमाः ॥ ६६॥"
  },
  {
    "text": "ऋषय ऊचुः ॥"
  },
  {
    "text": "अद्यप्रभृति नः सूत त्वमाचार्यः पिता गुरुः ।\nअविद्यायाः परं पारं यस्मात्तारयितासि नः ॥ ६७॥"
  },
  {
    "text": "उत्पादकब्रह्मदात्रोर्गरीयान् ब्रह्मदः पिता ।\nतस्मात्सूतात्मज त्वत्तः सत्यं नान्योऽस्ति नो गुरुः ॥ ६८॥"
  },
  {
    "text": "व्यास उवाच ॥"
  },
  {
    "text": "इत्युक्त्वा प्रययुः सर्वे सायंसंध्यामुपासितुम् ।\nस्तुवन्तः सूतपुत्रं ते संतुष्टा गोमतीतटम् ॥ ६९॥"
  },
  {
    "text": "इति श्रीपद्मपुराणे उपरिभागे शिवगीतासूपनिषत्सु\nब्रह्मविद्यायां योगशास्त्रे शिवराघवसंवादे\nगीताधिकारिनिरूपणं नाम षोडशोऽध्यायः ॥ १६॥"
  },
  {
    "text": "॥ इति श्रीमच्छिवगीता समाप्ता ॥"
  }
]
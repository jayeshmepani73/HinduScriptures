[
  {
    "text": "सिद्धगीता"
  },
  {
    "text": "अस्त्यस्तमितसर्वापदुद्यत्सम्पदुदारधीः ।\nविदेहानां महीपालो जनको नाम वीर्यवान् ॥ १॥"
  },
  {
    "text": "कल्पवृक्षोऽर्थिसार्थानां मित्रालानां दिवाकरः ।\nमाधवो बन्धुपुष्पाणां स्त्रीणां मकरकेतनः ॥ २॥"
  },
  {
    "text": "द्विजकैरवशीतांशुर्द्विषत्तिमिरभास्करः ।\nसौजन्यरत्नजलधिर्भुवं विष्णुरिवास्थितः ॥ ३॥"
  },
  {
    "text": "प्रफुल्लबाललतिके मञ्जरीपुञ्जपिञ्जिरे ।\nस कदाचिन्मधौ मत्ते कोकिलालापलासिनि ॥ ४॥"
  },
  {
    "text": "ययौ कुसुमिताभोगं सुविलासलताङ्गनम् ।\nलीलयोपवनं कान्तं नन्दनं वासवो यथा ॥ ५॥"
  },
  {
    "text": "तस्मिन्वरवने हृद्ये केसरोद्दाममारुते ।\nदूरस्थानुचरः सानुकुञ्जेषु विचचार ह ॥ ६॥"
  },
  {
    "text": "अथ शुश्राव कस्मिंश्चित्तमालवनगुल्मके ।\nसिद्धानामप्रदृश्यानां स्वप्रसङ्गादुदाहृताः ॥ ७॥"
  },
  {
    "text": "विविक्तवासिनां नित्यं शैलकन्दरचारिणाम् ।\nइमाः कमलपत्राक्ष गीता गीतात्मभावनाः ॥ ८॥"
  },
  {
    "text": "सिद्धा ऊचुः ।\nद्रष्टुदृश्यसमायोगात्प्रत्ययानन्दनिश्चयः ।\nयस्तं स्वमात्मतत्त्वोत्थं निःस्पन्दं समुपास्महे ॥ ९॥"
  },
  {
    "text": "अन्ये ऊचुः ।\nद्रष्टृदर्शनदृश्यानि त्यक्त्वा वासनया सह ।\nदर्शनप्रथमाभासमात्मानं समुपास्महे ॥ १०॥"
  },
  {
    "text": "अन्ये ऊचुः ।\nद्वयोर्मध्यगतं नित्यमस्तिनास्तीति पक्षयोः ।\nप्रकाशनं प्रकाश्यानामात्मानं समुपास्महे ॥ ११॥"
  },
  {
    "text": "अन्ये ऊचुः ।\nयस्मिन्सर्वं यस्य सर्वं यतः सर्वं यस्मायिदम् ।\nयेन सर्वं यद्धि सर्वं तत्सत्यं समुपास्महे ॥ १२॥"
  },
  {
    "text": "अन्ये ऊचुः ।\nअशिरस्कं हकारान्तमशेषाकारसंस्थितम् ।\nअजस्रमुच्चरन्तं स्वं तमात्मानमुपास्महे ॥ १३॥"
  },
  {
    "text": "अन्ये ऊचुः ।\nसन्त्यज्य हृद्गुहेशानं देवमन्यं प्रयान्ति ये ।\nते रत्नमभिवाञ्छन्ति त्यक्तहस्तस्थकौस्तुभाः ॥ १४॥"
  },
  {
    "text": "अन्ये ऊचुः ।\nसर्वाशाः किल सन्त्यज्य फलमेतदवाप्यते ।\nयेनाशाविषवल्लीनां मूलमाला विलूयते ॥ १५॥"
  },
  {
    "text": "अन्ये ऊचुः ।\nबुद्ध्वाप्यत्यन्तवैरस्यं यः पदार्थेषु दुर्मतिः ।\nबध्नाति भावनां भूयो नरो नासौ स गर्दभः ॥ १६॥"
  },
  {
    "text": "अन्ये ऊचुः ।\nउत्थितानुत्थितानेतानिन्द्रियाहीन्पुनः पुनः ।\nहन्याद्विवेकदण्डेन वज्रेणेव हरिर्गिरीन् ॥ १७॥"
  },
  {
    "text": "अन्ये ऊचुः ।\nउपशमसुखमाहरेत्पवित्रं\n       सुशमवतः शममेति साधुचेतः ।\nप्रशमितमनसः स्वके स्वरूपे\n       भवति सुखे स्थितिरुत्तमा चिराय ॥ १८॥"
  },
  {
    "text": "इत्यार्षे श्रीवासिष्ठमहारामायणे वाल्मिकीये देवदूतोक्ते\nमोक्षोपायेषूपशमप्रकरणे सिद्धगीतानामाष्टमः सर्गः ॥ ८॥"
  }
]
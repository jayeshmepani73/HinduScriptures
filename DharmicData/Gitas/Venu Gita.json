[
  {
    "text": "श्रीमद्भागवतान्तर्गतं वेणुगीतम्"
  },
  {
    "text": "श्रीशुक उवाच ।\nइत्थं शरत्स्वच्छजलं पद्माकरसुगन्धिना ।\nन्यविशद्वायुना वातं स गोगोपालकोऽच्युतः ॥ १०.२१.१॥"
  },
  {
    "text": "कुसुमितवनराजिशुष्मिभृङ्ग द्विजकुलघुष्टसरःसरिन्महीध्रम् ।\nमधुपतिरवगाह्य चारयन्गाः सहपशुपालबलश्चुकूज वेणुम् ॥ १०.२१.२॥"
  },
  {
    "text": "तद्व्रजस्त्रिय आश्रुत्य वेणुगीतं स्मरोदयम् ।\nकाश्चित्परोक्षं कृष्णस्य स्वसखीभ्योऽन्ववर्णयन् ॥ १०.२१.३॥"
  },
  {
    "text": "तद्वर्णयितुमारब्धाः स्मरन्त्यः कृष्णचेष्टितम् ।\nनाशकन्स्मरवेगेन विक्षिप्तमनसो नृप ॥ १०.२१.४॥"
  },
  {
    "text": "बर्हापीडं नटवरवपुः कर्णयोः कर्णिकारं\nबिभ्रद्वासः कनककपिशं वैजयन्तीं च मालाम् ।\nरन्ध्रान्वेणोरधरसुधयापूरयन्गोपवृन्दैर्-\nवृन्दारण्यं स्वपदरमणं प्राविशद्गीतकीर्तिः ॥ १०.२१.५॥"
  },
  {
    "text": "इति वेणुरवं राजन् सर्वभूतमनोहरम् ।\nश्रुत्वा व्रजस्त्रियः सर्वा वर्णयन्त्योऽभिरेभिरे ॥ १०.२१.६॥"
  },
  {
    "text": "श्रीगोप्य ऊचुः ।\nअक्षण्वतां फलमिदं न परं विदामः\nसख्यः पशूननविवेशयतोर्वयस्यैः ।\nवक्त्रं व्रजेशसुतयोरनवेणुजुष्टं\nयैर्वा निपीतमनुरक्तकटाक्षमोक्षम् ॥ १०.२१.७॥"
  },
  {
    "text": "चूतप्रवालबर्हस्तबकोत्पलाब्ज मालानुपृक्तपरिधानविचित्रवेशौ\nमध्ये विरेजतुरलं पशुपालगोष्ठ्यां रङ्गे यथा नटवरौ क्वच गायमानौ  ॥ १०.२१.८॥"
  },
  {
    "text": "गोप्यः किमाचरदयं कुशलं स्म वेणुर्-\nदामोदराधरसुधामपि गोपिकानाम्\nभुङ्क्ते स्वयं यदवशिष्टरसं ह्रदिन्यो\nहृष्यत्त्वचोऽश्रु मुमुचुस्तरवो यथार्यः ॥ १०.२१.९॥"
  },
  {
    "text": "वृन्दावनं सखि भुवो वितनोति कीर्तिं\nयद्देवकीसुतपदाम्बुजलब्धलक्ष्मि ।\nगोविन्दवेणुमनु मत्तमयूरनृत्यं\nप्रेक्ष्याद्रिसान्ववरतान्यसमस्तसत्त्वम् ॥ १०.२१.१०॥"
  },
  {
    "text": "धन्याः स्म मूढगतयोऽपि हरिण्य एता\nया नन्दनन्दनमुपात्तविचित्रवेशम् ।\nआकर्ण्य वेणुरणितं सहकृष्णसाराः\nपूजां दधुर्विरचितां प्रणयावलोकैः ॥ १०.२१.११॥"
  },
  {
    "text": "कृष्णं निरीक्ष्य वनितोत्सवरूपशीलं\nश्रुत्वा च तत्क्वणितवेणुविविक्तगीतम् ।\nदेव्यो विमानगतयः स्मरनुन्नसारा\nभ्रश्यत्प्रसूनकबरा मुमुहुर्विनीव्यः ॥ १०.२१.१२॥"
  },
  {
    "text": "गावश्च कृष्णमुखनिर्गतवेणुगीत\nपीयूषमुत्तभितकर्णपुटैः पिबन्त्यः ।\nशावाः स्नुतस्तनपयःकवलाः स्म तस्थुर्-\nगोविन्दमात्मनि दृशाश्रुकलाः स्पृशन्त्यः ॥ १०.२१.१३॥"
  },
  {
    "text": "प्रायो बताम्ब विहगा मुनयो वनेऽस्मिन्\nकृष्णेक्षितं तदुदितं कलवेणुगीतम् ।\nआरुह्य ये द्रुमभुजान्रुचिरप्रवालान्\nश‍ृण्वन्ति मीलितदृशो विगतान्यवाचः ॥ १०.२१.१४॥"
  },
  {
    "text": "नद्यस्तदा तदुपधार्य मुकुन्दगीतम्\nआवर्तलक्षितमनोभवभग्नवेगाः ।\nआलिङ्गनस्थगितमूर्मिभुजैर्मुरारेर्-\nगृह्णन्ति पादयुगलं कमलोपहाराः ॥ १०.२१.१५॥"
  },
  {
    "text": "दृष्ट्वातपे व्रजपशून्सह रामगोपैः\nसञ्चारयन्तमनु वेणुमुदीरयन्तम् ।\nप्रेमप्रवृद्ध उदितः कुसुमावलीभिः\nसख्युर्व्यधात्स्ववपुषाम्बुद आतपत्रम् ॥ १०.२१.१६॥"
  },
  {
    "text": "पूर्णाः पुलिन्द्य उरुगायपदाब्जराग\nश्रीकुङ्कुमेन दयितास्तनमण्डितेन ।\nतद्दर्शनस्मररुजस्तृणरूषितेन\nलिम्पन्त्य आननकुचेषु जहुस्तदाधिम् ॥ १०.२१.१७॥"
  },
  {
    "text": "हन्तायमद्रिरबला हरिदासवर्यो\nयद्रामकृष्णचरणस्परशप्रमोदः ।\nमानं तनोति सहगोगणयोस्तयोर्यत्\nपानीयसूयवसकन्दरकन्दमूलैः ॥ १०.२१.१८॥"
  },
  {
    "text": "गा गोपकैरनुवनं नयतोरुदार\nवेणुस्वनैः कलपदैस्तनुभृत्सु सख्यः ।\nअस्पन्दनं गतिमतां पुलकस्तरुणां\nनिर्योगपाशकृतलक्षणयोर्विचित्रम् ॥ १०.२१.१९॥"
  },
  {
    "text": "एवंविधा भगवतो या वृन्दावनचारिणः ।\nवर्णयन्त्यो मिथो गोप्यः क्रीडास्तन्मयतां ययुः ॥ १०.२१.२०॥"
  },
  {
    "text": "॥ इति श्रीमद्भागवते महापुराणे पारमहंस्यां संहितायां\nदशमस्कन्धे पूर्वार्धे वेणुगीतं नामैकविंशोऽध्यायः ॥ १०.२१॥"
  }
]
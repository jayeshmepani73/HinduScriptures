[
  {
    "text": "ऋषभगीता"
  },
  {
    "text": "महाभारते शान्तिपर्वान्तर्गता ।\nअध्यायः १२४"
  },
  {
    "text": "युधिष्ठिर उवाच ।\nइमे जना नरश्रेष्ठ प्रशंसन्ति सदा भुवि ।\nधर्मस्य शीलमेवादौ ततो मे संशयो महान् ॥ १॥"
  },
  {
    "text": "यदि तच्छक्यमस्माभिर्ज्ञातुं धर्मभृतां वर ।\nश्रोतुमिच्छामि तत्सर्वं यथैतदुपलभ्यते ॥ २॥"
  },
  {
    "text": "कथं नु प्राप्यते शीलं श्रोतुमिच्छामि भारत ।\nकिं लक्षणं च तत्प्रोक्तं ब्रूहि मे वदतां वर ॥ ३॥"
  },
  {
    "text": "भीष्म उवाच ।\nपुरा दुर्योधनेनेह धृतराष्ट्राय मानद ।\nआख्यातं तप्यमानेन श्रियं दृष्ट्वा तथागताम् ॥ ४॥"
  },
  {
    "text": "इन्द्रप्रस्थे महाराज तव स भ्रातृकस्य ह ।\nसभायां चावहसनं तत्सर्वं श‍ृणु भारत ॥ ५॥"
  },
  {
    "text": "भवतस्तां सभां दृष्ट्वा समृद्धिं चाप्यनुत्तमाम् ।\nदुर्योधनस्तदासीनः सर्वं पित्रे न्यवेदयत् ॥ ६॥"
  },
  {
    "text": "श्रुत्वा च धृतराष्ट्रोऽपि दुर्योधनवचस्तदा ।\nअब्रवीत्कर्णसहितं दुर्योधनमिदं वचः ॥ ७॥"
  },
  {
    "text": "किमर्थं तप्यसे पुत्र श्रोतुमिच्छामि तत्त्वतः ।\nश्रुत्वा त्वामनुनेष्यामि यदि सम्यग्भविष्यसि ॥ ८॥"
  },
  {
    "text": "यथा त्वं महदैश्वर्यं प्राप्तः परपुरञ्जय ।\nकिङ्करा भ्रातरः सर्वे मित्राः सम्बन्धिनस्तथा ॥ ९॥"
  },
  {
    "text": "आच्छादयसि प्रावारानश्नासि पिशितौदनम् ।\nआजानेया वहन्ति त्वां कस्माच्छोचसि पुत्रक ॥ १०॥"
  },
  {
    "text": "दुर्योधन उवाच ।\nदश तानि सहस्राणि स्नातकानां महात्मनाम् ।\nभुञ्जते रुक्मपात्रीषु युधिष्ठिर निवेशने ॥ ११॥"
  },
  {
    "text": "दृष्ट्वा च तां सभां दिव्यां दिव्यपुष्पफलान्विताम् ।\nअश्वांस्तित्तिरकल्माषान्रत्नानि विविधानि च ॥ १२॥"
  },
  {
    "text": "दृष्ट्वा तां पाण्डवेयानामृद्धिमिन्द्रोपमां शुभाम् ।\nअमित्राणां सुमहतीमनुशोचामि मानद ॥ १३॥"
  },
  {
    "text": "धृतराष्ट्र उवाच ।\nयदीच्छसि श्रियं तात यादृशीं तां युधिष्ठिरे ।\nविशिष्टां वा नरव्याघ्र शीलवान्भव पुत्रक ॥ १४॥"
  },
  {
    "text": "शीलेन हि त्रयो लोकाः शक्या जेतुं न संशयः ।\nन हि किञ्चिदसाध्यं वै लोके शीलवतां भवेत् ॥ १५॥"
  },
  {
    "text": "एकरात्रेण मान्धाता त्र्यहेण जनमेजयः ।\nसप्तरात्रेण नाभागः पृथिवीं प्रतिपेदिवान् ॥ १६॥"
  },
  {
    "text": "एते हि पार्थिवाः सर्वे शीलवन्तो दमान्विताः ।\nअतस्तेषां गुणक्रीता वसुधा स्वयमागमत् ॥ १७॥"
  },
  {
    "text": "अत्राप्युदाहरन्तीममितिहासं पुरातनम् ।\nनारदेन पुरा प्रोक्तं शीलमाश्रित्य भारत ॥ १८॥"
  },
  {
    "text": "प्रह्लादेन हृतं राज्यं महेन्द्रस्य महात्मनः ।\nशीलमाश्रित्य दैत्येन त्रैलोक्यं च वशीकृतम् ॥ १९॥"
  },
  {
    "text": "ततो बृहस्पतिं शक्रः प्राञ्जलिः समुपस्थितः ।\nउवाच च महाप्राज्ञः श्रेय इच्छामि वेदितुम् ॥ २०॥"
  },
  {
    "text": "ततो बृहस्पतिस्तस्मै ज्ञानं नैःश्रेयसं परम् ।\nकथयामास भगवान्देवेन्द्राय कुरूद्वह ॥ २१॥"
  },
  {
    "text": "एतावच्छ्रेय इत्येव बृहस्पतिरभाषत ।\nइन्द्रस्तु भूयः पप्रच्छ क्व विशेषो भवेदिति ॥ २२॥"
  },
  {
    "text": "बृहस्पतिरुवाच ।\nविशेषोऽस्ति महांस्तात भार्गवस्य महात्मनः ।\nतत्रागमय भद्रं ते भूय एव पुरन्दर ॥ २३॥"
  },
  {
    "text": "धृतराष्ट्र उवाच ।\nआत्मनस्तु ततः श्रेयो भार्गवात्सुमहायशाः ।\nज्ञानमागमयत्प्रीत्या पुनः स परमद्युतिः ॥ २४॥"
  },
  {
    "text": "तेनापि समनुज्ञातो भार्गवेण महात्मना ।\nश्रेयोऽस्तीति पुनर्भूयः शुक्रमाह शतक्रतुः ॥ २५॥"
  },
  {
    "text": "भार्गवस्त्वाह धर्मज्ञः प्रह्लादस्य महात्मनः ।\nज्ञानमस्ति विशेषेण ततो हृष्टश्च सोऽभवत् ॥ २६॥"
  },
  {
    "text": "स ततो ब्राह्मणो भूत्वा प्रह्लादं पाकशासनः ।\nसृत्वा प्रोवाच मेधावी श्रेय इच्छामि वेदितुम् ॥ २७॥"
  },
  {
    "text": "प्रह्लादस्त्वब्रवीद्विप्रं क्षणो नास्ति द्विजर्षभ ।\nत्रैलोक्यराज्ये सक्तस्य ततो नोपदिशामि ते ॥ २८॥"
  },
  {
    "text": "ब्राह्मणस्त्वब्रवीद्वाक्यं कस्मिन्काले क्षणो भवेत् ।\nततोपदिष्टमिच्छामि यद्यत्कार्यान्तरं भवेत् ॥ २९॥"
  },
  {
    "text": "ततः प्रीतोऽभवद्राजा प्रह्लादो ब्रह्मवादिने ।\nतथेत्युक्त्वा शुभे काले ज्ञानतत्त्वं ददौ तदा ॥ ३०॥"
  },
  {
    "text": "ब्राह्मणोऽपि यथान्यायं गुरुवृत्तिमनुत्तमाम् ।\nचकार सर्वभावेन यद्वत्स मनसेच्छति ॥ ३१॥"
  },
  {
    "text": "पृष्टश्च तेन बहुशः प्राप्तं कथमरिन्दम ।\nत्रैलोक्यराज्यं धर्मज्ञ कारणं तद्ब्रवीहि मे ॥ ३२॥"
  },
  {
    "text": "प्रह्लाद उवाच ।\nनासूयामि द्विजश्रेष्ठ राजास्मीति कदाचन ।\nकव्यानि वदतां तात संयच्छामि वहामि च ॥ ३३॥"
  },
  {
    "text": "ते विस्रब्धाः प्रभाषन्ते संयच्छन्ति च मां सदा ।\nते मा कव्यपदे सक्तं शुश्रूषुमनसूयकम् ॥ ३४॥"
  },
  {
    "text": "धर्मात्मानं जितक्रोधं संयतं संयतेन्द्रियम् ।\nसमाचिन्वन्ति शास्तारः क्षौद्रं मध्विव मक्षिकाः ॥ ३५॥"
  },
  {
    "text": "सोऽहं वागग्रविद्यानां रसानामवलेहिता ।\nस्वजात्यानधितिष्ठामि नक्षत्राणीव चन्द्रमाः ॥ ३६॥"
  },
  {
    "text": "एतत्पृथिव्याममृतमेतच्चक्षुरनुत्तमम् ।\nयद्ब्राह्मण मुखे कव्यमेतच्छ्रुत्वा प्रवर्तते ॥ ३७॥"
  },
  {
    "text": "धृतराष्ट्र उवाच ।\nएतावच्छ्रेय इत्याह प्रह्लादो ब्रह्मवादिनम् ।\nशुश्रूषितस्तेन तदा दैत्येन्द्रो वाक्यमब्रवीत् ॥ ३८॥"
  },
  {
    "text": "यथावद्गुरुवृत्त्या ते प्रीतोऽस्मि द्विजसत्तम ।\nवरं वृणीष्व भद्रं ते प्रदातास्मि न संशयः ॥ ३९॥"
  },
  {
    "text": "कृतमित्येव दैत्येन्द्रमुवाच स च वै द्विजः ।\nप्रह्लादस्त्वब्रवीत्प्रीतो गृह्यतां वर इत्युत ॥ ४०॥"
  },
  {
    "text": "ब्राह्मण उवाच ।\nयदि राजन्प्रसन्नस्त्वं मम चेच्छसि चेद्धितम् ।\nभवतः शीलमिच्छामि प्राप्तुमेष वरो मम ॥ ४१॥"
  },
  {
    "text": "धृतराष्ट्र उवाच ।\nततः प्रीतश्च दैत्येन्द्रो भयं चास्याभवन्महत् ।\nवरे प्रदिष्टे विप्रेण नाल्पचेतायमित्युत ॥ ४२॥"
  },
  {
    "text": "एवमस्त्विति तं प्राह प्रह्लादो विस्मितस्तदा ।\nउपाकृत्य तु विप्राय वरं दुःखान्वितोऽभवत् ॥ ४३॥"
  },
  {
    "text": "दत्ते वरे गते विप्रे चिन्तासीन्महती ततः ।\nप्रह्लादस्य महाराज निश्चयं न च जग्मिवान् ॥ ४४॥"
  },
  {
    "text": "तस्य चिन्तयतस्तात छाया भूतं महाद्युते ।\nतेजो विग्रहवत्तात शरीरमजहात्तदा ॥ ४५॥"
  },
  {
    "text": "तमपृच्छन्महाकायं प्रह्लादः को भवानिति ।\nप्रत्याह ननु शीलोऽस्मि त्यक्तो गच्छाम्यहं त्वया ॥ ४६॥"
  },
  {
    "text": "तस्मिन्द्विजवरे राजन्वत्स्याम्यहमनिन्दितम् ।\nयोऽसौ शिष्यत्वमागम्य त्वयि नित्यं समाहितः ।\nइत्युक्त्वान्तर्हितं तद्वै शक्रं चान्वविशत्प्रभो ॥ ४७॥"
  },
  {
    "text": "तस्मिंस्तेजसि याते तु तादृग्रूपस्ततोऽपरः ।\nशरीरान्निःसृतस्तस्य को भवानिति चाब्रवीत् ॥ ४८॥"
  },
  {
    "text": "धर्मं प्रह्लाद मां विद्धि यत्रासौ द्विजसत्तमः ।\nतत्र यास्यामि दैत्येन्द्र यतः शीलं ततो ह्यहम् ॥ ४९॥"
  },
  {
    "text": "ततोऽपरो महाराज प्रज्वलन्निव तेजसा ।\nशरीरान्निःसृतस्तस्य प्रह्लादस्य महात्मनः ॥ ५०॥"
  },
  {
    "text": "को भवानिति पृष्टश्च तमाह स महाद्युतिः ।\nसत्यमस्म्यसुरेन्द्राग्र्य यास्येऽहं धर्ममन्विह ॥ ५१॥"
  },
  {
    "text": "तस्मिन्ननुगते धर्मं पुरुषे पुरुषोऽपरः ।\nनिश्चक्राम ततस्तस्मात्पृष्टश्चाह महात्मना ।\nवृत्तं प्रह्लाद मां विद्धि यतः सत्यं ततो ह्यहम् ॥ ५२॥"
  },
  {
    "text": "तस्मिन्गते महाश्वेतः शरीरात्तस्य निर्ययौ ।\nपृष्टश्चाह बलं विद्धि यतो वृत्तमहं ततः ।\nइत्युक्त्वा च ययौ तत्र यतो वृत्तं नराधिप ॥ ५३॥"
  },
  {
    "text": "ततः प्रभामयी देवी शरीरात्तस्य निर्ययौ ।\nतामपृच्छत्स दैत्येन्द्रः सा श्रीरित्येवमब्रवीत् ॥ ५४॥"
  },
  {
    "text": "उषितास्मि सुखं वीर त्वयि सत्यपराक्रमे ।\nत्वया त्यक्ता गमिष्यामि बलं यत्र ततो ह्यहम् ॥ ५५॥"
  },
  {
    "text": "ततो भयं प्रादुरासीत्प्रह्लादस्य महात्मनः ।\nअपृच्छत च तां भूयः क्व यासि कमलालये ॥ ५६॥"
  },
  {
    "text": "त्वं हि सत्यव्रता देवी लोकस्य परमेश्वरी ।\nकश्चासौ ब्राह्मणश्रेष्ठस्तत्त्वमिच्छामि वेदितुम् ॥ ५७॥"
  },
  {
    "text": "श्रीरुवाच ।\nस शक्रो ब्रह्मचारी च यस्त्वया चोपशिक्षितः ।\nत्रैलोक्ये ते यदैश्वर्यं तत्तेनापहृतं प्रभो ॥ ५८॥"
  },
  {
    "text": "शीलेन हि त्वया लोकाः सर्वे धर्मज्ञ निर्जिताः ।\nतद्विज्ञाय महेन्द्रेण तव शीलं हृतं प्रभो ॥ ५९॥"
  },
  {
    "text": "धर्मः सत्यं तथा वृत्तं बलं चैव तथा ह्यहम् ।\nशीलमूला महाप्राज्ञ सदा नास्त्यत्र संशयः ॥ ६०॥"
  },
  {
    "text": "भीष्म उवाच ।\nएवमुक्त्वा गता तु श्रीस्ते च सर्वे युधिष्ठिर ।\nदुर्योधनस्तु पितरं भूय एवाब्रवीदिदम् ॥ ६१॥"
  },
  {
    "text": "शीलस्य तत्त्वमिच्छामि वेत्तुं कौरवनन्दन ।\nप्राप्यते च यथा शीलं तमुपायं वदस्व मे ॥ ६२॥"
  },
  {
    "text": "धृतराष्ट्र उवाच ।\nसोपायं पूर्वमुद्दिष्टं प्रह्लादेन महात्मना ।\nसङ्क्षेपतस्तु शीलस्य श‍ृणु प्राप्तिं नराधिप ॥ ६३॥"
  },
  {
    "text": "अद्रोहः सर्वभूतेषु कर्मणा मनसा गिरा ।\nअनुग्रहश्च दानं च शीलमेतत्प्रशस्यते ॥ ६४॥"
  },
  {
    "text": "यदन्येषां हितं न स्यादात्मनः कर्म पौरुषम् ।\nअपत्रपेत वा येन न तत्कुर्यात्कथञ्चन ॥ ६५॥"
  },
  {
    "text": "तत्तु कर्म तथा कुर्याद्येन श्लाघेत संसदि ।\nएतच्छीलं समासेन कथितं कुरुसत्तम ॥ ६६॥"
  },
  {
    "text": "यद्यप्यशीला नृपते प्राप्नुवन्ति क्वचिच्छ्रियम् ।\nन भुञ्जते चिरं तात समूलाश्च पतन्ति ते ॥ ६७॥"
  },
  {
    "text": "एतद्विदित्वा तत्त्वेन शीलवान्भव पुत्रक ।\nयदीच्छसि श्रियं तात सुविशिष्टां युधिष्ठिरात् ॥ ६८॥"
  },
  {
    "text": "भीष्म उवाच ।\nएतत्कथितवान्पुत्रे धृतराष्ट्रो नराधिप ।\nएतत्कुरुष्व कौन्तेय ततः प्राप्स्यसि तत्फलम् ॥ ६९॥"
  },
  {
    "text": "इति श्रीमहाभरते शान्तिपर्वणि राजधर्मानुशासनपर्वणि\nशीलवर्णनं नाम चतुर्विंशत्यधिकशततमोऽध्यायः । १२४\nअध्यायः १२५"
  },
  {
    "text": "युधिष्ठिर उवाच ।\nशीलं प्रधानं पुरुषे कथितं ते पितामह ।\nकथमाशा समुत्पन्ना या च सा तद्वदस्व मे ॥ १॥"
  },
  {
    "text": "संशयो मे महानेष समुत्पन्नः पितामह ।\nछेत्ता च तस्य नान्योऽस्ति त्वत्तः परपुरञ्जय ॥ २॥"
  },
  {
    "text": "पितामहाशा महती ममासीद्धि सुयोधने ।\nप्राप्ते युद्धे तु यद्युक्तं तत्कर्तायमिति प्रभो ॥ ३॥"
  },
  {
    "text": "सर्वस्याशा सुमहती पुरुषस्योपजायते ।\nतस्यां विहन्यमानायां दुःखो मृत्युरसंशयम् ॥ ४॥"
  },
  {
    "text": "सोऽहं हताशो दुर्बुद्धिः कृतस्तेन दुरात्मना ।\nधार्तराष्ट्रेण राजेन्द्र पश्य मन्दात्मतां मम ॥ ५॥"
  },
  {
    "text": "आशां महत्तरां मन्ये पर्वतादपि सद्रुमात् ।\nआकाशादपि वा राजन्नप्रमेयैव वा पुनः ॥ ६॥"
  },
  {
    "text": "एषा चैव कुरुश्रेष्ठ दुर्विचिन्त्या सुदुर्लभा ।\nदुर्लभत्वाच्च पश्यामि किमन्यद्दुर्लभं ततः ॥ ७॥"
  },
  {
    "text": "भीष्म उवाच ।\nअत्र ते वर्तयिष्यामि युधिष्ठिर निबोध तत् ।\nइतिहासं सुमित्रस्य निर्वृत्तमृषभस्य च ॥ ८॥"
  },
  {
    "text": "सुमित्रो नाम राजर्षिर्हैहयो मृगयां गतः ।\nससार स मृगं विद्ध्वा बाणेन नतपर्वणा ॥ ९॥"
  },
  {
    "text": "स मृगो बाणमादाय ययावमितविक्रमः ।\nस च राजा बली तूर्णं ससार मृगमन्तिकात् ॥ १०॥"
  },
  {
    "text": "ततो निम्नं स्थलं चैव स मृगोऽद्रवदाशुगः ।\nमुहूर्तमेव राजेन्द्र समेन स पथागमत् ॥ ११॥"
  },
  {
    "text": "ततः स राजा तारुण्यादौरसेन बलेन च ।\nससार बाणासनभृत्सखड्गो हंसवत्तदा ॥ १२॥"
  },
  {
    "text": "तीर्त्वा नदान्नदींश्चैव पल्वलानि वनानि च ।\nअतिक्रम्याभ्यतिक्रम्य ससारैव वनेचरन् ॥ १३॥"
  },
  {
    "text": "स तु कामान्मृगो राजन्नासाद्यासाद्य तं नृपम् ।\nपुनरभ्येति जवनो जवेन महता ततः ॥ १४॥"
  },
  {
    "text": "स तस्य बाणैर्बहुभिः समभ्यस्तो वनेचरः ।\nप्रक्रीडन्निव राजेन्द्र पुनरभ्येति चान्तिकम् ॥ १५॥"
  },
  {
    "text": "पुनश्च जवमास्थाय जवनो मृगयूथपः ।\nअतीत्यातीत्य राजेन्द्र पुनरभ्येति चान्तिकम् ॥ १६॥"
  },
  {
    "text": "तस्य मर्मच्छिदं घोरं सुमित्रोऽमित्रकर्शनः ।\nसमादाय शरश्रेष्ठं कार्मुकान्निरवासृजत् ॥ १७॥"
  },
  {
    "text": "ततो गव्यूतिमात्रेण मृगयूथपयूथपः ।\nतस्य बाणपथं त्यक्त्वा तस्थिवान्प्रहसन्निव ॥ १८॥"
  },
  {
    "text": "तस्मिन्निपतिते बाणे भूमौ प्रजलिते ततः ।\nप्रविवेश महारण्यं मृगो राजाप्यथाद्रवत् ॥ १९॥"
  },
  {
    "text": "इति श्रीमहाभरते शान्तिपर्वणि राजधर्मानुशासनपर्वणि\nऋषभगीतासु पञ्चविंशत्यधिकशततमोऽध्यायः । १२५\nअध्यायः १२६"
  },
  {
    "text": "भीष्म उवाच ।\nप्रविश्य तु महारण्यं तापसानामथाश्रमम् ।\nआससाद ततो राजा श्रान्तश्चोपाविशत्पुनः ॥ २०॥"
  },
  {
    "text": "तं कार्मुकधरं दृष्ट्वा श्रमार्तं क्षुधितं तदा ।\nसमेत्य ऋषयस्तस्मिन्पूजां चक्रुर्यथाविधि ॥ २१॥"
  },
  {
    "text": "ऋषयो राजशार्दूलमपृच्छन्स्वं प्रयोजनम् ।\nकेन भद्र मुखार्थेन सम्प्राप्तोऽसि तपोवनम् ॥ २२॥"
  },
  {
    "text": "पदातिर्बद्धनिस्त्रिंशो धन्वी बाणी नरेश्वर ।\nएतदिच्छाम विज्ञातुं कुतः प्राप्तोऽसि मानद ।\nकस्मिन्कुले हि जातस्त्वं किन्नामासि ब्रवीहि नः ॥ २३॥"
  },
  {
    "text": "ततः स राजा सर्वेभ्यो द्विजेभ्यः पुरुषर्षभ ।\nआचख्यौ तद्यथान्यायं परिचर्यां च भारत ॥ २४॥"
  },
  {
    "text": "हैहयानां कुले जातः सुमित्रो मित्रनन्दनः ।\nचरामि मृगयूथानि निघ्नन्बाणैः सहस्रशः ।\nबलेन महता गुप्तः सामात्यः सावरोधनः ॥ २५॥"
  },
  {
    "text": "मृगस्तु विद्धो बाणेन मया सरति शल्यवान् ।\nतं द्रवन्तमनु प्राप्तो वनमेतद्यदृच्छया ।\nभवत्सकाशे नष्टश्रीर्हताशः श्रमकर्शितः ॥ २६॥"
  },
  {
    "text": "किन्नु दुःखमतोऽन्यद्वै यदहं श्रमकर्शितः ।\nभवतामाश्रमं प्राप्तो हताशो नष्टलक्षणः ॥ २७॥"
  },
  {
    "text": "न राज्यलक्षणत्यागो न पुरस्य तपोधनाः ।\nदुःखं करोति तत्तीव्रं यथाशा विहता मम ॥ २८॥"
  },
  {
    "text": "हिमवान्वा महाशैलः समुद्रो वा महोदधिः ।\nमहत्त्वान्नान्वपद्येतां रोदस्योरन्तरं यथा ।\nआशायास्तपसि श्रेष्ठास्तथा नान्तमहं गतः ॥ २९॥"
  },
  {
    "text": "भवतां विदितं सर्वं सर्वज्ञा हि तपोधनाः ।\nभवन्तः सुमहाभागास्तस्मात्प्रक्ष्यामि संशयम् ॥ ३०॥"
  },
  {
    "text": "आशावान्पुरुषो यः स्यादन्तरिक्षमथापि वा ।\nकिं नु ज्यायस्तरं लोके महत्त्वात्प्रतिभाति वः ।\nएतदिच्छामि तत्त्वेन श्रोतुं किमिह दुर्लभम् ॥ ३१॥"
  },
  {
    "text": "यदि गुह्यं तपोनित्या न वो ब्रूतेह माचिरम् ।\nन हि गुह्यमतः श्रोतुमिच्छामि द्विजपुङ्गवाः ॥ ३२॥"
  },
  {
    "text": "भवत्तपो विघातो वा येन स्याद्विरमे ततः ।\nयदि वास्ति कथायोगो योऽयं प्रश्नो मयेरितः ॥ ३३॥"
  },
  {
    "text": "एतत्कारणसामग्र्यं श्रोतुमिच्छामि तत्त्वतः ।\nभवन्तोऽपि तपोनित्या ब्रूयुरेतत्समाहिताः ॥ ३४॥"
  },
  {
    "text": "इति श्रीमहाभरते शान्तिपर्वणि राजधर्मानुशासनपर्वणि\nऋषभगीतासु  षड्विंशत्यधिकशततमोऽध्यायः । १२६\nअध्यायः १२७"
  },
  {
    "text": "भीष्म उवाच ।\nततस्तेषां समस्तानामृषीणामृषिसत्तमः ।\nऋषभो नाम विप्रर्षिः स्मयन्निव ततोऽब्रवीत् ॥ १॥"
  },
  {
    "text": "पुराहं राजशार्दूल तीर्थान्यनुचरन्प्रभो ।\nसमासादितवान्दिव्यं नरनारायणाश्रमम् ॥ २॥"
  },
  {
    "text": "यत्र सा बदरी रम्या ह्रदो वैहायसस्तथा ।\nयत्र चाश्वशिरा राजन्वेदान्पठति शाश्वतान् ॥ ३॥"
  },
  {
    "text": "तस्मिन्सरसि कृत्वाहं विधिवत्तर्पणं पुरा ।\nपितॄणां देवतानां च तत आश्रममियां तदा ॥ ४॥"
  },
  {
    "text": "रेमाते यत्र तौ नित्यं नरनारायणावृषी ।\nअदूरादाश्रमं कञ्चिद्वासार्थमगमं ततः ॥ ५॥"
  },
  {
    "text": "ततश्चीराजिनधरं कृशमुच्चमतीव च ।\nअद्राक्षमृषिमायान्तं तनुं नाम तपोनिधिम् ॥ ६॥"
  },
  {
    "text": "अन्यैर्नरैर्महाबाहो वपुषाष्टगुणान्वितम् ।\nकृशता चापि राजर्षे न दृष्टा तादृशी क्वचित् ॥ ७॥"
  },
  {
    "text": "शरीरमपि राजेन्द्र तस्य कानिष्ठिका समम् ।\nग्रीवा बाहू तथा पादौ केशाश्चाद्भुतदर्शनाः ॥ ८॥"
  },
  {
    "text": "शिरः कायानुरूपं च कर्णौ नेत्रे तथैव च ।\nतस्य वाक्चैव चेष्टा च सामान्ये राजसत्तम ॥ ९॥"
  },
  {
    "text": "दृष्ट्वाहं तं कृशं विप्रं भीतः परमदुर्मनाः ।\nपादौ तस्याभिवाद्याथ स्थितः प्राञ्जलिरग्रतः ॥ १०॥"
  },
  {
    "text": "निवेद्य नामगोत्रं च पितरं च नरर्षभ ।\nप्रदिष्टे चासने तेन शनैरहमुपाविशम् ॥ ११॥"
  },
  {
    "text": "ततः स कथयामास कथा धर्मार्थसंहिताः ।\nऋषिमध्ये महाराज तत्र धर्मभृतां वरः ॥ १२॥"
  },
  {
    "text": "तस्मिंस्तु कथयत्येव राजा राजीवलोचनः ।\nउपायाज्जवनैरश्वैः सबलः सावरोधनः ॥ १३॥"
  },
  {
    "text": "स्मरन्पुत्रमरण्ये वै नष्टं परमदुर्मनाः ।\nभूरिद्युम्न पिता धीमान्रघुश्रेष्ठो महायशाः ॥ १४॥"
  },
  {
    "text": "इह द्रक्ष्यामि तं पुत्रं द्रक्ष्यामीहेति पार्थिवः ।\nएवमाशाकृतो राजंश्चरन्वनमिदं पुरा ॥ १५॥"
  },
  {
    "text": "दुर्लभः स मया द्रष्टुं नूनं परमधार्मिकः ।\nएकः पुत्रो महारण्ये नष्ट इत्यसकृत्तदा ॥ १६॥"
  },
  {
    "text": "दुर्लभः स मया द्रष्टुमाशा च महती मम ।\nतया परीतगात्रोऽहं मुमूर्षुर्नात्र संशयः ॥ १७॥"
  },
  {
    "text": "एतच्छ्रुत्वा स भगवांस्तनुर्मुनिवरोत्तमः ।\nअवाक्शिरा ध्यानपरो मुहूर्तमिव तस्थिवान् ॥ १८॥"
  },
  {
    "text": "तमनुध्यान्तमालक्ष्य राजा परमदुर्मनाः ।\nउवाच वाक्यं दीनात्मा मन्दं मन्दमिवासकृत् ॥ १९॥"
  },
  {
    "text": "दुर्लभं किं नु विप्रर्षे आशायाश्चैव किं भवेत् ।\nब्रवीतु भगवानेतद्यदि गुह्यं न तन्मयि ॥ २०॥"
  },
  {
    "text": "महर्षिर्भगवांस्तेन पूर्वमासीद्विमानितः ।\nबालिशां बुद्धिमास्थाय मन्दभाग्यतयाऽऽत्मनः ॥ २१॥"
  },
  {
    "text": "अर्थयन्कलशं राजन्काञ्चनं वल्कलानि च ।\nनिर्विण्णः स तु विप्रर्षिर्निराशः समपद्यत ॥ २२॥"
  },
  {
    "text": "एवमुक्त्वाभिवाद्याथ तमृषिं लोकपूजितम् ।\nश्रान्तो न्यषीदद्धर्मात्मा यथा त्वं नरसत्तम ॥ २३॥"
  },
  {
    "text": "अर्घ्यं ततः समानीय पाद्यं चैव महानृषिः ।\nआरण्यकेन विधिना राज्ञे सर्वं न्यवेदयत् ॥ २४॥"
  },
  {
    "text": "ततस्ते मुनयः सर्वे परिवार्य नरर्षभम् ।\nउपाविशन्पुरस्कृत्य सप्तर्षय इव ध्रुवम् ॥ २५॥"
  },
  {
    "text": "अपृच्छंश्चैव ते तत्र राजानमपराजितम् ।\nप्रयोजनमिदं सर्वमाश्रमस्य प्रवेशनम् ॥ २६॥"
  },
  {
    "text": "इति श्रीमहाभरते शान्तिपर्वणि राजधर्मानुशासनपर्वणि\nऋषभगीतासु  सप्तविंशत्यधिकशततमोऽध्यायः । १२७"
  },
  {
    "text": "अध्यायः १२८"
  },
  {
    "text": "राजोवाच ।\nवीरद्युम्न इति ख्यातो राजाहं दिक्षु विश्रुतः ।\nभूरिद्युम्नं सुतं नष्टमन्वेष्टुं वनमागतः ॥ २७॥"
  },
  {
    "text": "एकपुत्रः स विप्राग्र्य बाल एव च सोऽनघ ।\nन दृश्यते वने चास्मिंस्तमन्वेष्टुं चराम्यहम् ॥ २८॥"
  },
  {
    "text": "ऋषभ उवाच ।\nएवमुक्ते तु वचने राज्ञा मुनिरधोमुखः ।\nतूष्णीमेवाभवत्तत्र न च प्रत्युक्तवान्नृपम् ॥ २९॥"
  },
  {
    "text": "स हि तेन पुरा विप्रो राज्ञा नात्यर्थमानितः ।\nआशा कृशं च राजेन्द्र तपो दीर्घं समास्थितः ॥ ३०॥"
  },
  {
    "text": "प्रतिग्रहमहं राज्ञां न करिष्ये कथञ्चन ।\nअन्येषां चैव वर्णानामिति कृत्वा धियं तदा ॥ ३१॥"
  },
  {
    "text": "आशा हि पुरुषं बालं लालापयति तस्थुषी ।\nतामहं व्यपनेष्यामि इति कृत्वा व्यवस्थितः ॥ ३२॥"
  },
  {
    "text": "राजोवाच ।\nआशायाः किं कृशत्वं च किं चेह भुवि दुर्लभम् ।\nब्रवीतु भगवानेतत्त्वं हि धर्मार्थदर्शिवान् ॥ ३३॥"
  },
  {
    "text": "ऋषभ उवाच ।\nततः संस्मृत्य तत्सर्वं स्मारयिष्यन्निवाब्रवीत् ।\nराजानं भगवान्विप्रस्ततः कृशतनुस्तनुः ॥ ३४॥"
  },
  {
    "text": "कृशत्वेन समं राजन्नाशाया विद्यते नृप ।\nतस्या वै दुर्लभत्वात्तु प्रार्थिताः पार्थिवा मया ॥ ३५॥"
  },
  {
    "text": "राजोवाच ।\nकृशाकृशे मया ब्रह्मन्गृहीते वचनात्तव ।\nदुर्लभत्वं च तस्यैव वेद वाक्यमिव द्विज ॥ ३६॥"
  },
  {
    "text": "संशयस्तु महाप्राज्ञ सञ्जातो हृदये मम ।\nतन्मे सत्तम तत्त्वेन वक्तुमर्हसि पृच्छतः ॥ ३७॥"
  },
  {
    "text": "त्वत्तः कृशतरं किं नु ब्रवीतु भगवानिदम् ।\nयदि गुह्यं न ते विप्र लोकेऽस्मिन्किं नु दुर्लभम् ॥ ३८॥"
  },
  {
    "text": "कृशतनुरुवाच ।\nदुर्लभोऽप्यथ वा नास्ति योऽर्थी धृतिमिवाप्नुयात् ।\nसुदुर्लभतरस्तात योऽर्थिनं नावमन्यते ॥ ३९॥"
  },
  {
    "text": "संश्रुत्य नोपक्रियते परं शक्त्या यथार्हतः ।\nसक्ता या सर्वभूतेषु साशा कृशतरी मया ॥ ४०॥"
  },
  {
    "text": "एकपुत्रः पिता पुत्रे नष्टे वा प्रोषिते तथा ।\nप्रवृत्तिं यो न जानाति साशा कृशतरी मया ॥ ४१॥"
  },
  {
    "text": "प्रसवे चैव नारीणां वृद्धानां पुत्रकारिता ।\nतथा नरेन्द्र धनिनामाशा कृशतरी मया ॥ ४२॥"
  },
  {
    "text": "ऋषभ उवाच ।\nएतच्छ्रुत्वा ततो राजन्स राजा सावरोधनः ।\nसंस्पृश्य पादौ शिरसा निपपात द्विजर्षभे ॥ ४३॥"
  },
  {
    "text": "राजोवाच ।\nप्रसादये त्वा भगवन्पुत्रेणेच्छामि सङ्गतिम् ।\nवृणीष्व च वरं विप्र यमिच्छसि यथाविधि ॥ ४४॥"
  },
  {
    "text": "ऋषभ उवाच ।\nअब्रवीच्च हि तं वाक्यं राजा राजीवलोचनः ।\nसत्यमेतद्यथा विप्र त्वयोक्तं नास्त्यतो मृषा ॥ ४५॥"
  },
  {
    "text": "ततः प्रहस्य भगवांस्तनुर्धर्मभृतां वरः ।\nपुत्रमस्यानयत्क्षिप्रं तपसा च श्रुतेन च ॥ ४६॥"
  },
  {
    "text": "तं समानाय्य पुत्रं तु तदोपालभ्य पार्थिवम् ।\nआत्मानं दर्शयामास धर्मं धर्मभृतां वरः ॥ ४७॥"
  },
  {
    "text": "सन्दर्शयित्वा चात्मानं दिव्यमद्भुतदर्शनम् ।\nविपाप्मा विगतक्रोधश्चचार वनमन्तिकात् ॥ ४८॥"
  },
  {
    "text": "एतद्दृष्टं मया राजंस्ततश्च वचनं श्रुतम् ।\nआशामपनयस्वाशु ततः कृशतरीमिमाम् ॥ ४९॥"
  },
  {
    "text": "भीष्म उवाच ।\nस तत्रोक्तो महाराज ऋषभेण महात्मना ।\nसुमित्रोऽपनयत्क्षिप्रमाशां कृशतरीं तदा ॥ ५०॥"
  },
  {
    "text": "एवं त्वमपि कौन्तेय श्रुत्वा वाणीमिमां मम ।\nस्थिरो भव यथा राजन्हिमवानचलोत्तमः ॥ ५१॥"
  },
  {
    "text": "त्वं हि द्रष्टा च श्रोता च कृच्छ्रेष्वर्थकृतेष्विह ।\nश्रुत्वा मम महाराज न सन्तप्तुमिहार्हसि ॥ ५२॥"
  },
  {
    "text": "इति श्रीमहाभरते शान्तिपर्वणि राजधर्मानुशासनपर्वणि\nऋषभगीतासु  अष्टविंशत्यधिकशततमोऽध्यायः । १२८"
  },
  {
    "text": "॥ इति ऋषभगीता समाप्ता ॥"
  }
]
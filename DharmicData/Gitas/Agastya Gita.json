[
  {
    "text": "अगस्त्यगीता \nएकपञ्चाशोऽध्यायः"
  },
  {
    "text": "श्रीवराह उवाच ।\nश्रुत्वा दुर्वाससो वाक्यं धरणीव्रतमुत्तमम् ।\nययौ सत्यतपाः सद्यो हिमवत्पार्श्वमुत्तमम् ॥ ५१.१॥"
  },
  {
    "text": "पुष्पभद्रा नदी यत्र शिला चित्रशिला तथा ।\nवटो भद्रवटो यत्र तत्र तस्याश्रमो बभौ ।\nतत्रोपरि महत् तस्य चरितं सम्भविष्यति ॥ ५१.२॥"
  },
  {
    "text": "धरण्युवाच ।\nबहुकल्पसहस्राणि व्रतस्यास्य सनातन ।\nमया कृतस्य तपसस्तन्मया विस्मृतं प्रभो ॥ ५१.३॥"
  },
  {
    "text": "इदानीं त्वत्प्रसादेन स्मरणं प्राक्तनं मम ।\nजातं जातिस्मरा चास्मि विशोका परमेश्वर ॥ ५१.४॥"
  },
  {
    "text": "यदि नाम परं देव कौतुकं हृदि वर्तते ।\nअगस्त्यः पुनरागत्य भद्राश्वस्य निवेशनम् ।\nयच्चकार स राजा च तन्ममाचक्ष्व भूधर ॥ ५१.५॥"
  },
  {
    "text": "श्रीवराह उवाच ।\nप्रत्यागतमृषिं दृष्ट्वा भद्राश्वः श्वेतवाहनः ।\nवरासनगतं दृष्ट्वा कृत्वा पूजां विशेषतः ।\nअपृच्छन्मोक्षधर्माख्यं प्रश्नं सकलधारिणि ॥ ५१.६॥"
  },
  {
    "text": "भद्राश्व उवाच ।\nभगवन् कर्मणा केन छिद्यते भवसंसृतिः ।\nकिं वा कृत्वा न शोचन्ति मूर्त्तामूर्त्तोपपत्तिषु ॥ ५१.७॥"
  },
  {
    "text": "अगस्त्य उवाच ।\nश‍ृणु राजन् कथां दिव्यां दूरासन्नव्यवस्थिताम् ।\nदृश्यादृश्यविभागोत्थां समाहितमना नृप ॥ ५१.८॥"
  },
  {
    "text": "नाहो न रात्रिर्न दिशोऽदिशश्च\nन द्यौर्न देवा न दिनं न सूर्यः ।\nतस्मिन् काले पशुपालेति राजा\nस पालयामास पशूननेकान् ॥ ५१.९॥"
  },
  {
    "text": "तान् पालयन् स कदाचिद्दिदृक्षुः\nपूर्वं समुद्रं च जगाम तूर्णम् ।\nअनन्तपारस्य महोदधेस्तु\nतीरे वनं तत्र वसन्ति सर्पाः ॥ ५१.१०॥"
  },
  {
    "text": "अष्टौ द्रुमाः कामवहा नदी च\nतिर्यक् चोर्ध्वं बभ्रमुस्तत्र चान्ये ।\nपञ्च प्रधानाः पुरुषास्तथैकां\nस्त्रियं बिभ्रते तेजसा दीप्यमानाम् ॥ ५१.११॥"
  },
  {
    "text": "साऽपि स्त्री स्वे वक्षसि धारयन्ती\nसहस्रसूर्यप्रतिमं विशालम् ।\nतस्याधरस्त्रिर्विकारस्त्रिवर्ण-\nस्तं राजानं पश्य परिभ्रमन्तम् ॥ ५१.१२॥"
  },
  {
    "text": "तूष्णीम्भूता मृतकल्पा इवासन्\nनृपोऽप्यसौ तद्वनं संविवेश ।\nतस्मिन् प्रविष्टे सर्व एते विविशु-\nर्भयादैक्यं गतवन्तः क्षणेन ॥ ५१.१३॥"
  },
  {
    "text": "तैः सर्पैः स नृपो दुर्विनीतैः\nसंवेष्टितो दस्युभिश्चिन्तयानः ।\nकथं चैतेन भविष्यन्ति येन\nकथं चैते संसृताः सम्भवेयुः ॥ ५१.१४॥"
  },
  {
    "text": "एवं राज्ञश्चिन्तयतस्त्रिवर्णः पुरुषः परः ।\nश्वेतं रक्तं तथा कृष्णं त्रिवर्णं धारयन्नरः ॥ ५१.१५॥"
  },
  {
    "text": "स संज्ञां कृतवान् मह्यमपरोऽथ क्व यास्यसि ।\nएवं तस्य ब्रुवाणस्य महन्नाम व्यजायत ॥ ५१.१६॥"
  },
  {
    "text": "तेनापि राजा संवीतः स बुध्यस्वेति चाब्रवीत् ।\nएवमुक्ते ततः स्त्री तु तं राजानं रुरोध ह ॥ ५१.१७॥"
  },
  {
    "text": "मायाततं तं मा भैष्ट ततोऽन्यः पुरुषो नृपम् ।\nसंवेष्ट्य स्थितवान् वीरस्ततः सर्वेश्वरेश्वरः ॥ ५१.१८॥"
  },
  {
    "text": "ततोऽन्ये पञ्च पुरुषा आगत्य नृपसत्तमम् ।\nसंविष्ट्य संस्थिताः सर्वे ततो राजा विरोधितः ॥ ५१.१९॥"
  },
  {
    "text": "रुद्धे राजनि ते सर्वे एकीभूतास्तु दस्यवः ।\nमथितुं शस्त्रमादाय लीनाऽन्योऽन्यं ततो भयात् ॥ ५१.२०॥"
  },
  {
    "text": "तैर्लीनैर्नृपर्तेर्वेश्म बभौ परमशोभनम् ।\nअन्येषामपि पापानां कोटिः साग्राभवन्नृप ॥ ५१.२१॥"
  },
  {
    "text": "गृहे भूसलिलं वह्निः सुखशीतश्च मारुतः ।\nसावकाशानि शुभ्राणि पञ्चैकोनगुणानि च ॥ ५१.२२॥"
  },
  {
    "text": "एकैव तेषां सुचिरं संवेष्ट्यासज्यसंस्थिता ।\nएवं स पशुपालोऽसौ कृतवानञ्जसा नृप ॥ ५१.२३॥"
  },
  {
    "text": "तस्य तल्लाघवं दृष्ट्वा रूपं च नृपतेर्मृधे ।\nत्रिवर्णः पुरुषो राजन्नब्रवीद्राजसत्तमम् ॥ ५१.२४॥"
  },
  {
    "text": "त्वत्पुत्रोऽस्मि महाराज ब्रूहि किं करवाणि ते ।\nअस्माभिर्बन्धुमिच्छद्भिर्भवन्तं निश्चयः कृतः ॥ ५१.२५॥"
  },
  {
    "text": "यदि नाम कृताः सर्वे वयं देव पराजिताः ।\nएवमेव शरीरेषु लीनास्तिष्ठाम पार्थिव ॥ ५१.२६॥"
  },
  {
    "text": "मय्येके तव पुत्रत्वं गते सर्वेषु सम्भवः ।\nएवमुक्तस्ततो राजा तं नरं पुनरब्रवीत् ॥ ५१.२७॥"
  },
  {
    "text": "पुत्रो भवति मे कर्त्ता अन्येषामपि सत्तम ।\nयुष्मत्सुखैर्नरैर्भावैर्नाहं लिप्ये कदाचन ॥ ५१.२८॥"
  },
  {
    "text": "एवमुक्त्वा स नृपतिस्तमात्मजमथाकरोत् ।\nतैर्विमुक्तः स्वयं तेषां मध्ये स विरराम ह ॥ ५१.२९॥"
  },
  {
    "text": "॥ इति श्रीवराहपुराणे भगवच्छास्त्रे एकपञ्चाशोऽध्यायः ॥ ५१॥"
  },
  {
    "text": "sएच्त्तिओन्द्विपञ्चाशत्तमोऽध्यायः\nअगस्त्य उवाच ।\nस त्रिवर्णो नृपोत्सृष्टः स्वतन्त्रत्वाच्च पार्थिव ।\nअहं नामानमसृजत् पुत्रं पुत्रस्त्रिवर्णकम् ॥ ५२.१॥"
  },
  {
    "text": "तस्यापि चाभवत् कन्या अवबोधस्वरूपिणी ।\nसा तु विज्ञानदं पुत्रं मनोज्ञं विससर्ज ह ॥ ५२.२॥"
  },
  {
    "text": "तस्यापि सर्वरूपाः स्युस्तनयाः पञ्चभोगिनः ।\nयथासङ्ख्येन पुत्रास्तु तेषामक्षाभिधानकाः ॥ ५२.३॥"
  },
  {
    "text": "एते पूर्वं दस्यवः स्युस्ततो राज्ञा वशीकृताः ।\nअमूर्त्ता इव ते सर्वे चक्रुरायतनं शुभम् ॥ ५२.४॥"
  },
  {
    "text": "नवद्बारं पुरं तस्य त्वेकस्तम्भं चतुष्पथम् ।\nनदीसहस्रसङ्कीर्णं जलकृत्यसमास्थितम् ॥ ५२.५॥"
  },
  {
    "text": "तत्पुरं ते प्रविविशुरेकीभूतास्ततो नव ।\nपुरुषो मूर्त्तिमान् राजा पशुपालोऽभवत् क्षणात् ॥ ५२.६॥"
  },
  {
    "text": "ततस्तत्पुरसंस्थस्तु पशुपालो महानृपः ।\nसंसूच्य वाचकाञ्छब्दान् वेदान् सस्मार तत्पुरे ॥ ५२.७॥"
  },
  {
    "text": "आत्मस्वरूपिणो नित्यास्तदुक्तानि व्रतानि च ।\nनियमान् क्रतवश्चैव सर्वान् राजा चकार ह ॥ ५२.८॥"
  },
  {
    "text": "स कदाचिन्नृपः खिन्नः कर्मकाण्डमरोचयत् ।\nसर्वज्ञो योगनिद्रायां स्थित्वा पुत्रं ससर्ज ह ॥ ५२.९॥"
  },
  {
    "text": "चतुर्वक्त्रं चतुर्बाहुं चतुर्वेदं चतुष्पथम् ।\nतस्मादारभ्य नृपतेर्वशे पश्वादयः स्थिताः ॥ ५२.१०॥"
  },
  {
    "text": "तस्मिन् समुद्रे स नृपो वने तस्मिंस्तथैव च ।\nतृणादिषु नृपस्सैव हस्त्यादिषु तथैव च ।\nसमोऽभवत् कर्मकाण्डादनुज्ञाय महामते ॥ ५२.११॥"
  },
  {
    "text": "॥ इति श्रीवराहपुराणे भगवच्छास्त्रे द्विपञ्चाशत्तमोऽध्यायः ॥ ५२॥"
  },
  {
    "text": "त्रिपञ्चाशत्तमोऽध्यायः"
  },
  {
    "text": "भद्राश्व उवाच ।\nमत्प्रश्नविषये ब्रह्मन् कथेयं कथिता त्वया ।\nतस्या विभूतिरभवत् कस्य केन कृतेन ह ॥ ५३.१॥"
  },
  {
    "text": "अगस्त्य उवाच ।\nआगतेयं कथा चित्रा सर्वस्य विषये स्थिता ।\nत्वद्देहे मम देहे च सर्वजन्तुषु सा समा ॥ ५३.२॥"
  },
  {
    "text": "तस्यां सम्भूतिमिच्छन् यस्तस्योपायं स्वयं परम् ।\nपशुपालात् समुत्पन्नो यश्चतुष्पाच्चतुर्मुखः ॥ ५३.३॥"
  },
  {
    "text": "स गुरुः स कथायास्तु तस्याश्चैव प्रवर्त्तकः ।\nतस्य पुत्रः स्वरो नाम सप्तमूर्तिरसौ स्मृतः ॥ ५३.४॥"
  },
  {
    "text": "तेन प्रोक्तं तु यत्किञ्चित् चतुर्णां साधनं नृप ।\nऋगर्थानां चतुर्भिस्ते तद्भक्त्याराध्यतां ययुः ॥ ५३.५॥"
  },
  {
    "text": "चतुर्णां प्रथमो यस्तु चतुःश‍ृङ्गसमास्थितः ।\nवृषद्वितीयस्तत्प्रोक्तमार्गेणैव तृतीयकः ।\nचतुर्थस्तत्प्रणीतस्तां पूज्य भक्त्याऽऽशु तं व्रजेत् ॥ ५३.६॥"
  },
  {
    "text": "सप्तमूर्त्तेस्तु चरितं शुश्रुवुः प्रथमं नृप ।\nब्रह्मचर्येण वर्त्तेत द्वितीयोऽस्य सनातनः ॥ ५३.७॥"
  },
  {
    "text": "ततो भृत्यादिभरणं वृषभारोहणं त्रिषु ।\nवनवासश्च निर्द्दिष्ट आत्मस्थे वृषभे सति ॥ ५३.८॥"
  },
  {
    "text": "अहमस्मि वदत्यन्यश्चतुर्द्धा एकधा द्विधा ।\nभेदभिन्नसहोत्पन्नास्तस्यापत्यानि जज्ञिरे ॥ ५३.९॥"
  },
  {
    "text": "नित्यानित्यस्वरूपाणि दृष्ट्वा पूर्वं चतुर्मुखः ।\nचिन्तयामास जनकं कथं पश्याम्यहं नृप ॥ ५३.१०॥"
  },
  {
    "text": "मदीयस्य पितुर्ये हि गुणा आसन् महात्मनः ।\nन ते सम्प्रति दृश्यन्ते स्वरापत्येषु केषुचित् ॥ ५३.११॥"
  },
  {
    "text": "पितुः पुत्रस्य यः पुत्रः स पितामहनामवान् ।\nएवं श्रुतिः स्थिता चेयं स्वरापत्येषु नान्यथा ॥ ५३.१२॥"
  },
  {
    "text": "क्वापि सम्पत्स्यते भावो द्रष्टव्यश्चापि ते पिता ।\nएवं नीतेऽपि किं कार्यमिति चिन्तापरोऽभवत् ॥ ५३.१३॥"
  },
  {
    "text": "तस्य चिन्तयतः शस्त्रं पितृकं पुरतो बभौ ।\nतेन शस्त्रेण तं रोषान्ममन्थ स्वरमन्तिके ॥ ५३.१४॥"
  },
  {
    "text": "तस्मिन् मथितमात्रे तु शिरस्तस्यापि दुर्ग्रहम् ।\nनालिकेरफलाकारं चतुर्वक्त्रोऽन्वपश्यत ॥ ५३.१५॥"
  },
  {
    "text": "तच्चावृतं प्रधानेन दशधा संवृतो बभौ ।\nचतुष्पादेन शस्त्रेण चिच्छेद तिलकाण्डवत् ॥ ५३.१६॥"
  },
  {
    "text": "प्रकामं तिलसञ्च्छिन्ने तदमूलो न मे बभौ ।\nअहं त्वहं वदन् भूतं तमप्येवमथाच्छिनत् ॥ ५३.१७॥"
  },
  {
    "text": "तस्मिन् भागे दृशं कृत्वा ह्रस्वमन्यमवेक्षत ।\nअहं भूतादि वः पञ्च वदन्तं भूतिमन्तिकात् ॥ ५३.१८॥"
  },
  {
    "text": "तमप्येवमथो छित्त्वा पञ्चाशून्यममीक्षत ।\nकृत्वावकाशं ते सर्वे जल्पन्त इदमन्तिकात् ॥ ५३.१९॥"
  },
  {
    "text": "तमप्यसङ्गशस्त्रेण चिच्छेद तिलकाण्डवत् ।\nतस्मिञ्च्छिन्ने दशांशेन ह्रस्वमन्यमपश्यत ॥ ५३.२०॥"
  },
  {
    "text": "पुरुषं रूपशस्त्रेण तं छित्त्वाऽन्यमपश्यत ।\nतद्वद्ध्रस्वं सितं सौम्यं तमप्येवं तदाऽकरोत् ॥ ५३.२१॥"
  },
  {
    "text": "एवं कृते शरीरं तु ददर्श स पुनः प्रभुः ।\nस्वकीयमेव तस्यान्तः पितरं नृपसत्तम ॥ ५३.२२॥"
  },
  {
    "text": "त्रसरेणुसमं मूर्त्या अव्यक्तं सर्वजन्तुषु ।\nस मे दृष्ट्वा परं हर्षमुभौ हि स स्वरोऽभवत् ॥ ५३.२३॥"
  },
  {
    "text": "एवंविधोऽसौ पुरुषः स्वरनामा महातपाः ।\nमूर्त्तिस्तस्य प्रवृत्ताख्यं निवृत्ताख्यं शिरो महत् ॥ ५३.२४॥"
  },
  {
    "text": "एतस्मादेव तस्याशु कथया राजसत्तम ।\nसम्भूतिरभवद्राजन् विवृत्तेस्त्वेष एव तु ॥ ५३.२५॥"
  },
  {
    "text": "एषेतिहासः प्रथमः सर्वस्य जगतो भृशम् ।\nय इमं वेत्ति तत्त्वेन साक्षात् कर्मपरो भवेत् ॥ ५३.२६॥"
  },
  {
    "text": "॥ इति श्रीवराहपुराणे भगवच्छास्त्रे त्रिपञ्चाशत्तमोऽध्यायः ॥ ५३॥"
  },
  {
    "text": "चतुःपञ्चाशत्तमोऽध्यायः"
  },
  {
    "text": "भद्राश्व उवाच ।\nविज्ञानोत्पत्तिकामस्य क आराध्यो भवेद्द्विज ।\nकथं चाराध्यतेऽसौ हि एतदाख्याहि मे द्विज ॥ ५४.१॥"
  },
  {
    "text": "अगस्त्य उवाच ।\nविष्णुरेव सदाऽऽराध्यः सर्वदेवैरपि प्रभुः ।\nतस्योपायं प्रवक्ष्यामि येनासौ वरदो भवेत् ॥ ५४.२॥"
  },
  {
    "text": "रहस्यं सर्वदेवानां मुनीनां मनुजांस्तथा ।\nनारायणः परो देवस्तं प्रणम्य न सीदति ॥ ५४.३॥"
  },
  {
    "text": "श्रूयते च पुरा राजन् नारदेन महात्मना ।\nकथितं तुष्टिदं विष्णोर्व्रतमप्सरसां तथा ॥ ५४.४॥"
  },
  {
    "text": "नारदस्तु पुरा कल्पे गतवान् मानसं सरः ।\nस्नानार्थं तत्र चापश्यत् सर्वमप्सरसां गणम् ॥ ५४.५॥"
  },
  {
    "text": "तास्तं दृष्ट्वा विलासिन्यो जटामुकुटधारिणम् ।\nअस्थिचर्मावशेषं तु छत्रदण्डकपालिनम् ॥ ५४.६॥"
  },
  {
    "text": "देवासुरमनुष्याणां दिदृक्षुं कलहप्रियम् ।\nब्रह्मपुत्रं तपोयुक्तं पप्रच्छुस्ता वराङ्गनाः ॥ ५४.७॥"
  },
  {
    "text": "अप्सरस ऊचुः ।\nभगवन् ब्रह्मतनय भर्तृकामा वयं द्विज ।\nनारायणश्च भर्त्ता नो यथा स्यात् तत् प्रचक्ष्व नः ॥ ५४.८॥"
  },
  {
    "text": "नारद उवाच ।\nप्रणामपूर्वकः प्रश्नः सर्वत्र विहितः शुभः ।\nस च मे न कृतो गर्वाद्युष्माभिर्यौवनस्मयात् ॥ ५४.९॥"
  },
  {
    "text": "तथापि देवदेवस्य विष्णोर्यन्नामकीर्तितम् ।\nभवतीभिस्तथा भर्त्ता भवत्विति हरिः कृतः ।\nतन्नामोच्चारणादेव कृतं सर्वं न संशयः ॥ ५४.१०॥"
  },
  {
    "text": "इदानीं कथयाम्याशु व्रतं येन हरिः स्वयम् ।\nवरदत्वमवाप्नोति भर्तृत्वं च नियच्छति ॥ ५४.११॥"
  },
  {
    "text": "नारद उवाच ।\nवसन्ते शुक्लपक्षस्य द्वादशी या भवेच्छुभा ।\nतस्यामुपोष्य विधिवन्निशायां हरिमर्च्चयेत् ॥ ५४.१२॥"
  },
  {
    "text": "पर्यङ्कास्तरणं कृत्वा नानाचित्रसमन्वितम् ।\nतत्र लक्ष्म्या युतं रौप्यं हरिं कृत्वा निवेशयेत् ॥ ५४.१३॥"
  },
  {
    "text": "तस्योपरि ततः पुष्पैर्मण्डपं कारयेद्बुधः ।\nनृत्यवादित्रगेयैश्च जागरं तत्र कारयेत् ॥ ५४.१४॥"
  },
  {
    "text": "नमो भवायेति शिर अनङ्गायेति वै कटिम् ।\nकामाय बाहुमूले तु सुशास्त्रायेति चोदरम् ॥ ५४.१५॥"
  },
  {
    "text": "मन्मथायेति पादौ तु हरयेति च सर्वतः ।\nपुष्पैः सम्पूज्य देवेशं मल्लिकाजातिभिस्तथा ॥ ५४.१६॥"
  },
  {
    "text": "पश्चाच्चतुर आदाय इक्षुदण्डान् सुशोभनान् ।\nचतुर्दिक्षु न्यसेत् तस्य देवस्य प्रणतो नृप ॥ ५४.१७॥"
  },
  {
    "text": "एवं कृत्वा प्रभाते तु प्रदद्याद्ब्राह्मणाय वै ।\nवेदवेदाङ्गयुक्ताय सम्पूर्णाङ्गाय धीमते ॥ ५४.१८॥"
  },
  {
    "text": "ब्राह्मणांश्च तथा पूज्य व्रतमेतत् समापयेत् ।\nएवं कृते तथा विष्णुर्भर्त्ता वो भविता ध्रुवम् ॥ ५४.१९॥"
  },
  {
    "text": "अकृत्वा मत्प्रणामं तु पृष्टो गर्वेण शोभनाः ।\nअवमानस्य तस्यायं विपाको वो भविष्यति ॥ ५४.२०॥"
  },
  {
    "text": "एतस्मिन्नेव सरसि अष्टावक्रो महामुनिः ।\nतस्योपहासं कृत्वा तु शापं लप्स्यथ शोभनाः ॥ ५४.२१॥"
  },
  {
    "text": "व्रतेनानेन देवेशं पतिं लब्ध्वाऽभिमानतः ।\nअवमानेन हरणं गोपालैर्वो भविष्यति ।\nपुरा हर्त्ता च कन्यानां देवो भर्त्ता भविष्यति ॥ ५४.२२॥"
  },
  {
    "text": "अगस्त्य उवाच ।\nएवमुक्त्वा स देवर्षिः प्रययौ नारदः क्षणात् ।\nता अप्येतद्व्रतं चक्रुस्तुष्टश्चासां स्वयं हरिः ॥ ५४.२३॥"
  },
  {
    "text": "॥ इति श्रीवराहपुराणे भगवच्छास्त्रे चतुःपञ्चाशत्तमोऽध्यायः ॥ ५४॥"
  },
  {
    "text": "पञ्चपञ्चाशत्तमोऽध्यायः"
  },
  {
    "text": "अगस्त्य उवाच ।\nश‍ृणु राजन् महाभाग व्रतानामुत्तमं व्रतम् ।\nयेन सम्प्राप्यते विष्णुः शुभेनैव न संशयः ॥ ५५.१॥"
  },
  {
    "text": "मार्गशीर्षेऽथ मासे तु प्रथमाह्नात् समारभेत् ।\nएकभक्तं सिते पक्षे यावत् स्याद्दशमी तिथिः ॥ ५५.२॥"
  },
  {
    "text": "ततो दशम्यां मध्याह्ने स्नात्वा विष्णुं समर्च्य च ।\nभक्त्या सङ्कल्पयेत् प्राग्वद्द्वादशीं पक्षतो नृप ॥ ५५.३॥"
  },
  {
    "text": "तामप्येवमुषित्वा च यवान् विप्राय दापयेत् ।\nकृष्णायेति हरिर्वाच्यो दाने होमे तथार्च्चने ॥ ५५.४॥"
  },
  {
    "text": "चातुर्मास्यमथैवं तु क्षपित्वा राजसत्तम ।\nचैत्रादिषु पुनस्तद्वदुपोष्य प्रयतः सुधीः ।\nसक्तुपात्राणि विप्राणां सहिरण्यानि दापयेत् ॥ ५५.५॥"
  },
  {
    "text": "श्रावणादिषु मासेषु तद्वच्छालिं प्रदापयेत् ।\nत्रिषु मासेषु यावच्च कार्त्तिकस्यादिरागतः ॥ ५५.६॥"
  },
  {
    "text": "तमप्येवं क्षपित्वा तु दशम्यां प्रयतः शुचिः ।\nअर्चयित्वा हरिं भक्त्या मासनाम्ना विचक्षणः ॥ ५५.७॥"
  },
  {
    "text": "सङ्कल्पं पूर्ववद्भक्त्या द्वादश्यां संयतेन्द्रियः ।\nएकादश्यां यथाशक्त्या कारयेत् पृथिवीं नृप ॥ ५५.८॥"
  },
  {
    "text": "काञ्चनाङ्गां च पातालकुलपर्वतसंयुताम् ।\nभूमिन्यासविधानेन स्थापयेत् तां हरेः पुरः ॥ ५५.९॥"
  },
  {
    "text": "सितवस्त्रयुगच्छन्नां सर्वबीजसमन्विताम् ।\nसम्पूज्य प्रियदत्तेति पञ्चरत्नैर्विचक्षणः ॥ ५५.१०॥"
  },
  {
    "text": "जागरं तत्र कुर्वीत प्रभाते तु पुनर्द्विजान् ।\nआमन्त्र्य सङ्ख्यया राजंश्चतुर्विंशति यावतः ॥ ५५.११॥"
  },
  {
    "text": "तेषां एकैकशो गां च अनड्वाहं च दापयेत् ।\nएकैकं वस्त्रयुग्मं च अङ्गुलीयकमेव च ॥ ५५.१२॥"
  },
  {
    "text": "कटकानि च सौवर्णकर्णाभरणकानि च ।\nएकैकं ग्राममेतेषां राजा राजन् प्रदापयेत् ॥ ५५.१३॥"
  },
  {
    "text": "तन्मध्यमं सयुग्मं तु सर्वमाद्यं प्रदापयेत् ।\nस्वशक्त्याभरणं चैव दरिद्रस्य स्वशक्तितः ॥ ५५.१४॥"
  },
  {
    "text": "यथाशक्त्या महीं कृत्वा काञ्चनीं गोयुगं तथा ।\nवस्त्रयुग्मं च दातव्यं यथाविभवशक्तितः ॥ ५५.१५॥"
  },
  {
    "text": "गां युग्माभरणात् सर्वं सहिरण्यं च कारयेत् ।\nएवं कृते तथा कृष्णशुक्लद्वादश्यामेव च ॥ ५५.१६॥"
  },
  {
    "text": "रौप्यां वा पृथिवीं कृत्वा यथाविभवशक्तितः ।\nदापयेद्ब्राह्मणानां तु तथा तेषां च भोजनम् ।\nउपानहौ यथाशक्त्या पादुके छत्रिकां तथा ॥ ५५.१७॥"
  },
  {
    "text": "एतान् दत्त्वा वदेदेवं कृष्णो दामोदरो मम ।\nप्रीयतां सर्वदा देवो विश्वरूपो हरिर्मम ॥ ५५.१८॥"
  },
  {
    "text": "दाने च भोजने चैव कृत्वा यत् फलमाप्यते ।\nतन्न शक्यं सहस्रेण वर्षाणामपि कीर्तितुम् ॥ ५५.१९॥"
  },
  {
    "text": "तथाप्युद्देशतः किञ्चित् फलं वक्ष्यामि तेऽनघ ।\nव्रतस्यास्य पुरा वृत्तं शुभान्यस्य श‍ृणुष्व तत् ॥ ५५.२०॥"
  },
  {
    "text": "आसीदादियुगे राजा ब्रह्मवादी दृढव्रतः ।\nस पुत्रकामः पप्रच्छ ब्रह्माणं परमेष्ठिनम् ।\nतस्येदं व्रतमाचख्यौ ब्रह्मा स कृतवांस्तथा ॥ ५५.२१॥"
  },
  {
    "text": "तस्य व्रतान्ते विश्वात्मा स्वयं प्रत्यक्षतां ययौ ।\nतुष्टश्चोवाच भो राजन् वरो मे व्रियतां वरः ॥ ५५.२२॥"
  },
  {
    "text": "राजोवाच ।\nपुत्रं मे देहि देवेश वेदमन्त्रविशारदम् ।\nयाजकं यजनासक्तं कीर्त्या युक्तं चिरायुषम् ।\nअसङ्ख्यातगुणं चैव ब्रह्मभूतमकल्मषम् ॥ ५५.२३॥"
  },
  {
    "text": "एवमुक्त्वा ततो राजा पुनर्वचनमब्रवीत् ।\nममाप्यन्ते शुभं स्थानं प्रयच्छ परमेश्वर ।\nयत्तन्मुनिपदं नाम यत्र गत्वा न शोचति ॥ ५५.२४॥"
  },
  {
    "text": "एवमस्त्विति तं देवः प्रोक्त्वा चादर्शनं गतः ।\nतस्यापि राज्ञः पुत्रोऽभूद्वत्सश्रीर्नाम नामतः ॥ ५५.२५॥"
  },
  {
    "text": "वेदवेदाङ्गसम्पन्नो यज्ञयाजी बहुश्रुतः ।\nतस्य कीर्त्तिर्महाराज विस्तृता धरणीतले ॥ ५५.२६॥"
  },
  {
    "text": "राजाऽपि तं सुतं लब्ध्वा विष्णुदत्तं प्रतापिनम् ।\nजगाम तपसे युक्तः सर्वद्वन्द्वान् प्रहाय सः ॥ ५५.२७॥"
  },
  {
    "text": "आराधयामास हरिं निराहारो जितेन्द्रियः ।\nहिमवत्पर्वते रम्ये स्तुतिं कुर्वंस्तदा नृपः ॥ ५५.२८॥"
  },
  {
    "text": "भद्राश्व उवाच ।\nकीदृशी सा स्तुतिर्ब्रह्मन् यां चकार स पार्थिवः ।\nकिं च तस्याभवद्देवं स्तुवतः पुरुषोत्तमम् ॥ ५५.२९॥"
  },
  {
    "text": "दुर्वासा उवाच ।\nहिमवन्तं समाश्रित्य राजा तद्गतमानसः ।\nस्तुतिं चकार देवाय विष्णवे प्रभविष्णवे ॥ ५५.३०॥"
  },
  {
    "text": "राजोवाच ।\nक्षराक्षरं क्षीरसमुद्रशायिनं क्षितीधरं मूर्तिमतां परं पदम् ।\nअतीन्द्रियं विश्वभुजां पुरः कृतं निराकृतं स्तौमि जनार्दनं प्रभुम् ॥ ५५.३१॥"
  },
  {
    "text": "त्वमादिदेवः परमार्थरूपी विभुः पुराणः पुरुषोत्तमश्च ।\nअतीन्द्रियो वेदविदां प्रधानः प्रपाहि मां शङ्खगदास्त्रपाणे ॥ ५५.३२॥"
  },
  {
    "text": "कृतं त्वया देव सुरासुराणां सङ्कीर्त्यतेऽसौ च अनन्तमूर्ते ।\nसृष्ट्यर्थमेतत् तव देव विष्णो न चेष्टितं कूटगतस्य तत्स्यात् ॥ ५५.३३॥"
  },
  {
    "text": "तथैव कूर्मत्वमृगत्वमुच्चैस्त्वया कृतं रूपमनेकरूप ।\nसर्वज्ञभावादसकृच्च जन्म सङ्कीर्त्त्यते तेऽच्युत नैतदस्ति ॥ ५५.३४॥"
  },
  {
    "text": "नृसिंह नमो वामन जमदग्निनाम दशास्यगोत्रान्तक वासुदेव ।\nनमोऽस्तु ते बुद्ध कल्किन् खगेश शम्भो नमस्ते विबुधारिनाशन ॥ ५५.३५॥"
  },
  {
    "text": "नमोऽस्तु नारायण पद्मनाभ नमो नमस्ते पुरुषोत्तमाय ।\nनमः समस्तामरसङ्घपूज्य नमोऽस्तु ते सर्वविदां प्रधान ॥ ५५.३६॥"
  },
  {
    "text": "नमः करालास्य नृसिंहमूर्त्ते नमो विशालाद्रिसमान कूर्म ।\nनमः समुद्रप्रतिमान मत्स्य नमामि त्वां क्रोडरूपिन्ननन्त ॥ ५५.३७॥"
  },
  {
    "text": "सृष्ट्यर्थमेतत् तव देव चेष्टितं न मुख्यपक्षे तव मूर्त्तिता विभो ।\nअजानता ध्यानमिदं प्रकाशितं नैभिर्विना लक्ष्यसे त्वं पुराण ॥ ५५.३८॥"
  },
  {
    "text": "आद्यो मखस्त्वं स्वयमेव विष्णो मखाङ्गभूतोऽसि हविस्त्वमेव ।\nपशुर्भवान् ऋत्विगिज्यं त्वमेव त्वां देवसङ्घा मुनयो यजन्ति ॥ ५५.३९॥"
  },
  {
    "text": "यदेतस्मिन् जगद्ध्रुवं चलाचलं सुरादिकालानलसंस्थमुत्तमम् ।\nन त्वं विभक्तोऽसि जनार्दनेश प्रयच्छ सिद्धिं हृदयेप्सितां मे ॥ ५५.४०॥"
  },
  {
    "text": "नमः कमलपत्राक्ष मूर्त्तामूर्त्त नमो हरे ।\nशरणं त्वां प्रपन्नोऽस्मि संसारान्मां समुद्धर ॥ ५५.४१॥"
  },
  {
    "text": "एवं स्तुतस्तदा देवस्तेन राज्ञा महात्मना ।\nविशालाम्रतलस्थेन तुतोष परमेश्वरः ॥ ५५.४२॥"
  },
  {
    "text": "कुब्जरूपी ततो भूत्वा आजगाम हरिः स्वयम् ।\nतस्मिन्नागतमात्रे तु सोप्याम्रः कुब्जकोऽभवत् ॥ ५५.४३॥"
  },
  {
    "text": "तं दृष्ट्वा महदाश्चर्यं स राजा संशितव्रतः ।\nविशालस्य कथं कौब्ज्यमिति चिन्तापरोभवत् ॥ ५५.४४॥"
  },
  {
    "text": "तस्य चिन्तयतो बुद्धिर्बभौ तं ब्राह्मणं प्रति ।\nअनेनागतमात्रेण कृतमेतन्न संशयः ॥ ५५.४५॥"
  },
  {
    "text": "तस्मादेषैव भविता भगवान् पुरुषोत्तमः ।\nएवमुक्त्वा नमश्चक्रे तं विप्रं स नृपोत्तमः ॥ ५५.४६॥"
  },
  {
    "text": "अनुग्रहाय भगवन् नूनं त्वं पुरुषोत्तमः ।\nआगतोऽसि स्वरूपं मे दर्शयस्वाधुना हरे ॥ ५५.४७॥"
  },
  {
    "text": "एवमुक्तस्तदा देवः शङ्खचक्रगदाधरः ।\nबभौ तत्पुरतः सौम्यो वाक्यं चेदमुवाच ह ॥ ५५.४८॥"
  },
  {
    "text": "वरं वृणीष्व राजेन्द्र यत्ते मनसि वर्तते ।\nमयि प्रसन्ने त्रैलोक्यं तिलमात्रमिदं नृप ॥ ५५.४९॥"
  },
  {
    "text": "एवमुक्तस्ततो राजा हर्षोत्फुल्लितलोचनः ।\nमोक्षं प्रयच्छ देवेशेत्युक्त्वा नोवाच किञ्चन ॥ ५५.५०॥"
  },
  {
    "text": "एवमुक्तः स भगवान् पुनर्वाक्यमुवाच ह ।\nमय्यागते विशालोऽयमाम्रः कुब्जत्वमागतः ।\nयस्मात् तस्मात् तीर्थमिदं कुब्जकाम्रं भविष्यति ॥ ५५.५१॥"
  },
  {
    "text": "तिर्यग्योन्यादयोऽप्यस्मिन् ब्राह्मणा वा यदि स्वकम् ।\nकलेवरं त्यजिष्यन्ति तेषां पञ्चशतानि च ।\nविमानानि भविष्यन्ति योगिनां मुक्तिरेव च ॥ ५५.५२॥"
  },
  {
    "text": "एवमुक्त्वा नृपं देवः शङ्खाग्रेण जनार्दनः ।\nपस्पर्श स्पृष्टमात्रोऽसौ परं निर्वाणमाप्तवान् ॥ ५५.५३॥"
  },
  {
    "text": "तस्मात्त्वमपि राजेन्द्र तं देवं शरणं व्रज ।\nयेन भूयः पुनः शोच्यपदवीं नो प्रयास्यसि ॥ ५५.५४॥"
  },
  {
    "text": "य इदं श‍ृणुयान्नित्यं प्रातरुत्थाय मानवः ।\nपठेद्यश्चरितं ताभ्यां मोक्षधर्मार्थदो भवेत् ॥ ५५.५५॥"
  },
  {
    "text": "शुभव्रतमिदं पुण्यं यश्च कुर्याज्जनेश्वर ।\nस सर्वसम्पदं चेह भुक्त्वान्ते तल्लयं व्रजेत् ॥ ५५.५६॥"
  },
  {
    "text": "॥ इति श्रीवराहपुराणे भगवच्छास्त्रे पञ्चपञ्चाशत्तमोऽध्यायः ॥ ५५॥"
  },
  {
    "text": "षट्पञ्चाशत्तमोऽध्यायः"
  },
  {
    "text": "अगस्त्य उवाच ।\nअतः परं प्रवक्ष्यामि धन्यव्रतमनुत्तमम् ।\nयेन सद्यो भवेद्धन्य अधन्योऽपि हि यो भवेत् ॥ ५६.१॥"
  },
  {
    "text": "मार्गशीर्षे सिते पक्षे प्रतिपद्या तिथिर्भवेत् ।\nतस्यां नक्तं प्रकुर्वीत विष्णुमग्निं प्रपूजयेत् ॥ ५६.२॥"
  },
  {
    "text": "वैश्वानराय पादौ तु अग्नयेत्युदरं तथा ।\nहविर्भुञ्जाय च उरो द्रविणोदेति वै भुजो ॥ ५६.३॥"
  },
  {
    "text": "संवर्त्तायेति च शिरो ज्वलनायेति सर्वतः ।\nअभ्यर्च्यैवं विधानेन देवदेवं जनार्दनम् ॥ ५६.४॥"
  },
  {
    "text": "तस्यैव पुरतः कुण्डं कारयित्वा विधानतः ।\nहोमं तत्र प्रकुर्वीत एभिर्मन्त्रैर्विचक्षणः ॥ ५६.५॥"
  },
  {
    "text": "ततः संयावकं चान्नं भुञ्जीयाद्घृतसंयुतम् ।\nकृष्णपक्षेऽप्येवमेव चातुर्मास्यं तु यावतः ॥ ५६.६॥"
  },
  {
    "text": "चैत्रादिषु च भुञ्जीत पायसं सघृतं बुधः ।\nश्रावणादिषु सक्तूंश्च ततश्चैतत् समाप्यते ॥ ५६.७॥"
  },
  {
    "text": "समाप्ते तु व्रते वह्निं काञ्चनं कारयेद्बुधः ।\nरक्तवस्त्रयुगच्छन्नं रक्तपुष्पानुलेपनम् ॥ ५६.८॥"
  },
  {
    "text": "कुङ्कुमेन तथा लिप्य ब्राह्मणं सत्त्वमेव च ।\nसर्वावयवसम्पूर्णं ब्राह्मणं प्रियदर्शनम् ॥ ५६.९॥"
  },
  {
    "text": "पूजयित्वा विधानेन रक्तवस्त्रयुगेन च ।\nपश्चात् तं दापयेत् तस्य मन्त्रेणानेन बुद्धिमान् ॥ ५६.१०॥"
  },
  {
    "text": "धन्योऽस्मि धन्यकर्माऽस्मि धन्यचेष्टोऽस्मि धन्यवान् ।\nधन्येनानेन चीर्णेन व्रतेन स्यां सदा सुखी ॥ ५६.११॥"
  },
  {
    "text": "एवमुच्चार्य तं विप्रे न्यस्य कोशं महात्मनः ।\nसद्यो धन्यत्वमाप्नोति योऽपि स्याद्भोगवर्जितः ॥ ५६.१२॥"
  },
  {
    "text": "इह जन्मनि सौभाग्यं धनं धान्यं च पुष्कलम् ।\nअनेन कृतमात्रेण जायते नात्र संशयः ॥ ५६.१३॥"
  },
  {
    "text": "प्राग्जन्मजनितं पापमग्निर्दहति तस्य ह ।\nदग्धे पापे विमुक्तात्मा इह जन्मन्यसौ भवेत् ॥ ५६.१४॥"
  },
  {
    "text": "योऽपीदं श‍ृणुयान्नित्यं यश्च भक्त्या पठेद्द्विजः ।\nउभौ ताविह लोके तु धन्यौ सद्यो भविष्यतः ॥ ५६.१५॥"
  },
  {
    "text": "श्रूयते च व्रतं चैतच्चीर्णमासीन्महात्मना ।\nधनदेन पुरा कल्पे शूद्रयोनौ स्थितेन तु ॥ ५६.१६॥"
  },
  {
    "text": "॥ इति श्रीवराहपुराणे भगवच्छास्त्रे षट्पञ्चाशत्तमोऽध्यायः ॥ ५६॥"
  },
  {
    "text": "सप्तपञ्चाशोऽध्यायः ।"
  },
  {
    "text": "अगस्त्य उवाच ।\nअतः परं प्रवक्ष्यामि कान्तिव्रतमनुत्तमम् ।\nयत्कृत्वा तु पुरा सोमः कान्तिमानभवत् पुनः ॥ ५७.१॥"
  },
  {
    "text": "यक्ष्मणा दक्षशापेन पुराक्रान्तो निशाकरः ।\nएतच्चीर्त्वा व्रतं सद्यः कान्तिमानभवत् किल ॥ ५७.२॥"
  },
  {
    "text": "द्वितीयायां तु राजेन्द्र कार्त्तिकस्य सिते दिने ।\nनक्तं कुर्वीत यत्नेन अर्चयन् बलकेशवम् ॥ ५७.३॥"
  },
  {
    "text": "बलदेवाय पादौ तु केशवाय शिरोऽर्चयेत् ।\nएवमभ्यर्च्य मेधावी वैष्णवं रूपमुत्तमम् ॥ ५७.४॥"
  },
  {
    "text": "परस्वरूपं सोमाख्यं द्विकलं तद्दिने हि यत् ।\nतस्यार्घ्यं दापयेद्धीमान् मन्त्रेण परमेष्ठिनः ॥ ५७.५॥"
  },
  {
    "text": "नमोऽस्त्वमृतरूपाय सर्वौषधिनृपाय च ।\nयज्ञलोकाधिपतये सोमाय परमात्मने ॥ ५७.६॥"
  },
  {
    "text": "अनेनैव च मार्गेण दत्त्वार्घ्यं परमेष्ठिनः ।\nरात्रौ सविप्रो भुञ्जीत यवान्नं सघृतं नरः ॥ ५७.७॥"
  },
  {
    "text": "फाल्गुनादिचतुष्के तु पायसं भोजयेच्छुचिः ।\nशालिहोमं तु कुर्वीत कार्त्तिके तु यवैस्तथा ॥ ५७.८॥"
  },
  {
    "text": "आषाढादिचतुष्के तु तिलहोमं तु कारयेत् ।\nतद्वत् तिलान्नं भुञ्जीत एष एव विधिक्रमः ॥ ५७.९॥"
  },
  {
    "text": "ततः संवत्सरे पूर्णे शशिनं कृतराजतम् ।\nसितवस्त्रयुगच्छन्नं सितपुष्पानुलेपनम् ।\nएवमेव द्विजं पूज्य ततस्तं प्रतिपादयेत् ॥ ५७.१०॥"
  },
  {
    "text": "कान्तिमानपि लोकेऽस्मिन् सर्वज्ञः प्रियदर्शनः ।\nत्वत्प्रसादात् सोमरूपिन् नारायण नमोऽस्तु ते ॥ ५७.११॥"
  },
  {
    "text": "अनेन किल मन्त्रेण दत्त्वा विप्राय वाग्यतः ।\nदत्तमात्रे ततस्तस्मिन् कान्तिमान् जायते नरः ॥ ५७.१२॥"
  },
  {
    "text": "आत्रेयेणापि सोमेन कृतमेतत् पुरा नृप ।\nतस्य व्रतान्ते सन्तुष्टः स्वयमेव जनार्दनः ।\nयक्ष्माणमपनीयाशु अमृताख्यां कलां ददौ ॥ ५७.१३॥"
  },
  {
    "text": "तां कलां सोमराजाऽसौ तपसा लब्धवानिति ।\nसोमत्वं चागमत् सोऽस्य ओषधीनां पतिर्बभौ ॥ ५७.१४॥"
  },
  {
    "text": "द्वितीयामश्विनौ सोमभुजौ कीर्त्येते तद्दिने नृप ।\nतौ शेषविष्णू विख्यातौ मुख्यपक्षौ न संशयः ॥ ५७.१५॥"
  },
  {
    "text": "न विष्णोर्व्यतिरिक्तं स्याद्दैवतं नृपसत्तम ।\nनामभेदेन सर्वत्र संस्थितः परमेश्वरः ॥ ५७.१६॥"
  },
  {
    "text": "॥ इति श्रीवराहपुराणे भगवच्छास्त्रे सप्तपञ्चाशोऽध्यायः ॥ ५७॥"
  },
  {
    "text": "अष्टपञ्चाशोऽध्यायः ।"
  },
  {
    "text": "अगस्त्य उवाच ।\nअतः परं महाराज सौभाग्यकरणं व्रतम् ।\nश‍ृणु येनाशु सौभाग्यं स्त्रीपुंसामुपजायते ॥ ५८.१॥"
  },
  {
    "text": "फाल्गुनस्य तु मासस्य तृतीया शुक्लपक्षतः ।\nउपासितव्या नक्तेन शुचिना सत्यवादिना ॥ ५८.२॥"
  },
  {
    "text": "सश्रीकं च हरिं पूज्य रुद्रं वा चोमया सह ।\nया श्रीः सा गिरिजा प्रोक्ता यो हरिः स त्रिलोचनः ॥ ५८.३॥"
  },
  {
    "text": "एवं सर्वेषु शास्त्रेषु पुराणेषु च पठ्यते ।\nएतस्मादन्यथा यस्तु ब्रूते शास्त्रं पृथक्तया ॥ ५८.४॥"
  },
  {
    "text": "रुद्रो जनानां मर्त्यानां काव्यं शास्त्रं न तद्भवेत् ।\nविष्णुं रुद्रकृतं ब्रूयात् श्रीर्गौरी न तु पार्थिव ।\nतन्नास्तिकानां मर्त्यानां काव्यं ज्ञेयं विचक्षणैः ॥ ५८.५॥"
  },
  {
    "text": "एवं ज्ञात्वा सलक्ष्मीकं हरिं सम्पूज्य भक्तितः ।\nमन्त्रेणानेन राजेन्द्र ततस्तं परमेश्वरम् ॥ ५८.६॥"
  },
  {
    "text": "गम्भीरायेति पादौ तु सुभगायेति वै कटिम् ।\nउदरं देवदेवेति त्रिनेत्रायेति वै मुखम् ।\nवाचस्पतये च शिरो रुद्रायेति च सर्वतः ॥ ५८.७॥"
  },
  {
    "text": "एवमभ्यर्च्य मेधावी विष्णुं लक्ष्म्या समन्वितम् ।\nहरं वा गौरिसंयुक्तं गन्धपुष्पादिभिः क्रमात् ॥ ५८.८॥"
  },
  {
    "text": "ततस्तस्याग्रतो होमं कारयेन्मधुसर्पिषा ।\nतिलैः सह महाराज सौभाग्यपतयेति च ॥ ५८.९॥"
  },
  {
    "text": "ततस्त्वक्षारविरसं निःस्नेहं धरणीतले ।\nगोधूमान्नं तु भुञ्जीत कृष्णेऽप्येवं विधिः स्मृतः ।\nआषाढादिद्वितीयां तु पारणं तत्र भोजनम् ॥ ५८.१०॥"
  },
  {
    "text": "यवान्नं तु ततः पश्चात् कार्त्तिकादिषु पार्थिव ।\nश्यामाकं तत्र भुञ्जीत त्रीन् मासान् नियतः शुचिः ॥ ५८.११॥"
  },
  {
    "text": "ततो माघसिते पक्षे तृतीयायां नराधिप ।\nसौवर्णां कारयेद्गौरीं रुद्रं चैकत्र बुद्धिमान् ॥ ५८.१२॥"
  },
  {
    "text": "सलक्ष्मीकं हरिं वापि यथाशक्त्या प्रसन्नधीः ।\nततस्तं ब्राह्मणे दद्यात् पात्रभूते विचक्षणे ॥ ५८.१३॥"
  },
  {
    "text": "अन्नेन हीने वेदानां पारगे साधुवर्तिनि ।\nसदाचारेऽथ वा दद्यादल्पवित्ते विशेषतः ॥ ५८.१४॥"
  },
  {
    "text": "षड्भिः पात्रैरुपेतं तु ब्राह्मणाय निवेदयेत् ।\nएकं मधुमयं पात्रं द्वितीयं घृतपूरितम् ॥ ५८.१५॥"
  },
  {
    "text": "तृतीयं तिलतैलस्य चतुर्थं गुडसंयुतम् ।\nपञ्चमं लवणैः पूर्णं षष्ठं गोक्षीरसंयुतम् ॥ ५८.१६॥"
  },
  {
    "text": "एतानि दत्त्वा पात्राणि सप्तजन्मान्तरं भवेत् ।\nसुभगो दर्शनीयश्च नारी वा पुरुषोऽपि वा ॥ ५८.१७॥"
  },
  {
    "text": "॥ इति श्रीवराहपुराणे भगवच्छास्त्रे अष्टपञ्चाशोऽध्यायः ॥ ५८॥"
  },
  {
    "text": "एकोनषष्टितमोऽध्यायः"
  },
  {
    "text": "अगस्त्य उवाच ।\nअथाविघ्नकरं राजन् कथयामि श‍ृणुष्व मे ।\nयेन सम्यक् कृतेनापि न विघ्नमुपजायते ॥ ५९.१॥"
  },
  {
    "text": "चतुर्थ्यां फाल्गुने मासि ग्रहीतव्यं व्रतं त्विदम् ।\nनक्ताहारेण राजेन्द्र तिलान्नं पारणं स्मृतम् ।\nतदेवाग्नौ तु होतव्यं ब्राह्मणाय च तद्भवेत् ॥ ५९.२॥"
  },
  {
    "text": "चातुर्मास्यं व्रतं चैतत् कृत्वा वै पञ्च मे तथा ।\nसौवर्णं गजवक्त्रं तु कृत्वा विप्राय दापयेत् ॥ ५९.३॥"
  },
  {
    "text": "पायसैः पञ्चभिः पात्रैरुपेतं तु तिलैस्तथा ।\nएवं कृत्वा व्रतं चैतत् सर्वविघ्नैर्विमुच्यते ॥ ५९.४॥"
  },
  {
    "text": "हयमेधस्य विघ्ने तु सञ्जाते सगरः पुरा ।\nएतदेव चरित्वा तु हयमेधं समाप्तवान् ॥ ५९.५॥"
  },
  {
    "text": "तथा रुद्रेण देवेन त्रिपुरं निघ्नता पुरा ।\nएतदेव कृतं तस्मात् त्रिपुरं तेन पातितम् ।\nमया समुद्रं पिबता एतदेव कृतं व्रतम् ॥ ५९.६॥"
  },
  {
    "text": "अन्यैरपि महीपालैरेतदेव कृतं पुरा ।\nतपोऽर्थिभिर्ज्ञानकृतैर्निर्विघ्नार्थे परन्तप ॥ ५९.७॥"
  },
  {
    "text": "शूराय धीराय गजाननाय लम्बोदरायैकदंष्ट्राय चैव ।\nएवं पूज्यस्तद्दिने तत्पुनश्च होमं कुर्याद्विघ्नविनाशहेतोः ॥ ५९.८॥"
  },
  {
    "text": "अनेन कृतमात्रेण सर्वविघ्नैर्विमुच्यते ।\nविनायकस्य कृपया कृतकृत्यो नरो भवेत् ॥ ५९.९॥"
  },
  {
    "text": "॥ इति श्रीवराहपुराणे भगवच्छास्त्रे नवपञ्चाशोऽध्यायः ॥ ५९॥"
  },
  {
    "text": "षष्टितमोऽध्यायः"
  },
  {
    "text": "अगस्त्य उवाच ।\nशान्तिव्रतं प्रवक्ष्यामि तव राजन् श‍ृणुष्व तत् ।\nयेन चीर्णेन शान्तिः स्यात् सर्वदा गृहमेधिनाम् ॥ ६०.१॥"
  },
  {
    "text": "पञ्चम्यां शुक्लपक्षस्य कार्त्तिके मासि सुव्रत ।\nआरभेद्वर्षमेकं तु भुञ्जीयादम्लवर्जितम् ॥ ६०.२॥"
  },
  {
    "text": "नक्ते देवं तु सम्पूज्य हरिं शेषोपरि स्थितम् ।\nअनन्तायेति पादौ तु वासुकयेति वै कटिम् ॥ ६०.३॥"
  },
  {
    "text": "तक्षकायेति जठरमुरः कर्कोटकाय च ।\nपद्माय कण्ठं सम्पूज्य महापद्माय दोर्युगम् ॥ ६०.४॥"
  },
  {
    "text": "शङ्खपालाय वक्त्रं तु कुटिलायेति वै शिरः ।\nएवं विष्णुगतं पूज्य पृथक्त्वेन च पूजयेत् ॥ ६०.५॥"
  },
  {
    "text": "क्षीरेण स्नपनं कुर्यात् तानुद्दिश्य हरेः पुनः ।\nतदग्रे होमयेत् क्षीरं तिलैः सह विचक्षणः ॥ ६०.६॥"
  },
  {
    "text": "एवं संवत्सरस्यान्ते कुर्याद्ब्राह्मणभोजनम् ।\nनागं तु काञ्चनं कुर्याद्ब्राह्मणाय निवेदयेत् ॥ ६०.७॥"
  },
  {
    "text": "एवं यः कुरुते भक्त्या व्रतमेतन्नराधिप ।\nतस्य शान्तिर्भवेन्नित्यं नागानां न भयं तथा ॥ ६०.८॥"
  },
  {
    "text": "॥ इति श्रीवराहपुराणे भगवच्छास्त्रे षष्टितमोऽध्यायः ॥ ६०॥"
  },
  {
    "text": "एकषष्टितमोऽध्यायः ।"
  },
  {
    "text": "अगस्त्य उवाच ।\nकामव्रतं महाराज श‍ृणु मे गदतोऽधुना ।\nयेन कामाः समृद्ध्यन्ते मनसा चिन्तिता अपि ॥ ६१.१॥"
  },
  {
    "text": "षष्ठ्यां फलाशनो यस्तु वर्षमेकं व्रतं चरेत् ।\nपौषमाससिते पक्षे चतुर्थ्यां कृतभोजनः ॥ ६१.२॥"
  },
  {
    "text": "षष्ठ्यां तु पारयेद्धीमान् प्रथमं तु फलं नृप ।\nततो भुञ्जीत यत्नेन वाग्यतः शुद्धमोदनम् ॥ ६१.३॥"
  },
  {
    "text": "ब्राह्मणैः सह राजेन्द्र अथवा केवलैः फलैः ।\nतमेकं दिवसं स्थित्वा सप्तम्यां पारयेन्नृप ॥ ६१.४॥"
  },
  {
    "text": "अग्निकार्यं तु कुर्वीत गुहरूपेण केशवम् ।\nपूजयित्वाभिधानेन वर्षमेकं व्रतं चरेत् ॥ ६१.५॥"
  },
  {
    "text": "षड्वक्त्रः कार्त्तिकेयश्च सेनानीः कृत्तिकासुतः ।\nकुमारः स्कन्द इत्येवं पूज्यो विष्णुः स्वनामभिः ॥ ६१.६॥"
  },
  {
    "text": "समाप्तौ तु व्रतस्यास्य कुर्याद्ब्राह्मणभोजनम् ।\nषण्मुखं सर्वसौवर्णं ब्राह्मणाय निवेदयेत् ॥ ६१.७॥"
  },
  {
    "text": "सर्वे कामाः समृद्ध्यन्तां मम देव कुमारक ।\nत्वत्प्रसादादिमं भक्त्या गृह्यतां विप्र मा चिरम् ॥ ६१.८॥"
  },
  {
    "text": "अनेन दत्त्वा मन्त्रेण ब्राह्मणाय सयुग्मकम् ।\nततः कामाः समृद्ध्यन्ते सर्वे वै इह जन्मनि ॥ ६१.९॥"
  },
  {
    "text": "अपुत्रो लभते पुत्रमधनो लभते धनम् ।\nभ्रष्टराज्यो लभेद्राज्यं नात्र कार्या विचारणा ॥ ६१.१०॥"
  },
  {
    "text": "एतद्व्रतं पुरा चीर्णं नलेन नृपसत्तम ।\nऋतुपर्णस्य विषये वसता व्रतचर्यया ॥ ६१.११॥"
  },
  {
    "text": "तथा राज्यच्युतैरन्यैर्बहुभिर्नृपसत्तमैः ।\nपौराणिकं व्रतं चैव सिद्ध्यर्थं नृपसत्तम ॥ ६१.१२॥"
  },
  {
    "text": "॥ इति श्रीवराहपुराणे भगवच्छास्त्रे एकषष्टितमोऽध्यायः ॥ ६१॥"
  },
  {
    "text": "द्विषष्टतमोऽध्यायः ।"
  },
  {
    "text": "अगस्त्य उवाच ।\nअथापरं महाराज व्रतमारोग्यसंज्ञितम् ।\nकथयामि परं पुण्यं सर्वपापप्रणाशनम् ॥ ६२.१॥"
  },
  {
    "text": "तस्यैव माघमासस्य सप्तम्यां समुपोषितः ।\nपूजयेद्भास्करं देवं विष्णुरूपं सनातनम् ॥ ६२.२॥"
  },
  {
    "text": "आदित्य भास्कर रवे भानो सूर्य दिवाकर ।\nप्रभाकरेति सम्पूज्य एवं सम्पूज्यते रविः ॥ ६२.३॥"
  },
  {
    "text": "षष्ठ्यां चैव कृताहारः सप्तम्यां भानुमर्चयेत् ।\nअष्टम्यां चैव भुञ्जीत एष एव विधिक्रमः ॥ ६२.४॥"
  },
  {
    "text": "अनेन वत्सरं पूर्णं विधिना योऽर्चयेद्रविम् ।\nतस्यारोग्यं धनं धान्यमिह जन्ममि जायते ।\nपरत्र च शुभं स्थानं यद्गत्वा न निवर्तते ॥ ६२.५॥"
  },
  {
    "text": "सार्वभौमः पुरा राजा अनरण्यो महाबलः ।\nतेनायमर्चितो देवो व्रतेनानेन पार्थिव ।\nतस्य तुष्टो वरं देवः प्रादादारोग्यमुत्तमम् ॥ ६२.६॥"
  },
  {
    "text": "भद्राश्व उवाच ।\nकिमसौ रोगवान् राजा येनारोग्यमवाप्तवान् ।\nसार्वभौमस्य च कथं ब्रह्मन् रोगस्य सम्भवः ॥ ६२.७॥"
  },
  {
    "text": "अगस्त्य उवाच ।\nस राजा सार्वभौमोऽभूद्यशस्वी च सुरूपवान् ।\nस कदाचिन्नृपश्रेष्ठो नृपश्रेष्ठ महाबलः ॥ ६२.८॥"
  },
  {
    "text": "गतवान् मानसं दिव्यं सरो देवगणान्वितम् ।\nतत्रापश्यद्बृहत्पद्मं सरोमध्यगतं सितम् ॥ ६२.९॥"
  },
  {
    "text": "तत्र चाङ्गुष्ठमात्रं तु स्थितं पुरुषसत्तमम् ।\nरक्तवासोभिराछन्नं द्विभुजं तिग्मतेजसम् ॥ ६२.१०॥"
  },
  {
    "text": "तं दृष्ट्वा सारथिं प्राह पद्ममेतत् समानय ।\nइदं तु शिरसा बिभ्रत् सर्वलोकस्य सन्निधौ ।\nश्लाघनीयो भविष्यामि तस्मादाहर मा चिरम् ॥ ६२.११॥"
  },
  {
    "text": "एवमुक्तस्तदा तेन सारथिः प्रविवेश ह ।\nग्रहीतुमुपचक्राम तं पद्मं नृपसत्तम ॥ ६२.१२॥"
  },
  {
    "text": "स्पृष्टमात्रे ततः पद्मे हुङ्कारः समजायत ।\nतेन शब्देन स त्रस्तः पपात च ममार च ॥ ६२.१३॥"
  },
  {
    "text": "राजा च तत्क्षणात् तेन शब्देन समपद्यत ।\nकुष्ठी विगतवर्णश्च बलवीर्यविवर्जितः ॥ ६२.१४॥"
  },
  {
    "text": "तथागतमथात्मानं दृष्ट्वा स पुरुषर्षभः ।\nतस्थौ तत्रैव शोकार्त्तः किमेतदिति चिन्तयन् ॥ ६२.१५॥"
  },
  {
    "text": "तस्य चिन्तयतो धीमानाजगाम महातपाः ।\nवसिष्ठो ब्रह्मपुत्रोऽथ तं स पप्रच्छ पार्थिवम् ॥ ६२.१६॥"
  },
  {
    "text": "कथं ते राजशार्दूल तव देहस्य शासनम् ।\nइदानीमेव किं कार्यं तन्ममाचक्ष्व पृच्छतः ॥ ६२.१७॥"
  },
  {
    "text": "एवमुक्तस्ततो राजा वसिष्ठेन महात्मना ।\nसर्वं पद्मस्य वृत्तान्तं कथयामास स प्रभुः ॥ ६२.१८॥"
  },
  {
    "text": "तं श्रुत्वा स मुनिस्तत्र साधु राजन्नथाब्रवीत् ।\nअसाधुरथ वा तिष्ठ तस्मात् कुष्ठित्वमागतः ॥ ६२.१९॥"
  },
  {
    "text": "एवमुक्तस्तदा राजा वेपमानः कृताञ्जलिः ।\nपप्रच्छ साध्वहं विप्र कथं वाऽसाध्वहं मुने ।\nकथं च कुष्ठं मे जातमेतन्मे वक्तुमर्हसि ॥ ६२.२०॥"
  },
  {
    "text": "वसिष्ठ उवाच ।\nएतद्ब्रह्मोद्भवं नाम पद्मं त्रैलोक्यविश्रुतम् ।\nदृष्टमात्रेण चानेन दृष्टाः स्युः सर्वदेवताः ।\nएतस्मिन् दृश्यते चैतत् षण्मासं क्वापि पार्थिव ॥ ६२.२१॥"
  },
  {
    "text": "एतस्मिन् दृष्टमात्रे तु यो जलं विशते नरः ।\nसर्वपापविनिर्मुक्तः परं निर्वाणमर्हति ॥ ६२.२२॥"
  },
  {
    "text": "ब्रह्मणः प्रागवस्थाया मूर्तिरप्सु व्यवस्थिता ।\nएतां दृष्ट्वा जले मग्नः संसाराद्विप्रमुच्यते ॥ ६२.२३॥"
  },
  {
    "text": "इमं च दृष्ट्वा ते सूतो जले मग्नो नरोत्तम ।\nप्रविष्टश्च पुनरिमं हर्तुमिच्छन्नराधिप ।\nप्राप्तवानसि दुर्बुद्धे कुष्ठित्वं पापपूरुष ॥ ६२.२४॥"
  },
  {
    "text": "दृष्टमेतत् त्वया यस्मात् त्वं साध्विति ततः प्रभो ।\nमयोक्तो मोहमापन्नस्तेनासाधुरितीरितः ॥ ६२.२५॥"
  },
  {
    "text": "ब्रह्मपुत्रो ह्यहं चेमं पश्यामि परमेश्वरम् ।\nअहन्यहनि चागच्छंस्तं पुनर्दृष्टवानसि ॥ ६२.२६॥"
  },
  {
    "text": "देवा अपि वदन्त्येते पद्मं काञ्चनमुत्तमम् ।\nमानसे ब्रह्मपद्मं तु दृष्ट्वा चात्र गतं हरिम् ।\nप्राप्स्यामस्तत् परं ब्रह्म यद्गत्वा न पुनर्भवेत् ॥ ६२.२७॥"
  },
  {
    "text": "इदं च कारणं चान्यत् कुष्ठस्य श‍ृणु पार्थिव ।\nआदित्यः पद्मगर्भेऽस्मिन् स्वयमेव व्यवस्थितः ॥ ६२.२८॥"
  },
  {
    "text": "तं दृष्ट्वा तत्त्वतो भावः परमात्मैष शाश्वतः ।\nधारयामि शिरस्येनं लोकमध्ये विभूषणम् ॥ ६२.२९॥"
  },
  {
    "text": "एवं ते जल्पता पापमिदं देवेन दर्शितम् ।\nइदानीमिममेव त्वमाराधय महामते ॥ ६२.३०॥"
  },
  {
    "text": "अगस्त्य उवाच ।\nएवमुक्त्वा वसिष्ठस्तु इममेव व्रतं तदा ।\nआदित्याराधनं दिव्यमारोग्याख्यं जगाद ह ॥ ६२.३१॥"
  },
  {
    "text": "सोऽपि राजाऽकरोच्चेमं व्रतं भक्तिसमन्वितः ।\nसिद्धिं च परमां प्राप्तो विरोगश्चाभवत् क्षणात् ॥ ६२.३२॥"
  },
  {
    "text": "॥ इति श्रीवराहपुराणे भगवच्छास्त्रे द्विषष्टितमोऽध्यायः ॥ ६२॥"
  },
  {
    "text": "त्रिषष्टितमोऽध्यायः"
  },
  {
    "text": "अगस्त्य उवाच ।\nअथापरं महाराज पुत्रप्राप्तिव्रतं शुभम् ।\nकथयामि समासेन तन्मे निगदतः श‍ृणु ॥ ६३.१॥"
  },
  {
    "text": "मासे भाद्रपदे या तु कृष्णपक्षे नरेश्वर ।\nअष्टम्यामुपवासेन पुत्रप्राप्तिव्रतं हि तत् ॥ ६३.२॥"
  },
  {
    "text": "षष्ठ्यां चैव तु सङ्कल्प्य सप्तम्यामर्चयेद्धरिम् ।\nदेवक्युत्सङ्गगं देवं मातृभिः परिवेष्टितम् ॥ ६३.३॥"
  },
  {
    "text": "प्रभाते विमलेऽष्टम्यामर्चयेत् प्रयतो हरिम् ।\nप्राग्विधानेन गोविन्दमर्चयित्वा विधानतः ॥ ६३.४॥"
  },
  {
    "text": "ततो यवैः कृष्णतिलैः सघृतैर्होमयेद्दधि ।\nब्राह्मणान् भोजयेद्भक्त्या यथाशक्त्या सदक्षिणान् ॥ ६३.५॥"
  },
  {
    "text": "ततः स्वयं तु भुञ्जीत प्रथमं बिल्वमुत्तमम् ।\nपश्चाद्यथेष्टं भुञ्जीत स्नेहैः सर्वरसैर्युतम् ॥ ६३.६॥"
  },
  {
    "text": "प्रतिमासमनेनैव विधिनोपोष्य मानवः ।\nकृष्णाष्टमीमपुत्रोऽपि लभेत् पुत्रं न संशयः ॥ ६३.७॥"
  },
  {
    "text": "श्रूयते च पुरा राजा शूरसेनः प्रतापवान् ।\nस ह्यपुत्रस्तपस्तेपे हिमवत्पर्वतोत्तमे ॥ ६३.८॥"
  },
  {
    "text": "तस्यैवं कुर्वतो देवो व्रतमेतज्जगाद ह ।\nसोऽप्येतत् कृतवान् राजा पुत्रं चैवोपलब्धवान् ॥ ६३.९॥"
  },
  {
    "text": "वसुदेवं महाभागमनेकक्रतुयाजिनम् ।\nतं लब्ध्वा सोऽपि राजर्षिः परं निर्वाणमापत्वान् ॥ ६३.१०॥"
  },
  {
    "text": "एवं कृष्णाष्टमी राजन् मया ते परिकीर्तिता ।\nसंवत्सरान्ते दातव्यं कृष्णयुग्मं द्विजातये ॥ ६३.११॥"
  },
  {
    "text": "एतत् पुत्रव्रतं नाम मया ते परिकीर्तितम् ।\nएतत् कृत्वा नरः पापैः सर्वैरेव प्रमुच्यते ॥ ६३.१२॥"
  },
  {
    "text": "॥ इति श्रीवराहपुराणे भगवच्छास्त्रे त्रिषष्टितमोऽध्यायः ॥ ६३॥"
  },
  {
    "text": "चतुःष्टितमोऽध्यायः ।"
  },
  {
    "text": "अगस्त्य उवाच ।\nअथापरं प्रवक्ष्यामि शौर्यव्रतमनुत्तमम् ।\nयेन भीरोरपि महच्छौर्यं भवति तत्क्षणात् ॥ ६४.१॥"
  },
  {
    "text": "मासि चाश्वयुजे शुद्धां नवमीं समुपोषयेत् ।\nसप्तम्यां कृतसङ्कल्पः स्थित्वाऽष्टम्यां निरोदनः ॥ ६४.२॥"
  },
  {
    "text": "नवम्यां पारयेत् पिष्टं प्रथमं भक्तितो नृप ।\nब्राह्मणान् भोजयेद्भक्त्या देवीं चैव तु पूजयेत् ।\nदुर्गां देवीं महाभागां महामायां महाप्रभाम् ॥ ६४.३॥"
  },
  {
    "text": "एवं संवत्सरं यावदुपोष्येति विधानतः ।\nव्रतान्ते भोजयेद्धीमान् यथाशक्त्या कुमारिकाः ॥ ६४.४॥"
  },
  {
    "text": "हेमवस्त्रादिभिस्तास्तु भूषयित्वा तु शक्तितः ।\nपश्चात् क्षमापयेत् तास्तु देवी मे प्रीयतामिति ॥ ६४.५॥"
  },
  {
    "text": "एवं कृते भ्रष्टराज्यो लभेद्राज्यं न संशयः ।\nअविद्यो लभते विद्यां भीतः शौर्यं च विदन्ति ॥ ६४.६॥"
  },
  {
    "text": "॥ इति श्रीवराहपुराणे भगवच्छास्त्रे चतुःषष्टितमोऽध्यायः ॥ ६४॥"
  },
  {
    "text": "पञ्चषष्टितमोऽध्यायः ।"
  },
  {
    "text": "अगस्त्य उवाच ।\nसार्वभौमव्रतं चान्यत् कथयामि समासतः ।\nयेन सम्यक्कृतेनाशु सार्वभौमो नृपो भवेत् ॥ ६५.१॥"
  },
  {
    "text": "कार्तिकस्य तु मासस्य दशमी शुक्लपक्षिका ।\nतस्यां नक्ताशनो नित्यं दिक्षु शुद्धबलिं हरेत् ॥ ६५.२॥"
  },
  {
    "text": "विचित्रैः कुसुमैर्भक्त्या पूजयित्वा द्विजोत्तमान् ।\nदिशां तु प्रार्थनां कुर्यान्मन्त्रेणानेन सुव्रतः ।\nसर्वा भवत्यः सिद्ध्यन्तु मम जन्मनि जन्मनि ॥ ६५.३॥"
  },
  {
    "text": "एवमुक्त्वा बलिं तासु दत्त्वा शुद्धेन चेतसा ।\nततो रात्रौ तु भुञ्जीत दध्यन्नं तु सुसंस्कृतम् ॥ ६५.४॥"
  },
  {
    "text": "पूर्वं पश्चाद्यथेष्टं तु एवं संवत्सरं नृप ।\nयः करोति नरो नित्यं तस्य दिग्विजयो भवेत् ॥ ६५.५॥"
  },
  {
    "text": "एकादश्यां तु यत्नेन नरः कुर्याद्यथाविधि ।\nमार्गशीर्षे शुक्लपक्षादारभ्याब्दं विचक्षणः ।\nतद्व्रतं धनदस्येष्टं कृतं वित्तं प्रयच्छति ॥ ६५.६॥"
  },
  {
    "text": "एकादश्यां निराहारो यो भुङ्क्ते द्वादशीदिने ।\nशुक्ले वाऽप्यथवा कृष्णे तद्व्रतं वैष्णवं महत् ॥ ६५.७॥"
  },
  {
    "text": "एवं चीर्णं सुघोराणि हन्ति पापानि पार्थिव ।\nत्रयोदश्यां तु नक्तेन धर्मव्रतमथोच्यते ॥ ६५.८॥"
  },
  {
    "text": "शुक्लपक्षे फाल्गुनस्य तथारभ्य विचक्षणः ।\nरौद्रं व्रतं चतुर्दश्यां कृष्णपक्षे विशेषतः ।\nमाघमासादथारभ्य पूर्णं संवत्सरं नृप ॥ ६५.९॥"
  },
  {
    "text": "इन्दुव्रतं पञ्चदश्यां शुक्लायां नक्तभोजनम् ।\nपितृव्रतममावास्यामिति राजन् तथेरितम् ॥ ६५.१०॥"
  },
  {
    "text": "दश पञ्च च वर्षाणि य एवं कुरुते नृप ।\nतिथिव्रतानि कस्तस्य फलं व्रतप्रमाणतः ॥ ६५.११॥"
  },
  {
    "text": "अश्वमेधसहस्राणि राजसूयशतानि च ।\nयष्टानि तेन राजेन्द्र कल्पोक्ताः क्रतवस्तथा ॥ ६५.१२॥"
  },
  {
    "text": "एकमेव कृतं हन्ति व्रतं पापानि नित्यशः ।\nयः पुनः सर्वमेतद्धि कुर्यान्नरवरात्मज ।\nस शुद्धो विरजो लोकानाप्नोति सकलं नृप ॥ ६५.१३॥"
  },
  {
    "text": "॥ इति श्रीवराहपुराणे भगवच्छास्त्रे पञ्चषष्टितमोऽध्यायः ॥ ६५॥"
  },
  {
    "text": "षट्षष्टितमोऽध्यायः"
  },
  {
    "text": "भद्राश्व उवाच ।\nआश्चर्यं यदि ते किञ्चिद्विदितं दृष्टमेव वा ।\nतन्मे कथय धर्मज्ञ मम कौतूहलं महत् ॥ ६६.१॥"
  },
  {
    "text": "अगस्त्य उवाच ।\nआश्चर्यभूतो भगवानेष एव जनार्दनः ।\nतस्याश्चर्याणि दृष्टानि बहूनि विविधानि वै ॥ ६६.२॥"
  },
  {
    "text": "श्वेतद्वीपं गतः पूर्वं नारदः किल पार्थिव ।\nसोऽपश्यच्छङ्खचक्राब्जान् पुरुषांस्तिग्मतेजसः ॥ ६६.३॥"
  },
  {
    "text": "अयं विष्णुरयं विष्णुरेष विष्णुः सनातनः ।\nचिन्ताऽभूत्तस्यतान्दृष्ट्वा कोऽस्मिन्विष्णुरिति प्रभुः ॥ ६६.४॥"
  },
  {
    "text": "एवं चिन्तयतस्तस्य चिन्ता कृष्णं प्रति प्रभो ।\nआराधयामि च कथं शङ्खचक्रगदाधरम् ॥ ६६.५॥"
  },
  {
    "text": "येन वेद्मि परं तेषां देवो नारायणः प्रभुः ।\nएवं सञ्चिन्त्य दध्यौ स तं देवं परमेश्वरम् ॥ ६६.६॥"
  },
  {
    "text": "दिव्यं वर्षसहस्रं तु साग्रं ब्रह्मसुतस्तदा ।\nध्यायतस्तस्य देवोऽसौ परितोषं जगाम ह ॥ ६६.७॥"
  },
  {
    "text": "उवाच च प्रसन्नात्मा प्रत्यक्षत्वं गतः प्रभुः ।\nवरं ब्रह्मसुत ब्रूहि किं ते दद्मि महामुने ॥ ६६.८॥"
  },
  {
    "text": "नारद उवाच ।\nसहस्रमेकं वर्षाणां ध्यातस्त्वं भुवनेश्वर ।\nत्वत्प्राप्तिर्येन तद्ब्रूहि यदि तुष्टोऽसि मेऽच्युत ॥ ६६.९॥"
  },
  {
    "text": "देवदेव उवाच ।\nपौरुषं सूक्तमास्थाय ये यजन्ति द्विजास्तु माम् ।\nसंहितामाद्यमास्थाय ते मां प्राप्स्यन्ति नारद ॥ ६६.१०॥"
  },
  {
    "text": "अलाभे वेदशास्त्राणां पञ्चरात्रोदितेन ह ।\nमार्गेण मां प्रपश्यन्ते ते मां प्राप्स्यन्ति मानवाः ॥ ६६.११॥"
  },
  {
    "text": "ब्राह्मणक्षत्रियविशां पञ्चरात्रं विधीयते ।\nशूद्रादीनां न तच्छ्रोत्रपदवीमुपयास्यति ॥ ६६.१२॥"
  },
  {
    "text": "एवं मयोक्तं विप्रेन्द्र पुराकल्पे पुरातनम् ।\nपञ्चरात्रं सहस्राणां यदि कश्चिद्ग्रहीष्यति ॥ ६६.१३॥"
  },
  {
    "text": "कर्मक्षये च मां कश्चिद्यदि भक्तो भविष्यति ।\nतस्य चेदं पञ्चरात्रं नित्यं हृदि वसिष्यति ॥ ६६.१४॥"
  },
  {
    "text": "इतरे राजसैर्भावैस्तामसैश्च समावृताः ।\nभविष्यन्ति द्विजश्रेष्ठ मच्छासनपराङ्मुखाः ॥ ६६.१५॥"
  },
  {
    "text": "कृतं त्रेता द्वापरं च युगानि त्रीणि नारद ।\nसत्त्वस्थां मां समेष्यन्ति कलौ रजस्तमोऽधिकाः ॥ ६६.१६॥"
  },
  {
    "text": "अन्यच्च ते वरं दद्मि श‍ृणु नारद साम्प्रतम् ।\nयदिदं पञ्चरात्रं मे शास्त्रं परमदुर्लभम् ।\nतद्भवान् वेत्स्यते सर्वं मत्प्रसादान्न संशयः ॥ ६६.१७॥"
  },
  {
    "text": "वेदेन पञ्चरात्रेण भक्त्या यज्ञेन च द्विज ।\nप्राप्योऽहं नान्यथा वत्स वर्षकोट्यायुतैरपि ॥ ६६.१८॥"
  },
  {
    "text": "एवमुक्त्वा स भगवान् नारदं परमेश्वरः ।\nजगामादर्शनं सद्यो नारदोऽपि ययौ दिवम् ॥ ६६.१९॥"
  },
  {
    "text": "॥ इति श्रीवराहपुराणे भगवच्छास्त्रे षट्षष्टितमोऽध्यायः ॥ ६६॥"
  },
  {
    "text": "सेच्तिओन्सप्तषष्टितमोऽध्यायः\nभद्राश्व उवाच ।\nभगवन् सितकृष्णे द्वे भिन्ने जगति केशवान् ।\nस्त्रियौ बभूवतुः के द्वे सितकृष्णा च का शुभा ॥ ६७.१॥"
  },
  {
    "text": "कश्चासौ पुरुषो ब्रह्मन् य एकः सप्तधा भवेत् ।\nकोऽसौ द्वादशधा विप्र द्विदेहः षट्शिराः शुभः ॥ ६७.२॥"
  },
  {
    "text": "दम्पत्यं च द्विजश्रेष्ठ कृतसूर्योदयादनम् ।\nकस्मादेतज्जगदिदं विततं द्विजसत्तम ॥ ६७.३॥"
  },
  {
    "text": "अगस्त्य उवाच ।\nसितकृष्णे स्त्रियौ ये ते ते भगिन्यौ प्रकीर्तिते ।\nसत्यासत्ये द्विवर्णा च नारी रात्रिरुदाहृता ॥ ६७.४॥"
  },
  {
    "text": "यः पुमान् सप्तधा जात एको भूत्वा नरेश्वर ।\nस समुद्रस्तु विज्ञेयः सप्तधैको व्यवस्थितः ॥ ६७.५॥"
  },
  {
    "text": "योऽसौ द्वादशधा राजन् द्विदेहः षट्शिराः प्रभुः ।\nसंवत्सरः स विज्ञेयः शरीरे द्वे गती स्मृते ।\nऋतवः षट् च वक्त्राणि एष संवत्सरः स्मृतः ॥ ६७.६॥"
  },
  {
    "text": "दम्पत्यं तदहोरात्रं सूर्याचन्द्रमसौ ततः ।\nततो जगत् समुत्तस्थौ देवस्यास्य नृपोत्तम ॥ ६७.७॥"
  },
  {
    "text": "स विष्णुः परमो देवो विज्ञेयो नृपसत्तम ।\nन च वेदक्रियाहीनः पश्यते परमेश्वरम् ॥ ६७.८॥"
  },
  {
    "text": "॥ इति वराहपुराणे भगवच्छास्त्रे सप्तषष्टितमोऽध्यायः ॥ ६७॥"
  },
  {
    "text": "इति श्रीअगस्त्यगीता समाप्ता ।"
  }
]
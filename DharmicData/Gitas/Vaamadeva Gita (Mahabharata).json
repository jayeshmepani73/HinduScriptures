[
  {
    "text": "वामदेवगीता"
  },
  {
    "text": "अध्यायः ९३\nकथं धर्मे स्थातुमिच्छन्राजा वर्तेत धार्मिकः ।\nपृच्छामि त्वा कुरुश्रेष्ठ तन्मे ब्रूहि पिता मह ॥ १॥"
  },
  {
    "text": "अत्राप्युदाहरन्तीममितिहासं पुरातनम् ।\nगीतं दृष्टार्थतत्त्वेन वामदेवेन धीमता ॥ २॥"
  },
  {
    "text": "राजा वसु मना नाम कौसल्यो बलवाञ्शुचिः ।\nमहर्षिं परिपप्रच्छ वामदेवं यशो विनम् ॥ ३॥"
  },
  {
    "text": "धर्मार्थसहितं वाक्यं भगवन्ननुशाधि माम् ।\nयेन वृत्तेन वै तिष्ठन्न च्यवेयं स्वधर्मतः ॥ ४॥"
  },
  {
    "text": "तमब्रवीद्वामदेवस्तपस्वी जपतां वरः ।\nहेमवर्णमुपासीनं ययातिमिव नाहुषम् ॥ ५॥"
  },
  {
    "text": "धर्ममेवानुवर्तस्व न धर्माद्विद्यते परम् ।\nधर्मे स्थिता हि राजानो जयन्ति पृथिवीमिमाम् ॥ ६॥"
  },
  {
    "text": "अर्थसिद्धेः परं धर्मं मन्यते यो महीपतिः ।\nऋतां च कुरुते बुद्धिं स धर्मेण विरोचते ॥ ७॥"
  },
  {
    "text": "अधर्मदर्शी यो राजा बलादेव प्रवर्तते ।\nक्षिप्रमेवापयातोऽस्मादुभौ प्रथममध्यमौ ॥ ८॥"
  },
  {
    "text": "असत्पापिष्ठ सचिवो वध्यो लोकस्य धर्महा ।\nसहैव परिवारेण क्षिप्रमेवावसीदति ॥ ९॥"
  },
  {
    "text": "अर्थानामननुष्ठाता कामचारी विकत्थनः ।\nअपि सर्वां महीं लब्ध्वा क्षिप्रमेव विनश्यति ॥ १०॥"
  },
  {
    "text": "अथाददानः कल्याणमनसूयुर्जितेन्द्रियः ।\nवर्धते मतिमान्राजा स्रोतोभिरिव सागरः ॥ ११॥"
  },
  {
    "text": "न पूर्णोऽस्मीति मन्येत धर्मतः कामतोऽर्थतः ।\nबुद्धितो मित्र तश्चापि सततं वसुधाधिपः ॥ १२॥"
  },
  {
    "text": "एतेष्वेव हि सर्वेषु लोकयात्रा प्रतिष्ठिता ।\nएतानि श‍ृण्वँल्लभते यशः कीर्तिं श्रियः प्रजाः ॥ १३॥"
  },
  {
    "text": "एवं यो धर्मसंरम्भी धर्मार्थपरिचिन्तकः ।\nअर्थान्समीक्ष्यारभते स ध्रुवं महदश्नुते ॥ १४॥"
  },
  {
    "text": "अदाता ह्यनति स्नेहो दण्डेनावर्तयन्प्रजाः ।\nसाहस प्रकृतीराजा क्षिप्रमेव विनश्यति ॥ १५॥"
  },
  {
    "text": "अथ पापं कृतं बुद्ध्या न च पश्यत्यबुद्धि मान् ।\nअकीर्त्यापि समायुक्तो मृतो नरकमश्नुते ॥ १६॥"
  },
  {
    "text": "अथ मानयितुर्दातुः शुक्लस्य रसवेदिनः ।\nव्यसनं स्वमिवोत्पन्नं विजिघांसन्ति मानवाः ॥ १७॥"
  },
  {
    "text": "यस्य नास्ति गुरुर्धर्मे न चान्याननुपृच्छति ।\nसुखतन्त्रोऽर्थलाभेषु नचिरं महदश्नुते ॥ १८॥"
  },
  {
    "text": "गुरु प्रधानो धर्मेषु स्वयमर्थान्ववेक्षिता ।\nधर्मप्रधानो लोकेषु सुचिरं महदश्नुते ॥ १९॥"
  },
  {
    "text": "अध्यायः ९४\nयत्राधर्मं प्रणयते दुर्बले बलवत्तरः ।\nतां वृत्तिमुपजीवन्ति ये भवन्ति तदन्वयाः ॥ १॥"
  },
  {
    "text": "राजानमनुवर्तन्ते तं पापाभिप्रवर्तकम् ।\nअविनीत मनुष्यं तत्क्षिप्रं राष्ट्रं विनश्यति ॥ २॥"
  },
  {
    "text": "यद्वृत्तिमुपजीवन्ति प्रकृतिस्थस्य मानवाः ।\nतदेव विषमस्थस्य स्वजनोऽपि न मृष्यते ॥ ३॥"
  },
  {
    "text": "साहस प्रकृतिर्यत्र कुरुते किं चिदुल्बणम् ।\nअशास्त्रलक्षणो राजा क्षिप्रमेव विनश्यति ॥ ४॥"
  },
  {
    "text": "योऽत्यन्ताचरितां वृत्तिं क्षत्रियो नानुवर्तते ।\nजितानामजितानां च क्षत्रधर्मादपैति सः ॥ ५॥"
  },
  {
    "text": "द्विषन्तं कृतकर्माणं गृहीत्वा नृपती रणे ।\nयो न मानयते द्वेषात्क्षत्रधर्मादपैति सः ॥ ६॥"
  },
  {
    "text": "शक्तः स्यात्सुमुखो राजा कुर्यात्कारुण्यमापदि ।\nप्रियो भवति भूतानां न च विभ्रश्यते श्रियः ॥ ७॥"
  },
  {
    "text": "अप्रियं यस्य कुर्वीत भूयस्तस्य प्रियं चरेत् ।\nनचिरेण प्रियः स स्याद्योऽप्रियः प्रियमाचरेत् ॥ ८॥"
  },
  {
    "text": "मृषावादं परिहरेत्कुर्यात्प्रियमयाचितः ।\nन च कामान्न संरम्भान्न द्वेषाद्धर्ममुत्सृजेत् ॥ ९॥"
  },
  {
    "text": "नापत्रपेत प्रश्नेषु नाभिभव्यां गिरं सृजेत् ।\nन त्वरेत न चासूयेत्तथा सङ्गृह्यते परः ॥ १०॥"
  },
  {
    "text": "प्रिये नातिभृशं हृष्येदप्रिये न च सञ्ज्वरेत् ।\nन मुह्येदर्थकृच्छ्रेषु प्रजाहितमनुस्मरन् ॥ ११॥"
  },
  {
    "text": "यः प्रियं कुरुते नित्यं गुणतो वसुधाधिपः ।\nतस्य कर्माणि सिध्यन्ति न च सन्त्यज्यते श्रिया ॥ १२॥"
  },
  {
    "text": "निवृत्तं प्रतिकूलेभ्यो वर्तमानमनुप्रिये ।\nभक्तं भजेत नृपतिस्तद्वै वृत्तं सताम् इह ॥ १३॥"
  },
  {
    "text": "अप्रकीर्णेन्द्रियं प्राज्ञमत्यन्तानुगतं शुचिम् ।\nशक्तं चैवानुरक्तं च युञ्ज्यान्महति कर्मणि ॥ १४॥"
  },
  {
    "text": "एवमेव गुणैर्युक्तो यो न रज्यति भूमिपम् ।\nभर्तुरर्थेष्वसूयन्तं न तं युञ्जीत कर्मणि ॥ १५॥"
  },
  {
    "text": "मूढमैन्द्रियकं लुब्धमनार्य चरितं शठम् ।\nअनतीतोपधं हिंस्रं दुर्बुद्धिमबहुश्रुतम् ॥ १६॥"
  },
  {
    "text": "त्यक्तोपात्तं मद्य रतं द्यूतस्त्री मृगया परम् ।\nकार्ये महति यो युञ्ज्याद्धीयते स नृपः श्रियः ॥ १७॥"
  },
  {
    "text": "रक्षितात्मा तु यो राजा रक्ष्यान्यश्चानुरक्षति ।\nप्रजाश्च तस्य वर्धन्ते ध्रुवं च महदश्नुते ॥ १८॥"
  },
  {
    "text": "ये के चिद्भूमिपतयस्तान्सर्वानन्ववेक्षयेत् ।\nसुहृद्भिरनभिख्यातैस्तेन राजा न रिष्यते ॥ १९॥"
  },
  {
    "text": "अपकृत्य बलस्थस्य दूरस्थोऽस्मीति नाश्वसेत् ।\nश्येनानुचरितैर्ह्येते निपतन्ति प्रमाद्यतः ॥ २०॥"
  },
  {
    "text": "दृढमूलस्त्वदुष्टात्मा विदित्वा बलमात्मनः ।\nअबलानभियुञ्जीत न तु ये बलवत्तराः ॥ २१॥"
  },
  {
    "text": "विक्रमेण महीं लब्ध्वा प्रजा धर्मेण पालयन् ।\nआहवे निधनं कुर्याद्राजा धर्मपरायणः ॥ २२॥"
  },
  {
    "text": "मरणान्तमिदं सर्वं नेह किं चिदनामयम् ।\nतस्माद्धर्मे स्थितो राजा प्रजा धर्मेण पालयेत् ॥ २३॥"
  },
  {
    "text": "रक्षाधिकरणं युद्धं तथा धर्मानुशासनम् ।\nमन्त्रचिन्त्यं सुखं काले पञ्चभिर्वर्धते मही ॥ २४॥"
  },
  {
    "text": "एतानि यस्य गुप्तानि स राजा राजसत्तम ।\nसततं वर्तमानोऽत्र राजा भुङ्क्ते महीमिमाम् ॥ २५॥"
  },
  {
    "text": "नैतान्येकेन शक्यानि सातत्येनान्ववेक्षितुम् ।\nएतेष्वाप्तान्प्रतिष्ठाप्य राजा भुङ्क्ते महीं चिरम् ॥ २६॥"
  },
  {
    "text": "दातारं संविभक्तारं मार्दवोपगतं शुचिम् ।\nअसन्त्यक्त मनुष्यं च तं जनाः कुर्वते प्रियम् ॥ २७॥"
  },
  {
    "text": "यस्तु निःश्रेयसं ज्ञात्वा ज्ञानं तत्प्रतिपद्यते ।\nआत्मनो मतमुत्सृज्य तं लोकोऽनुविधीयते ॥ २८॥"
  },
  {
    "text": "योऽर्थकामस्य वचनं प्रातिकूल्यान्न मृष्यते ।\nश‍ृणोति प्रतिकूलानि वि मना नचिरादिव ॥ २९॥"
  },
  {
    "text": "अग्राम्यचरितां बुद्धिमत्यन्तं यो न बुध्यते ।\nजितानामजितानां च क्षत्रधर्मादपैति सः ॥ ३०॥"
  },
  {
    "text": "मुख्यानमात्यान्यो हित्वा निहीनान्कुरुते प्रियान् ।\nस वै व्यसनमासाद्य गाध मार्तो न विन्दति ॥ ३१॥"
  },
  {
    "text": "यः कल्याण गुणाञ्ज्ञातीन्द्वेषान्नैवाभिमन्यते ।\nअदृढात्मा दृढक्रोधो नास्यार्थो रमतेऽन्तिके ॥ ३२॥"
  },
  {
    "text": "अथ यो गुणसम्पन्नान्हृदयस्याप्रियानपि ।\nप्रियेण कुरुते वश्यांश्चिरं यशसि तिष्ठति ॥ ३३॥"
  },
  {
    "text": "नाकाले प्रणयेदर्थान्नाप्रिये जातु सञ्ज्वरेत् ।\nप्रिये नातिभृशं हृष्येद्युज्येतारोग्य कर्मणि ॥ ३४॥"
  },
  {
    "text": "के मानुरक्ता राजानः के भयात्समुपाश्रिताः ।\nमध्यस्थ दोषाः के चैषामिति नित्यं विचिन्तयेत् ॥ ३५॥"
  },
  {
    "text": "न जातु बलवान्भूत्वा दुर्बले विश्वसेत्क्व चित् ।\nभारुण्ड सदृशा ह्येते निपतन्ति प्रमाद्यतः ॥ ३६॥"
  },
  {
    "text": "अपि सर्वैर्गुणैर्युक्तं भर्तारं प्रियवादिनम् ।\nअभिद्रुह्यति पापात्मा तस्माद्धि विभिषेज्जनात् ॥ ३७॥"
  },
  {
    "text": "एतां राजोपनिषदं ययातिः स्माह नाहुषः ।\nमनुष्यविजये युक्तो हन्ति शत्रूननुत्तमान् ॥ ३८॥"
  },
  {
    "text": "अध्यायः ९५\nअयुद्धेनैव विजयं वर्धयेद्वसुधाधिपः ।\nजघन्यमाहुर्विजयं यो युद्धेन नराधिप ॥ १॥"
  },
  {
    "text": "न चाप्यलब्धं लिप्सेत मूले नातिदृढे सति ।\nन हि दुर्बलमूलस्य राज्ञो लाभो विधीयते ॥ २॥"
  },
  {
    "text": "यस्य स्फीतो जनपदः सम्पन्नः प्रिय राजकः ।\nसन्तुष्टपुष्टसचिवो दृढमूलः स पार्थिवः ॥ ३॥"
  },
  {
    "text": "यस्य योधाः सुसन्तुष्टाः सान्त्विताः सूपधास्थिताः ।\nअल्पेनापि स दण्डेन महीं जयति भूमिपः ॥ ४॥"
  },
  {
    "text": "पौरजानपदा यस्य स्वनुरक्ताः सुपूजिताः ।\nसधना धान्यवन्तश्च दृढमूलः स पार्थिवः ॥ ५॥"
  },
  {
    "text": "प्रभावकालावधिकौ यदा मन्येत चात्मनः ।\nतदा लिप्सेत मेधा वी परभूमिं धनान्युत ॥ ६॥"
  },
  {
    "text": "भोगेष्वदयमानस्य भूतेषु च दया वतः ।\nवर्धते त्वरमाणस्य विषयो रक्षितात्मनः ॥ ७॥"
  },
  {
    "text": "तक्षत्यात्मानमेवैष वनं परशुना यथा ।\nयः सम्यग्वर्तमानेषु स्वेषु मिथ्या प्रवर्तते ॥ ८॥"
  },
  {
    "text": "न वै द्विषन्तः क्षीयन्ते राज्ञो नित्यमपि घ्नतः ।\nक्रोधं नियन्तुं यो वेद तस्य द्वेष्टा न विद्यते ॥ ९॥"
  },
  {
    "text": "यदार्य जनविद्विष्टं कर्म तन्नाचरेद्बुधः ।\nयत्कल्याणमभिध्यायेत्तत्रात्मानं नियोजयेत् ॥ १०॥"
  },
  {
    "text": "नैनमन्येऽवजानन्ति नात्मना परितप्यते ।\nकृत्यशेषेण यो राजा सुखान्यनुबुभूषति ॥ ११॥"
  },
  {
    "text": "इदं वृत्तं मनुष्येषु वर्तते यो महीपतिः ।\nउभौ लोकौ विनिर्जित्य विजये सम्प्रतिष्ठते ॥ १२॥"
  },
  {
    "text": "इत्युक्तो वामदेवेन सर्वं तत्कृतवान्नृपः ।\nतथा कुर्वंस्त्वमप्येतौ लोकौ जेता न संशयः ॥ १३॥"
  },
  {
    "text": "॥ इति वामदेवगीता समाप्ता ॥"
  }
]
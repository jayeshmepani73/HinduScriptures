[
  {
    "text": "गुहगीता"
  },
  {
    "text": "अथ गुहगीता प्रारम्भः ।\nअथ प्रथमोऽध्यायः \nमनोविकारः\nविप्रा ऊचुः-\nसूतपुत्र महाप्राज्ञ कथकोऽसि दयाकर ।\nगुहगीतां च नो वक्तुं त्वमेवार्हसि चानघ ॥ १.१॥"
  },
  {
    "text": "सूत उवाच-\nकुतुकी गुहगीतायाः श्रवणे तत्परो मुनिः ।\nकर्मयोगी हिडिम्भं च प्रार्थयन् प्रत्यहं स्थितः ॥ १.२॥"
  },
  {
    "text": "श्रान्तोऽसि किं वा श्रोतुं मे चारित्रं वच्मि सादरम् ।\nवदन्नेवं हिडिम्भश्चाप्यागतः पुनरेकदा ॥ १.३॥"
  },
  {
    "text": "मुनिरुवाच-\nसत्कारं स्वीकुरुष्वाद्य गुहगीतां दयानिधे ।\nहिडिम्भ ब्रूहि मे वक्ता त्वमेव खलु भक्तराट् ॥ १.४॥"
  },
  {
    "text": "हिडिम्भ उवाच-\nबहुधा सेवितः स्वामी मया भिक्षुः षडाननः ।\nप्रसादमकरोत् दिव्यकरुणापाङ्गतो मयि ॥ १.५॥"
  },
  {
    "text": "तदाऽहं सभयं भक्त्या सहितः प्रणमन् गुरो ।\nकिं त्वया निहता भिक्षो पूर्वजा मम चान्वये ॥ १.६॥"
  },
  {
    "text": "किमहं रक्षितश्चास्मि त्वया तत्कारणं वद ।\nन मन्ये त्वां विना ह्यन्यं मत्सन्देहनिवारकम् ॥ १.७॥"
  },
  {
    "text": "श्रीभिक्षुरुवाच-\nप्रशिष्योऽसि हिडिम्भ त्वं साक्षात् शिष्यश्च पार्षदः ।\nहन्त ते कथयिष्यामि तत्त्वं श‍ृणु समाहितः ॥ १.८॥"
  },
  {
    "text": "अभयं सत्त्वसंशुद्धिः ज्ञानयोगव्यवस्थितिः ।\nदानं दमश्च यज्ञश्च स्वाध्यायस्तप आर्जवम् ॥ १.९॥"
  },
  {
    "text": "अहिंसा सत्यमक्रोधः त्यागश्शान्तिरपैशुनम् ।\nदया भूतेष्वलोलुप्तिः मार्दवं ह्रीरचापलम् ॥ १.१०॥"
  },
  {
    "text": "तेजः क्षमा धृतिः शौचं अद्रोहो नातिमानिता ।\nभवन्ति सम्पदं दैवीं अभिजाते हिडिम्भक ॥ १.११॥"
  },
  {
    "text": "दम्भो दर्पोऽभिमानश्च क्रोधः पारुष्यमेव च ।\nअज्ञानं चाभिजातेषु सम्पदं राक्षसीं बत ॥ १.१२॥"
  },
  {
    "text": "ते पूर्वजाः शूरमुख्या अभिजाताश्च राक्षसीम् ।\nप्रवृत्तिं च निवृत्तिं च न जानन्ति हि राक्षसाः ॥ १.१३॥"
  },
  {
    "text": "न शौचं न सदाचारो न सत्यं तेषु विद्यते ।\nप्रभूता ह्युग्रकर्माणः क्षयाय जगतोऽहिताः ॥ १.१४॥"
  },
  {
    "text": "कामोपभोगपरमाः क्रोधोपात्तबलाधिकाः ।\nअसत्यमप्रतिष्ठं ते जगदाहुरनीश्वरम् ॥ १.१५॥"
  },
  {
    "text": "ईश्वरोऽहमहं भोगी कोऽन्योस्ति सदृशो मया ।\nयक्ष्ये दास्यामि मोदिष्ये इत्यज्ञानविमोहिताः ॥ १.१६॥"
  },
  {
    "text": "मयैव निहताः पूर्वे लोकरक्षेच्छया किल ।\nमा शुचः सम्पदं दैवीं अभिजातोऽस्यनामयः ॥ १.१७॥"
  },
  {
    "text": "पुण्यपुञ्जप्रभावोऽसि गुरुणा कुम्भजन्मना ।\nमयैव सञ्जीवितोऽसि निहतोऽपि हिडिम्भक ॥ १.१८॥"
  },
  {
    "text": "आर्तोऽसि जिज्ञासुरसि ज्ञानी चासि हिडिम्भक ।\nमत्सेवार्थ्यसि का चिन्ता सुखी भव निरन्तरम् ॥ १.१९॥"
  },
  {
    "text": "हिडिम्भ उवाच-\nतदा मे सद्गुरोर्भिक्षोः उक्तदिव्योपदेशतः ।\nमत्पूर्विकमहाभोगभाग्यवैभवसंसृतेः ॥ १.२०॥"
  },
  {
    "text": "आनन्दबाष्पा उद्रिक्ताः साकं दुःखाश्रुभिर्बत ।\nनिर्विण्णोऽहं स्वयं बुद्धो निश्चेष्टोऽस्मि ततो गुरोः ॥ १.२१॥"
  },
  {
    "text": "भिक्षुरुवाच-\nकुतस्त्वा कश्मलमिदं विषमे समुपस्थितम् ।\nगतासूनगतांसूंश्च नानुशोचति तत्त्ववित् ॥ १.२२॥"
  },
  {
    "text": "नत्वेवाहं जातु नासं न त्वं नेमे त्वदग्रजाः ।\nन चैव न भविष्यामः सर्वे वयमतः परम् ॥ १.२३॥"
  },
  {
    "text": "देहिनोऽस्मिन् यथा देहे कौमारं यौवनं जरा ।\nतथा देहान्तरप्राप्तिर्धीरस्तत्र न मुह्यति ॥ १.२४॥"
  },
  {
    "text": "अविनाशि तु तद्विद्धि येन सर्वमिदं ततम् ।\nविनाशमव्ययस्यास्य न कश्चित् कर्तुमर्हति ॥ १.२५॥"
  },
  {
    "text": "य एनं वेत्ति हन्तारं यश्चैनं मन्यते हतम् ।\nउभौ तौ न विजानीतो नायं हन्ति न हन्यते ॥ १.२६॥"
  },
  {
    "text": "अच्छेद्योऽयमदाह्योऽयं अक्लेद्योऽशोष्य एव च ।\nनित्यस्सर्वगतः स्थाणुः अचलोऽयं सनातनः ॥ १.२७॥"
  },
  {
    "text": "अव्यक्तोऽयं अचिन्त्योऽयं अविकार्योऽयमुच्यते ।\nतस्मादेवं विदित्वैनं नानुशोचितुमर्हसि ॥ १.२८॥"
  },
  {
    "text": "यदिदं दृश्यते सर्वं जगत् स्थावरजङ्गमम् ।\nतत् सुषुप्ताविव स्वप्नः कल्पान्ते प्रविनश्यति ॥ १.२९॥"
  },
  {
    "text": "ऋतमात्मा परं ब्रह्म सत्यमित्यादिका बुधैः ।\nकल्पिता व्यवहारार्थं यस्य सञ्ज्ञा महात्मनः ॥ १.३०॥"
  },
  {
    "text": "यथा कटकशब्दार्थः पृथग्भावो न काञ्चनात् ।\nन हेमकटकात् तद्वत् जगत् शब्दार्थता परे ॥ १.३१॥"
  },
  {
    "text": "तेनेयमिन्द्रजाल क्रीडागतिः प्रवितन्यते ।\nद्रष्टुर्दृश्यस्य सत्तान्तः बन्ध इत्यभिधीयते ॥ १.३२॥"
  },
  {
    "text": "दृष्ट्वा दृश्यवशात् बद्धो दृश्याभावे विमुच्यते ।\nजगत्त्वमहमित्यादि सर्गात्मा दृश्यमुच्यते ॥ १.३३॥"
  },
  {
    "text": "मनस्तेनेन्द्रजलश्रीः जगती प्रवितन्यते ।\nयावदेतत् सम्भवति तावन्मोक्षो न विद्यते ॥ १.३४॥"
  },
  {
    "text": "ब्रह्मणा तन्यते विश्वं मनसैव स्वयम्भुवा ।\nमनोमयमतो विश्वं यन्नाम परिदृश्यते ॥ १.३५॥"
  },
  {
    "text": "न बाह्ये नापि हृदये सद्रूपं विद्यते मनः ।\nयदर्थं प्रतिभानं तत् मन इत्यभिधीयते ॥ १.३६॥"
  },
  {
    "text": "सङ्कल्पनं मनो विद्धि सङ्कल्पस्तत्र विद्यते ।\nयत्र सङ्कल्पनं तत्र मनोऽस्तीत्यवगम्यताम् ॥ १.३७॥"
  },
  {
    "text": "सङ्कल्पमनसी भिन्ने न कदाचन केनचित् ।\nसङ्कल्पजाते गलिते स्वरूपमवशिष्यते ॥ १.३८॥"
  },
  {
    "text": "अहं त्वं जगदित्यादौ प्रशान्ते दृश्यसम्भ्रमे ।\nस्यात् तादृशी केवलता दृश्ये सत्तामुपागते ॥ १.३९॥"
  },
  {
    "text": "महाप्रलय सम्पत्तौ ह्यसत्तां समुपागते ।\nअशेषदृश्ये सर्गादौ शान्तमेवावशिष्यते ॥ १.४०॥"
  },
  {
    "text": "मनसा भाव्यमानो हि देहतां याति देहकः ।\nमनोविलासः संसार इति मे निश्चिता मतिः ॥ १.४१॥"
  },
  {
    "text": "अन्तःकरणसद्भावस्त्वविद्यायाश्च सम्भवः ।\nअनेककोटिब्रह्माण्डं सर्वं मिथ्येति निश्चिनु ॥ १.४२॥"
  },
  {
    "text": "जीवन्नेव सदा मुक्तः कृतार्थो ब्रह्मवित्तमः ।\nउपाधिनाशाद्ब्रह्मैव स ब्रह्माप्नोति निर्भयम् ॥ १.४३॥"
  },
  {
    "text": "तद्ब्रह्मानन्दमद्वन्द्वं निर्गुणं सत्यचिद्घनम् ।\nविदित्वा स्वात्मनो रूपं मा बिभेस्त्वं कदाचन ॥ १.४४॥"
  },
  {
    "text": "सर्वं च खल्विदं ब्रह्म नित्यं चिद्घनमक्षतम् ।\nकल्पनाऽन्या मनोनाम्नी विद्यते नहि काचन ॥ १.४५॥"
  },
  {
    "text": "न जायते न म्रियते किञ्चिदत्र जगत्त्रये ।\nन च भावविकाराणां सत्ता कचन विद्यते ॥ १.४६॥"
  },
  {
    "text": "नाहं मांसं न चास्थीनि देहादन्यः परोऽस्म्यहम् ।\nइति निश्चितवानन्तः क्षीणाविद्यो विमुच्यते ॥ १.४७॥"
  },
  {
    "text": "मा भवाज्ञो भव ज्ञस्त्वं जहि संसारभावनाम् ।\nअनात्मन्यात्मभावेन किमज्ञ इव रोदषि ॥ १.४८॥"
  },
  {
    "text": "कस्तवायं जडो मूको देहो मांसमयोऽशुचिः ।\nयदर्थं सुखदुःखाभ्यां अवशः परिभूयसे ॥ १.४९॥"
  },
  {
    "text": "अङ्गान्यङ्गैरिवाक्रम्य जयेदादौ स्वकं मनः ।\nमनसो विजयान्नान्या गतिरस्ति भवार्णवे ॥ १.५०॥"
  },
  {
    "text": "प्रक्षीणचित्तदर्पस्य निगृहीतेन्द्रियद्विषः ।\nपद्मिन्य इव हेमन्ते क्षीयन्ते भोगवासनाः ॥ १.५१॥"
  },
  {
    "text": "विवेकं परमाश्रित्य बुद्ध्या सत्यमवेक्ष्य च ।\nइन्द्रियारीनलं छित्वा तीर्णो भव भवार्णवात् ॥ १.५२॥"
  },
  {
    "text": "यद्यत्करोषि सत्येन सर्वं मिथ्येति निश्चिनु ।\nत्वमेव परमात्मासि त्वं ब्रह्मासि न संशयः ॥ १.५३॥"
  },
  {
    "text": "इति कलिसन्तारक श्रीगुहगीतायां ब्रह्मविद्यायां\nअद्वैतशास्त्रे भिक्षुरूपिगुहहिडिम्भसंवादे\nमनोविकारो नाम प्रथमोऽध्यायः ॥ १॥"
  },
  {
    "text": "अथ द्वितीयोऽध्यायः \nसर्वत्र समभावना\nश्रीभिक्षुरुवाच-\nअन्तरास्थां परित्यज्य भावश्रीं भावनामयीम् ।\nयोऽसि सोऽसि जगत्यस्मिन् लीलया विहरानघ ॥ २.१॥"
  },
  {
    "text": "सर्वत्राहं अकर्तेति दृढभावनयाऽनया ।\nपरमामृतनाम्नी सा समतैवावशिष्यते ॥ २.२॥"
  },
  {
    "text": "खेदोल्लासविलासेषु स्वात्मकर्तृतयैकया ।\nस्वसङ्कल्पे क्षयं याते समतैवावशिष्यते ॥ २.३॥"
  },
  {
    "text": "समता सर्वभूतेषु यासौ सत्यपरा स्थितिः ।\nतस्यां अवस्थितं चित्तं न भूयो जन्मभाग्भवेत् ॥ २.४॥"
  },
  {
    "text": "अथवा सर्वकर्तृत्वं अकर्तृत्वं तथैव च ।\nसर्वं त्यक्त्वा मनः पीत्वा योऽसि सोऽसि स्थिरो भव ॥ २.५॥"
  },
  {
    "text": "शेषस्थिरसमाधानो येन त्यजसि तत्त्यज ।\nचिन्मनः कलनाकारं प्रकाशतिमिरादिकम् ॥ २.६॥"
  },
  {
    "text": "वासनां वासितारं च प्राणस्पन्दनपूर्वकम् ।\nसमूलमखिलं त्यक्त्वा व्योमसाम्यः प्रशान्तधीः ॥ २.७॥"
  },
  {
    "text": "हृदयात्सम्परित्यज्य वासनापङ्क्तयोऽखिलाः ।\nयस्तिष्ठति गतव्यग्रः स मुक्तः परमेश्वरः ॥ २.८॥"
  },
  {
    "text": "दृष्टं द्रष्टव्यमखिलं भ्रान्तं भ्रान्त्या दिशो दश ।\nयुक्त्या वै चरतोऽज्ञस्य संसारो गोष्पदाकृतिः ॥ २.९॥"
  },
  {
    "text": "सबाह्याभ्यन्तरे देहे ह्यध ऊर्ध्वं च दिक्षु च ।\nइत आत्मा ततोऽप्यात्मा नास्त्यनात्ममयं जगत् ॥ २.१०॥"
  },
  {
    "text": "न तदस्ति न यत्राहं न तदस्ति न तन्मयम् ।\nकिमन्यत् अभिवाञ्छामि सर्वं सच्चिन्मयं ततम् ॥ २.११॥"
  },
  {
    "text": "समस्तं खल्विदं ब्रह्म परमात्मेदमाततम् ।\nअहमन्यत् इदं चान्यत् इति भ्रान्ति त्यजानघ ॥ २.१२॥"
  },
  {
    "text": "ततो ब्रह्मघने नित्ये सम्भवन्ति न कल्पिताः ।\nन शोकोऽस्ति न मोहोऽस्ति न जराऽस्ति न जन्म च ॥ २.१३॥"
  },
  {
    "text": "यदस्तीह तदेवास्ति विज्वरो भव सर्वदा ।\nयया प्राप्तानुभवतः सर्वत्रानभिवाञ्छनात् ।\nत्यागादान परित्यागी विज्वरो भव सर्वदा ॥ २.१४॥"
  },
  {
    "text": "न वर्णाश्रमाचारधर्माः कुतस्ते \nन पुण्यं न पापं न धर्मोऽप्यधर्मः ।\nन पूज्योऽप्यपूज्यः सदाऽऽनन्दभावं\nपरं ब्रह्म साक्षात् त्वमेवासि तात ॥"
  },
  {
    "text": "हिडिम्भ उवाच-\nएवमुक्त्वा विसृष्टोऽहं ब्रह्मसाक्षात्कृतिं ददौ ।\nतदादि ब्रह्मभावेन स्थितोऽहं गतकल्मषः ॥ २.१६॥"
  },
  {
    "text": "ब्रह्माकाराकारितान्तर्वृत्तिः कल्पितवानहम् ।\nसर्वं सुब्रह्मण्यमयं जगद्भाति न संशयः ॥ २.१७॥"
  },
  {
    "text": "वाचामगोचरं दिव्यं मनोऽतीतं महाद्युतिम् ।\nतद्ब्रह्मानुभवं पूर्णानन्दं वक्तुं न शक्यते ॥ २.१८॥"
  },
  {
    "text": "तूष्णीं स्थित्वा भिक्षुणा सम्बोधितोऽहं प्रणम्य तम् ।\nयत्त्वयोक्तं वचस्तेन मोहोऽयं विगतो मम ॥ २.१९॥"
  },
  {
    "text": "तवैवानुग्रहेणाहं सच्चिदानन्दमात्रकः ।\nकिं वा वक्तुं न शक्नोमि भगवन् तव सन्निधौ ॥ २.२०॥"
  },
  {
    "text": "एवं गद्गदया वाचाऽप्यपृच्छं भिक्षुमव्ययम् ।\nकृताञ्जलिपुटो भूत्वा नमस्कृत्य पुनःपुनः ॥ २.२१॥"
  },
  {
    "text": "स्थाने भिक्षो तवोक्त्याऽहं ध्यात्वा त्वामेव सन्ततम् ।\nजीवन्मुक्तोऽस्मि तादात्म्यनिश्चयादेव षण्मुख ॥ २.२२॥"
  },
  {
    "text": "वर्णाश्रमाचारधर्माः किमर्थं वेदचोदिताः ।\nतैर्बद्धाः कीदृशा लोके मुक्ताः कीदृग्विधा अपि ॥ २.२३॥"
  },
  {
    "text": "श्रीभिक्षुरुवाच-\nहन्त ते कथयाम्यद्य तत्त्वं श‍ृणु सनातनम् ।\nअविद्योपाधिनाऽशान्तप्राणिनो जगति स्थिताः ॥ २.२४॥"
  },
  {
    "text": "वर्णाश्रमादिधर्माश्च सुकृतं दुष्कृतं तथा ।\nसाप्यविद्याऽनेकजन्मवासनापिहिता मता ॥ २.२५॥"
  },
  {
    "text": "नादिरन्तोऽस्ति तस्यास्तु ब्रह्मज्ञानेन केवलम् ।\nबहूनां जन्मनामन्ते ज्ञानवान्मां प्रपद्यते ॥ २.२६॥"
  },
  {
    "text": "सर्वं ब्रह्मैवेति मतिः स महात्मा सुदुर्लभः ।\nपुराऽपृच्छदगस्त्योऽपि प्रणम्य पितरं मम ॥ २.२७॥"
  },
  {
    "text": "वर्णाश्रमादिधर्मास्तु कथम्भूता विभो इति ।\nतदहं सङ्ग्रहेणैव वच्मि श‍ृणु सनातनम् ॥ २.२८॥"
  },
  {
    "text": "सहस्रशीर्षे भगवान् स्थितो नारायणाभिधः ।\nक्षीराब्धौ चिन्तयन् शम्भुं शङ्करं शिवमव्ययम् ॥ २.२९॥"
  },
  {
    "text": "कदाचित् पङ्कजं दिव्यं तरुणादित्यसन्निभम् ।\nतस्य सुप्तस्य देवस्य नाभ्यां जातं महत्तरम् ॥ २.३०॥"
  },
  {
    "text": "हिरण्यगर्भो भगवान् ब्रह्मा विश्वजगत्पतिः ।\nआस्थाय परमां मूर्तिं तस्मिन् पद्मे समुद्बभौ ॥ २.३१॥"
  },
  {
    "text": "शिवाज्ञया तस्य पूर्ववासनासहितान्मुखात् ।\nब्रह्मणा ब्राह्मणस्त्रीभिः सहजाता हिडिम्भक ॥ २.३२॥"
  },
  {
    "text": "तस्य हस्तात् सह स्त्रीभिः जज्ञिरे शङ्कराज्ञया ।\nस्वस्त्रीषु स्वस्वधर्मेण मार्गेणोत्थः स्वभुर्भवेत् ॥ २.३४॥"
  },
  {
    "text": "अपरासूत्तमाज्जातः त्वनुलोमः प्रकीर्तितः ।\nउत्तमास्वपराज्जातः प्रतिलोम इति स्मृतः ॥ २.३५॥"
  },
  {
    "text": "वर्णस्त्रीषु अनुलोमेन जातस्स्यादान्तरालिकः ।\nवर्णासु प्रतिलोमेन जातो व्रात्य इति स्मृतः ॥ २.३६॥"
  },
  {
    "text": "ब्राह्मण्यां सधवायां यो ब्राह्मणेनैव मोहतः ।\nजातश्चैर्येण कुण्डोऽसौ विधवायां तु गोलकः ॥ २.३७॥"
  },
  {
    "text": "एवमेवानुलोमाश्च प्रतिलोमाश्च जातयः ।\nउच्चावचप्रपञ्चेऽस्मिन् बह्व्यो जाता हि कामतः ॥ २.३८॥"
  },
  {
    "text": "वर्णानामाश्रमाः प्रोक्ता मुनिभिश्च सनातनैः ।\nतेषां वर्णाश्रमस्थानां वेदकिङ्करता सदा ॥ २.३९॥"
  },
  {
    "text": "चक्षुरादिप्रियाणां च भेदो लोकिपकारकः ।\nतद्वद्वर्णाश्रमादीनां भेदो लोकिपकारकः ॥ २.४०॥"
  },
  {
    "text": "षण्णां रसानां भेदोऽस्ति यथा जिह्वोपकारकः ।\nतथा वर्णाश्रमादीनां भेदो लोकिपकारकः ॥ २.४१॥"
  },
  {
    "text": "यथा भाक्ष्यविशेषाणां भेदो भोक्तुः प्रयोजकः ।\nतथा वर्णाश्रमादीनां भेदो लोकप्रयोजकः ॥ २.४२॥"
  },
  {
    "text": "यथा तरुलतादीनां भेदः फलसमृद्धिदः ।\nतथा वर्णाश्रमादीनां भेदः फलसमृद्धिदः ॥ २.४३॥"
  },
  {
    "text": "यथा बहूनां लोहानां भेदः कर्मसमृद्धिदः ।\nतथा वर्णाश्रमादीनां भेदः कर्मसमृद्धिदः ॥ २.४४॥"
  },
  {
    "text": "यथा रत्नादिपाषाणभेदो गौरवदायकः ।\nतथा वर्णाश्रमादीनां भेदो गौरवदायकः ॥ २.४५॥"
  },
  {
    "text": "यथा पाकप्रभेदो हि देहस्यारोग्यदो भवेत् ।\nतथा वर्णाश्रमादीनां भेदो लोकस्य सौख्यदः ॥ २.४६॥"
  },
  {
    "text": "यथा मृगाणां भेदो हि वनस्योल्लासको भवेत् ।\nतथा वर्णाश्रमादीनां भेदो लोकस्य रञ्जकः ॥ २.४७॥"
  },
  {
    "text": "यथाऽलङ्कारभेदो हि लोकव्यावृत्तिसूचकः ।\nतथा वर्णाश्रमादीनां भेदो व्यावृत्तिसूचकः ॥ २.४८॥"
  },
  {
    "text": "यथाऽनेकायुधानां च भेदो युद्धजयप्रदः ।\nतथा वर्णाश्रमादीनां भेदो ज्ञानजयप्रदः ॥ २.४९॥"
  },
  {
    "text": "यथा बहूनां पुष्पाणां भेदो भोगसमृद्धिदः ।\nतथा वर्णाश्रमादीनां भेदो धर्मसमृद्धिदः ॥ २.५०॥"
  },
  {
    "text": "यथा शुक्लादिवर्णानां भेदः चक्षुःसुखङ्करः ।\nतथा वर्णाश्रमादीनां भेदो जनसुखङ्करः ॥ २.५१॥"
  },
  {
    "text": "ततो वर्णाश्रमाचारे न वैरं परिकल्पयेत् ।\nयदा वर्णाश्रमादीनां शात्रवं स्यात् परस्परम् ॥ २.५२॥"
  },
  {
    "text": "तदा लोकस्य संहारः स्वाङ्गैर्देहस्य नाशवत् ।\nवर्णानामाश्रमाणां च सङ्करो धर्मनाशकः ॥ २.५३॥"
  },
  {
    "text": "मल्लोकपाशदोऽसि त्वं ततस्त्वां शिक्षयाम्यहम् ।\nयदा वर्णाश्रमादीनां यत्र लोपः प्रजायते ॥ २.५४॥"
  },
  {
    "text": "तत्र स्थित्वा प्रसन्नस्त्वं धार्मिकावनदो भव ।\nहिडिम्भ स्त्रीषु दुष्टासु जायते वर्णसङ्करः ॥ २.५५॥"
  },
  {
    "text": "स कालः कलिरित्युक्तो लोकधर्मविनाशकः ।\nअदृशूला जनपदाः शिवशूलाः चतुष्पदाः ॥ २.५६॥"
  },
  {
    "text": "प्रमदाः केशशूलिन्यो जनकाः पाकशूलिनः ।\nस्वदेहशूलिनः सर्वे प्रभवन्ति कलौ युगे ॥ २.५७॥"
  },
  {
    "text": "तस्मात् वर्णाश्रमादीनां रक्षको भव सन्ततम् ।\nव्यावहारिकलोकेऽस्मिन् इदं कार्यं त्वया श‍ृणु ॥ २.५८॥"
  },
  {
    "text": "सर्वेषां कर्मणा जातिः नान्यथा कल्पकोटिभिः ।\nपश्वादीनां यथा जातिः जन्मनैव च नान्यथा ॥ २.५९॥"
  },
  {
    "text": "साऽपि स्थूलस्य देहस्य भौतिकस्य न चात्मनः ।\nतथापि देहेऽहम्मानात् आत्मा विप्रादिसञ्ज्ञितः ॥ २.६०॥"
  },
  {
    "text": "स्वस्वरूपापरिज्ञानात् देहेऽहम्मान आत्मनः ।\nअपरिज्ञानमप्यस्य चाविद्यावासनाबलात् ॥ २.६१॥"
  },
  {
    "text": "यस्यापरोक्षविज्ञानं अस्ति श्रीगुर्वनुग्रहात् ।\nतस्य नास्ति नियोज्यत्वं इति मे निश्चिता मतिः ॥ २.६२॥"
  },
  {
    "text": "अस्ति चेत् ब्रह्मविज्ञानं स्त्रियो वा पुरुषस्य वा ।\nवर्णाश्रमसमाचारः तस्य नास्त्येव सर्वदा ॥ २.६३॥"
  },
  {
    "text": "अविज्ञायात्मविज्ञानं ये स्ववर्णाश्रमादिकान् ।\nत्यजन्ति मूढात्मानस्ते पतन्त्येव न संशयः ॥ २.६४॥"
  },
  {
    "text": "हिडिम्भ निस्संशयभावतस्त्वं\nदृढं भजन्मां सुविहारको भव ।\nमदङ्घ्रिभक्तस्य सदाऽस्तु निर्भयं\nपुनश्च किं पृच्छसि मां महामते ॥ २.६५॥"
  },
  {
    "text": "इति कलिसन्तारक श्रीगुहगीतायां ब्रह्मविद्यायां\nअद्वैतशास्त्रे भिक्षुरूपिगुहहिडिम्भसंवादे\nसर्वत्र समभावनानाम द्वितीयोऽध्यायः ॥ २॥"
  },
  {
    "text": "अथ तृतीयोऽध्यायः \nअज्ञानमूलम्\nहिडिम्भ उवाच-\nस्वामिन् रहस्यं मे ब्रूहि देवानां देहिनां विभो ।\nयद्भावनाबलेनैव प्राणी मोक्षमवाप्नुयात् ॥ ३.१॥"
  },
  {
    "text": "श्रीभिक्षुरुवाच-\nरहस्यं ते प्रवक्ष्यामि समासेन सविस्तरात् ।\nश्रद्धया श‍ृणु शैरेय सर्वसिद्धिकरं परम् ॥ ३.२॥"
  },
  {
    "text": "सर्वेषां कारणं साक्षात् परतत्त्वमवस्थितम् ।\nत्वगसृङ्मांसमेदोऽस्थिमज्जाषट्कौशिके स्वयम् ॥ ३.३॥"
  },
  {
    "text": "पाञ्चभौतिकदेहेऽस्मिन् शिवश्शिवतरोऽस्म्यहम् ।\nशिवः पञ्चमुखोऽहन्तु षण्मुखस्तत उच्यते ॥ ३.४॥"
  },
  {
    "text": "आवयोरैक्यभावो हि मुक्तिहेतुर्हि प्राणिनाम् ।\nशिवपञ्चमुखान्येव ब्रह्माण्डे पञ्चदेवताः ॥ ३.५॥"
  },
  {
    "text": "कार्यं ब्रह्मा महीभागे कायं विष्णुर्जलाशये ।\nकार्यं रुद्रोऽग्निभागे च वाय्वंशे चेश्वरः परः ॥ ३.६॥"
  },
  {
    "text": "आकाशांशे शरीरस्य स्थितस्साक्षात् सदाशिवः ।\nशरीरस्य बहिर्भागे विराडात्मा स्थितस्सदा ॥ ३.७॥"
  },
  {
    "text": "अन्तर्भागे स्वराडात्मा सम्राड्देहस्य मध्यमे ।\nज्ञानेन्द्रियेषु मनसि श्रोत्रादिषु च पञ्चसु ॥ ३.८॥"
  },
  {
    "text": "मम षड्वदनान्येव ग्लौदिग्वाय्वर्कवार्वराः ।\nभूमिश्च कायभूताः स्युः पञ्चहस्तो गणेश्वरः ॥ ३.९॥"
  },
  {
    "text": "कर्मेन्द्रियस्वरूपश्च पादपाण्यादिषु क्रमात् ।\nत्रिविक्रमेन्द्र वह्व्याख्याः कायभूताः प्रजापतिः ॥ ३.१०॥"
  },
  {
    "text": "मित्रश्चापि तथा प्राणे सूत्रात्मा सुस्थितस्सदा ।\nचतुर्मुखोऽन्तः करणे तदवस्थासु च क्रमात् ॥ ३.११॥"
  },
  {
    "text": "चन्द्रमा मनसि प्रोक्तो बुद्धौ तु स बृहस्पतिः ।\nअहङ्कारे च कालाग्निः रुद्रश्चित्ते शिवः स्थितः ॥ ३.१२॥"
  },
  {
    "text": "भूतप्रेतपिशाचाद्याः देहस्यास्थिषु संस्थिताः ।\nमज्जाख्ये पितृगन्धर्वाः रोमसु क्षुद्रदेवताः ॥ ३.१३॥"
  },
  {
    "text": "सर्वाश्च राक्षसाश्चैव स्थिताः स्नायुषु सर्वशः ।\nवर्तन्ते देवतास्सर्वाः देहेऽस्मिन्नेव संस्थिताः ॥ ३.१४॥"
  },
  {
    "text": "त्रिमूर्तिनां तु यो ब्रह्मा तस्य घोराभिधा तनुः ।\nदक्षिणाक्षिणि जन्तूनां शान्ताख्या च तनुस्तथा ॥ ३.१५॥"
  },
  {
    "text": "वर्तन्ते वामनेत्रे चाप्यन्तर्भागे तयोः पुनः ।\nबहिर्भागे सूर्यचन्द्रौ वर्तेते कन्धरे तथा ॥ ३.१६॥"
  },
  {
    "text": "त्रिमूर्तीनां तु यो विष्णुः शान्तो घोरोऽन्ततो बहिः ।\nत्रिमूर्तीनां तु यो रुद्रः शान्तो घोरोऽन्ततो बहिः ॥ ३.१७॥"
  },
  {
    "text": "चिच्छक्तिः परमा देहमध्ये कुण्डलिनी स्थिता ।\nमायाशक्तिर्ललाटाग्रे तन्मध्ये नादरूपिणी ॥ ३.१८॥"
  },
  {
    "text": "अपरांशे बिन्दुमयी तस्य शक्तिः स्थिता स्वयम् ।\nजीवात्मा बिन्दुमध्ये तु सूक्ष्मरूपः प्रकाशते ॥ ३.१९॥"
  },
  {
    "text": "हृदये स्थूलरूपेण तयोर्मध्ये तु मध्यमः ।\nहृन्मध्ये तु महालक्ष्मीः जिह्वायां तु सरस्वती ॥ ३.२०॥"
  },
  {
    "text": "रुद्राणी सह रुद्रेण हृदये वर्तते सदा ।\nईश्वरस्सर्वत्र देहे सर्वसाक्षी सदाशिवः ॥ ३.२१॥"
  },
  {
    "text": "ज्ञा सम्यक् नवतां देहे सकला देवता अमूः ।\nप्रत्यगात्मतया भान्ति देवतारूपतोऽपि च ॥ ३.२२॥"
  },
  {
    "text": "वेदमार्गेकनिष्ठानां विशुद्धानां तु विग्रहे ।\nदेवतारूपतो भान्ति न भाति प्रत्यगात्मना ॥ ३.२३॥"
  },
  {
    "text": "तान्त्रिकाणां शरीरे तु वर्तन्ते न प्रकाशकाः ।\nशुद्धभावात् यथाजातप्राणिनां सर्वदेवताः ॥ ३.२४॥"
  },
  {
    "text": "तिरोभूततया नित्यं वर्तन्ते न स्वरूपतः ।\nअतश्च भोगमोक्षार्थी शरीरं देवतामयम् ॥ ३.२५॥"
  },
  {
    "text": "स्वकीयं परकीयं च पूजयेत् सुविशेषतः ।\nनावमानं सदा कुर्यात् मोहतो वापि बुद्धिमान् ॥ ३.२६॥"
  },
  {
    "text": "यदि कुर्यात् प्रमादेन पतत्येव भवार्णवे ।\nदुर्वृत्तमपि मूर्खं च पूजयेत् देवतात्मना ॥ ३.२७॥"
  },
  {
    "text": "देवतारूपतः पश्यन् मुच्यते जन्मबन्धनात् ।\nमोहेनापि सदा नैव कुर्यादप्रियभाषणम् ॥ ३.२८॥"
  },
  {
    "text": "यदि कुर्यात् प्रमादेन हन्ति तं परदेवता ।\nदेहे तु न क्षतं कुर्यात् अस्त्रशस्त्रनखादिभिः ॥ ३.२९॥"
  },
  {
    "text": "तथा न लोहितं कुर्यात् यदि कुर्यात् पतत्यधः ।\nएषा सनातनी विद्या भोगमोक्षप्रदायिनी ॥ ३.३०॥"
  },
  {
    "text": "मयैव कथिता नित्या सर्वलोकोपकारिणी ।\nकथिताऽभूते हिडिम्भ सर्वं ब्रह्ममयं जगत् ॥ ३.३१॥"
  },
  {
    "text": "ब्रह्माण्डेऽपि च पिण्डाण्डे सर्वत्र ब्रह्मभावतः ।\nतत्त्वमेवास्यहं चासि देवदेव सुखी भव ॥ ३.३२॥"
  },
  {
    "text": "इति कलिसन्तारक श्रीगुहगीतायां ब्रह्मविद्यायां\nअद्वैतशास्त्रे भिक्षुरूपिगुहहिडिम्भसंवादे\nअज्ञानमूलं नाम तृतीयोऽध्यायः ॥ ३॥"
  },
  {
    "text": "अथ चतुर्थोऽध्यायः \nज्ञानोत्पत्तिः\nहिडिम्भ उवाच-\nसङ्कोचो देहयात्रायां प्राणिनां अस्ति षण्मुख ।\nतेषु ज्ञानार्थिनां बुद्धिरुपक्षीणा भवेत्किल ॥ ४.१॥"
  },
  {
    "text": "तद्धेतोः ज्ञानसम्पत्तिः देहयात्रा च दुर्लभा ।\nतस्यास्तस्याश्च सौलभ्यं कथं भवति सद्गुरो ॥ ४.२॥"
  },
  {
    "text": "श्रीभिक्षुरुवाच-\nहन्त तात प्रवक्ष्यामि ज्ञानोत्पत्तेस्तु कारणम् ।\nविना येन शिवज्ञानं न जायेत कथञ्चन ॥ ४.३॥"
  },
  {
    "text": "मुमुक्षुरतिसन्तुष्टः सिद्ध्यत्येव गतिर्मम ।\nइति निश्चयबुद्धिस्तु प्रतिबन्धनिवृत्तये ॥ ४.४॥"
  },
  {
    "text": "देवतास्सकला नित्यं प्रार्थयेन्मतिमुत्तमः ।\nअधिकारी भवेत्तत्र जन्मना कर्मणा द्विजः ॥ ४.५॥"
  },
  {
    "text": "शन्नो मित्रश्शं वरुणः शन्नो भवतु चार्यमा ।\nशन्न इन्द्रो बृहस्पतिः शन्नो विष्णुरुरुक्रमः ॥ ४.६॥"
  },
  {
    "text": "नमोऽस्तु ब्रह्मणे वायो नमोऽस्तु तव शोभनम् ।\nत्वमेव साक्षाद् ब्रह्मासि त्वां वदिष्यामि शङ्करम् ॥ ४.७॥"
  },
  {
    "text": "ऋतं च सत्यं चाहं त्वां वदिष्यामि समाहितः ।\nतन्मामवतु कल्याणं तद्वक्तारं च शोभनम् ॥ ४.८॥"
  },
  {
    "text": "मां भूयोऽवतु वक्तारं अपि चावतु शोभनम् ।\nशान्तिः शान्तिः पुनः शान्तिः दोषत्रयनिवृत्तये ॥ ४.९॥"
  },
  {
    "text": "कृत्वैवं प्रार्थनां आत्मज्ञानार्थं मतिमान् सदा ।\nतस्य विज्ञानसम्पत्तिः क्रमतो जायते ध्रुवम् ॥ ४.१०॥"
  },
  {
    "text": "जपेन्नित्यं गुरोर्लब्ध्वा मन्त्रं यश्छन्दसामिति ।\nमे गोपायेति पर्यन्तम् ज्ञानोत्पत्तेश्च कारणम् ॥ ४.११॥"
  },
  {
    "text": "शताक्षरां च गायत्रीं जपेन्नित्यं दिने दिने ।\nतन्मन्त्रपूतोदकेन स्नानपानादिनाऽपि च ॥ ४.१२॥"
  },
  {
    "text": "ज्ञानोत्पत्तिर्भवत्येव शिवभक्त्या च सन्ततम् ।\nउपायमपरं चापि ब्रवीमि श‍ृणु सादरम् ॥ ४.१३॥"
  },
  {
    "text": "गुरोर्भक्तिर्दृढा यस्य स्वतो ज्ञानं प्रजायते ।\nबहूनां जन्मनामन्ते गुरुभक्तिः प्रजायते ॥ ४.१४॥"
  },
  {
    "text": "गुरुभक्तियुते जन्तौ ज्ञानोत्पत्तिर्न संशयः ।\nयथाकथञ्चित् स भवेत् ब्राह्मणो जायते भुवि ॥ ४.१५॥"
  },
  {
    "text": "ब्राह्मणो गुरुभक्तस्तु श्रुतिज्ञानात् प्रमुच्यते ।\nश्रुतिप्रामाण्यबुद्धिर्हि मोक्षस्य गतिरुच्यते ॥ ४.१६॥"
  },
  {
    "text": "प्रारब्धं पुष्यति वपुः इति निश्चित्य चेतसा ।\nधैर्यमालम्ब्य यत्नेन तूष्णीं स्थितिरपि स्वयम् ॥ ४.१७॥"
  },
  {
    "text": "वैदेकानां भवेद् ज्ञानजनने कारणं सदा ।\nसङ्कोचो देहयात्रायां तदृशानां भवेत्खलु ॥ ४.१८॥"
  },
  {
    "text": "अतः सङ्कोचहानाय चावहन्तीति मन्त्रतः ।\nआज्येनान्नेन चोभाभ्यां जुहुयाच्च दिने दिने ॥ ४.१९॥"
  },
  {
    "text": "तदशक्तः स्मरेन्नित्यं मन्त्रं वा श्रद्धया सह ।\nब्रह्मचारी गृहस्थो वा वानप्रस्थश्च भिक्षुकः ॥ ४.२०॥"
  },
  {
    "text": "नित्यं आचार्यशुश्रूषां प्रकुर्यात् भक्तिपूर्वकम् ।\nप्राणिनां तादृशानां तु लोकयात्रा भवेत्स्वयम् ॥ ४.२१॥"
  },
  {
    "text": "अनन्याश्चिन्तयन्तो मां ये जनाः पर्युपासते ।\nतेषां नित्याभियुक्तानां योगक्षेमं वहाम्यहम् ॥ ४.२२॥"
  },
  {
    "text": "अहमेव परं साक्षात् अहमेव सदाशिवः ।\nअहमेव जगत्साक्षी चाहमेव जगद्गुरुः ॥ ४.२३॥"
  },
  {
    "text": "नित्यं लिङ्गे महादेवं पूजयेत् भक्तिमान्नरः ।\nवेदान्तश्रवणं कुर्यात् मननं च समाहितः ॥ ४.२४॥"
  },
  {
    "text": "रुद्राध्यायी भवेन्नित्यं रुद्राक्षाभरणो भवेत् ।\nभस्मत्रिपुण्ड्रधारी च ज्ञानवान्मां प्रपद्यते ॥ ४.२५॥"
  },
  {
    "text": "शम्भोर्ममैक्यभावो हि मायाऽविद्याविनाशकः ।\nउक्तसाधनसम्पन्नः ज्ञानाद् भस्माधिगच्छति ॥ ४.२६॥"
  },
  {
    "text": "शिवस्वरूपं परमं भासनात् भस्मसञ्ज्ञितम् ।\nतदेव स्वीयमायोत्थप्रपञ्चे जलसूर्यवत् ॥ ४.२७॥"
  },
  {
    "text": "अनुप्रविष्टं तद्रूपं भस्मलेशमुदाहृतम् ।\nतेन लेशेन देवेशः प्रतिबिम्बेन भस्मना ॥ ४.२८॥"
  },
  {
    "text": "स्वतन्त्रो बिम्बभूतस्तु सदैवोद्धूलितः शिवः ।\nसदैव पूजनीयस्तु ब्रह्मविष्ण्वादिभिः सुरैः ॥ ४.२९॥"
  },
  {
    "text": "सोऽहं चाहं स एवास्मिन् विषये मास्तु संशयः ।\nआवयोरन्तरं नास्ति तात शब्दार्थयोरिव ॥ ४.३०॥"
  },
  {
    "text": "तत्प्रसादेन सर्वेषां देवत्वं न स्वभावतः ।\nस्वभावादेव देवत्वं देवदेवस्य मेऽपि च ॥ ४.३१॥"
  },
  {
    "text": "तं विदित्वा विमुच्यन्ते शान्ता दान्ता मुनीश्वराः ।\nगृहस्थाश्च तथैवान्ये सत्यधर्मपरायणाः ॥ ४.३२॥"
  },
  {
    "text": "भस्मसञ्छन्नसर्वाङ्गाः त्रिपुण्ड्राङ्कितमस्तकाः ।\nरुद्राक्षमालाभरणाः श्रीषडक्षरजापकाः ॥ ४.३३॥"
  },
  {
    "text": "नित्यं देवाचर्नपराः सत्क्रियादग्धकिल्बिषाः ।\nएवं ज्ञानार्थिनां सम्यक् साधनानि बहूनि च ॥ ४.३४॥"
  },
  {
    "text": "सन्ति तेषां मुख्यतमानीदानीं कथितानि वै ।\nज्ञानं वेदान्तविज्ञानं ब्रह्मात्मैकत्वगोचरम् ॥ ४.३५॥"
  },
  {
    "text": "सम्पादनीयं तज्ज्ञानं ज्ञानान्मुच्येत बन्धनात् ।\nमदुक्तार्तेषु विश्वासं हिडिम्भ कुरु सन्ततम् ॥ ४.३६॥"
  },
  {
    "text": "सर्वसौलभ्यमेवाहं उपायं वच्मि सादरम् ।\nमन्मना भव मद्भक्तो मद्याजी मां नमस्कुरु ॥ ४.३७॥"
  },
  {
    "text": "अहं त्वा सर्वकष्टेभ्यो मोक्षयिष्यामि मा शुचः ।\nएवमेव वचस्साक्षात् सद्गुरोः करुणामृतम् ॥ ४.३८॥"
  },
  {
    "text": "देवे रुष्टे गुरुस्त्राता गुरौ रुष्टे न कश्चन ।\nत्वमेव तत्र दृष्टान्तरूपोऽगस्त्यकृपोदितः ॥ ४.३९॥"
  },
  {
    "text": "इति कलिसन्तारक श्रीगुहगीतायां ब्रह्मविद्यायां\nअद्वैतशास्त्रे भिक्षुरूपिगुहहिडिम्भसंवादे\nज्ञानोत्पत्तिर्नाम चतुर्थोऽध्यायः ॥ ४॥"
  },
  {
    "text": "अथ पञ्चमोऽध्यायः \nमायामोहजालम्\nहिडिम्भ उवाच-\nअहो सर्वमिदं ब्रह्म बद्धो मुक्तश्च कः पुनः ।\nसर्वमाश्वर्यमेव स्यात् मन्मनः क्लिश्यते प्रभो ॥ ५.१॥"
  },
  {
    "text": "सद्गुरो भगवन् स्वामिन् किमर्थं जगदीदृशम् ।\nउच्चावचं भाति ब्रह्म मायामूलं च मे वद ॥ ५.२॥"
  },
  {
    "text": "श्रीभिक्षुरुवाच-\nमायाऽविद्या विशुद्धा चित् जीव आत्मा च वासना ।\nव्यावहारिकसत्तायां षडस्माकं अनादयः ॥ ५.३॥"
  },
  {
    "text": "व्यावहारिकसर्वस्वं मिथ्यैव परमार्थतः ।\nत्रैकालिकाबाध्यवस्तु सच्चिदानन्दलक्षणम् ॥ ५.४॥"
  },
  {
    "text": "ब्रह्मैकमेव सत्यं हि तदात्मा परिकीर्तितः ।\nस्वस्वरूपानुसन्धाने ज्ञाने सर्वं विलीयते ॥ ५.५॥"
  },
  {
    "text": "बद्धो मुक्त इति व्याख्या गुणतो नैव वस्तुतः ।\nगुणस्तु मायामूलत्वात् न ते मोक्षो न बन्धनम् ॥ ५.६॥"
  },
  {
    "text": "वक्ष्ये श‍ृणु समासेन सर्वसाधनमुत्तमम् ।\nव्यावहारिकलोकानां उद्धारार्थं हिडिम्भक ॥ ५.७॥"
  },
  {
    "text": "अपेक्षितार्थः सर्वेषां भुक्तिर्मुक्तिश्च सर्वदा ।\nमुक्तिर्नानाविधा प्रोक्ता मया वेदानुसारतः ॥ ५.८॥"
  },
  {
    "text": "तत्र सायुज्यरूपाया मुक्तेः साक्षात्तु साधनम् ।\nसम्यक् ज्ञानं न कर्मोक्तं न तयोश्च समुच्चयः ॥ ५.९॥"
  },
  {
    "text": "नित्यसिद्धाऽथवा मुक्तिः साध्यरूपा द्वयोर्गतिः ।\nनित्यसिद्धा तु सर्वेषां आत्मरूपाऽथवाऽपरा ॥ ५.१०॥"
  },
  {
    "text": "आत्मरूपैव चेन्मुक्तिः नित्यप्राप्ता हि सात्मनः ।\nनित्यप्राप्तस्य चाप्राप्तिः विभ्रमः खलु देहिनाम् ॥ ५.११॥"
  },
  {
    "text": "विभ्रमस्य निवृत्त्या सा प्राप्तेति व्यपदिश्यते ।\nविभ्रमस्य निवृत्तिस्तु सिद्ध्यत्यज्ञाननाशनात् ॥ ५.१२॥"
  },
  {
    "text": "अज्ञानस्य विनाशस्तु ज्ञानादेव न चान्यतः ।\nज्ञानादज्ञाननाशस्तु प्रसिद्धस्सर्वदेहिनाम् ॥ ५.१३॥"
  },
  {
    "text": "अपरा सा परा मुक्तिः आत्मरूपैव चेन्मतम् ।\nतथापि मुक्तिः प्राप्या वा नाप्राप्या वाऽऽत्मना भवेत् ॥ ५.१४॥"
  },
  {
    "text": "प्राप्या चेत् आत्मना मुक्तिः अप्राप्तप्राप्तिरेव सा ।\nअप्राप्तप्राप्तिरप्यस्य सम्बन्धो वैक्यमेव च ॥ ५.१५॥"
  },
  {
    "text": "स सम्बन्धश्च साध्यो वा नित्यो वा साध्य एव चेत् ।\nअनित्यस्स तु सम्बन्धो भवेन्नित्यो न सर्वदा ॥ ५.१६॥"
  },
  {
    "text": "साध्यानामपि भावानां अनित्यत्वं व्यवस्थितम् ।\nअभावस्य न साध्यत्वं प्रध्वंसाख्यस्य सर्वदा ॥ ५.१७॥"
  },
  {
    "text": "साध्यत्वाख्यस्तु धर्मश्च नैवाभावाश्रयो भवेत् ।\nनित्यो यदि स सम्बन्धः तर्हि सम्बन्धसञ्ज्ञिता ॥ ५.१८॥"
  },
  {
    "text": "मुक्तिश्च नित्यसिद्धैव मुमुक्षोरात्मनो भवेत् ।\nतथापि नित्यप्राप्ताया मुक्तेः प्राप्तिस्तु पूर्ववत् ॥ ५.१९॥"
  },
  {
    "text": "विज्ञानेनैव नान्येन सत्यमुक्तं चिदात्मकम् ।\nअप्राप्तप्राप्तिरूपाय मुक्तेरैक्यं भवेद्यदि ॥ ५.२०॥"
  },
  {
    "text": "तन्न युक्तं द्वयोरैक्यं न सिद्ध्यति कदाचन ।\nभिन्नयोः भेदनाशे वा मुक्तिर्भेदे स्थितेऽथवा ॥ ५.२१॥"
  },
  {
    "text": "भेदनाशे तयोरैक्यं घटते नात्र संशयः ।\nभेदे सति भवेदैक्यं इति चेत् तन्न सङ्गतम् ॥ ५.२२॥"
  },
  {
    "text": "भेदस्य सन्निधानैक्यं विरोधान्नैव सिद्ध्यति ।\nन प्राप्या ह्यात्मना मुक्तिः इति चेत् तन्न सङ्गतम् ॥ ५.२३॥"
  },
  {
    "text": "अप्राप्यायास्तु मुक्तेश्च नास्त्यपेक्षा हि साधने ।\nसाधने सति सा मुक्तिः अप्राप्यैव सदा खलु ॥ ५.२४॥"
  },
  {
    "text": "न नित्यसिद्धा सा मुक्तिः साध्यरूपैव चेन्मतम् ।\nसाध्यत्वे सत्यनित्यत्वं पूर्वमेवाभिभाषितम् ॥ ५.२५॥"
  },
  {
    "text": "प्रध्वंसस्य तु नित्यत्वं सर्वशो न भविष्यति ।\nअचिद्रूपस्य सर्वस्य विनाशो गम्यते यतः ॥ ५.२६॥"
  },
  {
    "text": "भावत्वे सति साध्यत्वात् विनाशश्चेतनस्य तु ।\nप्रध्वंसस्य तु साध्यत्वेऽप्यभावत्वेन हेतुना ॥ ५.२७॥"
  },
  {
    "text": "न सिद्ध्यति विनाशश्चेत् तच्च नैव सुसङ्गतम् ।\nप्रागभावसमाख्यस्याप्यनित्यत्वस्य दर्शनात् ॥ ५.२८॥"
  },
  {
    "text": "प्रागभावस्य साध्यत्वाभावे सत्यप्यभावतः ।\nअनित्यत्वं यदिष्येत प्रध्वंसस्यापि तत्समम् ॥ ५.२९॥"
  },
  {
    "text": "भावानामप्यभावानां साध्यानां च हिडिम्भक ।\nअसाध्यानां च सर्वेषां अनित्यत्वे प्रयोजकम् ॥ ५.३०॥"
  },
  {
    "text": "अचेतनत्वमेवोक्तं नेतरद्व्यभिचारतः ।\nचेतनस्य तु नित्यत्वं श्रुतिराह सनातनी ॥ ५.३१॥"
  },
  {
    "text": "तस्मादुक्तप्रकारेण मुक्तिः सायुज्यरूपिणी ।\nज्ञानलभ्या क्रियामात्रात् न लभ्या न समुच्चयात् ॥ ५.३२॥"
  },
  {
    "text": "ज्ञानं नामाखिलं चेदं मद्रूपेणावभासनम् ।\nक्रिया तु कारणापेक्षा न ज्ञानालम्बिनी सदा ॥ ५.३३॥"
  },
  {
    "text": "अतः क्रियाया ज्ञानेन विरोधादेव सर्वदा ।\nसमुच्चयो न युज्येत कुतस्तेन परा गतिः ॥ ५.३४॥"
  },
  {
    "text": "सारूप्याख्या तु सा मुक्तिः सामीप्याख्या च याऽपरा ।\nसालोक्याख्या च या तासां केवलं कर्म साधनम् ॥ ५.३५॥"
  },
  {
    "text": "ऐहिकामुष्मिकाकारा मुक्तयः सर्वदेहिनाम् ।\nकर्मणैव हि सिद्ध्यन्ति न ज्ञानेन विरोधतः ॥ ५.३६॥"
  },
  {
    "text": "ज्ञानं कर्म च वेदोक्तमेव नान्योदितं भवेत् ।\nअन्योदितं तु मन्यन्ते व्यवहारे विवेकिनाम् ॥ ५.३७॥"
  },
  {
    "text": "अपेक्ष्य बुद्धिं विज्ञानं कर्म चेति विधीयते ।\nतयापि व्यवहारे ते व्यावहारिकसिद्धिदे ॥ ५.३८॥"
  },
  {
    "text": "वेदश्शिवः शिवोऽहं वै सर्वं ब्रह्ममयं जगत् ।\nवेदनिन्दा न कर्तव्या ज्ञानिना यत्रकुत्रचित् ॥ ५.३९॥"
  },
  {
    "text": "तस्मात्सर्वत्र नास्तिक्यं न कुर्यान्मे मतिसत्तमः ।\nनास्तिक्यादेव सर्वेषां संसारे परिवर्तनम् ॥ ५.४०॥"
  },
  {
    "text": "अस्तीत्येवोपलब्धव्यः परमात्मा श्रुतेस्स्वयम् ।\nलीलामात्रं प्रभोर्जन्म संसारपरिवर्तनम् ॥ ५.४१॥"
  },
  {
    "text": "धर्माधर्मै पुण्यपापे प्राणिनां कर्मबन्धनम् ।\nभस्मसात्कुरुते ज्ञानवह्निः संसारवासनाम् ॥ ५.४२॥"
  },
  {
    "text": "सर्वं त्यक्त्वैव मनसा येन त्यजसि तत्त्यज ।\nस्वयमेव स्वयं साक्षात् किं वक्तव्यमतः परम् ॥ ५.४३॥"
  },
  {
    "text": "इति कलिसन्तारक श्रीगुहगीतायां ब्रह्मविद्यायां\nअद्वैतशास्त्रे भिक्षुरूपिगुहहिडिम्भसंवादे\nमायामोहजालं नाम पञ्चमोऽध्यायः ॥ ५॥"
  },
  {
    "text": "अथ षष्ठोऽध्यायः \nजीवब्रह्मैक्यम्\nहिडिम्भ उवाच-\nसर्वमुक्तं समासेन सद्गुरो मय्यनुग्रहात्\nत्वयैवाहं ब्रह्मविच्च न मे जन्म न मे मृतिः ॥ ६.१॥"
  },
  {
    "text": "देहबुद्ध्या भवद्दासः जीवबुद्ध्या त्वदंशकः ।\nआत्मबुद्ध्या त्वमेवाहं सद्गतोऽस्मिन् न संशयः ॥ ६.२॥"
  },
  {
    "text": "अथ केन प्रयुक्तोऽहं कुर्वे कर्म जगद्गुरो ।\nजीवन्मुक्तः सुखी तूष्णीं स्थास्यामीत्यब्रुवं मुने ॥ ६.३॥"
  },
  {
    "text": "श्रीभिक्षुरुवाच-\nसम्यग्व्यवसिता बुद्धिः हिडिम्भ तव तात्त्विके ।\nअपि चेद्देहयात्रायां अवशस्त्वं हि मायया ॥ ६.४॥"
  },
  {
    "text": "आधिकारिकजीवोऽसि मल्लोके पार्षदोऽसि च ।\nआकल्पान्तं मयाऽज्ञप्तः कर्म कर्तुं त्वमर्हसि ॥ ६.५॥"
  },
  {
    "text": "ब्रह्मणा सह मुक्तिः स्यात् प्रलये तव चानघ ।\nकर्मतत्त्वं प्रवक्ष्यामि श‍ृणु गुह्यं सनातनम् ॥ ६.६॥"
  },
  {
    "text": "नियतं कुरु कर्म त्वं कर्म ज्यायो ह्यकर्मणः ।\nशरीरयात्रापि च ते न प्रसिद्ध्येदकर्मणः ॥ ६.७॥"
  },
  {
    "text": "नहि कश्चित् क्षणमपि जातु तिष्ठत्यकर्मकृत् ।\nकार्यते ह्यवशः कर्म सर्वः प्रकृतिजैर्गुणैः ॥ ६.८॥"
  },
  {
    "text": "कर्म ब्रह्मोद्भवं विद्धि ब्रह्माक्षरसमुद्भवम् ।\nतस्मात्सर्वगतं ब्रह्म नित्यं यज्ञे प्रतिष्ठितम् ॥ ६.९॥"
  },
  {
    "text": "सहयज्ञाः प्रजाः सृष्ट्वा पुरोवाच प्रजापतिः ।\nअनेन प्रसविष्यध्वं एष वोऽस्त्विष्टकामधुक् ॥ ६.१०॥"
  },
  {
    "text": "देवान् भावयतानेन ते देवा भावयन्तु वः ।\nपरस्परं भावयन्तः श्रेयः परं अवाप्स्यथ ॥ ६.११॥"
  },
  {
    "text": "इष्टान् भोगान् हि वो देवाः दास्यन्ते यज्ञभाविताः ।\nतैर्दत्तानप्रदायैभ्यो यो भुङ्क्ते स्तेन एव सः ॥ ६.१२॥"
  },
  {
    "text": "यज्ञशिष्टाशिनः सन्तो मुच्यन्ते सर्वकिल्बिषैः ।\nभुञ्जन्ते ते त्वघं पापा ये पचन्त्यात्मकारणात् ॥ ६.१३॥"
  },
  {
    "text": "अन्नाद्भवन्ति भूतानि पर्जन्यादन्नसम्भवः ।\nयज्ञाद्भवति पर्जन्यो यज्ञः कर्मसमुद्भवः ॥ ६.१४॥"
  },
  {
    "text": "यज्ञाद्भवन्ति भूतानि पर्जन्यादन्नसम्भवः ।\nयज्ञाद्भवति पर्जन्यो यज्ञः कर्मसमुद्भवः ॥ ६.१४॥  repeat\nयज्ञार्थात् कर्मणोऽन्यत्र लोकोऽयं कर्मबन्धनः ।\nतदर्थं कर्म शैरेय मुक्तसङ्गः समाचर ॥ ६.१५॥"
  },
  {
    "text": "एवं प्रवर्तितं चक्रं नानुवर्तयतीह यः ।\nअघायुरिन्द्रियारामो व्यर्थजीवी स एव हि ॥ ६.१६॥"
  },
  {
    "text": "आत्मानं रथिनं विद्धि शरीरं रथमेव तु ।\nबुद्धिं तु सारथिं विद्धि मनः प्रग्रहमेव च ॥ ६.१७॥"
  },
  {
    "text": "इन्द्रियाणि हयानाहुः विषयांस्तेषु गोचरान् ।\nआत्मेन्द्रियमनोयुक्तं भोक्तेत्याहुः मनीषिणः ॥ ६.१८॥"
  },
  {
    "text": "यस्त्वविज्ञानवान् भवति अयुक्तेन मनसा सदा ।\nतस्येन्द्रियाणि वश्यानि दुष्टाश्चा इव सारथेः ॥ ६.१९॥"
  },
  {
    "text": "यस्तु विज्ञानवान् भवति युक्तेन मनसा सदा ।\nतस्येन्द्रियाणि वश्यानि सदश्चा इव सारथेः ॥ ६.२०॥"
  },
  {
    "text": "यस्त्वविज्ञानवान् भवत्यमनस्कः सदाऽशुचिः ।\nन स तत्पदमाप्नोति संसारं चाधिगच्छति ॥ ६.२१॥"
  },
  {
    "text": "यस्तु विज्ञानवान् भवति समनस्कः सदा शुचिः ।\nस तु तत्पदमाप्नोति यस्माद्भूयो न जायते ॥ ६.२२॥"
  },
  {
    "text": "विज्ञानसारथिर्यस्तु मनःप्रग्रहवान्नरः ।\nसोऽध्वनः पारमाप्नोति मत्पदं परमं शिवम् ॥ ६.२३॥"
  },
  {
    "text": "इन्द्रियेभ्यः परा ह्यर्था अर्थेभ्यश्च परं मनः ।\nमनसश्च परा बुद्धिः बुद्धेरात्मा महान् परः ॥ ६.२४॥"
  },
  {
    "text": "महतः परमव्यक्तं अव्यक्तात् पुरुषः परः ।\nपुरुषान्न परं किञ्चित् सा काष्ठा सा परा गतिः ॥ ६.२५॥"
  },
  {
    "text": "एष सर्वेषु भूतेषु गूढः आत्मा न प्रकाशते ।\nदृश्यते त्वग्र्य्या बुद्ध्या सूक्ष्मया सूक्ष्मदर्शिभिः ॥ ६.२६॥"
  },
  {
    "text": "यच्छेद्वाङ्मनसी प्राज्ञः तद्यच्छेत् ज्ञान आत्मनी ।\nज्ञानमात्मनि महति तद्यच्छेत् शान्त आत्मनि ॥ ६.२७॥"
  },
  {
    "text": "मयि सर्वाणि कर्माणि सन्न्यस्याध्यात्मचेतसा ।\nअसक्तो ह्याचरन् कर्म परमाप्नोति नान्यथा ।\nकिं भवानिच्छति पुनर्निस्सन्देहो भवार्भक ॥ ६.२८॥"
  },
  {
    "text": "हिडिम्भ उवाच-\nपरमात्मन् गुरो भिक्षो त्वमेवाहं गतिर्मम ।\nद्रष्टुमिच्छामि ते भूयो रूपं षाण्मुखमैश्वरम् ॥ ६.२९॥"
  },
  {
    "text": "भवदाज्ञावशः कुर्वे त्वदिष्टं कर्म नान्यथा ।\nत्वत्षण्मुखत्वस्वरूपं ब्रह्म पिण्डाण्डयोः कथम् ॥ ६.३०॥"
  },
  {
    "text": "श्रीभिक्षुरुवाच-\nज्ञानेन्द्रियमनोबुद्धिः महदव्यक्तपूरुषः ।\nपिण्डाण्डे षण्मुखानीति मदीयानि विभावय ॥ ६.३१॥"
  },
  {
    "text": "तदशक्तौ तु सर्वत्र ज्ञानेन्द्रियमनांसि च ।\nदृश्यं जगच्च ब्रह्माणं विष्णुं रुद्रं तथेश्वरम् ॥ ६.३२॥"
  },
  {
    "text": "सदाशिवं शिवशतं ब्रह्माण्डे परिभावय ।\nपश्य मे तादृशं रूपं मल्लोके स्कन्दनामके ।\nमामेव शरणं गच्छ मय्यर्पितमना भव ॥ ६.३३॥"
  },
  {
    "text": "हिडिम्भ उवाच-\nइत्युक्त्वा षाण्मुखैश्वर्यरूपं धृत्वाऽथ भिक्षुकः ।\nस्कन्दलोकं जगामाथ सुब्रह्मण्यः शिखीन्द्रगः ॥ ६.३४॥"
  },
  {
    "text": "षाण्मुखैश्वर्यं ताद्रूप्यं तदानीन्तनवैभवम् ।\nसर्वलोकेषु सर्वेषु दृष्ट्वा मयि च विस्मितः ॥ ६.३५॥"
  },
  {
    "text": "जडदेही कियत्कालं नीतोऽहं मामपि स्वयम् ।\nन जानेऽथ स्वयं मन्दम् प्रबुद्धो व्यावहारिके ॥ ६.३६॥"
  },
  {
    "text": "जगतीत्थं चरिष्यामि स्वामिप्रेरणया यथा ।\nगुहगीतामिमां श्रुत्वा धन्यो भवति मानवः ॥ ६.३७॥"
  },
  {
    "text": "अर्थानुसन्धानपरो मुक्त एव न संशयः ।\nइयं चोक्ता तव मुने गुह्याद्गुह्यतरं खलु ।\nन चाशुश्रूषवे वाच्या नाभक्ताय कदाचन ॥ ६.३८॥"
  },
  {
    "text": "इति कलिसन्तारक श्रीगुहगीतायां ब्रह्मविद्यायां\nअद्वैतशास्त्रे भिक्षुरूपिगुहहिडिम्भसंवादे\nजीवब्रह्मैक्यं नाम षष्ठोऽध्यायः ॥ ६॥"
  },
  {
    "text": "ॐ तत्सत् ब्रह्मार्पणमस्तु ॥"
  }
]
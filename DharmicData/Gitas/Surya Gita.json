[
  {
    "text": "सूर्य गीता"
  },
  {
    "text": "॥ श्री गणेशाय नमः ॥"
  },
  {
    "text": "॥ अथ सूर्यगीता प्रारभ्यते ॥"
  },
  {
    "text": "ब्रह्मा उवाच -\nप्रपञ्चसृष्टिकर्मेदं मम श्रीगुरुनायक ।\nअहार्यं द्विपरार्धान्तमाधिकारिकतावशात् ॥ १ ॥"
  },
  {
    "text": "इति त्वद्वदनाम्भोजात्सम्यग्विदितवानहम् ।\nतथाप्यत्र न मे चिन्ता जायते त्वत्कृपाबलात् ॥ २ ॥"
  },
  {
    "text": "त्वयि प्रसन्ने मय्येवं बोधानन्दः स्वरूपतः ।\nपुनर्जन्मभयाभावाद्धीर एवास्मि वृत्तिषु ॥ ३ ॥"
  },
  {
    "text": "तथाऽपि कर्मभागेषु श्रोतव्यमवशिष्यते ।\nतत्सर्वं च विदित्वैव सर्वज्ञः स्यामहं प्रभो ॥ ४ ॥"
  },
  {
    "text": "जगज्जीवेश्वरादीनां प्रागुत्पत्तेर्निरंजनम् ।\nनिर्विशेषमकर्मैकं ब्रह्मैवासीत्तदद्वयम् ॥ ५ ॥"
  },
  {
    "text": "तस्य जीवेश स्रष्टृत्वं प्रोच्यते वेदवादिभिः ।\nअकर्मणः कथं सृष्टिकर्मकर्तृत्वमुच्यते ॥ ६ ॥"
  },
  {
    "text": "सकर्मा सेन्द्रियो लोके दृश्यते न निरिन्द्रियः ।\nब्रह्मणोऽतीन्द्रियत्वं च सर्वशास्त्रेषु घुष्यते ॥ ७ ॥"
  },
  {
    "text": "नश्यमानतयोत्पत्तिमत्वादाद्यस्य कर्मणः ।\nन मुख्यमवकल्पेताप्यनादित्वोपवर्णनम् ॥ ८ ॥"
  },
  {
    "text": "ब्रह्म चेत्कर्मकुर्वीत यनेकेनापि हेतुना ।\nतथा च संसृतिस्तस्य प्रसज्येत तु नात्मनः ॥ ९ ॥"
  },
  {
    "text": "तस्मादाद्यस्य पुण्यस्य पापस्य च दयानिधे ।\nकर्मणो ब्रूहि मे स्पष्टमुपपत्तिं गुरूत्तम ॥ १० ॥"
  },
  {
    "text": "इत्युक्तो विधिना देवो दक्षिणामूर्तिरीश्वरः ।\nविचित्रप्रश्नसन्तुष्ट इदं वचनमब्रवीत् ॥ ११ ॥"
  },
  {
    "text": "श्रीगुरुमूर्तिरुवाच -\nब्रह्मन्साधुरयं प्रश्नस्तव प्रश्नविदां वर ।\nश‍ृणुष्व सावधानेन चेतसाऽस्योत्तरं मम ॥ १२ ॥"
  },
  {
    "text": "प्रागुत्पत्तेरकर्मैकमकर्तृ च निरिन्द्रियम् ।\nनिर्विशेषं परं ब्रह्मैवासीन्नात्रास्ति संशयः ॥ १३ ॥"
  },
  {
    "text": "तथाऽपि तस्य चिच्छक्तिसंयुतत्वेन हेतुना ।\nप्रतिच्छायात्मिके शक्ती मायाविद्ये बभूवतुः ॥ १४ ॥"
  },
  {
    "text": "अद्वितीयमपि ब्रह्म तयोर्यत्प्रतिबिम्बितम् ।\nतेन द्वैविध्यमासाद्य जीव ईश्वर इत्यपि ॥ १५ ॥"
  },
  {
    "text": "पुण्यपापादिकर्तृत्वं जगत्सृष्ट्यादिकर्तृताम् ।\nअभजत्सेन्द्रियत्वं च सकर्मत्वं विशेषतः ॥ १६ ॥"
  },
  {
    "text": "यः स्वशक्त्या समुल्लास उदभूत्परमात्मनः ।\nस्वबन्धजनकं सूक्ष्मं तदाद्यं कर्म कथ्यते ॥ १७ ॥"
  },
  {
    "text": "न तेन निर्विशेषत्वं हीयते तस्य किंचन ।\nन च संसारबन्धश्च कश्चिद्ब्रह्मन्प्रसज्यते ॥ १८ ॥"
  },
  {
    "text": "पारमार्थिकसंसारी जीवः पुण्यादिकर्मवान् ।\nप्रातिभासिकसंसारी त्वीशः सृष्ट्यादिकर्मवान् ॥ १९ ॥"
  },
  {
    "text": "असंसारि परं ब्रह्म जीवेशोभयकारणम् ।\nततोऽप्यतीतं नीरूपं अवाङ्मनसगोचरम् ॥ २० ॥"
  },
  {
    "text": "कर्मवन्तौ परित्यज्य जीवेशौ ये महाधियः ।\nअकर्मवत्परं ब्रह्म प्रयान्त्यत्र समाधिभिः ॥ २१ ॥"
  },
  {
    "text": "ते विदेहविमुक्ता वा जीवन्मुक्ता नरोत्तमाः ।\nकर्माकर्मोभयातीतास्तद्ब्रह्मारूपमाप्नुयुः ॥ २२ ॥"
  },
  {
    "text": "कर्मणा संसृतौ बद्धा मुच्यन्ते ते ह्यकर्मणा ।\nबन्धमोक्षोभयातीताः कर्मिणो नाप्यकर्मिणः ॥ २३ ॥"
  },
  {
    "text": "जीवस्य कर्मणा बन्धस्तस्य मोक्षश्च कर्मणा ।\nतस्माद्धेयं च कर्म स्यादुपादेयं च कर्म हि ॥ २४ ॥"
  },
  {
    "text": "त्यक्ते कर्मणि जीवत्वमात्मनो गच्छति स्वयम् ।\nगृहीते कर्मणि क्षिप्रं ब्रह्मत्वं च प्रसिध्यति ॥ २५ ॥"
  },
  {
    "text": "आविद्यकमशुद्धं यत्कर्म दुःखाय तन्नृणाम् ।\nविद्यासम्बन्धि शुद्धं यत् तत्सुखाय च कथ्यते ॥ २६ ॥"
  },
  {
    "text": "विद्याकर्मक्षुरात्तीक्ष्णात् छिनत्ति पुरुषोत्तमः ।\nअविद्याकर्मपाशांश्चेत्स मुक्तो नात्र संशयः ॥ २७ ॥"
  },
  {
    "text": "सर्वस्य व्यवहारस्य विधे कर्मैव कारणम् ।\nइति निश्चयसिद्ध्यै ते सूर्यगीतां वदाम्यहम् ॥ २८ ॥"
  },
  {
    "text": "कर्मसाक्षिणमादित्यं सहस्रकिरणं प्रभुम् ।\nसप्ताश्वं सर्वधर्मज्ञमपृच्छदरुणः पुरा ॥ २९ ॥"
  },
  {
    "text": "अरुण उवाच -\nभगवन् केन संसारे प्राणिनः संभ्रमन्त्यमी ।\nकेनैतेषां निवृत्तिश्च संसाराद्वद सद्गुरो ॥ ३० ॥"
  },
  {
    "text": "इति पृष्टः स सर्वज्ञः सहस्रकिरणोज्वलः ।\nसूर्योऽब्रवीदिदं शिष्यमरुणं निजसारथिम् ॥ ३१ ॥"
  },
  {
    "text": "सूर्य उवाच -\nअरुण त्वं भवस्यद्य मम प्रियतमः खलु ।\nयतः पृच्छसि संसारभ्रमकारणमादरात् ॥ ३२ ॥"
  },
  {
    "text": "भ्रमन्ति केवलं सर्वे संसारे प्राणिनोऽनिशम् ।\nन तु तत्कारणं केनाप्यहो किंचिद्विचार्यते ॥ ३३ ।\nतज्जिज्ञासुतया त्वं तु श्लाघ्योऽसि विबुधोत्तमैः ।\nश‍ृणुश्वारुण वक्ष्यामि तव संसारकारणम् ॥ ३४ ॥"
  },
  {
    "text": "पुण्यपापात्मकं कर्म यत्सर्वप्राणिसंचितम् ।\nअनादिसुखदुःखानां जनकं चाभिधीयते ॥ ३५ ॥"
  },
  {
    "text": "शास्त्रैः सर्वैश्च विहितं प्रतिषिद्धं च सादरम् ।\nकामादिजनितं तत्त्वं विद्धि संसारकारणम् ॥ ३६ ॥"
  },
  {
    "text": "पश्वादीनामभावेऽपि तयोर्विधिनिषेधयोः ।\nसंसारस्य न लोपोऽस्ति पूर्वकर्मानुसारतः ॥ ३७ ॥"
  },
  {
    "text": "पूर्वं मनुष्यभूतानां पापकर्मावशादिह ।\nश्वखरोष्ट्रादिजन्मानि निकृष्टानि भवन्त्यहो ॥ ३८ ॥"
  },
  {
    "text": "पापकर्मसु भोगेन प्रक्षीणेषु पुनश्च ते ।\nप्राप्नुवन्ति मनुष्यत्वं पुनश्च श्वादिजन्मिताम् ॥ ३९ ॥"
  },
  {
    "text": "जननैर्मरणैरेवं पौनःपुन्येन संसृतौ ।\nभ्रमन्त्यब्धितरंगस्थदारुवद्धीमतां वर ॥ ४० ॥"
  },
  {
    "text": "अरुण उवाच -\nप्रक्षीणपापकर्माणः प्राप्तवन्तो मनुष्यताम् ।\nपुनश्च श्वादिजन्मानि केन गच्छन्ति हेतुना ॥ ४१ ॥"
  },
  {
    "text": "न हि दुर्जन्महेतुत्वं पुण्यानां युक्तमीरितुम् ।\nन च पुण्यवतां भूयः पापकर्मोपपद्यते ॥ ४२ ॥"
  },
  {
    "text": "पुण्यैर्विशुद्धचित्तानां ज्ञानयोगादिसाधनैः ।\nसंसारमोक्षसंसिद्ध्या पापकर्माप्रसक्तितः ॥ ४३ ॥"
  },
  {
    "text": "जीवेषु पौनःपुन्यं चेदुत्तमाधमजन्मनाम् ।\nनियमेनाभिधीयेत येन केनापि हेतुना ॥ ४४ ॥"
  },
  {
    "text": "मोक्षशास्त्रस्य वैयर्थ्यमापतत्येव सर्वथा ।\nतस्मादपापिनां जन्म पुनश्चेति न युज्यते ॥ ४५ ॥"
  },
  {
    "text": "इत्युक्तो भगवानाह सर्वज्ञः करुणानिधिः ।\nरविः संशयविच्छेदनिपुणोऽरुणमादरात् ॥ ४६ ॥"
  },
  {
    "text": "रविरुवाच -\nप्रक्षीणेष्वपि भोगेन पापकर्मसु देहिनः ।\nपुनश्च पापकर्माणि कुर्वन्तो यान्ति दुर्गतिम् ॥ ४७ ॥"
  },
  {
    "text": "तानि दुर्जन्मबीजानि कामात्पापानि देहिनाम् ।\nपुनरप्युपपद्यन्ते पूर्वपुण्यवतामपि ॥ ४८ ॥"
  },
  {
    "text": "सकामानां च पुण्यानां भोगहेतुतया नृणाम् ।\nन चित्तशुद्धिहेतुत्वं क्वचिद्भवितुमर्हति ॥ ४९ ॥"
  },
  {
    "text": "कुतश्चाशुद्धचित्तानां ज्ञानयोगादिसंभवः ।\nज्ञानयोगादिहीनानां कुतो मोक्षश्च संसृतेः ॥ ५० ॥"
  },
  {
    "text": "कामेन हेतुना सत्स्वप्युत्तमाधमजन्मसु ।\nमोक्षशास्त्रस्य सार्थक्यं नैष्काम्योदयहेतुकम् ॥ ५१ ॥"
  },
  {
    "text": "सुखदुःखोपभोगेन यदा निर्वेदमागतः ।\nनिष्कामत्वमवाप्नोति स्वविवेकपुरस्सरम् ॥ ५२ ॥"
  },
  {
    "text": "ततःप्रभृति कैश्चित्स्याज्जन्मभिर्ज्ञानयोगवान् ।\nश्रवणादिप्रयत्नैर्हि मुक्तिः स्वात्मन्यवस्थितिः ॥ ५३ ॥"
  },
  {
    "text": "कर्माध्यक्षं परात्मानं सर्वकर्मैकसाक्षिणम् ।\nसर्वकर्मविदूरन्तं कर्मवान्कथमाप्नुयात् ॥ ५४ ॥"
  },
  {
    "text": "पुण्येष्वपि च पापेषु पौर्विकेषु तु भोगतः ।\nक्षपितेषु परात्मा स स्वयमाविर्भविष्यति ॥ ५५ ॥"
  },
  {
    "text": "कर्तृभिर्भुज्यते जीवैः सर्वकर्मफलं न तु ।\nसाक्षिणा निर्विकल्पेन निर्लेपेन परात्मना ॥ ५६ ॥"
  },
  {
    "text": "जीवानां तदनन्यत्वत्भोगस्यावसरः कुतः ।\nइति केचन शंकन्ते वेदान्तापातदर्शिनः ॥ ५७ ॥"
  },
  {
    "text": "परमार्थदशायां हि तदनन्यत्वमिष्यते ।\nव्यवहारदशायां नानुपपत्तिश्च काचन ॥ ५८ ॥"
  },
  {
    "text": "परमार्थदशारूढे जीवन्मुक्तेऽपि कर्मणाम् ।\nभोगोऽङ्गीक्रियते सम्यक् दृश्यते च तथा सति ॥ ५९ ॥"
  },
  {
    "text": "अज्ञानां व्यवहारैकनिष्ठानां तदनन्यता ।\nअभोक्तृता च केनैव वक्तुं शक्या मनीषिणा ॥ ६० ॥"
  },
  {
    "text": "ज्ञानिनः कर्मकर्तृत्वं दृश्यमानमपि स्फुटम् ।\nउत्पादयेत्फलं नेति मन्यन्ते स्वप्नकर्मवत् ॥ ६१ ॥"
  },
  {
    "text": "तदयुक्तं न हि स्वप्ने पापकर्तुः स्वतन्त्रता ।\nजाग्रति प्राणिनः कर्म स्वातन्त्र्यं वर्तते खलु ॥ ६२ ॥"
  },
  {
    "text": "तिरश्चां जागरावस्था यथा भोगैककारणम् ।\nतथा स्वप्नदशा नॄणां फलभोगैककारणम् ॥ ६३ ॥"
  },
  {
    "text": "नृणां च जागरावस्था बालानां स्यात्तथा न तु ।\nयूनां वृद्धतमानां वा किमुत स्वात्मवेदिनाम् ॥ ६४ ॥"
  },
  {
    "text": "भाविभोगार्थकं कर्म जाग्रत्येव नृणां भवेत् ।\nफलं तु कर्मणः स्वप्ने जाग्रत्यपि च युज्यते ॥ ६५ ॥"
  },
  {
    "text": "कर्मण्यध्यस्य भोगं ये भोगेऽध्यस्याथ कर्म च ।\nकर्म तद्भोगयोर्भेदमज्ञात्वाहुर्यथेप्सितम् ॥ ६६ ॥"
  },
  {
    "text": "तेषां मन्दधियां ज्ञानवादिनां पापकारिणाम् ।\nकथं कृतार्थतां ब्रूयामध्यासक्षयसंभवाम् ॥ ६७ ॥"
  },
  {
    "text": "कर्मण्यकर्मधीर्येषामकर्मणि च कर्मधीः ।\nते चाध्यासवशा मन्दा ज्ञानिनः स्वैरचारिणः ॥ ६८ ॥"
  },
  {
    "text": "वर्णाश्रमादिधर्माणामद्वैतं कर्मणैव ये ।\nअनुतिष्ठन्ति ते मूढाः कर्माकर्मोभयच्युताः ॥ ६९ ॥"
  },
  {
    "text": "स्वानुभूतिं वरिष्ठां तां सर्वानुष्ठानवर्जिताम् ।\nसर्वानुष्ठानवन्तोऽपि सिद्धामाहुर्बतात्मनाम् ॥ ७० ॥"
  },
  {
    "text": "अभेदध्यानसाध्यां तां स्वानुभूतिं महत्तमाम् ।\nविचारसाध्यां मन्यन्ते ते महापापकर्मिणः ॥ ७१ ॥"
  },
  {
    "text": "निदिध्यासनमप्यात्मा भेदाभिध्यानलक्षणम् ।\nउपेक्षन्ते वृथाद्वैतज्ञानवादैकमोहतः ॥ ७२ ॥"
  },
  {
    "text": "आश्रित्यैव विचारं ये वाक्यार्थमननात्मकम् ।\nमन्यन्ते कृतकृत्यत्वमात्मनां ते हि मोहिताः ॥ ७३ ॥"
  },
  {
    "text": "आद्यज्ञानोदये काम्यकर्मत्याग उदीर्यते ।\nद्वितीयसम्यग्ज्ञाने तु नैमित्तिकनिराकृतिः ॥ ७४ ॥"
  },
  {
    "text": "तृतीयपूर्णज्ञाने च नित्यकर्मनिराकृतिः ।\nचतुर्थाद्वैतबोधे तु सोऽतिवर्णाश्रमी भवेत् ॥ ७५ ॥"
  },
  {
    "text": "नित्यनैमित्तिकोपेतज्ञानान्मुक्तिः क्रमाद्भवेत् ।\nसम्यग्ज्ञानात्तु सा जीवन्मुक्तिर्नित्यैकसंयुतात् ॥ ७६ ॥"
  },
  {
    "text": "पूर्णज्ञानाद्विदेहाख्या शाश्वती मुक्तिरिष्यते ।\nयथा नैष्कर्म्यसंसिद्धिर्जीवन्मुक्ते निरंकुशा ॥ ७७ ॥"
  },
  {
    "text": "अत्रैवं सति नैष्कर्म्यं ज्ञानकर्मसमुच्चयात् ।\nसिध्येत्क्रमेण सद्यो वा नान्यथा कल्पकोटिभिः ॥ ७८ ॥"
  },
  {
    "text": "यावद्विदेहमुक्तिः सा न सिध्यति शरीरिणः ।\nतावत्समुच्चयः सिद्धो ज्ञानोपासनकर्मणाम् ॥ ७९ ॥"
  },
  {
    "text": "तस्माद् ज्ञात्वा परात्मानं ध्याननिष्ठो महामतिः ।\nभूयान्निजाश्रमाचारनिरतः श्रेयसे सदा ॥ ८० ॥"
  },
  {
    "text": "ज्ञानोपास्ती कर्मसापेक्षके ते\n       कर्मोपास्ती ज्ञानसापेक्षके च ।\nकर्मज्ञाने चान्यसापेक्षके तन्-\n       मुक्त्यै प्रोक्तं साहचर्यं त्रयाणाम् ॥ ८१ ॥"
  },
  {
    "text": "ज्ञानोपास्ती स्वीयकर्मस्वपास्यापेकं\n       मुक्तिर्नैव कस्यापि सिध्येत् ।\nतस्माद्धीमानाश्रयेदप्रमत्तस्त्री-\n       ण्युक्तानि श्रद्धयाऽऽदेहपातात् ॥ ८२ ॥"
  },
  {
    "text": "॥ इति सूर्यगीतायां प्रथमोऽध्यायः ॥"
  },
  {
    "text": "॥ अथ द्वितीयोऽध्यायः ॥"
  },
  {
    "text": "सूर्य उवाच -\nअथातः सम्प्रवक्ष्यामि कर्मणां पंचभूमिकाः ।\nउत्तरोत्तरमुत्कर्षाद्विद्धि सोपानपंक्तिवत् ॥ १ ॥"
  },
  {
    "text": "प्रथामा तांत्रिकी प्रोक्ता परा पौराणिकी मता ।\nस्मार्ता तृतीया तुर्या तु श्रौता संकीर्तिता बुधैः ॥ २ ॥"
  },
  {
    "text": "पंचमी त्वौपनिषदा विबुधोत्तमसंमता ।\nयस्याः परं न किंचित्स्याद्वाच्यं ज्ञेयं च सत्तम ॥ ३ ॥"
  },
  {
    "text": "स्वेच्छं कर्माणि कुर्वन्यः प्रमाणाश्रयणं विना ।\nतन्त्रोक्तानि करोत्येष कर्मी प्राथमिको मतः ॥ ४ ॥"
  },
  {
    "text": "तानि तन्त्रोक्तकर्माणि त्यक्त्वा पौराणिकानि यः ।\nकरोति तन्त्रसम्बन्धीन्ययं कर्मी द्वितीयकः ॥ ५ ॥"
  },
  {
    "text": "त्यक्त्वा तान्यपि यः स्मार्तान्यनुतिष्ठति सर्वदा ।\nश्रुतिसम्बन्धवन्त्येष तृतीयः कर्म्युदीर्यते ॥ ६ ॥"
  },
  {
    "text": "यश्च तान्यपि सन्त्यज्य श्रौतान्येवाचरत्ययम् ।\nकर्मी धर्मार्थकामानां स्थानं तुर्योऽभिधीयते ॥ ७ ॥"
  },
  {
    "text": "श्रौतान्यपि च यस्त्यक्त्वा सदौपनिषदानि वै ।\nकरोति श्रद्धया कर्माण्ययं मोक्षी तु पंचमः ॥ ८ ॥"
  },
  {
    "text": "यान्यौपनिषदानां स्युरविरोधीनि कर्मणाम् ।\nश्रौतादीनि सुसंग्राह्यान्यमलानि मुमुक्षुभिः ॥ ९ ॥"
  },
  {
    "text": "कर्माण्युपनिषत्सु स्युर्ब्रह्मैकार्थासु वै कथम् ।\nइति शंक्यन्नकुर्वन् हि विधिरस्ति जिजीविषेत् ॥ १० ॥"
  },
  {
    "text": "ईशावास्यादिवेदान्तप्रोक्तान्यामरणादपि ।\nकुर्वन्नेव विमुच्येत ब्रह्मवित्प्रवरोऽस्तु वा ॥ ११ ॥"
  },
  {
    "text": "यतयस्त्यक्तगार्हस्थ्या अपि स्वोचितकर्मभिः ।\nआश्रमं पालयन्तः स्वं कैवल्यं प्राप्नुयुः परम् ॥ १२ ॥"
  },
  {
    "text": "कर्म प्रजाधनानां यस्त्यागः समभिधीयते ।\nकामैकविषयत्वेन स यतेर्न विरुध्यते ॥ १३ ॥"
  },
  {
    "text": "संन्यासिनो हि कर्माणि नित्यानि विमलानि च ।\nश्रेयोर्थानि विधीयन्ते परिव्राजेब्जजन्मना ॥ १४ ॥"
  },
  {
    "text": "अपेतकाम्यकर्माणो यतयोऽन्येऽपि वा जनाः ।\nसद्यः क्रमेण वा मुक्तिमाप्नुयुर्नात्र संशयः ॥ १५ ॥"
  },
  {
    "text": "पंचमीं भूमिमारूढः ज्ञानोपासनकर्मभिः ।\nशोकमोहादिनिर्मुक्तः सर्वदैव विराजते ॥ १६ ॥"
  },
  {
    "text": "न ज्ञानेन विनोपास्तिर्नोपास्त्या न विनेतरत् ।\nकर्मापि तेन हेतुत्वं पूर्वपूर्वस्य कथ्यते ॥ १७ ॥"
  },
  {
    "text": "यद्वा यावन्न हि ज्ञानं तावन्नोपासनं मतम् ।\nयावन्नोपासनं तावन्न ज्ञानं च कथंचन ॥ १८ ॥"
  },
  {
    "text": "ज्ञानं यावन्न कर्मापि न तावन्मुख्यमीर्यते ।\nयावन्न कर्म तावच्च न ज्ञानं साधुसंमतम् ॥ १९ ॥"
  },
  {
    "text": "यावन्नोपासनं तावन्न कर्मापि प्रशस्यते ।\nयावन्न कर्मोपास्तिश्च न तावत्सात्त्विकी मता ॥ २० ॥"
  },
  {
    "text": "ज्ञानोपासनकर्माणि सापेक्षाणि परस्परम् ।\nप्रयच्छन्ति परां मुक्तिं नान्यथेत्युक्तमेव ते ॥ २१ ॥"
  },
  {
    "text": "एतेषु साधनेष्वेकं त्रिषु यत्किंचिदत्र यः ।\nत्यजेदसद्गुरूक्त्या स नाश्नुवीत परामृतम् ॥ २२ ॥"
  },
  {
    "text": "नानाविधानि ज्ञानानि नानारूपा उपास्तयः ।\nनानाविधानि कर्माणि श्रुत्यन्तादिषु संविदुः ॥ २३ ॥"
  },
  {
    "text": "सम्बन्धस्तु त्रयाणां स्यादुचितः शिष्टवर्त्मना ।\nनिपुणैश्च सुविज्ञेयमनुबन्धचतुष्टयम् ॥ २४ ॥"
  },
  {
    "text": "अनुबन्धविरोधेन त्रयाणां चेत्समुच्चयः ।\nकृतः स सद्यः प्राप्नोति तृप्तिं मानवपुंगवः ॥ २५ ॥"
  },
  {
    "text": "अनुबन्धपरिज्ञानं विना मुक्त्यै प्रयत्नवान् ।\nन मुक्तिं विन्दते कोऽपि साधकादिविपर्ययात् ॥ २६ ॥"
  },
  {
    "text": "भोगाधिकारी मोक्षं चेत्फलमिच्छेत्कदाचन ।\nअनुबन्धस्य विज्ञानं कथं नु स्यात्समंजसम् ॥ २७ ॥"
  },
  {
    "text": "अधिकारानुगुण्येन सम्बन्धः परिकीर्तितः ।\nतत्सम्बन्धानुगुण्येन विषयश्च प्रकीर्तितः ॥ २८ ॥"
  },
  {
    "text": "विषयानुगुणं प्रोक्तं प्रयोजनमतो बुधैः ।\nअनुबन्धाः सुविज्ञेया ज्ञानोपासनकर्मसु ॥ २९ ॥"
  },
  {
    "text": "वर्णाश्रमाणां सर्वेषामनुष्ठेयेषु कर्मसु ।\nअविद्वान् संशयात्मा चेदनुवर्तेत पूर्वकान् ॥ ३० ॥"
  },
  {
    "text": "विद्वान् चेत्संशयात्माभूच्छास्त्रे स्वमतिनिश्चितम् ।\nआचरेत्तु न शिष्टस्यप्यबुधस्य पितुर्मतम् ॥ ३१ ॥"
  },
  {
    "text": "स्वकूटस्थबुधाचारः साधुसंविदितो यदि ।\nविद्वानपि त्यजेत्स्वीयं तद्विरुद्धमसंमतम् ॥ ३२ ॥"
  },
  {
    "text": "पूर्वाचारानुसरणं कर्ममात्रे नियम्यते ।\nज्ञानोपास्त्योस्त्वबाह्यत्वादन्यथाऽपि च युज्यते ॥ ३३ ॥"
  },
  {
    "text": "पूर्वकेष्वपि सांख्येषु स्वस्य युज्येत योगिता ।\nअन्यथाऽपि च नैतेन प्रत्यवायः कियानपि ॥ ३४ ॥"
  },
  {
    "text": "यदि पूर्वविरोधेन कुर्यात्कर्माणि मानवः ।\nस मूर्खो भवति क्षिप्रं प्रत्यवायी न संशयः ॥ ३५ ॥"
  },
  {
    "text": "नैमित्तिकानामकृतौ काम्यानां च न कश्चन ।\nप्रत्यवायोऽत्र वाऽमुत्र लोके भवितुमर्हति॥ ३६ ॥"
  },
  {
    "text": "नित्यानां त्वकृतावत्रामुत्र वा प्रत्यवायभाक् ।\nभवेदवश्यकार्यत्वादाश्रमच्युतिहेतवे ॥ ३७ ॥"
  },
  {
    "text": "न स्यादकरणं हेतुरभावात्मतया ततः ।\nनित्याकरणहेतुः प्राक्कर्म चेत्प्रत्यवायकृत् ॥ ३८ ॥"
  },
  {
    "text": "अकृतौ प्रत्यवायस्य श्रवणं व्यर्थमेव तत् ।\nपूर्वकर्मफलादन्यफलस्यानवधारणात् ॥ ३९ ॥"
  },
  {
    "text": "अतो नाभावता युक्ता नित्यकर्माकृतेर्यथा ।\nनिषिद्धाचरणं भावस्तथैवाकरणं मतम् ॥ ४० ॥"
  },
  {
    "text": "विहिताकरणस्यापि भावात्मत्वोररीकृतेः ।\nआस्तिकत्वमिह प्राहुरन्यथा नास्तिकत्वतः ॥ ४१ ॥"
  },
  {
    "text": "पूर्वकर्मफलस्यापि नित्याकरणकर्मणः ।\nपापस्य दुःखहेतुत्वं पृथगेवाववधार्यते ॥ ४२ ॥"
  },
  {
    "text": "अज्ञानाद्विहिते लुप्ते ज्ञानाद्वा कर्मणि स्वके ।\nप्रायश्चित्ती भवेन्मर्त्यो लभेद्दुर्जन्म वा पुनः ॥ ४३ ॥"
  },
  {
    "text": "बुद्धिपूर्वं त्यजन्नित्यमनुतापविवर्जितः ।\nअनाश्रमी नरो घोरं रौरवं नरकं व्रजेत् ॥ ४४ ॥"
  },
  {
    "text": "जीवन्मुक्तस्य नित्येषु यदि लुप्तानि कानिचित् ।\nन तेन प्रत्यवायोऽस्ति कैश्चित्स्वाश्रमसिद्धितः ॥ ४५ ॥"
  },
  {
    "text": "प्रायश्चित्तनिवर्त्यानि निषिद्धाचरणानि च ।\nप्रायश्चित्तमकुर्वन्तमपि लिम्पन्ति नैव तम् ॥ ४६ ॥"
  },
  {
    "text": "कर्म शुद्धमशुद्धं च द्विविधं प्रोच्यते श्रुतौ ।\nतत्राशुद्धेन बन्धः स्यान्मोक्षः शुद्धेन देहिनाम् ॥ ४७ ॥"
  },
  {
    "text": "अशुद्धं च तथा प्रोक्तं पुण्यं पापमिति द्विधा ।\nपरस्परं न बाधोऽस्ति तयोरत्राविरोधतः ॥ ४८ ॥"
  },
  {
    "text": "सुखदुःखे समस्तस्य जन्तोर्याभ्यां प्रसिध्यतः ।\nतयोर्न वशमागच्छेच्छुद्धमात्रेण संस्थितः ॥ ४९ ॥"
  },
  {
    "text": "शुद्धं नित्यमनन्तं यत्सत्यं कर्म निगद्यते ।\nनित्यशुद्धविमुक्तात्मसाक्षात्कारार्थकं विदुः ॥ ५० ॥"
  },
  {
    "text": "विशुद्धैः कर्मभिः शुद्धानीन्द्रियाणि भवन्त्यलम् ।\nइन्द्रियेषु विशुद्धेषु मनः शुद्धं स्वतो भवेत् ॥ ५१ ॥"
  },
  {
    "text": "शुद्धे मनसि जीवोऽपि विशुद्धो ब्रह्मणैकताम् ।\nउपेत्य केवलानन्दं निष्कलं परमश्नुते ॥ ५२ ॥"
  },
  {
    "text": "बाह्यमाभ्यन्तरं चेति शुद्धं कर्म द्विधोच्यते ।\nबाह्यं स्नानादि नित्यं स्याद्ध्यानाद्याभ्यन्तरं परम् ॥ ५३ ॥"
  },
  {
    "text": "अतः शुद्धेरशुद्धानां नाशो भवितुमर्हति ।\nन शुद्धव्यतिरेकेण प्रयत्नान्तरमिष्यते ॥ ५४ ॥"
  },
  {
    "text": "विशुद्धकर्मनिष्ठास्ते यतयोऽन्येऽपि वा जनाः ।\nअत्रैव परिमुच्यन्ते स्वातन्त्र्येण परामृतात् ॥ ५५ ॥"
  },
  {
    "text": "आरूढः पंचमीं भूमिं शुद्धेनैवावतिष्ठते ।\nअतोऽत्र मतिमान्नित्यं पंचम्यभ्यासमाचरेत् ॥ ५६ ॥"
  },
  {
    "text": "इन्द्रियाणि विशुद्धान्यप्यशुद्धानां विवर्जनात् ।\nशुद्धानामप्यनुष्ठानाद्धीमांस्तानि न विश्वसेत् ॥ ५७ ॥"
  },
  {
    "text": "अशुद्धेषु प्रवर्तेरन् पूर्ववासनया स्वतः ।\nतेभ्यो नियम्य शुद्धेषु नित्यं तानि प्रवर्तयेत् ॥ ५८ ॥"
  },
  {
    "text": "इन्द्रियाणां च मनसः प्रसादं शुद्धकर्मभिः ।\nउपलभ्यापि दुर्बुद्धिरशुद्धेह प्रवर्तते ॥ ५९ ॥"
  },
  {
    "text": "प्रसन्नमनसः स्वास्थ्यात्सुखं किंचित्प्रजायते ।\nतावन्मात्रेण तृप्तस्तु क्रमेणाधः पतेन्नरः ॥ ६० ॥"
  },
  {
    "text": "तृप्तिरल्पसुखप्राप्तौ महानर्थैककारणम् ।\nअतस्तृप्तिमनाप्यैव शुद्धं नित्यं समाचरेत् ॥ ६१ ॥"
  },
  {
    "text": "यथा विषयभोगेषु विना तृप्तिं पुनः पुनः ।\nप्रवर्तते तथा नित्यं यः शुद्धेषु स बुद्धिमान् ॥ ६२ ॥"
  },
  {
    "text": "शुद्धं शुद्धेन वर्धेत शुद्धः शुद्धं ततो व्रजेत् ।\nअशुद्धमप्यशुद्धेनाशुद्धोऽशुद्धं तथा नरः ॥ ६३ ॥"
  },
  {
    "text": "यदेन्द्रियमनःप्राणाः शान्ताः सुप्ताविवाभवन् ।\nशुद्धाशुद्धोभयातीतस्तदा तृप्तिं परां व्रजेत् ॥ ६४ ॥"
  },
  {
    "text": "यावन्नेन्द्रियसंशान्तिर्यावन्न मनसोऽप्ययः ।\nयावन्न प्राणशान्तिश्च तावच्छुद्धं समाचरेत् ॥ ६५ ॥"
  },
  {
    "text": "परस्परोपयोगित्वाद्बाह्याभ्यन्तरशुद्धयोः ।\nवियोगो नैव कार्योऽत्र बुधैरादेहमोचनात् ॥ ६६ ॥"
  },
  {
    "text": "यः शुद्धपक्षो हंसः स ऊर्ध्वं गच्छति चाम्बरे ।\nअशुद्धपक्षः श्येनस्तु व्योमगोऽपि पतत्यधः ॥ ६७ ॥"
  },
  {
    "text": "छिन्नैकपक्षो हंसोऽपि नोर्ध्वं गन्तुमितोऽर्हति ।\nअतः शुद्धद्वयं मुख्यं साधनं मुक्तये विदुः ॥ ६८ ॥"
  },
  {
    "text": "यद्यप्याभ्यन्तरं शुद्धं बाह्यशुद्धनिवर्तकम् ।\nभवत्येतेन साम्यं न तयोरिति च केचन ॥ ६९ ॥"
  },
  {
    "text": "तथाऽपि बाह्यविलयसमकाललयात्परम् ।\nआभ्यन्तरं समं तेन बाह्येन स्यात्स्वकर्मणा ॥ ७० ॥"
  },
  {
    "text": "आभ्यन्तरं च तच्छुद्धं कर्म द्विविधमुच्यते ।\nसम्प्रज्ञातसमाध्याख्यमसम्प्रज्ञातनाम च ॥ ७१ ॥"
  },
  {
    "text": "जीवन्मुक्तेः पुरावृत्तमाद्यं कर्म स्वमानसम् ।\nपुरा विदेहमुक्तेस्तु वृतमन्यत्स्वमानसम् ॥ ७२ ॥"
  },
  {
    "text": "मानसत्वात्समाधेश्च कर्मत्वोक्तिर्न दूष्यते ।\nअनन्यविषयत्वाच्च तत्फलं नैव नश्वरम् ॥ ७३ ॥"
  },
  {
    "text": "अन्तःशुद्धिर्बहिःशुद्धिं यथा नॄणामपेक्षते ।\nबहिःशुद्धिस्तथैवान्तःशुद्धिं च नियमेन हि ॥ ७४ ॥"
  },
  {
    "text": "यस्य कर्मसु शुद्धेष्वप्यौदासीन्यं विजायते ।\nतस्यैव जन्मसांकर्यमनुमेयं विपश्चिता ॥ ७५ ॥"
  },
  {
    "text": "विरोधो जायते यस्य ज्ञानकर्मसमुच्चये ।\nतस्यैव जन्मसांकर्यमनुमेयं विपश्चिता ॥ ७६ ॥"
  },
  {
    "text": "यः श्रौतं कर्म हित्वान्यत्तान्त्रिकं समुपाश्रयेत् ।\nतस्यैव जन्मसांकर्यमनुमेयं विपश्चिता ॥ ७७ ॥"
  },
  {
    "text": "यश्चान्तरं च तत्कर्म मन्यते मन्दगोचरम् ।\nतस्यैव जन्मसांकर्यमनुमेयं विपश्चिता ॥ ७८ ॥"
  },
  {
    "text": "अशुद्धकर्मनिष्ठः सन् शुद्धं निन्दति यः सदा ।\nतस्यैव जन्मसांकर्यमनुमेयं विपश्चिता ॥ ७९ ॥"
  },
  {
    "text": "शुद्धं पश्यति यः शान्तमक्षिरोगीव भास्करम् ।\nतस्यैव जन्मसांकर्यमनुमेयं विपश्चिता ॥ ८० ॥"
  },
  {
    "text": "विशुद्धवंशप्रभवं महामतिं\n       विशुद्धबाह्यान्तरकर्मभास्वरम् ।\nविशुद्धवेदान्तरहस्यवेदिनं\n       विद्वेष्टि यः संकर एव नेतरः ॥ ८१ ॥"
  },
  {
    "text": "अशुद्धवंशप्रभवं सुदुर्मतिं\n       स्वशुद्धकर्मद्वयनष्टतेजसम् ।\nअशुद्धतन्त्रार्थविदं नराधमं\n       यः श्लाघते संकर एव नेतरः ॥ ८२ ॥"
  },
  {
    "text": "इति सूर्यगीतायां द्वितीयोऽध्यायः ॥"
  },
  {
    "text": "॥  अथ तृतीयोऽध्यायः ॥"
  },
  {
    "text": "अथातः सम्प्रवक्ष्यामि ममान्तर्यामिणं शिवम् ।\nयः सर्वकर्मणां साक्षी निर्लेपः प्रभुरीश्वरः ॥ १ ॥"
  },
  {
    "text": "त्रिनेत्रं नीलकण्ठं यं साम्बं मृत्युंजयं हरम् ।\nध्यात्वा संसृतिमोक्षः स्यात्तं नमामि महेश्वरम् ॥ २ ॥"
  },
  {
    "text": "सर्वेषां कर्मणामेकः फलदाता य उच्यते ।\nस एव मृड ईशानः सर्वज्ञः सर्वशक्तिमान् ॥ ३ ॥"
  },
  {
    "text": "यस्य स्मरणमात्रेण निवर्तन्तेऽखिलापदः ।\nसम्पदश्चेह लभ्यन्ते सोऽन्तर्यामी शिवो हरः ॥ ४ ॥"
  },
  {
    "text": "येनैव सृष्टमखिलं जगदेतच्चराचरम् ।\nयस्मिंस्तिष्ठति नश्यत्यप्येष एको महेश्वरः ॥ ५ ॥"
  },
  {
    "text": "यं नमन्ति सुराः सर्वे स्वस्वाभीष्टप्रसिद्धये ।\nस्वातन्त्र्यं यस्य सर्वत्र सोऽन्तर्यामि महेश्वरः ॥ ६ ॥"
  },
  {
    "text": "उमार्धविग्रहः शम्भुः त्रिनेत्रः शशिशेखरः ।\nगंगाधरो महादेवः सोऽन्तर्यामि दयानिधिः ॥ ७ ॥"
  },
  {
    "text": "श्रुतिस्मृतिपुराणेषु यस्यैवाधिक्यमिष्यते ।\nयस्याधिक्यस्मृतेर्मुक्तिः सोऽन्तर्यामी पुरातनः ॥ ८ ॥"
  },
  {
    "text": "यन्नामजपमात्रेण पुरुषः पूज्यते सुरैः ।\nयमाहुः सर्वदेवेशं सोऽन्तर्यामी गुरूत्तमः ॥ ९ ॥"
  },
  {
    "text": "यदाख्यामृतपानेन संतृप्ता मुनयोऽखिलाः ।\nन वाञ्छन्ति महाभोगान् सोऽन्तर्यामी जगत्पतिः ॥ १० ॥"
  },
  {
    "text": "अरुण उवाच -\nसद्गुरो भास्कर श्रीमन् सर्वतत्त्वार्थकोविद ।\nश्रुतिस्मृतिपुराणेषु ह्यन्तर्याम्यन्यथा श्रुतः ॥ ११ ॥"
  },
  {
    "text": "सत्यं ज्ञानमनन्तं यत्प्रसिद्धं ब्रह्म निष्कलम् ।\nनिर्गुणं निष्क्रियं शान्तं केवलं सर्वगं परम् ॥ १२ ॥"
  },
  {
    "text": "तदेव सर्वान्तर्यामी श्रुतं सर्वान्तरत्वतः ।\nवरेण्यं सवितुस्ते च गायत्र्यां तद्धि कथ्यते ॥ १३ ॥"
  },
  {
    "text": "अशरीरस्य तस्यैव ह्यादिमध्यान्तवर्जनात् ।\nआकाशवद्विभूतेन सर्वान्तर्यामितोचिता ॥ १४ ॥"
  },
  {
    "text": "शिवस्य सशरीरस्य साम्बस्य सगुणस्य तु ।\nअविभुत्वेन सा नैव युज्यते भास्कर प्रभो ॥ १५ ॥"
  },
  {
    "text": "सगुणैकप्रधानैश्च विशिष्टाद्वैतवादिभिः ।\nकैश्चिद्ब्रह्महरीशानामन्तर्यामित्वमुच्यते ॥ १६ ॥"
  },
  {
    "text": "सर्वज्ञत्वादिधर्माणां समत्वं च त्रिमूर्तिषु ।\nमत्वैवोपासते विप्राः ते गायत्रीपरायणाः ॥ १७ ॥"
  },
  {
    "text": "केचिद् द्रुहिण एव स्यादन्तर्यामी वाक्पतिः ।\nनान्यौ हरिहरौ कर्मप्रसिद्धेरिति वै विदुः ॥ १८ ॥"
  },
  {
    "text": "केचित्तु विष्णुरेव स्यादन्तर्यामी रमापतिः ।\nन विधीशौ परोपास्तिप्रसिद्धेरिति वै विदुः ॥ १९ ॥"
  },
  {
    "text": "केचिच्च शिव एकः स्यादन्तर्यामी ह्युमापतिः ।\nनान्यौ ब्रह्महरी ज्ञानप्रसिद्धेरिति संविदुः ॥ २० ॥"
  },
  {
    "text": "त्वदुक्तरीत्या त्वाधिक्यं ज्ञानोपासनकर्मसु ।\nकर्मणोऽवगतं तेन विधेरेव प्रसिध्यति ॥ २१ ॥"
  },
  {
    "text": "एष पक्षः समीचीनस्तव नैव भविष्यति ।\nतस्मादनिश्चितार्थं मां कुरुष्वासंशयं प्रभो ॥ २२ ॥"
  },
  {
    "text": "सूर्य उवाच -\nसम्यक्पृष्टं त्वया धीमन्नरुण श‍ृणु सादरम् ।\nवक्ष्यामि निश्चितार्थं ते श्रुतिस्मृत्यादिभिः स्फुटम् ॥ २३ ॥"
  },
  {
    "text": "अन्तर्यामी द्विधा प्रोक्तः सगुणो निर्गुणोऽपि च ।\nचरस्य केवलं त्वाद्यश्चरस्यान्योऽचरस्य च ॥ २४ ॥"
  },
  {
    "text": "अहं हि चर एवास्मि मदन्तर्यामिणावुभौ ।\nगायत्र्यां चावगन्तव्यौ देवौ सगुणनिर्गुणौ ॥ २५ ॥"
  },
  {
    "text": "निर्गुणश्चावगन्तव्यः सगुणद्वारतोऽखिलैः ।\nअतोऽब्रुवं शिवं साक्षान्मदन्तर्यामिणं तव ॥ २६ ॥"
  },
  {
    "text": "कारणत्वं यथा सिद्धं ब्रह्मणः परमात्मनः ।\nयथा शिवस्य साम्बस्य कार्यत्वं च सतां मतम् ॥ २७ ॥"
  },
  {
    "text": "तथा शिवस्य हेतुत्वं विष्णोः कार्यत्वमप्यथ ।\nविष्णोश्च हेतुतां तद्वद्विधेर्विद्धि च कार्यताम् ॥ २८ ॥"
  },
  {
    "text": "ब्रह्मा विष्णुः शिवो ब्रह्म ह्युत्तरोत्तरहेतवः ।\nइति जानन्ति विद्वांसो नेतरे मायया वृताः ॥ २९ ॥"
  },
  {
    "text": "विशिष्टाद्वैतिनो वाऽन्ये सगुणैकाभिमानिनः ।\nअशरीरानभिज्ञत्वान्मायापरवशा ध्रुवम् ॥ ३० ॥"
  },
  {
    "text": "सर्वज्ञत्वादिधर्माणां कथं साम्यं त्रिमूर्तिषु ।\nत्रयाणां च गुणानां हि वैषम्यं सर्वसंमतम् ॥ ३१ ॥"
  },
  {
    "text": "गुणत्रयवशात्तेषां वैषम्यं विद्धि सुस्थितम् ।\nब्रह्मा हि राजसः प्रोक्तो विष्णुस्तामस उच्यते ॥ ३२ ॥"
  },
  {
    "text": "रुद्रः स सात्त्विकः प्रोक्तः मूर्तिवर्णैश्च तादृशाः ।\nचित्स्वरूपानुभूत्या च तारतम्यं निगद्यते ॥ ३३ ॥"
  },
  {
    "text": "निर्विशेषपरब्रह्मानन्यत्वेन तु ते समाः ।\nतथाऽपि शिवशब्दस्य परब्रह्मात्मकत्वतः ॥ ३४ ॥"
  },
  {
    "text": "साक्षिणा निर्विकारेण चिन्मात्रेण महात्मना ।\nसदाशिवेन नित्येन केवलेन समो न हि ॥ ३५ ॥"
  },
  {
    "text": "साम्बस्य चन्द्रचूडस्य नीलकण्ठस्य शूलिनः ।\nउत्कर्षोऽस्ति स्वतःसिद्धः किं मया प्रतिपाद्यते ॥ ३६ ॥"
  },
  {
    "text": "आदौ मां जनयामास ब्रह्मा साक्षाच्चतुर्मुखः ।\nयथा तथा विरिंचिं तं श्रीमान्नारायणो हरिः ॥ ३७ ॥"
  },
  {
    "text": "यतोऽभवन्महाविष्णुर्ममारुण पितामहः ।\nततो मे सुप्रसिद्धभूत्सूर्यनारायण अभ्धा ॥ ३८ ॥"
  },
  {
    "text": "नैतेन सकलेशस्य प्रपितामहतावशात् ।\nसर्वोत्कृष्टत्वसंसिद्ध्या लुप्यते ह्यान्तरात्मना ॥ ३९\nअथ वा योगवृत्या स्याच्छिवो नारायणाभिधः ।\nतद्दृष्टिर्मयि कर्तव्योपासकरिति सन्मतम् ॥ ४० ॥"
  },
  {
    "text": "कर्मोपासनबोधेषु ब्रह्मविष्णुशिवाः क्रमात् ।\nप्रसिद्धा इति संत्यज्य धियं श‍ृणु वचो मम ॥ ४१ ॥"
  },
  {
    "text": "त्रिषु त्रयः प्रसिद्धाः स्युस्तारतम्येन चारुण ।\nकाम्यकर्मप्रधानोऽस्ति स्वयंभूश्चतुराननः ॥ ४२ ॥"
  },
  {
    "text": "नैमित्तिकप्रधानस्तु विष्णुः कमललोचनः ।\nनित्यकर्मप्रधानः स शिवः साक्षात्त्रिलोचनः ॥ ४३ ॥"
  },
  {
    "text": "मूर्त्युपास्तौ विधिमुख्यस्त्वंशोपास्तौ हरिर्मतः ।\nनिरंशोपासने मुख्यो नीलकण्ठो हरो मतः ॥ ४४ ॥"
  },
  {
    "text": "ज्ञाने श्रवणजे ब्रह्मा विज्ञाने मननोदिते ।\nविष्णुः स सम्यग्ज्ञाने तु निदिध्यासनजे शिवः ॥ ४५ ॥"
  },
  {
    "text": "अत्रैवं सति कस्याभूदाधिक्यमरुणाधुना ।\nत्वमेव सम्यगालोच्य विनिश्चिनु महामते ॥ ४६ ॥"
  },
  {
    "text": "पुरा कश्चिन्महाधीरः शिवभक्ताग्रणीर्द्विजः ।\nशिवाख्याजपसंसक्तश्चचार भुवि निस्पृहः ॥ ४७ ॥"
  },
  {
    "text": "स्वाश्रमाचारनिरतो भस्मरुद्राक्षभूषणः ।\nसर्वशास्त्रार्थतत्त्वज्ञः कामक्रोधादिवर्जितः ॥ ४८ ॥"
  },
  {
    "text": "शमादिषट्कसम्पन्नः शिवभक्तजनादरः ।\nशिवस्य वैभवं स्मृत्वा श्रुतिस्मृतिपुराणगम् ॥ ४९ ॥"
  },
  {
    "text": "सर्वेश्वरस्य साम्बस्य त्रिनेत्रस्य दयानिधेः ।\nसदाशिवस्य माहात्म्यं स्वत एवेदमब्रवीत् ॥ ५० ॥"
  },
  {
    "text": "पश्वादिभ्यो वरिष्ठाः क्षितिगतमनुजास्तेभ्य एवेन्द्रमुख्यः\n     देवास्तेभ्यो विधाता हरिरपि च ततः शङ्करो यस्त्रिनेत्रः ।\nनान्योऽस्माच्छंकरात्तु श्रुतिषु निगदितो वा वरिष्ठः समो वा\n     सर्वान्विष्ण्वादिकांस्तं न हि वयमधुना नूनमेवाश्रयामः ॥ ५१ ॥"
  },
  {
    "text": "मूलाधारे गणेशस्तदुपरि तु विधिर्विष्णुरस्मात्ततोऽयं\n     रुद्रस्थाने चतुर्थे श्रुतिरपि च तथा प्राह शान्तं चतुर्थम् ।\nअस्मादन्यः शिवोऽस्ति त्रिपुरहर इतो वा सदाद्यः शिवोऽस्ति\n     स्वस्थोऽयं द्वादशान्तप्रबलनटनकृच्चापि साक्षात्सभेशः ॥ ५२ ॥"
  },
  {
    "text": "रौद्री शक्तिस्तथा स्यादयमपि च हरिः शाक्त एवं विरिंचो\n     मन्तव्यो वैष्णवोऽमी सनकमुखमहाब्राह्मणा ब्राह्मणाश्च ।\nतस्मादेवं विभक्ते न हि भवति हरेरंशितांशांशिभावे\n     साक्षादप्यत्र नित्यं परमशिवमहं चांशिनं तं नमामि ॥ ५३ ॥"
  },
  {
    "text": "शम्भोरन्यन्न पश्याम्यहमिह परमे व्योम्नि सोमाच्छ्रुतौ वा\n     यस्यैवैतेन भासा जगदखिलमिदं भासते चैत्यरूपम् ।\nयच्छीर्षाङ्घ्री दिदृक्षु द्रुहिणमुररिपु सर्वशक्त्याप्य दृष्ट्वा\n     खेदन्तौ जग्मतुस्तं परमशिवममुं त्वां विना कं नु वन्दे ॥ ५४ ॥"
  },
  {
    "text": "यं विष्णुर्नावपश्यत्यखिलजनभयध्वंसकं काशिकायां\n     लिंगं चोपास्त इत्यप्यधिकभसितरुद्राक्षसंभूषितः सन् ।\nजाबालेये बृहत्यप्यथ हरिजनिता श्रूयते सोम एकः\n     पायाच्छ्रुत्यन्तसिद्धो जनिमृतिभयभृत्संसृतेस्तारको माम् ॥ ५५ ॥"
  },
  {
    "text": "मध्ये को वाऽधिकः स्याद्द्रुहिण हरिहराणामिति प्रश्नपूर्वं\n     ब्रह्मादौ पैप्पलादं खलु वदति महान्रुद्र एवाधिकः स्यात् ।\nइत्युक्त्वा शारभाख्ये श्रुतिशिरसि नमश्चास्तु रुद्राय तस्मै\n     स्तुत्वैवं ध्येयमाह त्रिपुरहरमुमाकांतमेकं भजेऽहम् ॥ ५६ ॥"
  },
  {
    "text": "ध्याता रुद्रो रमेशो हरिरपि तु तथा ध्यानमेकः शिवस्तु\n     ध्येयोऽथर्वश्रुतेः सा निखिलरसवती या समाप्ता शिखाभूत् ।\nध्येयश्चिन्मात्र एकः परमशिव इतो वा चिदंदशत्व-\n     मस्य ध्यातुः स्यान्न त्वमुष्य प्रकृतिभवमनोवृत्तिरूपस्य विष्णोः ॥ ५७ ॥"
  },
  {
    "text": "एको रुद्रो महेशः शिव इति च महादेव एवैष सर्व\n     व्यापी यः श्रूयतेऽस्मिंच्छ्रुतिशिरसि तथाथर्वशीर्षाभिधे च ।\nदेवाः सर्वे यदन्तस्थितिजुष इह ते विष्णुपूर्वास्ततोन्यः\n     को वाऽस्याद्व्यापकोऽस्मान्निरतिशयचिदाकाशरूपान्महेशात् ॥ ५८ ॥"
  },
  {
    "text": "नाभौ ब्रह्माणमुक्त्वा हरिमपि हृदये रुद्रमेनं भ्रुवोस्त-\n     न्मध्ये श्रुत्यन्त एवं प्रणवविवरणे नारसिंहाभिधे च ।\nविज्ञेयः सोऽयमात्मा शिव इति च चतुर्थोऽद्वितीयः\n     प्रशान्तश्चेत्याहान्ते प्रजेशस्त्रिदशपरिपदस्तत्स ईशः प्रपूज्यः ॥ ५९ ॥"
  },
  {
    "text": "कैवल्यं प्राप्नुयात्कः पुरुष इह शिवं केवलं त्वां विहाय\n     स्वामिन्नीशं तथान्यं जगति सदसतोरत्र विष्णोर्विधेर्वा ।\nचिन्मात्रः प्रत्यगात्मा त्वमसि खलु सदा पूर्व एकः शिवोऽत-\n     स्त्वामेवैकं भजेऽहं सततमपि जगत्साक्षिणं निर्विशेषम् ॥ ६० ॥"
  },
  {
    "text": "सूर्य उवाच -\nएवं शिवस्य माहात्म्ये सर्वश्रुत्यन्तनिश्चिते ।\nउद्भवेत्संशयः कस्य को मुच्येत संशयात् ॥ ६१ ॥"
  },
  {
    "text": "अतोरुण महाप्राज्ञ मुख्यान्तर्यामिणं मम ।\nत्रिनेत्रं भज कैवल्यसंसिध्यै परमेश्वरम् ॥ ६२ ॥"
  },
  {
    "text": "॥ इति सूर्यगीतायां तृतीयोऽध्यायः ॥"
  },
  {
    "text": "॥ अथ चतुर्थोऽध्यायः ॥"
  },
  {
    "text": "सूर्य उवाच -\nअथातः सम्प्रवक्ष्यामि तस्यान्तर्यामिणो गुरोः ।\nजगत्सृष्ट्यादिकर्माणि लीलारूपाणि सुव्रत ॥ १ ॥"
  },
  {
    "text": "आदौ जगत्ससर्जेदं पंचीकरणकर्मणा ।\nयः स ईशो महामायः सर्वज्ञः सर्वशक्तिमान् ॥ २ ॥"
  },
  {
    "text": "चतुर्विधेषु भूतेषु निजमायावशीकृतान् ।\nजीवान् प्रवेशयित्वाननुप्रविवेश स्वयं वशी ॥ ३ ॥"
  },
  {
    "text": "लीलारूपमपीदं च कर्म तस्य महेशितुः ।\nप्रारब्धकर्मजं ज्ञेयमाधिकारिकतावशात् ॥ ४ ॥"
  },
  {
    "text": "स ह्यादिकारिकः श्रेष्ठः पूर्वं जीवत्वमागतः ।\nसमुच्चयादभूदीशो ज्ञानोपासनकर्मणाम् ॥ ५॥"
  },
  {
    "text": "प्राक्कल्पाधिकृतो देवः स्वारब्धक्षपणात्स्वयम् ।\nअपहाय निजां मायां प्राप्तवान् परमं पदम् ॥ ६ ॥"
  },
  {
    "text": "अथ तामाश्रितो जीवः कल्पादौ पूर्ववत्क्रमात् ।\nसृष्ट्वा सर्वाधिकारी सन् जगत्पाति च हन्ति च ॥ ७ ॥"
  },
  {
    "text": "क्रियमाणतया तेन नियमेनैव कर्मणाम् ।\nत्रयाणां तस्य कर्मित्वमीशस्याप्युपपद्यते ॥ ८ ॥"
  },
  {
    "text": "जीवन्मुक्तसमानत्वं यतस्तस्यावगम्यते ।\nअतः प्रारब्धकर्मित्वं अवश्यं तस्य सिध्यति ॥ ९ ॥"
  },
  {
    "text": "ब्रह्मवित्त्वं हि तस्य स्यान्न तु ब्रह्मत्वमीशितुः ।\nसृष्ट्यादिकर्मकर्तृत्वदर्शनान्माययाऽपि वा ॥ १० ॥"
  },
  {
    "text": "जीवसृष्ट्यादिकर्तृत्वं ब्रह्मणोऽपि वर्तते ।\nतथापि पूर्वकर्मित्वं तस्य न श्रूयते क्वचित् ॥ ११ ॥"
  },
  {
    "text": "कर्मणः प्रागभावत्वाद्भावत्वाद्ब्रह्मणो विभोः ।\nपूर्वकर्मवतो हि स्यात्कर्म प्रारब्धसंज्ञितम् ॥ १२ ॥"
  },
  {
    "text": "सृष्ट्यादिकर्मबद्धत्वे तस्य मायावशत्वतः ।\nवश्यमायत्ववचनं व्यर्थमेवेति चेन्न च ॥ १३ ॥"
  },
  {
    "text": "स्वाधिकारावसने हि कैवल्यं नोपरुध्यते ।\nअतस्तस्य प्रसिद्धं तद्वश्यमायत्वमर्थवत् ॥ १४ ॥"
  },
  {
    "text": "स्थितौ तु तस्य मायित्वं कामित्वादिवदिष्यते ।\nन धनित्वादिवत्कर्म पारवश्यान्निरन्तरम् ॥ १५ ॥"
  },
  {
    "text": "जाग्रद्वत्सृष्टिकर्म स्यात्स्वप्नवत्स्थितिकर्म च ।\nजगत्प्रलयकर्म स्यात् सुप्तिवत्तस्य मायिनः ॥ १६ ॥"
  },
  {
    "text": "अवस्थात्रयवत्त्वेन कर्मत्रितयवत्तया ।\nशरीरत्रयवत्त्वेन जीवः सोऽपीति केचन ॥ १७ ॥"
  },
  {
    "text": "तदयुक्तं पुरा जीवोऽप्यद्य ब्रह्मात्मवित्तया ।\nसर्वज्ञत्वादिसम्पत्त्या स हि जीवविलक्षणः ॥ १८ ॥"
  },
  {
    "text": "जीवन्मुक्तसमानत्वान्न कर्मत्रयमीशितुः ।\nप्रारब्धमात्रबद्धत्वादधिकारवशादिह ॥ १९ ॥"
  },
  {
    "text": "अधिकारावसाने तद्ब्रह्मत्वं सम्भविष्यति ।\nइति वेदान्तसिद्धेऽर्थे व्यभिचारः कुतो भवेत् ॥ २० ॥"
  },
  {
    "text": "ब्रह्मैवैकमकर्मोक्तं श्रुतिभिः स्मृतिभिश्च तत् ।\nईशस्य कर्मतोक्तिस्तु श्रूयते ह्यौपचारिकी ॥ २१ ॥"
  },
  {
    "text": "स कर्मत्वेऽपि तस्य स्यात्कर्ममोचकतेशितुः ।\nसंचितागामिहीनत्वात्सर्वज्ञत्वाच्च सत्तम ॥ २२ ॥"
  },
  {
    "text": "ईश्वरब्रह्मणोर्भेदं सकर्माऽकर्मतादिभिः ।\nसुप्रसिद्धमपह्नोतुं कः समर्थोऽस्ति मानतः ॥ २३ ॥"
  },
  {
    "text": "ईश्वरस्याप्यकर्मत्वं यदि ब्रूयान्निरंकुशम् ।\nस द्वैती न कदाप्यस्मात्संसारान्मुक्तिमाप्नुयात् ॥ २४ ॥"
  },
  {
    "text": "यतस्तत्पदवाच्योऽर्थः स हेय इति कथ्यते ।\nअतस्तस्य न नित्यत्वं नाकर्मत्वं च युज्यते ॥ २५ ॥"
  },
  {
    "text": "अनध्यस्तात्मभावेन न देहेनैव कश्चन ।\nव्याप्रीयेत ततश्च स्याद्देहीशो ध्यानसंयुतः ॥ २६ ॥"
  },
  {
    "text": "स्वदेहेऽपीश्वरस्यास्ति नाध्यासः पारमार्थिकः ।\nप्रातिभासिकमाश्रित्य स्रष्टृत्वादि निगद्यते ॥ २७ ॥"
  },
  {
    "text": "देहाध्यासस्य सत्यस्य न कदाप्यस्ति संगतिः ।\nप्रागीशदेहाभावेन देहाभावेन चाऽप्यये ॥ २८ ॥"
  },
  {
    "text": "जगत्प्रलयकाले स निर्व्यापारोऽपि सुप्तवत् ।\nअध्यासबीजवत्त्वेन पुनः सृष्टौ प्रवर्तते ॥ २९ ॥"
  },
  {
    "text": "चतुर्युगसहस्रान्ते विधातुर्हि निशोच्यते ।\nतदा सुप्तस्य तस्यापि जीवस्येव सबीजता ॥ ३० ॥"
  },
  {
    "text": "तथा विष्णोर्युगाः प्रोक्तास्तस्माच्छतगुणाधिकाः ।\nतथा शिवस्य तस्माच्च विष्णोः शतगुणाधिकाः ॥ ३१ ॥"
  },
  {
    "text": "एवं कालैरवच्छिन्नांस्तारतम्येन जीववत् ।\nईश्वरांस्तान् कथं ब्रूयां देहकर्मादिवर्जितान् ॥ ३२ ॥"
  },
  {
    "text": "व्यष्टिदेहत्रयं स्वीयं मत्वा जीवत्रयं यथा ।\nपारमार्थिकसंसारनिबद्धं कर्मितामगात् ॥ ३३ ॥"
  },
  {
    "text": "समष्टिदेहत्रितयं तथा मत्वेश्वरत्रयम् ।\nप्रातिभासिकसंसारनिबद्धं कर्मितामगात् ॥ ३४ ॥"
  },
  {
    "text": "शुद्धसत्त्वप्रधानायां मायायां प्रतिबिम्बितः ।\nईश इत्युच्यते तस्य निरुपाधिकता कथम् ॥ ३५ ॥"
  },
  {
    "text": "औपाधिकस्य नित्यत्वं कथं वाच्यं मनीषिभिः ।\nअनित्यस्य च नैष्कर्म्यं कथं भवितुमर्हति ॥ ३६ ॥"
  },
  {
    "text": "ब्रह्मण्यारोपितो भ्रान्तैरीशाख्यः सर्वसृष्टिकृत् ।\nआत्मयोगिभिरभ्रान्तैः स भवत्यवरोपितः ॥ ३७ ॥"
  },
  {
    "text": "अविद्यातिमिरान्धस्य स्थाणौ चोरवदीश्वरः ।\nप्रतिभाति परब्रह्मण्यमले स्वात्मरूपिणि ॥ ३८ ॥"
  },
  {
    "text": "सद्यो मुमुक्षुदृष्ट्या हि नेश्वरस्यास्ति सत्यता ।\nअतो विवर्तवादोऽयं सुतरामुपयुज्यते ॥ ३९ ॥"
  },
  {
    "text": "परिणामेऽप्यनित्यत्वसंसिद्धेरीश्वरस्य च ।\nअद्वैतब्रह्मनिष्ठत्वं श्रोतुर्जीवस्य सम्भवेत् ॥ ४० ॥"
  },
  {
    "text": "अधिकारिविभेदेन वादास्ते मतात्रयः ।\nतत्रोत्तमाधिकारी स्याच्छृण्वन्नीशे विवर्तताम् ॥ ४१ ॥"
  },
  {
    "text": "जीवे तु परिणामित्वं श‍ृण्वन्नेवोत्तमोत्तमः ।\nकीटवद्भृङ्गरूपेण परिणामे विमोक्षतः ॥ ४२ ॥"
  },
  {
    "text": "जीवस्येश्वरताऽवाप्तौ क्रममुक्तिर्हि सिध्यति ।\nअतोऽस्य सद्यो मुक्त्यर्थं ब्रह्मतावाप्तिरीर्यते ॥ ४३ ॥"
  },
  {
    "text": "तुरीयः पंचमो वाऽऽस्तामीश्वरः षष्ठ एव वा ।\nतस्मादतीतं ब्रह्मेति सिद्धान्ते कोऽनुसंशयः ॥ ४४ ॥"
  },
  {
    "text": "ईश्वरे तिष्ठति ब्रह्म ब्रह्मणीशश्च तिष्ठति ।\nअत एकत्वमेव स्याद्द्वयोरिति न तर्क्यताम् ॥ ४५ ॥"
  },
  {
    "text": "ब्रह्मण्येवेश्वरः प्रोक्तो न तु ब्रह्मेश्वरे क्वचित् ।\nविभोरविभुसंस्थत्वासंभवात्परमात्मनः ॥ ४६ ॥"
  },
  {
    "text": "ब्रह्मक्षत्रमुभे यस्य श्रुत्या भवत ओदनः ।\nयस्योपसेचनं मृत्युः स यत्र ब्रह्मणीर्यते ॥ ४७ ॥"
  },
  {
    "text": "तदेतादृशमित्यत्र को वेदेदन्तयाव्ययम् ।\nअखण्डं निर्गुणं ब्रह्म निराधारं परं महत् ॥ ४८ ॥"
  },
  {
    "text": "परब्रह्मांशभूतोऽपि परमः पुरुषोत्तमः ।\nईश्वरादधिकः प्रोक्तः किं पुनर्ब्रह्म केवलम् ॥ ४९ ॥"
  },
  {
    "text": "कारणं जगतामीशो जीवानां ब्रह्म कारणम् ।\nएवं सतीशब्रह्मैक्यं व्यवहारे कथं भवेत् ॥ ५० ॥"
  },
  {
    "text": "ईशस्य कर्मितायां हि पुण्यं पापं च संभवेत् ।\nसुखं दुःखं च तेनैव जीवत्वमिति चेच्छृणु ॥ ५१ ॥"
  },
  {
    "text": "ईशः प्रवर्तते पुण्यपापयोर्लोकसंग्रहात् ।\nतथाऽपि सुखदुःखे स्तो नैवात्मज्ञानवत्तया ॥ ५२ ॥"
  },
  {
    "text": "भ्रूणहत्यादिपापानि ह्यकरोद्विष्णुरीदृशः ।\nन तैर्दुःखमभूत्तस्य सम्प्राप्तं पारमार्थिकम् ॥ ५३ ॥"
  },
  {
    "text": "लोकक्षेमार्थकत्वेन तत्कृताघस्य निन्द्यता ।\nन वाच्या न च तेनास्ति जीवत्वं तस्य सर्वथा ॥ ५४ ॥"
  },
  {
    "text": "ऋगादिवेदकर्ताऽपि स यथोक्तं समाचरेत् ।\nअन्यथा सम्प्रसज्येत ह्यप्रामाणिकतेशितुः ॥ ५५ ॥"
  },
  {
    "text": "संसिद्धे शास्त्रकर्तृत्वे न कारयितृता वचः ।\nव्यर्थमेवेति चेन्नैष दोष एव विचारणे ॥ ५६ ॥"
  },
  {
    "text": "जीवस्य कर्तृतायां हि स्यात्कारयितृतेशितुः ।\nशास्त्रस्य कर्मतायां तु महेशस्यास्ति कर्तृता ॥ ५७ ॥"
  },
  {
    "text": "नैतेन शास्त्रयोनित्वं निर्गुणस्यैव हीयते ।\nनिर्गुणोद्भूतशास्त्रस्य सगुणाद्व्यक्तिदर्शनात् ॥ ५८ ॥"
  },
  {
    "text": "उपचर्यत ईशस्य गुणिनः शास्त्रयोनिता ।\nयद्वाऽस्तामुभयोर्वेदवेदान्ताभ्यां च बीजता ॥ ५९ ॥"
  },
  {
    "text": "न चैतेनास्ति कर्मित्वसाम्यं ब्रह्मेशयोस्तयोः ।\nकर्तुश्च कृतकर्तुश्च भेदोऽस्ति स्पष्ट एव हि ॥ ६० ॥"
  },
  {
    "text": "कर्तृत्वं यस्य संसिद्धं कर्मित्वं तस्य सिद्ध्यति ।\nइत्यत्र संशयः को वा तद्ब्रह्मेशौ च कर्मिणौ ॥ ६१ ॥"
  },
  {
    "text": "इति चेत्कर्मितेशस्य कामित्वादिवदिष्यते ।\nब्रह्मणोऽपि तु कर्मित्वं धनित्वादिवदित्यतः ॥ ६२ ॥"
  },
  {
    "text": "परतन्त्रो महेशः स्यात्स्वतन्त्रं ब्रह्म निर्गुणम् ।\nआधाराधेयभावेन कार्यकारणतया द्वयोः ॥ ६३ ॥"
  },
  {
    "text": "कर्मित्वे ब्रह्मणः सिद्धे कथं नैर्गुण्यमीर्यते ।\nइति चेन्नैष दोषोऽस्ति मायागुणविवर्जनात् ॥ ६४ ॥"
  },
  {
    "text": "अदृश्यादिभिर्विद्यागुणैरानन्दतादिभिः ।\nसगुणव्यपदेशः स्याद्ब्रह्मणस्त्विष्ट एव सः ॥ ६५ ॥"
  },
  {
    "text": "जगत्संसारकर्तृत्वं यथा जीवेशयोर्मतम् ।\nतथा जीवेशकर्तृत्वं परस्य ब्रह्मणो मतम् ॥ ६६ ॥"
  },
  {
    "text": "ब्रह्मणोऽन्यो न कर्ताऽस्ति प्राक्कर्मादिविवर्जनात् ।\nअनाद्यनन्तं ब्रह्मैकमकर्माकर्तृ हीर्यते ॥ ६७ ॥"
  },
  {
    "text": "कालत्रयेऽप्यकर्तृत्वं ब्रह्मणः सम्मतं यदि ।\nजीवेशरचना न स्यात् जगत्संसारयोरपि ॥ ६८ ॥"
  },
  {
    "text": "प्रत्यक्षसिद्धा रचना कर्तारं समपेक्षते ।\nअतोऽद्य कर्मकर्तृत्वाद्ब्रह्मणः कर्मितोचिता ॥ ६९ ॥"
  },
  {
    "text": "कर्मित्वे ब्रह्मणोऽप्येवं किं वाच्यं ब्रह्मवेदिनः ।\nब्रह्मीभूतो न कर्मी स्यादित्येतच्च न सिद्ध्यति ॥ ७० ॥"
  },
  {
    "text": "यादृशं ब्रह्म निर्णीतं तद्भूतोऽपि च तादृशः ।\nइति निर्णय एव स्याद्युक्तेरपि समंजसः ॥ ७१ ॥"
  },
  {
    "text": "कालत्रयेऽप्यकर्मित्वमकर्तृत्वमकालता ।\nकस्य चिद्ब्रह्मणोऽन्यस्य नीरूपस्यास्ति वस्तुनः ॥ ७२ ॥"
  },
  {
    "text": "तत्र कालत्रयातीतं नेह ज्ञेयं विवक्षितम् ।\nप्रमेयत्वप्रमाणत्वप्रमातृत्वादिवर्जनात् ॥ ७३ ॥"
  },
  {
    "text": "ये तु ब्रह्मेशजीवाः सम्प्रोक्ताः कर्तृत्वसंयुताः ।\nविद्यया मायया ते हि कर्मिणोऽविद्ययापि च ॥ ७४ ॥"
  },
  {
    "text": "कर्मिषु त्रिषु चोक्तेषु ब्रह्मणः श्रैष्ठ्यदर्शनात् ।\nअकर्मत्वं श्रुतिस्मृत्योः प्रोच्यते युक्तमेव तत् ॥ ७५ ॥"
  },
  {
    "text": "एतेन कर्मिणः श्रैष्ठ्यं संसिद्धमिति ये विदुः ।\nऔदासीन्यं न तेषां स्याच्छ्रुतिस्मृत्युक्तकर्मसु ॥ ७६ ॥"
  },
  {
    "text": "ज्ञानादुपास्तिरुत्कृष्टा कर्मोत्कृष्टमुपासनात् ।\nइति यो वेद वेदान्तैः स एव पुरुषोत्तमः ॥ ७७ ॥"
  },
  {
    "text": "इति सूर्यगीतायां चतुर्थोऽध्यायः ॥ ४ ॥"
  },
  {
    "text": "अथ पञ्चमोऽध्यायः ॥"
  },
  {
    "text": "सूर्य उवाच -\nअथातः सम्प्रवक्ष्यामि कर्मिश्रेष्ठस्य लक्षणम् ।\nयच्छ्रुत्वा नैव भूयोऽन्यच्छ्रोतव्यं तेऽवशिष्यते ॥ १ ॥"
  },
  {
    "text": "यस्य देहः स्वकीयोऽपि सर्वथा न प्रतीयते ।\nनेन्द्रियाणि च सर्वाणि स कर्मिश्रेष्ठ उच्यते ॥ २ ॥"
  },
  {
    "text": "यस्य प्राणाः प्रशान्ताः स्युर्मन आदीनि च स्वयम् ।\nअव्यक्तान्तानि सर्वाणि स कर्मिश्रेष्ठ उच्यते ॥ ३ ॥"
  },
  {
    "text": "बालोन्मत्तपिशाचादि चेष्टितान्यपि यत्र नो ।\nनिष्ठाऽजगरवद्यस्य स कर्मिश्रेष्ठ उच्यते ॥ ४ ॥"
  },
  {
    "text": "नाहंभावश्च यस्यास्ति नेदंभावश्च कुत्रचित् ।\nसर्वद्वन्द्वविहीनात्मा स कर्मिश्रेष्ठ उच्यते ॥ ५ ॥"
  },
  {
    "text": "प्राग्बद्धोऽहं विमुक्तोऽद्येत्येवं यस्य स्मृतिर्न च ।\nनित्यमुक्तस्वरूपः सन् स कर्मिश्रेष्ठ उच्यते ॥ ६ ॥"
  },
  {
    "text": "विदेहमुक्तो यः प्रोक्तो वरिष्ठो ब्रह्मवेदिनाम् ।\nअरूपनष्टचित्तासुः स कर्मिश्रेष्ठ उच्यते ॥ ७ ॥"
  },
  {
    "text": "कर्माणि यस्य सर्वाणि वासनात्रयजानि च ।\nअभवन्नपशान्तानि स कर्मिश्रेष्ठ उच्यते ॥ ८ ॥"
  },
  {
    "text": "कर्माणि कर्मभिः शुद्धैरशुद्धान्युपमृद्य यः ।\nस कर्मब्रह्ममात्रोऽभूत् स कर्मिश्रेष्ठ उच्यते ॥ ९ ॥"
  },
  {
    "text": "ज्ञानिनामपि यः श्रेष्ठः सप्तमीं भूमिकां गतः ।\nउपासकानां यश्चैकः स कर्मिश्रेष्ठ उच्यते ॥ १० ॥"
  },
  {
    "text": "यः सर्वैः पीडितोऽपि स्यान्निर्विकारोऽपि पूजितः ।\nसुखदुःखे न यस्य स्तः स कर्मिश्रेष्ठ उच्यते ॥ ११ ॥"
  },
  {
    "text": "यः सर्वैर्मनुजैः पूज्यो यः सर्वैश्च सुरासुरैः ।\nब्रह्मविष्णुशिवैर्यश्च स कर्मिश्रेष्ठ उच्यते  ॥ १२ ॥"
  },
  {
    "text": "त्यक्त्वा कर्माणि सर्वाणि स्वात्ममात्रेण तिष्ठतः ।\nकथं कर्मित्वमित्येवं मा शंकिष्ठा महामते ॥ १३ ॥"
  },
  {
    "text": "कर्मणां फलमेषा हि स्वात्ममात्रेण संस्थितिः ।\nअतः सफलकर्मैष कर्मिश्रेष्ठो भवेद्ध्रुवम् ॥ १४ ॥"
  },
  {
    "text": "ज्ञानेन ज्ञायते यद्वा उपास्त्या चोपलभ्यते ।\nतत्स्थिरं प्राप्यतेऽनेन कर्मणा।आतोऽस्य कर्मिता ॥ १५ ॥"
  },
  {
    "text": "देहेऽस्मिन् वर्तमानेऽपि देहस्मृतिविवर्जनात् ।\nविदेहमुक्त इत्युक्तः कथं कर्मीति चेच्छृणु ॥ १६ ॥"
  },
  {
    "text": "देहविस्मृतिमत्त्वेऽपि कर्मदेहे स्थितत्वतः ।\nअन्यदृष्ट्याऽस्य देहित्वात्कर्मित्वमुपपद्यते ॥ १७ ॥"
  },
  {
    "text": "देहस्थत्वादपूर्णः स्यादिति शक्यं न किंचन ।\nतटाकमप्रकुंभस्थं जलं पूर्णं हि दृश्यते ॥ १८ ॥"
  },
  {
    "text": "प्रारब्धकर्ममुक्तोऽपि भोगान्मुक्तोऽपि चाखिलात् ।\nकर्माकार्ये स्थितः कर्मी देहे स्याद्भोगसाधने ॥ १९ ॥"
  },
  {
    "text": "साधने सति देहेऽपि साध्यो भोगो न सिध्यति ।\nदेहविस्मृतिमत्त्वेन देहहीनसमत्वतः ॥ २० ॥"
  },
  {
    "text": "आहिताग्नित्वसंसिद्ध्यै ज्योतिष्टोमे कृतेऽपि च ।\nयथा न स्वर्गमाप्नोति निष्कामः पुरुषर्षभः ॥ २१ ॥"
  },
  {
    "text": "जाग्रस्वप्नसुषुप्त्यात्मसन्धित्रयकृतामृतः ।\nसर्वसन्ध्यादिरहितः सन्धिभिर्वन्द्यते सदा ॥ २२ ॥"
  },
  {
    "text": "यः सर्वकर्मभिर्वन्द्यो नित्यं सर्वैरकर्मिभिः ।\nस कर्मिप्रवरोऽकर्मिप्रवरश्चेति कथ्यते ॥ २३ ॥"
  },
  {
    "text": "सर्वसाम्यमुपेत्यस्य स्वात्मारामस्य योगिनः ।\nसहस्रशः कृतैः किं वा वन्दनैरकृतेश्च वा ॥ २४ ॥"
  },
  {
    "text": "देहादिषु विकारेषु स्वीयत्वं स्वत्वपूर्वकम् ।\nविहाय नित्यनिष्ठाभिः स्वमात्रः स विराजते ॥ २५ ॥"
  },
  {
    "text": "इन्द्रियार्थैर्विमूढानां दुष्कर्मत्वं निगद्यते ।\nतैरपेतः सुकर्म्येष विदेह इति कथ्यते ॥ २६ ॥"
  },
  {
    "text": "यः सर्वद्वन्द्वनिर्मुक्तः सर्वत्रिपुटिवर्जितः ।\nसर्वावस्थाविहीनः स विदेह इति कथ्यते ॥ २७ ॥"
  },
  {
    "text": "लौकिकं वैदिकं कर्म सर्वं यस्मिन्क्षयं गतम् ।\nयस्मान्नैवाणुमात्रं च विदेह इति कथ्यते ॥ २८ ॥"
  },
  {
    "text": "यस्येन्द्रियाणि सर्वाणि न चलन्ति कदाचन ।\nभित्तिस्थचित्रांगानीव विदेह इति कथ्यते ॥ २९ ॥"
  },
  {
    "text": "आत्मानं सत्यमद्वैतं केवलं निर्गुणामृतम् ।\nसम्पश्यतः सदा स्वान्यविकारस्फुरणं कुतः ॥ ३० ॥"
  },
  {
    "text": "आत्मेतरदसत्यं च द्वैतं नानागुणान्वितम् ।\nअपश्यतः सदानन्दस्वरूपास्फुरणं कुतः ॥ ३१ ॥"
  },
  {
    "text": "आदिमध्यान्तरहितचिदानन्दस्वरूपिणः ।\nस्थितप्रज्ञस्य को बाधः शरीरेण स्वयोगिनः ॥ ३२ ॥"
  },
  {
    "text": "कर्माणि कर्मणा त्यक्त्वा ब्रह्मणा ब्रह्मणि स्थितः ।\nकर्मणा शर्म सततं सम्प्राप्तः स विराजते ॥ ३३ ॥"
  },
  {
    "text": "बुद्धेस्तैक्ष्ण्यं च मौढ्यं च यस्य नैवास्ति किंचन ।\nबुद्धेः पारंगतः सोऽयं प्रबुद्धः शोभतेतराम् ॥ ३४ ॥"
  },
  {
    "text": "मनस्तथैव संलीनं चितीव लवणं जले ।\nयथा निरन्तरात्मीयनिष्ठया सोऽद्वयोऽभवत् ॥ ३५ ॥"
  },
  {
    "text": "समनस्त्वान्महद्दुःखममनस्कस्य तत्कुतः ।\nसमनस्को हि संकल्पान् करुते दुःखकारिणः ॥ ३६ ॥"
  },
  {
    "text": "प्रारब्धकर्मजं दुःखं जीवन्मुक्तस्य कथ्यते ।\nकर्मत्रयविहीनस्य विदेहस्य कथं नु तत् ॥ ३७ ॥"
  },
  {
    "text": "कर्म कर्तव्यमिति वा न कर्तव्यमितीह वा ।\nयदि मन्येत वैदेहीं न मुक्तिं प्राप्तवांस्तु सः ॥ ३८ ॥"
  },
  {
    "text": "समाधिर्वाऽथ कर्तव्यो न कर्तव्य इतीह वा ।\nयदि मन्येत वैदेहीं न मुक्तिं प्राप्तवांस्तु सः ॥ ३९ ॥"
  },
  {
    "text": "पूर्वं बद्धोऽधुना मुक्तोऽस्म्यहमित्येव बन्धनात् ।\nयदि मन्येत वैदेहीं न मुक्तिं प्राप्तवांस्तु सः ॥ ४० ॥"
  },
  {
    "text": "पूर्वमप्यभवन्मुक्तो मध्ये भ्रान्तिस्तु बन्धवत् ।\nयदि मन्येत वैदेहीं न मुक्तिं प्राप्तवांस्तु सः ॥ ४१ ॥"
  },
  {
    "text": "वन्ध्यापुत्रादिवत्सर्वं मय्यभूदसदित्यपि ।\nयदि मन्येत वैदेहीं न मुक्तिं प्राप्तवांस्तु सः ॥ ४२ ॥"
  },
  {
    "text": "आविद्यकं तमो ध्वस्तं स्वप्रकाशेन वा इति ।\nयदि मन्येत वैदेहीं न मुक्तिं प्राप्तवांस्तु सः ॥ ४३ ॥"
  },
  {
    "text": "स्वप्नेऽपि नाहंभावोऽस्ति मम देहेन्द्रियादिषु ।\nयदि मन्येत वैदेहीं न मुक्तिं प्राप्तवांस्तु सः ॥ ४४ ॥"
  },
  {
    "text": "अरूपनष्टमनसो विदेहत्वं प्रकीर्त्यते ।\nतत्कथं मन्यमानस्य यत्किंचित्स्यादनात्मनः ॥ ४५ ॥"
  },
  {
    "text": "मनो नश्यति निःशेषं मननस्य विसर्जनात् ।\nअमनस्कस्वभावं तत्पदं तस्यावशिष्यते ॥ ४६ ॥"
  },
  {
    "text": "मननेन विनिश्चित्य वैदेहीं मुक्तिमात्मनः ।\nनैष्कर्म्यसिद्धिं वदतां का तृप्तिरविवेकिनाम् ॥ ४७ ॥"
  },
  {
    "text": "श्रुत्वा वेदान्तवाक्यानि मोदन्तेऽनुभवं विना ।\nलीढेन ताडपत्रेण गुडाक्षरयुतेन किम् ॥ ४८ ॥"
  },
  {
    "text": "स्वानुभूतिं विना शास्त्रैः पण्डिताः समलंकृताः ।\nकचहीनेव विधवा भूषणैर्भूषितोत्तमैः ॥ ४९ ॥"
  },
  {
    "text": "स्वानुभूतिं विना कर्माण्याचरन्त्यखिलान्यपि ।\nस्वर्णयःकुम्भकारादितुल्या एवोपवीतिनः ॥ ५० ॥"
  },
  {
    "text": "स्वानुभूतिं विना वेदान् पठन्ति विविधा द्विजाः ।\nप्रावृण्णिशायां परितो मण्डूका इव दुस्स्वराः ॥ ५१ ॥"
  },
  {
    "text": "स्वानुभूतिं विना देहं बिभ्रत्यध्यासदार्ढ्यतः ।\nशाकल्यस्य मृतं देहं धनबुद्ध्येव तस्कराः ॥ ५२ ॥"
  },
  {
    "text": "स्वानुभूतिं विना ध्यानं कुर्वन्त्यासनसंयुताः ।\nबका इवांभसस्तीरे मत्स्यवंचनतत्पराः ॥ ५३ ॥"
  },
  {
    "text": "स्वानुभूतिं विना श्वासान्निरुन्धन्ति हठात्सदा ।\nअयस्कारोऽनिलं बाह्यं द्रुतिकायामिवाधिकम् ॥ ५४ ॥"
  },
  {
    "text": "स्वानुभूतिं विना योगदण्डपट्टादिधारिणः ।\nजीर्णकन्धाभरं भग्नदण्डभाण्डादि पित्तवत् ॥ ५५ ॥"
  },
  {
    "text": "स्वानुभूतिं विना यद्यत्कुर्वन्ति भुवि मानवाः ।\nतत्तत्सर्वं वृथैव स्यान्मरुभूमौ कृषिर्यथा ॥ ५६ ॥"
  },
  {
    "text": "स्वानुभूत्यर्थकं कर्म निकृष्टमपि सर्वथा ।\nउत्तमं विबुधैः श्लाघ्यं श्वेव चोरनिवर्तकः ॥ ५७ ॥"
  },
  {
    "text": "स्वानुभूत्युपयुक्तेभ्य इतराणि बहून्यपि ।\nकर्मादीन्याचरन्मर्त्यो भ्रान्तवद्व्यर्थचेष्टितः ॥ ५८ ॥"
  },
  {
    "text": "श्रुतिस्मृतिपुराणेषु काम्यकर्माण्यनेकधा ।\nप्रोच्यन्ते तेषु संसक्तस्त्याज्यः शिष्टैर्विटो यथा ॥ ५९ ॥"
  },
  {
    "text": "काम्यकर्मसमासक्तः स्वनिष्ठां स्वस्य मन्यते ।\nजात्यन्धः स्वस्य रत्नादिपरीक्षादक्षतामिव ॥ ६० ॥"
  },
  {
    "text": "अवशेन्द्रियमात्मार्थगुरुबुद्ध्यैव सेवते ।\nबालातन्तुसुतं लोकेऽगणितं भुक्तये यथा ॥ ६१ ॥"
  },
  {
    "text": "यस्तु वश्येन्द्रियं शान्तं निष्कामं सद्गुरुं सदा ।\nस्वात्मैकरसिकं मुक्त्यै स धीमानुपगच्छति ॥ ६२ ॥"
  },
  {
    "text": "काम्यकर्माणि चोत्सृज्य निष्कामो यो मुमुक्षया ।\nशान्त्यादिगुणसंयुक्तं गुरुं प्राप्तः स मुच्यते ॥ ६३ ॥"
  },
  {
    "text": "इति श्रुत्वाऽरुणः सूर्यात्संतुष्टः स्वात्मनिष्ठया ।\nकृतकृत्य इदं प्राह भास्करं विनयान्वितः ॥ ६४ ॥"
  },
  {
    "text": "अरुण उवाच -\nश्रीमन्गुरुवर स्वामिंस्त्वन्मुखात्पारमार्थिकम् ।\nनिष्कामकर्ममाहात्म्यं श्रुत्वा धन्योऽस्म्यसंशयम् ॥ ६५ ॥"
  },
  {
    "text": "सकर्मत्वमकर्मत्वं विदेहस्य च लक्षणम् ।\nश्रुतं रहस्यं नातोऽन्यत्किंचिदप्यवशिष्यते ॥ ६६ ॥"
  },
  {
    "text": "तथाऽपि मम साक्षात्त्वं कर्तव्यं ब्रूहि निश्चितम् ।\nमच्चित्तपरिपाकं हि षेत्सि सर्वज्ञ सद्गुरो ॥ ६७ ॥"
  },
  {
    "text": "इति पृष्ट उवाचेदं भगवान्भास्करोऽरुणम् ।\nस्वसारथिं निजग्रस्थं बद्धबाहुं नताननम् ॥ ६८ ॥"
  },
  {
    "text": "सूर्य उवाच -\nअरुण त्वं परं ब्रह्म साक्षाद्दृष्ट्वाऽधुना कृती ।\nतथाऽप्यादेहपतनाद्ब्रह्माभिध्यानमादरात् ॥ ६९ ॥"
  },
  {
    "text": "स्वाधिकारोचितं शुद्धं कर्माप्याचर सत्तम ।\nप्रमादो माऽस्तु ते स्वप्नेऽप्युक्तयोर्ब्रह्मकर्मणोः ॥ ७० ॥"
  },
  {
    "text": "संवादमावयोरेतं सर्वपापहरं शुभम् ।\nयः श‍ृणोति सकृद्वा स कृतार्थो नात्र संशयः ॥ ७१ ॥"
  },
  {
    "text": "श्रीगुरुमूर्तिरुवाच -\nइति दिनकरवक्त्राद्ब्रह्मकर्मैनिष्ठां\n     स्फुटतरमवगम्य प्राज्ञ एकोऽरुणः सः ।\nअभवदखिललोकैः पूजनीयः कृतार्थ-\n     स्त्वमपि भव तथैव क्षिप्रमंभोजजन्मन् ॥ ७२ ॥"
  },
  {
    "text": "विमलविगुणयोगाभ्यासदार्ढ्येन युक्तः\n     सकलगतचिदात्मन्यद्वितीये बुधोऽपि ।\nसततमपि कुरुष्वारब्धदुःखोपशान्त्यै\n     रहसि निजसमाधीन्स्वोक्तकर्मापि धातः ॥ ७३ ॥"
  },
  {
    "text": "इति तत्त्वसारायणकर्मकाण्डोक्तश्रीसूर्यगीतायां पंचमोऽध्यायः ॥"
  },
  {
    "text": "॥ इति सूर्यगीता समाप्ता ॥"
  }
]
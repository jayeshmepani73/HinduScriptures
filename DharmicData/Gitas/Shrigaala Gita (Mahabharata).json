[
  {
    "text": "श‍ृगालगीता"
  },
  {
    "text": "भीष्मेण युधिष्ठिरम्प्रति इतरनिपेधपूर्वकं प्रज्ञायाः\nसुखसाधनतायां प्रमाणतया सृगालकाश्यपसंवादानुवादः ॥ १॥"
  },
  {
    "text": "युधिष्ठिर उवाच । ०\nबान्धवाः कर्म वित्तं वा प्रज्ञा वेह पितामह ।\nनरस्य का प्रतिष्ठा स्यादेतत्पृष्टो वदस्व मे ॥ १॥"
  },
  {
    "text": "भीष्म उवाच । २\nप्रज्ञा प्रतिष्ठा भूतानां प्रज्ञा लाभः परो मतः ।\nप्रज्ञा निःश्रेयसी लोके प्रज्ञा स्वर्गो मतः सताम् ॥ २॥"
  },
  {
    "text": "प्रज्ञया प्रापितार्थो हि बलिरैश्वर्यसङ्क्षये ।\nप्रह्लादो नमुचिर्मङ्किस्तस्याः किं विद्यते परम् ॥ ३॥"
  },
  {
    "text": "अत्राप्युदाहरन्तीममितिहासं पुरातनम् ।\nइन्द्रकाश्यपसंवादं तन्निबोध युधिष्ठिर ॥ ४॥"
  },
  {
    "text": "वैश्यः कश्चिदृषिसुतं काश्यपं संशितव्रतम् ।\nरथेन पातयामास श्रीमान्दृप्तस्तपस्विनम् ॥ ५॥"
  },
  {
    "text": "आर्तः स पतितः क्रुद्धस्त्यक्त्वाऽऽत्मानमथाब्रवीत् ।\nमरिष्याम्यधनस्येह जीवितार्थो न विद्यते ॥ ६॥"
  },
  {
    "text": "तथा मुमूर्षमासीनमकूजन्तमचेतसम् ।\nइन्द्रः सृगालरूपेण बभाषे क्षुब्धमानसम् ॥ ७॥"
  },
  {
    "text": "मनुष्ययोनिमिच्छन्ति सर्वभूतानि सर्वशः ।\nमनुष्यत्वे च विप्रत्वं सर्व एवाभिनन्दति ॥ ८॥"
  },
  {
    "text": "मनुष्यो ब्राह्मणश्चासि श्रोत्रियश्चासि काश्यप ।\nसुदुर्लभमवाप्यैतन्न दोषान्मर्तुमर्हसि ॥ ९॥"
  },
  {
    "text": "सर्वे लाभाः साभिमाना इति सत्यवती श्रुतिः ।\nसन्तोषणीयरूपोऽसि लोभाद्यदभिमन्यसे ॥ १०॥"
  },
  {
    "text": "अहो सिद्धार्थता तेषां येषां सन्तीह पाणयः ।\n[अतीव स्पृहये तेषां येषां सन्तीह पाणयः ॥]  ११॥"
  },
  {
    "text": "पाणिमद्भ्यः स्पृहाऽस्माकं यथा तव धनस्य वै ।\nन पाणिलाभादधिको लाभः कश्चन विद्यते ॥ १२॥"
  },
  {
    "text": "अपाणित्वाद्वयं ब्रह्मन्कण्टकं नोद्धरामहे ।\nजन्तूनुच्चावचानङ्गे दशतो न कषाम वा ॥ १३॥"
  },
  {
    "text": "अथ येषां पुनः पाणी देवदत्तौ दशाङ्गुली ।\nउद्धरन्ति कृमीनङ्गाद्दशतो निकषन्ति च ॥ १४॥"
  },
  {
    "text": "वर्षाहिमातपानां च परित्राणानि कुर्वते ।\nचेलमन्नं सुखं शय्यां निवातं चोपभुञ्जते ॥ १५॥"
  },
  {
    "text": "अधिष्ठाय च गां लोके भुञ्जते वाहयन्ति च ।\nउपायैर्बहुभिश्चैव वश्यानात्मनि कुर्वते ॥ १६॥"
  },
  {
    "text": "ये खल्वजिह्वाः कृपणा अल्पप्राणा अपाणयः ।\nसहन्ते तानि दुःखानि दिष्ट्या त्वं न तथा मुने ॥ १७॥"
  },
  {
    "text": "दिष्ट्या त्वं न श‍ृगालो वै न कृमिर्न च मूषकः ।\nन सर्पो न च मण्डूको न चान्यः पापयोनिजः ॥ १८॥"
  },
  {
    "text": "एतावताऽपि लाभेन तोष्टुमर्हसि काश्यप ।\nकिं पुनर्योऽसि सत्वानां सर्वेषां ब्राह्मणोत्तमः ॥ १९॥"
  },
  {
    "text": "इमे मां कृमयोऽदन्ति येषामुद्धरणाय वै ।\nनास्ति शक्तिरपाणित्वात्पश्यावस्थामिमां मम ॥ २०॥"
  },
  {
    "text": "अकार्यमिति चैवेमं नात्मानं सन्त्यजाम्यहम् ।\nनातः पापीयसीं योनिं पतेयमपरामिति ॥ २१॥"
  },
  {
    "text": "मध्ये वै पापयोनीनां सृगालीयामहं गतः ।\nपापीयस्यो बहुतरा इतोऽन्याः पापयोनयः ॥ २२॥"
  },
  {
    "text": "जात्यैवैके सुखितराः सन्त्यन्ये भृशदुःखिताः ।\nनैकान्तं सुखमेवेह क्वचित्पश्यामि कस्यचित् ॥ २३॥"
  },
  {
    "text": "मनुष्या ह्याढ्यतां प्राप्य राज्यमिच्छन्त्यनन्तरम् ।\nराज्याद्देवत्वमिच्छन्ति देवत्वादिन्द्रतामपि ॥ २४॥"
  },
  {
    "text": "भवेस्त्वं यद्यपि त्वाढ्यो न राजा न च दैवतम् ।\nदेवत्वं प्राप्य चेन्द्रत्वं नैव तुष्येस्तथा सति ॥ २५॥"
  },
  {
    "text": "न तृप्तिः प्रियलाभेऽस्ति तृष्णा नाद्भिः प्रशाम्यति ।\nसम्प्रज्वलति सा भूयः समिद्भिरिव पावकः ॥ २६॥"
  },
  {
    "text": "अस्त्येव त्वयि शोकोऽपि हर्षश्चापि तथा त्वयि ।\nसुखदुःखे तथा चोभे तत्र का परिदेवना ॥ २७॥"
  },
  {
    "text": "परिच्छिद्यैव कामानां सर्वेषां चैव कर्मणाम् ।\nमूलं बुद्धीन्द्रियग्रामं शकुन्तानिव पञ्जरे ॥ २८॥"
  },
  {
    "text": "न द्वितीयस्य शिरसश्छेदनं विद्यते क्वचित् ।\nन च पाणेस्तृतीयस्य यन्नास्ति न ततो भयम् ॥ २९॥"
  },
  {
    "text": "न खल्वप्यरसज्ञस्य कामः क्वचन जायते ।\nसंस्पर्शाद्दर्शनाद्वापि श्रवणाद्वापि जायते ॥ ३०॥"
  },
  {
    "text": "न त्वं स्मरसि वारुण्या लट्वाकानां च पक्षिणाम् ।\nताभ्यां चाभ्यधिको भक्ष्यो न कश्चिद्विद्यते क्वचित् ॥ ३१॥"
  },
  {
    "text": "यानि चान्यानि भूतेषु भक्ष्यभोज्यानि काश्यप ।\nयेषामभुक्तपूर्वाणि तेषामस्मृतिरेव ते ॥ ३२॥"
  },
  {
    "text": "अप्राशनमसंस्पर्शमसन्दर्शनमेव च ।\nपुरुषस्यैष नियमो मन्ये श्रेयो न संशयः ॥ ३३॥"
  },
  {
    "text": "पाणिमन्तो बलवन्तो धनवन्तो न संशयः ।\nमनुष्या मानुषैरेव दासत्वमुपपादिताः ॥ ३४॥"
  },
  {
    "text": "वधबन्धपरिक्लेशैः क्लिश्यन्ते च पुनः पुनः ।\nते खल्वपि रमन्ते च मोदन्ते च हसन्ति च ॥ ३५॥"
  },
  {
    "text": "अपरे बाहुबलिनः कृतविद्या मनस्विनः ।\nजुगुप्सितां च कृपणां पापवृत्तिमुपासते ॥ ३६॥"
  },
  {
    "text": "उत्सहन्ते च ते वृत्तिमन्यामप्युपसेवितुम् ।\nस्वकर्मणा तु नियतं भवितव्यं तु तत्तथा ॥ ३७॥"
  },
  {
    "text": "न पुल्कसो न चण्डाल आत्मानं त्यक्तुमिच्छति ।\nतया तुष्टः स्वया योन्या मायां पश्यस्व यादृशीम् ॥ ३८॥"
  },
  {
    "text": "दृष्ट्वा कुणीन्पक्षहतान्मनुष्यानामयाविनः ।\nसुसम्पूर्णः स्वया योन्या लब्धलाभोऽसि काश्यप ॥ ३९॥"
  },
  {
    "text": "यदि ब्राह्मणदेहस्ते निरातङ्को निरामयः ।\nअङ्गानि च समग्राणि न च लोकेषु धिक्कृतः ॥ ४०॥"
  },
  {
    "text": "न केनचित्प्रवादेन सत्येनैवापहारिणा ।\nधर्मायोत्तिष्ठ विप्रर्षे नात्मानं त्यक्तुमर्हसि ॥ ४१॥"
  },
  {
    "text": "यदि ब्रह्मञ्श‍ृणोष्येतच्छ्रद्दधासि च मे वचः ।\nवेदोक्तस्यैव धर्मस्य फलं मुख्यमवाप्स्यसि ॥ ४२॥"
  },
  {
    "text": "स्वाध्यायमग्निसंस्कारमप्रमत्तोऽनुपालय ।\nसत्यं दमं च दानं च स्पर्धिष्ठा मा च केनचित् ॥ ४३॥"
  },
  {
    "text": "ये केचन स्वध्ययनाः प्राप्ता यजनयाजनम् ।\nकथं ते चानुशोचेयुर्ध्यायेयुर्वाऽप्यशोभनम् ॥ ४४॥"
  },
  {
    "text": "इच्छन्तस्ते विहाराय सुखं महदवाप्नुयुः ।\nयेऽनुजाताः सुनक्षत्रे सुतिथौ सुमुहूर्तके ।\nयज्ञदानप्रजेहायां यतन्ते शक्तिपूर्वकम् ॥  ४५॥"
  },
  {
    "text": "नक्षत्रेष्वासुरेष्वन्ये दुस्तिथौ दुर्मुहूर्तजाः ।\nसम्पतन्त्यासुरीं योनिं यज्ञप्रसववर्जिताः ॥ ४६॥"
  },
  {
    "text": "अहमासं पण्डितको हैतुको वेदनिन्दकः ।\nआन्वीक्षिकीं तर्कविद्यामनुरक्तो निरर्थिकाम् ॥ ४७॥"
  },
  {
    "text": "हेतुवादान्प्रवदिता वक्ता संसत्सु हेतुमत् ।\nआक्रोष्टा चातिवक्ता च ब्रह्मवाक्येषु च द्विजान् ॥ ४८॥"
  },
  {
    "text": "नास्तिकः सर्वशङ्की च मूर्खः पण्डितमानिकः ।\nतस्येयं फलनिर्वृत्तिः सृगालत्वं मम द्विज ॥ ४९॥"
  },
  {
    "text": "अपि जातु तथा तत्स्यादहोरात्रशतैरपि ।\nयदहं मानुषीं योनिं सृगालः प्राप्नुयां पुनः ॥ ५०॥"
  },
  {
    "text": "सन्तुष्टश्चाप्रमत्तश्च यज्ञदानतपोरतः ।\nज्ञेयं ज्ञाता भवेयं वै वर्ज्यं वर्जयिता तथा ॥ ५१॥"
  },
  {
    "text": "भीष्म उवाच । ५२\nततः स मुनिरुत्थाय काश्यपस्तमुवाच ह ।\nअहो बतामि कुशलो बुद्धिमांश्चेति विस्मितः ॥ ५२॥"
  },
  {
    "text": "समवैक्षत तं विप्रो ज्ञानदीर्घेण चक्षुषा ।\nददर्श चैनं देवानां देवमिन्द्रं शचीपतिम् ॥ ५३॥"
  },
  {
    "text": "ततः सम्पूजयामास काश्यपो हरिवाहनम् ।\nअनुज्ञातस्तु तेनाथ प्रविवेश स्वमालयम् ॥ ॥ ५४॥"
  },
  {
    "text": "इति श्रीमन्महाभारते शान्तिपर्वणि मोक्षधर्मपर्वणि\nअष्टसप्तत्यधिकशततमोऽध्यायः ॥ १७८॥"
  },
  {
    "text": "Mahabharata - Shanti Parva - Chapter Footnotes"
  },
  {
    "text": "५ रथेन रथघातेन । वैश्यः कश्चिदृषिं दान्तं इति\nट। पाठः ॥"
  },
  {
    "text": "६ आत्मानं धैर्यं त्यक्त्वा ॥"
  },
  {
    "text": "७ अकूजन्तं मूर्च्छया निःशब्दम् ॥"
  },
  {
    "text": "९ श्रोत्रियोऽधीतदेवः । दोषात् मौढ्यात् ॥"
  },
  {
    "text": "१० यत्सन्तोषणीयं रूपं त्वं स्वस्याऽभिमन्यसेऽवमन्यसे ॥"
  },
  {
    "text": "१३ न कषाम न नाशयाम्। १२-१७८-१४ निकषन्ति कण्डूयनेन। ।\n१६ अधिष्ठायाध्यास्य । गां पृथिवीम्। बलीवर्दादि वा। आत्मनि\nआत्मभोगनिमित्तम् ॥"
  },
  {
    "text": "१७ अल्पप्राणा अल्पबलाः ॥"
  },
  {
    "text": "२० अदन्ति दशन्ति ॥"
  },
  {
    "text": "२३ एके देवाद्याः । अन्ये पश्वाद्याः ॥"
  },
  {
    "text": "२५ यदि कदाचिद्भवेस्तथापि न तुष्येरिति योज्यम् ॥"
  },
  {
    "text": "२८ कामादीनां मूलं बुद्धीन्द्रियग्रामं शकुन्तानिव\nशरीरपञ्चरे परिच्छिद्य निरुध्य स्थितस्य भयं नास्तीत्युत्तरेण\nसम्बन्धः ॥"
  },
  {
    "text": "३१ वारुण्या मद्यस्य लट्वाख्यपक्षिमासस्य च । कर्मणि\nषष्ठ्यौ। त्वं न स्मरसि ब्राह्मणत्वेन तव तद्रसग्रहाभावात् ॥"
  },
  {
    "text": "३२ येषां यान्यभुक्तपूर्वाणि ॥"
  },
  {
    "text": "३८ असन्तुष्टः स्वया वृत्त्या मायां प्रेक्षस्व यादृशीन् । इति\nटड़।थ। पाठः ॥"
  },
  {
    "text": "३९ पक्षहतानर्धाङ्गवातादिना नष्टान् । आमयाविनोरोगाक्रान्तान् ॥"
  },
  {
    "text": "४१ प्रवादेन कलङ्केन । अपहारिणा जाविभ्रंशकरेण ॥"
  },
  {
    "text": "४५ विहाराय यथोचितेन यज्ञादिना विहर्तुम् ॥"
  },
  {
    "text": "४८ पण्डितकः कुत्सितः पण्डितः हेतुमदेव वक्ता न श्रुतिमत्\n। आक्रोष्टापरुषवाक् ॥"
  },
  {
    "text": "४९ सर्वशङ्की स्वर्गादृष्टादिसद्भावेऽपि शङ्कावान् ॥"
  },
  {
    "text": "५४ हरिवाहनमिन्द्रम् ॥"
  }
]
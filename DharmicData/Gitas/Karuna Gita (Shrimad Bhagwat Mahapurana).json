[
  {
    "text": "श्रीमद्भागवतान्तर्गतम् करुणागीतम्"
  },
  {
    "text": "श्रीगोप्य ऊचुः ।\nअहो विधातस्तव न क्वचिद्दया संयोज्य मैत्र्या प्रणयेन देहिनः ।\nतांश्चाकृतार्थान्वियुनङ्क्ष्यपार्थकं विक्रीडितं तेऽर्भकचेष्टितं यथा ॥ १०.३९.१९॥"
  },
  {
    "text": "यस्त्वं प्रदर्श्यासितकुन्तलावृतं\nमुकुन्दवक्त्रं सुकपोलमुन्नसम् ।\nशोकापनोदस्मितलेशसुन्दरं\nकरोषि पारोक्ष्यमसाधु ते कृतम् ॥ १०.३९.२०॥"
  },
  {
    "text": "क्रूरस्त्वमक्रूरसमाख्यया स्म नश्\nचक्षुर्हि दत्तं हरसे बताज्ञवत् ।\nयेनैकदेशेऽखिलसर्गसौष्ठवं\nत्वदीयमद्राक्ष्म वयं मधुद्विषः ॥ १०.३९.२१॥"
  },
  {
    "text": "न नन्दसूनुः क्षणभङ्गसौहृदः\nसमीक्षते नः स्वकृतातुरा बत ।\nविहाय गेहान्स्वजनान्सुतान्पतींस्\nतद्दास्यमद्धोपगता नवप्रियः ॥ १०.३९.२२॥"
  },
  {
    "text": "सुखं प्रभाता रजनीयमाशिषः सत्या बभूवुः पुरयोषितां ध्रुवम् ।\nयाः सम्प्रविष्टस्य मुखं व्रजस्पतेः पास्यन्त्यपाङ्गोत्कलितस्मितासवम् ॥ १०.३९.२३॥"
  },
  {
    "text": "तासां मुकुन्दो मधुमञ्जुभाषितैर्गृहीतचित्तः परवान्मनस्व्यपि ।\nकथं पुनर्नः प्रतियास्यतेऽबला ग्राम्याः सलज्जस्मितविभ्रमैर्भ्रमन् ॥ १०.३९.२४॥"
  },
  {
    "text": "अद्य ध्रुवं तत्र दृशो भविष्यते दाशार्हभोजान्धकवृष्णिसात्वताम् ।\nमहोत्सवः श्रीरमणं गुणास्पदं द्रक्ष्यन्ति ये चाध्वनि देवकीसुतम् ॥ १०.३९.२५॥"
  },
  {
    "text": "मैतद्विधस्याकरुणस्य नाम भूदक्रूर इत्येतदतीव दारुणः ।\nयोऽसावनाश्वास्य सुदुःखितम्जनं प्रियात्प्रियं नेष्यति पारमध्वनः ॥ १०.३९.२६॥"
  },
  {
    "text": "अनार्द्रधीरेष समास्थितो रथं तमन्वमी च त्वरयन्ति दुर्मदाः ।\nगोपा अनोभिः स्थविरैरुपेक्षितं दैवं च नोऽद्य प्रतिकूलमीहते ॥ १०.३९.२७॥"
  },
  {
    "text": "निवारयामः समुपेत्य माधवं किं नोऽकरिष्यन्कुलवृद्धबान्धवाः ।\nमुकुन्दसङ्गान्निमिषार्धदुस्त्यजाद्दैवेन विध्वंसितदीनचेतसाम् ॥ १०.३९.२८॥"
  },
  {
    "text": "यस्यानुरागललितस्मितवल्गुमन्त्र\nलीलावलोकपरिरम्भणरासगोष्ठाम् ।\nनीताः स्म नः क्षणमिव क्षणदा विना तं\nगोप्यः कथं न्वतितरेम तमो दुरन्तम् ॥ १०.३९.२९॥"
  },
  {
    "text": "योऽह्नः क्षये व्रजमनन्तसखः परीतो\nगोपैर्विशन्खुररजश्छुरितालकस्रक् ।\nवेणुं क्वणन्स्मितकताक्षनिरीक्षणेन\nचित्तं क्षिणोत्यमुमृते नु कथं भवेम ॥ १०.३९.३०॥"
  },
  {
    "text": "॥ इति श्रीमद्भागवते महापुराणे पारमहंस्यां संहितायां दशमस्कन्धे\nपूर्वार्धेऽक्रूरप्रतियाने एकोनचत्वारींशोऽध्यायान्तर्गतं\nकरुणागीतं समाप्तम् ॥ १०.३९॥"
  }
]
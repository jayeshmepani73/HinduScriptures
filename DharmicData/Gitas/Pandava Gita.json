[
  {
    "text": "पाण्डवगीता अथवा प्रपन्नगीता"
  },
  {
    "text": "प्रह्लादनारदपराशरपुण्डरीक-\n         व्यासाम्बरीषशुकशौनकभीष्मकाव्याः ।\nरुक्माङ्गदार्जुनवसिष्ठविभीषणाद्या\n         एतानहं परमभागवतान् नमामि ॥ १॥"
  },
  {
    "text": "लोमहर्षण उवाच ।\nधर्मो विवर्धति युधिष्ठिरकीर्तनेन\n      पापं प्रणश्यति वृकोदरकीर्तनेन ।\nशत्रुर्विनश्यति धनञ्जयकीर्तनेन\n      माद्रीसुतौ कथयतां न भवन्ति रोगाः ॥ २॥"
  },
  {
    "text": "ब्रह्मोवाच ।\nये मानवा विगतरागपराऽपरज्ञा\n      नारायणं सुरगुरुं सततं स्मरन्ति ।\nध्यानेन तेन हतकिल्बिष चेतनास्ते\n      मातुः पयोधररसं न पुनः पिबन्ति ॥ ३॥"
  },
  {
    "text": "इन्द्र उवाच ।\nनारायणो नाम नरो नराणां\n      प्रसिद्धचौरः कथितः पृथिव्याम् ।\nअनेकजन्मार्जितपापसञ्चयं\n      हरत्यशेषं स्मृतमात्र एव यः ॥ ४॥"
  },
  {
    "text": "युधिष्ठिर उवाच ।\nमेघश्यामं पीतकौशेयवासं\n      श्रीवत्साङ्कं कौस्तुभोद्भासिताङ्गम् ।\nपुण्योपेतं पुण्डरीकायताक्षं\n      विष्णुं वन्दे सर्वलोकैकनाथम् ॥ ५॥"
  },
  {
    "text": "भीम उवाच ।\nजलौघमग्ना सचराऽचरा धरा\n      विषाणकोट्याऽखिलविश्वमूर्तिना ।\nसमुद्धृता येन वराहरूपिणा\n      स मे स्वयम्भूर्भगवान् प्रसीदरु ॥ ६॥"
  },
  {
    "text": "अर्जुन उवाच ।\nअचिन्त्यमव्यक्तमनन्तमव्ययं\n      विभुं प्रभुं भावितविश्वभावनम् ।\nत्रैलोक्यविस्तारविचारकारकं\n      हरिं प्रपन्नोऽस्मि गतिं महात्मनाम् ॥ ७॥"
  },
  {
    "text": "नकुल उवाच ।\nयदि गमनमधस्तात् कालपाशानुबन्धाद्\n      यदि च कुलविहीने जायते पक्षिकीटे ।\nकृमिशतमपि गत्वा ध्यायते चान्तरात्मा\n      मम भवतु हृदिस्था केशवे भक्तिरेका ॥ ८॥"
  },
  {
    "text": "सहदेव उवाच ।\nतस्य यज्ञवराहस्य विष्णोरतुलतेजसः ।\nप्रणामं ये प्रकुर्वन्ति तेषामपि नमो नमः ॥ ९॥"
  },
  {
    "text": "कुन्ती उवाच ।\nस्वकर्मफलनिर्दिष्टां यां यां योनिं व्रजाम्यहम् ।\nतस्यां तस्यां हृषीकेश त्वयि भक्तिर्दृढाऽस्तु मे ॥ १०॥"
  },
  {
    "text": "माद्री उवाच ।\nकृष्णे रताः कृष्णमनुस्मरन्ति\n      रात्रौ च कृष्णं पुनरुत्थिता ये ।\nते भिन्नदेहाः प्रविशन्ति कृष्णे\n      हविर्यथा मन्त्रहुतं हुताशे ॥ ११॥"
  },
  {
    "text": "द्रौपदी उवाच ।\nकीटेषु पक्षिषु मृगेषु सरीसृपेषु\n      रक्षःपिशाचमनुजेष्वपि यत्र यत्र ।\nजातस्य मे भवतु केशव त्वत्प्रसादात्\n      त्वय्येव भक्तिरचलाऽव्यभिचारिणी च ॥ १२॥"
  },
  {
    "text": "सुभद्रा उवाच ।\nएकोऽपि कृष्णस्य कृतः प्रणामो\n         दशाश्वमेधावभृथेन तुल्यः ।\nदशाश्वमेधी पुनरेति जन्म\n         कृष्णप्रणामी न पुनर्भवाय ॥ १३॥"
  },
  {
    "text": "अभिमन्युरुवाच ।\nगोविन्द गोविन्द हरे मुरारे\n      गोविन्द गोविन्द मुकुन्द कृष्ण\nगोविन्द गोविन्द रथाङ्गपाणे ।\n      गोविन्द गोविन्द नमामि नित्यम् ॥ १४॥"
  },
  {
    "text": "धृष्टद्युम्न उवाच ।\nश्रीराम नारायण वासुदेव\n      गोविन्द वैकुण्ठ मुकुन्द कृष्ण ।\nश्रीकेशवानन्त नृसिंह विष्णो\n      मां त्राहि संसारभुजङ्गदष्टम् ॥ १५॥"
  },
  {
    "text": "सात्यकिरुवाच ।\nअप्रमेय हरे विष्णो कृष्ण दामोदराऽच्युत ।\nगोविन्दानन्त सर्वेश वासुदेव नमोऽस्तु ते ॥ १६॥"
  },
  {
    "text": "उद्धव उवाच ।\nवासुदेवं परित्यज्य योऽन्यं देवमुपासते ।\nतृषितो जाह्नवीतीरे कूपं खनति दुर्मतिः ॥ १७॥"
  },
  {
    "text": "धौम्य उवाच ।\nअपां समीपे शयनासनस्थिते\n      दिवा च रात्रौ च यथाधिगच्छता ।\nयद्यस्ति किञ्चित् सुकृतं कृतं मया\n      जनार्दनस्तेन कृतेन तुष्यतु ॥ १८॥"
  },
  {
    "text": "सञ्जय उवाच ।\nआर्ता विषण्णाः शिथिलाश्च भीता\n      घोरेषु व्याघ्रादिषु वर्तमानाः ।\nसङ्कीर्त्य नारायणशब्दमात्रं\n      विमुक्तदुःखाः सुखिनो भवन्ति ॥ १९॥"
  },
  {
    "text": "अक्रूर उवाच ।\nअहं तु नारायणदासदास-\n      दासस्य दासस्य च दासदासः ।\nअन्यो न हीशो जगतो नराणां\n      तस्मादहं धन्यतरोऽस्मि लोके ॥ २०॥"
  },
  {
    "text": "विराट उवाच ।\nवासुदेवस्य ये भक्ताः शान्तास्तद्गतचेतसः ।\nतेषां दासस्य दासोऽहं भवेयं जन्मजन्मनि ॥ २१॥"
  },
  {
    "text": "भीष्म उवाच ।\nविपरीतेषु कालेषु परिक्षीणेषु बन्धुषु ।\nत्राहि मां कृपया कृष्ण शरणागतवत्सल ॥ २२॥"
  },
  {
    "text": "द्रोण उवाच ।\nये ये हताश्चक्रधरेण दैत्यां-\n          स्त्रैलोक्यनाथेन जनार्दनेन ।\nते ते गता विष्णुपुरीं प्रयाताः\n          क्रोधोऽपि देवस्य वरेण तुल्यः ॥ २३॥"
  },
  {
    "text": "कृपाचार्य उवाच ।\nमज्जन्मनः फलमिदं मधुकैटभारे\n      मत्प्रार्थनीय मदनुग्रह एष एव ।\nत्वद्भृत्यभृत्यपरिचारकभृत्यभृत्य-\n      भृत्यस्य भृत्य इति मां स्मर लोकनाथ ॥ २४॥"
  },
  {
    "text": "अश्वत्थाम उवाच ।\nगोविन्द केशव जनार्दन वासुदेव\n      विश्वेश विश्व मधुसूदन विश्वरूप ।\nश्रीपद्मनाभ पुरुषोत्तम देहि दास्यं\n      नारायणाच्युत नृसिंह नमो नमस्ते ॥ २५॥"
  },
  {
    "text": "कर्ण उवाच ।\nनान्यं वदामि न श‍ृणोमि न चिन्तयामि\n      नान्यं स्मरामि न भजामि न चाश्रयामि ।\nभक्त्या त्वदीयचरणाम्बुजमादरेण\n      श्रीश्रीनिवास पुरुषोत्तम देहि दास्यम् ॥ २६॥"
  },
  {
    "text": "धृतराष्ट्र उवाच ।\nनमो नमः कारणवामनाय\n      नारायणायामितविक्रमाय ।\nश्रीशार्ङ्गचक्रासिगदाधराय\n      नमोऽस्तु तस्मै पुरुषोत्तमाय ॥ २७॥"
  },
  {
    "text": "गान्धारी उवाच ।\nत्वमेव माता च पिता त्वमेव\n         त्वमेव बन्धुश्च सखा त्वमेव ।\nत्वमेव विद्या द्रविणं त्वमेव\n         त्वमेव सर्वं मम देव देव ॥ २८॥"
  },
  {
    "text": "द्रुपद उवाच ।\nयज्ञेशाच्युत गोविन्द माधवानन्त केशव ।\nकृष्ण विष्णो हृषीकेश वासुदेव नमोऽस्तु ते ॥ २९॥"
  },
  {
    "text": "जयद्रथ उवाच ।\nनमः कृष्णाय देवाय ब्रह्मणेऽनन्तशक्तये ।\nयोगेश्वराय योगाय त्वामहं शरणं गतः ॥ ३०॥"
  },
  {
    "text": "विकर्ण उवाच ।\nकृष्णाय वासुदेवाय देवकीनन्दनाय च ।\nनन्दगोपकुमाराय गोविन्दाय नमो नमः ॥ ३१॥"
  },
  {
    "text": "विराट उवाच ।\nनमो ब्रह्मण्यदेवाय गोब्राह्मणहिताय च ।\nजगद्धिताय कृष्णाय गोविन्दाय नमो नमः ॥ ३२॥"
  },
  {
    "text": "शल्य उवाच ।\nअतसीपुष्पसङ्काशं पीतवाससमच्युतम् ।\nये नमस्यन्ति गोविन्दं तेषां न विद्यते भयम् ॥ ३३॥"
  },
  {
    "text": "बलभद्र उवाच ।\nकृष्ण कृष्ण कृपालो त्वमगतीनां गतिर्भव ।\nसंसारार्णवमग्नानां प्रसीद पुरुषोत्तम ॥ ३४॥"
  },
  {
    "text": "श्रीकृष्ण उवाच ।\nकृष्ण कृष्णेति कृष्णेति यो मां स्मरति नित्यशः ।\nजलं भित्वा यथा पद्मं नरकादुद्धराम्यहम् ॥ ३५॥"
  },
  {
    "text": "श्रीकृष्ण उवाच ।\nनित्यं वदामि मनुजाः स्वयमूर्ध्वबाहु-\n      र्यो मां मुकुन्द नरसिंह जनार्दनेति ।\nजीवो जपत्यनुदिनं मरणे रणे वा\n      पाषाणकाष्ठसदृशाय ददाम्यभीष्टम् ॥ ३६॥"
  },
  {
    "text": "ईश्वर उवाच ।\nसकृन्नारायणेत्युक्त्वा पुमान् कल्पशतत्रयम् ।\nगङ्गादिसर्वतीर्थेषु स्नातो भवति पुत्रक ॥ ३७॥"
  },
  {
    "text": "सूत उवाच ।\nतत्रैव गङ्गा यमुना च तत्र\n      गोदावरी सिन्धु सरस्वती च ।\nसर्वाणि तीर्थानि वसन्ति तत्र\n      यत्राच्युतोदार कथाप्रसङ्गः ॥ ३८॥"
  },
  {
    "text": "यम उवाच ।\nनरके पच्यमानं तु यमेनं परिभाषितम् ।\nकिं त्वया नार्चितो देवः केशवः क्लेशनाशनः ॥ ३५॥"
  },
  {
    "text": "नारद उवाच ।\nजन्मान्तरसहस्रेण तपोध्यानसमाधिना ।\nनराणां क्षीणपापानां कृष्णे भक्तिः प्रजायते ॥ ४०॥"
  },
  {
    "text": "प्रह्लाद उवाच ।\nनाथ योनिसहस्रेषु येषु येषु व्रजाम्यहम् ।\nतेषु तेष्वचला भक्तिरच्युताऽस्तु सदा त्वयि ॥ ४१॥"
  },
  {
    "text": "या प्रीतिरविवेकनां विषयेष्वनपायिनि ।\nत्वामनुस्मरतः सा मे हृदयान्माऽपसर्पतु ॥ ४२॥"
  },
  {
    "text": "विश्वामित्र उवाच ।\nकिं तस्य दानैः किं तीर्थैः किं तपोभिः किमध्वरैः ।\nयो नित्यं ध्यायते देवं नारायणमनन्यधीः ॥ ४३॥"
  },
  {
    "text": "जमदग्निरुवाच ।\nनित्योत्सवो भवेत्तेषां नित्यं नित्यं च मङ्गलम् ।\nयेषां हृदिस्थो भगवान्मङ्गलायतनं हरिः ॥ ४४॥"
  },
  {
    "text": "भरद्वाज उवाच ।\nलाभस्तेषां जयस्तेषां कुतस्तेषां पराजयः ।\nयेषामिन्दीश्वरश्यामो हृदयस्थो जनार्दनः ॥ ४५॥"
  },
  {
    "text": "गौतम उवाच ।\nगोकोटिदानं ग्रहणेषु काशी-\n      प्रयागगङ्गायुतकल्पवासः ।\nयज्ञायुतं मेरुसुवर्णदानं\n      गोविन्दनामस्मरणेन तुल्यम् ॥ ४६॥"
  },
  {
    "text": "अग्निरुवाच ।\nगोविन्देति सदा स्नानं गोविन्देति सदा जपः ।\nगोविन्देति सदा ध्यानं सदा गोविन्दकीर्तनम् ॥ ४७॥"
  },
  {
    "text": "त्र्यक्षरं परमं ब्रह्म गोविन्द त्र्यक्षरं परम् ।\nतस्मादुच्चारितं येन ब्रह्मभूयाय कल्पते ॥ ४८॥"
  },
  {
    "text": "वेदव्यास उवाच ।\nअच्युतः कल्पवृक्षोऽसावनन्तः कामधेनु वै ।\nचिन्तामणिस्तु गोविन्दो हरेर्नाम विचिन्तयेत् ॥ ४९॥"
  },
  {
    "text": "इन्द्र उवाच ।\nजयतु जयतु देवो देवकीनन्दनोऽयं\n      जयतु जयतु कृष्णो वृष्णिवंशप्रदीपः ।\nजयतु जयतु मेघश्यामलः कोमलाङ्गो\n      जयतु जयतु पृथ्वीभारनाशो मुकुन्दः ॥ ५०॥"
  },
  {
    "text": "पिप्पलायन उवाच ।\nश्रीमन्नृसिंहविभवे गरुडध्वजाय\n      तापत्रयोपशमनाय भवौषधाय ।\nकृष्णाय वृश्चिकजलाग्निभुजङ्गरोग-\n      क्लेशव्ययाय हरये गुरवे नमस्ते ॥ ५१॥"
  },
  {
    "text": "आविर्होत्र उवाच ।\nकृष्ण त्वदीयपदपङ्कजपञ्जरान्ते\n      अद्यैव मे विशतु मानसराजहंसः ।\nप्राणप्रयाणसमये कफवातपित्तैः\n      कण्ठावरोधनविधौ स्मरणं कुतस्ते ॥ ५२॥"
  },
  {
    "text": "विदुर उवाच ।\nहरेर्नामैव नामैव नामैव मम जीवनम् ।\nकलौ नास्त्येव नास्त्येव नास्त्येव गतिरन्यथा ॥ ५३॥"
  },
  {
    "text": "वसिष्ठ उवाच ।\nकृष्णेति मङ्गलं नाम यस्य वाचि प्रवर्तते ।\nभस्मीभवन्ति तस्याशु महापातककोटयः ॥ ५४॥"
  },
  {
    "text": "अरुन्धत्युवाच ।\nकृष्णाय वासुदेवाय हरये परमात्मने ।\nप्रणतक्लेशनाशाय गोविन्दाय नमो नमः ॥ ५५॥"
  },
  {
    "text": "कश्यप उवाच ।\nकृष्णानुस्मरणादेव पापसङ्घट्टपञ्जरम् ।\nशतधा भेदमाप्नोति गिरिर्वज्रहतो यथा ॥ ५६॥"
  },
  {
    "text": "दुर्योधन उवाच ।\nजानामि धर्मं न च मे प्रवृत्ति-\n        र्जानामि पापं न च मे निवृत्तिः ।\nकेनापि देवेन हृदि स्थितेन\n        यथा नियुक्तोऽस्मि तथा करोमि ॥ ५७॥"
  },
  {
    "text": "यन्त्रस्य मम दोषेण क्षम्यतां मधुसूदन ।\nअहं यन्त्रं भवान् यन्त्री मम दोषो न दीयताम् ॥ ५८॥"
  },
  {
    "text": "भृगुरुवाच ।\nनामैव तव गोविन्द नाम त्वत्तः शताधिकम् ।\nददात्त्युच्चारणान्मुक्तिः भवानष्टाङ्गयोगतः ॥ ५९॥"
  },
  {
    "text": "लोमश उवाच ।\nनमामि नारायण पादपङ्कजं\n      करोमि नारायणपूजनं सदा ।\nवदामि नारायणनाम निर्मलं\n      स्मरामि नारायणतत्त्वमव्ययम् ॥ ६०॥"
  },
  {
    "text": "शौनक उवाच ।\nस्मृतेः सकलकल्याणं भजनं यस्य जायते ।\nपुरुषं तमजं नित्यं व्रजामि शरणं हरिम् ॥ ६१॥"
  },
  {
    "text": "गर्ग उवाच ।\nनारायणेति मन्त्रोऽस्ति वागस्ति वशवर्तिनी ।\nतथापि नरके घोरे पतन्तीत्यद्भुतं महत् ॥ ६२॥"
  },
  {
    "text": "दाल्भ्य उवाच ।\nकिं तस्य बहुभिर्मन्त्रैर्भक्तिर्यस्य जनार्दने ।\nनमो नारायणायेति मन्त्रः सर्वार्थसाधाके ॥ ६३॥"
  },
  {
    "text": "वैशम्पायन उवाच ।\nयत्र योगेश्वरः कृष्णो यत्र पार्थो धनुर्धरः ।\nतत्र श्रीर्विजयो भूतिर्ध्रुवा नीतिर्मतिर्मम ॥ ६४॥"
  },
  {
    "text": "अग्निरुवाच ।\nहरिर्हरति पापानि दुष्टचित्तैरपि स्मृतः ।\nअनिच्छयापि संस्पृष्टो दहत्येव हि पावकः ॥ ६५॥"
  },
  {
    "text": "परमेश्वर उवाच ।\nसकृदुच्चरितं येन हरिरित्यक्षरद्वयम् ।\nलब्धः परिकरस्तेन मोक्षाय गमनं प्रति ॥ ६६॥"
  },
  {
    "text": "पुलस्त्य उवाच ।\nहे जिह्वे रससारज्ञे सर्वदा मधुरप्रिये ।\nनारायणाख्यपीयूषं पिब जिह्वे निरन्तरम् ॥ ६७॥"
  },
  {
    "text": "व्यास उवाच ।\nसत्यं सत्यं पुनः सत्यं सत्यं सत्यं वदाम्यहम् ।\nनास्ति वेदात्परं शास्त्रं न देवः केशवात्परः ॥ ६८॥"
  },
  {
    "text": "धन्वन्तरिरुवाच ।\nअच्युतानन्त गोविन्द नामोच्चारणभेषजात् ।\nनश्यन्ति सकला रोगाः सत्यं सत्यं वदाम्यहम् ॥ ६९॥"
  },
  {
    "text": "मार्कण्डेय उवाच ।\nस्वर्गदं मोक्षदं देवं सुखदं जगतो गुरुम् ।\nकथं मुहुर्तमपि तं वासुदेवं न चिन्तयेत् ॥ ७०॥"
  },
  {
    "text": "अगस्त्य उवाच ।\nनिमिषं निमिषार्धं वा प्राणिनां विष्णुचिन्तनम् ।\nतत्र तत्र कुरुक्षेत्रं प्रयागो नैमिषं वरम् ॥ ७१॥"
  },
  {
    "text": "वामदेव उवाच ।\nनिमिषं निमिषार्धं वा प्राणिनां विष्णुचिन्तनम् ।\nकल्पकोटिसहस्राणि लभते वाञ्छितं फलम् ॥ ७२॥"
  },
  {
    "text": "शुक उवाच ।\nआलोड्य सर्वशास्त्राणि विचार्य च पुनः पुनः ।\nइदमेकं सुनिष्पन्नं ध्येयो नारायणः सदा ॥ ७३॥"
  },
  {
    "text": "श्रीमहादेव उवाच ।\nशरीरे जर्जरीभूते व्याधिग्रस्ते कलेवरे ।\nऔषधं जाह्नवीतोयं वैद्यो नारायणो हरिः ॥ ७४॥"
  },
  {
    "text": "शौनक उवाच ।\nभोजनाच्छादने चिन्तां वृथा कुर्वन्ति वैष्णवाः ।\nयोऽसौ विश्वम्भरो देवः स किं भक्तानुपेक्षते ॥ ७५॥"
  },
  {
    "text": "सनत्कुमार उवाच ।\nयस्य हस्ते गदा चक्रं गरुडो यस्य वाहनम् ।\nशङ्खचक्रगदापद्मी स मे विष्णुः प्रसीदतु ॥ ७६॥"
  },
  {
    "text": "एवं ब्रह्मादयो देवा ऋषयश्च तपोधनाः ।\nकीर्तयन्ति सुरश्रेष्ठमेवं नारायणं विभुम् ॥ ७७॥"
  },
  {
    "text": "इदं पवित्रमायुष्यं पुण्यं पापप्रणाशनम् ।\nदुःस्वप्ननाशनं स्तोत्रं पाण्डवैः परिकीर्तितम् ॥ ७८॥"
  },
  {
    "text": "यः पठेत्प्रातरुत्थाय शुचिस्तद्गतमानसः ।\nगवां शतसहस्रस्य सम्यग्दत्तस्य यत्फलम् ॥ ७९॥"
  },
  {
    "text": "तत्फलं समवाप्नोति यः पठेदिति संस्तवम् ।\nसर्वपापविनिर्मुक्तो विष्णुलोकं स गच्छति ॥ ८०॥"
  },
  {
    "text": "गङ्गा गीता च गायत्री गोविन्दो गरुडध्वजः ।\nगकारैः पञ्चभिर्युक्तः पुनर्जन्म न विद्यते ॥ ८१॥"
  },
  {
    "text": "गीतां यः पठते नित्यं श्लोकार्धं श्लोकमेव वा ।\nमुच्यते सर्वपापेभ्यो विष्णुलोकं स गच्छति ॥ ८२॥"
  },
  {
    "text": "इति पाण्डवगीता अथवा प्रपन्नगीता समाप्ता ।"
  },
  {
    "text": "ॐ  तत्सत् ।"
  }
]
[
  {
    "text": "अवधूत गीता \nअथ प्रथमोऽध्यायः"
  },
  {
    "text": "ईश्वरानुग्रहादेव पुंसामद्वैतवासना ।\nमहद्भयपरित्राणाद्विप्राणामुपजायते ॥ १॥"
  },
  {
    "text": "येनेदं पूरितं सर्वमात्मनैवात्मनात्मनि ।\nनिराकारं कथं वन्दे ह्यभिन्नं शिवमव्ययम् ॥ २॥"
  },
  {
    "text": "पञ्चभूतात्मकं विश्वं मरीचिजलसन्निभम् ।\nकस्याप्यहो नमस्कुर्यामहमेको निरञ्जनः ॥ ३॥"
  },
  {
    "text": "आत्मैव केवलं सर्वं भेदाभेदो न विद्यते ।\nअस्ति नास्ति कथं ब्रूयां विस्मयः प्रतिभाति मे ॥ ४॥"
  },
  {
    "text": "वेदान्तसारसर्वस्वं ज्ञानं विज्ञानमेव च ।\nअहमात्मा निराकारः सर्वव्यापी स्वभावतः ॥ ५॥"
  },
  {
    "text": "यो वै सर्वात्मको देवो निष्कलो गगनोपमः ।\nस्वभावनिर्मलः शुद्धः स एवायं न संशयः ॥ ६॥"
  },
  {
    "text": "अहमेवाव्ययोऽनन्तः शुद्धविज्ञानविग्रहः ।\nसुखं दुःखं न जानामि कथं कस्यापि वर्तते ॥ ७॥"
  },
  {
    "text": "न मानसं कर्म शुभाशुभं मे\n     न कायिकं कर्म शुभाशुभं मे ।\nन वाचिकं कर्म शुभाशुभं मे\n     ज्ञानामृतं शुद्धमतीन्द्रियोऽहम् ॥ ८॥"
  },
  {
    "text": "मनो वै गगनाकारं मनो वै सर्वतोमुखम् ।\nमनोऽतीतं मनः सर्वं न मनः परमार्थतः ॥ ९॥"
  },
  {
    "text": "अहमेकमिदं सर्वं व्योमातीतं निरन्तरम् ।\nपश्यामि कथमात्मानं प्रत्यक्षं वा तिरोहितम् ॥ १०॥"
  },
  {
    "text": "त्वमेवमेकं हि कथं न बुध्यसे\n     समं हि सर्वेषु विमृष्टमव्ययम् ।\nसदोदितोऽसि त्वमखण्डितः प्रभो\n     दिवा च नक्तं च कथं हि मन्यसे ॥ ११॥"
  },
  {
    "text": "आत्मानं सततं विद्धि सर्वत्रैकं निरन्तरम् ।\nअहं ध्याता परं ध्येयमखण्डं खण्ड्यते कथम् ॥ १२॥"
  },
  {
    "text": "न जातो न मृतोऽसि त्वं न ते देहः कदाचन ।\nसर्वं ब्रह्मेति विख्यातं ब्रवीति बहुधा श्रुतिः ॥ १३॥"
  },
  {
    "text": "स बाह्याभ्यन्तरोऽसि त्वं शिवः सर्वत्र सर्वदा ।\nइतस्ततः कथं भ्रान्तः प्रधावसि पिशाचवत् ॥ १४॥"
  },
  {
    "text": "संयोगश्च वियोगश्च वर्तते न च ते न मे ।\nन त्वं नाहं जगन्नेदं सर्वमात्मैव केवलम् ॥ १५॥"
  },
  {
    "text": "शब्दादिपञ्चकस्यास्य नैवासि त्वं न ते पुनः ।\nत्वमेव परमं तत्त्वमतः किं परितप्यसे ॥ १६॥"
  },
  {
    "text": "जन्म मृत्युर्न ते चित्तं बन्धमोक्षौ शुभाशुभौ ।\nकथं रोदिषि रे वत्स नामरूपं न ते न मे ॥ १७॥"
  },
  {
    "text": "अहो चित्त कथं भ्रान्तः प्रधावसि पिशाचवत् ।\nअभिन्नं पश्य चात्मानं रागत्यागात्सुखी भव ॥ १८॥"
  },
  {
    "text": "त्वमेव तत्त्वं हि विकारवर्जितं\n     निष्कम्पमेकं हि विमोक्षविग्रहम् ।\nन ते च रागो ह्यथवा विरागः\n     कथं हि सन्तप्यसि कामकामतः ॥ १९॥"
  },
  {
    "text": "वदन्ति श्रुतयः सर्वाः निर्गुणं शुद्धमव्ययम् ।\nअशरीरं समं तत्त्वं तन्मां विद्धि न संशयः ॥ २०॥"
  },
  {
    "text": "साकारमनृतं विद्धि निराकारं निरन्तरम् ।\nएतत्तत्त्वोपदेशेन न पुनर्भवसम्भवः ॥ २१॥"
  },
  {
    "text": "एकमेव समं तत्त्वं वदन्ति हि विपश्चितः ।\nरागत्यागात्पुनश्चित्तमेकानेकं न विद्यते ॥ २२॥"
  },
  {
    "text": "अनात्मरूपं च कथं समाधि-\n     रात्मस्वरूपं च कथं समाधिः ।\nअस्तीति नास्तीति कथं समाधि-\n     र्मोक्षस्वरूपं यदि सर्वमेकम् ॥ २३॥"
  },
  {
    "text": "विशुद्धोऽसि समं तत्त्वं विदेहस्त्वमजोऽव्ययः ।\nजानामीह न जानामीत्यात्मानं मन्यसे कथम् ॥ २४॥"
  },
  {
    "text": "तत्त्वमस्यादिवाक्येन स्वात्मा हि प्रतिपादितः ।\nनेति नेति श्रुतिर्ब्रूयादनृतं पाञ्चभौतिकम् ॥ २५॥"
  },
  {
    "text": "आत्मन्येवात्मना सर्वं त्वया पूर्णं निरन्तरम् ।\nध्याता ध्यानं न ते चित्तं निर्लज्जं ध्यायते कथम् ॥ २६॥"
  },
  {
    "text": "शिवं न जानामि कथं वदामि\n     शिवं न जानामि कथं भजामि ।\nअहं शिवश्चेत्परमार्थतत्त्वं\n     समस्वरूपं गगनोपमं च ॥ २७॥"
  },
  {
    "text": "नाहं तत्त्वं समं तत्त्वं कल्पनाहेतुवर्जितम् ।\nग्राह्यग्राहकनिर्मुक्तं स्वसंवेद्यं कथं भवेत् ॥ २८॥"
  },
  {
    "text": "अनन्तरूपं न हि वस्तु किञ्चि-\n     त्तत्त्वस्वरूपं न हि वस्तु किञ्चित् ।\nआत्मैकरूपं परमार्थतत्त्वं\n     न हिंसको वापि न चाप्यहिंसा ॥ २९॥"
  },
  {
    "text": "विशुद्धोऽसि समं तत्त्वं विदेहमजमव्ययम् ।\nविभ्रमं कथमात्मार्थे विभ्रान्तोऽहं कथं पुनः ॥ ३०॥"
  },
  {
    "text": "घटे भिन्ने घटाकाशं सुलीनं भेदवर्जितम् ।\nशिवेन मनसा शुद्धो न भेदः प्रतिभाति मे ॥ ३१॥"
  },
  {
    "text": "न घटो न घटाकाशो न जीवो जीवविग्रहः ।\nकेवलं ब्रह्म संविद्धि वेद्यवेदकवर्जितम् ॥ ३२॥"
  },
  {
    "text": "सर्वत्र सर्वदा सर्वमात्मानं सततं ध्रुवम् ।\nसर्वं शून्यमशून्यं च तन्मां विद्धि न संशयः ॥ ३३॥"
  },
  {
    "text": "वेदा न लोका न सुरा न यज्ञा\n     वर्णाश्रमो नैव कुलं न जातिः ।\nन धूममार्गो न च दीप्तिमार्गो\n     ब्रह्मैकरूपं परमार्थतत्त्वम् ॥ ३४॥"
  },
  {
    "text": "व्याप्यव्यापकनिर्मुक्तः त्वमेकः सफलं यदि ।\nप्रत्यक्षं चापरोक्षं च ह्यात्मानं मन्यसे कथम् ॥ ३५॥"
  },
  {
    "text": "अद्वैतं केचिदिच्छन्ति द्वैतमिच्छन्ति चापरे ।\nसमं तत्त्वं न विन्दन्ति द्वैताद्वैतविवर्जितम् ॥ ३६॥"
  },
  {
    "text": "श्वेतादिवर्णरहितं शब्दादिगुणवर्जितम् ।\nकथयन्ति कथं तत्त्वं मनोवाचामगोचरम् ॥ ३७॥"
  },
  {
    "text": "यदाऽनृतमिदं सर्वं देहादिगगनोपमम् ।\nतदा हि ब्रह्म संवेत्ति न ते द्वैतपरम्परा ॥ ३८॥"
  },
  {
    "text": "परेण सहजात्मापि ह्यभिन्नः प्रतिभाति मे ।\nव्योमाकारं तथैवैकं ध्याता ध्यानं कथं भवेत् ॥ ३९॥"
  },
  {
    "text": "यत्करोमि यदश्नामि यज्जुहोमि ददामि यत् ।\nएतत्सर्वं न मे किञ्चिद्विशुद्धोऽहमजोऽव्ययः ॥ ४०॥"
  },
  {
    "text": "सर्वं जगद्विद्धि निराकृतीदं\n     सर्वं जगद्विद्धि विकारहीनम् ।\nसर्वं जगद्विद्धि विशुद्धदेहं\n     सर्वं जगद्विद्धि शिवैकरूपम् ॥ ४१॥"
  },
  {
    "text": "तत्त्वं त्वं न हि सन्देहः किं जानाम्यथवा पुनः ।\nअसंवेद्यं स्वसंवेद्यमात्मानं मन्यसे कथम् ॥ ४२॥"
  },
  {
    "text": "मायाऽमाया कथं तात छायाऽछाया न विद्यते ।\nतत्त्वमेकमिदं सर्वं व्योमाकारं निरञ्जनम् ॥ ४३॥"
  },
  {
    "text": "आदिमध्यान्तमुक्तोऽहं न बद्धोऽहं कदाचन ।\nस्वभावनिर्मलः शुद्ध इति मे निश्चिता मतिः ॥ ४४॥"
  },
  {
    "text": "महदादि जगत्सर्वं न किञ्चित्प्रतिभाति मे ।\nब्रह्मैव केवलं सर्वं कथं वर्णाश्रमस्थितिः ॥ ४५॥"
  },
  {
    "text": "जानामि सर्वथा सर्वमहमेको निरन्तरम् ।\nनिरालम्बमशून्यं च शून्यं व्योमादिपञ्चकम् ॥ ४६॥"
  },
  {
    "text": "न षण्ढो न पुमान्न स्त्री न बोधो नैव कल्पना ।\nसानन्दो वा निरानन्दमात्मानं मन्यसे कथम् ॥ ४७॥"
  },
  {
    "text": "षडङ्गयोगान्न तु नैव शुद्धं\n     मनोविनाशान्न तु नैव शुद्धम् ।\nगुरूपदेशान्न तु नैव शुद्धं\n     स्वयं च तत्त्वं स्वयमेव बुद्धम् ॥ ४८॥"
  },
  {
    "text": "न हि पञ्चात्मको देहो विदेहो वर्तते न हि ।\nआत्मैव केवलं सर्वं तुरीयं च त्रयं कथम् ॥ ४९॥"
  },
  {
    "text": "न बद्धो नैव मुक्तोऽहं न चाहं ब्रह्मणः पृथक् ।\nन कर्ता न च भोक्ताहं व्याप्यव्यापकवर्जितः ॥ ५०॥"
  },
  {
    "text": "यथा जलं जले न्यस्तं सलिलं भेदवर्जितम् ।\nप्रकृतिं पुरुषं तद्वदभिन्नं प्रतिभाति मे ॥ ५१॥"
  },
  {
    "text": "यदि नाम न मुक्तोऽसि न बद्धोऽसि कदाचन ।\nसाकारं च निराकारमात्मानं मन्यसे कथम् ॥ ५२॥"
  },
  {
    "text": "जानामि ते परं रूपं प्रत्यक्षं गगनोपमम् ।\nयथा परं हि रूपं यन्मरीचिजलसन्निभम् ॥ ५३॥"
  },
  {
    "text": "न गुरुर्नोपदेशश्च न चोपाधिर्न मे क्रिया ।\nविदेहं गगनं विद्धि विशुद्धोऽहं स्वभावतः ॥ ५४॥"
  },
  {
    "text": "विशुद्धोऽस्य शरीरोऽसि न ते चित्तं परात्परम् ।\nअहं चात्मा परं तत्त्वमिति वक्तुं न लज्जसे ॥ ५५॥"
  },
  {
    "text": "कथं रोदिषि रे चित्त ह्यात्मैवात्मात्मना भव ।\nपिब वत्स कलातीतमद्वैतं परमामृतम् ॥ ५६॥"
  },
  {
    "text": "नैव बोधो न चाबोधो न बोधाबोध एव च ।\nयस्येदृशः सदा बोधः स बोधो नान्यथा भवेत् ॥ ५७॥"
  },
  {
    "text": "ज्ञानं न तर्को न समाधियोगो\n     न देशकालौ न गुरूपदेशः ।\nस्वभावसंवित्तरहं च तत्त्व-\n     माकाशकल्पं सहजं ध्रुवं च ॥ ५८॥"
  },
  {
    "text": "न जातोऽहं मृतो वापि न मे कर्म शुभाशुभम् ।\nविशुद्धं निर्गुणं ब्रह्म बन्धो मुक्तिः कथं मम ॥ ५९॥"
  },
  {
    "text": "यदि सर्वगतो देवः स्थिरः पूर्णो निरन्तरः ।\nअन्तरं हि न पश्यामि स बाह्याभ्यन्तरः कथम् ॥ ६०॥"
  },
  {
    "text": "स्फुरत्येव जगत्कृत्स्नमखण्डितनिरन्तरम् ।\nअहो मायामहामोहो द्वैताद्वैतविकल्पना ॥ ६१॥"
  },
  {
    "text": "साकारं च निराकारं नेति नेतीति सर्वदा ।\nभेदाभेदविनिर्मुक्तो वर्तते केवलः शिवः ॥ ६२॥"
  },
  {
    "text": "न ते च माता च पिता च बन्धुः\n     न ते च पत्नी न सुतश्च मित्रम् ।\nन पक्षपाती न विपक्षपातः\n     कथं हि सन्तप्तिरियं हि चित्ते ॥ ६३॥"
  },
  {
    "text": "दिवा नक्तं न ते चित्तं उदयास्तमयौ न हि ।\nविदेहस्य शरीरत्वं कल्पयन्ति कथं बुधाः ॥ ६४॥"
  },
  {
    "text": "नाविभक्तं विभक्तं च न हि दुःखसुखादि च ।\nन हि सर्वमसर्वं च विद्धि चात्मानमव्ययम् ॥ ६५॥"
  },
  {
    "text": "नाहं कर्ता न भोक्ता च न मे कर्म पुराऽधुना ।\nन मे देहो विदेहो वा निर्ममेति ममेति किम् ॥ ६६॥"
  },
  {
    "text": "न मे रागादिको दोषो दुःखं देहादिकं न मे ।\nआत्मानं विद्धि मामेकं विशालं गगनोपमम् ॥ ६७॥"
  },
  {
    "text": "सखे मनः किं बहुजल्पितेन\n     सखे मनः सर्वमिदं वितर्क्यम् ।\nयत्सारभूतं कथितं मया ते\n     त्वमेव तत्त्वं गगनोपमोऽसि ॥ ६८॥"
  },
  {
    "text": "येन केनापि भावेन यत्र कुत्र मृता अपि ।\nयोगिनस्तत्र लीयन्ते घटाकाशमिवाम्बरे ॥ ६९॥"
  },
  {
    "text": "तीर्थे चान्त्यजगेहे वा नष्टस्मृतिरपि त्यजन् ।\nसमकाले तनुं मुक्तः कैवल्यव्यापको भवेत् ॥ ७०॥"
  },
  {
    "text": "धर्मार्थकाममोक्षांश्च द्विपदादिचराचरम् ।\nमन्यन्ते योगिनः सर्वं मरीचिजलसन्निभम् ॥ ७१॥"
  },
  {
    "text": "अतीतानागतं कर्म वर्तमानं तथैव च ।\nन करोमि न भुञ्जामि इति मे निश्चला मतिः ॥ ७२॥"
  },
  {
    "text": "शून्यागारे समरसपूत-\n     स्तिष्ठन्नेकः सुखमवधूतः ।\nचरति हि नग्नस्त्यक्त्वा गर्वं\n     विन्दति केवलमात्मनि सर्वम् ॥ ७३॥"
  },
  {
    "text": "त्रितयतुरीयं न हि नहि यत्र\n     विन्दति केवलमात्मनि तत्र ।\nधर्माधर्मौ न हि नहि यत्र\n     बद्धो मुक्तः कथमिह तत्र ॥ ७४॥"
  },
  {
    "text": "विन्दति विन्दति न हि नहि मन्त्रं\n     छन्दोलक्षणं न हि नहि तन्त्रम् ।\nसमरसमग्नो भावितपूतः\n     प्रलपितमेतत्परमवधूतः ॥ ७५॥"
  },
  {
    "text": "सर्वशून्यमशून्यं च सत्यासत्यं न विद्यते ।\nस्वभावभावतः प्रोक्तं शास्त्रसंवित्तिपूर्वकम् ॥ ७६॥"
  },
  {
    "text": "इति प्रथमोऽध्यायः ॥ १॥"
  },
  {
    "text": "अथ द्वितीयोऽध्यायः"
  },
  {
    "text": "बालस्य वा विषयभोगरतस्य वापि\n     मूर्खस्य सेवकजनस्य गृहस्थितस्य ।\nएतद्गुरोः किमपि नैव न चिन्तनीयं\n     रत्नं कथं त्यजति कोऽप्यशुचौ प्रविष्टम् ॥ १॥"
  },
  {
    "text": "नैवात्र काव्यगुण एव तु चिन्तनीयो\n     ग्राह्यः परं गुणवता खलु सार एव ।\nसिन्दूरचित्ररहिता भुवि रूपशून्या\n     पारं न किं नयति नौरिह गन्तुकामान् ॥ २॥"
  },
  {
    "text": "प्रयत्नेन विना येन निश्चलेन चलाचलम् ।\nग्रस्तं स्वभावतः शान्तं चैतन्यं गगनोपमम् ॥ ३॥"
  },
  {
    "text": "अयत्नाछालयेद्यस्तु एकमेव चराचरम् ।\nसर्वगं तत्कथं भिन्नमद्वैतं वर्तते मम ॥ ४॥"
  },
  {
    "text": "अहमेव परं यस्मात्सारात्सारतरं शिवम् ।\nगमागमविनिर्मुक्तं निर्विकल्पं निराकुलम् ॥ ५॥"
  },
  {
    "text": "सर्वावयवनिर्मुक्तं तथाहं त्रिदशार्चितम् ।\nसम्पूर्णत्वान्न गृह्णामि विभागं त्रिदशादिकम् ॥ ६॥"
  },
  {
    "text": "प्रमादेन न सन्देहः किं करिष्यामि वृत्तिमान् ।\nउत्पद्यन्ते विलीयन्ते बुद्बुदाश्च यथा जले ॥ ७॥"
  },
  {
    "text": "महदादीनि भूतानि समाप्यैवं सदैव हि ।\nमृदुद्रव्येषु तीक्ष्णेषु गुडेषु कटुकेषु च ॥ ८॥"
  },
  {
    "text": "कटुत्वं चैव शैत्यत्वं मृदुत्वं च यथा जले ।\nप्रकृतिः पुरुषस्तद्वदभिन्नं प्रतिभाति मे ॥ ९॥"
  },
  {
    "text": "सर्वाख्यारहितं यद्यत्सूक्ष्मात्सूक्ष्मतरं परम् ।\nमनोबुद्धीन्द्रियातीतमकलङ्कं जगत्पतिम् ॥ १०॥"
  },
  {
    "text": "ईदृशं सहजं यत्र अहं तत्र कथं भवेत् ।\nत्वमेव हि कथं तत्र कथं तत्र चराचरम् ॥ ११॥"
  },
  {
    "text": "गगनोपमं तु यत्प्रोक्तं तदेव गगनोपमम् ।\nचैतन्यं दोषहीनं च सर्वज्ञं पूर्णमेव च ॥ १२॥"
  },
  {
    "text": "पृथिव्यां चरितं नैव मारुतेन च वाहितम् ।\nवरिणा पिहितं नैव तेजोमध्ये व्यवस्थितम् ॥ १३॥"
  },
  {
    "text": "आकाशं तेन संव्याप्तं न तद्व्याप्तं च केनचित् ।\nस बाह्याभ्यन्तरं तिष्ठत्यवच्छिन्नं निरन्तरम् ॥ १४॥"
  },
  {
    "text": "सूक्ष्मत्वात्तददृश्यत्वान्निर्गुणत्वाच्च योगिभिः ।\nआलम्बनादि यत्प्रोक्तं क्रमादालम्बनं भवेत् ॥ १५॥"
  },
  {
    "text": "सतताऽभ्यासयुक्तस्तु निरालम्बो यदा भवेत् ।\nतल्लयाल्लीयते नान्तर्गुणदोषविवर्जितः ॥ १६॥"
  },
  {
    "text": "विषविश्वस्य रौद्रस्य मोहमूर्च्छाप्रदस्य च ।\nएकमेव विनाशाय ह्यमोघं सहजामृतम् ॥ १७॥"
  },
  {
    "text": "भावगम्यं निराकारं साकारं दृष्टिगोचरम् ।\nभावाभावविनिर्मुक्तमन्तरालं तदुच्यते ॥ १८॥"
  },
  {
    "text": "बाह्यभावं भवेद्विश्वमन्तः प्रकृतिरुच्यते ।\nअन्तरादन्तरं ज्ञेयं नारिकेलफलाम्बुवत् ॥ १९॥"
  },
  {
    "text": "भ्रान्तिज्ञानं स्थितं बाह्यं सम्यग्ज्ञानं च मध्यगम् ।\nमध्यान्मध्यतरं ज्ञेयं नारिकेलफलाम्बुवत् ॥ २०॥"
  },
  {
    "text": "पौर्णमास्यां यथा चन्द्र एक एवातिनिर्मलः ।\nतेन तत्सदृशं पश्येद्द्विधादृष्टिर्विपर्ययः ॥ २१॥"
  },
  {
    "text": "अनेनैव प्रकारेण बुद्धिभेदो न सर्वगः ।\nदाता च धीरतामेति गीयते नामकोटिभिः ॥ २२॥"
  },
  {
    "text": "गुरुप्रज्ञाप्रसादेन मूर्खो वा यदि पण्डितः ।\nयस्तु सम्बुध्यते तत्त्वं विरक्तो भवसागरात् ॥ २३॥"
  },
  {
    "text": "रागद्वेषविनिर्मुक्तः सर्वभूतहिते रतः ।\nदृढबोधश्च धीरश्च स गच्छेत्परमं पदम् ॥ २४॥"
  },
  {
    "text": "घटे भिन्ने घटाकाश आकाशे लीयते यथा ।\nदेहाभावे तथा योगी स्वरूपे परमात्मनि ॥ २५॥"
  },
  {
    "text": "उक्तेयं कर्मयुक्तानां मतिर्यान्तेऽपि सा गतिः ।\nन चोक्ता योगयुक्तानां मतिर्यान्तेऽपि सा गतिः ॥ २६॥"
  },
  {
    "text": "या गतिः कर्मयुक्तानां सा च वागिन्द्रियाद्वदेत् ।\nयोगिनां या गतिः क्वापि ह्यकथ्या भवतोर्जिता ॥ २७॥"
  },
  {
    "text": "एवं ज्ञात्वा त्वमुं मार्गं योगिनां नैव कल्पितम् ।\nविकल्पवर्जनं तेषां स्वयं सिद्धिः प्रवर्तते ॥ २८॥"
  },
  {
    "text": "तीर्थे वान्त्यजगेहे वा यत्र कुत्र मृतोऽपि वा ।\nन योगी पश्यते गर्भं परे ब्रह्मणि लीयते ॥ २९॥"
  },
  {
    "text": "सहजमजमचिन्त्यं यस्तु पश्येत्स्वरूपं\n     घटति यदि यथेष्टं लिप्यते नैव दोषैः ।\nसकृदपि तदभावात्कर्म किञ्चिन्नकुर्यात्\n     तदपि न च विबद्धः संयमी वा तपस्वी ॥ ३०॥"
  },
  {
    "text": "निरामयं निष्प्रतिमं निराकृतिं\n     निराश्रयं निर्वपुषं निराशिषम् ।\nनिर्द्वन्द्वनिर्मोहमलुप्तशक्तिकं\n     तमीशमात्मानमुपैति शाश्वतम् ॥ ३१॥"
  },
  {
    "text": "वेदो न दीक्षा न च मुण्डनक्रिया\n     गुरुर्न शिष्यो न च यन्त्रसम्पदः ।\nमुद्रादिकं चापि न यत्र भासते\n     तमीशमात्मानमुपैति शाश्वतम् ॥ ३२॥"
  },
  {
    "text": "न शाम्भवं शाक्तिकमानवं न वा\n     पिण्डं च रूपं च पदादिकं न वा ।\nआरम्भनिष्पत्तिघटादिकं च नो\n     तमीशमात्मानमुपैति शाश्वतम् ॥ ३३॥"
  },
  {
    "text": "यस्य स्वरूपात्सचराचरं जग-\n     दुत्पद्यते तिष्ठति लीयतेऽपि वा ।\nपयोविकारादिव फेनबुद्बुदा-\n     स्तमीशमात्मानमुपैति शाश्वतम् ॥ ३४॥"
  },
  {
    "text": "नासानिरोधो न च दृष्टिरासनं\n     बोधोऽप्यबोधोऽपि न यत्र भासते ।\nनाडीप्रचारोऽपि न यत्र किञ्चि-\n     त्तमीशमात्मानमुपैति शाश्वतम् ॥ ३५॥"
  },
  {
    "text": "नानात्वमेकत्वमुभत्वमन्यता\n     अणुत्वदीर्घत्वमहत्त्वशून्यता ।\nमानत्वमेयत्वसमत्ववर्जितं\n     तमीशमात्मानमुपैति शाश्वतम् ॥ ३६॥"
  },
  {
    "text": "सुसंयमी वा यदि वा न संयमी\n     सुसङ्ग्रही वा यदि वा न सङ्ग्रही ।\nनिष्कर्मको वा यदि वा सकर्मक-\n     स्तमीशमात्मानमुपैति शाश्वतम् ॥ ३७॥"
  },
  {
    "text": "मनो न बुद्धिर्न शरीरमिन्द्रियं\n     तन्मात्रभूतानि न भूतपञ्चकम् ।\nअहङ्कृतिश्चापि वियत्स्वरूपकं\n     तमीशमात्मानमुपैति शाश्वतम् ॥ ३८॥"
  },
  {
    "text": "विधौ निरोधे परमात्मतां गते\n     न योगिनश्चेतसि भेदवर्जिते ।\nशौचं न वाशौचमलिङ्गभावना\n     सर्वं विधेयं यदि वा निषिध्यते ॥ ३९॥"
  },
  {
    "text": "मनो वचो यत्र न शक्तमीरितुं\n     नूनं कथं तत्र गुरूपदेशता ।\nइमां कथामुक्तवतो गुरोस्त-\n     द्युक्तस्य तत्त्वं हि समं प्रकाशते ॥ ४०॥"
  },
  {
    "text": "इति द्वितीयोऽध्यायः ॥ २॥"
  },
  {
    "text": "अथ तृतीयोऽध्यायः"
  },
  {
    "text": "गुणविगुणविभागो वर्तते नैव किञ्चित्\n     रतिविरतिविहीनं निर्मलं निष्प्रपञ्चम् ।\nगुणविगुणविहीनं व्यापकं विश्वरूपं\n     कथमहमिह वन्दे व्योमरूपं शिवं वै ॥ १॥"
  },
  {
    "text": "श्वेतादिवर्णरहितो नियतं शिवश्च\n     कार्यं हि कारणमिदं हि परं शिवश्च ।\nएवं विकल्परहितोऽहमलं शिवश्च\n     स्वात्मानमात्मनि सुमित्र कथं नमामि ॥ २॥"
  },
  {
    "text": "निर्मूलमूलरहितो हि सदोदितोऽहं\n     निर्धूमधूमरहितो हि सदोदितोऽहम् ।\nनिर्दीपदीपरहितो हि सदोदितोऽहं\n     ज्ञानामृतं समरसं गगनोपमोऽहम् ॥ ३॥"
  },
  {
    "text": "निष्कामकाममिह नाम कथं वदामि\n     निःसङ्गसङ्गमिह नाम कथं वदामि ।\nनिःसारसाररहितं च कथं वदामि\n     ज्ञानामृतं समरसं गगनोपमोऽहम् ॥ ४॥"
  },
  {
    "text": "अद्वैतरूपमखिलं हि कथं वदामि\n     द्वैतस्वरूपमखिलं हि कथं वदामि ।\nनित्यं त्वनित्यमखिलं हि कथं वदामि\n     ज्ञानामृतं समरसं गगनोपमोऽहम् ॥ ५॥"
  },
  {
    "text": "स्थूलं हि नो न हि कृशं न गतागतं हि\n     आद्यन्तमध्यरहितं न परापरं हि ।\nसत्यं वदामि खलु वै परमार्थतत्त्वं\n     ज्ञानामृतं समरसं गगनोपमोऽहम् ॥ ६॥"
  },
  {
    "text": "संविद्धि सर्वकरणानि नभोनिभानि\n     संविद्धि सर्वविषयांश्च नभोनिभांश्च ।\nसंविद्धि चैकममलं न हि बन्धमुक्तं\n     ज्ञानामृतं समरसं गगनोपमोऽहम् ॥ ७॥"
  },
  {
    "text": "दुर्बोधबोधगहनो न भवामि तात\n     दुर्लक्ष्यलक्ष्यगहनो न भवामि तात ।\nआसन्नरूपगहनो न भवामि तात\n     ज्ञानामृतं समरसं गगनोपमोऽहम् ॥ ८॥"
  },
  {
    "text": "निष्कर्मकर्मदहनो ज्वलनो भवामि\n     निर्दुःखदुःखदहनो ज्वलनो भवामि ।\nनिर्देहदेहदहनो ज्वलनो भवामि\n     ज्ञानामृतं समरसं गगनोपमोऽहम् ॥ ९॥"
  },
  {
    "text": "निष्पापपापदहनो हि हुताशनोऽहं\n     निर्धर्मधर्मदहनो हि हुताशनोऽहम् ।\nनिर्बन्धबन्धदहनो हि हुताशनोऽहं\n     ज्ञानामृतं समरसं गगनोपमोऽहम् ॥ १०॥"
  },
  {
    "text": "निर्भावभावरहितो न भवामि वत्स\n     निर्योगयोगरहितो न भवामि वत्स ।\nनिश्चित्तचित्तरहितो न भवामि वत्स\n     ज्ञानामृतं समरसं गगनोपमोऽहम् ॥ ११॥"
  },
  {
    "text": "निर्मोहमोहपदवीति न मे विकल्पो\n     निःशोकशोकपदवीति न मे विकल्पः ।\nनिर्लोभलोभपदवीति न मे विकल्पो\n     ज्ञानामृतं समरसं गगनोपमोऽहम् ॥ १२॥"
  },
  {
    "text": "संसारसन्ततिलता न च मे कदाचित्\n     सन्तोषसन्ततिसुखो न च मे कदाचित् ।\nअज्ञानबन्धनमिदं न च मे कदाचित्\n     ज्ञानामृतं समरसं गगनोपमोऽहम् ॥ १३॥"
  },
  {
    "text": "संसारसन्ततिरजो न च मे विकारः\n     सन्तापसन्ततितमो न च मे विकारः ।\nसत्त्वं स्वधर्मजनकं न च मे विकारो\n     ज्ञानामृतं समरसं गगनोपमोऽहम् ॥ १४॥"
  },
  {
    "text": "सन्तापदुःखजनको न विधिः कदाचित्\n     सन्तापयोगजनितं न मनः कदाचित् ।\nयस्मादहङ्कृतिरियं न च मे कदाचित्\n     ज्ञानामृतं समरसं गगनोपमोऽहम् ॥ १५॥"
  },
  {
    "text": "निष्कम्पकम्पनिधनं न विकल्पकल्पं\n     स्वप्नप्रबोधनिधनं न हिताहितं हि ।\nनिःसारसारनिधनं न चराचरं हि\n     ज्ञानामृतं समरसं गगनोपमोऽहम् ॥ १६॥"
  },
  {
    "text": "नो वेद्यवेदकमिदं न च हेतुतर्क्यं\n     वाचामगोचरमिदं न मनो न बुद्धिः ।\nएवं कथं हि भवतः कथयामि तत्त्वं\n     ज्ञानामृतं समरसं गगनोपमोऽहम् ॥ १७॥"
  },
  {
    "text": "निर्भिन्नभिन्नरहितं परमार्थतत्त्व-\n     मन्तर्बहिर्न हि कथं परमार्थतत्त्वम् ।\nप्राक्सम्भवं न च रतं न हि वस्तु किञ्चित्\n     ज्ञानामृतं समरसं गगनोपमोऽहम् ॥ १८॥"
  },
  {
    "text": "रागादिदोषरहितं त्वहमेव तत्त्वं\n     दैवादिदोषरहितं त्वहमेव तत्त्वम् ।\nसंसारशोकरहितं त्वहमेव तत्त्वं\n     ज्ञानामृतं समरसं गगनोपमोऽहम् ॥ १९॥"
  },
  {
    "text": "स्थानत्रयं यदि च नेति कथं तुरीयं\n     कालत्रयं यदि च नेति कथं दिशश्च ।\nशान्तं पदं हि परमं परमार्थतत्त्वं\n     ज्ञानामृतं समरसं गगनोपमोऽहम् ॥ २०॥"
  },
  {
    "text": "दीर्घो लघुः पुनरितीह नमे विभागो\n     विस्तारसंकटमितीह न मे विभागः ।\nकोणं हि वर्तुलमितीह न मे विभागो\n     ज्ञानामृतं समरसं गगनोपमोऽहम् ॥ २१॥"
  },
  {
    "text": "मातापितादि तनयादि न मे कदाचित्\n     जातं मृतं न च मनो न च मे कदाचित् ।\nनिर्व्याकुलं स्थिरमिदं परमार्थतत्त्वं\n     ज्ञानामृतं समरसं गगनोपमोऽहम् ॥ २२॥"
  },
  {
    "text": "शुद्धं विशुद्धमविचारमनन्तरूपं\n     निर्लेपलेपमविचारमनन्तरूपम् ।\nनिष्खण्डखण्डमविचारमनन्तरूपं\n     ज्ञानामृतं समरसं गगनोपमोऽहम् ॥ २३॥"
  },
  {
    "text": "ब्रह्मादयः सुरगणाः कथमत्र सन्ति\n    स्वर्गादयो वसतयः कथमत्र सन्ति ।\nयद्येकरूपममलं परमार्थतत्त्वं\n      ज्ञानामृतं समरसं गगनोपमोऽहम् ॥ २४॥"
  },
  {
    "text": "निर्नेति नेति विमलो हि कथं वदामि\n     निःशेषशेषविमलो हि कथं वदामि ।\nनिर्लिङ्गलिङ्गविमलो हि कथं वदामि\n     ज्ञानामृतं समरसं गगनोपमोऽहम् ॥ २५॥"
  },
  {
    "text": "निष्कर्मकर्मपरमं सततं करोमि\n     निःसङ्गसङ्गरहितं परमं विनोदम् ।\nनिर्देहदेहरहितं सततं विनोदं\n     ज्ञानामृतं समरसं गगनोपमोऽहम् ॥ २६॥"
  },
  {
    "text": "मायाप्रपञ्चरचना न च मे विकारः ।\n     कौटिल्यदम्भरचना न च मे विकारः ।\nसत्यानृतेति रचना न च मे विकारो\n     ज्ञानामृतं समरसं गगनोपमोऽहम् ॥ २७॥"
  },
  {
    "text": "सन्ध्यादिकालरहितं न च मे वियोगो-\n     ह्यन्तः प्रबोधरहितं बधिरो न मूकः ।\nएवं विकल्परहितं न च भावशुद्धं\n     ज्ञानामृतं समरसं गगनोपमोऽहम् ॥ २८॥"
  },
  {
    "text": "निर्नाथनाथरहितं हि निराकुलं वै\n     निश्चित्तचित्तविगतं हि निराकुलं वै ।\nसंविद्धि सर्वविगतं हि निराकुलं वै\n     ज्ञानामृतं समरसं गगनोपमोऽहम् ॥ २९॥"
  },
  {
    "text": "कान्तारमन्दिरमिदं हि कथं वदामि\n     संसिद्धसंशयमिदं हि कथं वदामि ।\nएवं निरन्तरसमं हि निराकुलं वै\n     ज्ञानामृतं समरसं गगनोपमोऽहम् ॥ ३०॥"
  },
  {
    "text": "निर्जीवजीवरहितं सततं विभाति\n     निर्बीजबीजरहितं सततं विभाति ।\nनिर्वाणबन्धरहितं सततं विभाति\n     ज्ञानामृतं समरसं गगनोपमोऽहम् ॥ ३१॥"
  },
  {
    "text": "सम्भूतिवर्जितमिदं सततं विभाति\n     संसारवर्जितमिदं सततं विभाति ।\nसंहारवर्जितमिदं सततं विभाति\n     ज्ञानामृतं समरसं गगनोपमोऽहम् ॥ ३२॥"
  },
  {
    "text": "उल्लेखमात्रमपि ते न च नामरूपं\n     निर्भिन्नभिन्नमपि ते न हि वस्तु किञ्चित् ।\nनिर्लज्जमानस करोषि कथं विषादं\n      ज्ञानामृतं समरसं गगनोपमोऽहम् ॥ ३३॥"
  },
  {
    "text": "किं नाम रोदिषि सखे न जरा न मृत्युः\n     किं नाम रोदिषि सखे न च जन्म दुःखम् ।\nकिं नाम रोदिषि सखे न च ते विकारो\n     ज्ञानामृतं समरसं गगनोपमोऽहम् ॥ ३४॥"
  },
  {
    "text": "किं नाम रोदिषि सखे न च ते स्वरूपं\n     किं नाम रोदिषि सखे न च ते विरूपम् ।\nकिं नाम रोदिषि सखे न च ते वयांसि\n     ज्ञानामृतं समरसं गगनोपमोऽहम् ॥ ३५॥"
  },
  {
    "text": "किं नाम रोदिषि सखे न च ते वयांसि\n     किं नाम रोदिषि सखे न च ते मनांसि ।\nकिं नाम रोदिषि सखे न तवेन्द्रियाणि\n     ज्ञानामृतं समरसं गगनोपमोऽहम् ॥ ३६॥"
  },
  {
    "text": "किं नाम रोदिषि सखे न च तेऽस्ति कामः\n     किं नाम रोदिषि सखे न च ते प्रलोभः ।\nकिं नाम रोदिषि सखे न च ते विमोहो\n     ज्ञानामृतं समरसं गगनोपमोऽहम् ॥ ३७॥"
  },
  {
    "text": "ऐश्वर्यमिच्छसि कथं न च ते धनानि\n     ऐश्वर्यमिच्छसि कथं न च ते हि पत्नी ।\nऐश्वर्यमिच्छसि कथं न च ते ममेति\n     ज्ञानामृतं समरसं गगनोपमोऽहम् ॥ ३८॥"
  },
  {
    "text": "लिङ्गप्रपञ्चजनुषी न च ते न मे च\n     निर्लज्जमानसमिदं च विभाति भिन्नम् ।\nनिर्भेदभेदरहितं न च ते न मे च\n     ज्ञानामृतं समरसं गगनोपमोऽहम् ॥ ३९॥"
  },
  {
    "text": "नो वाणुमात्रमपि ते हि विरागरूपं\n     नो वाणुमात्रमपि ते हि सरागरूपम् ।\nनो वाणुमात्रमपि ते हि सकामरूपं\n     ज्ञानामृतं समरसं गगनोपमोऽहम् ॥ ४०॥"
  },
  {
    "text": "ध्याता न ते हि हृदये न च ते समाधि-\n     र्ध्यानं न ते हि हृदये न बहिः प्रदेशः ।\nध्येयं न चेति हृदये न हि वस्तु कालो\n     ज्ञानामृतं समरसं गगनोपमोऽहम् ॥ ४१॥"
  },
  {
    "text": "यत्सारभूतमखिलं कथितं मया ते\n     न त्वं न मे न महतो न गुरुर्न न शिष्यः ।\nस्वच्छन्दरूपसहजं परमार्थतत्त्वं\n    ज्ञानामृतं समरसं गगनोपमोऽहम् ॥ ४२॥"
  },
  {
    "text": "कथमिह परमार्थं तत्त्वमानन्दरूपं\n     कथमिह परमार्थं नैवमानन्दरूपम् ।\nकथमिह परमार्थं ज्ञानविज्ञानरूपं\n     यदि परमहमेकं वर्तते व्योमरूपम् ॥ ४३॥"
  },
  {
    "text": "दहनपवनहीनं विद्धि विज्ञानमेक-\n     मवनिजलविहीनं विद्धि विज्ञानरूपम् ।\nसमगमनविहीनं विद्धि विज्ञानमेकं\n     गगनमिव विशालं विद्धि विज्ञानमेकम् ॥ ४४॥"
  },
  {
    "text": "न शून्यरूपं न विशून्यरूपं\n     न शुद्धरूपं न विशुद्धरूपम् ।\nरूपं विरूपं न भवामि किञ्चित्\n     स्वरूपरूपं परमार्थतत्त्वम् ॥ ४५॥"
  },
  {
    "text": "मुञ्च मुञ्च हि संसारं त्यागं मुञ्च हि सर्वथा ।\nत्यागात्यागविषं शुद्धममृतं सहजं ध्रुवम् ॥ ४६॥"
  },
  {
    "text": "इति तृतीयोऽध्यायः ॥ ३॥"
  },
  {
    "text": "अथ चतुर्थोऽध्यायः"
  },
  {
    "text": "नावाहनं नैव विसर्जनं वा\n     पुष्पाणि पत्राणि कथं भवन्ति ।\nध्यानानि मन्त्राणि कथं भवन्ति\n     समासमं चैव शिवार्चनं च ॥ १॥"
  },
  {
    "text": "न केवलं बन्धविबन्धमुक्तो\n     न केवलं शुद्धविशुद्धमुक्तः ।\nन केवलं योगवियोगमुक्तः\n     स वै विमुक्तो गगनोपमोऽहम् ॥ २॥"
  },
  {
    "text": "सञ्जायते सर्वमिदं हि तथ्यं\n     सञ्जायते सर्वमिदं वितथ्यम् ।\nएवं विकल्पो मम नैव जातः\n     स्वरूपनिर्वाणमनामयोऽहम् ॥ ३॥"
  },
  {
    "text": "न साञ्जनं चैव निरञ्जनं वा\n     न चान्तरं वापि निरन्तरं वा ।\nअन्तर्विभन्नं न हि मे विभाति\n     स्वरूपनिर्वाणमनामयोऽहम् ॥ ४॥"
  },
  {
    "text": "अबोधबोधो मम नैव जातो\n     बोधस्वरूपं मम नैव जातम् ।\nनिर्बोधबोधं च कथं वदामि\n     स्वरूपनिर्वाणमनामयोऽहम् ॥ ५॥"
  },
  {
    "text": "न धर्मयुक्तो न च पापयुक्तो\n     न बन्धयुक्तो न च मोक्षयुक्तः ।\nयुक्तं त्वयुक्तं न च मे विभाति\n     स्वरूपनिर्वाणमनामयोऽहम् ॥ ६॥"
  },
  {
    "text": "परापरं वा न च मे कदाचित्\n     मध्यस्थभावो हि न चारिमित्रम् ।\nहिताहितं चापि कथं वदामि\n     स्वरूपनिर्वाणमनामयोऽहम् ॥ ७॥"
  },
  {
    "text": "नोपासको नैवमुपास्यरूपं\n     न चोपदेशो न च मे क्रिया च ।\nसंवित्स्वरूपं च कथं वदामि\n     स्वरूपनिर्वाणमनामयोऽहम् ॥ ८॥"
  },
  {
    "text": "नो व्यापकं व्याप्यमिहास्ति किञ्चित्\n     न चालयं वापि निरालयं वा ।\nअशून्यशून्यं च कथं वदामि\n     स्वरूपनिर्वाणमनामयोऽहम् ॥ ९॥"
  },
  {
    "text": "न ग्राहको ग्राह्यकमेव किञ्चित्\n     न कारणं वा मम नैव कार्यम् ।\nअचिन्त्यचिन्त्यं च कथं वदामि\n     स्वरूपनिर्वाणमनामयोऽहम् ॥ १०॥"
  },
  {
    "text": "न भेदकं वापि न चैव भेद्यं\n     न वेदकं वा मम नैव वेद्यम् ।\nगतागतं तात कथं वदामि\n     स्वरूपनिर्वाणमनामयोऽहम् ॥ ११॥"
  },
  {
    "text": "न चास्ति देहो न च मे विदेहो\n     बुद्धिर्मनो मे न हि चेन्द्रियाणि ।\nरागो विरागश्च कथं वदामि\n     स्वरूपनिर्वाणमनामयोऽहम् ॥ १२॥"
  },
  {
    "text": "उल्लेखमात्रं न हि भिन्नमुच्चै-\n     रुल्लेखमात्रं न तिरोहितं वै ।\nसमासमं मित्र कथं वदामि\n     स्वरूपनिर्वाणमनामयोऽहम् ॥ १३॥"
  },
  {
    "text": "जितेन्द्रियोऽहं त्वजितेन्द्रियो वा\n     न संयमो मे नियमो न जातः ।\nजयाजयौ मित्र कथं वदामि\n     स्वरूपनिर्वाणमनामयोऽहम् ॥ १४॥"
  },
  {
    "text": "अमूर्तमूर्तिर्न च मे कदाचि-\n     दाद्यन्तमध्यं न च मे कदाचित् ।\nबलाबलं मित्र कथं वदामि\n     स्वरूपनिर्वाणमनामयोऽहम् ॥ १५॥"
  },
  {
    "text": "मृतामृतं वापि विषाविषं च\n     सञ्जायते तात न मे कदाचित् ।\nअशुद्धशुद्धं च कथं वदामि\n     स्वरूपनिर्वाणमनामयोऽहम् ॥ १६॥"
  },
  {
    "text": "स्वप्नः प्रबोधो न च योगमुद्रा\n     नक्तं दिवा वापि न मे कदाचित् ।\nअतुर्यतुर्यं च कथं वदामि\n     स्वरूपनिर्वाणमनामयोऽहम् ॥ १७॥"
  },
  {
    "text": "संविद्धि मां सर्वविसर्वमुक्तं\n     माया विमाया न च मे कदाचित् ।\nसन्ध्यादिकं कर्म कथं वदामि\n     स्वरूपनिर्वाणमनामयोऽहम् ॥ १८॥"
  },
  {
    "text": "संविद्धि मां सर्वसमाधियुक्तं\n     संविद्धि मां लक्ष्यविलक्ष्यमुक्तम् ।\nयोगं वियोगं च कथं वदामि\n     स्वरूपनिर्वाणमनामयोऽहम् ॥ १९॥"
  },
  {
    "text": "मूर्खोऽपि नाहं न च पण्डितोऽहं\n     मौनं विमौनं न च मे कदाचित् ।\nतर्कं वितर्कं च कथं वदामि\n     स्वरूपनिर्वाणमनामयोऽहम् ॥ २०॥"
  },
  {
    "text": "पिता च माता च कुलं न जाति-\n     र्जन्मादि मृत्युर्न च मे कदाचित् ।\nस्नेहं विमोहं च कथं वदामि\n     स्वरूपनिर्वाणमनामयोऽहम् ॥ २१॥"
  },
  {
    "text": "अस्तं गतो नैव सदोदितोऽहं\n     तेजोवितेजो न च मे कदाचित् ।\nसन्ध्यादिकं कर्म कथं वदामि\n     स्वरूपनिर्वाणमनामयोऽहम् ॥ २२॥"
  },
  {
    "text": "असंशयं विद्धि निराकुलं मां\n     असंशयं विद्धि निरन्तरं माम् ।\nअसंशयं विद्धि निरञ्जनं मां\n     स्वरूपनिर्वाणमनामयोऽहम् ॥ २३॥"
  },
  {
    "text": "ध्यानानि सर्वाणि परित्यजन्ति\n     शुभाशुभं कर्म परित्यजन्ति ।\nत्यागामृतं तात पिबन्ति धीराः\n     स्वरूपनिर्वाणमनामयोऽहम् ॥ २४॥"
  },
  {
    "text": "विन्दति विन्दति न हि न हि यत्र\n     छन्दोलक्षणं न हि न हि तत्र ।\nसमरसमग्नो भावितपूतः\n     प्रलपति तत्त्वं परमवधूतः ॥ २५॥"
  },
  {
    "text": "इति चतुर्थोऽध्यायः ॥ ४॥"
  },
  {
    "text": "अथ पञ्चमोध्यायः"
  },
  {
    "text": "ॐ इति गदितं गगनसमं तत्\n     न परापरसारविचार इति ।\nअविलासविलासनिराकरणं\n     कथमक्षरबिन्दुसमुच्चरणम् ॥ १॥"
  },
  {
    "text": "इति तत्त्वमसिप्रभृतिश्रुतिभिः\n     प्रतिपादितमात्मनि तत्त्वमसि ।\nत्वमुपाधिविवर्जितसर्वसमं\n     किमु रोदिषि मानसि सर्वसमम् ॥ २॥"
  },
  {
    "text": "अध ऊर्ध्वविवर्जितसर्वसमं\n     बहिरन्तरवर्जितसर्वसमम् ।\nयदि चैकविवर्जितसर्वसमं\n     किमु रोदिषि मानसि सर्वसमम् ॥ ३॥"
  },
  {
    "text": "न हि कल्पितकल्पविचार इति\n     न हि कारणकार्यविचार इति ।\nपदसन्धिविवर्जितसर्वसमं\n     किमु रोदिषि मानसि सर्वसमम् ॥ ४॥"
  },
  {
    "text": "न हि बोधविबोधसमाधिरिति\n     न हि देशविदेशसमाधिरिति ।\nन हि कालविकालसमाधिरिति\n     किमु रोदिषि मानसि सर्वसमम् ॥ ५॥"
  },
  {
    "text": "न हि कुम्भनभो न हि कुम्भ इति\n     न हि जीववपुर्न हि जीव इति ।\nन हि कारणकार्यविभाग इति\n     किमु रोदिषि मानसि सर्वसमम् ॥ ६॥"
  },
  {
    "text": "इह सर्वनिरन्तरमोक्षपदं\n     लघुदीर्घविचारविहीन इति ।\nन हि वर्तुलकोणविभाग इति\n     किमु रोदिषि मानसि सर्वसमम् ॥ ७॥"
  },
  {
    "text": "इह शून्यविशून्यविहीन इति\n     इह शुद्धविशुद्धविहीन इति ।\nइह सर्वविसर्वविहीन इति\n     किमु रोदिषि मानसि सर्वसमम् ॥ ८॥"
  },
  {
    "text": "न हि भिन्नविभिन्नविचार इति\n     बहिरन्तरसन्धिविचार इति ।\nअरिमित्रविवर्जितसर्वसमं\n     किमु रोदिषि मानसि सर्वसमम् ॥ ९॥"
  },
  {
    "text": "न हि शिष्यविशिष्यस्वरूप इति\n     न चराचरभेदविचार इति ।\nइह सर्वनिरन्तरमोक्षपदं\n     किमु रोदिषि मानसि सर्वसमम् ॥ १०॥"
  },
  {
    "text": "ननु रूपविरूपविहीन इति\n     ननु भिन्नविभिन्नविहीन इति ।\nननु सर्गविसर्गविहीन इति\n     किमु रोदिषि मानसि सर्वसमम् ॥ ११॥"
  },
  {
    "text": "न गुणागुणपाशनिबन्ध इति\n     मृतजीवनकर्म करोमि कथम् ।\nइति शुद्धनिरञ्जनसर्वसमं\n     किमु रोदिषि मानसि सर्वसमम् ॥ १२॥"
  },
  {
    "text": "इह भावविभावविहीन इति\n     इह कामविकामविहीन इति ।\nइह बोधतमं खलु मोक्षसमं\n     किमु रोदिषि मानसि सर्वसमम् ॥ १३॥"
  },
  {
    "text": "इह तत्त्वनिरन्तरतत्त्वमिति\n     न हि सन्धिविसन्धिविहीन इति ।\nयदि सर्वविवर्जितसर्वसमं\n     किमु रोदिषि मानसि सर्वसमम् ॥ १४॥"
  },
  {
    "text": "अनिकेतकुटी परिवारसमं\n     इहसङ्गविसङ्गविहीनपरम् ।\nइह बोधविबोधविहीनपरं\n     किमु रोदिषि मानसि सर्वसमम् ॥ १५॥"
  },
  {
    "text": "अविकारविकारमसत्यमिति\n     अविलक्षविलक्षमसत्यमिति ।\nयदि केवलमात्मनि सत्यमिति\n     किमु रोदिषि मानसि सर्वसमम् ॥ १६॥"
  },
  {
    "text": "इह सर्वसमं खलु जीव इति\n     इह सर्वनिरन्तरजीव इति ।\nइह केवलनिश्चलजीव इति\n     किमु रोदिषि मानसि सर्वसमम् ॥ १७॥"
  },
  {
    "text": "अविवेकविवेकमबोध इति\n     अविकल्पविकल्पमबोध इति ।\nयदि चैकनिरन्तरबोध इति\n     किमु रोदिषि मानसि सर्वसमम् ॥ १८॥"
  },
  {
    "text": "न हि मोक्षपदं न हि बन्धपदं\n     न हि पुण्यपदं न हि पापपदम् ।\nन हि पूर्णपदं न हि रिक्तपदं\n     किमु रोदिषि मानसि सर्वसमम् ॥ १९॥"
  },
  {
    "text": "यदि वर्णविवर्णविहीनसमं\n     यदि कारणकार्यविहीनसमम् ।\nयदिभेदविभेदविहीनसमं\n     किमु रोदिषि मानसि सर्वसमम् ॥ २०॥"
  },
  {
    "text": "इह सर्वनिरन्तरसर्वचिते\n     इह केवलनिश्चलसर्वचिते ।\nद्विपदादिविवर्जितसर्वचिते\n     किमु रोदिषि मानसि सर्वसमम् ॥ २१॥"
  },
  {
    "text": "अतिसर्वनिरन्तरसर्वगतं\n     अतिनिर्मलनिश्चलसर्वगतम् ।\nदिनरात्रिविवर्जितसर्वगतं\n     किमु रोदिषि मानसि सर्वसमम् ॥ २२॥"
  },
  {
    "text": "न हि बन्धविबन्धसमागमनं\n     न हि योगवियोगसमागमनम् ।\nन हि तर्कवितर्कसमागमनं\n     किमु रोदिषि मानसि सर्वसमम् ॥ २३॥"
  },
  {
    "text": "इह कालविकालनिराकरणं\n     अणुमात्रकृशानुनिराकरणम् ।\nन हि केवलसत्यनिराकरणं\n     किमु रोदिषि मानसि सर्वसमम् ॥ २४॥"
  },
  {
    "text": "इह देहविदेहविहीन इति\n     ननु स्वप्नसुषुप्तिविहीनपरम् ।\nअभिधानविधानविहीनपरं\n     किमु रोदिषि मानसि सर्वसमम् ॥ २५॥"
  },
  {
    "text": "गगनोपमशुद्धविशालसमं\n     अतिसर्वविवर्जितसर्वसमम् ।\nगतसारविसारविकारसमं\n     किमु रोदिषि मानसि सर्वसमम् ॥ २६॥"
  },
  {
    "text": "इह धर्मविधर्मविरागतर-\n     मिह वस्तुविवस्तुविरागतरम् ।\nइह कामविकामविरागतरं\n     किमु रोदिषि मानसि सर्वसमम् ॥ २७॥"
  },
  {
    "text": "सुखदुःखविवर्जितसर्वसम-\n     मिह शोकविशोकविहीनपरम् ।\nगुरुशिष्यविवर्जिततत्त्वपरं\n     किमु रोदिषि मानसि सर्वसमम् ॥ २८॥"
  },
  {
    "text": "न किलाङ्कुरसारविसार इति\n     न चलाचलसाम्यविसाम्यमिति ।\nअविचारविचारविहीनमिति\n     किमु रोदिषि मानसि सर्वसमम् ॥ २९॥"
  },
  {
    "text": "इह सारसमुच्चयसारमिति ।\n     कथितं निजभावविभेद इति ।\nविषये करणत्वमसत्यमिति\n     किमु रोदिषि मानसि सर्वसमम् ॥ ३०॥"
  },
  {
    "text": "बहुधा श्रुतयः प्रवदन्ति यतो\n     वियदादिरिदं मृगतोयसमम् ।\nयदि चैकनिरन्तरसर्वसमं\n     किमु रोदिषि मानसि सर्वसमम् ॥ ३१॥"
  },
  {
    "text": "विन्दति विन्दति न हि न हि यत्र\n     छन्दोलक्षणं न हि न हि तत्र ।\nसमरसमग्नो भावितपूतः\n     प्रलपति तत्त्वं परमवधूतः ॥ ३२॥"
  },
  {
    "text": "इति पञ्चमोऽध्यायः ॥ ५॥"
  },
  {
    "text": "अथ षष्ठमोऽध्यायः"
  },
  {
    "text": "बहुधा श्रुतयः प्रवदन्ति वयं\n     वियदादिरिदं मृगतोयसमम् ।\nयदि चैकनिरन्तरसर्वशिव-\n     मुपमेयमथोह्युपमा च कथम् ॥ १॥"
  },
  {
    "text": "अविभक्तिविभक्तिविहीनपरं\n     ननु कार्यविकार्यविहीनपरम् ।\nयदि चैकनिरन्तरसर्वशिवं\n     यजनं च कथं तपनं च कथम् ॥ २॥"
  },
  {
    "text": "मन एव निरन्तरसर्वगतं\n     ह्यविशालविशालविहीनपरम् ।\nमन एव निरन्तरसर्वशिवं\n     मनसापि कथं वचसा च कथम् ॥ ३॥"
  },
  {
    "text": "दिनरात्रिविभेदनिराकरण-\n     मुदितानुदितस्य निराकरणम् ।\nयदि चैकनिरन्तरसर्वशिवं\n     रविचन्द्रमसौ ज्वलनश्च कथम् ॥ ४॥"
  },
  {
    "text": "गतकामविकामविभेद इति\n     गतचेष्टविचेष्टविभेद इति ।\nयदि चैकनिरन्तरसर्वशिवं\n     बहिरन्तरभिन्नमतिश्च कथम् ॥ ५॥"
  },
  {
    "text": "यदि सारविसारविहीन इति\n     यदि शून्यविशून्यविहीन इति ।\nयदि चैकनिरन्तरसर्वशिवं\n     प्रथमं च कथं चरमं च कथम् ॥ ६॥"
  },
  {
    "text": "यदिभेदविभेदनिराकरणं\n     यदि वेदकवेद्यनिराकरणम् ।\nयदि चैकनिरन्तरसर्वशिवं\n     तृतीयं च कथं तुरीयं च कथम् ॥ ७॥"
  },
  {
    "text": "गदिताविदितं न हि सत्यमिति\n     विदिताविदितं न हि सत्यमिति ।\nयदि चैकनिरन्तरसर्वशिवं\n     विषयेन्द्रियबुद्धिमनांसि कथम् ॥ ८॥"
  },
  {
    "text": "गगनं पवनो न हि सत्यमिति\n     धरणी दहनो न हि सत्यमिति ।\nयदि चैकनिरन्तरसर्वशिवं\n     जलदश्च कथं सलिलं च कथम् ॥ ९॥"
  },
  {
    "text": "यदि कल्पितलोकनिराकरणं\n     यदि कल्पितदेवनिराकरणम् ।\nयदि चैकनिरन्तरसर्वशिवं\n     गुणदोषविचारमतिश्च कथम् ॥ १०॥"
  },
  {
    "text": "मरणामरणं हि निराकरणं\n     करणाकरणं हि निराकरणम् ।\nयदि चैकनिरन्तरसर्वशिवं\n     गमनागमनं हि कथं वदति ॥ ११॥"
  },
  {
    "text": "प्रकृतिः पुरुषो न हि भेद इति\n     न हि कारणकार्यविभेद इति ।\nयदि चैकनिरन्तरसर्वशिवं\n     पुरुषापुरुषं च कथं वदति ॥ १२॥"
  },
  {
    "text": "तृतीयं न हि दुःखसमागमनं\n     न गुणाद्द्वितीयस्य समागमनम् ।\nयदि चैकनिरन्तरसर्वशिवं\n     स्थविरश्च युवा च शिशुश्च कथम् ॥ १३॥"
  },
  {
    "text": "ननु आश्रमवर्णविहीनपरं\n     ननु कारणकर्तृविहीनपरम् ।\nयदि चैकनिरन्तरसर्वशिव-\n     मविनष्टविनष्टमतिश्च कथम् ॥ १४॥"
  },
  {
    "text": "ग्रसिताग्रसितं च वितथ्यमिति\n     जनिताजनितं च वितथ्यमिति ।\nयदि चैकनिरन्तरसर्वशिव-\n     मविनाशि विनाशि कथं हि भवेत् ॥ १५॥"
  },
  {
    "text": "पुरुषापुरुषस्य विनष्टमिति\n     वनितावनितस्य विनष्टमिति ।\nयदि चैकनिरन्तरसर्वशिव-\n     मविनोदविनोदमतिश्च कथम् ॥ १६॥"
  },
  {
    "text": "यदि मोहविषादविहीनपरो\n     यदि संशयशोकविहीनपरः ।\nयदि चैकनिरन्तरसर्वशिव-\n     महमत्र ममेति कथं च पुनः ॥ १७॥ महमेति"
  },
  {
    "text": "ननु धर्मविधर्मविनाश इति\n     ननु बन्धविबन्धविनाश इति ।\nयदि चैकनिरन्तरसर्वशिवं-\n     मिहदुःखविदुःखमतिश्च कथम् ॥ १८॥"
  },
  {
    "text": "न हि याज्ञिकयज्ञविभाग इति\n     न हुताशनवस्तुविभाग इति ।\nयदि चैकनिरन्तरसर्वशिवं\n     वद कर्मफलानि भवन्ति कथम् ॥ १९॥"
  },
  {
    "text": "ननु शोकविशोकविमुक्त इति\n     ननु दर्पविदर्पविमुक्त इति ।\nयदि चैकनिरन्तरसर्वशिवं\n     ननु रागविरागमतिश्च कथम् ॥ २०॥"
  },
  {
    "text": "न हि मोहविमोहविकार इति\n     न हि लोभविलोभविकार इति ।\nयदि चैकनिरन्तरसर्वशिवं\n     ह्यविवेकविवेकमतिश्च कथम् ॥ २१॥"
  },
  {
    "text": "त्वमहं न हि हन्त कदाचिदपि\n     कुलजातिविचारमसत्यमिति ।\nअहमेव शिवः परमार्थ इति\n     अभिवादनमत्र करोमि कथम् ॥ २२॥"
  },
  {
    "text": "गुरुशिष्यविचारविशीर्ण इति\n     उपदेशविचारविशीर्ण इति ।\nअहमेव शिवः परमार्थ इति\n     अभिवादनमत्र करोमि कथम् ॥ २३॥"
  },
  {
    "text": "न हि कल्पितदेहविभाग इति\n     न हि कल्पितलोकविभाग इति ।\nअहमेव शिवः परमार्थ इति\n     अभिवादनमत्र करोमि कथम् ॥ २४॥"
  },
  {
    "text": "सरजो विरजो न कदाचिदपि\n     ननु निर्मलनिश्चलशुद्ध इति ।\nअहमेव शिवः परमार्थ इति\n     अभिवादनमत्र करोमि कथम् ॥ २५॥"
  },
  {
    "text": "न हि देहविदेहविकल्प इति\n     अनृतं चरितं न हि सत्यमिति ।\nअहमेव शिवः परमार्थ इति\n     अभिवादनमत्र करोमि कथम् ॥ २६॥"
  },
  {
    "text": "विन्दति विन्दति न हि न हि यत्र\n     छन्दोलक्षणं न हि न हि तत्र ।\nसमरसमग्नो भावितपूतः\n     प्रलपति तत्त्वं परमवधूतः ॥ २७॥"
  },
  {
    "text": "इति षष्ठमोऽध्यायः ॥ ६॥"
  },
  {
    "text": "अथ सप्तमोऽध्यायः"
  },
  {
    "text": "रथ्याकर्पटविरचितकन्थः\n     पुण्यापुण्यविवर्जितपन्थः ।\nशून्यागारे तिष्ठति नग्नो\n     शुद्धनिरञ्जनसमरसमग्नः ॥ १॥"
  },
  {
    "text": "लक्ष्यालक्ष्यविवर्जितलक्ष्यो\n     युक्तायुक्तविवर्जितदक्षः ।\nकेवलतत्त्वनिरञ्जनपूतो\n     वादविवादः कथमवधूतः ॥ २॥"
  },
  {
    "text": "आशापाशविबन्धनमुक्ताः\n     शौचाचारविवर्जितयुक्ताः ।\nएवं सर्वविवर्जितशान्ता-\n     स्तत्त्वं शुद्धनिरञ्जनवन्तः ॥ ३॥"
  },
  {
    "text": "कथमिह देहविदेहविचारः\n     कथमिह रागविरागविचारः ।\nनिर्मलनिश्चलगगनाकारं\n     स्वयमिह तत्त्वं सहजाकारम् ॥ ४॥"
  },
  {
    "text": "कथमिह तत्त्वं विन्दति यत्र\n     रूपमरूपं कथमिह तत्र ।\nगगनाकारः परमो यत्र\n     विषयीकरणं कथमिह तत्र ॥ ५॥"
  },
  {
    "text": "गगनाकारनिरन्तरहंस-\n     स्तत्त्वविशुद्धनिरञ्जनहंसः ।\nएवं कथमिह भिन्नविभिन्नं\n     बन्धविबन्धविकारविभिन्नम् ॥ ६॥"
  },
  {
    "text": "केवलतत्त्वनिरन्तरसर्वं\n     योगवियोगौ कथमिह गर्वम् ।\nएवं परमनिरन्तरसर्व-\n     मेवं कथमिह सारविसारम् ॥ ७॥"
  },
  {
    "text": "केवलतत्त्वनिरञ्जनसर्वं\n     गगनाकारनिरन्तरशुद्धम् ।\nएवं कथमिह सङ्गविसङ्गं\n     सत्यं कथमिह रङ्गविरङ्गम् ॥ ८॥"
  },
  {
    "text": "योगवियोगै रहितो योगी\n     भोगविभोगै रहितो भोगी ।\nएवं चरति हि मन्दं मन्दं\n     मनसा कल्पितसहजानन्दम् ॥ ९॥"
  },
  {
    "text": "बोधविबोधैः सततं युक्तो\n     द्वैताद्वैतैः कथमिह मुक्तः ।\nसहजो विरजः कथमिह योगी\n     शुद्धनिरञ्जनसमरसभोगी ॥ १०॥"
  },
  {
    "text": "भग्नाभग्नविवर्जितभग्नो\n     लग्नालग्नविवर्जितलग्नः ।\nएवं कथमिह सारविसारः\n     समरसतत्त्वं गगनाकारः ॥ ११॥"
  },
  {
    "text": "सततं सर्वविवर्जितयुक्तः\n     सर्वं तत्त्वविवर्जितमुक्तः ।\nएवं कथमिह जीवितमरणं\n     ध्यानाध्यानैः कथमिह करणम् ॥ १२॥"
  },
  {
    "text": "इन्द्रजालमिदं सर्वं यथा मरुमरीचिका ।\nअखण्डितमनाकारो वर्तते केवलः शिवः ॥ १३॥"
  },
  {
    "text": "धर्मादौ मोक्षपर्यन्तं निरीहाः सर्वथा वयम् ।\nकथं रागविरागैश्च कल्पयन्ति विपश्चितः ॥ १४॥"
  },
  {
    "text": "विन्दति विन्दति न हि न हि यत्र\n     छन्दोलक्षणं न हि न हि तत्र ।\nसमरसमग्नो भावितपूतः\n     प्रलपति तत्त्वं परमवधूतः ॥ १५॥"
  },
  {
    "text": "इति सप्तमोऽध्यायः ॥ ७॥"
  },
  {
    "text": "अथ अष्टमोऽध्यायः"
  },
  {
    "text": "त्वद्यात्रया व्यापकता हता ते\n     ध्यानेन चेतःपरता हता ते ।\nस्तुत्या मया वाक्परता हता ते\n     क्षमस्व नित्यं त्रिविधापराधान् ॥ १॥"
  },
  {
    "text": "कामैरहतधीर्दान्तो मृदुः शुचिरकिञ्चनः ।\nअनीहो मितभुक् शान्तः स्थिरो मच्छरणो मुनिः ॥ २॥"
  },
  {
    "text": "अप्रमत्तो गभीरात्मा धृतिमान् जितषड्गुणः ।\nअमानी मानदः कल्पो मैत्रः कारुणिकः कविः ॥ ३॥"
  },
  {
    "text": "कृपालुरकृतद्रोहस्तितिक्षुः सर्वदेहिनाम् ।\nसत्यसारोऽनवद्यात्मा समः सर्वोपकारकः ॥ ४॥"
  },
  {
    "text": "अवधूतलक्षणं वर्णैर्ज्ञातव्यं भगवत्तमैः ।\nवेदवर्णार्थतत्त्वज्ञैर्वेदवेदान्तवादिभिः ॥ ५॥"
  },
  {
    "text": "आशापाशविनिर्मुक्त आदिमध्यान्तनिर्मलः ।\nआनन्दे वर्तते नित्यमकारं तस्य लक्षणम् ॥ ६॥"
  },
  {
    "text": "वासना वर्जिता येन वक्तव्यं च निरामयम् ।\nवर्तमानेषु वर्तेत वकारं तस्य लक्षणम् ॥ ७॥"
  },
  {
    "text": "धूलिधूसरगात्राणि धूतचित्तो निरामयः ।\nधारणाध्याननिर्मुक्तो धूकारस्तस्य लक्षणम् ॥ ८॥"
  },
  {
    "text": "तत्त्वचिन्ता धृता येन चिन्ताचेष्टाविवर्जितः ।\nतमोऽहंकारनिर्मुक्तस्तकारस्तस्य लक्षणम् ॥ ९॥"
  },
  {
    "text": "दत्तात्रेयावधूतेन निर्मितानन्दरूपिणा ।\nये पठन्ति च श‍ृण्वन्ति तेषां नैव पुनर्भवः ॥ १०॥"
  },
  {
    "text": "इति अष्टमोऽध्यायः ॥ ८॥"
  },
  {
    "text": "इति अवधूतगीता समाप्ता ॥"
  }
]
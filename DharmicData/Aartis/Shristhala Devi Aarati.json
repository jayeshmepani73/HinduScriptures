[
    {
        "text": "श्रीस्थलदेवीआरतिक्यम् \nयत्कर्म-धर्म-निलयं प्रवदन्ति तज्ज्ञाः\nयज्ञादि पुण्यमखिलं सकलं त्वयैव ।\nत्वं चेतना यत इति प्रविचार्य चित्ते\nनित्यं त्वदीय चरणौ शरणं प्रपद्ये ॥ १॥\n\n      पाथोऽधिनाथ तनया पतिरेष शेष\n      पर्यङ्क् लालित वपुः पुरुषः पुराणः ।\n      त्वन्मोह-पाश-विवशो जगदम्बसोऽपि\n      व्याघूर्णमाननयनः शयनं चकार ॥ २॥\n\nतत कौतुकं जननि यस्य जनार्दनस्य\nकर्णप्रसूतमलजौ मधु-कैटभाख्यौ ।\nतस्यापि यौ न भवतः सुलभौ निहन्तुं\nत्वन्मायया कविलतौ विलयं गतौ तौ ॥ ३॥\n\n      यन्माहिषं वपुरपूर्वबलोपपन्नं\n      यन्नाक नायक पराक्रम जित्वरं च ।\n      यत्लोकशोकजननब्रतबद्ध-हार्दं\n      तल्लीलयैव दलितं गिरिजे भवत्या ॥ ४॥\n\nयो धूम्रलोचन इति प्रथितः पृथिव्यां\nभस्मी बभूव स रणे तव हुङ्कृतेन ।\nसर्वासुरक्षयकरे गिरिराजकन्ये मन्ये\nस्वमन्यु दहने कृत एष होमः ॥ ५॥\n\n      केषामपि त्रिदशनायक पूर्वकाणां\n      हन्तुं न जातु सुलभाविति चण्डमुण्डौ ।\n      तौ दुर्मदौ सपदि चाम्बर तुल्यमूर्ते\n      मतिस्तवासिकुलिशात् पतितौ विशीर्णौ ॥ ६॥\n\nदौत्येन ते शिव इति प्रथितप्रभावो\nदेवोऽपि दानवपतेः सदनं जगाम ।\nभूयोऽपि तस्य चरितं प्रथयाञ्चकार\nसा त्वं प्रसीद शिवदूति विजृम्भितेन ॥ ७॥\n\n      चित्रं तदेतदमरैरपि ये न जेयाः\n      शस्त्राभिघात-पतिताद्रुधिरादपर्णे ।\n      भूमौ बभूवुरमिताः प्रतिरक्तबीजा\n      स्तेऽपित्वयैव गगने गलिताः समस्ताः ॥ ८॥\n\nआश्चर्यमेतदतुलं यद्भूत् सुरारी\nत्रैलोक्यवैभवविलुण्ठनहष्टपाणी ।\nशस्त्रैर्निहत्य भुवि शुम्भ-निशुम्भसंज्ञौ\nनीतौ त्वया जननि तावपि नाकलोकम् ॥ ९॥\n\n      त्वत्तेजसि प्रलयकाल हुताशनेऽस्मिं-\n      स्तस्मिन् प्रयान्ति विलयं भुवनानि सद्यः ।\n      तस्मिन्निपत्य शलभा इव दानवेन्द्रा\n      भस्मी भवन्ति हि भवानि किमत्र चित्रम् ॥ १०॥\n\nतत्किं गृणामि भवतीं भव तीव्रताप\nनिर्वापण-प्रणयनीं प्रणमञ्जनेषु ।\nतत्किं गृणामि भवन्ती भव तीव्र ताप\nसंवर्द्धन-प्रणयनीं विपदि स्थितेषु ॥ ११॥\n\n      वामे करे तदितरे च तथोपरिष्ठान्\n      पात्रं सुधारसयुतं वरमातुलुङ्गम् ।\n      खेटं गदां च दधतीं भवतीं भवानि\n      ध्यायन्ति येऽरुणनिभां कृतिनस्त एव ॥ १२॥\n\nयद्वारुणात् परमिदं यदि मानवास्ते\nबीजं स्मरेदनुदिनं दहनाधिरूढम् ।\nमायाङ्कितं तिलकितं तरुणेन्दु बिन्दु-\nर्नादैरमन्दमिह राज्यमसौ भुनक्ति ॥ १३॥\n\n      आवाहनं यजनवर्णनमग्निहोत्रं\n      कर्मार्पणं तव विसर्जनमत्र देवि ।\n      मोहान्मया कृतमिदं सकलापराधं\n      मातः क्षमस्व वरदे बहिरन्तरस्थे ॥ १४॥\n\nअन्तः स्थिताप्यखिल जन्तुषु जन्तुरूपा\nविद्योतसे बहिरिवाखिल विश्वरूपा ।\nका भूरिशब्दरचना वचनाधिका सा\nदीनं जनं जननि मामव निष्प्रपञ्चम् ॥ १५॥\n\n      एतत्पठेदनुदिनं दनुजान्तकारि\n      चण्डीचरितमतुलं भुवि यस्त्रिकालम् ।\n      श्रीमान् सुखी स विजयी सुभगः कृती स्यात्\n      त्यागी चिरन्तनवपुः कवि चक्रवर्ती ॥ १६॥\n\nइति ।"
    }
]
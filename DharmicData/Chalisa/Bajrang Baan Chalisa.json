[
  {
    "text": "दोहा\nनिश्चय प्रेम प्रतीति ते, बिनय करैं सनमान।\nतेहि के कारज सकल शुभ, सिद्ध करैं हनुमान॥"
  },
  {
    "text": "चौपाई\nजय हनुमंत संत हितकारी । सुन लीजै प्रभु अरज हमारी ॥०१॥\nजन के काज विलम्ब न कीजै । आतुर दौरि महा सुख दीजै ॥०२॥"
  },
  {
    "text": "जैसे कूदि सिन्धु वहि पारा । सुरसा बद पैठि विस्तारा ॥०३॥\nआगे जाई लंकिनी रोका । मारेहु लात गई सुर लोका ॥०४॥"
  },
  {
    "text": "जाय विभीषण को सुख दीन्हा । सीता निरखि परम पद लीन्हा ॥०५॥\nबाग उजारी सिंधु महं बोरा । अति आतुर यम कातर तोरा ॥०६॥"
  },
  {
    "text": "अक्षय कुमार मारि संहारा । लूम लपेट लंक को जारा ॥०७॥\nलाह समान लंक जरि गई । जय जय धुनि सुर पुर महं भई ॥०८॥"
  },
  {
    "text": "अब विलम्ब केहि कारण स्वामी । कृपा करहु उर अन्तर्यामी ॥०९॥\nजय जय लक्ष्मण प्राण के दाता । आतुर होय दुख हरहु निपाता ॥१०॥"
  },
  {
    "text": "जै गिरिधर जै जै सुखसागर । सुर समूह समरथ भटनागर ॥११॥\nॐ हनु हनु हनु हनु हनुमन्त हठीले। बैरिहिं मारू बज्र की कीले ॥१२॥"
  },
  {
    "text": "गदा बज्र लै बैरिहिं मारो । महाराज प्रभु दास उबारो ॥१३॥\nॐ कार हुंकार महाप्रभु धावो । बज्र गदा हनु विलम्ब न लावो ॥१४॥"
  },
  {
    "text": "ॐ ह्नीं ह्नीं ह्नीं हनुमंत कपीसा । ॐ हुं हुं हुं हनु अरि उर शीशा ॥१५॥\nसत्य होहु हरि शपथ पाय के । रामदूत धरु मारु धाय के ॥१६॥"
  },
  {
    "text": "जय जय जय हनुमंत अगाधा । दु:ख पावत जन केहि अपराधा ॥१७॥\nपूजा जप तप नेम अचारा। नहिं जानत कछु दास तुम्हारा ॥१८॥"
  },
  {
    "text": "वन उपवन, मग गिरि गृह माहीं । तुम्हरे बल हम डरपत नाहीं ॥१९॥\nपांय परों कर जोरि मनावौं । यहि अवसर अब केहि गोहरावौं ॥२०॥"
  },
  {
    "text": "जय अंजनि कुमार बलवन्ता । शंकर सुवन वीर हनुमंता ॥२१॥\nबदन कराल काल कुल घालक । राम सहाय सदा प्रति पालक ॥२२॥"
  },
  {
    "text": "भूत प्रेत पिशाच निशाचर । अग्नि बेताल काल मारी मर ॥२३॥\nइन्हें मारु तोहिं शपथ राम की । राखु नाथ मरजाद नाम की ॥२४॥"
  },
  {
    "text": "जनकसुता हरि दास कहावौ । ताकी शपथ विलम्ब न लावो ॥२५॥\nजय जय जय धुनि होत अकाशा । सुमिरत होत दुसह दुःख नाशा ॥२६॥"
  },
  {
    "text": "चरण शरण कर जोरि मनावौ । यहि अवसर अब केहि गौहरावौं ॥२७॥\nउठु उठु चलु तोहिं राम दुहाई । पांय परौं कर जोरि मनाई ॥२८॥"
  },
  {
    "text": "ॐ चं चं चं चं चपल चलंता । ॐ हनु हनु हनु हनु हनुमंता ॥२९॥\nॐ हं हं हांक देत कपि चंचल । ॐ सं सं सहमि पराने खल दल ॥३०॥"
  },
  {
    "text": "अपने जन को तुरत उबारो । सुमिरत होय आनन्द हमारो ॥३१॥\nयह बजरंग बाण जेहि मारै । ताहि कहो फिर कौन उबारै ॥३२॥"
  },
  {
    "text": "पाठ करै बजरंग बाण की । हनुमत रक्षा करैं प्राण की ॥३३॥\nयह बजरंग बाण जो जापै । तेहि ते भूत प्रेत सब कांपे ॥३४॥\nधूप देय अरु जपै हमेशा । ताके तन नहिं रहै कलेशा ॥३५॥"
  },
  {
    "text": "दोहा:\nउर प्रतीति दृढ़, सरन ह्वै, पाठ करै धरि ध्यान।\nबाधा सब हर, करैं सब काम सफल हनुमान॥"
  }
]
[
  {
    "text": "नारद उवाच ।।\nनारायणप्रिया सा च वरा वैकुण्ठवासिनी ।।\nवैकुण्ठाधिष्ठातृदेवी महालक्ष्मीः सनातनी ।। १ ।।\nकथं बभूव सा देवी पृथिव्यां सिन्धुकन्यका ।।\nकिं तद्ध्यानं च कवचं सर्वं पूजाविधिक्रमम् ।। २ ।।\nपुरा केन स्तुताऽऽदौ सा तन्मे व्याख्यातुमर्हसि ।। ३ ।।\nनारायण उवाच ।।\nपुरा दुर्वाससः शापाद्भ्रष्टश्रीकः पुरन्दरः।।\nबभूव देवसंघश्च मर्त्यलोकश्च नारद ।।४।।\nलक्ष्मीः स्वर्गादिकं त्यक्त्वा रुष्टा परमदुःखिता।।\nगत्वा लीना च वैकुण्ठे महालक्ष्म्यां च नारद।।५।।\nतदा शोकाद्ययुर्देवा दुःखिता ब्रह्मणः सभाम् ।।\nब्रह्माणं च पुरस्कृत्य ययुर्वैकुण्ठमेव च।।६।।\nवैकुण्ठे शरणा पन्ना देवा नारायणे परे ।।\nअतीव दैन्ययुक्ताश्च शुष्ककण्ठौष्ठतालुकाः ।। ७ ।।\nतदा लक्ष्मीश्च कलया पुरा नारायणाज्ञया ।।\nबभूव सिन्धुकन्या सा शक्रसम्पत्स्वरूपिणी ।। ८ ।।\nतदा मथित्वा क्षीरोदं देवा दैत्यगणैः सह ।।\nसंप्रापुश्च वरं लक्ष्म्या ददृशुस्तां च तत्र हि ।। ९।।\nसुरादिभ्यो वरं दत्त्वा वनमालां च विष्णवे ।।\nददौ प्रसन्नवदना तुष्टा क्षीरोदशायिने ।। 2.36.१० ।।\nदेवाश्चाप्यसुराक्रान्तं राज्यं प्रापुश्च तद्वरात् ।।\nतां संपूज्य च संस्तूय सर्वत्र च निरापदः ।।१ १ ।।\nनारद उवाच ।।\nकथं शशाप दुर्वासा मुनिश्रेष्ठः पुरन्दरम्।।\nकेन दोषेण वा ब्रह्मन्ब्रह्मिष्ठं ब्रह्मवित्पुरा।। १२।।\nममन्थे केन रूपेण जलधिस्तैः सुरादिभिः।।\nकेन स्तोत्रेण सा देवी शक्रे साक्षाद्बभूव ह।।१ ३।।\nको वा तयोश्च संवादो ह्यभवत्तद्वद प्रभो ।। १४ ।।\nनारायण उवाच ।।\nमधुपानप्रमत्तश्च त्रैलोक्याधिपतिः पुरा ।।\nक्रीडां चकार रहसि रम्भया सह कामुकः ।। १५ ।।\nकृत्वा क्रीडां तया सार्द्धं कामुक्या हृतचेतनः ।।\nतस्थौ तत्र महारण्ये कामोन्मथित चेतनः ।। १६ ।।\nकैलासशिखरं यान्तं वैकुण्ठादृषिपुङ्गवम् ।।\nदुर्वाससं ददर्शेन्द्रो ज्वलन्तं ब्रह्मतेजसा ।। १७ ।।\nग्रीष्ममध्याह्नमार्त्तण्डसहस्रप्रभमीश्वरम् ।।\nप्रतप्तकाञ्चनाभासं जटाभारमहोज्ज्वलम् ।। १८ ।।\nशुक्लयज्ञोपवीतं च चीरं दण्डं कमण्डलुम् ।।\nमहोज्ज्वलं च तिलकं बिभ्रतं चन्द्रसन्निभम् ।। १९ ।।\nसमन्वितं शिष्यवर्गैर्वेदवेदाङ्गपारगैः ।।\nदृष्ट्वा ननाम शिरसा सम्भ्रमात्तं पुरन्दरः ।।2.36.२० ।।\nशिष्यवर्गं स भक्त्या वै तुष्टाव च मुदान्वितः ।।\nमुनिना च सशिष्येण तस्मै दत्ताश्शुभाशिषः ।। २१ ।।\nविष्णुदत्तं पारिजातपुष्पं च सुमनोहरम् ।।\nमृत्युरोगजराशोकहरं मोक्षकरं ददौ ।। २२ ।।\nशक्रः पुष्पं गृहीत्वा च प्रमत्तो राजसम्पदा ।।\nभ्रमेण स्थापयामास तत्र वै हस्तिमस्तके ।। २३ ।।\nहस्ती तत्स्पर्शमात्रेण रूपेण च गुणेन च ।।\nतेजसा वयसा कान्त्या विष्णुतुल्यो बभूव सः ।। २४ ।।\nत्यक्त्वा शक्रं गजेन्द्रश्चाप्यगच्छद्घोरकाननम् ।।\nन शशाक महेन्द्रस्तं रक्षितुं तेजसा मुने ।। २५ ।।\nतत्पुष्पं त्यक्तवन्तं च दृष्ट्वा शक्रं मुनीश्वरः ।।\nतं शशाप महातेजाः क्रोधसंरक्तलोचनः ।। २६ ।।\nदुर्वासा उवाच ।।\nअरे श्रिया प्रमत्तस्त्वं कथं मामवमन्यसे ।।\nमद्दत्तपुष्पं गर्वेण त्यक्तवान्हस्तिमस्तके ।। २७ ।।\nविष्णोर्निवेदितं पुष्पं नैवेद्यं वा फलं जलम् ।।\nप्राप्तिमात्रेण भोक्तव्यं त्यागेन ब्रह्महा जनः।।२८।।\nभ्रष्टश्रीर्भ्रष्टबुद्धिश्च भ्रष्टज्ञानो भवेन्नरः।।\nयस्त्यजेद्विष्णुनेवेद्यं भाग्येनोपस्थितं शुभम्।।२९।।\nप्राप्तिमात्रेण यो भुङ्क्ते भक्त्या विष्णुनिवेदितम्।।\nपुंसां शतं समुद्धृत्य जीवन्मुक्तः स्वयं भवेत्।।2.36.३०।।\nविष्णुनैवेद्यभोजी यो नित्यं तु प्रणमेद्धरिम्।।\nपूजयेत्स्तौति वा भक्त्या स विष्णुसदृशो भवेत् ।। ३१ ।।\nतत्स्पर्शवायुना सद्यस्तीर्थौघश्च विशुध्यति ।।\nतत्पादरजसा मूढ सद्यः पूता वसुन्धरा ।।३२।।\nपुंश्चल्यन्नमवीरान्नं शूद्रश्राद्धान्नमेव च ।।\nयद्धरेरनिवेद्यं च वृथामांसमभक्षकम् ।।३३।।\nशिवलिङ्गप्रदत्तान्नं यदन्नं शूद्रयाजिनाम् ।।\nचिकित्सकद्विजानां च देवलान्नं तथैव च ।। ३४ ।।\nकन्याविक्रयिणामन्नं यदन्नं योनिजीविनाम् ।।\nअनुष्णान्नं पर्युषितं सर्वभक्ष्यावशेषि तम् ।। ३५ ।।\nशूद्रापतिद्विजान्नं च वृषवाहद्विजान्नकम् ।।\nअदीक्षितद्विजान्नं च यदन्नं शवदाहिनाम् ।। ३६ ।।\nअगम्यगामिनां चैव द्विजानामन्नमेव च।।\nमित्रद्रुहां कृतघ्नानामन्नं विश्वासघातिनाम् ।। ३७।।\nमिथ्यासाक्ष्यप्रदानां च ब्राह्मणानां तथैव च ।।\nएतत्सर्वं वि शुध्येत विष्पुनैवेद्यभक्षणात्।।३८।।\nश्वपचो विष्णुसेवी च वंशानां कोटिमुद्धरेत् ।।\nहरेरभक्तो विप्रश्च स्वं च रक्षितुमक्षमः ।। ३९ ।।\nअज्ञानाद्यदि गृह्णाति विष्णोर्निर्माल्यमेव च ।।\nसप्तजन्मार्जितात्पापान्मुच्यते नात्र संशयः ।।2.36.४०।।\nज्ञात्वा भक्त्या च गृह्णाति विष्णोर्नैवेद्यमेव च ।।\nकोटिजन्मार्जितात्पापान्मुच्यते नात्र संशयः ।। ४१ ।।\nयस्मात्संस्थापितं पुष्पं गर्वाद्वै हस्तिमस्तके ।।\nतस्माद्युष्मान्परित्यज्य यातु लक्ष्मीर्हरेः पदम् ।। ४२ ।।\nनारायणस्य भक्तोऽहं न बिभेमीश्वरं विधिम् ।।\nकालं मृत्युं जरां चैव कानन्यान्गणयामि च ।। ४३ ।।\nकिं करिष्यति ते तातः कश्यपश्च प्रजापतिः ।।\nबृहस्पतिर्गुरुश्चैव निश्शङ्कस्य च मे हरेः ।। ४४ ।।\nइदं पुष्पं यस्य मूर्ध्नि तस्य वै पूजनं पुरः।।\nमूर्ध्नि च्छिन्ने शिवशिशोश्छित्त्वेदं योजयिष्यति।।४२।।\nइति श्रुत्वा महेन्द्रश्च धृत्वा तच्चरणद्वयम्।।\nउच्चै रुरोद शोकार्त्तस्तमुवाच भयाकुलः ।। ४६ ।।\nइन्द्र उवाच ।।\nदत्तः समुचितः शापो मह्यं मत्ताय हे प्रभो ।।\nहृता त्वया चेत्सम्पत्तिः कियज्ज्ञानं च देहि मे ।। ४७ ।।\nऐश्वर्य्यं विपदां बीजं प्रच्छन्नज्ञानकारणम् ।।\nमुक्तिमार्गार्गलं दार्ढ्याद्धरिभक्तिव्यपायकम् ।। ४८ ।।\nजन्ममृत्युजरारोगशोकदुःखांकुरं परम् ।।\nसम्पत्तितिमिरान्धश्च मुक्तिमार्गं न पश्यति ।। ४९ ।।\nसम्पन्मत्तः समूढश्च सुरामत्तः सचेतनः ।।\nबान्धवैर्वेष्टितः सोऽपि बन्धुद्वेषकरो मुने ।। 2.36.५० ।।\nसम्पन्मदे प्रमत्तश्च विषयान्धश्च विह्वलः ।।\nमहाकामी साहसिकः सत्त्वमार्गे न पश्यति ।।५१।।\nद्विविधो विषयान्धश्च राजसस्तामसः स्मृतः ।।\nअशास्त्रज्ञस्तामसश्च शास्त्रज्ञो राजसः स्मृतः ।। ५२ ।।\nशास्त्रे च द्विविधं मार्गं निर्दिष्टं मुनिपुङ्गव ।।\nप्रवृत्तिबीजमेकं च निवृत्तेः कारणं परम् ।। ५३ ।।\nचरन्ति जीविनश्चादौ प्रवृत्तौ दुःखवर्त्मनि ।।\nस्वच्छन्दे चाप्रसन्ने च निर्निरोधे च सन्ततम् ।। ५४ ।।\nआपातमधुरे लोभात्क्लेशे च सुखमानिनः ।।\nपरिणामोत्पत्तिबीजे जन्ममृत्युजराकरे ।। ५५ ।।\nअनेकजन्मपर्य्यन्तं कृत्वा च भ्रमणं मुदा ।।\nस्वकर्मविहितायां च नानायोन्यां क्रमेण च ।।५६।।\nततः कृष्णानुग्रहाच्च सत्सङ्गं लभते जनः ।।\nसहस्रेषु शतेष्वेको भवाब्धेः पारकारणम् ।। ५७ ।।\nसाधुः सत्त्वप्रदीपेन मुक्तिमार्गं प्रदर्शयेत् ।।\nतदा करोति यत्नं च जीवी बन्धनखण्डने ।। ५८ ।।\nअनेकजन्मयोगेन तपसाऽनशनेन च ।।\nतदा लभेन्मुक्तिमार्गं निर्विघ्नं सुखदं परम् ।। ५९ ।।\nइदं श्रुतं गुरोर्वक्त्रात्प्रसङ्गावसरेण च ।।\nनहि पृष्टमतोऽन्यच्च भवदुःखौघवेष्टिताः ।। 2.36.६० ।।\nअधुना विधिना दत्तो विपत्तौ ज्ञानसागरः।।\nसम्पद्रूपा विपदियं मम निस्तारकारिणी।।६१।।\nज्ञानसिन्धो दीनबन्धो मह्यं दीनाय साम्प्रतम् ।।\nदेहि किञ्चिज्ज्ञानसारं भवपारं दयानिधे ।। ६२ ।।\nइन्द्रस्य वचनं श्रुत्वा प्रहस्य ज्ञानिनां गुरुः ।।\nज्ञानं कथितुमारेभे ह्यतितुष्टः सनातनः ।। ६३ ।।\nदुर्वासा उवाच ।।\nअहो महेन्द्र माङ्गल्यमात्मानं द्रष्टुमिच्छसि ।।\nआपाततो दुःखबीजं परिणामसुखावहम् ।। ६४ ।।\nस्वगर्भयातनानाशपीडाखण्डनकारणम् ।।\nदुष्पारासारदुर्वारसंसारार्णवतारकम् ।। ६५ ।।\nकर्मवृक्षाङ्कुरच्छेदकारणं सर्वतारकम् ।।\nसन्तोषसन्ततिकरं प्रवरं सर्ववर्त्मनाम् ।। ६६ ।।\nदानेन तपसा वाऽपि व्रतेनानशनादिना ।।\nकर्मणा स्वर्गभोगादि सुखं भवति जीविनाम् ।। ६७ ।।\nकाम्यानां कर्मणां चैव मूलं संछिद्य यत्नतः ।।\nअधुनेदं मोक्षबीजं संकल्पाभाव एव च ।। ६८ ।।\nयत्कर्म सात्त्विकं कुर्य्यादसंकल्पितमेव च ।।\nसर्वं कृष्णार्पणं कृत्वा परे ब्रह्मणि लीयते ।। ६९ ।।\nसांसारिकाणामेतत्तु निर्वाणं मोचकं विदुः ।।\nनेच्छन्ति वैष्णवास्तत्तु सेवाविरहकातराः ।। 2.36.७० ।।\nसेवां कुर्वन्ति ते नित्यं विधायोत्तमदेहकम् ।।\nगोलोके वाऽपि वैकुण्ठे तस्यैव परमात्मनः ।। ७१ ।।\nहरिसेवादिरूपां च मुक्तिमिच्छन्ति वैष्णवाः ।।\nजीवन्मुक्ताश्च ते शक्र स्वकुलोद्धारकारिणः ।। ७२ ।।\nस्मरणं कीर्त्तनं विष्णोरर्चनं पादसेवनम् ।।\nवन्दनं स्तवनं नित्यं भक्त्या नैवेद्यभक्षणम् ।। ७३ ।।\nचरणोदकपानं च तन्मंत्रजपनं परम् ।।\nइदं निस्तारबीजं च सर्वेषामीप्सितं भवेत् ।। ७४ ।।\nइदं मृत्युञ्जयज्ञानं दत्तं मृत्युञ्जयेन मे ।।\nतच्छिष्योऽहं च निश्शङ्कस्तत्प्रसादाच्च सर्वतः ।। ७५ ।।\nस जन्मदाता स गुरुः स च बन्धुः सतां परः ।।\nयो ददाति हरेर्भक्तिं त्रैलोक्ये च सुदुर्लभम् ।। ७६ ।।\nदर्शयेदन्यमार्गं च विना श्रीकृष्णसेवनम् ।।\nस च तं नाशयत्येव ध्रुवं तद्वधभाग्भवेत् ।। ७७ ।।\nसन्ततं जगतां कृष्णनाम मङ्गलकारणम् ।।\nमङ्गलं वर्द्धते नित्यं न भवेदायुषो व्ययः ।। ७८ ।।\nतेभ्योऽप्यपैति कालश्च मृत्युस्स्याद्रोग एव च ।।\nसन्तापश्चैव शोकश्च वैनतेयादिवोरगाः ।। ७९ ।।\nकृष्णमन्त्रोपासकश्च ब्राह्मणः श्वपचोऽपि वा ।।\nब्रह्मलोकं समुल्लंघ्य   याति गोलोकमुत्तमम् ।। 2.36.८० ।।\nब्रह्मणा पूजितः सोऽपि मधुपर्कादिना च यः ।।\nस्तुतः सुरैश्च सिद्धश्च परमानन्दभावनः ।। ८१ ।।\nज्ञानसारं तपःसारं ब्रह्मसारं परं शिवम् ।।\nशिवेनोक्तं योगसारं श्रीकृष्णपदसेवनम् ।। ८२ ।।\nब्रह्मादिस्तम्बपर्य्यन्तं सर्वं मिथ्यैव केवलम् ।।\nभज सत्यं परं ब्रह्म राधेशं प्रकृतेः परम् ।। ८३ ।।\nअतीव सुखदं सारं भुक्तिदं मुक्तिदं परम् ।।\nसिद्धियोगप्रदं चैव दातारं सर्वसम्पदाम्।। ८४ ।।\nयोगिनामपि सिद्धानां यतीनां च तपस्विनाम् ।।\nसर्वेषां कर्मभोगोऽस्ति न नारायणसेविनाम् ।। ८५ ।।\nभस्मसाच्च भवेत्पापं यदुपस्पर्शमात्रतः ।।\nज्वलदग्नौ पातितं च यथा शुष्केन्धनं तथा ।। ८६ ।।\nततो रोगा हि वेपन्ते पापानि च भयानि च ।।\nदूरतश्च पलायन्ते यमदूतास्ततो भयात् ।। ८७ ।।\nतावन्निबद्धः संसारे कारागारे विधेर्जनः ।।\nन यावत्कृष्ण मन्त्रं च प्राप्नोति गुरुवक्त्रतः ।। ८८ ।।\nकृतकर्मौघभोगाख्यनिगडच्छेदकारणम् ।।\nमायाजालोच्छेदकरं मायापाशनिकृन्तनम् ।।८९।।\nगोलोकमार्गसोपानं निस्तारे बीजकारणम् ।।\nभक्त्यंकुरस्वरूपं च नित्यं वृद्धमनश्वरम् ।। 2.36.९० ।।\nसारं च सर्वतपसां योवानां साधनं तथा ।।\nसिद्धीनां वेदपाठानां व्रतादीनां च निश्चितम् ।। ९१ ।।\nदानानां तीर्थशौचानां यज्ञादीनां पुरन्दर ।।\nपूजानामुपवासानामित्याह कमलोद्भवः ।। ९२ ।।\nपुंसां लक्षं पितॄणां च शतं मातामहस्य च ।।\nपूर्वं परं च तत्संख्यं पितरं मातरं गुरुम् ।। ९३ ।।\nसहोदरं कलत्रं च वक्तुं शिष्यं च किङ्करम् ।।\nसमुद्धरेच्च श्वशुरं श्वश्रूं कन्यां च तत्सुतम् ।। ९४ ।।\nस्वात्मानं च सतीर्थ्यं च गुरुपत्नीं गुरोः सुतम् ।।\nउद्धरेद्बलवान्भक्तो मन्त्रग्रहणमात्रतः ।। ९५ ।।\nमन्त्रग्रहणमात्रेण जीवन्मुक्तो भवेन्नरः ।।\nतत्स्पर्शपूतस्तीर्थौघः सद्यः पूता वसुन्धरा ।। ९६ ।।\nअनेकजन्मपर्य्यन्तं दीक्षाहीनो भवेन्नरः ।।\nतदन्यदेवमन्त्रं च लभते पुण्यलेशतः ।। ९७ ।।\nसप्तजन्मसु देवानां कृत्वा सेवां स्वकर्मतः ।।\nलभते च रवेर्मन्त्रं साक्षिणः सर्वकर्मणाम् ।। ९८ ।।\nजन्मत्रयं भास्करं च सेवित्वा मानवः शुचिः ।।\nलभेद्गणेशमन्त्रं च सर्वविघ्नहरं परम् ।। ९९ ।।\nजन्मत्रयं तं निषेव्य निर्विघ्नश्च भवेन्नरः ।।\nविघ्नेशस्य प्रसादेन दिव्यज्ञानं लभेन्नरः ।। 2.36.१०० ।।\nतदा ज्ञानप्रदीपेन समालोच्य महामतिः ।।\nअज्ञानान्धतमश्छित्त्वा महामायां भजेन्नरः ।। १०१ ।।\nप्रकृतिं विष्णुमायां च दुर्गां दुर्गतिनाशिनीम् ।।\nसिद्धिदां सिद्धिरूपां च परमां सिद्धियोगिनीम् ।। १०२ ।।\nवाणीरूपां च पद्मां च भद्रां कृष्णप्रियात्मिकाम् ।।\nनानारूपां तां निषेव्य जन्मनां शतकं नरः ।। १०३ ।।\nतत्प्रसादाद्भवेज्ज्ञानी ज्ञानानन्दं तदा भजेत् ।।\nकृष्णं ज्ञानाधिदेवं च महादेवं सनातनम् ।। १०४ ।।\nशिवं शिवस्वरूपं च शिवदं शिवकारणम् ।।\nपरमानन्दरूपं च परमानन्ददायिनम् ।। १०५ ।।\nसुखदं मोक्षदं चैव दातारं सर्वसम्पदाम् ।।\nअमरत्वप्रदं चैव दीर्घमायुष्यदं परम् ।। १०६ ।।\nइन्द्रत्वं च मनुत्वं च दातुं शक्तं च लीलया ।।\nराजेन्द्रत्वप्रदं चैव ज्ञानदं हरिभक्तिदम् ।। १०७ ।।\nजन्मत्रयं तमाराध्य चाशुतोषप्रसादतः ।।\nसर्वदस्य प्रसादेन शङ्करस्य महात्मनः ।। १०८ ।।\nवरदस्य वरेणैव हरिभक्तिं लभेद्ध्रुवम् ।।\nतदा तद्भक्तसंसर्गात्कृष्णमन्त्रं लभेद्ध्रुवम् ।। १०९ ।।\nनिर्म्मलज्ञानदीपेन प्रदीप्तेन च तत्त्ववित् ।।\nब्रह्मादिस्तम्बपर्य्यन्तं सर्वं मिथ्यैव पश्यति ।। 2.36.११० ।।\nदयानिधेः प्रसादेन निर्मलज्ञानमालभेत् ।।\nवरदस्य वरेणैव हरिभक्तिं लभेद्ध्रुवम् ।। ११! ।।\nतदा निर्वृतिमाप्नोति सारात्सारां परात्पराम् ।।\nयत्र देहे लभेन्मन्त्रं तद्देहावधि भारते ।। ११२ ।।\nतत्पाञ्चभौतिकं त्यक्त्वा बिभृयाद्दिव्यरूपकम् ।।\nकरोति दास्यं गोलोके वैकुण्ठे वा हरेः पदे ।। ११३ ।।\nपरमानन्दसंयुक्तो मोहादिषु विवर्जितः ।।\nन विद्यते पुनर्जन्म पुनरागमनं हरे ।। ११४ ।।\nपुनश्च न पिबेत्क्षीरं धृत्वा मातृस्तनं परम् ।।\nविष्णुमन्त्रोपासकानां गङ्गादेस्तीर्थसेविनाम् ।। ११५ ।।\nस्वधर्मिणां च भिक्षूणां पुनर्जन्म न विद्यते ।।\nतीर्थे परित्यजेत्पापं क्रियां कृत्वा हरिं भजेत् ।। ११६ ।।\nअयं निरूपितो धात्रा स्वधर्मस्तीर्थसेविनाम् ।।\nतन्नाममन्त्रं प्रजपेत्तत्सेवादिषु तत्परः ।। ११७ ।।\nव्रतोपवासरत इत्युक्तो वै विष्णुसेविनाम् ।।\nसदन्ने वा कदन्ने वा लोष्टे वा काञ्चने तथा ।। ११८ ।।\nसमा बुद्धिर्यस्य शश्वत्स संन्यासीति कीर्तितः ।।\nदण्डं कमण्डलुं रक्तवस्त्रमात्रं च धारयेत् ।। ११९ ।।\nनित्यं प्रवासी नैकत्र स्यात्संन्यासीति कीर्त्तितः ।।\nशुद्धाचारद्विजान्नं च भुङ्क्ते लोभादिवर्जितः ।। 2.36.१२० ।।\nकिन्तु किंचिन्न याचेत स संन्यासीति कीर्त्तितः ।।\nन व्यापारी नाश्रमी च सर्वकर्मविवर्जितः ।। १२१ ।।\nध्यायेन्नारायणं शश्वत्स संन्यासीति कीर्त्तितः ।।\nशश्वन्मौनी ब्रह्मचारी संभाषा परिवर्जितः ।। १२२ ।।\nसर्वं ब्रह्ममयं पश्येत्स संन्यासीति कीर्त्तितः ।।\nसर्वत्र समबुद्धिश्च हिंसामायाविवर्जितः ।। १२३ ।।\nक्रोधाहङ्काररहितः स संन्यासीति कीर्त्तितः ।।\nअयाचितोपस्थितं च मिष्टामिष्टं च भुक्तवान् ।। १२४ ।।\nन याचते भक्षणार्थी स संन्यासीति कीर्त्तितः ।।\nन च पश्येन्मुखं स्त्रीणां न तिष्ठेत्तत्समीपत।।१२५।।\nदारवीमपि योषां च न स्पृशेद्यः स भिक्षुकः ।।\nअयं संन्यासिनां धर्म इत्याह कमलोद्भवः ।। १२६।।\nविपर्य्यये विनाशश्च जन्मयाम्यं भयं भवेत् ।।\nजन्मदुःखं याम्यदुःखं जीविनामतिदारुणम् ।।१२७।।\nसुरसूकरयोनौ वा गर्भे दुःखं समं सुर ।।\nयोनौ वा क्षुद्रजन्तूनां पश्वादीनां तथैव च ।। १२८ ।।\nगर्भे स्मरन्ति सर्वे ते कर्म्म जन्म शतोद्भवम्।।\nविस्मरेन्निर्गतो जीवो गर्भाद्वै विष्णुमायया।।\nस्वदेहं पाति यत्नेन सुरो वा कीट एव वा।।१२९।।\nयोनेरभ्यन्तरे शुक्रे पतिते पुरुषस्य च।।\nशुक्रं शोणितयुक्तं च सहसा तत्क्षणं भवेत्।।2.36.१३०।।\nरक्ताधिके मातृसमश्चेतरे पितुराकृतिः।।\nयुग्माहे च भवेत्पुत्रः कन्यका तद्विपर्य्यये ।।१३१।।\nरविभौमगुरूणां च वारे चेत्तद्भवेत्सुतः ।।\nअयुग्माहे तदितरे वारे वै कन्यका भवेत् ।। १३२।।\nप्रथमप्रहरे जन्म यस्य सोऽल्पायुरेव च ।।\nद्वितीये मध्यमश्चैव तृतीये तत्परो भवेत् ।। १३३ ।।\nचतुर्थे चिरजीवी स्यात्क्षणानामनुरूपकः ।।\nदुःखी वाऽथ सुखी वाऽपि पूर्वकर्मानुरूपतः ।। १३४ ।।\nयादृशे च क्षणे जन्म प्रसवस्तादृशे भवेत् ।।\nप्रसूतिक्षणचर्चा च कुर्वन्त्येवं विचक्षणाः ।। १३५ ।।\nकललं त्वेकरात्रेण प्रवृद्धः स्याद्दिने दिने ।।\nसप्तमे बदराकारो मासे गण्डुसमो भवेत् ।। १३६ ।।\nमासत्रये मांसपिण्डो हस्तपादादिवर्जितः ।।\nसर्वावयवसम्पन्नो देही मासे च पञ्चमे ।। १३७ ।।\nभवेत्तु जीवसंचारः षण्मासे सर्वतत्त्ववित् ।।\nदुःखी स्वल्पस्थलस्थायी शकुन्त इव पञ्जरे ।। १३८ ।।\nमातृजग्धान्नपानं च भुङ्क्तेऽमेध्यस्थले स्थितः ।।\nहाहेति शब्दं कृत्वा च चिन्तयेदीश्वरं परम् ।। १३९ ।।\nएवं च चतुरो मासान्भुक्त्वा परमयातनाम् ।।\nप्रेरितो वायुना काले गर्भाद्वै निर्गतो भवेत् ।। 2.36.१४० ।।\nदिग्देशकालाव्युत्पन्नो विस्मृतो विष्णुमायया ।।\nशश्वद्विण्मूत्रसंयुक्तः शिशुः स्याच्छैशवावधि ।। १४१ ।।\nपरायत्तोऽप्यक्षमश्च मशकादिनि वारणे ।।\nकीटादिभुक्तो दुःखी च रौति तत्र पुनः पुनः ।। १४२ ।।\nस्तनान्धोऽप्यसमर्थश्च याञ्चां कर्तुमभीप्सिताम् ।।\nन वाणी निस्सरेत्तस्य पौगण्डावधि सुस्फुटा।।१४३।।\nपौगण्डे यातनां भुक्त्वा प्राप्नुते यौवनं पुनः ।।\nन स्मरेन्मायया देही गर्भादेर्यातनां पुनः।। ।। १४४ ।।\nआहारमैथुनार्त्तश्च नानामोहादिवेष्टितः ।।\nपुत्रं कलत्रमनुगं यत्नेन परिपालयेत् ।। १४५।।\nएवं यावत्समर्थश्च तावदेव हि पूजितः ।।\nअसमर्थं च मन्यन्ते बांधवा गोजरं यथा ।। १४६ ।।\nयदाऽतीव जरायुक्तो जडोऽतिबधिरो भवेत्।।\nकासश्वासादियुक्तश्च परायत्तोऽतिमूढवत् ।। १४७ ।।\nतदन्तरेऽनुतापं च कुरुते सन्ततं पुनः ।।\nन सेवितं हरेस्तीर्थं सत्संगश्चापि कामतः ।। १४८ ।।\nपुनश्च मानवीं योनिं लभामि भारते यदि ।।\nतदा तीर्थं गमिष्यामि भजे वै कृष्णमित्यहो ।। १४९ ।।\nइत्येवमादि मनसि कुर्वन्तं तं जडं  सुर ।।\nगृह्णाति यमदूतश्च काले प्राप्तेऽतिदारुणः ।। 2.36.१५० ।।\nस पश्येद्यमदूतं च पाशहस्तं च दण्डिनम् ।।\nअतीव कोपरक्ताक्षं विकृताकारमुल्बणम् ।। १५१ ।।\nदुर्निवार्य्यमुपायैश्च बलिष्ठं च भयङ्करम् ।।\nदुर्दृश्यं सर्वसिद्धिज्ञं सर्वादृष्टं पुरः स्थितम्।। १५२ ।।\nदृष्टमात्रान्महाभीतो विण्मूत्रं च समुत्सृजेत् ।।\nतदा प्राणांस्त्यजेत्सद्यो देहं वै पाञ्चभौतिकम् ।।१५३।।\nअंगुष्ठमात्रं पुरुषं गृहीत्वा यमकिङ्करः।।\nविन्यस्य भोगदेहे च स्वस्थानं प्रापयेद् द्रुतम् ।। १५४ ।।\nजीवो गत्वा यमं पश्येत्सर्वधर्मज्ञमेव च ।।\nरत्नसिंहासनस्थे च सस्मितं सुस्थिरं परम् ।।१५५।।\nधर्माधर्मविचारज्ञं सर्वज्ञं सर्वतोमुखम् ।।\nविश्वेष्वेकाधिकारं च विधात्रा निर्मितं पुरा ।।१५६।।\nवह्निशुद्धांशुकाधानं रत्नभूषणभूषितम् ।।\nवेष्टितं पार्षदगणैर्दूतैश्चापि त्रिकोटिभिः ।।१५७।।\nजपन्तं श्रीकृष्णनाम शुद्धस्फाटिकमालया।।\nध्यायमानं तत्पदाब्जं पुलकाङ्कितविग्रहम् ।। १५८ ।।\nसगद्गदं साश्रुनेत्रं सर्वत्र समदर्शिनम्।।\nअतीव कमनीयं च शश्वत्सुस्थिरयौवनम् ।।१५९।।\nस्वतेजसा प्रज्वलन्तं सुखदृश्यं विचक्षणम् ।।\nशरत्पार्वणचन्द्राभं चित्रगुप्तपुरःस्थितम् ।। 2.36.१६० ।।\nपुण्यात्मनां शान्तरूपं पापिनां च भयङ्करम् ।।\nतं दृष्ट्वा प्रणमेद्देही महाभीतश्च तिष्ठति ।। १६१ ।।\nचित्रगुप्तविचारेण येषां यदुचितं फलम् ।।\nशुभाशुभं च कुरुते तदेव रविनन्दनः ।। १६२ ।।\nएवं तेषां गतायाते निवृत्तिर्नास्ति जीविनाम् ।।\nनिवृत्तिहेतुरूपं च श्रीकृष्णपदसेवनम् ।। ।। १६३ ।।\nइत्येवं कथितं सर्वं वरं प्रार्थय वाञ्छितम् ।।\nसर्वं दास्यामि ते वत्स न मेऽसाध्यं च किंचन ।। १६४ ।।\nमहेन्द्र उवाच ।।\nइन्द्रत्वं च गतं भद्रं किमैश्वर्य्ये प्रयोजनम् ।।\nकल्पवृक्ष मुनिश्रेष्ठ देहि मे परमं पदम् ।। १६५ ।।\nमहेन्द्रस्य वचः श्रुत्वा प्रहस्य मुनिपुङ्गवः ।।\nतमुवाच वचः सत्यं वेदोक्तं सारमेव च ।।१६६।।\nदुर्वासा उवाच ।।\nपरं पदं विषयिणां महेन्द्रातिसुदुर्लभम् ।।\nमुक्तिर्युष्मद्विधानां च न लये प्राकृतेऽपि च ।। १६७ ।।\nआविर्भावः सृष्टिविधौ तिरोभावो लयेऽपि च ।।\nयथा जागरणं सुप्तिर्भवत्येव क्रमेण च ।। १६८ ।।\nयथा भ्रमति कालश्च तथा विषयिणो धुवम् ।।\nचक्रनेमिक्रमेणैव नित्यमेवेश्वरेच्छया ।।१६९।।\nपलमेकं भवेदेव यथा विपलषष्टिभिः ।।\nषष्टिभिश्च पलैर्दण्डो मुहूर्त्तो द्विगुणात्ततः।।2.36.१७०।।\nत्रिंशद्भिश्च मुहूर्त्तैश्च भवेदेव दिवानिशम्।।\nदशपञ्च दिवारात्रिः पक्षमेकं विदुर्बुधाः ।। १७१ ।।\nपक्षाभ्यां शुक्लकृष्णाभ्यां मास एव विधीयते ।।\nऋतुर्द्वाभ्यां च मासाभ्यां संख्याविद्भि प्रकीर्त्तितः ।। १७२ ।।\nऋतुत्रयेणायनं च ताभ्यां द्वाभ्यां च वत्सरः ।।\nत्रिंशत्सहस्राधिकैश्च त्रिचत्वारिंशलक्षकैः ।। १७३ ।।\nवत्सरैर्नरमानैश्च युगानां च चतुष्टयम् ।।\nषष्ट्याऽधिके पञ्चशते सहस्रे पञ्चविंशतौ ।।१७४।।\nयुगे नराणां शक्रायुर्मनोरायुः प्रकीर्त्तितम् ।।\nदिग्लक्षेन्द्रनिपातेऽष्टसहस्राधिक एव च।।१७५।।\nनिपातो ब्रह्मणस्तत्र भवेत्प्राकृतिको लयः ।।\nलये प्राकृतिके वत्स कृष्णस्य परमात्मनः ।। १७६ ।।\nचक्षुर्निमेषः सृष्टिश्च पुनरुन्मीलने तथा ।।\nब्रह्मसृष्टिलयानां च संख्या नास्ति श्रुतौ श्रुतम् ।।१७७।।\nयथा पृथिव्या रेणूनामित्यूचे चन्द्रशेखरः ।।\nएतेषां मोक्षणं नास्ति कथितानि च यानि तु ।। १७८।।\nसृष्टिसूत्रस्वरूपं हि चान्यद्वृणु वरं सुर ।।\nमुनीन्द्रस्य वचः श्रुत्वा देवेन्द्रो विस्मितो मुने ।। १७९ ।।\nआत्मनः पूर्वमैश्वर्य्यं वरयामास तत्र वै ।।\nतत्प्राप्स्यस्यचिरेणैवेत्युक्त्वा स प्रययौ गृहम् ।। 2.36.१८० ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दुर्वासोमुनिसुरेन्द्रसंवादे इन्द्रं प्रति दुर्वासःशापादिकथनं नाम षट्त्रिंशोऽध्यायः ।। ३६ ।।"
  }
]
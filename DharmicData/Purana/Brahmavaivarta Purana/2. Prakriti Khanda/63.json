[
  {
    "text": "नारद उवाच ।।\nनारायण महाभाग वद वेदविदां वर ।।\nराजा केन प्रकारेण सिषेवे प्रकृतिं पराम् ।। १ ।।\nसमाधिर्नाम वैश्यो वा निष्कामं निर्गुणं विभुम् ।।\nभेजे केन प्रकारेण प्रकृतेरुपदेशतः ।। २ ।।\nकिं वा पूजाविधानं च ध्यानं वा मनुरेव च ।।\nकिं स्तोत्रं कवचं किं वा ददौ राज्ञे महामुनिः ।। ३ ।।\nवैश्याय प्रकृतिस्तस्मै किं वा ज्ञानं ददौ परम् ।।\nसाक्षाद्बभूव सहसा केन वा प्रकृतिस्तयोः ।। ४ ।।\nज्ञानं संप्राप्य वैश्यश्च किं पदं प्राप दुर्लभम् ।।\nगतिर्बभूव राज्ञश्च का वा तां च शृणोम्यहम् ।। ५ ।।\nश्रीनारायण उवाच ।।\nराजा वैश्यश्च संप्राप्य मन्त्रं वै मेधसो मुनेः ।।\nस्तोत्रं च कवचं देव्या ध्यानं चैव पुरस्क्रियाम् ।।\nजजाप परमं मन्त्रं राजा वैश्यश्च पुष्करे ।। ६ ।।\nस्नात्वा त्रिकालं वर्षं च ततः शुद्धो बभूव सः ।।\nसाक्षाद्बभूव तत्रैव मूलप्रकृतिरीश्वरी ।। ७ ।।\nराज्ञे ददौ राज्यवरं मनुत्वं वाञ्छितं सुखम् ।।\nज्ञानं निगूढं वैश्याय ददौ चातिसुदुर्लभम् ।। ८ ।।\nयद्दत्तं शूलिने पूर्वं कृष्णेन परमात्मना ।।\nनिराहारमतिक्लिष्टं दृष्ट्वा वैश्यं कृपामयी ।।९ ।।\nरुरोद कृत्वा क्रोडे तमचेष्टं श्वासवर्जितम् ।।\nचेतनां कुरु भो वत्सेत्युच्चार्य्य च पुनः पुनः ।।2.63.१०।।\nचेतनां च ददौ तस्मै स्वयं चैतन्यरूपिणी ।।\nसंप्राप्य चेतनां वैश्यो रुरोद प्रकृतेः पुरः ।। ११ ।।\nतमुवाच प्रसन्नाऽसौ कृपयाऽतिकृपामयी ।। १२ ।।\nश्रीप्रकृतिरुवाच ।।\nवरं वृणुष्व हे वत्स यत्ते मनसि वर्त्तते ।।\nब्रह्मत्वममरत्वं वा ततो वाऽतिसुदुर्लभम् ।। १३ ।।\nइन्द्रत्वं वा मनुत्वं वा सर्वसिद्धत्वमेव च ।।\nतुच्छं तुभ्यं न दास्यामि नश्वरं बालवञ्चनम् ।। १४।।\nवैश्य उवाच ।।\nब्रह्मत्वममरत्वं वा मातर्मे नहि वाञ्छितम् ।।\nततोऽतिदुर्लभं किं वा न जाने तदभीप्सितम् ।। १५ ।।\nत्वय्येव शरणापन्नो देहि यद्वाञ्छितं तव ।।\nअनश्वरं सर्वसारं वरं मे दातुमर्हसि ।। १६ ।।\nप्रकृतिरुवाच ।।\nअदेयं नास्ति मे तुभ्यं दास्यामि मम वाञ्छितम् ।।\nयतो यास्यसि गोलोकं पदमेव सुदुर्लभम् ।। १७ ।।\nसर्वसारं च यज्ज्ञानं सुरर्षीणां सुदुर्लभम् ।।\nतद्गृह्यतां महाभाग गच्छ वत्स हरेः पदम् ।। १८ ।।\nस्मरणं वन्दनं ध्यानमर्चनं गुणकीर्त्तनम् ।।\nश्रवणं भावनं सेवा कृष्णे सर्वनिवेदनम् ।।१९।।\nएतदेवं वैष्णवानां नवधा भक्तिलक्षणम् ।।\nजन्ममृत्युजराव्याधियमताडनखण्डनम् ।।2.63.२०।।\nआयुर्हरति लोकानां रविरेव हि सन्ततम् ।।\nनवधा भक्तिहीनानामसतां पापिनामपि ।। २१ ।।\nभक्तास्तद्गतचित्ताश्च वैष्णवाश्चिरजीविनः ।।\nजीवन्मुक्ताश्च निष्पापा जन्मादिपरिवर्जिताः ।। २२ ।।\nशिवः शेषश्च धर्मश्च ब्रह्मा विष्णुर्महान्विराट् ।।\nसनत्कुमारः कपिलः सनकश्च सनन्दनः ।। २३ ।।\nवोढुः पञ्चशिखो दक्षो नारदश्च सनातनः ।।\nभृगुर्मरीचिर्दुर्वासाः कश्यपः पुलहोऽङ्गिराः ।। २४ ।।\nमेधावी लोमशः शुक्रो वसिष्ठः क्रतुरेव च ।।\nबृहस्पतिः कर्दमश्च शक्तिरत्रिः पराशरः ।। २५ ।।\nमार्कण्डेयो बलिश्चैव प्रह्लादश्च गणेश्वरः ।।\nयमः सूर्य्यश्च वरुणो वायुश्चन्द्रो हुताशनः ।। २६ ।।\nअकूपार उलूकश्च नाडीजंघश्च वायुजः ।।\nनरनारायणौ कूर्म्म इन्द्रद्युम्नो विभीषणः ।। २७ ।।\nनवधा भक्तियुक्ताश्च कृष्णस्य परमात्मनः ।।\nएते महान्तो धर्मिष्ठा भक्तानां प्रवरास्तथा ।। २८ ।।\nये तद्भक्तास्ते तदंशा जीवन्मुक्ताश्च सन्ततम् ।।\nपापापहारास्तीर्थानां पृथिव्याश्च विशां पते ।। २९ ।।\nऊर्ध्वं च सप्त स्वर्गाश्च सप्तद्वीपा वसुन्धरा ।।\nअधस्सप्त च पाताला एतद्ब्रह्माण्डमेव च ।। 2.63.३० ।।\nएवंविधानां विश्वानां संख्या नास्त्येव पुत्रक ।।\nएवं च प्रतिविश्वेषु ब्रह्मविष्णुशिवादयः।।३१।।\nदेवा देवर्षयश्चैव मनवो मानवादयः ।।\nसर्वाश्रमाश्च सर्वत्र सन्ति बद्धाश्च मायया ।। ३२ ।।\nमहाविष्णोर्लोमकूपे सन्ति विश्वानि यस्य च ।।\nस षोडशांशः कृष्णस्य चात्मनश्च महाविराट् ।। ।। ३३ ।।\nभज सत्यं परं ब्रह्म नित्यं निर्गुणमच्युतम् ।।\nप्रकृतेः परमीशानं कृष्णमात्मानमीप्सितम् ।। ३४ ।।\nनिरीहं च निराकारं निर्विकारं निरञ्जनम् ।।\nनिष्कामं निर्विरोधं च नित्यानन्दं सनातनम् ।। ३९ ।।\nस्वेच्छामयं सर्वरूपं भक्तानुग्रहविग्रहम् ।।\nतेजस्स्वरूपं परमं दातारं सर्वसम्पदाम् ।। ३६ ।।\nध्यानासाध्यं दुराराध्यं शिवादीनां च योगिनाम् ।।\nसर्वेश्वरं सर्वपूज्यं सर्वेषां सर्वकामदम् ।। ३७ ।।\nसर्वाधारं च सर्वज्ञं सर्वानन्दकरं परम् ।।\nसर्वधर्मप्रदं सर्वं सर्वज्ञं प्राणरूपिणम् ।। ३८ ।।\nसर्वधर्मस्वरूपं च सर्वकारणकारणम् ।।\nसुखदं मोक्षदं सारं पररूपं च भक्तिदम् ।। ३९ ।।\nदास्यदं धर्मदं चैव सर्वसिद्धिप्रदं सताम् ।।\nसर्वं तदतिरिक्तं च नश्वरं कृत्रिमं सदा ।। 2.63.४० ।।\nपरात्परतरं शुद्धं परिपूर्णतमं शिवम् ।।\nयथासुखं गच्छ वत्स भगवन्तमधोक्षजम् ।। ४१ ।।\nकृष्णेति द्व्यक्षरं मन्त्रं गृहीत्वा कृष्णदास्यदम् ।।\nपुष्करं दुष्करं गत्वा दशलक्षमिमं जप ।। ४२ ।।\nदशलक्षजपेनैव मन्त्रसिद्धिर्भवेत्तव ।।\nइत्युक्त्वा सा भगवती तत्रैवान्तरधीयत ।।४३।।\nवैश्यो नत्वा च तां भक्त्या चागमत्पुष्करं मुने ।।\nपुष्करे दुष्करं तप्त्वा स लेभे कृष्णमीश्वरम् ।।\nभगवत्याः प्रसादेन कृष्णदासो बभूव सः ।। ४४ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसं वादे दुर्गोपाख्याने सुरथसमाधिमेधस्संवादे प्रकृतिवैश्यसंवादकथनं नाम त्रिषष्टितमोऽध्यायः ।। ६३ ।।"
  }
]
[
  {
    "text": "नारद उवाच ।।\nश्रुतं पृथिव्युपाख्यानमतीव सुमनोहरम् ।।\nगङ्गोपाख्यानमधुना वद वेदविदां वर ।। १ ।।\nभारतं भारतीशा पादाजगाम सुरेश्वरी ।।\nविष्णुस्वरूपा परमा स्वयं विष्णुपदी सती ।। २।।\nकथं कुत्र युगे केन प्रार्थिता प्रेरिता पुरा ।।\nतत्क्रमं श्रोतुमिच्छामि पापघ्नं पुण्यदं शुभम् ।। ३ ।।\n।। नारायण उवाच ।।\nराजराजेश्वरः श्रीमन्सगरः सृर्य्यवंशजः ।।\nतस्य भार्या च वैदर्भी शैब्या च द्वे मनोहरे ।। ४ ।।\nसत्यस्वरूपः सत्येष्टः सत्यवाक्सत्यभावनः ।।\nसत्यधर्मविचारज्ञः परं सत्ययुगोद्भवः ।। ५ ।।\nएककन्यश्चैकपुत्रो बभूव सुमनोहरः ।।\nअसमञ्ज इति ख्यातः शैब्यायां कुलवर्द्धनः ।। ६ ।।\nअन्या चाराधयामास शङ्करं पुत्रकामुकी ।।\nबभूव गर्भस्तस्याश्च शिवस्य तु वरेण च ।। ७ ।।\nगते शताब्दे पूर्णे च मांसपिण्डं सुषाव सा ।।\nतद्दृष्ट्वा च शिवं ध्यात्वा रुरोदोच्चैः पुनः पुनः ।।८।।\nशम्भुर्ब्राह्मणरूपेण तत्समीपं जगाम ह ।।\nचकार संविभज्यैतत्पिण्डं षष्टिसहस्रधा ।।९ ।।\nसर्वे बभूवुः पुत्राश्च महाबलपराक्रमा ।।\nग्रीष्ममध्याह्नमार्त्तण्डप्रभाजुष्टकलेवराः ।। 2.10.१० ।।\nकपिलर्षेः कोपदृष्ट्या बभूवुर्भस्मसाच्च ते ।।\nराजा रुरोद तच्छ्रुत्वा जगाम मरणं शुचा ।। ११ ।।\nतपश्चकारासमंजो गङ्गानयनकारणात् ।।\nतपः कृत्वा लक्षवर्षं म्रियते कालयोगतः ।। १२।।\nदिलीपस्तस्य तनयो गङ्गानयनकारणात ।।\nतपः कृत्वा लक्षवर्ष ययौ लोकान्तरं नृपः ।। १३ ।।\nअंशुमाँस्तस्य पुत्रश्च गङ्गानयनकारणात् ।।\nतपः कृत्वा लक्षवर्षं मृतश्च कालयोगतः ।। १४ ।।\nभगीरथस्तस्य पुत्रो महाभागवतः सुधीः ।।\nवैष्णवो विष्णुभक्तश्च गुणवानजरामरः ।। १५ ।।\nतपः कृत्वा लक्षवर्षं गङ्गानयनकारणात् ।।\nददर्श कृष्णं हृष्टास्यं सूर्य्यकोटिसमप्रभम् ।। १६ ।।\nद्विभुजं मुरलीहस्तं किशोरं गोपवेषकम् ।।\nपरमात्मानमीशं च भक्तानुग्रहविग्रहम् ।। १७ ।।\nस्वेच्छामयं परं ब्रह्म परिपूर्णतमं विभुम् ।।\nब्रह्मविष्णुशिवाद्यैश्च स्तुतं मुनिगणैर्युतम् ।। १८ ।।\nनिर्लिप्तं साक्षिरूपं च निर्गुणं प्रकृतेः परम् ।।\nईषद्धास्यं प्रसन्नास्यं भक्तानुग्रहकारकम् ।। १९ ।।\nवह्निशुद्धां शुकाधानं रत्नभूषणभूषितम् ।।\nतुष्टाव दृष्ट्वा नृपतिः प्रणम्य च पुनःपुनः ।। 2.10.२० ।।\nलीलया च वरं प्राप्य वाञ्छितं वंशतारकम् ।।\nतत्राजगाम गंगा सा स्मरणात्परमात्मनः ।। ।। २१ ।।\nतं प्रणम्य प्रतस्थौ च तत्पुरः संपुटाञ्जलिः ।।\nउवाच भगवांस्तत्र तां दृष्ट्वा सुमनोहरम् ।।\nकुर्वतीं स्तवनं दिव्यं पुलकाञ्चितविग्रहाम् ।। २२\n।। श्रीकृष्ण उवाच ।।\nभारतं भारतीशापाद्गच्छ शीघ्रं सुरेश्वरि ।। २३ ।।\nसगरस्य सुतान्सर्वान्पूतान्कुरु ममाज्ञया ।।\nत्वत्स्पर्शवायुना पूता यास्यन्ति मम मन्दिरम् ।। २४ ।।\nबिभ्रतो दिव्यमूर्त्तिं ते दिव्यस्यन्दनगामिनः ।।\nमत्पार्षदा भविष्यन्ति सर्वकालं निरामयाः ।। २५ ।।\nकर्मभोगं समुच्छिद्य कृतं जन्मनि जन्मनि ।।\nनानाविधं महत्स्वल्पं पापं स्याद्भारते नृभिः ।। २६ ।।\nगंगायाः स्पर्शवातेन नश्यतीति श्रुतौ श्रुतम् ।।\nस्पर्शनं दर्शनाद्देव्याः पुण्यं दशगुणं ततः ।। २७ ।।\nमौसलस्नानमात्रेण सामान्यदिवसे नृणाम्।।\nकोटिजन्मार्जितं पापं नश्यतीति श्रुतौ श्रुतम्।।२८।।\nयानि कानि च पापानि ब्रह्महत्यादिकानि च।।\nनानाजन्मार्जितान्येव कामतोऽपि कृतानि च ।।२९।।\nतानि सर्वाणि नश्यन्ति मौसलस्नानतो नृणाम् ।।\nपुण्याहस्नानजं पुण्यं वेदा नैव वदन्ति च ।। 2.10.३० ।।\nकेचिद्वदन्ति ते देवि फलमेव यथागमम् ।।\nब्रह्मविष्णुशिवायाश्च सर्वे नैव विदन्ति च ।। ३१ ।।\nसामान्यदिवसस्नानसङ्कल्पं शृणु सुन्दरि ।।\nपुण्यं दशगुणं चैव मौसलस्नानतः परम् ।। ३२ ।।\nततस्त्रिंशद्गुणं पुण्यं रविसंक्रमणे दिने ।।\nअमायां चापि तत्तुल्यं द्विगुणं दक्षिणायने ।।३३।।\nततो दशगुणं पुण्यं नराणामुत्तरायणे ।।\nचातुर्मास्यां पौर्णमास्यामनन्तं पुण्य मेव च ।। ३४ ।।\nअक्षयायां च तत्तुल्यं नैतद्वेदे निरूपितम् ।।\nअसंख्यपुण्यफलदमेतेषु स्नानदानकम् ।। ३५ ।।\nसामान्यदिवसे स्नानं ध्यानाच्छतगुणं फलम् ।।\nमन्वन्तरेषु देवेशि युगादिषु तथैव च ।। ३६ ।।\nमाघस्य सितसप्तम्यां भीष्माष्टम्यांतथैव च ।।\nतथा ऽशोकाष्टमीतिथ्यां नवम्यां च तथा हरेः ।। ३७ ।।\nततोऽपि द्विगुणं पुण्यं नन्दायां तव दुर्लभम् ।।\nदशपापहरायां तु दशम्यां सुमहत्फलम् ।। ३८ ।।\nनन्दासमं च वारुण्यां महत्पूर्वं चतुर्गुणम् ।।\nततश्चतुर्गुणं पुण्यं द्विमहत्पूर्वके सति ।। ३९ ।।\nपुण्यं कोटिगुणं चैव सामान्यस्नानतो भवेत् ।।\nचन्द्रसूर्योपरागेषु स्मृतं दशगुणं ततः ।। 2.10.४० ।।\nपुण्येऽप्यर्द्धोदये काले ततः शतगुणं फलम् ।।\nसर्वेषामेव सङ्कल्पो वैष्णवानां विपर्य्ययः ।।४१।।\nफलसन्धानरहिता जीवन्मुक्ताश्च वैष्णवाः ।।\nमत्प्रीतिभक्तिकामास्ते सर्वदा सर्वकर्मसु ।।४२।।\nगुरुवक्त्राद्विष्णुमन्त्रो यस्य कर्णे विशेत्परः ।।\nजीवन्मुक्तं वैष्णवं तं वेदाः सर्वे वदन्ति च ।। ४३ ।।\nपुरुषाणां शतं पूर्वं पैतृकं च परं शतम् ।।\nमातामहस्य च शतं मातरं मातृमातरम्।।४४।।\nभगिनीं भ्रातरं चैव भागिनेयं च मातुलम् ।।\nश्वश्रुं च श्वशुरं चैव गुरुपत्नीं गुरोः सुतम् ।। ४५ ।।\nगुरुं च ज्ञानदातारं मित्रं च सहचारिणम् ।।\nभृत्यं शिष्य तथा चेटीं प्रजाः स्वाश्रमसन्निधौ ।। ४६ ।।\nउद्धरेदात्मना सार्द्धं मन्त्रग्रहणमात्रतः ।।\nमन्त्रग्रहणमात्रेण जीवन्मुक्तो भवेन्नरः ।। ४७ ।।\nतस्य संस्पर्शनात्पूतं तीर्थं च भुवि भारते ।।\nतस्यैव पादरजसा सद्यः पूता वसुन्धरा ।। ४८ ।।\nपादोदकस्थानमिदं तीर्थमेव भवेद्ध्रुवम् ।।\nअन्नं विष्ठा जलं मूत्रं यद्विष्णोरनिवेदितम् ।।४९ ।।\nखादन्ति नो वैष्णवाश्च सदा नैवेद्यभोजिनः ।।\nविष्णोर्निवेदितान्नं च नित्यं ये भुञ्जते नराः ।। 2.10.५० ।।\nपूतानि सर्वतीर्थानि तेषां च स्पर्शनादहो ।।\nविष्णोः पादोदकं पुण्यं नित्यं ये भुञ्जते नराः ।। ५१ ।।\nतत्पापानि पलायन्ते वैनतेयादिवोरगाः ।।\nतेषां दर्शनमात्रेण पूतं च भुवनत्रयम् ।। ५२ ।।\nविष्णोः सुदर्शनं चक्रं सन्ततं तांश्च रक्षति ।।\nमद्गुणश्रवणाद्ये च पुलकाङ्कितविग्रहाः।। ।। ५३ ।।\nगद्गदाः साश्रुनेत्राश्च नरास्ते वैष्णवोत्तमाः ।।\nपुत्रादपि परः स्नेहो मयि येषां निरन्तरम् ।।\nगृहाद्याश्च मयि न्यस्तास्ते नराः वैष्णवोत्तमाः ।। ५४ ।।\nआब्रह्मस्तम्बपर्यन्तं मत्तः सर्वं चराचरम् ।।\nसर्वेषामहमेवेश इतिज्ञा वैष्णवोत्तमाः ।। ५५ ।।\nअसंख्यकोटिब्रह्माण्डं ब्रह्मविष्णुशिवादयः ।।\nप्रलये मयि लीयन्ते चेतिज्ञा वैष्णवोत्तमाः ।। ५६।।\nतेजःस्वरूपं परमं भक्तानुग्रहविग्रहम् ।।\nस्वेच्छामयं निर्गुणं च निरीहं प्रकृतेः परम् ।। ५७ ।।\nसर्वे प्राकृतिका मत्त आविर्भूतास्तिरोहिताः।।\nइति जानन्ति ये देवि ते नरा वैष्णवोत्तमाः ।। ५८ ।।\nइत्येवमुक्त्वा देवेशो विरराम तयोः पुरः ।।\nउवाच तं त्रिपथगा भक्तिनम्रात्मकन्धरा ।।५९।।\nगङ्गोवाच ।।\nयामि चेद्भारतं नाथ भारतीशापतः पुरा ।।\nतवाज्ञया च राजेन्द्र तपसा चैव साम्प्रतम् ।। 2.10.६० ।।\nयानि कानि च पापानि मह्यं दास्यन्ति पापिनः ।।\nतानि मे केन नश्यन्ति तदुपायं वद प्रभो ।। ६१ ।।\nकतिकालं परिमितं स्थितिर्मे तत्र भारते ।।\nकदा यास्यामि सर्वेश त्वद्विष्णोः परमं पदम् ।। ६२ ।।\nममान्यद्वाच्छितं यद्यत्सर्वं जानासि सर्ववित् ।।\nसर्वान्तरात्मन्त्सर्वज्ञ तदुपायं वद प्रभो ।। ६३ ।।\nश्रीकृष्ण उवाच ।।\nजानामि वाञ्छितं गङ्गे तव सर्वं सुरेश्वरि ।।\nपतिस्ते रुद्ररूपोऽयं लवणोदो भविष्यति ।। ६४ ।।\nममैवांशः समुद्रश्च त्वं च लक्ष्मीस्वरूपिणी ।।\nविदग्धाया विदग्धेन सङ्गमो गुणवान्भुवि ।। ६५ ।।\nयावत्त्यः सन्ति नद्यश्च भारत्याद्याश्च भारते ।।\nसौभाग्यं तव तास्वेव लवणोदस्य सौरते ।। ६६ ।।\nअद्यप्रभृति देवेशि कलेः पञ्च सहस्रकम् ।।\nवर्षं स्थितिस्ते भारत्या भुवि शापेन भारते ।। ६७ ।।\nनित्यं वारिधिना सार्द्धं करिष्यसि रहो रतिम् ।।\nत्वमेव रसिका देवी रसिकेन्द्रेण संयुता ।। ६८ ।।\nत्वां तोषयन्ति स्तोत्रेण भगीरथकृतेन च ।।\nभारतस्था जनाः सर्वे पूजयिष्यन्ति भक्तितः ।।६९।।\nध्यानेन कौथुमोक्तेन ध्यात्वा त्वां पूजयिष्यति ।।\nयः स्तौति प्रणमेन्नित्यं सोऽश्वमेधफलं लभेत् ।। 2.10.७० ।।\nगङ्गा गङ्गेति यो ब्रूयाद्यो जनानां शतैरपि ।।\nमुच्यते सर्वपापेभ्यो विष्णुलोकं स गच्छति ।।७१।।\nसहस्रपापिनां स्नानाद्यत्पापं ते भविष्यति ।।\nमद्भक्तदर्शने तावत्तदैव हि विनश्यति ।। ७२ ।।\nपापिनां तु सहस्राणां शवस्पर्शेन यत्तव ।।\nमन्मन्त्रोपासकस्नानात्तदघं च विनश्यति ।। ७३ ।।\nयत्र यत्र भवेद्गङ्गे मन्नामगुणकीर्त्तनम् ।।\nतत्रैव त्वमधिष्ठानं करिष्यस्यघमोचनात् ।। ७४ ।।\nसार्द्धं सरिद्भिः श्रेष्ठाभिः सरस्वत्या दिभिः शुभे ।।\nतत्तु तीर्थं भवेत्सद्यो यत्र मद्गुणकीर्त्तनम् ।। ७५ ।।\nयद्रेणुस्पर्शमात्रेण पूतो भवति पातकी ।।\nरेणुप्रमाणं वर्षं च स वैकुण्ठे वसेद् ध्रुवम् ।।७६।।\nज्ञानेन त्वयि ये भक्त्या मन्नामस्मृतिपूर्वकम् ।।\nसमुत्सृजन्ति प्राणांश्च ते गच्छन्ति हरेः पदम् ।। ७७ ।।\nपार्षदप्रवरास्ते च भविष्यन्ति हरेश्चिरम् ।।\nअसंख्यकं प्राकृतिकं लयं द्रक्ष्यन्ति ते नराः ।। ७८ ।।\nमृतस्य बहुपुण्येन तच्छवं त्वयि विन्यसेत् ।।\nप्रयाति स च वैकुण्ठं यावदस्थ्नां स्थितिस्त्वयि ।। ७९ ।।\nकायव्यूहं ततः कृत्वा भोजयित्वा स्वकर्मकम् ।।\nतस्मै ददामि सारूप्यं तं करोमि च पार्षदम् ।। 2.10.८० ।।\nअज्ञानी त्वज्जलस्पर्शाद्यदि प्राणान्समुत्सृजेत् ।।\nतस्मै ददामि सारूप्यं तं करोमि पार्षदम् ।। ८१ ।।\nअन्यत्र वा त्यजेत्प्राणांस्त्वन्नामस्मृतिपूर्वकम् ।।\nतस्मै ददामि सालोक्यमसंख्यप्रलयालयम् ।। ८२ ।।\nअन्यत्र वा त्यजेत्प्राणान्मन्नामस्मृतिपूर्वकम् ।।\nतस्मै ददामि सालोक्यं यावद्वै ब्रह्मणो वयः ।। ८३ ।।\nतीर्थेऽप्यतीर्थे मरणे विशेषो नास्ति कश्चन ।।\nमन्मन्त्रोपासकानां च नित्यं नैवेद्यभोजिनाम् ।। ८४ ।।\nपूतं कर्तुं स शक्तो हि लीलया भुवनत्रयम् ।।\nरत्नेन्द्रसारयानेन लोकं स प्रयाति च ।। ८५ ।।\nमद्भक्तबान्धवा ये ये ते ते पुण्यधियः शुभे ।।\nते यान्ति रत्नयानेन गोलोकं च सुदुर्लभम् ।।८६।।\nयत्र तत्र मृता ये च ज्ञानाज्ञानेन वा सति ।।\nजीवन्मुक्ताश्च ते पूता भक्तसन्निधिमात्रतः ।। ८७ ।।\nइत्युक्त्वा श्रीहरिस्तां च तमुवाच भगीरथम् ।।\nस्तुहि गङ्गामिमां भक्त्या पूजां कुरु च साम्प्रतम् ।। ८८ ।।\nभगीरथस्तां तुष्टाव पूजयामास भक्तितः ।।\nध्यानेन कौथुमोक्तेन स्तोत्रेण च पुनः पुन. ।। ८९ ।।\nश्रीकृष्णं प्रणनामाथ परमात्मानमीश्वरम् ।।\nभगीरथश्च गङ्गां च सोऽन्तर्द्धाय गतो हरिः ।। 2.10.९० ।।\nनारद उवाच ।।\nस्तोत्रेण केन ध्यानेन केन पूजाक्रमेण च ।।\nपूजां चकार नृपतिर्वद वेदविदां वर ।। ९१ ।।\nश्रीनारायण उवाच ।।\nस्नात्वा नित्यक्रियां कृत्वा धृत्वा धौते च वाससी ।।\nपादौ प्रक्षाल्य चाचम्य संयतो भक्तिपूर्वकम् ।। ९२ ।।\nगणेशं च दिनेशं च वह्निं विष्णुं शिवं शिवाम् ।।\nसम्पूजयेन्नरश्शुद्धः सोऽधिकारी च पूजने ।। ९३ ।।\nगणेशं विघ्ननाशाय निष्पापाय दिवाकरम् ।।\nवह्निं स्वशुद्धये विष्णुं मुक्तये पूजयेन्नरः ।। ९४ ।।\nशिवं ज्ञानाय तदिनां शिवां बुद्धिविवृद्धये ।।\nसम्पूज्यैतल्लभेत्प्राज्ञो विपरीतमतोऽन्यथा ।। ९५ ।।\nदध्यावनेन तद्ध्यानं शृणु नारद तत्त्वतः ।।\nध्यानं च कौथुमोक्तं वै सर्वपापप्रणाशनम् ।। ९६ ।।\nश्वेतचम्पकवर्णाभां गङ्गां पापप्रणाशिनीम् ।।\nकृष्णविग्रहसम्भूतां कृष्णतुल्यां परां सतीम् ।। ९७ ।।\nवह्निशुद्धांशुकाधानां रत्नभूषणभूषिताम् ।।\nशरत्पूर्णेन्दुशतकप्रभाजुष्टकलेवराम् ।। ९८ ।।\nईषद्धासप्रसन्नास्यां शश्वत्सुस्थिरयौवनाम् ।।\nनारायणप्रियां शान्तां सत्सौभाग्यसमन्विताम ।। ९९ ।।"
  },
  {
    "text": "बिभ्रतीं कबरीभारं मालतीमाल्यसंयुताम् ।।\nसिन्दूरबिन्दुललितां सार्द्धं चन्दनबिन्दुभिः ।। 2.10.१०० ।।\nकस्तूरीपत्रकं गण्डे नानाचित्रसमन्वितम् ।।\nपक्वबिम्बसमानैकचार्वोष्ठपुटमुत्तमम् ।। १०१ ।।\nमुक्तापंक्तिप्रभाजुष्टदन्तपंक्तिमनोहराम् ।।\nसुचारुवक्रनयनां सकटाक्षमनोरमाम् ।। १०२ ।।\nकठिनं श्रीफलाकारं स्तनयुग्मं च बिभ्रतीम् ।।\nबृहच्छ्रोणीं सुकठिनां रम्भास्तम्भपरिष्कृताम् ।। १०३ ।।\nस्थलपद्मप्रभाजुष्टपादपद्मयुगंधराम् ।।\nरत्नाभरणसंयुक्तं कुंकुमाक्तं सयावकम् ।। १०४ ।।\nदेवेन्द्रमौलिमन्दारमकरन्दकणारुणम् ।।\nसुरसिद्धमुनीन्द्रादिदत्तार्घ्यैस्संयुतं सदा ।। १०५ ।।\nतपस्विमौलिनिकरभ्रमरश्रेणिसंयुतम् ।।\nमुक्तिप्रदं मुमुक्षूणां कामिनां स्वर्गभोगदम् ।। १०६ ।।\nवरां वरेण्यां वरदां भक्तानुग्रहकातराम् ।।\nश्रीविष्णोः पददात्रीं च भजे विष्णुपदीं सतीम् ।। १०७ ।।\nइति ध्यानेन चानेन ध्यात्वा त्रिपथगां शुभाम् ।।\nदत्त्वा संपूजयेद्ब्रह्मन्नुपहारांश्च षोडश ।। १०८ ।।\nआसनं पाद्यमर्घ्यं च स्नानीयं चानुलेपनम् ।।\nधूपं दीपं च नैवेद्यं ताम्बूलं शीतलं जलम् ।। १०९ ।।\nवसनं भूषणं माल्यं गंधमाचमनीयकम् ।।\nमनोहरं सुतल्पं च देयान्येतानि षोडश ।।2.10.११०।।\nदत्त्वा भक्त्या संप्रणमेत्स्तुत्वा तां संपुटाञ्जलिः ।।\nसंपूज्यैवंप्रकारेण सोऽश्वमेधफलं लभेत् ।।१११।।\nस्तोत्रं वै कौथुमोक्तं च संवादं विष्णुवेधसोः ।।\nशृणु नारद वक्ष्यामि पापघ्नं च सुपुण्यदम्।।११२।।\nश्रीब्रह्मोवाच ।।\nश्रोतुमिच्छामि देवेश लक्ष्मीकान्त नमः प्रभो ।।\nविष्णो विष्णुपदीस्तोत्रं पापघ्नं पुण्यकारणम् ।। ११३ ।।\nश्रीनारायण उवाच ।।\nशिवसंगीतसंमुग्धश्रीकृष्णाङ्गद्रवोद्भवाम् ।।\nराधांगद्रवसम्भूतां तां गङ्गां प्रणमाम्यहम् ।। ११४ ।।\nया जन्मसृष्टेरादौ च गोलोके रासमण्डले ।।\nसन्निधाने शङ्करस्य तां गङ्गां प्रणमाम्यहम् ।। ।। ११५ ।।\nगोपैर्गोपीभिराकीर्णे शुभे राधामहोत्सवे ।।\nकार्तिकीपूर्णिमाजातां तां गंगां प्रणमाम्यहम् ।। ११६ ।।\nकोटियोजनविस्तीर्णा दैर्घ्ये लक्षगुणा ततः ।।\nसमावृता या गोलोकं तां गंगां प्रणमाम्यहम् ।।११७।।\nषष्टिलक्षैर्योजनैर्या ततो दैर्घ्ये चतुर्गुणा।।\nसमावृता या वैकुण्ठं तां गंगां प्रणमाम्यहम् ।।११८।।\nविंशल्लक्षैर्योजनैर्या ततो दैर्घ्ये चतुर्गुणा ।।\nआवृता ब्रह्मलोकं या तां गंगां प्रणमाम्यहम् ।। ११९ ।।\nत्रिंशल्लक्षैर्योजनैर्या दैर्घ्ये पञ्चगुणा ततः ।।\nआवृता शिवलोकं या तां गंगां प्रणमाम्यहम् ।। 2.10.१२० ।।\nषड्योजनसुविस्तीर्णा दैर्घ्ये दशगुणा ततः ।।\nमन्दाकिनी येन्द्रलोके तां गंगां प्रणमाम्यहम् ।। १२१ ।।\nलक्षयोजनविर्स्तार्णा दैर्घ्ये सप्तगुणा ततः ।।\nआवृता ध्रुवलोकं या तां गंगां प्रणमाम्यहम् ।। १२२ ।।\nलक्षयोजनविस्तीर्णा दैर्घ्ये षड्गुणिता ततः ।।\nआवृता चन्द्र लोकं या तां गंगां प्रणमाम्यहम् ।।१२३।।\nयोजनैष्षष्टिसाहस्रैर्दैर्घ्ये दशगुणा ततः ।।\nआवृता सृर्य्यलोकं या तां गंगां प्रणमाम्यहम्।। ।। १२४ ।।\nलक्षयोजनविस्तीर्णा दैर्घ्ये षङ्गुणिता ततः ।।\nआवृता सत्यलोकं या तां गङ्गां प्रणमाम्यहम् ।। १२५ ।।\nदशलक्षै र्योजनैर्या दैर्घ्ये पञ्चगुणा ततः ।।\nआवृता या तपोलोकं तां गङ्गां प्रणमाम्यहम् ।।१२६।।\nसहस्रयोजना या च दैर्घ्ये सप्तगुणा ततः ।।\nआवृता जनलोकं या तां गंगां प्रणमाम्यहम् ।। १२७ ।।\nसहस्रयोजनाऽऽयामे दैर्घ्ये सप्तगुणा ततः ।।\nआवृता या च कैलासं तां गंगां प्रणमाम्यहम्।।१२८।।\nपाताले या भोगवती विस्तीर्णा दशयोजना ।।\nततो दशगुणा दैर्घ्ये तां गंगां प्रणमाम्यहम् ।।१२९।।\nक्रोशैकमात्रविस्तीर्णा ततः क्षीणा न कुत्रचित् ।।\nक्षितौ चालकनन्दा या तां गङ्गां प्रणमाम्यहम् ।। 2.10.१३० ।।\nसत्ये या क्षीरवर्णा च त्रेतायामिन्दुसन्निभा ।।\nद्वापरे चन्दनाभा च तां गंगां प्रणमाम्यहम् ।।१३१।।\nजलप्रभा कलौ या च नान्यत्र पृथिवीतले ।।\nस्वर्गे च नित्यं क्षीराभा तां गङ्गां प्रणमाम्यहम् ।। १३२ ।।\nयस्याः प्रभाव अतुलः पुराणे च श्रुतौ श्रुतः ।।\nया पुण्यदा पापहर्त्री तां गङ्गां प्रणमाम्यहम् ।। १३३ ।।\nयत्तोयकणिकास्पर्शः पापिनां च पितामह ।।\nब्रह्महत्यादिकं पापं कोटिजन्मार्जितं दहेत् ।। १३४ ।।\nइत्येवं कथितं ब्रह्मन्गंगापद्यैकविंशतिम् ।।\nस्तोत्ररूपं च परमं पापघ्नं पुण्यबीजकम् ।। १३५ ।।\nनित्यं यो हि पठेद्भक्त्या संपूज्य च सुरेश्वरीम् ।।\nअश्वमेधफलं नित्यं लभते नात्र संशयः।।१३६।।\nअपुत्रो लभते पुत्रं भार्याहीनो लभेत्प्रियाम् ।।\nरोगान्मुच्येत रोगी च बद्धो मुच्येत बन्धनात् ।। १३७ ।।\nअस्पष्टकीर्तिः सुयशा मूर्खो भवति पण्डितः ।।\nयः पठेत्प्रातरुत्थाय गङ्गास्तोत्रमिदं शुभम् ।। ।।१३८।।\nशुभं भवेत्तु दुःस्वप्नं गङ्गास्नानफलं लभेत् ।।१३९।।\nनारायण उवाच ।।\nभगीरथोऽनया स्तुत्या स्तुत्वा गङ्गां च नारद ।।\nजगाम तां गृहीत्वा च यत्र नष्टश्च सागराः ।। 2.10.१४० ।।\nवैकुण्ठं ते ययुस्तूर्णं गङ्गायाः स्पर्शवायुना ।।\nभगीरथेन साऽऽनीता तेन भागीरथी स्मृता ।। १४१ ।।\nइत्येवं कथितं सर्वं गङ्गोपाख्यानमुत्तमम् ।।\nपुण्यदं मोक्षदं सारं किं भूयः श्रोतुमिच्छसि ।। १४२ ।।\nनारद उवाच ।।\nशिवसंगीतसंमुग्धे श्रीकृष्णे द्रवतां गते ।।\nद्रवतां च गतायां च राधायां किं बभूव ह ।। १४३ ।।\nतत्रस्थाश्च जना ये ये ते च किं चक्रुरुद्यमम् ।।\nएतत्सर्वं सुविस्तीर्णं प्रभो वक्तुमिहार्हसि।।१४४।।\nनारायण उवाच ।।\nकार्त्तिकीपूर्णिमायां च राधायाः सुमहोत्सवे ।।\nकृष्णः संपूज्य तां राधामवसद्रासमण्डले ।। १४५ ।।\nकृष्णेन पूजितां तां तु संपूज्यादृतमानसाः ।।\nऊचुर्ब्रह्मादयः सर्वे ऋषयः सनकादयः ।। १४६ ।।\nएतस्मिन्नन्तरे कृष्ण संगीतं च सरस्वती ।।\nजगौ सुन्दरतानेन वीणया च मनोहरम् ।। १४७ ।।\nतुष्टो ब्रह्मा ददौ तस्यै महारत्नाढ्यमालिकाम् ।।\nशिरोमणीन्द्रसारं च सर्वब्रद्माण्डदुर्लभम् ।। १४८ ।।\nकृष्णः कौस्तुभरत्नं च सर्व रत्नात्परं वरम् ।।\nअमूल्यरत्नखचितं हारसारं च राधिका ।। १४९ ।।\nनारायणश्च भगवन्वनमालां मनोहराम् ।।\nअमूल्यरत्नकलितं लक्ष्मीर्मकरकुण्डलम् ।। 2.10.१५० ।।\nविष्णुमाया भगवती मूलप्रकृतिरीश्वरी ।।\nदुर्गा नारायणीशानी विष्णुभक्तिं सुदुर्लभाम् ।। १५१ ।।\nधर्मबुद्धिं च धर्मस्तु यशश्च विपुलं भवे ।।\nवह्निशुद्धांशुकं वह्निर्वायुश्च मणिनूपुरम् ।। १५२ ।।\nएतस्मिन्नन्तरे शम्भुर्ब्रह्मणा प्रेरितो मुहुः ।।\nजगौ श्रीकृष्णसंगीतं रासोल्लाससमन्वितम् ।। १५३ ।।\nमूर्च्छां प्रापुः सुराः सर्वे चित्रपुत्तलिका यथा ।।\nक्षणेन चेतनां प्राप्य ददृशू रासमण्डलम् ।। १५४ ।।\nस्थलं सर्वं जलाकीर्णं हीनराधाहरिं तथा ।।\nअत्युच्चै रुरुदुः सर्वे गोपा गोप्यः सुरा द्विजाः ।। १५५ ।।\nध्यानेन धाता बुबुधे सर्वमेतदभीप्सितम् ।।\nगतश्च राधया सार्द्धं श्रीकृष्णो द्रवतामिति ।। १५६ ।।\nततो ब्रह्मादयः सर्वे तुष्टुवुः परमेश्वरम् ।।\nस्वमूर्त्तिं दर्शय विभो वाञ्छितं वरमेव नः ।। १५७ ।।\nएतस्मिन्नन्तरे तत्र वाग्बभूवाशरीरिणी ।।\nतामेव शुश्रुवुः सर्वे सुव्यक्तां मधुरां शुभाम् ।। १५८ ।।\nसर्वात्माऽहमियं शक्तिर्भक्तानुग्रहविग्रहा ।।\nममाप्यस्याश्च हे देवा देहेन च किमावयोः ।। १५९ ।।\nमनवो मानवाः सर्वे मुनयश्चैव वैष्णवाः ।।\nमन्मन्त्रपूता मां द्रष्टुमागमिष्यन्ति मत्पदम् ।। 2.10.१६० ।।\nमूर्तिं द्रष्टुं च सुव्यग्रा यूयं यदि सुरेश्वराः ।।\nकरोति शम्भुस्तत्रैव मदीयं वाक्यपालनम् ।। १६१ ।।\nस्वयं विधाता त्वं ब्रह्मन्नाज्ञां कुरु जगद्गुरो ।।\nकर्तुं शास्त्रविशेषं च वेदांगं सुमनोहरम् ।। १६२ ।।\nअपूर्वमन्त्रनिकरैः सर्वाभीष्टफलप्रदैः ।।\nस्तोत्रैश्च कवचैर्ध्यानैर्युतं पूजाविधिक्रमैः ।। १६३ ।।\nमन्मन्त्रं कवचं स्तोत्रं कृत्वा यत्नेन गोपय ।।\nभवन्ति विमुखा येन जनानां यत्करि ष्यति ।। १६४ ।।\nसहस्रेषु शतेष्वेको मन्मन्त्रोपासको भवेत् ।।\nते ते जना मन्त्रपूताश्चागमिष्यन्ति मत्पदम् ।। ।। १६५ ।।\nअन्यथा च भविष्यन्ति सर्वे गोलोकवासिनः ।।\nनिष्फलं भविता सर्वं ब्रह्माण्डं चैव वेधसः ।। १६६ ।।\nजनाः पञ्चप्रकाराश्च युक्ताः स्रष्टुर्भवे भवे ।।\nपृथिवीवासिनः केचित्केचित्स्वर्गनिवासिन ।। १६७ ।।\nअधोनिवासिनः केचिद्ब्रह्मलोकनिवासिनः ।।\nकेचिद्वा वै ष्णवाः केचिन्मम लोकनिवासिनः ।। १६८ ।।\nइदं कर्तुं महादेवः करोतु सुरसंसदि ।।\nप्रतिज्ञां सुदृढां सद्यस्ततो मूर्तिं च पश्यसि ।। १६९ ।।\nइत्येवमुक्त्वा गगने विरराम सनातनः ।।\nतद्दृष्ट्वा च जगन्नाथस्तमुवाच शिवं मुदा ।।2.10.१७०।।\nब्रह्मणो वचनं श्रुत्वा ज्ञानेशो ज्ञानिनां वरः ।।\nगङ्गातोयं करे धृत्वा स्वीचकार वचस्तु सः ।। १७१ ।।\nसंयुक्तं विष्णुमायाद्यैर्मन्त्राद्यैः शास्त्रमुत्तमम् ।।\nवेदसारं करिष्यामि कृष्णाज्ञापालनाय च ।। १७२ ।।\nगंगातोयमुपस्पृश्य मिथ्या यदि वदेज्जनः ।।\nस याति कालसूत्रं च यावद्वै ब्रह्मणो वयः ।। १७३ ।।\nइत्युक्ते शङ्करे ब्रह्मन्गोलोके सुरसंसदि ।।\nआविर्बभूव श्रीकृष्णो राधया सह तत्परः ।। १७४ ।।\nते तं दृष्ट्वा च संहृष्टाः संस्तूय पुरुषोत्तमम् ।।\nपरमानन्दपूर्णाश्च चक्रुश्च पुनरुत्सवम् ।। १७५ ।।\nकालेन शम्भुर्भगवाञ्छास्त्रदीपं चकार सः ।।\nइत्येवं कथितं सर्वं सुगोप्यं च सुदुर्लभम् ।। १७६ ।।\nसा चैवं द्रवरूपा या गङ्गा गोलोकसम्भवा ।।\nराधाकृष्णाङ्गसम्भूता भुक्तिमुक्तिफलप्रदा ।। १७७ ।।\nस्थाने स्थाने स्थापिता सा कृष्णेन परमात्मना ।।\nकृष्णस्वरूपा परमा सर्वब्रह्माण्डपूजिता ।। १७८ ।।\nइति श्रीब्रह्मवैवर्त्ते महापुराणे नारदनारायणसंवादे द्वितीये प्रकृतिखण्डे गङ्गोपाख्यानं नाम दशमोऽध्यायः।।१०।।"
  }
]
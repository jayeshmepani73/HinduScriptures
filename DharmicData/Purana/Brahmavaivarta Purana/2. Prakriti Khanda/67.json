[
  {
    "text": "नारद उवाच।।\nभगवन्सर्वधर्मज्ञ सर्वज्ञानविशारद ।।\nब्रह्माण्डमोहनं नाम प्रकृतेः कवचं वद ।। १ ।।\nनारायण उवाच ।।\nशृणु वक्ष्यामि हे वत्स कवचं च सुदुर्लभम् ।।\nश्रीकृष्णेनैव कथितं कृपया ब्रह्मणे पुरा ।। २ ।।\nब्रह्मणा कथितं सर्वं धर्मार्थं जाह्नवीतटे ।।\nधर्मेण दत्तं मह्यं च कृपया पुष्करे प्रभुः ।। ३ ।।\nत्रिपुरारिश्च यद्धृत्वा जघान त्रिपुरं पुरा ।।\nमुमोच धाता यद्धृत्वा मधुकैटभयोर्भयम् ।।\nजघान रक्तबीजं तं यत्कृत्वा भद्रकालिका ।। ४ ।।\nयद्धृत्वा तु महेन्द्रश्च संप्राप कमलालयाम् ।।\nयद्धृत्वा च महाकालश्चिरजीवी च धार्मिकः ।। ।। ५ ।।\nयद्धृत्वा च महाज्ञानी नन्दी सानन्दपूर्वकम् ।।\nयद्धृत्वा च महायोद्धा रामः शत्रुभयङ्करः ।। ६ ।।\nयद्धृत्वा शिवतुल्यश्च दुर्वासा ज्ञानिनां वरः ।।\nॐ दुर्गेति चतुर्थ्यन्तं स्वाहान्तो मे शिरोऽवतु ।। ७ ।।\nमन्त्रः षडक्षरोऽयं च भक्तानां कल्पपादपः ।।\nविचारो नास्ति वेदेषु ग्रहणे च मनोर्मुने ।।८।।\nमन्त्रग्रहणमात्रेण विष्णुतुल्यो भवेन्नरः ।।\nमम वक्त्रं सदा पातु चों दुर्गायै नमोऽन्ततः।। ।। ९ ।।\nॐ दुर्गे रक्षयति च कण्ठं पातु सदा मम ।।\nॐ ह्रीं श्रीमिति मन्त्रोऽयं स्कन्धं पातु निरन्तरम् ।। 2.67.१० ।।\nॐ ह्रीं श्रीं क्लीमिति पृष्ठं च पातु मे सर्वतः सदा ।।\nह्रीं मे वक्षःस्थलं पातु हस्तं श्रीमिति सन्ततम् ।। ११ ।।\nॐ श्रीं ह्रीं क्लीं पातु सर्वाङ्गं स्वप्ने जागरणे तथा ।।\nप्राचं मां प्रकृतिः पातु पातु वह्नौ च चण्डिका ।। १२ ।।\nदक्षिणे भद्रकाली च नैर्ऋत्यां च महेश्वरी ।।\nवारुण्यां पातु वाराही वायव्यां सर्वमङ्गला।।१३।।\nउत्तरे वैष्णवी पातु तथैशान्यां शिवप्रिया ।।\nजले स्थले चान्तरिक्षे पातु मां जगदम्बिका।।१४।।\nइति ते कथितं वत्स कवचं च सुदुर्लभम् ।।\nयस्मै कस्मै न दातव्यं प्रवक्तव्यं न कस्यचित् ।। १५ ।।\nगुरुमभ्यर्च्य विधिवद्वस्त्रालंकारचन्दनैः ।।\nकवचं धारयेद्यस्तु सोऽपि विष्णुर्न संशयः ।। १६ ।।\nभ्रमणे सर्वतीर्थानां पृथिव्याश्च प्रदक्षिणे ।।\nयत्फलं लभते लोकस्तदेतद्धारणान्मुने ।। १७ ।।\nपञ्चलक्षजपेनैव सिद्धमेतद्भवेद्ध्रुवम् ।।\nलोके च सिद्धकवचं नास्त्रं विध्यति संकटे ।। १८ ।।\nन तस्य मृत्युर्भवति जले वह्नौ विशेद्ध्रुवम् ।।\nजीवन्मुक्तो भवेत्सोऽपि सर्वसिद्धेश्वरः स्वयम् ।। १९ ।।\nयदि स्यात्सिद्धकवचो विष्णुतुल्यो भवेद्ध्रुवम् ।।\nकथितं प्रकृतेः खण्डं सुधाखण्डात्परं मुने ।। 2.67.२० ।।\nया चैव मूलप्रकृतिर्यस्याः पुत्रो गणेश्वरः ।।\nकृत्वा कृष्णव्रतं सा च लेभे गणपतिं सुतम् ।। २१ ।।\nस्वांशेन कृष्णो भगवान्बभूव च गणेश्वरः ।।\nश्रुत्वा च प्रकृतेः खण्डं सुश्राव्यं च सुधोपमम् ।। २२ ।।\nभोजयित्वा च दध्यन्नं तस्मै दद्याच्च काञ्चनम् ।।\nसवत्सां सुरभिं रम्यां दद्याद्वै भक्तिपूर्वकम् ।। २३ ।।\nवासोऽलंकाररत्नैश्च तोषयेद्वाचकं मुने ।।\nपुष्पालंकारवसनैरुपहारगणैस्तथा ।। २४ ।।\nपुस्तकं पूजयेदेवं भक्तिश्रद्धासमन्वितः ।।\nएवं कृत्वा यः शृणोति तस्य  विष्णुः प्रसीदति ।। २५ ।।\nवर्द्धते पुत्रपौत्रादिर्यशस्वी तत्प्रसादतः ।।\nलक्ष्मीर्वसति तद्गेहे ह्यन्ते गोलोकमाप्नुयात् ।।\nलभेत्कृष्णस्य दास्यं स भक्तिं कृष्णे सुनिश्चलाम् ।। २६ ।।\nइति श्रीब्रह्मवैवर्त्ते महापुराणे प्रकृतिखण्डे नारदनारायणसंवादे दुर्गोपाख्याने ब्रह्माण्डमोहनकवचं नाम सप्तषष्टितमोऽध्यायः ।। ६७ ।। ।।"
  },
  {
    "text": "।। श्रीकृष्णार्पणमस्तु ।। ।। ।। ।। ।।"
  },
  {
    "text": "।। समाप्तश्चायं श्रीब्रह्मवैवर्त्ते महापुराण प्रकृतिखण्डो द्वितीयः ।।"
  }
]
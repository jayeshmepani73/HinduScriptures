[
  {
    "text": "नारद उवाच ।।\nका वा सा सुरभी देवी गोलोका दागता च या ।।\nतज्जन्मचरितं ब्रह्मञ्छ्रोतुमिच्छामि तत्त्वतः ।। १ ।।\nनारायण उवाच ।।\nगवामधिष्ठातृदेवी गवामाद्या गवां प्रसूः ।।\nगवां प्रधाना सुरभी गोलोके च समुद्भवा ।। २ ।।\nसर्वादिसृष्टेः कथनं कथयामि निशामय ।।\nबभूव तेन तज्जन्म पुरा वृन्दावने वने ।। ३ ।।\nएकदा राधिकानाथो राधया सह कौतुकात् ।।\nगोपांगनापरिवृतः पुण्यं वृन्दावनं ययौ ।। ४ ।।\nसहसा तत्र रहसि विजहार च कौतुकात् ।।\nबभूव क्षीरपानेच्छा तदा स्वेच्छापरस्य च।। ५ ।।\nससृजे सुरभीं देवीं लीलया वामपार्श्वतः ।।\nवत्सयुक्तां दुग्धवतीं वत्सानां च मनोरमाम् ।। ६ ।।\nदृष्ट्वा सवत्सां सुरभीं रत्नभाण्डे दुदोह सः ।।\nक्षीरं सुधातिरिक्तं च जन्ममृत्युहरं परम्।। ७।।\nतदुष्णं च पयः स्वादु पपौ गोपीपतिः स्वयम् ।।\nसरो बभूव पयसा भाण्डविस्रंसनेन च ।।८।।\nदीर्घे च विस्तृते चैव परितः शतयोजनम् ।।\nगोलोकेषु प्रसिद्धं तद्रम्यं क्षीरसरोवरम् ।। ९ ।।\nगोपिकानां च राधायाः क्रीडावापी बभूव सा ।।\nरत्नेन रचिता तूर्णं भूता वापीश्वरेच्छया ।। 2.47.१० ।।\nबभूव कामधेनूनां सहसा लक्षकोटयः ।।\nतावत्यो हि सवत्साश्च सुरभीलोमकूपतः ।। ११ ।।\nतासां पुत्राश्च पौत्राश्च संबभूवुरसंख्यकाः ।।\nकथिता च गवां सृष्टिस्तया संपूरितं जगत् ।। १२ ।।\nपूजां चकार भगवान्सुरभ्याश्च पुरा मुने ।।\nततो बभूव तत्पूजा त्रिषु लोकेषु दुर्लभा ।। १३ ।।\nदीपान्विता परदिने श्रीकृष्णस्याज्ञया भवे ।।\nबभूव सुरभीपूजा धर्मवक्त्रादिति श्रुतम् ।। १४ ।।\nध्यानं स्तोत्रं मूलमन्त्रं यद्यत्पूजाविधिक्रमम् ।।\nवेदोक्तं च महाभाग निबोध कथयामि ते ।। १५ ।।\nॐ सुरभ्यै नम इति मन्त्रोऽयं तु  षडक्षरः ।।\nसिद्धो लक्षजपेनैव भक्तानां कल्पपादपः ।।१६।।\nस्थितं ध्यानं यजुर्वेदे पूजनं सर्वसम्मतम् ।।\nऋद्धिदां वृद्धिदां चैव मुक्तिदो सर्वकामदाम् ।। १७ ।।\nलक्ष्मीस्वरूपां परमां राधासहचरीं पराम् ।।\nगवामधिष्ठातृदेवीं गवामाद्यां गवां प्रसूम् ।।१८।।\nपवित्ररूपां पूज्यां च भक्तानां सर्वकामदाम् ।।\nयया पूतं सर्वविश्वं तां देवीं सुरभीं भजे ।। १९ ।।\nघटे वा धेनुशिरसि बद्धस्तंभे गवां च वा ।।\nशालग्रामे जलेऽग्नौ वा सुरभी पूजयेद्द्विजः ।। 2.47.२० ।।\nदीपान्विता परदिने पूर्वाह्णे भक्तिसंयुतः ।।\nयः पूजयेच्च सुरभीं स च पूज्यो भवेद्भुवि ।। २१ ।।\nएकदा त्रिषु लोकेषु वाराहे विष्णुमायया ।।\nक्षीरं जहार सहसा चिन्तिताश्च सुरादयः ।। २२ ।।\nते गत्वा ब्रह्मणो लोकं ब्रह्माणं तुष्टुवुस्तदा ।।\nतदाज्ञया च सुरभीं तुष्टुवे पाकशासनः ।। २३ ।।\nमहेन्द्र उवाच ।।\nनमो देव्यै महादेव्यै सुरभ्यै च नमो नमः ।।\nगवां बीजस्वरूपायै नमस्ते जगदम्बिके ।। २४ ।।\nनमो राधाप्रियायै च पद्मांशायै नमो नमः ।।\nनमः कृष्णप्रियायै च गवां मात्रे नमो नमः ।।\nकल्पवृक्षस्वरूपायै प्रदात्र्यै सर्वसंपदाम् ।। २५ ।।\nश्रीदायै धनदायै च बुद्धिदायै नमो नमः ।।\nशुभदायै प्रसन्नायै गोप्रदायै नमो नमः ।। २६ ।।\nयशोदायै सौख्यदायै धर्मज्ञायै नमो नमः ।।\nस्तोत्रश्रवणमात्रेण तुष्टा हृष्टा जगत्प्रसूः ।। २७ ।।\nआविर्बभूव तत्रैव ब्रह्मलोके सनातनी ।।\nमहेन्द्राय वरं दत्त्वा वाञ्छितं सर्वदुर्लभम् ।। २८ ।।\nजगाम सा च गोलोकं ययुर्देवादयो गृहम् ।।\nबभूव विश्वं सहसा दुग्धपूर्णं च नारद ।। २९ ।।\nदुग्धाद् घृतं ततो यज्ञस्ततः प्रीतिः सुरस्य च ।।\nइदं स्तोत्रं महापुण्यं भक्तियुक्तश्च यः पठेत् ।। 2.47.३० ।।\nस गोमान्धनवांश्चैव कीर्त्तिमान्पुण्यवान्भवेत् ।।\nसुस्नातः सर्वतीर्थेषु सर्वयज्ञेषु दीक्षितः ।। ३१ ।।\nइह लोके सुखं भुक्त्वा यात्यन्ते कृष्णमन्दिरम् ।।\nसुचिरं निवसेत्तत्र कुरुते कृष्णसेवनम् ।। ३२ ।।\nन पुनर्भवनं तस्य ब्रह्मपुत्र भवे भवेत् ।। ३३ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सुरभ्युपाख्याने तदुत्पत्ति तत्पूजादिकथनं नाम सप्तचत्वारिंशत्तमोऽध्यायः ।। ४७ ।।"
  }
]
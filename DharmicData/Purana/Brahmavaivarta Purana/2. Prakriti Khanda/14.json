[
  {
    "text": "नारायण उवाच ।।\nलक्ष्मीं तौ च समाराध्य चोग्रेण तपसा मुने ।।\nप्रत्येकं वरमिष्टं च संप्रापतुरभीप्सितम् ।। १ ।।\nमहालक्ष्म्या वरेणैव तौ पृध्वीशौ बभूवतुः।।\nधनवन्तौ पुत्रवन्तौ धर्मध्वजकुशध्वजौ।।२।।\nकुशध्वजस्य पत्नी च देवी मालावती सती ।।\nसा सुषाव च कालेन कमलांशां सुतां सतीम् ।। ३ ।।\nसा च भूतलसम्बन्धाज्ज्ञानयुक्ता बभूव ह ।।\nकृत्वा वेदध्वनिं स्पष्टमुत्तस्थौ सूतिकागृहे। ।। ४ ।।\nवेदध्वनिं सा चकार जातमात्रेण कन्यका ।।\nतस्मात्तां ते वेदवतीं प्रवदन्ति मनीषिणः ।। ५ ।।\nजातमात्रेण सुस्नाता जगाम तपसे वनम् ।।\nसर्वैर्निषिद्धा यत्नेन नारायणपरायणा ।। ६ ।।\nएकमन्वन्तरं चैव पुष्करे च तपस्विनी ।।\nअत्युग्रां वै तपस्यां तु लीलया च चकार सा ।। ७ ।।\nतथाऽपि पुष्टा न कृशा नवयौवनसंयुता ।।\nशुश्राव खे च सहसा सा वाचमशरीरिणीम् ।। ।। ८ ।।\nजन्मान्तरे ते भर्त्ता च भविष्यति हरिः स्वयम् ।।\nब्रह्मादिभिर्दुराराध्यं पतिं लप्स्यसि सुन्दरि ।। ९ ।।\nइति श्रुत्वा तु सा रुष्टा चकार च पुनस्तपः ।।\nअतीव निर्जनस्थाने पर्वते गन्धमादने ।। 2.14.१० ।।\nतत्रैवं सुचिरं तप्त्वा विश्वस्य समुवास सा ।।\nददर्श पुरतस्तत्र रावणं दुर्निवारणम् ।। ११ ।।\nदृष्ट्वा साऽतिथिभक्त्या च पाद्यं तस्मै ददौ किल ।।\nसुस्वादु फलमूलं च जलं चापि सुशीतलम् ।। १२ ।।\nतच्च भुक्त्वा स पापिष्ठश्चावात्सीत्तत्समीपतः ।।\nचकार प्रश्नमिति तां का त्वं कल्याणि चेति च ।। १३ ।।\nतां च दृष्ट्वा वरारोहां पीनोन्नतपयोधराम् ।।\nशरत्पद्मनिभास्यां च सस्मितां सुदतीं सतीम् ।। १४ ।।\nमूर्च्छामवाप कृपणः कामबाणप्रपीडितः ।।\nतां करेण समाकृष्य सम्भोगं कर्तुमुद्यतः ।। १५ ।।\nसा सती कोपदृष्ट्या च स्तम्भितं तं चकार ह ।।\nस जडो हस्तपादैश्च किंचिद्वक्तुं न च क्षमः ।। १६ ।।\nतुष्टाव मनसा देवीं पद्मांशां पद्मलोचनाम्।।\nसा तत्स्तवेन सन्तुष्टा प्राकृतं तं मुमोच ह।।१७।।\nशशाप च मदर्थे त्वं विनश्यसि सबान्धवः ।।\nस्पृष्टाऽहं च त्वया कामाद्विसृजाम्यवलोकय ।। १८ ।।\nइत्युक्त्वा सा च योगेन देहत्यागं चकार ह ।।\nगंगायां तां च संन्यस्य स्व गृहं रावणो ययौ ।। १९ ।।\nअहो किमद्भुतं दृष्टं किं कृतं वा मयाऽधुना ।।\nइति संचिन्त्य संस्मृत्य विललाप पुनः पुनः ।। ।। 2.14.२० ।।\nसा च कालान्तरे साध्वी बभूव जनकात्मजा।।\nसीतादेवीति विख्याता यदर्थे रावणो हतः ।। २१ ।।\nमहातपस्विनी सा च तपसा पूर्वजन्मनः ।।\nलेभे रामं च भर्त्तारं परिपूर्णतमं हरिम् ।।२२।।\nसंप्राप्य तपसाऽऽराध्य स्वामिनं च जगत्पतिम्।।\nसा रमा सुचिरं रेमे रामेण सह सुन्दरी ।।२३।।\nजातिस्मरा स्म स्मरति तपसश्च क्रमं पुरा ।।\nसुखेन तज्जहौ सर्वं दुःखं चापि सुखं लभेत् ।। ।। २४ ।।\nनानाप्रकारविभवं चकार सुचिरं सती ।।\nसम्प्राप्य सुकुमारं तमतीव नवयौवनम् ।। २५ ।।\nगुणिनं रसिकं शान्तं कान्तवेषमनुत्तमम् ।।\nस्त्रीणां मनोज्ञं रुचिरं तथा लेभे यथेप्सितम् ।। २६ ।।\nपितुर्वचःपालनार्थं सत्यसन्धो रघूत्तमः।।\nजगाम काननं पश्चात्कालेन च बलीयसा ।। २७ ।।\nतस्थौ समुद्रनिकटे सीतया लक्ष्मणेन च ।।\nददर्श तत्र वह्निं च विप्ररूपधरं हरिः ।। २८ ।।\nतं रामं दुःखितं दृष्ट्वा स च दुःखी बभूव ह ।।\nउवाच किंचित्सत्येष्टं सत्यं सत्यपरायणः ।। २९ ।।\nवह्निरुवाच।।\nभगवञ्छ्रूयतां वाक्यं कालेन यदुपस्थितम् ।।\nसीताहरणकालोऽयं तवैव समुपस्थितः ।। 2.14.३० ।।\nदैवं च दुर्निवार्य्यं वै न च दैवात्परं बलम् ।।\nमत्प्रसू मयि संन्यस्य च्छायां रक्षान्तिकेऽधुना ।।३१।।\nदास्यामि सीतां तुभ्यं च परीक्षासमये पुनः ।।\nदेवैः प्रस्थापितोऽहं च न च विप्रो हुताशनः ।। ३२ ।।\nरामस्तद्वचनं श्रुत्वा न प्रकाश्य च लक्ष्मणम् ।।\nस्वच्छन्दं स्वीचकारासौ हृदयेन विदूयता ।।३३।।\nवह्निर्योगेन सीतावन्मायासीतां चकार ह ।।\nतत्तुल्यगुणरूपां तां ददौ रामाय नारद ।। ३४ ।।\nसीतां गृहीत्वा स ययौ गोप्यं वक्तुं निषेध्य च ।।\nलक्ष्मणो नैव बुबुधे गोप्यमन्यस्य का कथा ।। ३९ ।।\nएतस्मिन्नन्तरे रामो ददर्श कनकं मृगम् ।।\nसीता तं प्रेरयामास तदर्थे यत्नपूर्वकम् ।। ३६ ।।\nसंन्यस्य लक्ष्मणं रामो जानक्या रक्षणे वने ।।\nस्वयं जगाम हन्तुं तं विव्यधे सायकेन च ।। ३७ ।।\nलक्ष्मणेति च शब्दं वै कृत्वा मायामृगस्तदा ।।\nप्राणांस्तत्याज सहसा पुरो दृष्ट्वा हरिं स्मरन् ।। ३८ ।।\nमृगरूपं परित्यज्य दिव्यरूपं विधाय च ।।\nरत्ननिर्मितयानेन वैकुण्ठं स जगाम ह ।। ३९ ।।\nवैकुण्ठस्य महाद्वारं किङ्करो द्वारपालयोः ।।\nजय विजययोश्चैव बलवांश्च जयाभिधः ।। 2.14.४० ।।\nशापेन सनकादीनां सम्प्राप्तो राक्षसीं तनुम् ।।\nपुनर्जगाम तद्द्वारमादौ स द्वारपालयोः ।।४१।।\nअथ शब्दं च सा श्रुत्वा लक्ष्मणेति च विक्लवम् ।।\nसीता तं प्रेरयामास लक्ष्मणं रामसन्निधौ ।।४२।।\nगते च लक्ष्मणे रामं रावणो दुर्निवारणः ।।\nसीतां गृहीत्वा प्रययौ लङ्कामेव स्वलीलया ।। ४३ ।।\nविषसाद च रामश्च वने दृष्ट्वा च लक्ष्मणम् ।।\nतूर्णं च स्वाश्रमं गत्वा सीतां नैव ददर्श सः ।। ४४ ।।\nमूर्च्छां सम्प्राप्य सुचिरं विललाप भृशं पुनः ।।\nपुनर्बभ्राम गहने तदन्वेषणपूर्वकम् ।। ४५ ।।\nकाले संप्राप्य तद्वार्तां गृधद्वारा नदीतटे ।।\nसहायं वानरं कृत्वा चाबध्नात्सागरं हरिः ।। ।। ४६ ।।\nलङ्कां गत्वा रघुश्रेष्ठश्चावधीत्सायकेन च ।।\nसबान्धवं रावणं च सीतां सम्प्राप दुःखिताम् ।। ४७ ।।\nतां च वह्निपरीक्षां व कारयामास सत्वरम् ।।\nहुताशनस्तत्र काले वास्तवीं जानकीं ददौ ।। ४८ ।।\nछाया चोवाच वह्निं च रामं च विनयान्विता ।।\nकरिष्यामीति किमहं तदुपायं वदस्व मे ।। ४९ ।।\nवह्निरुवाच ।।\nत्वं गच्छ तपसे देवि पुष्करं च सुपुण्यदम् ।।\nकृत्वा तपस्यां तत्रैव स्वर्गलक्ष्मीर्भविष्यसि ।। 2.14.५० ।।\nसा च तद्वचनं श्रुत्वा प्रतेपे पुष्करे तपः ।।\nदिव्यं त्रिलक्षवर्ष च स्वर्गे लक्ष्मीर्बभूव ह।।५१।।\nसा च कालेन तपसा यज्ञकुण्डसमुद्भवा ।।\nकामिनी पाण्डवानां च द्रौपदी द्रुपदात्मजा ।। ५२ ।।\nकृते युगे वेदवती कुशध्वजसुता शुभा ।।\nत्रेतायां रामपत्नी च सीतेति जनकात्मजा ।। ५३ ।।\nतच्छाया द्रौपदी देवी द्वापरे द्रुपदात्मजा ।।\nत्रिहायणीति सा प्रोक्ता विद्यमाना युगत्रये ।।५४।।\nनारद उवाच ।।\nप्रियाः पञ्च कथं तस्या बभूवुर्मुनिपुङ्गव ।।\nइति वै चित्तसन्देहं दूरीकुरु महाप्रभो।।५५।।\nनारायण उवाच ।।\nलङ्कायां वस्तुतः सीता रामं संप्राप नारद ।।\nरूपयौवनसम्पन्ना छाया सा बहुविह्वला ।।५६।।\nरामाग्न्योराज्ञया तप्त्वा ययाचे शङ्करं वरम्।।\nकामातुरा पतिव्यग्रा प्रार्थयन्ती पुनः पुनः।।५७।।\nपतिं देहि पतिं देहि पतिं देहि त्रिलोचन।।\nपतिं देहि पतिं देहि पञ्चवारं पतिव्रता ।।५८।।\nशिवस्तत्प्रार्थनां श्रुत्वा सस्मितो रसिकेश्वरः ।।\nप्रिये तव प्रियाः पञ्च भवन्तीति वरं ददौ ।। ५९ ।।\nतेनासीत्पाण्डवानां च पञ्चानां कामिनी प्रिया ।।\nइत्येवं कथितं सर्वं प्रस्तुतं वस्तुतः शृणु।।2.14.६०।।\nअथ संप्राप्य लङ्कायां सीतां रामो मनोहराम्।।\nविभीषणाय तां लङ्कां  दत्त्वाऽयोध्यां ययौ पुनः।।६१।।\nएकादशसहस्राब्दं कृत्वा राज्यं च भारते ।।\nजगाम सर्वैर्लोकैश्च सार्द्धं वैकुण्ठमेव च ।।६२।।\nकमलांशा वेदवती कमलायां विवेश सा ।।\nकथितं पुण्यमाख्यानं पुण्यदं पापनाशनम् ।। ६३ ।।\nसततं मूर्तिमन्तश्च वेदाश्चत्वार एव च ।।\nसन्ति यस्याश्च जिह्वाग्रे सा च वेदवती स्मृता ।। ६४ ।।\nकुशध्वजसुताख्यानमुक्तं संक्षेपतस्तव ।।\nधर्मध्वजसुताख्यानं निबोध कथयामि ते ।। ६५ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलस्युपाख्याने वेदवतीप्रस्तावे चतुर्दशोऽध्यायः ।। १४ ।।"
  }
]
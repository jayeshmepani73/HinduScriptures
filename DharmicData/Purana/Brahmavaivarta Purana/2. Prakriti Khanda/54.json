[
  {
    "text": "राजोवाच ।।\nकुत्राधारो महाविष्णोः सर्वाधारस्य तस्य च ।।\nकालभीतस्य कति च कालमाया मुनीश्वर ।। १ ।।\nक्षुद्रस्य कतिचित्कालं ब्रह्मणः प्रकृतेस्तथा ।।\nमनोरिन्द्रस्य चन्द्रस्य सूर्य्यस्यायुस्तथैव च ।। २ ।।\nअन्येषां वै जनानां च प्राकृतानां परं वयः ।।\nवेदोक्तं सुविचार्य्यं च वद वेदविदां वर ।। ३ ।।\nविश्वानामूर्ध्वभागे च कस्स्याद्वा लोक एव सः ।।\nकथयस्व महाभाग सन्देहच्छेदनं कुरु ।। ४ ।।\nमुनिरुवाच ।।\nगोलोको नृप विश्वानां विस्तृतश्च नभस्समः ।।\nतथा नित्यं डिम्बरूपश्श्रीकृष्णेच्छासमुद्भवः ।। ९ ।।\nजलेन परिपूर्णश्च कृष्णस्य मुखबिन्दुना ।।\nसृष्ट्युन्मुखस्यादिसर्गे परिश्रान्तस्य खेलतः ।।६।।\nप्रकृत्या सह युक्तस्य कलया निजया नृप ।।\nतत्राधारो महाविष्णोर्विश्वाधारस्य विस्तृतः ।।७।।\nप्रकृतिर्गर्भसंर्युक्तडिम्बोद्भूतस्य भूमिप ।।\nसुविस्तृते जलाधारे शयानश्च महाविराट् ।। ८ ।।\nराधेश्वरस्य कृष्णस्य षोडशांशः प्रकीर्तितः ।।\nदूर्वादलश्यामरूपः सस्मितश्च चतुर्भुजः ।। ९ ।।\nवनमालाधरः श्रीमाञ्छोभितः पीतवाससा ।।\nऊर्ध्वं नभसि तद्विष्णोर्नित्यवैकुण्ठ एव च ।।2.54.१०।।\nआत्माऽऽकाशसमो नित्यो विस्तृतश्चन्द्रबिम्बवत् ।।\nईश्वरेच्छासमुद्भूतो निर्लक्ष्यश्च निराश्रयः ।। ११ ।।\nआकाशवत्सुविस्तारो रत्नौघैश्च विनिर्मितः ।।\nतत्र नारायणः श्रीमान्वनमाली चतुर्भुजः ।। १२ ।।\nलक्ष्मीसरस्वतीगङ्गातुलसीपतिरीश्वरः ।।\nसुनन्दनन्दकुमुदपार्षदादिभिरावृतः।।१३।।\nसर्वेशः सर्वसिद्धेशो भक्तानुग्रहविग्रहः ।।\nश्रीकृष्णश्च द्विधाभूतो द्विभुजश्च चतुर्भुजः ।।१४।।\nचतुर्भुजश्च वैकुण्ठे गोलोके द्विभुजः स्वयम् ।।\nऊर्ध्वं वैकुण्ठलोकाच्च पञ्चाशत्कोटियोजनात ।। १५ ।।\nगोलोको वर्त्तुलाकारो वरिष्ठस्सर्वलोकतः ।।\nअमूल्यरत्नखचितैर्मन्दिरैश्च विभूषितः ।। १६ ।।\nरत्नेन्द्रसारखचितैः स्तम्भसोपानचित्रितैः ।।\nमणीन्द्रदर्पणासक्तैः कपाटैः कलशोज्ज्वलैः ।। १७ ।।\nनानाचित्रविचित्रैश्च शिबिरैश्च विराजितः ।।\nकोटियोजनविस्तीर्णो दैर्घ्ये शतगुणस्तथा ।।\nविरजासरिदाकीर्णैश्शतशृंगैस्सुवेष्टितः ।। १८ ।।\nसरिदर्धप्रमाणेन दैर्घ्येण च ततेन च ।।\nशैलार्द्धपरिमाणेन युक्तो वृन्दावनेन च ।। ।। १९ ।।\nतदर्द्धमानविलसद्रासमण्डलमण्डितः ।।\nसरिच्छैलवनादीनां मध्ये गोलोक एव च ।। 2.54.२० ।।\nयथा पंकजमध्ये च कर्णिका सुमनोहरा ।।\nतत्र गोगोपगोपीभिर्गोपीशो रासमण्डले ।। २१ ।।\nरासेश्वर्य्या राधिकया संयुक्तः सन्ततं नृप ।।\nद्विभुजो मुरलीहस्तः शिशुर्गोपालरूपधृक् ।।२२।।\nवह्निशुद्धांशुकाधानो रत्नभूषणभूषितः ।।\nचन्दनोक्षितसर्वांगो रत्नमालाविराजितः ।।२३।।\nरत्नसिंहासनस्थश्च रत्नच्छत्रेण शोभितः ।।\nतथा स प्रियगोपालैः सेवितः श्वेतचामरैः ।। २४ ।।\nभूषिताभिश्च गोपीभिर्मालाचन्दनचर्चितः।।\nसस्मितः सकटाक्षाभिः सुवेषाभिश्च वीक्षितः।।२५।।\nकथितो लोकविस्तारो यथाशक्ति यथागमम्।।\nयथाश्रुतं शम्भुवक्त्रात्कालमानं निशामय ।। २६ ।।\nपात्रं षट्पलसंभूतं गभीरं चतुरङ्गुलम् ।। २७ ।।\nस्वर्णमाषकृतच्छिद्रं दण्डैश्च चतुरंगुलैः ।।\nयावज्जलप्लुतं पात्रं तत्कालं दण्डमेव च ।। २८ ।।\nदण्डद्वयं मुहूर्तं च यामस्तस्य चतुष्टयम् ।।\nवासरश्चाष्टभिर्यामैः पक्षस्तैर्दशपञ्चभिः ।। २९ ।।\nमासो द्वाभ्यां च पक्षाभ्यां वर्षं द्वादशमासकैः ।।\nमासेन वै नराणां च पितॄणां तदहर्निशम् ।। 2.54.३० ।।\nकृष्णपक्षे दिनं प्रोक्तं शुक्ले रात्रिः प्रकीर्त्तिता ।।\nवत्सरेण नराणां च देवानां च दिवानिशम् ।। ३१ ।।\nअयनं ह्युत्तरमहो रात्रिर्वै दक्षिणायनम् ।।\nयुगकर्मानुरूपं च नरादीनां वयो नृप ।। ३२ ।।\nप्रकृतेः प्राकृतानां च ब्रह्मादीनां निशामय ।।\nकृतं त्रेता द्वापरं च कलिश्चेति चतुर्युगम् ।। ३३ ।।\nदिव्यैर्द्वादशसाहस्रैः सावधानं निशामय ।।\nचत्वारि त्रीणि च द्वयेकं सहस्राणि कृतादिकम् ।।३४।।\nतेषां च सन्ध्यासन्ध्यांशौ द्वे सहस्रे प्रकीर्तिते ।।\nत्रिचत्वारिंशकैर्लक्षैस्सविंशतिसहस्रकैः ।। ३५ ।।\nचतुर्युगं परिमितं नरमानक्रमेण च ।।\nलक्षैश्च सप्तदशभिस्साष्टविंशसहस्रकैः ।। ३६ ।।\nकृतं युगं नृमानेन संख्याविद्भिः प्रकीर्त्तितम् ।।\nसहस्रैष्षण्णवतिभिर्लक्षैर्द्वादशभिस्सह ।। ३७ ।।\nत्रेतायुगं परिमितं कालविद्भिः प्रकीर्त्तितम् ।।\nअष्टलक्षैस्सह मितं चतुष्षष्टिसहस्रकम्।।३८।।\nपरिमाणं द्वापरस्य संख्याविद्भिरितीरितम्।।\nसद्वात्रिंशत्सहस्रैश्च चतुर्लक्षैश्च वत्सरैः।।\nनृमानाद्वै कलियुगं विदुः कालविदो बुघाः।।३९।।\nतत्र सप्त च वारा वै तिथयः षोडश स्मृताः।।\nदिवारात्र्यश्च पक्षौ द्वौ मासो वर्षं च निर्मितम्।।2.54.४०।।\nतथा भ्रमति तच्चक्रमेवमेवं चतुर्युगम्।।\nतथा युगानि राजेन्द्र तथा मन्वन्तराणि च।।४१।।।\nमन्वन्तरं तु दिव्यानां युगानामेकसप्ततिः।।\nएवं क्रमाद्भ्रमन्त्येव मनवश्च चतुर्दश।।४२।।\nपञ्चविंशतिसाहस्रं षष्ट्यन्तशतपञ्चकम् ।।\nनरमानयुगं चैव परं मन्वन्तरं स्मृतम्।।४३।।\nआख्यानं च मनूनां च धर्मिष्ठानां नराधिप।।\nयच्छ्रुतं शिववक्त्रेण तत्त्वं मत्तो निशामय।।४४।।\nआद्यो मनुर्ब्रह्मपुत्रः शतरूपा पतिव्रता ।।\nधर्मिष्ठानां वरिष्ठश्च गरिष्ठो मनुषु प्रभुः।।४५।।\nस्वायम्भुवः शम्भुशिष्यो विष्णुव्रतपरायणः ।।\nजीवन्मुक्तो महाज्ञानी भवतः प्रपितामहः।।४६।।\nराजसूयसहस्रं च चक्रे वै नर्मदातटे।।\nत्रिलक्षमश्वमेधं च त्रिलक्षं नरमेधकम्।।४७।।\nगोमेधं च चतुर्लक्षं विधिवन्महदद्भुतम् ।।\nब्राह्मणानां त्रिकोटीश्च भोजयामास नित्यशः ।। ४८ ।।\nपञ्चलक्षगवां मांसैः सुपक्वैर्घृतसंस्कृतैः ।।\nचर्व्यैंश्चोष्यैर्लेह्यपेयैर्मिष्टद्रव्यैः सुदुर्लभैः।।४९।।\nअमूल्यरत्नलक्षं च दशकोटिसुवर्णकम् ।।\nस्वर्णशृङ्गयुतं दिव्यं गवां लक्षं सुपूजितम् ।। ।।2.54.५०।।\nवह्निशुद्धानि वस्त्राणि मुनीन्द्राणां च लक्षकम् ।।\nभूमिं च सर्वसस्याढ्यां गजेन्द्राणां च लक्षकम्।।\nत्रिलक्षमश्वरत्नं च शातकुंभविभूषितम्।।९१।।\nसहस्रं रथरत्नं च शिबिकालक्षमेव च।।\nत्रिकोटिस्वर्णपात्राणि सान्नं सजलमीप्सितम्।।\nत्रिकोटिस्वर्णभूषाश्च कर्पूरादिसुवासितम्।।५२।।\nताम्बूलं सुविचित्रं च त्रिकोटिस्वर्णतल्पकम्।।\nरत्नेन्द्रखचितैर्मञ्चैः रचितैर्विश्वकर्मणा ।।५३।।\nवह्निशुद्धांशुकैश्चित्रै राजितं माल्यजालकैः।।\nनित्यं ददौ ब्राह्मणेभ्यो विष्णुप्रीत्या शिवाज्ञया।।५४।।\nसंप्राप्य शंकराज्ज्ञानं कृष्णमंत्रं सुदुर्लभम्।।\nसंप्राप्य कृष्णदास्यं च गोलोकं वै जगाम सः।।५५।।\nदृष्ट्वा मुक्तं स्वपुत्रं च प्रहष्टोऽभूत्प्रजापतिः।।\nतुष्टाव शंकरं तुष्टः ससृजेऽन्यं मनुं विधिः।।५६।।\nयतः स्वयम्भुपुत्रोऽयमतः स्वायम्भुवो मनुः।।\nस्वारोचिषो मनुश्चैव द्वितीयो वह्निनन्दनः।।५७।।\nराजा वदान्यो धर्मिष्ठः स्वायम्भुवसमो महान् ।।\nप्रियव्रतसुतावन्यौ द्वौ मनू धर्मिणां वरौ ।। ५८ ।।\nतौ तृतीयौ चतुर्थौ च वैष्णवौ तापसोत्तमौ ।।\nतौ च शङ्करशिष्यौ च कृष्णभक्तिपरायणौ ।। ५९ ।।\nधर्मिष्ठानां वरिष्ठश्च रैवतः पञ्चमो मनुः ।।\nषष्ठश्च चाक्षुषो ज्ञेयो विष्णुभक्तिपरायणः ।। 2.54.६० ।।\nश्राद्धदेवः सूर्यसुतो वैष्णवः सप्तमो मनुः ।।\nसावर्णिः सूर्यतनयो वैष्णवो मनुरष्टमः ।। ६१ ।।\nनवमो दक्षसावर्णिर्विष्णुव्रतपरायणः ।।\nदशमो ब्रह्मसावर्णिर्ब्रह्मज्ञानविशारदः ।। ६२ ।।\nततश्च धर्मसावर्णिर्मनुरेकादशः स्मृतः ।।\nधर्मिष्ठश्च वरिष्ठश्च वैष्णवव्रततत्परः ।। ।। ६३ ।।\nज्ञानी च रुद्रसावर्णिर्मनुश्च द्वादशः स्मृतः ।।\nधर्मात्मा देवसावर्णिर्मनुरेवं त्रयोदशः ।। ६४ ।।\nचतुर्दशो महाज्ञानी चन्द्रसावर्णिरेव च ।।\nयावदायुर्मनूनां स्यादिन्द्राणां तावदेव हि ।। ६५ ।।\nचतुर्दशेन्द्रावच्छिन्नं ब्रह्मणो दिनमुच्यते ।।\nतावती ब्रह्मणो रात्रिः सा च ब्राह्मी निशा नृप ।। ६६ ।।\nकालरात्रिश्च सा ज्ञेया वेदेषु परिकीर्त्तिता ।।\nब्रह्मणो वासरे राजन्क्षुद्रकल्पः प्रकीर्त्तितः।। ।। ६७ ।।\nसप्तकल्पे चिरंजीवी मार्कण्डेयो महातपाः ।।\nब्रह्मलोकादधः सर्वे लोका दग्धाश्च तत्र वै ।। ६८ ।।\nउत्थितेनैव सहसा सङ्कर्षणमुखाग्निना ।।\nचन्द्रार्कब्रह्मपुत्राश्च ब्रह्मलोकं गता ध्रुवम् ।।६९।।\nब्रह्मरात्रिव्यतीते तु पुनश्च ससृजे विधिः ।।\nतस्यां ब्रह्मनिशायां च क्षुद्रः प्रलय उच्यते ।। 2.54.७० ।।\nदेवाश्च मनवश्चैव तत्र दग्धा नरादयः ।।\nएवं त्रिंशद्दिवारात्रैर्ब्रह्मणो मास एव च ।। ७१ ।।\nवर्षं द्वादशमासैश्च ब्रह्मसम्बन्धि चैव हि ।।\nएवं पञ्चदशाब्दे तु गते च ब्रह्मणो नृप ।।\nदैनंदिनस्तु प्रलयो वेदेषु परिकीर्त्तितः ।। ।। ७२ ।।\nमोहरात्रिश्च सा प्रोक्ता वेदविद्भिः पुरातनैः ।।\nतत्र सर्वे प्रणष्टास्स्युश्चन्द्रार्कादिदिगीश्वराः ।। ७३ ।।\nआदित्या वसवो रुद्रा मनवो मानवादयः ।।\nऋषयो मुनयश्चैव गन्धर्वा राक्षसादयः ।। ७४ ।।\nमार्कण्डेयो लोमशश्च पेचकश्चिरजीविनः ।।\nइन्द्रद्युम्नश्च नृपतिश्चाकूपारश्च कच्छपः ।।७९।।\nनाडीजंघो बकश्चैव सर्वे नष्टाश्च तत्र वै ।।\nब्रह्मलोकादधः सर्वे लोका नागालयास्तथा ।। ।। ७६ ।।\nब्रह्मलोकं ययुः सर्वे ब्रह्मपुत्रादयस्तथा ।।\nगते दैनंदिने ब्रह्मा लोकांश्च ससृजे पुनः ।।७७।।\nएवं शताब्दपर्य्यन्तं परमायुः प्रजापतेः ।।\nब्रह्मणश्च निपाते स्यान्महाकल्पो भवेन्नृप ।। ७८ ।।\nप्रकीर्तिता महारात्रिः सैव चेह पुरातनैः ।।\nब्रह्मणश्च निपाते च ब्रह्माण्डौघो जलप्लुतः ।। ७९ ।।\nदेवमाता च सावित्री वेदा धर्म्मादयस्तथा ।।\nसर्वे प्रणष्टा मृत्युश्च प्रकृतिं च शिवं विना ।। 2.54.८० ।।\nनारायणे प्रलीनाश्च विश्वस्था वैष्णवास्तथा ।।\nकालाग्निरुद्रः संहर्त्ता सर्वरुद्रगणैः सह ।।८१।।\nमृत्युञ्जये महादेवे प्रलीनः स तमो गुणः ।।\nब्रह्मणश्च निपातेन निमेषः प्रकृतेर्भवेत् ।। ८२ ।।\nनारायणस्य शम्भोश्च महाविष्णोश्च निश्चितम् ।।\nनिमेषान्ते पुनः सृष्टिर्भवेत्कृष्णेच्छया नृप ।। ८३ ।।\nकृष्णो निमेषरहितो निर्गुणः प्रकृते परः ।।\nसगुणानां निमेषश्च कालसंख्यावयोमितः ।। ।। ८४ ।।\nनिर्गुणस्य च नित्यस्य चाद्यन्तरहितस्य च ।।\nनिमेषाणां सहस्रेण प्रकृतेर्दण्ड उच्यते ।। ८९ ।।\nषष्टिदण्डात्मिकास्तस्या वासरश्च प्रकीर्त्तितः ।।\nत्रिंशद्रात्रिं दिनैर्मासो वर्षं द्वादशमासकैः ।। ८६ ।।\nएवं गते शताब्दे च श्रीकृष्णे प्रकृतेर्लयः ।।\nप्रकृत्यां च प्रलीनायां श्रीकृष्णे प्राकृतो लयः ।। ८७ ।।\nसर्वान्संहृत्य सा चैका महाविष्णोः प्रसूश्च या ।।\nकृष्णवक्षसि लीना च मूलप्रकृतिरीश्वरी ।।८८ ।।\nसन्तो वदन्ति तां दुर्गां विष्णुमायां सनातनीम् ।।\nसर्वशक्तिस्वरूपां च परां नारायणीं सतीम् ।। ८९ ।।\nबुद्ध्यधिष्ठातृदेवी च श्रीकृष्णस्यैव निर्गुणाम् ।।\nयन्मायामोहिताश्चैव ब्रह्मविष्णुशिवादयः।।2.54.९०।।\nवैष्णवास्तां महालक्ष्मीं परां राधां वदन्ति ते ।।\nअर्द्धाङ्गां च महालक्ष्मीः प्रिया नारायणस्य च ।। ९१ ।।\nप्राणाधिष्ठातृदेवीं च प्रेम्णा प्राणाधिकां वराम् ।।\nस्थिरप्रेममयीं शक्तीं निर्गुणां निर्गुणस्य च ।।९२।।\nनारायणश्च शम्भुश्च संहृत्य स्वगणान्बहून् ।।\nशुद्धसत्त्वस्वरूपी श्रीकृष्णे लीनश्च निर्गुणे।। ।।९३।।\nगोपा गोप्यश्च गावश्च सवत्साश्च नराधिप ।।\nसर्वे लीनाः प्रकृत्यां च प्रकृतिः परमेश्वरे।।।\nमहाविष्णौ विलीनाश्च ते सर्वे क्षुद्रविष्णवः ।।\nमहाविष्णुः प्रकृत्यां च सा चैवं परमात्मनि।।९५।।\nप्रकृतिर्योगनिद्रा च श्रीकृष्णनयनद्वये ।।\nअधिष्ठानं चकारैवं मायया चेश्वरेच्छया।।९६।।\nप्रकृतेर्वासरो यावन्मितः कालः प्रकीर्त्तितः ।।\nतावद्वृन्दावने निद्रा कृष्णस्य परमात्मनः।।९७।।\nअमूल्य रत्नतल्पे च वह्निशुद्धांशुकार्चिते ।।\nगन्धचन्दनमाल्यौघवाय्वादिसुरभीकृते ।। ९८ ।।\nपुनः प्रजागरे तस्य सर्वसृष्टिर्भवेत्पुनः ।।\nएवं सर्वे प्राकृताश्च श्रीकृष्णं निर्गुणं विना ।। ९९ ।।\nतद्वन्दनं तत्स्मरणं तस्य ध्यानं तदर्चनम् ।।\nकीर्त्तनं तद्गुणानां च महापातकनाशनम् ।। 2.54.१०० ।।\nएतत्ते कथितं सर्वं यद्यन्मृत्युञ्जयाच्छ्रुतम् ।।\nयथागमं महाराज किं भूयः श्रोतुमिच्छसि ।। १०१ ।।\nसुयज्ञ उवाच।।\nकालाग्निरुद्रो विश्वानां संहर्त्ता च तमोगुणः ।।\nब्रह्मणोऽन्ते विलीनश्च सत्त्वं मृत्युञ्जये शिवे ।।१०२।।\nशिवो लीनो निर्गुणे च श्रीकृष्णे प्राकृते लये ।।\nकथं तव गुरोर्नाम मृत्युञ्जय इति श्रुतम् ।।१०३।।\nकथं प्रसूर्महाविष्णोर्मूलप्रकृतिरीश्वरी।।\nअसंख्यानि च विश्वानि सन्ति वै यस्य लोमसु ।। १०४ ।।\nसुतपा उवाच ।।\nब्रह्मणोऽन्ते मृत्युकन्या प्रणष्टा जलबिम्बवत् ।।\nसंहर्त्री सर्वलोकानां ब्रह्मादीनां नराधिप ।। १०५ ।।\nकतिधा मृत्युकन्यानां ब्रह्मणां कोटिशो लये ।।\nकालेन लीनः शम्भुश्च सत्त्वरूपे च निर्गुणे । १०६ ।।\nमृत्युकन्या जिता शश्वच्छिवेन गुरुणा मम ।।\nन मृत्युना जितः शम्भुः कल्पे कल्पे श्रुतौ श्रुतम् ।। १०७ ।।\nशम्भुर्नारायणस्यैव प्रकृतेश्च नराधिप ।।\nनित्यानां लीनता नित्ये तन्माया न तु वास्तवी ।। १०८ ।।\nस्वयं पुमान्निर्गुणश्च कालेन सगुणः स्वयम् ।।\nस्वयं नारायणः शम्भुर्मायया प्रकृतिः स्वयम् ।। १०९ ।।\nतदंशस्तत्समः शश्वद्यथा वह्नेः स्फुलिङ्गवत् ।।\nये  ये च ब्रह्मणा सृष्टा रुद्रादित्यादयस्तथा ।। 2.54.११० ।।\nकल्पे कल्पे जितास्ते ते नश्वरा मृत्युकन्यया ।।\nन शिवो ब्रह्मणा सृष्टः सत्यो नित्यः सनातनः ।। १११ ।।\nकतिधा ब्रह्मणां पातो यन्निमेषण भूमिप ।।\nअथादिसर्गे श्रीकृष्णः प्रकृत्यां च जगद्गुरुः ।। ११२ ।।\nचकार वीर्याधानं च पुण्ये वृन्दावने वने ।।\nतद्वामांशसमुद्भूता रासे रासेश्वरी परा ।। ११३ ।।\nगर्भं दधार सा राधा यावद्वै ब्रह्मणो वयः।।\nततः सुषाव सा डिम्भं गोलोके रासमण्डले ।। ११४ ।।\nचुकोप डिम्भं सा दृष्ट्वा हृदयेन विदूयता ।।\nतड्डिम्भं प्रेरयामास तदधो विश्व गोलके ।। ११५ ।।\nत्यक्त्वाऽपत्य महादेवी रुरोद च मुहुर्मुहुः ।।\nकृष्णस्तां बोधयामास महायोगेन योगवित् ।। ११६ ।।\nबभूव तस्माडिम्भाच्च सर्वाधारो महाविराट् ।। ११७ ।।\nसुयज्ञ उवाच ।।\nअद्य मे सफलं जन्म जीवनं सार्थकं मम ।।\nशापो मे वररूपश्चाप्यभवद्भक्तिकारणम् ।। ११८ ।।\nसुदुर्लभा हरेर्भक्तिः सर्वमङ्गलमङ्गला ।।\nन तस्याश्च समं विप्र वेदोक्तं भक्तिपञ्चकम् ।।११९।।\nयथा भक्तिर्मम भवेच्छ्रीकृष्णे परमात्मनि ।।\nसुदुर्लभा च सर्वेषां तत्कुरुष्व महामुने ।। 2.54.१२० ।।\nनह्यम्मयानि तीर्थानि न देवा मृच्छिलामयाः ।।\nते पुनन्त्युरुकालेन कृष्णभक्ताश्च दर्शनात् ।। १२१ ।।\nसर्वेषामाश्रमाणां च द्विजातेर्जातिरुत्तमा ।।\nस्वधर्मनिरताश्चैव तेषु श्रेष्ठश्च भारते ।। १२२ ।।\nकृष्णमन्त्रोपासकश्च कृष्णभक्तिपरायणः ।।\nनित्यं नैवेद्येभोजी च ततः श्रेष्ठो महाञ्छुचिः ।।१२३।।\nत्वां वैष्णवं द्विजश्रेष्ठं महाज्ञानार्णवं परम् ।।\nसंप्राप्य शिवशिष्यं च कं यामि शरणं मुने ।। १२४ ।।\nअधुनाऽहं गलत्कुष्ठी तव शापान्महामुने ।।\nकथं तपस्यामशुचिर्नाधिकारी करोमि च ।। १२५ ।।\nसुतपा उवाच ।।\nहरिभक्तिप्रदात्री सा विष्णुमाया सनातनी ।।\nसा च याननुगृह्णाति तेभ्यो भक्तिं ददाति च ।। १२६ ।।\nयांश्च माया मोहयति तेभ्यस्तां न ददाति च ।।\nकरोति वञ्चनां तेषां नश्वरेण धनेन च ।। १२७ ।।\nकृष्णप्रेममयीं शक्तिं प्राणाधिष्ठातृदेवताम् ।।\nभज राधां निर्गुणां तां प्रदात्रीं सर्वसम्पदाम् ।। १२८ ।।\nशीघ्रं यास्यासि गोलोकं तदनुग्रहसेवया ।।\nसा सेविता श्रीकृष्णेन सर्वाराध्येन पूजिता ।। १२९ ।।\nध्यानसाध्यं दुराराध्यं भक्ताः संसेव्य निर्गुणम् ।।\nसुचिरेण च गोलोकं प्रयान्ति बहुजन्मतः ।। 2.54.१३० ।।\nकृपामयीं च संसेव्य भक्ता यान्त्यचिरेण वै ।।\nसा प्रसूश्च महाविष्णोः सर्वसम्पत्स्वरूपिणी ।। १३१ ।।\nसहस्रवर्षपर्य्यन्तं विप्रपादोदकं पिब ।।\nकामदेवस्वरूपश्च रोगहीनो भविष्यसि ।।१३२।।\nविप्रपादोदकक्लिन्ना यावत्तिष्ठति मेदिनी ।।\nतावत्पुष्करपत्रेषु पिबन्ति पितरो जलम् ।। १३३ ।।\nपृथिव्यां यानि तीर्थानि तानि तीर्थानि सागरे ।।\nसागरे यानि तीर्थानि विप्रपादेषु तानि च ।। १३४ ।।\nविप्रपादोदकं चैव पापव्याधिविनाशनम् ।।\nसर्वतीर्थोदकसमं भुक्तिमुक्तिप्रदं शुभम् ।। १३५ ।।\nविप्रो मानवरूपी च देवदेवो जनार्दनः ।।\nविप्रेण दत्तं द्रव्यं च भुञ्जते सर्वदेवताः ।। १३६ ।।\nइत्येवमुक्त्वा विप्रश्च गृहीत्वा तस्य पूजनम् ।।\nजगाम गृहमित्युक्त्वा त्वायास्ये वत्सरान्तरे ।। १३७ ।।\nभक्त्या च बुभुजे राजा विप्रपादोदकं शिवे ।।\nविप्रांश्च पूजयामास भोजयामास वत्सरम् ।। १३८ ।।\nसंवत्सरे व्यतीते तु निर्मुक्तो व्याधितो नृपः ।।\nआजगाम मुनिश्रेष्ठः सुतपाः कश्यपाग्रणीः ।। १३९ ।।\nराधापूजाविधानं च स्तोत्रं च कवचं मनुम् ।।\nध्यानं च सामवेदोक्तं ददौ तस्मै नृपाय सः ।। 2.54.१४० ।।\nराजन्निर्गम्यतां शीघ्रमित्युक्त्वा तपसे मुनिः ।।\nजगाम स्वालयाद्दुर्गं निर्जगाम त्वरन्नृपः ।। १४१ ।।\nरुरुदुर्बान्धवाः सर्वे त्रिरात्रं शोकमूर्च्छिताः ।।\nभार्य्याश्च तत्यजुः प्राणान्पुत्रो राजा बभूव ह ।। १४२ ।।\nसुयज्ञः पुष्करं गत्वा चक्रे वै दुष्करं तपः ।।\nदिव्यं वर्षशतं राजा जजाप परमं मनुम् ।। १४३ ।।\nतदा ददर्श गगने रथस्थां परमेश्वरीम् ।।\nस तद्दर्शनमात्रेण निष्पापश्च बभूव ह ।।१४४।।\nतत्याज मानुषं देहं दिव्यां मूर्त्तिं दधार ह ।।\nसा देवी तेन यानेन रत्नेन्द्रैर्निर्मितेन च।।१४५।।\nनृपं नीत्वा च गोलोकं तत्र चैषा ययौ तदा ।।\nराजा ददर्श गोलोकं नद्या विरजया वृतम्।।१४६।।\nवेष्टितं पर्वतेनैव शतशृङ्गेण चारुणा।।\nश्रीवृन्दावनसंयुक्तं रासमण्डलमण्डितम् ।।१४७।।\nगोगोपगोपीनिकरैः शोभितं परिसेवतैः।।\nरत्नेन्द्रसारखचितैर्मन्दिरैः सुमनोहरैः ।।१४८।।\nनानाचित्रविचित्रैश्च राजितं परिशोभितम्।।\nसप्तत्रिंशद्भिराक्रीडैः कल्पवृक्षसमन्वितैः ।। १४९।।\nपारिजातद्रुमाकीर्णैर्वेष्टितं कामधेनुभिः ।।\nआकाशवत्सुविस्तीर्णं वर्तुलं चन्द्रबिम्बवत् ।। 2.54.१५० ।।\nअत्यूर्ध्वमपि वैकुण्ठात्पञ्चाशत्कोटियोजनम् ।।\nशून्ये स्थितं निराधारं धुवमेवेश्वरेच्छया ।।१५१।।\nआत्माकाशसमं नित्यमस्माकं च सुदुर्लभम् ।।\nअहं नारायणोऽनन्तो ब्रह्मा विष्णुर्महान्विराट् ।। १५२ ।।\nधर्मक्षुद्रविराट्संघो गङ्गा लक्ष्मीः सरस्वती ।।\nत्वं विष्णुमाया सावित्री तुलसी च गणेश्वरः ।। १५३ ।।\nसनत्कुमारः स्कन्दश्च नरनारायणावृषी ।।\nकपिलो दक्षिणा यज्ञो ब्रह्मपुत्राश्च योगिनः ।। १५४ ।।\nपवनो वरुणश्चन्द्रः सूर्य्यो रुद्रो हुताशनः ।।\nकृष्णमन्त्रोपासकश्च भारतस्थाश्च वैष्णवाः ।। १५५ ।।\nएभिर्दृष्टश्च गोलोको नान्यैर्दृष्टः कदाचन।।\nनिरामये च तत्रैव रत्नसिंहासने स्थितम्।।१५६।।\nरत्नमालाकिरीटैश्च भूषितं रत्नभूषणैः।।\nसुनिर्मलैः पीतवस्त्रैः वह्निशुद्धैर्विराजितम् ।। १५७ ।।\nचन्दनोक्षितसर्वाङ्गं किशोरं गोपरूपिणम् ।।\nनवीननीरदश्यामश्वेतपङ्कजलोचनम् ।।१५८।।\nशरत्पार्वणचन्द्रास्यमीषद्धास्यं मनोहरम् ।।"
  },
  {
    "text": "द्विभुजं मुरलीहस्तं भक्तानुग्रहविग्रहम्।।१५९।।\nस्वेच्छामयं परं ब्रह्म निर्गुणं प्रकृतेः परम्।।\nध्यानसाध्यं दुराराध्यमस्माकं च सुदुर्लभम्।।2.54.१६०।।\nप्रियैर्द्वादशगोपालैः सेवितं श्वेतचामरैः।।\nवीक्षितं गोपिकावृन्दैः सस्मितैः सुमनोहरैः।।१६१।।\nपीडितैः कामबाणैश्च शश्वत्सुस्थिरयौवनैः।।\nवह्निशुद्धांशुकाधानै रत्नभूषणभूषितैः।।१६२।।\nरासमण्डलमध्यस्थं श्रीकृष्णं च परात्परम् ।।\nददर्श राजा तत्रैव राधया दर्शितं तदा ।। १६३ ।।\nस्तुतं चतुर्भिवेदैश्च मूर्तिमद्भिर्मनोहरैः ।।\nरागिणीनां च रागाणामतीव सुमनोहरम् ।। १६४ ।।\nश्रुतवन्तं च सङ्गीतं यन्त्रवक्त्रोत्थितं शिवे ।।\nनित्यया च सनातन्या प्रकृत्या च सह त्वया ।। १६५ ।।\nशश्वत्पूजितपादाब्जमखण्डतुलसीदलैः ।।\nकस्तूरीकुंकुमाक्तैश्च गन्धचन्दनचर्चितैः ।। १६६ ।।\nदूर्वाभिरक्षताभिश्च पारिजातप्रसूनकैः ।।\nनिर्मलैर्विरजातोयैर्दत्तार्घ्यैरतिशोभितम् ।। १६७ ।।\nसुप्रसन्नं स्वतन्त्रं च सर्वकारणकारणम् ।।\nसर्वेषां चान्तरात्मानं  सर्वेशं सर्वजीवनम् ।। १६८ ।।\nसर्वाधारं परं पूज्यं ब्रह्म ज्योतिः सनातनम् ।।\nसर्वसम्पत्स्वरूपं च दातारं सर्वसम्पदाम् ।। १५९ ।।\nसर्वमङ्गलरूपं च सर्वमङ्गलकारणम् ।।\nसर्वमंगलदं सर्वमंगलनां च मंगलम्।। 2.54.१७० ।।\nतं दृष्ट्वा नृपतिस्त्रस्तो ह्यवरुह्य रथात्त्वरन् ।।\nसाश्रुनेत्रः पुलकितो मूर्ध्ना स प्रणनाम च ।। १७१ ।।\nपरमात्मा ददौ तस्मै स्वदास्यं च शुभाशिषम् ।।\nस्वभक्तिं निश्चलां सत्यामस्माकं च सुदुर्लभाम् ।। १७२ ।।\nराधाऽवरुह्य स्वरथात्कृष्णवक्षस्युवास सा ।।\nगोपीभिः सुप्रियाभिश्च सेविता श्वेतचामरैः ।। ।। १७३ ।।\nसम्भाषिता श्रीकृष्णेन सस्मितेन च पूजिता ।।\nसमुत्थितेन सहसा भक्त्या वै सम्भ्रमेण च ।। १७४ ।।\nआदौ राधां समुच्चार्य्य पश्चात्कृष्णं च माधवम् ।।\nप्रवदन्ति च वेदेषु वेदविद्भिः पुरातनैः ।।१७५।।\nविपर्य्ययं ये वदन्ति ये निन्दन्ति जगत्प्रसूम् ।।\nकृष्णप्राणाधिकां प्रेममयीं शक्तिं च राधिकाम् ।। १७६ ।।\nते पच्यन्ते कालसूत्रे यावच्चन्द्रदिवाकरम् ।।\nभवन्ति स्त्रीपुत्रहीना रोगिणः शतजन्मसु ।।।१७७।\nइत्येवं कथितं दुर्गे राधिकाख्यानमुत्तमम् ।।\nसा त्वं सती भगवती वैष्णवी च सनातनी।।१७८।।\nनारायणी विष्णुमाया मूलप्रकृतिरीश्वरी ।।\nमायया मां पृच्छसि त्वं सर्वज्ञा सर्वरूपिणी।।१७९।\nस्त्रीजातिष्वधिदेवी च परा जातिस्मरा वरा ।।\nकथितं राधिकाख्यानं किं भूयः श्रोतुमिच्छसि ।। 2.54.१८० ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसं वादान्तर्गतहरगौरीसंवादे राधाख्याने सुयज्ञाख्याने सुतपःसुयज्ञसंवादे सुयज्ञस्य गोलोकप्राप्तिर्नाम चतुष्पञ्चाशत्तमोऽध्यायः।।५४।।\nइति सुयज्ञोपाख्यानं समाप्तम् ।।"
  }
]
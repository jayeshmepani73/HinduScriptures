[
  {
    "text": "2.30\nयम उवाच ।।\nहरिसेवारतः शुद्धो योगी सिद्धो व्रतो सति ।।\nतपस्वी ब्रह्मचारी च न याति नरकं यतिः ।। १ ।।\nकटुवाचा बान्धवांश्च खलत्वेन च यो नरः ।।\nदग्धान्करोति बलवान्वह्निकुण्डं प्रयाति सः ।। २ ।।\nगात्रलोमप्रमाणाब्दं तत्र स्थित्वा हुताशने ।।\nपशुयोनिमवाप्नोति रौद्रे दग्धस्त्रिजन्मनि ।। ३ ।।\nब्राह्मणं तृषितं क्षुब्धं प्रतप्तं गृहमागतम् ।।\nन भोजयति यो मूढस्तप्तकुण्डं प्रयाति सः ।। ४ ।।\nतत्र लोमप्रमाणाब्दं स्थित्वा तत्र च दुःखितः ।।\nतप्तस्थले वह्निकुण्डे पक्षी च सप्तजन्मसु ।। ५ ।।\nरविवारार्कसंक्रान्त्याममायां श्राद्धवासरे ।।\nवस्त्राणां क्षारसंयोगं करोति यो हि मानवः ।। ६ ।।\nस याति क्षारकुण्डं च सूत्रमानाब्दमेव च ।।\nस व्रजेद्राजकीं योनिं सप्तजन्मसु भारते ।। ७ ।।\nस्वदत्तां परदत्तां वा ब्रह्मवृत्तिं हरेत्तु यः ।।\nषष्टिवर्षसहस्राणि विट्कुण्डं च प्रयाति सः ।। ८ ।।\nषष्टिवर्षसहस्राणि विड्भोजी तत्र तिष्ठति ।।\nषष्टिवर्षसहस्राणि विट्कृमिश्च पुनर्भुवि ।।९।।\nपरकीयतडागे च तडागं यः करोति च ।।\nउत्सृजेद्दैवदोषेण मूत्रकुण्डं प्रयाति सः ।। 2.30.१० ।।\nतद्रेणुमानवर्षं च तद्भोजी तत्र तिष्ठति ।।\nभारते गोधिका चैव स भवेत्सप्तजन्मसु ।। ११ ।।\nएकाकी मिष्टमश्नाति श्लेष्मकुण्डं प्रयाति सः ।।\nपूर्णमब्दशतं चैव तद्भोजी तत्र तिष्ठति ।। १२ ।।\nपूर्णमब्दशतं चैव स प्रेतो भारते भवेत् ।।\nश्लेष्ममूत्रगरं चैव पूयं भुङ्क्ते ततः शुचिः ।। १३ ।।\nपितरं मातरं चैव गुरुं भार्य्यां सुतं सुताम् ।।\nयो न पुष्णात्यनाथं च गरकुण्डं प्रयाति सः ।। १४ ।।\nपूर्णमब्दसहस्रं च तद्भोजी तत्र तिष्ठति ।।\nततो व्रजेद्भूतयोनिं शतवर्षं ततः शुचिः ।। १५ ।।\nदृष्ट्वातिथिं वक्रचक्षुः करोति यो हि मानवः ।।\nपितृदेवास्तस्य जलं न गृह्णन्ति च पापिनः ।। १६ ।।\nयानि कानि च पापानि ब्रह्महत्यादिकानि च ।।\nइहैव लभते चान्ते दूषिकाकुण्डमाव्रजेत्।। १७ ।।\nपूर्णमब्दशतं चैव तद्भोजी तत्र तिष्ठति ।।\nततो नरो भवेद्भूमौ दरिद्रः सप्तजन्मसु ।। १८ ।।\nदत्त्वा द्रव्यं च विप्राय चान्यस्मै दीयते यदि।।\nस तिष्ठति वसाकुण्डे तद्भोजी शतवत्सरम्।।१९।।\nततो भवेत्स चण्डालस्त्रिजन्मनि ततः शुचिः ।।\nकृकलासो भवेत्सोऽपि भारते सप्तजन्मसु ।।\nततो भवेन्मानवश्च दरिद्रोऽल्पायुरेव च ।।2.30.२०।।\nपुमांसं कामिनी वाऽपि कामिनीं वा पुमानथ ।।\nयः शुक्रं पाययत्येव शुक्रकुण्डं प्रयाति सः ।। २१ ।।\nपूर्णमब्दशतं चैव तद्भोजी तत्र तिष्ठति ।।\nयोनिकृमिः शताब्दं च भवेद्भुवि ततः शुचिः ।। २२ ।।\nसन्ताड्य च गुरुं विप्रं रक्तपातं च कारयेत् ।।\nस च तिष्ठत्यसृक्कुण्डे तद्भोजी शतवत्सरम्।।२३।।\nततो भवेद्व्याधजन्म सप्तजन्मसु भारते ।।\nततः शुद्धिमवाप्नोति मानवश्च क्रमेण च ।। २४ ।।\nअश्रु स्रवन्तं गायन्तं भक्तं दृष्ट्वा च गद्गदम् ।।\nश्रीकृष्णगुणसंगीते हसत्येव हि यो नरः ।। २५ ।।\nस वसेदश्रुकुण्डे च तद्भोजी शतवत्सरम् ।।\nततो भवेत्स चण्डालस्त्रिजन्मनि ततः शुचिः ।। २६ ।।\nकरोति खलतां शश्वदशुद्धहृदयो नरः ।।\nकुण्डं गात्रमलानां च स च याति दशाब्दकम् ।। २७ ।।\nततः स गार्दभीं योनिमवाप्नोति त्रिजन्मनि ।।\nत्रिजन्मनि च शार्गालीं ततः शुद्धो भवेद्ध्रुवम् ।। २८ ।।\nबधिरं यो हसत्येव निन्दत्येव हि मानवः ।।\nस वसेत्कर्णविट्कुण्डे तद्भोजी शतवत्सरम् ।। २९ ।।\nततो भवेत्स बधिरो दरिद्रः सप्तजन्मसु ।।\nसप्तजन्मस्वङ्गहीनस्ततः शुद्धिं लभेद्ध्रुवम् ।। ।। 2.30.३० ।।\nलोभात्स्वपालनार्थाय जीविनं हन्ति यो नरः ।।\nमज्जाकुण्डे वसेत्सोऽपि तद्भोजी लक्षवर्षकम् ।। ३१ ।।\nततो भवेत्स शशको मीनश्च सप्तजन्मसु ।।\nएणादयश्च कर्म्मभ्यस्ततः शुद्धिं लभेद्ध्रुवम् ।।३२।।\nस्वकन्यापालनं कृत्वा विक्रीणाति हि यो नरः ।।\nअर्थलोभान्महामूढो मांसकुण्डं प्रयाति सः ।। ३३ ।।\nकन्यालोमप्रमाणाब्दं तद्भोजी तत्र तिष्ठति ।।\nतं च कुण्डे प्रहारं च करोति यमकिङ्करः ।। ३४ ।।\nमांसभारं मूर्ध्नि कृत्वा रक्तधारां लिहेत्क्षुधा ।।\nततो हि भारते पापी कन्याविट्सु कृमिर्भवेत् ।। ३५ ।।\nषष्टिवर्षसहस्राणि व्याधश्च सप्तजन्मसु ।।\nत्रिजन्मनि वराहश्च कुक्कुरस्सप्तजन्मसु ।। ३६ ।।\nसप्तजन्मसु मण्डूको जलौकाः सप्तजन्मसु ।।\nसप्तजन्मसु काकश्च ततः शुद्धिं लभेद्ध्रुवम् ।। ३७ ।।\nव्रतानामुपवासानां श्राद्धादीनां च संयमे ।।\nन करोति क्षौरकर्म सोऽशुचिः सर्वकर्मसु ।। ३८ ।।\nस च तिष्ठति कुण्डेषु नखादीनां च सुन्दरि ।।\nतदेव दिनमानाब्दं तद्भोजी दण्डताडितः ।। ३९ ।।\nसकेशं पार्थिवं लिङ्गं यो वाऽर्चयति भारते ।।\nस तिष्ठति केशकुण्डे मृद्रेणुमानवर्षकम् ।। 2.30.४० ।।\nतदन्ते यावनीं योनिं प्रयाति हरकोपतः ।।\nशताब्दाच्छुद्धिमाप्नोति स्वकुलं लभते ध्रुवम् ।। ४१ ।।\nपितॄणां यो विष्णुपदे पिण्डं नैव ददाति च ।।\nस तिष्ठत्यस्थिकुण्डे च स्वलोमाब्दं महोल्बणे ।। ४२ ।।\nततः स्वयोनिं संप्राप्य खञ्जः सप्तसु जन्मसु ।।\nभवेन्महादरिद्रश्च ततः शुद्धो हि दण्डतः ।। ४३ ।।\nयः सेवते महामूढो गुर्विणीं च स्वकामिनीम् ।।\nप्रतप्तताम्रकुण्डे च शतवर्षं स तिष्ठति।। ।। ४४ ।।\nअवीरान्नं च यो भुङ्क्ते ऋतुस्नातान्नमेव च ।।\nलौहकुण्डे शताब्दं च स च तिष्ठति तप्तके ।। ४९ ।।\nस व्रजेद्राजकीं योनिं कर्मकारीं च सप्तसु ।।\nमहाव्रणी दरिद्रश्च ततः शुद्धो भवेन्नरः ।। ।। ४६ ।।\nयो हि घर्माक्तहस्तेन देवद्रव्यमुपस्पृशेत् ।।\nशतवर्षप्रमाणं च घर्मकुण्डे स तिष्ठति ।। ४७ ।।\nयः शूद्रेणाभ्यनुज्ञातो भुङ्क्ते शूद्रान्नमेव च ।।\nस च तप्तसुराकुण्डे शताब्दं तिष्ठति द्विजः ।। ४८।।\nततो भवेच्छ्रद्रयाजी ब्राह्मणः सप्तजन्मसु ।।\nशूद्रश्राद्धान्नभोजी च ततः शुद्धो भवेद् ध्रुवम् ।। ।। ४९ ।।\nवाग्दुष्टा कटुवाचा या ताडयेत्स्वामिनं सदा ।।\nतीक्ष्णकण्टककुण्डे सा तद्भोजी तत्र तिष्ठति ।। 2.30.५० ।।\nताडिता यमदूतेन दण्डेन च चतुर्युगम् ।।\nतत उच्चैःश्रवाः सप्तजन्मस्वेव ततः शुचिः ।।५१।।\nविषेण जीविनं हन्ति निर्दयो यो हि पामरः ।।\nविषकुंडे च तद्भोजी सहस्राब्दं च तिष्ठति।। ।।५२।।\nततो भवेन्नृघाती च व्रणी स्यात्सप्तजन्मसु ।।\nसप्तजन्मसु कुष्ठी च ततः शुद्धो भवेद्ध्रुवम् ।।५३।।\nदण्डेन ताडयेद्यो हि वृषं च वृषवाहकः ।।\nभृत्यद्वारा स्वतन्त्रो वा पुण्यक्षेत्रे च भारते ।। ५४ ।।\nप्रतप्ततैलकुण्डे च स तिष्ठति चतुर्युगम् ।।\nगवां लोमप्रमाणाब्दं वृषो भवति तत्परम् ।। ५५ ।।\nदन्तेन हन्ति जीवं यो लौहेन बडिशेन वा ।।\nदन्तकुण्डे वसेत्सोऽपि वर्षाणामयुतं सति ।। ५६ ।।\nततः स्वयोनिं संप्राप्य चोदरव्याधिसंयुतः।।\nक्लिष्टेन जन्मनैकेन ततः शुद्धो भवेन्नरः।।५७।।\nयो भुंक्ते च वृथा मांसं मत्स्यभोजी च ब्राह्मणः ।।\nहरेरनैवेद्यभोजी कृमिकुण्डं प्रयाति सः ।। ५८ ।।\nस्वलोममानवर्षं च तद्भोजी तत्र तिष्ठति ।।\nततो भवेन्म्लेच्छजातिस्त्रिजन्मनि ततो द्विजः ।।५९।।\nब्राह्मणः शूद्रयाजी यः शूद्रश्राद्धान्नभोजकः ।।\nशूद्राणां शवदाही च पूयकुण्डं व्रजेद्ध्रुवम् ।।2.30.६०।।\nयावल्लोमप्रमाणाब्दं यजमानस्य सुव्रते ।।\nताडितो यमदूतेन तद्भोजी तत्र तिष्ठति ।। ६१ ।।\nततो भारतमागत्य स शूद्रः सप्तजन्मसु ।।\nमहाशूली दरिद्रश्च ततः शुद्धः पुनर्द्विजः ।। ६२ ।।\nलघुं कूरं महान्तं वा सर्पं हन्ति च यो नरः ।।\nस्वात्मलोमप्रमाणाब्दं सर्पकुण्डं प्रयाति सः ।। ६३ ।।\nसर्पेण भक्षितः सोऽपि यमदूतेन ताडितः ।।\nवसेच्च सर्पविट्जीवी ततः सर्पो भवेद्ध्रुवम् ।। ६४ ।।\nततो भवेन्मानवश्चाप्यल्पायुर्दद्रुसंयुतः ।।\nमहाक्लेशेन तन्मृत्युः सर्पेण भक्षणं ध्रुवम् ।। ६५ ।।\nविधिं प्रकल्प्य जीवांश्च क्षुद्रजन्तूंश्च हन्ति यः ।।\nसदंशमशके कुण्डे जन्ममानदिनाब्दकम् ।। ६६ ।।\nदिवानिशं भक्षितस्तैरनाहारश्च शब्दकृत् ।।\nबद्धहस्तपदादिश्च यमदूतेन ताडितः।। ६७ ।।\nततो भवेत्क्षुद्रजन्तुर्जातिर्वै यावती स्मृता ।।\nततो भवेन्मानवश्च सोऽङ्गहीनस्ततः शुचिः ।। ६८ ।।\nयो मूढो मधु गृह्णाति हत्वा च मधुमक्षिकाः ।।\nस एव गरले कुंडे जीवमानदिनाब्दकम् ।। ६९ ।।\nभक्षितो गरलैर्दग्धो यमदूतेन ताडितः ।।\nततो हि मक्षिकाजातिस्ततः शुद्धो भवेन्नरः ।। 2.30.७० ।।\nदण्डं करोत्यदंड्ये च विप्रे दण्डं करोति च ।।\nस कुण्डं वज्रदंष्ट्राणां कीटानां वै प्रयाति च ।। ७१ ।।\nतल्लोममानवर्षं च तत्र तिष्ठत्यहर्निशम् ।।\nशब्दकृद्भक्षितस्तैश्च ततः शुद्धो भवेन्नरः ।। ७२ ।।\nअर्थलोभेन यो भूपः प्रजादण्डं करोति च ।।\nवृश्चिकानां च कुण्डेषु तल्लोमाब्दं वसेद्ध्रुवम् ।। ७३ ।।\nततो वृश्चिकजातिश्च सप्तजन्मसु जायते ।।\nततो नरश्चाङ्गहीनो व्याधियुक्तो भवेद्ध्रुवम् ।। ७४ ।।\nब्राह्मणः शस्त्रधारी यो ह्यन्येषां धावको भवेत् ।।\nसन्ध्याहीनश्च मूढश्च हरिभक्तिविहीनकः ।। ७५ ।।\nस तिष्ठति स्वलोमाब्दं कुण्डादिषु शरादिषु ।।\nविद्धः शरादिभिः शश्वत्ततः शुद्धो भवेन्नरः ।। ७६ ।।\nकारागारे सान्धकारे निबध्नाति प्रजाश्च यः ।।\nप्रमत्तः स्वल्पदोषेण गोलकुण्डं प्रयाति सः ।। ।। ७७ ।।\nतत्कुण्डं तप्ततोयाक्तं सान्धकारं भयङ्करम् ।।\nतीक्ष्णदंष्ट्रैश्च कीटैश्च संयुक्तं गोलकुण्डकम् ।। १७८।।\nकीटैर्विद्धो वसेत्तत्र प्रजालोमाब्दमेव च ।।\nततो भवेन्नीचभृत्यस्ततः शुद्धो नरो भुवि ।। ७९ ।।\nसरोवरादुत्थितांश्च नक्रादीन्हन्ति यः सति ।।\nनक्रकण्टकमानाब्दं नक्रकुण्डं प्रयाति सः १।। 2.30.८० ।।\nततो नक्रादिजातिश्च भवेन्नद्यादिषु ध्रुवम् ।।\nततः सद्यो विशुद्धो हि दण्डेनैव नरः पुनः ।। ८१ ।।\nवक्षः श्रोणीस्तनास्यं च यः पश्यति परस्त्रियाः ।।\nकामेन कामुको यो हि पुण्यक्षेत्रे च भारते ।।८२।।\nस वसेत्काककुण्डं च काकैश्च क्षुण्णलोचनः ।।\nततः स्वलोममानाब्दं ततश्चान्धस्त्रिजन्मनि।।८३।।\nसप्तजन्मदरिद्रश्च महाक्रूरश्च पातकी ।।\nभारते स्वर्णकारश्च स च स्वर्णवणिक्ततः ।। ८४ ।।\nयो भारते ताम्रचौरो लौहचौरश्च सुन्दरि ।।\nस स्वलोमप्रमाणाब्दं वज्रकुण्डं प्रयाति वै ।। ८९ ।।\nतत्रैव वज्रविड्भोजी वज्रैश्च क्षुण्णलोचनः ।।\nताडितो यमदूतेन ततः शुद्धो भवेन्नरः ।। ८६ ।।\nभारते देवचौरश्च देवद्रव्यादिहारकः ।।\nसुदुष्करे वज्रकुण्डे स्वलोमाब्दं वसेद्ध्रुवम् ।। ८७ ।।\nदेहदग्धो हि तद्वज्रैरनाहारश्च शब्दकृत् ।।\nताडितो यमदूतेन ततः शुद्धो भवेन्नरः ।। ।। ८८ ।।\nरौप्यगव्यां शुकानां च यश्चौरः सुरविप्रयोः ।।\nतप्तपाषाणकुण्डे च स्वलोमाब्दं वसेद्ध्रुवम् ।। ८९ ।।\nत्रिजन्मनि बकः सोऽपि श्वेतहंसस्त्रिजन्मनि ।।\nजन्मैकं शङ्खचिल्लश्च ततोऽन्ये श्वेतपक्षिणः ।। 2.30.९० ।।\nततो रक्तविकारी च शूली वै मानवो भवेत् ।।\nसप्तजन्मसु चाल्पायुस्ततः शुद्धो भवेन्नरः ।। ९१ ।।\nरैत्यकांस्यादिपात्रं च यो हरेत्सुरविप्रयोः ।।\nतीक्ष्णपाषाणकुण्डे च स्वलोमाब्दं वसेद्ध्रुवम् ।। ९२ ।।\nस भवेदश्वजातिश्च भारते सप्तजन्मसु ।।\nततोऽ धिकाङ्गयुक्तश्च पादरोगी ततः शुचिः ।। ९३ ।।\nपुंश्चल्यन्नं च यो भुंक्ते पुंश्चलीजीव्यजीवनः ।।\nस्वलोममानवर्षं च लालाकुण्डे वसेद्ध्रुवम् ।। ९४ ।।\nताडितो यमदूतेन तद्भोजी तत्र तिष्ठति ।।\nततश्चक्षुश्शूलरोगी ततः शुद्धः क्रमेण सः ।। ९५ ।। ।\nम्लेच्छसेवी मषीजीवी यो विप्रो भारते भुवि ।।\nस च तप्तमषीकुण्डे स्वलोमाब्दं वसेद्ध्रुवम् ।। ९६ ।।\nताडितो यमदूतेन तद्भोजी तत्र तिष्ठति ।।\nततस्त्रिजन्मनि भवेत्कृष्णवर्णः पशुः सति ।। ९७ ।।\nत्रिजन्मनि भवेच्छागः कृष्णसर्पस्त्रिजन्मनि ।।\nततश्च तालवृक्षश्च ततः शुद्धो भवेन्नरः ।। ९८ ।।\nधान्यादि सस्यं ताम्बूलं यो हरेत्सुरविप्रयोः ।।\nआसनं च तथा तल्पं चूर्णकुण्डं प्रयाति सः ।। ९९ ।।\nशताब्दं तत्र निवसेद्यमदूतेन ताडितः ।।\nततो भवेन्मेषजातिः कुक्कुटश्च त्रिजन्मनि ।। 2.30.१०० ।।\nततो भवेन्मानवश्च कासव्याधियुतो भुवि ।।\nवंशहीनो दरिद्रश्चाप्यल्पायुश्च ततः शुचिः ।। १०१ ।।\nचक्रं करोति विप्राणां हृत्वा द्रव्यं च यो नरः ।।\nस वसेच्चक्रकुण्डे च शताब्दं दंडताडितः ।। १०२ ।।\nततो भवेन्मानवश्च तैलकारस्त्रिजन्मनि ।।\nव्याधियुक्तो भवेद्रोगी वंशहीनस्ततः शुचिः ।। १०३ ।।\nबान्धवेषु च विप्रेषु कुरुते वक्रतां नरः।।\nप्रयाति वज्रकुण्डं च वसेत्तत्र युगं सति ।। १०४ ।।\nततो भवेत्स वक्रांगो हीनाङ्गः सप्तजन्मसु ।।\nदरिद्रो वंशहीनश्च भार्य्याहीनस्ततः शुचिः ।। १०५ ।।\nशयने कूर्ममांसं च ब्राह्मणो यो हि भक्षति ।।\nकूर्म्मकुण्डे वसेत्सोऽपि शताब्दं कूर्म्मभक्षितः।।१०६।।\nततो भवेत्कूर्म्मजन्म त्रिजन्मनि च सूकरः।।\nत्रिजन्मनि बिडालश्च मयूरश्च त्रिजन्मनि ।। १०७ ।।\nघृततैलादिकं चैव यो हरेत्सुरविप्रयोः ।।\nज्वालकुण्डं स वै याति भस्मकुण्डं च पातकी ।। १०८।।\nतत्र स्थित्वा शताब्दं च स भवेत्तैलपायिकः ।।\nसप्तजन्मसु मत्स्यः स्यान्मूषकश्च ततः शुचिः ।। १०९ ।।\nसुगन्धितैलं धात्रीं च गन्धद्रव्यं तथैव वा ।।\nभारते पुण्यवर्षे च यो हरेत्सुरविप्रयोः ।। 2.30.११० ।।\nवसेद्दुर्गन्धकुंडे च दुर्गन्धं च लभेत्सदा ।।\nस्वलोममानवर्षं च ततो दुर्गन्धिको भवेत् ।। १११ ।।\nदुर्गंधिकः सप्तजनौ मृगनाभिस्त्रिजन्मनि ।।\nसप्तजन्म सुगंधिश्च ततो वै मानवो भवेत् ।। ११२ ।।\nबलेनैव खलत्वेन हिंसारूपेण वा सति ।।\nबली च यो हरेद्भूमिं भारते परपैतृकीम् ।। ११३ ।।\nस वसेत्तप्तशूले च भवेत्ततो दिवानिशम् ।।\nतप्ततैले यथा जीवो दग्धो भ्रमति सन्ततम् ।। ११४ ।।\nभस्मसान्न भवत्येव भोगदेहो न नश्यति ।।\nसप्तमन्वन्तरं पापी सन्तप्तस्तत्र तिष्ठति ।। ११५ ।।\nशब्दं करोत्यनाहारो यमदूतेन ताडितः ।।\nषष्टिवर्षसहस्राणि विट्कृमिर्भारते ततः ।। ११६ ।।\nततो भवेद्भूमिहीनो दरिद्रश्च ततः शुचिः ।।\nततः स्वयोनिं संप्राप्य शुभकर्मा भवेत्पुनः ।। ११७ ।।\nछिनत्ति जीविनः खङ्गैर्दयाहीनः सुदारुणः ।।\nनरघाती हन्ति नरमर्थलोभेन भारते ।। ११८ ।।\nअसिपत्रे च स वसेद्यावदिन्द्राश्चतुर्दश ।।\nतेषु चेद्ब्राह्मणान्हन्ति शतमन्वन्तरं तदा ।।११९ ।।\nछिन्नाङ्गश्च भवेत्पापी खङ्गधारेण सन्ततम् ।।\nअनाहारः शब्दकृच्च यमदूतेन ताडितः ।। 2.30.१२० ।।\nचण्डालः शतजन्मानि भारते सूकरो भवेत् ।।\nकुक्कुरः शतजन्मानि सृगालः सप्तजन्मसु ।। १२१ ।।\nव्याघ्रश्च सप्तजन्मानि वृकश्चैव त्रिजन्मनि ।।\nजन्मसप्तसु गंडो स्यान्महिषश्च त्रिजन्मनि ।। १२२ ।।\nग्रामं वा नगरं वाऽपि दाहनं यः करोति च ।।\nक्षुरधारे वसेत्सोऽपि च्छिन्नाङ्गस्त्रियुगं सति ।। ।। १२३ ।।\nततः प्रेतो भवेत्सद्यो वह्निवक्त्रो भ्रमेन्महीम् ।।\nसप्तजन्मामेध्यभोजी खद्योतः सप्तजन्मसु ।। १२४ ।।\nततो भवेन्महाशूली मानवः सप्तजन्मसु ।।\nसप्तजन्म गलत्कुष्ठी ततः शुद्धो भवेन्नरः ।। १२५ ।।\nपरकर्णोपजापेन परनिन्दां करोति यः ।।\nपरदोषे महातोषी देवब्राह्मणनिन्दकः ।।१२६।।\nसूचीमुखे स च वसेत्सूचीविद्धो युगत्रयम् ।।\nततो भवेद्वृश्चिकश्च सर्पः स्यात्सप्तजन्मसु ।। १२७ ।।\nवज्रकीटः सप्तजनौ भस्मकीटस्ततः परम् ।।\nततो भवेन्मानवश्च महाव्याधिस्ततः शुचिः ।। १२८ ।।\nगृहिणां च गृहं भित्त्वा वस्तुतेयं करोति यः ।।\nगाश्च च्छागांश्च मेषांश्च याति गोधामुखं च सः ।। १२९ ।।\nततो भवेत्सप्तजनौ गोजातिर्व्याधिसंयुतः ।।\nत्रिजन्ममेषजातिश्च च्छागजातिस्त्रिजन्मनि ।। 2.30.१३० ।।\nततो भवेन्मानवश्च नित्यरोगी दरिद्रकः ।।\nभार्य्याहीनो बन्धुहीनः सन्तापी च ततः शुचिः ।। १३१ ।।\nसामान्यद्रव्यचौरश्च याति नक्रमुखं युगम् ।।\nततो भवेन्मानवश्च महारोगी ततः शुचिः ।। ।। १३२ ।।\nहन्ति गाश्च गजांश्चैव तुरगांश्च नरांस्तथा ।।\nस याति गजदंशं च महापापी युगत्रयम् ।। १३३ ।।\nताडितो यमदूतेन गजदन्तेन सन्ततम् ।।\nस भवेद्गजजातिश्च तुरगश्च त्रिजन्मनि ।।\nगोजातिम्लेच्छजातिश्च ततः शुद्धो भवेन्नरः ।। १३४ ।।\nजलं पिबन्तीं तृषितां गां वारयति यो नरः ।।\nतच्छुश्रूशाविहीनश्च गोमुखं याति मानवः ।। १३५ ।।\nनरकं गोमुखाकारं कृमितप्तोदकान्वितम् ।।\nतत्र तिष्ठति सन्तप्तो यावन्मन्वन्तरावधि ।। १३६ ।।\nततो नरोऽपि गोहीनो महारोगी दरिद्रकः ।।\nसप्त जन्मन्यन्त्यजातिः ततः शुद्धो भवेन्नरः ।। १३७ ।।\nगोहत्यां ब्रह्महत्यां च यः करोत्यतिदेशिकीम् ।।\nयो हि गच्छेदगम्यां च सन्ध्याहीनोऽप्यदीक्षितः ।। १३८ ।।\nप्रतिग्राही च तीर्थेषु ग्रामयाजी च देवलः ।।\nशूद्राणां सूपकारश्च प्रमत्तो वृषलीपतिः ।। १३९ ।।\nगोहत्यां ब्रह्महत्यां च स्त्रीहत्यां च करोति यः ।।\nमित्रहत्यां भ्रूणहत्यां महापापी च भारते ।। 2.30.१४० ।।\nकुम्भीपाके स च वसेद्यावदिन्द्राश्चतुर्दश ।।\nताडितो यमदूतेन चूर्ण्यमानश्च सन्ततम् ।। १४१ ।।\nक्षणं पतति वह्नौ च क्षणं पतति कण्टके ।।\nक्षणं च तप्ततैलेषु तप्ततोयेषु च क्षणम् ।। १४२ ।।\nक्षणं च तप्तपाषाणे तप्तलोहे क्षणं ततः ।।\nगृध्रकोटिस्रहस्राणि शतजन्मानि सूकरः ।। १४३ ।।\nकाकश्च सप्तजन्मानि सर्पस्स्यात्सप्तजन्मसु ।।\nषष्टिवर्षसहस्राणि ततो वै विट्कृमिर्भवेत् ।। १४४ ।।\nततो भवेत्स वृषणो गलत्कुष्ठी दरिद्रकः ।।\nयक्ष्मग्रस्तो वंशहीनो भार्य्याहीनस्ततः शुचिः ।। १४५ ।।\nसावित्र्युवाच ।।\nब्रह्महत्या च गोहत्या किंविधा वाऽऽतिदेशिकी ।।\nका वा नृणामगम्या वा को वा सन्ध्याविहीनकः ।। १४६ ।।\nअदीक्षितः पुमान्को वा को वा तीर्थे प्रतिग्रही ।।\nद्विजः को वा ग्रामयाजी को वा विप्रश्च देवलः ।। १४७ ।।\nशूद्राणां सूपकारः कः प्रमत्तो वृषलीपतिः ।।\nएतेषां लक्षणं सर्वं वद वेदविदां वर ।। १४८ ।।\nयम उवाच ।।\nश्रीकृष्णे च तदर्च्चायां मृन्मय्यां प्रकृतौ तथा ।।\nशिवे च शिवलिङ्गे वा सूर्य्ये सूर्य्यमणौ तथा ।। १४९ ।।\nगणेशे वा तदर्च्चायामेवं सर्वत्र सुन्दरि ।।\nकरोति भेदबुद्धिं यो ब्रह्महत्यां लभेत्तु सः।।2.30.१५०।।\nस्वगुरौ स्वेष्टदेवे वा जन्मदातरि मातरि।।\nकरोति भेदबुद्धिं यो ब्रह्महत्यां लभेत्तु सः।।१५१।।\nवैष्णवेष्वन्यभक्तेषु ब्राह्मणेष्वितरेषु च ।।\nकरोति समतां यो हि ब्रह्महत्यां लभेत्तु सः ।। १५२ ।।\nयो मूढो विष्णुनैवेद्ये चान्यनैवेद्यके तथा ।।\nहरेः पादोदकेष्वन्यदेवपादोदके तथा ।।\nकरोति समतां यो हि ब्रह्महत्यां लभेत्तु सः ।। १५३ ।।\nसर्वेश्वरेश्वरे कृष्णे सर्वकारणकारणे ।।\nसर्वाद्ये सर्वदेवानां सेव्ये सर्वान्तरात्मनि ।। १५४ ।।\nमाययाऽनेकरूपे वाऽप्येक एव हि निर्गुणे ।।\nकरोत्यन्येन समतां ब्रह्महत्यां लभेत्तु सः ।। १५५ ।।\nपितृदेवार्चनां पौर्वापरां वेदविनिर्मिताम् ।।\nयः करोति निषेधं च ब्रह्महत्यां लभेत्तु सः ।। १५६ ।।\nये निन्दन्ति हृषीकेशं तन्मन्त्रोपासकं तथा ।।\nपवित्राणां पवित्रं च ब्रह्महत्यां लभन्ति ते ।। १५७ ।।\nशिवं शिवस्वरूपं च कृष्णप्राणाधिकं प्रियम् ।।\nपवित्राणां पवित्रं च ज्ञानानन्दं सनातनम् ।। १५८।।\nप्रधानं वैष्णवानां च देवानां सव्यमीश्वरम्।।\nये नार्चयन्ति निन्दन्ति ब्रह्महत्यां लभंति ते ।। १५९ ।।\nये विष्णुमायां निन्दन्ति विष्णुभक्तिप्रदां सतीम् ।।\nसर्वशक्तिस्वरूपां च प्रकृतिं सर्वमातरम् ।। 2.30.१६० ।।\nसर्वदेवीस्वरूपां च सर्वाद्यां सर्ववन्दिताम् ।।\nसर्वकारणरूपां च ब्रह्महत्यां लभन्ति ते ।। १६१ ।।\nकृष्णजन्माष्टमीं रामनवमीं पुण्यदां पराम् ।।\nशिवरात्रिं तथा चैकादशीं वारं रवेस्तथा ।। १६२ ।।\nपञ्चपर्वाणि पुण्यानि ये न कुर्वन्ति मानवाः ।।\nलभन्ते ब्रह्महत्यां ते चाण्डालाधिकपापिनः ।। १६३ ।।\nअम्बुवीच्यांबुखनने जले शौचादिकं च ये ।।\nकुर्वन्ति भारते वत्से ब्रह्महत्यां लभन्ति ते ।। १६४ ।।\nगुरुं च मातरं तातं साध्वीं भार्य्यां सुतं सुताम् ।।\nअनाथान्यो न पुष्णाति ब्रह्महत्यां लभेत्तु सः ।। १६५ ।।\nविवाहो यस्य न भवेन्न पश्यति सुतं च यः ।।\nहरिभक्तिविहीनो यो ब्रह्महत्यां लभेत्तु सः ।। १६६ ।।\nहरेरनैवेद्यभोजी नित्यं विष्णुं न पूजयेत् ।।\nपुण्यं पार्थिवलिंगं वा ब्रह्महत्यां लभेत्तु सः ।। १६७ ।।\nआहारं कुर्वतीं गां च पिबन्तीं यो निवारयेत् ।।\nयाति गोविप्रयोर्म्मध्ये गोहत्यां च लभेत्तु सः ।। १६८ ।।\nदण्डैर्गास्ताडयेन्मूढो यो विप्रो वृषवाहकः ।।\nदिने दिने गवां हत्यां लभते नात्र संशयः ।। १६९ ।।\nददाति गोभ्य उच्छिष्टं योजयेद्वृषवाहकम् ।।\nभोजयेद्वृषवाहान्नं स गोहत्यां लभेद्ध्रुवम्।। ।। 2.30.१७०।।\nवृषलीपतिं याजयेद्यो भुंक्तेऽन्नं तस्य यो नरः ।।\nगोहत्याशतकं सोऽपि लभते नात्र संशयः ।। १७१ ।।\nपादं ददाति वह्नौ च गाश्च पादेन ताडयेत् ।।\nगृहं विशेदधौतांघ्रिः स्नात्वा गोवधमाप्नुयात् ।। १७२ ।।\nयो भुंक्ते स्निग्धपादेन शेते स्निग्धांघ्रिरेव च ।।\nसूर्य्योदये च द्विर्भोजी स गोहत्यां लभेद्ध्रुवम् ।। १७३ ।।\nअवीरान्नं च यो भुंक्ते योनिजीवी च वै द्विजः ।।\nयस्त्रिसन्ध्याविहीनश्च स गोहत्यां लभेद् ध्रुवम् ।।१७४।।\nपितॄंश्च पर्वकाले च तिथिकाले च देवताम् ।।\nन सेवतेऽतिथिं यो हि गोहत्यां स लभेद्ध्रुवम् ।। १७५ ।।\nस्वभर्तरि च कृष्णे च भेदबुद्धिं करोति या ।।\nकटूक्त्या ताडयेत्कान्तं सा गोहत्यां लभेद्ध्रुवम् ।।१७६।।\nगोमार्गखननं कृत्वा वपते सस्यमेव च ।।\nतडागे वा तदूर्ध्वं वा स गोहत्यां लभेद्ध्रुवम् ।। १७७ ।।\nप्रायश्चित्तं गोवधस्य यः करोति व्यतिक्रमम् ।।\nअर्थलोभादथाज्ञानात्स गोहत्यां लभेद्ध्रुवम् ।। १७८ ।।\nराजके दैवके यत्नाद्गोस्वामी गां न पातयेत् ।।\nदुःखं ददाति यो मूढो गोहत्यां स लभेद्ध्रुवम् ।।१७९।।\nप्राणिनं लंघयेद्यो हि देवार्चायां रतं जलम् ।।\nनैवेद्यं पुष्पमन्नं च स गोहत्यां लभेद्ध्रुवम् ।। ।।2.30.१८०।।\nशश्वन्नास्तीति वादी यो मिथ्यावादी प्रतारकः ।।\nदेवद्वेषी गुरुद्वेषी स गोहत्यां लभेद्ध्रुवम् ।। १८१ ।।\nदेवताप्रतिमां दृष्ट्वा गुरुं वा ब्राह्मणं सति ।।\nसम्भ्रमान्न नमेद्यो हि स गोहत्यां लभेद्ध्रुवम् ।।१८२।।\nन ददात्याशिषं कोपात्प्रणताय च यो द्विजः ।।\nविद्यार्थिने च विद्यां वै स गोहत्यां लभेद्ध्रुवम् ।।१८३।।\nगोहत्या ब्रह्महत्या च कथिता चातिदेशिकी ।।\nयथा श्रुतं सूर्य्यवक्त्रात्किं भूयः श्रोतुमिच्छसि ।। १८४ ।।\nसावित्र्युवाच ।।\nवास्तवे चातिदेशे च सम्बन्धे पापपुण्ययोः ।।\nन्यूनाधिके च को भेदस्तन्मां व्याख्यातुमर्हसि ।। १८५ ।।\nयम उवाच ।।\nकुत्रापि वास्तवः श्रेष्ठो न्यूनोऽतिदेशिकस्सदा ।।\nकुत्रातिदेशिकः श्रेष्ठो वास्तवो न्यून एव च ।। १८६ ।।\nकुत्र वा समता साध्वि तयोर्वेदप्रमाणतः ।।\nकरोति तत्र नास्थां यो गुरुहत्यां लभेत्तु सः ।। १८७ ।।\nपुरा परिचिते विप्रे विद्यामन्त्रप्रदातरि ।।\nगुरौ पितृत्वमारोपाद्वस्तुतश्श्रेष्ठ उच्यते।।१८८।।\nपितुः शतगुणा माता मातुः शतगुणस्तथा।।\nविद्या मन्त्रप्रदाता च गुरुः पूज्यः श्रुतेर्मतः ।। १८९ ।।\nगुरुतो गुरुपत्नी च गौरवे च गरीयसी ।।\nयथेष्टं देवपत्नी च पूज्या चाभीष्टदेवता।। ।। 2.30.१९० ।।\nविप्रः शिवसमो यश्च विष्णुतुल्यपराक्रमः ।।\nराजाऽऽतिदेशिकाच्छ्रेष्ठो वास्तवो गुणलक्षतः ।। १९१ ।।\nसर्वं गङ्गासमं तोयं सर्वे व्याससमा द्विजाः ।।\nग्रहणे सृर्य्यशशिनोश्चात्रैव समता तयोः ।। १९२ ।।\nआतिदेशिकहत्याया वास्तवश्च चतुर्गुणः ।।\nसम्मतः सर्ववेदानामित्याह कमलोद्भवः ।। १९३ ।।\nआतिदेशिकहत्याया भेदश्च कथितः सति ।।\nया याऽगम्या नृणामेव निबोध कथयामि ते ।। १९४ ।।\nस्वस्त्री गम्या च सर्वेषामिति वेदे निरूपिता ।।\nअगम्या च तदन्या या चेति वेदवेदो विदुः ।। १९५ ।।\nसामान्यं कथितं सर्वं विशेषं शृणु सुन्दरि ।।\nअत्यगम्याश्च या या वै निबोध कथयामि ते ।। १९६ ।।\nशूद्राणां विप्रपत्नी च विप्राणां शूद्रकामिनी ।।\nअत्यगम्याऽतिनिन्द्या च लोके वेदे पतिव्रते ।। १९७ ।।\nशूद्रश्चेद्ब्राह्मणीं गच्छेद्ब्रह्महत्याशतं लभेत् ।।\nतत्समं ब्राह्मणी चापि कुम्भीपाकं व्रजेद्ध्रुवम् ।। १९८ ।।\nयदि शूद्रां व्रजेद्विप्रो वृषलीपतिरेव सः ।।\nस भ्रष्टो विप्रजातेश्च चण्डालात्सो ऽधमः स्मृतः ।। १९९ ।।\nविष्ठासमश्च तत्पिंडो मूत्रतुल्यं च तर्पणम् ।।\nतत्पितॄणां सुराणां च पूजने तत्समं सति ।। 2.30.२०० ।।\nकोटिजन्मार्जितं पुण्यं सन्ध्यार्चातपसाऽर्जितम् ।।\nद्विजस्य वृषलीभोगान्नश्यत्येव न संशयः ।। २०१ ।।\nब्राह्मणश्च सुरापीती विड्भोजी वृषलीपतिः ।।\nहरिवासरभोजी च कुम्भीपाकं व्रजेद्ध्रुवम् ।। २०२ ।।\nगुरुपत्नीं राजपत्नीं सपत्नीमातरं प्रसूम् ।।\nसुतां पुत्रवधूं श्वश्रूं सगर्भां भगिनीं सति ।। २०३ ।।\nसोदरभ्रातृजायां च मातुलानीं पितृप्रसूम् ।।\nमातुः प्रसूं तत्त्वसारं भगिनीं भ्रातृकन्यकाम् ।। ।। २०४ ।।\nशिष्यां च शिष्यपत्नीं च भगिनेयस्य कामिनीम् ।।\nभ्रातुः पुत्रप्रियां चैवाप्यगम्यामाह पद्मजः ।। २०५ ।।\nएतास्वेकामनेकां वा यो व्रजेन्मानवोऽधमः ।।\nस्वमातृगामी वेदेषु ब्रह्महत्याशतं लभेत् ।। २०६ ।।\nअकर्म्मार्होऽपि सोऽस्पृश्यो लोके वेदेऽति निन्दितः ।।\nस याति कुम्भीपाकं च महापापी सुदुस्तरम्।।२०७।।\nकरोत्यशुद्धां सन्ध्यां च सन्ध्यां वा न करोति यः।।\nत्रिसन्ध्यां वर्जयेद्यो वा सन्ध्याहीनश्च स द्विजः ।।२०८।।\nवैष्णवं च तथा शैवं शाक्तं सौरं च गाणपम् ।।\nयोऽहङ्कारान्न गृह्णाति मन्त्रं सोऽदीक्षितः स्मृतः ।।२०९।।\nप्रवाहमवधिं कृत्वा यावद्धस्तचतुष्टयम् ।।\nतत्र नारायणः स्वामी गङ्गागर्भान्तरे वरे ।। 2.30.२१० ।।\nतत्र नारायणक्षेत्रे कुरुक्षेत्रे हरेः पदे।।\nवाराणस्यां बदर्य्यां च गङ्गासागरसंगमे ।। २११ ।।\nपुष्करे भास्करक्षेत्रे प्रभासे रासमण्डले ।।\nहरिद्वारे च केदारे  सोमे बदरपावने ।। २१२ ।।\nसरस्वतीनदीतीरे पुण्ये वृन्दावने वने ।।\nगोदावर्यां च कौशिक्यां त्रिवेण्यां च हिमालये ।। २१३ ।।\nएष्वन्यत्र च यो दानं प्रतिगृह्णाति कामतः ।।\nस च तीर्थप्रतिग्राही कुम्भीपाकं प्रयाति च ।। २१४ ।।\nशूद्रातिरिक्तयाजी यो ग्रामयाजी च कीर्त्तितः ।।\nतथा देवोपजीवी यो देवलः परिकीर्त्तितः ।। २१५ ।।\nशूद्रपाकोपजीवी यः सूपकार इति स्मृतः ।।\nसन्ध्यापूजाविहीनश्च प्रमत्तः पतितः स्मृतः ।। २१६ ।।\nउक्तं पूर्वप्रकरणे लक्षणं वृषलीपतेः ।।\nएते महापातकिनः कुम्भीपाकं प्रयान्ति ते ।। २१७ ।।\nकुंडान्यन्यानि ते यान्ति निबोध कथयामि ते ।। २१८ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने यमसावित्रीसंवादे कर्मविपाके पापिनरकनिरूपणं शिवप्राशस्त्यं ब्रह्महत्यादिपदार्थपरिभाषानिरूपणं नाम त्रिंशत्तमोऽध्यायः ।। ३० ।।"
  }
]
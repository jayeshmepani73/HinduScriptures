[
  {
    "text": "नारायण उवाच ।।\nवाग्देवतायाः स्तवनं श्रूयतां सर्वकामदम् ।।\nमहामुनिर्याज्ञवल्क्यो येन तुष्टाव तां पुरा।।१।।\nगुरुशापाच्च स मुनिर्हतविद्यो बभूव ह।।\nतदाऽऽजगाम दुःखार्तो रविस्थानं च पुण्यदम् ।। २ ।।\nसंप्राप्य तपसा सूर्य्यं कोणार्के दृष्टिगोचरे ।।\nतुष्टाव सूर्य्यं शोकेन रुरोद च पुनः पुनः ।। ३ ।।\nसूर्य्यस्तं पाठयामास वेदवेदाङ्गमीश्वरः ।।\nउवाच स्तुहि वाग्देवीं भक्त्या च स्मृतिहेतवे ।। ४ ।।\nतमित्युक्त्वा दीननाथो ह्यन्तर्द्धानं जगाम सः ।।\nमुनिः स्नात्वा च तुष्टाव भक्तिनम्रात्मकन्धरः ।।५।।\nयाज्ञवल्क्य उवाच ।।\nकृपां कुरु जगन्मातर्मामेवं हततेजसम्।।\nगुरुशापात्स्मृतिभ्रष्टं विद्याहीनं च दुःखितम्।।६।।\nज्ञानं देहि स्मृतिं देहि विद्यां विद्याधिदेवते ।।\nप्रतिष्ठां कवितां देहि शक्तिं शिष्यप्रबोधिकाम्।।७।।\nग्रन्थनिर्मितिशक्तिं च सच्छिष्यं सुप्रतिष्ठितम् ।।\nप्रतिभां सत्सभायां च विचारक्षमतां शुभाम् ।। ८ ।।\nलुप्तां सर्वां दैववशान्नवां कुरु पुनः पुनः ।।\nयथाऽङ्कुरं जनयति भगवान्योगमायया ।। ९ ।।\nब्रह्मस्वरूपा परमा ज्योतीरूपा सनातनी ।।\nसर्वविद्याधिदेवी या तस्यै वाण्ये नमो नमः ।। 2.5.१० ।।\nयया विना जगत्सर्वं शश्वज्जीवन्मृतं सदा ।।\nज्ञानाघिदेवी या तस्यै सरस्वत्यै नमो नमः ।। ११ ।।\nयया विना जगत्सर्वं मूकमुन्मत्तवत्सदा ।।\nवागधिष्ठातृदेवी या तस्यै वाण्यै नमो नमः ।। १२ ।।\nहिमचन्दनकुन्देन्दुकुमुदाम्भोज सन्निभा ।।\nवर्णाधिदेवी या तस्यै चाक्षरायै नमो नमः ।। १३ ।।\nविसर्गबिन्दुमात्राणां यदधिष्ठानमेव च ।।\nइत्थं त्वं गीयसे सद्भिर्भारत्यै ते नमो नमः ।।१४।।\nयया विनाऽत्र संख्याकृत्संख्यां कर्त्तुं न शक्नुते ।।\nकालसंख्यास्वरूपा या तस्यै देव्यै नमो नमः ।। ।। १५ ।।\nव्याख्यास्वरूपा या देवी व्याख्याधिष्ठातृदेवता ।।\nभ्रमसिद्धान्तरूपा या तस्यै देव्यै नमो नमः ।। १६ ।।\nस्मृतिशक्ति ज्ञानशक्ति बुद्धिशक्तिस्वरूपिणी ।।\nप्रतिभाकल्पनाशक्तिर्या च तस्यै नमो नमः ।। १७ ।।\nसनत्कुमारो ब्रह्माणं ज्ञानं पप्रच्छ यत्र वै ।।\nबभूव जडवत्सोऽपि सिद्धान्तं कर्त्तुमक्षमः ।। १८।।\nतदाऽऽजगाम भगवानात्मा श्रीकृष्ण ईश्वरः ।।\nउवाच सत्तमं स्तोत्रं वाण्या इति विधिं तदा ।। १९ ।।\nस च तुष्टाव तां ब्रह्मा चाज्ञया परमात्मनः ।।\nचकार तत्प्रसादेन तदा सिद्धान्तमुत्तमम् ।। 2.5.२० ।।\nयदाऽप्यनन्तं पप्रच्छ ज्ञानमेकं वसुन्धरा ।।\nबभूव मूकवत्सोऽपि सिद्धान्तं कर्तुमक्षमः ।।२१।।\nतदा त्वां च स तुष्टाव संत्रस्तः कश्यपाज्ञया।।\nततश्चकार सिद्धान्तं निर्मलं भ्रमभञ्जनम् ।। २२ ।।\nव्यासः पुराणसूत्रं च समपृच्छत वाल्मिकिम् ।।\nमौनीभूतः स सस्मार त्वामेव जगदंबिकाम् ।।२३।।\nतदा चकार सिद्धान्तं त्वद्वरेण मुनीश्वरः ।।\nस प्राप निर्मलं ज्ञानं प्रमादध्वंसकारणम् ।।२४।।\nपुराणसूत्रं श्रुत्वा स व्यासः कृष्णकलोद्भवः।।\nत्वां सिषेवे च दध्यौ च शतवर्षं च पुष्करे ।।\nतदा त्वत्तो वरं प्राप्य स कवीन्द्रो बभूव ह ।।२५।।\nतदा वै वेदभागं च पुराणानि चकार ह ।।\nयदा महेन्द्रे पप्रच्छ तत्त्वज्ञानं शिवा शिवम् ।। २६ ।।\nक्षणं त्वामेव संचिन्त्य तस्यै ज्ञानं ददौ विभुः ।।\nपप्रच्छ शब्दशास्त्रं च महेन्द्रश्च बृहस्पतिम् ।। २७ ।।\nदिव्यं वर्षसहस्रं च स त्वां दध्यौ च पुष्करे ।।\nतदा त्वत्तो वरं प्राप्य दिव्यं वर्षसहस्रकम् ।।\nउवाच शब्दशास्त्रं च तदर्थं च सुरेश्वरम् ।। २८ ।।\nअध्यापिताश्च यैः शिष्या यैरधीतं मुनीश्वरैः ।।\nते च त्वां परिसंचिन्त्य प्रवर्त्तन्ते सुरेश्वरि ।। २९ ।।\nत्वं संस्तुता पूजिता च मुनीन्द्रमनुमानवैः ।।\nदैत्येन्द्रैश्च सुरैश्चापि ब्रह्मविष्णुशिवादिभिः ।। 2.5.३० ।।\nजडीभूतः सहस्रास्यः पञ्चवक्त्रश्चतुर्मुखः ।।\nयां स्तोतुं किमहं स्तौमि तामेकास्येन मानवः ।।३१ ।।\nइत्युक्त्वा याज्ञवल्क्यश्च भक्तिनम्रात्मकन्धरः ।।\nप्रणनाम निराहारो रुरोद च मुहुर्मुहुः ।। ३२ ।।\nतदा ज्योतिस्त्वरूपा सा तेनादृष्टाऽप्युवाच तम् ।।\nसुकवीन्द्रो भवेत्युक्त्वा वैकुण्ठं च जगाम ह ।। ३३ ।।\nयाज्ञवल्क्यकृतं वाणीस्तोत्रं यः संयतः पठेत् ।।\nस कवीन्द्रो महावाग्मी बृहस्पतिसमो भवेत् ।। ३४ ।।\nमहामूर्खश्च दुर्मेधा वर्षमेकं च यः पठेत् ।।\nस पण्डितश्च मेधावी सुकविश्च भवेद्ध्रुवम् ।।३५।।\nइति श्रीब्रह्मवैवर्त्ते महापुराणे प्रकृतिखण्डे नारदनारायणसंवादे याज्ञवल्क्योक्तवाणीस्तवनं नाम पञ्चमोऽध्यायः।। ।। ५ ।।"
  }
]
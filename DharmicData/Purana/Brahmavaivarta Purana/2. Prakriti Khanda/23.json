[
  {
    "text": "नारद उवाच ।।\nतुलस्युपाख्यानमिदं श्रुतमीश सुधोपमम् ।।\nयत्तु सावित्र्युपाख्यानं तन्मे व्याख्यातुमर्हसि ।। १ ।।\nपुरा येन समुद्भूता सा श्रुता च श्रुतिप्रसूः ।।\nकेन वा पूजिता देवी प्रथमे कैश्च वा परे ।। २ ।।\nनारायण उवाच ।।\nब्रह्मणा वेदजननी पूजिता प्रथमे मुने ।।\nद्वितीये च देवगणैस्तत्पश्चाद्विदुषां गणैः ।। ३ ।।\nतथा चाश्वपतिः पूर्वं पूजयामास भारते ।।\nतत्पश्चात्पूजयामासुर्वर्णाश्चत्वार एव च ।। ४ ।।\nनारद उवाच ।।\nको वा सोऽश्वपतिर्ब्रह्मन्केन वा तेन पूजिता ।।\nसर्वपूज्या च सावित्री तन्मे व्याख्यातुमर्हसि ।। ५ ।।\nनारायण उवाच ।।\nमद्रदेशे महाराजो बभूवाश्वपतिर्मुने ।।\nवैरिणां बलहर्त्ता च मित्राणां दुःखनाशनः ।। ६ ।।\nआसीत्तस्य महाराज्ञी महिषी धर्मचारिणी ।।\nमालतीति च सा ख्याता यथा लक्ष्मीर्गदाभृतः ।। ७ ।।\nसा च राज्ञी महासाध्वी वसिष्ठस्योपदेशतः ।।\nचकाराराधनं भक्त्या सावित्र्याश्चैव नारद ।। ८ ।।\nप्रत्यादेशं न सा प्राप महिषी न ददर्श ताम् ।।\nगृहं जगाम सा दुःखाद्धृदयेन विदूयता ।। ९ ।।\nराजा तां दुःखितां दृष्ट्वा बोधयित्वा नयेन वै ।।\nसावित्र्यास्तपसे भक्त्या जगाम पुष्करं तदा ।। 2.23.१० ।।\nतपश्चचार तत्रैव संयतः शतवत्सरम् ।।\nन ददर्श च सावित्रीं प्रत्यादेशो बभूव ह ।। ११ ।।\nशुश्रावाकाशवाणीं च नृपेन्द्रश्चाशरीरिणीम् ।।\nगायत्रीदशलक्षं च जपं कुर्विति नारद ।। १२ ।।\nएतस्मिन्नन्तरे तत्र प्रजगाम पराशरः ।।\nप्रणनाम नृपस्तं च मुनिर्नृपमुवाच ह ।। १३ ।।\nपराशर उवाच ।।\nसकृज्जपश्च गायत्र्याः पापं दिनकृतं हरेत् ।।\nदशधा प्रजपान्नॄणां दिवारात्र्यघमेव च ।। १४ ।।\nशतधा च जपाच्चैवं पापं मासार्जितं परम् ।।\nसहस्रधा जपाच्चैव कल्मषं वत्सरार्जितम् ।। १५ ।।\nलक्षं जन्मकृतं पापं दशलक्षं त्रिजन्मनः ।।\nसर्वजन्मकृतं पापं शतलक्षो विनश्यति ।। १५ ।।\nकरोति मुक्तिं विप्राणां जपो दशगुणस्ततः ।।\nकरं सर्पफणाकारं कृत्वा तु ऊर्ध्वमुद्रितम् ।। १७ ।।\nआनम्रमूर्द्धमचलं प्रजपेत्प्राङ्मुखो द्विजः ।।\nअनामिकामध्यदेशादथो वामक्रमेण च ।। १८ ।।\nतर्जनीमूलपर्य्यन्तं जपस्यैष क्रमः करे ।।\nश्वेतपङ्कज बीजानां स्फाटिकानां च संस्कृताम् ।। १९ ।।\nकृत्वा वा मालिकां राजञ्जपेत्तीर्थे सुरालये ।।\nसंस्थाप्य मालामश्वत्थपत्रसप्तसु संयतः ।। 2.23.२० ।।\nकृत्वा गोरोचनाक्तां च गायत्र्या स्नापयेत्सुधीः ।।\nगायत्रीशतकं तस्यां जपेच्च विधिपूर्वकम् ।। २१ ।।\nअथवा पञ्चगव्येन स्नाता माला च संस्कृता ।।\nअथ गङ्गोदकेनैव स्नाता वाऽतिसुसंस्कृता ।।२२।।\nएवं क्रमेण राजर्षे दशलक्षं जपं कुरु ।।\nसाक्षाद् द्रक्ष्यसि सावित्रीं त्रिजन्ममपातकक्षयात् ।। २३ ।।\nनित्यं नित्यं त्रिसन्ध्यं च करिष्यसि दिने दिने ।।\nमध्याह्ने चापि सायाह्ने प्रातरेव शुचिः सदा ।। २४ ।।\nसन्ध्याहीनोऽशुचिर्नित्यमनर्हः सर्वकर्मसु ।।\nयदह्ना कुरुते कर्म न तस्य फलभाग्भवेत् ।। २५ ।।\nनोपतिष्ठति यः पूर्वां नोपास्ते यश्च पश्चिमाम् ।।\nस शूद्रवद्बहिष्कार्य्यः सर्वस्माद् द्विजकर्मणः ।।२६।।\nयावज्जीवनपर्य्यन्तं यस्त्रिसन्ध्यां करोति च ।।\nस च सूर्य्यसमो विप्रस्तेजसा तपसा सदा ।।२७।।\nतत्पादपद्मरजसा सद्यः पूता वसुन्धरा ।।\nजीवन्मुक्तः स तेजस्वी सन्ध्या पूतो हि यो द्विजः ।। २८ ।।\nतीर्थानि च पवित्राणि तस्य स्पर्शनमात्रतः ।।\nततः पापानि यान्त्येव वैनतेयादिवोरगाः ।। २९ ।।\nन गृह्णन्ति सुराः पूजां पितरः पिण्डतर्पणम् ।।\nस्वेच्छया च द्विजातेश्च त्रिसन्ध्यरहितस्य च ।। 2.23.३० ।।\nविष्णुमन्त्रविहीनश्च त्रिसन्ध्यरहितो द्विजः ।।\nएकादशीविहीनश्च विषहीनो यथोरगः ।। ३१ ।।\nहरेरनैवेद्यभोजी धावको वृषवाहकः ।।\nशूद्रान्नभोजी विप्रश्च विषहीनो यथोरगः ।। ३२ ।।\nशवदाही च शूद्राणां यो विप्रो वृषलीपतिः ।।\nशूद्राणां सूपकारश्च विषहीनो यथोरगः ।। ३३ ।।\nशूद्राणां च प्रतिग्राही शूद्रयाजी च यो द्विजः ।।\nअसिजीवी मषीजीवी विषहीनो यथोरगः ।।३४।।\nयो विप्रोऽवीरान्नभोजी ऋतुस्नातान्नभोजकः ।।\nभगजीवी वार्धुषिको विषहीनो यथोरगः ।। ३५ ।।\nयः कन्याविक्रयी विप्रो यो हरेर्नामविक्रयी ।।\nयो विद्याविक्रयी भूप विषहीनो यथोरगः ।। ३६ ।।\nसूर्य्योदये च द्विर्भोजी मत्स्यभोजी च यो द्विजः ।।\nशिलापूजादिरहितो विषहीनो यथोरगः ।। ३७ ।।\nइत्युक्त्वा च मुनिश्रेष्ठः सर्व पूजाविधिक्रमम् ।।\nतमुवाच च सावित्र्या ध्यानादिकमभीप्सितम् ।। ३८ ।।\nदत्त्वा सर्वं नृपेन्द्राय प्रययौ स्वालयं मुनिः ।।\nराजा संपूज्य सावित्रीं ददर्श वरमाप च।।३९।।\nनारद उवाच।।\nकिं वा ध्यानं च सावित्र्याः किं वा पूजाविधानकम्।।\nस्तोत्रं मन्त्रं च किं दत्त्वा प्रययौ स पराशरः ।।2.23.४०।।\nनृपः केन विधानेन संपूज्य श्रुतिमातरम्।।\nवरं च किं वा संप्राप वद सोऽश्वपतिर्नृपः।।४१।।\nनारायण उवाच।।\nज्येष्ठे कृष्णत्रयोदश्यां शुद्धे काले च संयतः।।\nव्रतमेव चतुर्दश्यां व्रती भक्त्या समाचरेत्।।४२।।\nव्रतं चतुर्दशाब्दं च द्विसप्तफलसंयुतम्।।\nदत्त्वा द्विसप्तनैवेद्यं पुष्पधूपादिकं तथा ।।४३।।\nवस्त्रं यज्ञोपवीतं च भोज्यं च विधिपूर्वकम्।।\nसंस्थाप्य मङ्गलघटं फलशाखासमन्वितम।।४४।।\nगणेशं च दिनेशं च वह्निं विष्णुं शिवं शिवाम्।।\nसंपूज्य पूजयेदिष्टं घटे आवाहिते मुने।।४५।।\nशृणु ध्यानं च सावित्र्याश्चोक्तं माध्यन्दिने च यत्।।\nस्तोत्रं पूजाविधानं च मन्त्रं च सर्वकामदम् ।। ४६ ।।\nतप्तकाञ्चनवर्णाभां ज्वलन्तीं ब्रह्मतेजसा ।।\nग्रीष्ममध्याह्नमार्त्तण्डसहस्रसमसुप्रभाम् ।। ४७ ।।\nईषद्धास्यप्रसन्नास्यां रत्नभूषणभूषिताम्।।\nवह्निशुद्धांशुकाधानां भक्तानुग्रहकातराम् ।।४८।।\nसुखदां मुक्तिदां शान्तां कान्तां च जगतां विधेः।।\nसर्वसम्पत्स्वरूपां च प्रदात्रीं सर्वसम्पदाम् ।। ४९ ।।\nवेदाधिष्ठातृदेवीं च वेदशास्त्रस्वरूपिणीम् ।।\nवेदे बीजस्वरूपां च भजे त्वां वेदमातरम् ।। 2.23.५० ।।\nध्यात्वा ध्यानेन चानेन दत्त्वा पुष्पं स्वमूर्द्धनि ।।\nपुनर्ध्यात्वा घटे भक्त्या देवीमावाहयेद्व्रती ।। ५१ ।।\nदत्त्वा षोडशोपचारं वेदोक्तमन्त्रपूर्वकम् ।।\nसम्पूज्य स्तुत्वा प्रणमेदेवं देवीं विधानतः ।। ५२ ।।\nआसनं पाद्यमर्घ्यं च स्नानीयं चानुलेपनम् ।।\nधूपं दीपं च नैवेद्यं ताम्बूलं शीतलं जलम्।।५३।।\nवसनं भूषणं माल्यं गन्धमाचमनीयकम्।।\nमनोहरं सुतल्पं च देयान्येतानि षोडश।।५४।।\nदारुसारविकारं च हेमादिनिर्मितं च वा ।।\nदेवाधारं पुण्यदं च मया नित्यं निवेदितम् ।। ५५ ।।\nतीर्थोदकं च पाद्यं च पुण्यदं प्रीतिदं महत् ।।\nपूजाङ्गभूतं शुद्धं च मया भक्त्या निवेदितम्।। ५६ ।।\nपवित्ररूपमर्घ्यं च दूर्वापुष्पाक्षतान्वितम् ।।\nपुण्यदं शंखतोयाक्तं मया तुभ्यं निवेदितम् ।। ५७।।\nसुगन्धि धात्रीतैलं च देहसौन्दर्य्यकारणम् ।।\nमया निवेदितं भक्त्या स्नानीयं प्रतिगृह्यताम् ।। ५८ ।।\nमलयाचलसम्भूतं देहशोभाविवर्द्धनम् ।।\nसुगन्धियुक्तं सुखदं मया तुभ्यं निवेदितम् ।। ५९ ।।\nगन्धद्रव्योद्भवः पुण्यः प्रीतिदो दिव्यगन्धदः ।।\nमया निवेदितो भक्त्या धूपोऽयं प्रतिगृह्यताम् ।। 2.23.६० ।।\nजगतां दर्शनीयं च दर्शनं दीप्तिकारणम् ।।\nअन्धकारध्वंसबीजं मया तुभ्यं निवेदितम् ।। ६१ ।।\nतुष्टिदं पुष्टिदं चैव प्रीतिदं क्षुद्विनाशनम् ।।\nपुण्यदं स्वादुरूपं च नैवेद्यं प्रतिगृह्यताम् ।। ६२ ।।\nताम्बूलं च वरं रम्यं कर्पूरादिसुवासितम् ।।\nतुष्टिदं पुष्टिदं चैव मया भक्त्या निवेदितम् ।। ६३ ।।\nसुशीतलं वासितं च पिपासानाशकारणम् ।।\nजगतां जीवरूपं च जीवनं प्रतिगृह्यताम् ।।६४।।\nदेहशोभास्वरूपं च सभाशोभाविवर्द्धनम् ।।\nकार्पासजं च कृमिजं वसनं प्रतिगृह्यताम् ।।६५।।\nकाञ्चनादिभिराबद्धं श्रीयुक्तं श्रीकरं सदा।।\nसुखदं पुण्यदं चैव भूषणं प्रतिगृह्यताम् ।। ६६ ।।\nनानापुष्पलताकीर्णं बहुभासा समन्वितम् ।।\nप्रीतिदं पुण्यदं चैव माल्यं वै प्रतिगृह्यताम् ।। ६७ ।।\nसर्वमङ्गलरूपश्च सर्व मङ्गलदो वरः ।।\nपुण्यप्रदश्च गन्धाढ्यो गन्धश्च प्रतिगृह्यताम् ।।६८।।\nशुद्धं शुद्धिप्रदं चैव शुद्धानां प्रीतिदं महत् ।।\nरम्यमाचमनीयं च मया दत्तं प्रगृह्यताम् ।। ६९ ।।\nरत्नसारादिनिर्माणं पुष्पचन्दनसंयुतम् ।।\nसुखदं पुण्यदं चैव सुतल्पं प्रतिगृह्यताम ।। 2.23.७० ।।\nनानावृक्षसमुद्भूतं नानारूपसमन्वितम् ।।\nफलस्वरूपं फलदं फलं च प्रतिगृह्यताम् ।। ७१ ।।\nसिन्दूरं च वरं रम्यं भालशोभाविवर्द्धनम् ।।\nभूषणं भूषणानां च सिन्दूरं प्रतिगृह्यताम् ।। ७२ ।।\nविशुद्धग्रंथिसंयुक्तं पुण्यसूत्रविनिर्मितम् ।।\nपवित्रं वेदमन्त्रेण यज्ञसूत्रं च गृह्यताम् ।। ७३ ।।\nद्रव्याण्येतानि मूलेन दत्त्वा स्तोत्रं पठेत्सुधीः ।।\nततः प्रणम्य विप्राय व्रती दद्याच्च दक्षिणाम् ।। ७४ ।।\nसावित्रीति चतुर्थ्यन्तं वह्निजायान्तमेव च ।।\nलक्ष्मीमायाकामपूर्वं मन्त्रमष्टाक्षरं विदुः ।। ७९ ।।\nश्रीं ह्रीं क्लीं सावित्र्यै स्वाहा ।।\nमध्यन्दिनोक्तं स्तोत्रं च सर्ववाञ्छाफलप्रदम् ।।\nविप्रजीवनरूपं च निबोध कथयामि ते ।।७६।।\nकृष्णेन दत्ता सावित्री गोलोके ब्रह्मणे पुरा ।।।\nन याति सा तेन सार्द्धं ब्रह्मलोकं तु नारद ।। ७७ ।।\nब्रह्मा कृष्णाज्ञया भक्त्या पर्यष्टौद्वेदमातरम् ।।\nतदा सा परितुष्टा च ब्रह्माणं चकमे सती ।। ७८ ।।\nब्रह्मोवाच ।।\nनारायणस्वरूपे च नारायणि सनातनि ।।\nनारायणात्समुद्भूते प्रसन्ना भव सुन्दरि ।। ७९ ।।।।\nतेजस्स्वरूपे परमे परमानन्दरूपिणि ।।\nद्विजातीनां जातिरूपे प्रसन्ना भव सुन्दरि।।2.23.८०।।\nनित्ये नित्यप्रिये देवि नित्यानन्दस्वरूपिणि।।\nसर्वमंगलरूपेण प्रसन्ना भव सुन्दरि ।।८१।।\nसर्वस्वरूपे विप्राणां मन्त्रसारे परात्परे ।।\nसुखदे मोक्षदे देवि प्रसन्ना भव सुन्दरि।।८२।।\nविप्रपापेन्धदाहाय ज्वलदग्निशिखोपमे ।।\nब्रह्मतेजःप्रदे देवि प्रसन्ना भव सुन्दरि ।। ८३ ।।\nकायेन मनसा वाचा यत्पापं कुरुते द्विजः ।।\nतत्ते स्मरणमात्रेण भस्मीभूतं भविष्यति।।८४।।\nइत्युक्त्वा जगतां धाता तत्र तस्थौ च संसदि ।।\nसावित्री ब्रह्मणा सार्द्धं ब्रह्मलोकं जगाम सा ।।८९ ।।\nअनेन स्तवराजेन संस्तूयाश्वपतिर्नृपः ।।\nददर्श तां च सावित्रीं वरं प्राप मनोगतम् ।।८६।।\nस्तवराजमिदं पुण्यं त्रिसन्ध्यायां च यः पठेत् ।।\nपाठे चतुर्णां वेदानां यत्फलं तल्लभेद् ध्रुवम् ।। ८७ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने सावित्रीस्तोत्रकथनं नाम त्रयोविंशतितमोध्यायः ।। २३ ।।"
  }
]
[
  {
    "text": "नारायण उवाच ।।\nसावित्रीवचनं श्रुत्वा जगाम विस्मयं यमः ।\nप्रहस्य वक्तुमारेभे कर्मपाकं च जीविनाम् ।। १ ।।\nयम उवाच ।।\nकन्या द्वादशवर्षीया वत्से त्वं वयसाऽधुना ।।\nज्ञानं ते पूर्वविदुषां योगिनां ज्ञानिनां परम् ।। २ ।।\nसावित्रीवरदानेन त्वं सावित्रीकला सति ।।\nप्राप्ता पुरा भूभृता च तपसा तत्समा शुभे ।। ३ ।।\nयथा श्रीः श्रीपतेः क्रोडे भवानी च भवोरसि ।।\nयथा राधा च श्रीकृष्णे सावित्री ब्रह्मवक्षसि ।। ४ ।।\nधर्मोरसि यथा मूर्त्तिः शतरूपा मनौ यथा ।।\nकर्दमे देवहूतिश्च वसिष्ठेऽरुन्धती यथा ।। ५ ।।\nअदितिः कश्यपे चापि यथाऽहल्या च गौतमे ।।\nयथा शची महेन्द्रे च यथा चन्द्रे च रोहिणी ।। ६ ।।\nयथा रतिः कामदेवे यथा स्वाहा हुताशने ।।\nयथा स्वधा च पितृषु यथा संज्ञा दिवाकरे ।। ७ ।।\nवरुणानी च वरुणे यज्ञे च दक्षिणा यथा ।।\nयथा धरा वराहे च देवसेना च कार्तिके ।। ८ ।।\nसौभाग्या सुप्रिया त्वं च भव सत्यवति प्रिये ।।\nइति तुभ्यं वरं दत्तमपरं च यदीप्सितम् ।।\nवृणु देवि महाभागे सर्वं दास्यामि निश्चितम् ।। ९ ।।\nसावित्र्युवाच ।।\nसत्यवदौरसेनैव पुत्राणां शतकं मम ।।\nभविष्यति महाभाग वरमेतन्मदीप्सितम् ।। 2.26.१० ।।\nमत्पितुः पुत्रशतकं श्वशुरस्य च चक्षुषी ।।\nराज्यलाभो भवत्वेव वरमेवं मदीप्सितम् ।। ११ ।।\nअन्ते सत्यवता सार्द्धं यास्यामि हरिमन्दिरम् ।।\nसमतीते लक्षवर्षे देहीमं मे जगत्प्रभो ।। १२ ।।\nजीवकर्मविपाकं च श्रोतुं कौतूहलं च मे ।।\nविश्वविस्तारबीजं च तन्मे व्याख्यातुमर्हसि ।। १३ ।।\nयम उवाच ।।\nभविष्यति महासाध्वि सर्वं मानसिकं तव ।।\nजीवकर्म्मविपाकं च कथयामि निशामय ।। १४ ।।\nशुभानामशुभानां च कर्म्मणां जन्म भारते ।।\nपुण्यक्षेत्रेऽत्र सर्वत्र नान्यत्र भुञ्जते जनाः ।। १५ ।।\nसुरा दैत्या दानवाश्च गन्धर्वा राक्षसादयः ।।\nनराश्च कर्म्मजनका न सर्वे समजीविनः ।। १६ ।।\nविशिष्टजीविनः कर्म्म भुञ्जते सर्वयोनिषु ।।\nविशेषतो मानवाश्च भ्रमन्ति सर्वयोनिषु ।। ।। १७ ।।\nशुभाशुभं भुञ्जते च कर्म पूर्वार्जितं परम् ।।\nशुभेन कर्मणा यान्ति ते स्वर्गादिकमेव च ।। १८ ।।\nकर्म्मणा चाशुभेनैव भ्रमन्ति नरकेषु च ।।\nकर्म्मनिर्मूलने मुक्तिः सा चोक्ता द्विविधा मता ।। १९।।\nनिर्वाणरूपा सेवा च कृष्णस्य परमात्मनः ।।\nकुकर्मणा जीवश्चारोगी शुभकर्मणा ।। 2.26.२० ।।\nदीर्घजीवी च क्षीणायुः सुखी दुःखी च निश्चितम् ।।\nअन्धादयश्चाङ्गहीनाः कुत्सितेन च कर्मणा ।। २१ ।।\nसिद्ध्यादिकमवाप्नोति सर्वोत्कृष्टेन कर्म्मणा ।।\nसामान्यं कथितं सर्वं विशेषं शृणु सुन्दरि ।। २२ ।।\nसुदुर्लभं सुभोग्यं च पुराणेषु श्रुतिष्वपि ।। २३ ।।\nदुर्लभा मानवी जातिः सर्वजातिषु भारते ।।\nसर्वाभ्यो ब्राह्मणः श्रेष्ठः प्रशस्तः सर्वकर्म्मसु।।२४।।\nविष्णुभक्तो द्विजश्चैव गरीयान्भारते ततः ।।\nनिष्कामश्च सकामश्च वैष्णवो द्विविधः सति ।।२५।।\nसकामश्च प्रधानश्च निष्कामो भक्त एव च ।।\nकर्मभोगी सकामश्च निष्कामो निरुपद्रवः ।। २६ ।।\nस याति देहं त्यक्ता च पदं विष्णोर्निरामयम् ।।\nपुनरागमनं नास्ति तेषां निष्कामिणां सति ।। २७ ।।\nये सेवन्ते च द्विभुजं कृष्णमात्मानमीश्वरम् ।।\nगोलोकं यान्ति ते भक्ता दिव्यरूपविधारिणः ।। २८ ।।\nये च नारायणं भक्ताः सेवन्ते च चतुर्भुजम् ।।\nवैकुण्ठं यान्ति ते सर्वे दिव्यरूपविधारिणः ।।२९ ।।\nसकामिनो वैष्णवाश्च गत्वा वैकुण्ठमेव च ।।\nभारतं पुनरायान्ति तेषां जन्म द्विजातिषु ।। 2.26.३० ।।\nकालेन ते च निष्कामा भविष्यन्ति क्रमेण च ।।\nभक्तिं च निर्मलां बुद्धिं तेभ्यो दास्यति निश्चितम् ।। ३१ ।।\nब्राह्मणाद्वैष्णवादन्ये सकामाः सर्वजन्मसु ।।\nन तेषां निर्मला बुद्धिर्विष्णुभक्तिविवर्जिताः ।। ३२ ।।\nतीर्थाश्रिता द्विजा ये च तपस्यानिरताः सति ।।\nते यान्ति ब्रह्मलोकं च पुनरायान्ति भारतम् ।।३३।।\nस्वधर्मनिरता विप्राः सूर्य्यभक्ताश्च भारते ।।\nव्रजन्ति सूर्यलोकं ते पुनरायान्ति भारतम् ।। ३४ ।।\nस्वधर्मनिरता विप्राः शैवाः शाक्ताश्च गाणपाः ।।\nते यान्ति शिवलोकं च पुनरायान्ति भारतम् ।। ३५ ।।\nये विप्रा अन्यदेवेष्टाः स्वधर्मनिरताः सति ।।\nते गत्वा शक्रलोकं च पुनरायान्ति भारतम् ।। ३६ ।।\nहरिभक्ताश्च निष्कामाः स्वधर्म्मरहिता द्विजाः ।।\nतेऽपि यान्ति हरेर्लोकं क्रमाद्भक्तिबलादहो ।।३७ ।।\nस्वधर्म्मरहिता विप्रा देवान्यसेविनः सदा ।।\nभ्रष्टाचाराश्च बालाश्च ते यांति नरकं ध्रुवम् ।। ३८ ।।\nस्वधर्म्मनिरताश्चैवं वर्णाश्चत्वार एव च ।।\nभवन्त्येव शुभस्यैव कर्मणः फलभागिनः ।। ३९ ।।\nस्वधर्म्मरहितास्ते च नरकं यान्ति हि ध्रुवम्।।\nभारते च भवन्त्येव कर्म्मणः फलभागिनः।।2.26.४०।।\nस्वधर्मनिरता विप्राः स्वधर्मनिरताय च।।\nकन्यां ददति विप्राय चन्द्रलोकं व्रजन्ति ते ।।४१।।\nवसंति तत्र ते साध्वि यावदिन्द्राश्चतुर्दश।।\nसालङ्कृताया दानेन द्विगुणं फलमुच्यते ।।४२।।\nसकामा यांति तल्लोकं न निष्कामाश्च वैष्णवाः ।।\nते प्रयांति विष्णुलोकं फलसन्धानवर्जिताः ।। ४३ ।।\nगव्यं च रजतं भार्यां वस्त्रं सस्यं फलं जलम् ।।\nये ददत्येव विप्रेभ्यस्तल्लोकं हि व्रजन्ति च ।।४४।।\nवसंति ते च तल्लोकं यावन्मन्वन्तरं सति ।।\nकालं च सुचिरं वासं कुर्वंति तत्र ते जनाः ।। ४५ ।।\nये ददति सुवर्णं च गां च ताम्रादिकं सति ।।\nते यांति सूर्यलोकं च शुचये ब्राह्मणाय च ।। ४६ ।।\nवसन्ति तत्र ते लोके वर्षाणामयुतं सति ।।\nविपुले च चिरं वासं कुर्वंति च निरामयाः ।।४७ ।।\nददाति भूमिं विप्रेभ्यो धान्यानि विपुलानि च ।।\nस याति विष्णुलोकं च श्वेतद्वीपं मनोहरम्।।४८।।\nतत्रैव निवसत्येव यावच्चन्द्रदिवाकरौ ।।\nविपुलं विपुले वासं करोति पुण्यवान्सति ।। ४९ ।।\nगृहं ददंति विप्राय ये जना भक्तिपूर्वकम् ।।\nते यांति सुरलोकं च चिरं तत्र भवंति ते ।।2.26.५०।।\nगृहरेणुप्रमाणाब्दं दानं पुण्यदिने यदि ।।\nविपुलं विपुले वासं कुर्वंति मानवाः सति।।५१।।\nयस्मै यस्मै च देवाय यो ददाति गृहं नरः।।\nस याति तस्य लोकं च रेणुमानाब्दमेव च ।। ५२ ।।\nसौधे चतुर्गुणं पुण्यं पूर्त्ते शतगुणं फलम् ।।\nप्रकृष्टेऽष्टगुणं तस्मादित्याह कमलोद्भवः ।। ५३ ।।\nयो ददाति तडागं च सर्वभूताय भारते ।।\nस याति जनलोकं च वर्षाणामयुतं सति।। ५४ ।।\nवाप्यां फलं शतगुणं प्राप्नोति मानवस्ततः ।।\nतथा सेतुप्रदानेन तडागस्य फलं लभेत् ।। ५५ ।।\nधनुश्चतुःसहस्रेण दैर्घ्यमानेन निश्चितम् ।।\nन्यूना वा तावती प्रस्थे सा वापी परिकीर्त्तिता ।। ५६ ।।\nदशवापीसमा कन्या यदि पात्रे प्रदीयते ।।\nफलं ददाति द्विगुणं यदि सालंकृता भवेत्।। ५७ ।।\nतत्फलं च तडागे च पङ्कोद्धारेण तत्फलम् ।।\nवाप्याश्च पंकोद्धारेण वापीतुल्यफलं लभेत् ।। ५८ ।।\nअश्वत्थवृक्षमारोप्य प्रतिष्ठां च करोति यः ।।\nस याति तपसो लोकं वर्षाणामयुतं परम् ।। ५९ ।।\nपुष्पोद्यानं यो ददाति सावित्रि सर्वभूतये ।।\nस वसेद्ध्रुवलोके च वर्षाणामयुतं ध्रुवम्।।2.26.६०।।\nयो ददाति विमानं च विष्णवे भारते सति ।।\nविष्णुलोके वसेत्सोऽपि यावन्मन्वन्तरं परम्।।६१।।\nचित्रयुक्ते च विपुले फलं तस्य चतुर्गुणम्।।\nरथार्धं शिबिकादाने फलमेव लभेद्ध्रुवम् ।। ६२ ।।\nयो ददाति भक्तियुक्तो हरये दोलमन्दिरम् ।।\nविष्णुलोके वसेत्सोऽपि यावन्मन्वतरं परम् ।। ६३ ।।\nराजमार्गं सौधयुक्तं यः करोति पतिव्रते ।।\nवर्षाणामयुतं सोऽपि शक्रलोके महीयते।। ६४ ।।\nब्राह्मणेभ्योऽपि देवेभ्यो दाने समफलं लभेत् ।।\nयच्च दत्तं हि तद्भोक्तुर्न दत्तं नोपतिष्ठते ।। ६५ ।।\nभुक्त्वा स्वर्गादिकं सौख्यं पुनरायान्ति भारते ।।\nलभेद्विप्रकुलेष्वेव क्रमेणैवोत्तमादिषु ।। ६६ ।।\nभारते पुण्यवान्विप्रो भुक्त्वा स्वर्गादिकं परम् ।।\nपुनः सोऽपि भवेद्विप्रो न पुनः क्षत्रियादयः।।६७।।\nक्षत्रियो वाऽपि वैश्यो वा कल्पकोटिशतेन च ।।\nतपसा ब्राह्मणत्वं च न प्राप्नोति श्रुतौ श्रुतम् ।।६८।।\nस्वधर्मरहिता विप्रा नानायोनिं व्रजन्ति च ।।\nभुक्त्वा च कर्मभागं च विप्रयोनिं लभेत्पुनः।।६९।।\nनाभुक्तं क्षीयते कर्म्म कल्पकोटिशतैरपि ।।\nअवश्यवमेव भोक्तव्यं कल्पकोटिशतैरपि ।। 2.26.७० ।।\nअवश्यमेव भोक्तव्यं कृतं कर्म शुभाशुभम्।।\nदेवतीर्थे सहायेन कायव्यूहेन शुध्यति।।७१।।\nएतत्ते कथितं सर्वं किं भूयः श्रोतुमिच्छसि।।७२।।\nइति श्रीब्रह्मवैवर्त्ते महापुराण द्वितीये प्रकृतिखण्डे सावित्र्युपाख्याने कर्मविपाके कर्मानुरूपस्थानगमनं नाम षड्विंशोऽध्यायः।।२६।।"
  }
]
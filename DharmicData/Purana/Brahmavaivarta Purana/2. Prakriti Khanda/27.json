[
  {
    "text": "सावित्र्युवाच ।।\nप्रयांति स्वर्गमन्यं च येन येनैव कर्म्मणा।।\nमानवाः पुण्यवन्तश्च तन्मे व्याख्यातुमर्हसि ।। १ ।।\nयम उवाच ।।\nअन्नदानं च विप्राय यः करोति च भारते ।।\nअन्नप्रमाणवर्ष च शक्रलोके महीयते ।।२।।\nअन्नदानात्परं दानं न भूतं न भविष्यति ।।\nनात्र पात्रपरीक्षा स्यान्न कालनियमः क्वचित् ।। ३ ।।\nदेवेभ्यो ब्राह्मणेभ्यो वा ददाति चासनं यदि ।।\nमहीयते वह्निलोके वर्षाणामयुतं ध्रुवम् ।। ४ ।।\nयो ददाति च विप्राय दिव्यां धेनुं पयस्विनीम् ।।\nतल्लोममानवर्णं च वैकुण्ठे च महीयते ।।५।।\nचतुर्गुणं पुण्यदिने तीर्थे शतगुणं फलम् ।।\nदानं नारायणक्षेत्रे फलं कोटिगुणं भवेत् ।। ६ ।।\nगां यो ददाति विप्राय भारते भक्तिपूर्वकम् ।।\nवर्षाणामयुतं चैव चन्द्रलोके महीयते ।।७।।\nयश्चोभयमुखीदानं करोति ब्राह्मणाय च ।।\nतल्लोममानवर्षं च वैकुण्ठे च महीयते।।८।।\nयो ददाति ब्राह्मणाय शालिग्रामं सवस्त्रकम् ।।\nमहीयते स वैकुण्ठे यावच्चन्द्रदिवाकरौ ।।९।।\nयो ददाति ब्राह्मणाय छत्रं च सुमनोहरम् ।।\nवर्षाणामयुतं सोऽपि मोदते वरुणालये ।। 2.27.१० ।।\nविप्राय पादुकायुग्मं यो ददाति च भारते ।।\nमहीयते वायुलोके वर्षाणामयुतं सति।।११।।\nयो ददाति ब्राह्मणाय शय्यां दिव्यां मनोहराम्।।\nमहीयते चन्द्रलोके यावच्चन्द्रदिवाकरौ ।। १२ ।।\nयो ददाति प्रदीपं च देवाय ब्राह्मणाय च ।।\nयावन्मन्वन्तरं सोऽपि ब्रह्मलोके महीयते ।। १३ ।।\nसम्प्राप्य मानवीं योनिं चक्षुष्मांश्च भवेद्ध्रुवम् ।।\nन याति यमलोकं च तेन पुण्येन सुन्दरि ।। १४ ।।\nकरोति गजदानं च यो हि विप्राय भारते।।\nयावदिन्द्रादिदेवस्य लोके चार्धासने वसेत् ।। १५ ।।\nभारते योऽश्वदानं च करोति ब्राह्मणाय च ।।\nमोदते वारुणे लोके यावदिन्द्राश्चतुर्दश ।। १६ ।।\nप्रकृष्टां शिबिकां यो हि ददाति ब्राह्मणाय च ।।\nमहीयते विष्णुलोके यावन्मन्वन्तरं सति ।। १७ ।।\nयो ददाति च विप्राय व्यजनं श्वेतचामरम् ।।\nमहीयते वायुलोके वर्षाणामयुतं ध्रुवम् ।। १८ ।।\nधान्याचलं यो ददाति ब्राह्मणाय च भारते ।।\nस च धान्यप्रमाणाब्दं विष्णुलोके महीयते ।। १९ ।।\nततः स्वयोनिं संप्राप्य चिरजीवी भवेत्सुखी ।।\nदाता ग्रहीता तौ द्वौ च ध्रुवं वैकुण्ठगामिनौ ।। 2.27.२० ।।\nसततं श्रीहरेर्नाम भारते यो जपेन्नरः ।।\nस एव चिरजीवी च ततो मृत्युः पलायते ।।२१ ।।\nयो नरो भारते वर्षे दोलनं कारयेद्धरेः ।।\nपूर्णिमारजनीशेषे जीवन्मुक्तो भवेन्नरः ।। २२ ।।\nइह लोके सुखं भुक्त्वा यात्यन्ते विष्णुमन्दिरम्।।\nनिश्चितं निवसेत्तत्र शतमन्वन्तरावधि ।। २३ ।।\nफलमुत्तरफाल्गुन्यां ततोऽपि द्विगुणं भवेत् ।।\nकल्पान्तजीवी स भवेदित्याह कमलोद्भवः ।। २४ ।।\nतिलदानं ब्राह्मणाय यः करोति च भारते ।।\nतिलप्रमाणवर्षं च मोदते विष्णुमन्दिरे ।। २५ ।।\nततः स्वयोनिं संप्राप्य चिरजीवी भवेत्सुखी।।\nताम्रपात्रस्थदानेन द्विगुणं च फलं लभेत्।।२६।।\nसालंकृतां च भोग्यां च सवस्त्रां सुन्दरीं प्रियाम्।।\nयो ददाति ब्राह्मणा य भारते च पतिव्रताम् ।। २७ ।।\nमहीयते चन्द्रलोके यावदिन्द्राश्चतुर्दश ।।\nतत्र स्वर्वेश्यया सार्द्धं मोदते च दिवानिशम् ।। २८ ।।\nततो गन्धर्वलोके च वर्षाणामयुतं सति ।।\nदिवानिशं कौतुकेन चोर्वश्या सह मोदते ।। २९ ।।\nततो जन्मसहस्रं च प्राप्नोति सुन्दरीं प्रियाम् ।।\nसतीं सौभाग्ययुक्तां च कोमलां प्रियवादिनीम् ।। 2.27.३० ।।\nददाति सफलं वृक्षं ब्राह्मणाय च यो नरः ।।\nफलप्रमाणवर्षं च शक्रलोके महीयते ।। ३१ ।।\nपुनः स्वयोनिं संप्राप्य लभते सुतमुत्तमम् ।।\nसफलानां च वृक्षाणां सहस्रं च प्रशंसितम् ।। ३२ ।।\nकेवलं फलदानं च ब्राह्मणाय ददाति यः ।।\nसुचिरं स्वर्गवासं च कृत्वा याति च भारतम्।। ३३ ।।\nनानाद्रव्यसमायुक्तं नानासस्यसमन्वितम् ।।\nददाति यश्च विप्राय भारते विपुलं गृहम् ।। ३४ ।।\nकुबेरलोके वसति स च मन्वन्तरावधि ।।\nततः स्वयोनिं संप्राप्य महांश्च धनवान्भवेत् ।। ३५ ।।\nयो जनः सस्यसंयुक्तां भूमिं च रुचिरां सति ।।\nददाति भक्त्या विप्राय पुण्यक्षेत्रे च वा सति।। ।। ३६ ।।\nमहीयते स वैकुण्ठे मन्वन्तरशतं ध्रुवम् ।।\nपुनः स्वयोनिं संप्राप्य महांश्च भूमिवान्भवेत् ।। ३७ ।।\nतं न त्यजति भूमिश्च जन्मनां शतकं परम् ।।\nश्रीमांश्च धनवांश्चैव पुत्रवांश्च प्रजेश्वरः ।। ३८ ।।\nसप्रजं च प्रकृष्टं च ग्रामं दद्याद्द्विजातये ।।\nलक्षमन्वन्तरं चैव वैकुण्ठे स महीयते ।।३९।।\nपुनः स्वयोनिं संप्राप्य ग्रामलक्षं लभेद्ध्रुवम् ।।\nन जहाति च तं पृथ्वी जन्मनां लक्षमेव च ।।2.27.४०।।\nसप्रजं सुप्रकृष्टं च पञ्चसस्यसमन्वितम् ।।\nनानापुष्करिणीवृक्षफलभोगसमन्वितम् ।।४१।।\nनगरं यश्च विप्राय ददाति भारते भुवि ।।\nमहीयते स वैकुण्ठे दशलक्षेन्द्रकालकम्।।४२।।\nपुनः स्वयोनिं संप्राप्य राजेन्द्रो भारते भवेत्।।\nनगराणां च नियुतं लभते नात्र संशयः।। ।। ४३ ।।\nधरा तं न जहात्येव जन्मनां नियुतं ध्रुवम् ।।\nपरमैश्वर्य संयुक्तो भवेदेव महीतले ।।४४।।\nनगराणां च शतकं देशं यो हि द्विजातये ।।\nसुप्रकृष्टप्रजायुक्तं ददाति भक्तिपूर्वकम् ।। ४९ ।।\nवापीतडागसंयुक्तं नानावृक्षसमन्वितम् ।।\nमहीयते स वैकुण्ठे कोटिमन्वन्तरावधि ।। ४६ ।।\nपुनः स्वयोनिं संप्राप्य जम्बूद्वीपपतिर्भवेत् ।।\nपरमैश्वर्य्यसंयुक्तो यथा शक्रस्तथा भुवि ।। ४७ ।।\nमही तं न जहात्येव जन्मनां कोटिमेव च ।।\nकल्पान्तजीवी स भवेद्राजराजेश्वरो महान् ।।४८।।\nस्वाधिकारं समग्रं च यो ददाति द्विजातये।।\nचतुर्गुण फलं चातो भवेत्तस्य न संशयः ।।४९।।\nजम्बूद्वीपं यो ददाति ब्राह्मणाय पतिव्रते ।।\nफलं शतगुणं चातो भवेत्तस्य न संशयः ।।2.27.५०।।\nसप्तद्वीपमहीदातुः सर्वतीर्थानुसेविनः।।\nसर्वेषां तपसां कर्त्तुः सर्वोपवासकारिणः।।५१।।\nसर्वदानप्रदातुश्च सर्वसिद्धेश्वरस्य च ।।\nअस्त्येव पुनरावृत्तिर्न भक्तस्य हरेरहो।।५२।।\nअसंख्यब्रह्मणा पातं पश्यन्ति वैष्णवाः सति ।।\nनिवसन्ति हि गोलोके वैकुण्ठे वा हरेः पदे।।५३।।\nविष्णुमन्त्रोपासकश्च विहाय मानवीं तनुम्।।\nबिभर्त्ति दिव्यरूपं च जन्ममृत्युजरापहम्।।५४।।\nलब्ध्वा विष्णोश्च सारूप्यं विष्णुसेवां करोति च।।\nस च पश्यति गोलोके ह्यसंख्यं प्राकृतं लयम्।।५५।।\nनश्यन्ति देवाः सिद्धाश्च विश्वानि निखिलानि च।।\nकृष्णभक्ता न नश्यन्ति जन्ममृत्युजराहराः।।५६।।\nकार्त्तिके तुलसीदानं करोति हरये च यः ।।\nयुगं पत्रप्रमाणं च मोदते हरिमन्दिरे ।। ५७ ।।\nपुनः स्वयोनिं संप्राप्य हरिभक्तिं लभेद्ध्रुवम् ।।\nसुखी च चिरजीवी च स भवेद्भारते भुवि।।५८।।\nघृतप्रदीपं हरये कार्त्तिके यो ददाति च ।।\nपलप्रमाणं वर्षं च मोदते हरिमन्दिरे ।। ५९ ।।\nपुनः स्वयोनिं संप्राप्य विष्णुभक्तिं लभेद्ध्रुवम् ।।\nमहाधनाढ्यः स भवेच्चक्षुष्मांश्चैव दीप्तिमान् ।। 2.27.६० ।।\nमाघे यः स्नाति गङ्गायामरुणोदयकालतः ।।\nयुगषष्टिसहस्राणि मोदते हरिमन्दिरे ।। ६१ ।।\nपुनः स्वयोनिं संप्राप्य विष्णुभक्तिं लभेद्ध्रुवम् ।।\nजितेन्द्रियाणां प्रवरः स भवेद्भारते भुवि ।। ६२ ।।\nमाघे यः स्नाति गंगायां प्रयागे चारुणोदये ।।\nवैकुण्ठे मोदते सोऽपि लक्षमन्वन्तरावधि ।। ६३ ।।\nपुनः स्वयोनिं संप्राप्य विष्णुमन्त्रं लभेद्ध्रुवम् ।।\nत्यक्त्वा च मानुषं देहं पुनर्याति हरेः पदम् ।। ६४ ।।\nनास्ति तत्पुनरावृत्तिर्वैकुण्ठाच्च महीतले ।।\nकरोति हरिदास्यं च लब्ध्वा सारूप्यमेव च ।। ६५ ।।\nनित्यस्नायी च गङ्गायां स पूतः सूर्य्यवद्भुवि ।।\nपदे पदेऽश्वमेधस्य लभते निश्चितं फलम् ।। ६६ ।।\nतस्यैव पादरजसा सद्यः पूता वसुन्धरा ।।\nमोदते स च वैकुण्ठे यावच्चन्द्रदिवाकरौ ।। ६७ ।।\nपुनः स्वयोनिं संप्राप्य तपस्विप्रवरो भवेत् ।।\nस्वधर्मनिरतः शुद्धो विद्वांश्च सुजितेन्द्रियः ।। ६८ ।।\nमीनकर्कटयोर्मध्ये गाढं तपति भास्करे ।।\nभारते यो ददात्येव जलमेव सुवासितम् ।। ६९ ।।\nमोदते स च वैकुण्ठे यावदिन्द्राश्चतुर्दश ।।\nपुनः स्वयोनिं संप्राप्य सुखी निष्कपटो भवेत् ।। 2.27.७० ।।\nवैशाखे हरये भक्त्या यो ददाति च चन्दनम् ।।\nयुगषष्टिसहस्राणि मोदते विष्णुमन्दिरे ।।\nपुनः स्वयोनिं संप्राप्य रूपवांश्च सुखी भवेत् ।।७१।।\nवैशाखे सक्तुदानं च यः करोति द्विजातये ।।\nसक्तुरेणुप्रमाणाब्दं मोदते विष्णुमन्दिरे ।। ७२।।\nकरोति भारते यो हि कृष्णजन्माष्टमीव्रतम् ।।\nशतजन्मकृतात्पापान्मुच्यते नात्र संशयः ।।७३ ।।\nवैकुण्ठे मोदते सोऽपि यावदिन्द्राश्चतुर्दश ।।\nपुनः स्वयोनिं संप्राप्य कृष्णभक्तिं लभेद्ध्रुवम् ।। ७४ ।।\nइहैव भारते वर्षे शिवरात्रिं करोति यः ।।\nमोदते शिवलोके च सप्तमन्वन्तरावधि ।। ७९ ।।\nशिवाय शिवरात्रौ च बिल्वपत्रं ददाति यः ।।\nपत्रप्रमाणं च युगं मोदते शिवमन्दिरे ।। ७६।।\nपुनः स्वयोनिं संप्राप्य शिवभक्तिं लभेद्ध्रुवम् ।।\nविद्यावान्पुत्रवाञ्छ्रीमान्प्रजावान्भूमिवान्भवेत् ।। ७७ ।।\nचैत्रमासेऽथवा माघे शङ्करं योऽर्चयेद्व्रती ।।\nकरोति नर्त्तनं भक्त्या वेत्रपाणिर्दिवानिशम् ।। ७८ ।।\nमासं वाप्यर्द्धमासं वा दश सप्तदिनानि वा ।।\nदिनमानं युगं सोऽपि शिवलोके महीयते ।। ७९ ।।\nश्रीरामनवमीं यो हि करोति भारते नरः।।\nसप्तमन्वन्तरं यावन्मोदते विष्णुमन्दिरे ।। 2.27.८० ।।\nपुनः स्वयोनिं संप्राप्य रामभक्तिं लभेद्ध्रुवम् ।।\nजितेन्द्रियाणां प्रवरो महांश्च धार्मिको भवेत् ।। ८१ ।।\nशारदीयां महापूजां प्रकृतेर्यः करोति च ।।\nमहिषैश्छागलैर्मेषैरिक्षुकूष्माण्डकैस्तथा ।। ८२ ।।\nनैवेद्यैरुपहारैश्च धूपदीपादिभिस्तथा ।।\nनृत्यगीतादिभिर्वाद्यैर्नानाकौतुकमङ्गलैः ।। ।। ८३ ।।\nशिवलोके वसेत्सोऽपि सप्तमन्वन्तरावधि ।।\nपुनः स्वयोनिं संप्राप्य बुद्धिं च निर्मलां लभेत् ।। ८४ ।।\nअचलां श्रियमाप्नोति पुत्रपौत्रादिवर्द्धिनीम् ।।\nमहाप्रभावयुक्तश्च गजवाजिसमन्वितः ।। ८५ ।।\nराजराजेश्वरः सोऽपि भवेदेव न संशयः ।।\nभाद्रशुक्लाष्टमीं प्राप्य महालक्ष्मीं च योऽर्चयेत् ।।८६ ।।\nनित्यं भक्त्या पक्षमेकं पुण्यक्षेत्रे च भारते ।।\nदत्त्वा तस्यै प्रकृष्टानि चोपचाराणि षोडश ।। ८७ ।।\nवैकुण्ठे मोदते सोऽपि यावच्चन्द्रदिवाकरौ।।\nपुनः स्वयोनिं संप्राप्य राजराजेश्वरो भवेत् ।। ८८ ।।\nकार्तिकीपूर्णिमायां च कृत्वा तु रासमण्डलम् ।।\nगोपानां शतकं कृत्वा गोपीनां शतकं तथा ।। ८९ ।।\nशिलायां प्रतिमायां वा श्रीकृष्णं राधया सह ।।\nभारते पूजयेद्दत्त्वा चोपचाराणि षोडश ।। 2.27.९० ।।\nगोलोके च वसेत्सोऽपि यावद्वै ब्रह्मणो वयः ।।\nभारतं पुनरागत्य हरिभक्तिं लभेद्ध्रुवम् ।। ९१ ।।\nक्रमेण सुदृढां भक्तिं लब्ध्वा मन्त्रं हरेरपि ।।\nदेहं त्यक्त्वा च गोलोकं पुनरेव प्रयाति सः ।। ९२ ।।\nतत्र कृष्णस्य सारूप्यं संप्राप्य पार्षदो भवेत् ।।\nपुनस्तत्पतनं नास्ति जरामृत्युहरो महान् ।। ९३ ।।\nशुक्लां वाऽप्यथवा कृष्णां करोत्येकादशीं च यः ।।\nवैकुण्ठे मोदते सोऽपि यावद्वै ब्रह्मणो वयः ।। ९४ ।।\nभारतं पुनरागत्य हरिभक्तिं लभेद्ध्रुवम् ।।\nपुनर्याति च वैकुण्ठं न तस्य पतनं भवेत् ।। ९५ ।।\nभाद्रे शुक्ले च द्वादश्यां यः शक्रं पूजयेन्नरः ।।\nषष्टिवर्षसहस्राणि शक्रलोके महीयते ।। ९६ ।।\nरविवारेऽर्कसंक्रान्त्यां सप्तम्यां शुक्लपक्षतः ।।\nसम्पूज्यार्कं हविष्यान्नं यः करोति च भारते ।। ९७ ।।\nमहीयते सोऽर्कलोके यावच्चन्द्रदिवाकरौ ।।\nभारतं पुनरागत्य चारोगी श्रीयुतो भवेत् ।। ९८ ।।\nज्येष्ठशुक्लचतुर्दश्यां सावित्रीं यो हि पूजयेत् ।।\nमहीयते ब्रह्मलोके सप्तमन्वन्तरावधि ।। ९९ ।।\nपुनर्महीं समागत्य श्रीमानतुलविक्रमः ।।\nचिरजीवी भवेत्सोऽपि ज्ञानवान्सम्पदा युतः ।। 2.27.१०० ।।\nमाघस्य शुक्लपञ्चम्यां पूजयेद्यः सरस्वतीम् ।।\nसंयतो भक्तितो दत्त्वा चोपचाराणि षोडश।।१०१।।\nमहीयते स वैकुण्ठे यावद्ब्रह्मदिवानिशम् ।।\nसंप्राप्य च पुनर्जन्म स भवेत्कविपण्डितः ।। १०२ ।।\nगां सुवर्णादिकं यो हि ब्राह्मणाय ददाति च ।।\nनित्यं जीवनपर्यन्तं भक्तियुक्तश्च भारते ।। १०३ ।।\nगवां लोमप्रमाणाब्दं द्विगुणं विष्णुमन्दिरे ।।\nमोदते हरिणा सार्द्धं क्रीडाकौतुकमङ्गलैः ।। १०४ ।।\nततः पुनरिहागत्य विष्णुभक्तिं लभेद्ध्रुवम् ।।\nततः पुनरिहागत्य राजराजेश्वरो भवेत् ।।\nगोमांश्च पुत्रवान्विद्वाञ्ज्ञानवान्सर्वतः सुखी ।। १०५ ।।\nभोजयेद्यो हि मिष्टान्नं ब्राह्मणेभ्यश्च भारते ।।\nविप्रलोमप्रमाणाब्दं मोदते विष्णुमन्दिरे ।। १०६ ।।\nततः पुनरिहागत्य स सुखी धनवान्भवेत् ।।\nविद्वान्सुचिरजीवी च श्रीमानतुलविक्रमः ।। १०७ ।।\nयो वक्ति वा ददात्येव हरेर्नामानि भारते ।।\nयुगनामप्रमाणं च विष्णुलोके महीयते ।। १०८ ।।\nततः पुनरिहागत्य विष्णुभक्तिं लभेद्ध्रुवम् ।।\nयदि नारायणक्षेत्रे फलं कोटिगुणं लभेत् ।। १०९ ।।\nनाम्नां कोटिं हरेर्यो हि क्षेत्रे नारायणे जपेत् ।।\nसर्वपापविनिर्मुक्तो जीवन्मुक्तो भवेद्ध्रुवम् ।। 2.27.११० ।।\nलभते न पुनर्जन्म वैकुण्ठे स महीयते ।।\nलभेद्विष्णोश्च सारूप्यं न तस्य पतनं भवेत् ।। १११ ।।\nयः शिवं पूजयेन्नित्यं कृत्वा लिङ्गं च पार्थिवम् ।।\nयावज्जीवनपर्य्यन्तं स याति शिवमन्दिरम् ।। ११२ ।।\nमृदां रेणुप्रमाणाब्दं शिवलोके महीयते ।।\nततः पुनरिहागत्य राजेन्द्रो भारते भवेत् ।। ।। ११३ ।।\nशिलां च योऽर्चयेन्नित्यं शिलातोयं च भक्षति ।।\nमहीयते स वैकुण्ठे यावद्वै ब्रह्मणः शतम् ।। ११४ ।।\nततो लब्ध्वा पुनर्जन्म हरिभक्तिं सुदुर्लभाम् ।।\nमहीयते विष्णुलोके न तस्य पतनं भवेत् ।। ११५ ।।\nतपांसि चैव सर्वाणि व्रतानि निखिलानि च।।\nकृत्वा तिष्ठति वैकुण्डे यावदिन्द्राश्चतुर्दश ।।११६।।\nततो लब्ध्वा पुनर्जन्म राजेन्द्रो भारते भवेत् ।।\nततो मुक्तो भवेत्पश्चात्पुनर्जन्म न विद्यते ।। ११७ ।।\nयः स्नाति सर्वर्तीर्थेषु भुवि कृत्वा प्रदक्षिणम् ।।\nस च निर्वाणतां याति न तज्जन्म भवेद्भुवि ।।११८।।\nपुण्यक्षेत्रे भारते च योऽश्वमेधं करोति च ।।\nअश्वलोमप्रमाणाब्दं शक्रस्यार्द्धासने वसेत् ।। ११९ ।।\nचतुर्गुणं राजसूये फलमाप्नोति मानवः ।।\nनरमेधेऽश्वमेधार्द्धं गोमेधे च तदेव च।।2.27.१२०।।\nपुत्रेष्टौ च तदर्धं च सुपुत्रं च लभेद्ध्रुवम्।।\nलभते लाङ्गलेष्टौ च गोमेधसदृशं फलम्।।१२१।।\nतत्समानं च विप्रेष्टौ वृद्धियागे च तत्फलम् ।।\nपद्मयज्ञे तदर्द्धं च फलमाप्नोति मानवः ।।१२२।।\nविशोके च विशोकं च पद्मार्द्धं स्वर्गमश्नुते ।।\nविजये विजयी राजा स्वर्गे पद्मसमं भवेत्।।१२३।।\nप्राजापत्ये प्रजालाभो भूवृद्धिर्भूभृतां भवेत् ।।\nइह राजश्रियं लब्ध्वा पद्मार्द्धं स्वर्गमश्नुते ।।\nऋद्धियागे महैश्वर्यं स्वर्गं पद्मसमं भवेत् ।।१२४।।\nविष्णुयज्ञः प्रधानं च सर्वयज्ञेषु सुन्दरि ।।\nब्रह्मणा च कृतः पूर्वं महासम्भारसंयुतः ।। १२५ ।।\nबभूव कलहो यत्र दक्षशङ्करयोः सति ।।\nशेपुश्च नन्दिनं विप्रा नन्दी विप्रांश्च कोपतः ।। १२६ ।। ।\nयतो हेतोर्दक्षयज्ञं बभञ्ज चन्द्रशेखरः ।।\nचकार विष्णुयज्ञं च पुरा दक्षप्रजापतिः ।।१२७।।\nधर्मश्च कश्यपश्चैव शेषश्चापि च कर्दमः ।।।\nस्वायम्भुवो मनुश्चैव तत्पुत्रश्च प्रियव्रतः ।। १२८ ।।\nशिवः सनत्कुमारश्च कपिलश्च ध्रुवस्तथा ।।\nराजसूयसहस्राणां समृद्ध्या च क्रतुर्भवेत् ।। १२९ ।।\nराजसूयसहस्राणां फलमाप्नोति निश्चितम् ।।\nविष्णुयज्ञात्परो यज्ञो नास्ति वेदे फलप्रदः ।। 2.27.१३० ।।\nबहुकल्पान्तजीवी च जीवन्मुक्तो भवेद्ध्रुवम् ।।\nज्ञानेन तेजसा चैव विष्णुतुल्यो भवेदिह ।।१३१।।\nदेवानां च यथा विष्णुर्वैष्णवानां यथा शिवः ।।\nशास्त्राणां च यथा वेदा आश्रमाणां च ब्राह्मणाः ।।१३२।।\nतीर्थानां च यथा गङ्गा पवित्राणां च वैष्णवाः ।।\nएकादशी व्रतानां च पुष्पाणां तुलसी यथा ।। १३३।।\nनक्षत्राणां यथा चन्द्रः पक्षिणां गरुडो यथा ।।\nयथा स्त्रीणां च प्रकृतिराधाराणां वसुन्धरा।। ।। १३४ ।।\nशीघ्रगानां चेन्द्रियाणां चञ्चलानां यथा मनः ।।\nप्रजापतीनां ब्रह्मा च प्रजेशानां प्रजापतिः ।। १३९ ।।\nवृन्दावनं वनानां च वर्षाणां भारतं यथा ।।\nश्रीमतां च यथा श्रीश्च विदुषां च सरस्वती ।। १३६ ।।\nपतिव्रतानां दुर्गा च सौभाग्यानां च राधिका ।।\nविष्णुयज्ञस्तथा वत्से यज्ञेषु च महानिति ।।१३७।।\nअश्वमेधशतेनैव शक्रत्वं लभते ध्रुवम् ।।\nसहस्रेण विष्णुपदं संप्राप पृथुरेव च ।। ।। १३८ ।।\nस्नानं च सर्वतीर्थेषु सर्वयज्ञेषु दक्षिणम् ।।\nसर्वेषां च व्रतानां च तपसां फलमेव च ।। १३९ ।।\nपाठश्चतुर्णां वेदानां प्रादक्षिण्यं भुवस्तथा ।।\nफलं बीजमिदं सर्वं मुक्तिदं कृष्णसेवनम् ।। 2.27.१४० ।।\nपुराणेषु च वेदेषु चेतिहासेषु सर्वतः ।।\nनिरूपितं सारभूतं कृष्णपादाम्बुजार्चनम् ।। १४१ ।।\nतद्वर्णनं च तद्ध्यानं तन्नामगुणकीर्त्तनम् ।।\nतत्स्तोत्रं स्मरणं चैव वन्दनं जप एव च ।। १४२ ।।\nतत्पादोदकनैवेद्यभक्षणं नित्यमेव च ।।\nसर्वसम्मतमित्येवं सर्वेप्सितमिदं सति ।। १४३ ।।\nभज कृष्णं परं ब्रह्म निर्गुणं प्रकृतेः परम् ।।\nगृहाण स्वामिनं वत्से सुखं गच्छ स्वमन्दिरम् ।। १४४ ।।\nएतत्ते कथितं सर्वं विपाकं कर्मणां नृणाम् ।।\nसर्वेप्सितं सर्वमतं परं तत्त्वप्रदं नृणाम् ।। १४५ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारद नारायणसंवादे सावित्रीयमसंवादे सावि्त्र्युपाख्याने शुभकर्मविपाकप्रकथनं नाम सप्तविंशोऽध्यायः ।। २७ ।।"
  }
]
[
  {
    "text": "नारद उवाच ।।\nहरेर्निमेषमात्रेण ब्रह्मणः पात एव च ।।\nतस्य पाते प्राकृतिकः प्रलयः परिकीर्त्तितः ।। १ ।।\nप्रलये प्राकृते चोक्तं तत्रादृष्टा वसुन्धरा ।।\nजलप्लुतानि विश्वानि सर्वे लीना हराविति ।। २ ।।\nवसुन्धरा तिरोभूता कुत्र वा तत्र तिष्ठति ।।\nसृष्टेर्विधानसमये साऽऽविर्भूता कथं पुनः ।। ३ ।।\nकथं बभूव सा धन्या मान्या सर्वाश्रया जया ।।\nतस्याश्च जन्मविस्तारं वद मङ्गलकारणम् ।। ४ ।।\nश्रीनारायण उवाच ।।\nसर्वादिसृष्टौ सर्वेषां जन्म कृष्णादिति श्रुतिः ।।\nआविर्भावस्तिरोभावः सर्वेषु प्रलयेषु च ।।५।।\nश्रूयतां वसुधाजन्म सर्वमंगलमंगलम् ।।\nविघ्ननिघ्नं परं पाप नाशनं पुण्यवर्द्धनम् ।। ६ ।।\nअहो केचिद्वदन्तीति मधुकैटभमेदसा ।।\nबभूव वसुधा धन्या तद्विरुद्धमतं शृणु ।। ७ ।।\nऊचतुस्तौ पुरा विष्णुं तुष्टौ युद्धेन तेजसा ।।\nआवां जहि न यत्रोर्वी पयसा संवृतेति च ।। ८ ।।\nतयोर्जीवनकालेन प्रत्यक्षा च भवेत्स्फुटम् ।।\nततो बभूव मेदश्च मरणानन्तरं तयोः ।। ९ ।।\nमेदिनीति च विख्यातेत्युक्ता यैस्तन्मतं शृणु ।।\nजलधौता कृशा पूर्वं वर्द्धिता मेदसा यतः ।। 2.8.१० ।।\nकथयामि च तज्जन्म सार्थकं सर्वसम्मतम् ।।\nपुरा श्रुतं च श्रुत्युक्तं धर्मवक्त्राच्च पुष्करे ।। ११ ।।\nमहाविराट्शरीरस्य जलस्थस्य चिरं स्फुटम् ।।\nमलो बभूव कालेन सर्वांगव्यापको ध्रुवम् ।। १२ ।।\nस च प्रविष्टः सर्वेषां तल्लोम्नां विवरेषु च ।।\nकालेन महता तस्माद्बभूव वसुधा मुने ।।१३।।\nप्रत्येकं प्रतिलोम्नां च स्थिता कूपेषु सा स्थिरा ।।\nआविर्भूता तिरोभूता सा चला च पुनः पुनः ।। १४ ।।\nआविर्भूता सृष्टिकाले तज्जलात्पर्य्युपस्थिता ।।\nप्रलये च तिरोभूता जलाभ्यन्तरवस्थिता ।। १५ ।।\nप्रतिविश्वेषु वसुधा शैलकाननसंयुता ।।\nसप्तसागरसंयुक्ता सप्तद्वीपमिता सती ।। १६ ।।\nहिमाद्रिमेरुसंयुक्ता ग्रहचन्द्रार्कसंयुता ।।\nब्रह्मविष्णुशिवाद्यैश्च सुरैर्लोकैस्तथा नुता ।। १७ ।।\nपुण्यतीर्थसमायुक्ता पुण्यभारतसंयुता ।।\nकाञ्चनीभूमिसंयुक्ता सर्वदुर्गसमन्विता ।। १८ ।।\nपातालाः सप्त तदधस्तदूर्ध्वे ब्रह्मलोककः ।।\nध्रुवलोकश्च तत्रैव सर्वं विश्वं च तत्र वै ।। १९ ।।\nएवं सर्वाणि विश्वानि पृथिव्यां निर्मितानि वै ।।\nऊर्ध्वं गोलोकवैकुण्ठौ नित्यौ विश्वपरौ च तौ ।। 2.8.२० ।।\nनश्वराणि च विश्वानि कृत्रिमाकृत्रिमाणि च ।।\nप्रलये प्राकृते ब्रह्मन्ब्रह्मणश्च निपातने ।। २१ ।।\nमहाविराडादिसृष्टौ सृष्टः कृष्णेन चात्मना ।।\nनित्ये स्थितः स प्रलये काष्ठाकाशेश्वरैः सह ।। २२ ।।\nक्षित्यधिष्ठातृदेवी सा वाराहे पूजिता सुरैः ।।\nमनुभिर्मुनिभिर्विप्रैर्गन्धर्वादिभिरेव च ।। २३ ।।\nविष्णोर्वराहरूपस्य पत्नी सा श्रुतिसम्मता ।।\nतत्पुत्रो मंगलो ज्ञेयः सुयशा मंगलात्मजः ।। २४ ।।\nनारद उवाच ।।\nपूजिता केन रूपेण वाराहे च सुरैर्मही ।।\nवराहेण च वाराही सर्वैः सर्वाश्रया सती ।। २५ ।।\nतस्याः पूजाविधानं चाप्यधश्चोद्धरणक्रमम् ।।\nमंगलं मंगलस्यापि जन्मव्यासं वद प्रभो ।। २६ ।।\nनारायण उवाच ।।\nवाराहे च वराहश्च ब्रह्मणा संस्तुतः पुरा ।।\nउद्दधार महीं हत्वा हिरण्याक्षं रसातलात् ।। २७ ।।\nजले तां स्थापयामास पद्मपत्रं यथाऽर्णवे ।।\nतत्रैव निर्ममे ब्रह्मा सर्वं विश्वं मनोहरम् ।। २८ ।।\nदृष्ट्वा तदधि देवीं च सकामां कामुको हरिः ।।\nवराहरूपी भगवान्कोटिसूर्य्यसमप्रभः ।। २९ ।।\nकृत्वा रतिकरीं शय्यां मूर्त्तिं च सुमनोहराम् ।।\nक्रीडां चकार रहसि दिव्यवर्षमहर्निशम् ।। 2.8.३० ।।\nसुखसम्भोगसंस्पर्शान्मूर्च्छां सम्प्राप सुन्दरी ।।\nविदग्धाया विदग्धेन संगमोऽपि सुखप्रदः ।। ३१ ।।\nविष्णुस्तदंगसंश्लेषाद् बुबुधे न दिवानिशम् ।।\nवर्षान्ते चेतनां प्राप्य कामी तत्याज कामुकीम् ।।३२।।\nदधार पूर्वरूपं हि वाराहं चैव लीलया ।।\nपूजां चकार भक्त्या च ध्यात्वा च धरणीं सतीम् ।। ३३ ।।\nधूपैर्दीपैश्च नैवद्यैः सिन्दूरैरनुलेपनः ।।\nवस्त्रैः पुष्पैश्च बलिभिः संपूज्योवाच तां हरिः ।। ३४ ।।\nमहावराह उवाच ।।\nसर्वाधारा भव शुभे सर्वैः संपूजिता शुभम् ।।\nमुनिभिर्मनुभिर्देवैः सिद्धैर्वा मानवादिभिः ।। ३९ ।।\nजलोच्छ्वासाज्जलत्यागगृहारम्भप्रवेशने ।।\nवापीतडागारम्भे च शुभे च कृषि कर्मणि ।। ३६ ।।\nतव पूजां करिष्यन्ति संभ्रमेण सुरादयः ।।\nमूढा ये न करिष्यन्ति यास्यन्ति नरकं च ते ।। ३७ ।।\nवसुधोवाच ।।\nवहामि सर्वं वाराहरूपेणाहं तवाज्ञया ।।\nलीलामात्रेण भगवन्विश्वं च सचराचरम् ।। ३८ ।।\nमुक्तां शुक्तिं हरेरर्चां शिवलिंगं शिलां तथा ।।\nशंखं प्रदीपं रत्नं च माणिक्यं हीरकं मणिम् ।। ३९ ।।\nयज्ञसूत्रं च पुष्पं च पुस्तकं तुलसीदलम् ।।\nजपमालां पुष्पमालां कर्पूरं च सुवर्णकम् ।। 2.8.४० ।।\nगोरोचनां चन्दनं च शालग्रामजलं तथा ।।\nएतान्वोढुमशक्ताऽहं क्लिष्टा च भगवञ्छृणु ।। ४१ ।।\nश्रीभगवानुवाच ।।\nद्रव्याण्येतानि ये मूढा अर्पयिष्यन्ति सुन्दरि ।।\nयास्यन्ति ते कालसूत्रं दिव्यं वर्षशतं त्वयि ।। ४२ ।।\nइत्येवमुक्त्वा भगवान्विरराम च नारद ।।\nबभूव तेन गर्भेण तेजस्वी मङ्गलग्रहः ।।४३।।\nपूजां चक्रुः पृथिव्याश्च ते सर्वे चाज्ञया हरेः ।।\nदध्युः काण्वोक्तमार्गेण तुष्टुवुः स्तवनेन च ।। ४४ ।।\nदद्युर्मूलेन मन्त्रेण नैवेद्यादिकमेव च ।।\nसंस्तुता त्रिषु लोकेषु पूजिता सा बभूव ह ।। ४५ ।।\nनारद उवाच ।।\nकिं ध्यानं स्तवनं किं वा तस्या मूलं च किं वद ।।\nगूढं सर्वपुराणेषु श्रोतुं कौतूहलं मम ।। ४६ ।।\nनारायण उवाच ।।\nआदौ च पृथिवी देवी वराहेण सुपूजिता ।।\nततो हि ब्रह्मणा पश्चात्ततश्च पृथुना पुरा ।। ४७ ।।\nततः सर्वैर्मुनीन्द्रैश्च मनुभिर्नारदादिभिः ।।\nध्यानं च स्तवनं मन्त्रं शृणु वक्ष्यामि नारद ।। ४८ ।।\nॐ ह्रीं श्रीं वां वसुधायै स्वाहा ।।\nइत्यनेन तु मन्त्रेण पूजिता विष्णुना पुरा ।। ४९ ।।\nश्वेतचम्पकवर्णाभां शतचन्द्रसमप्रभाम् ।।\nचन्दनोक्षितसर्वाङ्गीं सर्वभूषणभूषिताम् ।। 2.8.५० ।।\nरत्नाधारां रत्नगर्भां रत्नाकरसमन्विताम् ।।\nवह्निशुद्धांशुकाधानां सस्मितां वन्दितां भजे ।। ५१ ।।\nध्यानेनानेन सा देवी सर्वैर्वै पूजिता भवेत् ।।\nस्तवनं शृणु विप्रेन्द्र कण्वशाखोक्तमेव च ।।५२।।\nविष्णुरुवाच ।।\nयज्ञसूकरजाया त्वं जयं देहि जयावहे ।।\nजयेऽजये जयाधारे जयशीले जयप्रदे ।। ५३ ।।\nसर्वाधारे सर्वबीजे सर्वशक्तिसमन्विते ।।\nसर्वकामप्रदे देवि सर्वेष्टं देहि मे स्थिरे ।। ९४ ।।\nसर्वसस्यालये सर्वसस्याड्ये सर्वसस्यदे ।।\nसर्वसस्यहरे काले सर्वसस्यात्मिके क्षिते ।। ५५ ।।\nमङ्गले मङ्गलाधारे माङ्गल्ये मङ्गलप्रदे ।।\nमङ्गलार्थे मङ्गलांशे मंगलं देहि मे परम् ।। ५६ ।।\nभूमे भूमिपसर्वस्वे भूमिपालपरायणे ।।\nभूमिपाहङ्काररूपे भूमिं देहि वसुन्धरे ।। ५७ ।।\nइदं स्तोत्रं महापुण्यं तां संपूज्य च यः पठेत् ।।\nकोट्यन्तरे जन्मनि स संभवेद्भूमिपेश्वरः ।। ।। ५८ ।।\nभूमिदानकृतं पुण्यं लभते पठनाज्जनः ।।\nदत्तापहारजात्पापान्मुच्यते नात्र संशयः ।। ५९ ।।\nअम्बुवीचीभूखननात्पापान्मुच्येत स ध्रुवम् ।।\nअन्यकूपे कुपदजात्पापान्मुच्येत स ध्रुवम् ।। 2.8.६० ।।\nपरभूश्राद्धजात्पापान्मुच्यते नात्र संशयः ।।\nभूमौ वीर्य्यत्यागपापाद्दीपादिस्थापनात्तथा ।। ६१ ।।\nपापेन मुच्यते प्राज्ञः स्तोत्रस्य पठनान्मुने ।।\nअश्वमेधशतं पुण्यं लभते नात्र संशयः।। ६२ ।।\nइति श्रीब्रह्मवैर्त्ते महापुराणे द्वितीये प्रकृतिखण्डे नारदनारायणसंवादे पृथिव्युपाख्याने पृथिवीस्तोत्रं नामाष्टमोऽध्यायः।।८।।"
  }
]
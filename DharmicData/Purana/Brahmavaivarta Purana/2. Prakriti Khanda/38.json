[
  {
    "text": "नारायण उवाच ।।\nहरिं ध्यात्वा हरिर्ब्रह्मञ्जगाम ब्रह्मणः सभाम्।।\nबृहस्पतिं पुरस्कृत्य सर्वैः सुरगणैः सह ।। १ ।।\nशीघ्रं गत्वा ब्रह्मलोकं दृष्ट्वा च कमलोद्भवम् ।।\nप्रणेमुर्देवताः सर्वा गुरुणा सह नारद ।।२।।\nवृत्तान्तं कथयामास सुराचार्यो विधिं विभुम् ।।\nप्रहस्योवाच तच्छ्रुत्वा महेन्द्रं कमलोद्भवः ।। ३ ।।\nब्रह्मोवाच ।।\nवत्स मद्वंशजातोऽसि प्रपौत्रो मे विचक्षणः ।।\nबृहस्पतेश्च शिष्यस्त्वं सुराणामधिपः स्वयम् ।।४।।\nमातामहस्ते दक्षश्च विष्णुभक्तः प्रतापवान् ।।\nकुलत्रयं यच्छुद्धं च कथं सोऽहंकृतो भवेत् ।। ५ ।।\nमाता पतिव्रता यस्य पिता शुद्धो जितेन्द्रियः ।।\nमातामहो मातुलश्च कथं सोऽहंकृतो भवेत् ।। ६ ।।\nजनः पैतृकदोषेण दोषान्मातामहस्य च ।।\nगुरोर्दाषान्नीतिदोषैर्हरिद्वेषी भवेद्ध्रुवम् ।। ७ ।।\nसर्वान्तरात्मा भगवान्सर्वदेहेष्ववस्थितः।।\nयस्य देहात्स प्रयाति स शवस्तत्क्षणं भवेत् ।। ८ ।।\nमनोऽहमिन्द्रियेशश्च ज्ञानरूपो हि शङ्करः ।।\nअस्रवः प्रकृतिर्विष्णुर्बुद्धिर्भगवती सती ।। ९ ।।\nनिद्रादयः शक्तयश्च ताः सर्वाः प्रकृतेः कलाः।।\nआत्मनः प्रतिबिम्बं च जीवो भोगी शरीरभृत् ।। 2.38.१० ।।\nआत्मनीशे गते देहात्सर्वे यान्ति ससंभ्रमात् ।।\nयथा वर्त्मनि गच्छन्तं नरदेवमिवानुगाः ।। ११ ।।\nअहं शिवश्च शेषश्च विष्णुर्धर्मो महान्विराट् ।।\nवयं यदंशा भक्ताश्च तत्पुष्पं न्यक्कृतं त्वया ।। १२ ।।\nशिवेन पूजितं पादपद्मं पुष्पेण येन च ।।\nतच्च दुर्वाससा दत्तं दैवेनान्यकृतं सुर ।। १३ ।।\nतत्पुष्पं मस्तके यस्य कृष्णपादाब्जतश्च्युतम् ।।\nसर्वेषां वै सुराणां च तत्पूजा पुरतो भवेत् ।।१४।।\nदैवेन वञ्चितस्त्वं च दैवं च बलवत्तरम् ।।\nभाग्यहीनं जनं मूढं को वा रक्षितुमीश्वरः ।। १५ ।।\nकृष्णं न मन्यते यो हि श्रीनाथं सर्ववन्दितम् ।।\nप्रयाति रुष्टा तद्दासी महालक्ष्मीर्विहाय तम् ।। १६ ।।\nशतयज्ञेन या लब्धा दीक्षितेन त्वया पुरा ।।\nसा श्रीर्गता ऽधुना कोपात्कृष्णनिर्माल्यवर्जनात् ।। १७ ।।\nअधुना गच्छ वैकुण्ठं मया च गुरुणा सह ।।\nनिषेव्य तत्र श्रीनाथं श्रियं प्राप्स्यसि तद्वरात् ।। १८ ।।\nइत्येवमुक्त्वा स ब्रह्मा सर्वैः सुरगणैः सह ।।\nशीघ्रं जगाम वैकुण्ठं यत्र श्रीशस्तया सह ।। १९ ।।\nतत्र गत्वा परं ब्रह्म भगवन्तं सनातनम् ।।\nदृष्ट्वा तेजःस्वरूपं च प्रज्वलन्तं स्वतेजसा ।। 2.38.२० ।।\nग्रीष्ममध्याह्नमार्त्तण्डशतकोटिसमप्रभम् ।।\nशान्तं चानादिमध्यान्तं लक्ष्मीकान्तमनन्तकम् ।। २१ ।।\nचतुर्भुजैः पार्षदैश्च सरस्वत्या स्तुतं नतम् ।।\nभक्त्या चतुर्भिर्वेदैश्च गङ्गया परिषेवितम् ।। २२ ।।\nतं प्रणेमुः सुराः सर्वे मूर्ध्ना ब्रह्मपुरोगमाः ।।\nभक्तिनम्राः साश्रुनेत्रास्तुष्टुवुः पुरुषोत्तमम् ।। २३ ।।\nवृत्तान्तं कथयामास स्वयं ब्रह्मा कृताञ्जलिः ।।\nरुरुदुर्देवताः सर्वाः स्वाधिकारच्युताश्च ताः।।२४।।\nस चापश्यत्सुरगणं विपद्ग्रस्तं भयाकुलम् ।।\nवस्त्रभूषणशून्यं च वाहनादिविवर्जितम् ।।२५ ।।\nशोभाशून्यं हतश्रीकं परिवारैरनावृतम् ।।\nउवाच कातरं दृष्ट्वा विपन्नभयभञ्जनः।।२६।।\nनारायण उवाच ।।\nमा भैर्ब्रह्मन्हे सुराश्च भयं किं वो मयि स्थिते ।।\nदास्यामि लक्ष्मीमचलां परमैश्वर्यवर्द्धिनीम्।।२७।।\nकिञ्च मद्वचनं किञ्चिच्छ्रूयतां समयोचितम् ।।\nहितं सत्यं सारभूतं परिणामसुखावहम् ।। २८ ।।\nजनाश्चासंख्यविश्वस्था मदधीनाश्च सन्ततम्।।\nयथा तथाऽहं मद्भक्तैः पराधीनः स्वतन्त्रकः ।। २९ ।।\nयो यो रुष्टो हि मद्भक्ते मत्परे हि निरङ्कुशः ।।\nतद्गृहेऽहं न तिष्ठामि पद्मया सह निश्चितम् ।। 2.38.३० ।।\nदुर्वासाः शङ्करांशश्च वैष्णवो मत्परायणः ।।\nतच्छापादागतोऽहं च सश्रीको वो गृहादपि ।। ३१ ।।\nयत्र शङ्खध्वनिर्नास्ति तुलसी च शिलार्चनम् ।।\nन भोजनं च विप्राणां न पद्मा तत्र तिष्ठति ।। ३२ ।।\nमद्भक्तानां च मे निन्दा यत्र यत्र भवेत्सुराः ।।\nमहारुष्टा महालक्ष्मीस्ततो याति पराभवात् ।। ३३ ।।\nमद्भक्तिहीनो यो मूढो यो भुङ्क्ते हरिवासरे ।।\nमम जन्मदिने चापि याति श्रीस्तद्गृहादपि ।। ३४ ।।\nमन्नामविक्रयी यश्च विक्रीणाति स्वकन्यकाम् ।।\nयत्रातिथिर्न भुङ्क्ते च मत्प्रिया याति तद्गृहात् ।। ३५ ।।\nपापिनां यो गृहं याति शूद्रश्राद्धान्नभोजिनाम् ।।\nमहारुष्टा ततो याति मन्दिरात्कमलालया ।। ३६ ।।\nशूद्राणां शवदाही च भाग्यहीनश्च वाडवः ।।\nयाति रुष्टा तद्गृहाच्च देवी कमलवासिनी ।। ३७ ।।\nशूद्राणां सूपकारो यो ब्राह्मणो वृषवाहकः ।।\nतत्तोयपानभीता च कमला याति तद्ग्रहात् ।। ३८ ।।\nविप्रो यवनसेवी च देवलः शूद्रयाजकः ।।\nतत्तोयपानभीता च वैष्णवी याति तद्ग्रहात् ।। ३९ ।।\nविश्वासघाती मित्रघ्नो नरघाती कृतघ्नकः ।।\nअगम्यां याति यो विप्रो मद्भार्य्या याति तद्गृहात् ।। 2.38.४० ।।\nअशुद्धहृदयः कूरो हिंसको निन्दको द्विजः ।।\nब्राह्मण्यां शूद्रजातश्च याति देवी च तद्ग्रहात् ।। ४१ ।।\nयो विप्रः पुंश्चलीपुत्रो महापापी च तत्पतिः ।।\nअवीरान्नं च यो भुङ्क्ते तस्माद्याति जगत्प्रसूः ।। ४२ ।।\nतृणं छिनत्ति नखरैस्तैर्वा यो हि लिखेन्महीम् ।।\nजिह्मो वा मलवासाश्च सा प्रयाति च तद्ग्रहात् ।। ४३ ।।\nसूर्य्योदये च द्विर्भोजी दिवाशायी च वाडवः ।।\nदिवामैथुनकारी च तस्माद्याति हरिप्रिया ।। ।। ४४ ।।\nआचारहीनो यो विप्रो यश्च शूद्रप्रतिग्रही ।।\nअदीक्षितो हि यो मूढस्तस्माल्लोला प्रयाति च ।। ४९ ।।\nस्निग्धपादश्च नग्नो वा यः शेते ज्ञानदुर्बलः ।।\nशश्वद्धर्मातिवाचालो याति वै तद्गृहात्सती ।। ४६ ।।\nशिरस्नातश्च तैलेन योऽन्यदङ्गमुपस्पृशेत् ।।\nस्वाङ्गे च वादयेद्वाद्यं रमा याति च तद्गृहात् ।। ४७ ।।\nव्रतोपवासहीनो यः सन्ध्याहीनोऽशुचिर्द्विजः ।।\nविष्णुभक्तिविहीनो यस्तस्माद्याति  हरिप्रिया ।। ४८ ।।\nब्राह्मणं निन्दयेद्यो हि तान्वै द्वेष्टि च सन्ततम् ।।\nहिंसाकारी दयाहीनो याति सर्वप्रसूस्ततः ।। ४९ ।।\nयत्र तत्र हरेरर्चा हरेरुत्कीर्त्तनं शुभम् ।।\nतत्र तिष्ठति सा देवी कमला सर्वमङ्गला ।। 2.38.५० ।।\nयत्र प्रशंसा कृष्णस्य तद्भक्तस्य पितामह ।।\nसा च कृष्णप्रिया देवी तत्र तिष्ठति सन्ततम्।।५१।।\nयत्र शङ्खध्वनिः शङ्खः शिला च तुलसीदलम्।।\nतत्सेवा वन्दनं ध्यानं तत्र सा तिष्ठति स्वयम् ।।५२।।\nशिवलिङ्गार्चनं यत्र तस्य चोत्कीर्त्तनं शुभम्।।\nदुर्गार्चनं तद्गुणाश्च तत्र पद्मनिवासिनी ।।९३।।\nविप्राणां सेवनं यत्र तेषां वै भोजनं शुभम् ।।\nअर्चनं सर्वदेवानां तत्र पद्ममुखी सती ।। ५४ ।।\nइत्युक्त्वा च सुरान्सर्वान्रमामाह रमापतिः ।।\nक्षीरोदसागरे जन्म लभस्व कलया रमे ।। ५५ ।।\nइत्युक्त्वा तां जगन्नाथो ब्रह्माणं पुनराह च ।।\nमथित्वा सागरं लक्ष्मीं देवेभ्यो देहि पद्मज ।। ५६ ।।\nइत्युक्त्वा कमलाकान्तो देवश्चान्तरधान्मुने ।।\nदेवाश्चिरेण कालेन ययुः क्षीरोदसागरम् ।। ९७ ।।\nमन्थानं मन्दरं कृत्वा कूर्मं कृत्वा च भाजनम् ।।\nरज्जुं कृत्वा वासुकिं च ममन्थुश्चैव सागरम् ।। ५८ ।।\nधन्वन्तरिं च पीयूषमुच्चैःश्रवसमीप्सितम् ।।\nनानारत्नं हस्तिरत्नं प्रापुर्लक्ष्म्याश्च दर्शनम् ।।५९।।\nवनमालां ददौ सा च क्षीरोदशायिने मुने ।।\nसर्वेश्वराय रम्याय विष्णवे वैष्णवी सती ।।2.38.६०।।\nदेवैः स्तुता पूजिता च ब्रह्मणा शङ्करेण च ।।\nददौ दृष्टिं सुरगृहे ब्रह्मशापविमोचिकाम् ।। ६१ ।।\nप्रापुर्देवाः स्वविषयं दैत्यैर्ग्रस्तं भयङ्करैः।।\nमहालक्ष्मीप्रसादेन वरदानेन नारद ।। ६२ ।।\nइत्येवं कथितं सर्वं लक्ष्म्युपाख्यानमुत्तमम् ।।\nसुखदं सारभूतं च किं भूयः श्रोतुमिच्छसि ।। ६३ ।।\nइति श्रीब्रह्मवैवर्ते महापुराणे द्वितीये प्रकृतिखण्डे नारदनारायणसंवादे लक्ष्म्युपाख्याने समुद्रमथनं नामाष्टात्रिंशोऽध्यायः ।। ३८ ।।"
  }
]
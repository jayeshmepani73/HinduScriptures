[
  {
    "text": "नारद उवाच।।\nभूमिदानकृतं पुण्यं पापं तद्धरणेन यत् ।।\nपरभूमौ श्राद्धरूपं कूपे कुपदजं तथा ।। १ ।।\nअम्बुवीचीभूखननबीजत्यागजमेव च ।।\nदीपादिस्थापनात्पापं श्रोतुमिच्छामि यत्नतः ।। २ ।।\nअन्यद्वा पृथिवीजन्यं पापं यत्प्रश्नतः परम् ।।\nयदस्ति तत्प्रतीकारं वद वेदविदां वर ।।३।।\nनारायण उवाच।।\nवितस्तिमात्रं भूमिं च यो ददाति च भारते।।\nसन्ध्यापूताय विप्राय स यायाद्विष्णुमन्दिरम् ।।४।।\nभूमिं च सर्वसस्याढ्या ब्राह्मणाय ददाति यः।।\nभूमिरेणुप्रमाणे च वर्षे विष्णुपदे वसेत्।।५।।\nग्रामं भूमिं च धान्यं च यो ददात्याददाति यः ।।\nसर्वपापाद्विनिर्मुक्तौ चोभौ वैकुण्ठवासिनौ ।। ६ ।।\nभूमिदानं च तत्काले यः साधुश्चानुमोदते ।।\nस प्रयाति च वैकुण्ठं मित्रगोत्रसमन्वितः ।। ७ ।।\nस्वदत्तां परदत्तां वा ब्रह्मवृत्तिं हरेत्तु यः ।।\nकालसूत्रे तिष्ठति स यावच्चन्द्रदिवाकरौ ।। ८ ।।\nतत्पुत्रपौत्रप्रभृतिर्भूमिहीनः श्रिया हतः ।।\nसुखहीनो दरिद्रः स्यादन्ते याति च रौरवम् ।। ९ ।।\nगवां मार्गं विनिष्कृष्य यश्च सस्यं ददाति सः ।।\nदिव्यं वर्षशतं चैव कुम्भीपाके च तिष्ठति ।। 2.9.१० ।।\nगोष्ठं तडागं निष्कृष्य मार्गं सस्यं ददाति यः ।।\nस च तिष्ठत्यसीपत्रे यावदिन्द्राश्चतुर्दश ।। ११ ।।\nन पञ्चपिण्डमुद्धृत्य स्नाति कूपे परस्य यः।।\nप्राप्नोति नरकं चैव न स्नानफलमेव च ।।१२।।\nकामी भूमौ च रहसि बीजत्यागं करोति यः ।।\nस्निग्धरेणुप्रमाणं च वर्षं तिष्ठति रौरवे ।। १३ ।।\nअम्बुवीच्यम्बुखननं यः करोति च मानवः ।।\nस याति कृमिदंशं च स्थितिस्तत्र चतुर्युगम् ।। १४ ।।\nपरकीये लुप्तकूपे कूपं मूढः करोति यः ।।\nपुष्करिण्यां च लुप्तायां तां ददाति च यो नरः ।। १५ ।।\nसर्वं फलं परस्यैव तप्तसूर्मिं व्रजेत्तु सः ।।\nतत्र तिष्ठति संतप्तो यावदिद्राश्चतुर्दश ।। १५ ।।\nपरकीयतडागे च पङ्कमुद्धृत्य चोत्सृजेत् ।।\nरेणुप्रमाणवर्षं च ब्रह्मलोके वसेन्नरः ।।१७।।\nपिण्डं पित्रे भूतिभर्त्तुर्न प्रदाय च मानवः ।।\nश्राद्धं करोति यो मूढो नरकं याति निश्चितम् ।। १८ ।।\nभूमौ दीपं योऽर्पयति सोऽन्धः सप्तसु जन्मसु ।।\nभूमौ शंखं च संस्थाप्य कुष्ठं जन्मान्तरे लभेत् ।। १९ ।।\nमुक्तामाणिक्यहीरं च सुवर्णं च मणिं तथा ।।\nयश्च संस्थापयेद्भूमौ दरिद्रः सप्तजन्मसु ।। 2.9.२० ।।\nशिवलिङ्गं शिलामर्च्यां यश्चार्पयति भूतले ।।\nशतमन्वन्तरं यावत्कृमिभक्षे स तिष्ठति ।।२१।।\nसूक्तं मन्त्रं शिलातोयं पुष्पं च तुलसीदलम् ।।\nयश्चार्पयति भूमौ च स तिष्ठेन्नरके युगम् ।।२२।।\nजपमालां पुष्पमालां कर्पूरं रोचनां तथा ।।\nयो मूढश्चार्पयेद्भूमौ स याति नरकं ध्रुवम् ।। २३ ।।\nमुने चन्दनकाष्ठं च रुद्राक्षं कुशमूलकम् ।।\nसंस्थाप्य भूमौ नरके वसेन्मन्वन्तरावधि ।। २४ ।।\nपुस्तकं यज्ञसूत्रं च भूमौ संस्थापयेत्तु यः।।\nन भवेद्विप्रयोनौ च तस्य जन्मान्तरे जनिः।।२९।।\nब्रह्महत्यासमं पापमिह वै लभते ध्रुवम्।।\nग्रन्थियुक्तं यज्ञसूत्रं पूज्यं स्यात्सर्ववर्णकैः ।। २६ ।।\nयज्ञं कृत्वा तु यो भूमिं क्षीरेण नहि सिञ्चति।।\nस याति तप्तसूर्मिं च संतप्तः सर्वजन्मसु ।।२७।।\nभूकम्पे ग्रहणे यो हि करोति खननं भुवः ।।\nजन्मान्तरे महापापी सोऽङ्गहीनो भवेद्ध्रुवम् ।।२८।।\nभवनं यत्र सर्वेषां भूमिस्तेन प्रकीर्त्तिता।।।\nवसुरत्नं या दधाति वसुधा च वसुन्धरा।।२९।।\nहरेरूरौ च या जाता सा चोर्वी परिकीर्त्तिता ।।\nधरा धरित्री धरणी सर्वेषां धरणात्तु या ।। 2.9.३० ।।\nइज्या च यागभरणात्क्षोणी क्षीणा लये च या ।।\nमहालये क्षयं याति क्षितिस्तेन प्रकीर्तिता ।। ३१ ।।\nकाश्यपी कश्यपस्येयमचला स्थितिरूपतः ।।\nविश्वम्भरा तद्धरणाच्चानन्ताऽनन्तरूपतः ।। ३२ ।।\nपृथ्वी पृधुककन्यात्वाद्विस्तृतत्वान्मही मुने ।। ३३ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनाराणयसंवादे पृथिव्युपाख्यानं नाम नवमोऽध्यायः ।। ९ ।।"
  }
]
[
  {
    "text": "नारायण उवाच ।।\nशृणु नारद वक्ष्यामि स्वधोपाख्यानमुत्तमम् ।।\nपितॄणां वै तृप्तिकरं श्राद्धानां फलवर्द्धनम् ।। १ ।।\nसृष्टेरादौ पितृगणान्ससर्ज जगतां विधिः ।।\nचतुरो वै मूर्त्तिमतस्त्रींश्च तेजस्स्वरूपिणः ।। २ ।।\nसप्त दृष्ट्वा पितृगणान्सिद्धिरूपान्मनोहरान् ।।\nआहारं ससृजे तेषां श्राद्धतर्पणपूर्वकम्।। ३ ।।\nस्नानं तर्पणपर्य्यन्तं श्राद्धान्तं देवपूजनम् ।।\nआह्निकं च त्रिसन्ध्यान्तं विप्राणां च श्रुतौ श्रुतम् ।। ४ ।।\nनित्यं न कुर्य्याद्यो विप्रस्त्रिसन्ध्यं श्राद्धतर्पणम् ।।\nबलिं वेदध्वनिं सोऽपि विषहीनो यथोरगः ।। ५ ।।\nहरिसेवाविहीनश्च श्रीहरेरनिवेद्यभुक् ।।\nभस्मान्तं सूतकं तस्य न कर्मार्हः स नारद ।। ६ ।।\nब्रह्मा श्राद्धादिकं सृष्ट्वा जगाम पितृहेतवे ।।\nन प्राप्नुवन्ति पितरो ददति ब्राह्मणादयः ।। ७ ।।\nसर्वे प्रजग्मुः क्षुधिता विषण्णा ब्रह्मणः सभाम् ।।\nसर्वे निवेदनं चक्रुस्तमेव जगतां विधिम् ।। ।। ८ ।।\nब्रह्मा च मानसीं कन्यां ससृजे तां मनोहराम् ।।\nरूपयौवनसम्पन्नां शरच्चन्द्रसमप्रभाम् ।। ९ ।।\nविद्यावतीं गुणवतीमपि रूपवतीं सतीम् ।।\nश्वेतचम्पकवर्णाभां रत्नभूषणभूषिताम् ।। 2.41.१० ।।\nविशुद्धां प्रकृतेरंशां सस्मितां वरदां शुभाम् ।।\nस्वधाभिधानां सुदतीं लक्ष्मीं लक्षणसंयुताम् ।। ११ ।।\nशतपद्मपदन्यस्तपादपद्मं च बिभ्रतीम् ।।\nपत्नीं पितॄणां पद्मास्यां पद्मजां पद्मलोचनाम् ।। ।। १२ ।।\nपितृभ्यस्तां ददौ कन्यां तुष्टेभ्यस्तुष्टिरूपिणीम् ।।\nब्राह्मणानां चोपदेशं चक्रे वै गोपनीयकम् ।। १३ ।।\nस्वधान्तं मन्त्रमुच्चार्य्य पितृभ्यो देहि चेति च ।।\nक्रमेण तेन विप्राश्च पित्रे दानं ददुः पुरा ।। १४ ।।\nस्वाहा शस्ता देवदाने पितृदाने स्वधा वरा ।।\nसर्वत्र दक्षिणा शस्ता हतो यज्ञस्त्वदक्षिणः ।। १५ ।।\nपितरो देवता विप्रा मुनयो मानवास्तथा ।।\nपूजां चक्रुः स्वधां शान्तां तुष्टाव परमादरम् ।। १६ ।।\nदेवादयश्च सन्तुष्टाः परिपूर्णमनोरथाः ।।\nविप्रादयश्च पितरः स्वधादेवीवरेण च ।। १७ ।।\nइत्येवं कथितं सर्वं स्वधोपाख्यानमुत्तमम् ।।\nसर्वेषां वै तुष्टिकरं किं भूयः श्रोतुमिच्छसि ।। १८ ।।\nनारद उवाच ।।\nस्वधापूजाविधानं च  ध्यानं स्तोत्रं महामुने ।।\nश्रोतुमिच्छामि यत्नेन वद वेदविदां वर ।। १९ ।।\nनारायण उवाच ।।\nतद्ध्यानं स्तवनं ब्रह्मन्वेदोक्तं सर्वसम्मतम् ।।\nसर्वं जानासि वक्ष्ये वै ज्ञातुमिच्छसि वृद्धये ।। 2.41.२० ।।\nशरत्कृष्णत्रयोदश्यां मघायां श्राद्धवासरे ।।\nस्वधां संपूज्य यत्नेन ततः श्राद्धं समाचरेत् ।। २१ ।।\nस्वधां नाभ्यर्च्य यो विप्रः श्राद्धं कुर्य्यादहंमतिः ।।\nन भवेत्फलभाक् सत्यं श्राद्धतर्पणयोस्तथा ।। २२ ।।\nब्रह्मणो मानसीं कन्यां शश्वत्सुस्थिरयौवनाम् ।।\nपूज्यां पितॄणां देवानां श्राद्धानां फलदां भजे ।। २३ ।।\nइति ध्यात्वा घटे रम्ये शालग्रामेऽथवा शुभे ।।\nदद्यात्पाद्यादिकं तस्यै मूलेनेति श्रुतौ श्रुतम् ।। २४ ।।\nआं श्रीं क्लीं स्वधादेव्यै स्वाहेति च महामनुम् ।।\nसमुच्चार्य्य च संपूज्य स्तुत्वा तां प्रणमेद्द्विजः ।। २५ ।।\nस्तोत्रं शृणु मुनिश्रेष्ठ ब्रह्मपुत्र विशारद ।।\nसर्ववाञ्छाप्रदं नॄणां ब्रह्मणा यत्कृतं पुरा।।२६।।\nब्रह्मोवाच ।।\nस्वधोच्चारणमात्रेण तीर्थस्नायी भवेन्नरः।।\nमुच्यते सर्वपापेभ्यो वाजपेयफलं लभेत् ।। २७ ।।\nस्वधा स्वधा स्वधेत्येवं यदि वारत्रयं स्मरेत् ।।\nश्राद्धस्य फलमाप्नोति कालतर्पणयोस्तथा ।। २८ ।।\nश्राद्धकाले स्वधास्तोत्रं यः शृणोति समाहितः ।।\nलभेच्छ्राद्धशतानां च पुण्यमेव न संशयः ।। २९ ।।\nस्वधा स्वधा स्वधेत्येवं त्रिसन्ध्यं यः पठेन्नरः ।।\nप्रियां विनीतां स लभेत्साध्वीं पुत्रं गुणान्वितम् ।।2.41.३०।।\nपितॄणां प्राणतुल्या त्वं द्विजजीवनरूपिणी ।।\nश्राद्धाधिष्ठातृदेवी च श्राद्धादीनां फलप्रदा ।। ३१ ।।\nबहिर्मन्मनसो गच्छ पितॄणां तुष्टिहेतवे ।।\nसंप्रीतये द्विजातीनां गृहिणां वृद्धिहेतवे ।। ।। ३२ ।।\nनित्या नित्यस्वरूपाऽसि गुणरूपाऽसि सुव्रते ।।\nआविर्भावस्तिरोभावः सृष्टौ च प्रलये तव।। ३३ ।।\nॐ स्वस्ति च नमः स्वाहा स्वधा त्वं दक्षिणा तथा ।।\nनिरूपिताश्चतुर्वेदे षट् प्रशस्ताश्च कर्मिणाम् ।। ३४ ।।\nपुराऽऽसीस्त्वं स्वधा गोपी गोलोके राधिका सखी ।।\nधृता स्वोरसि कृष्णेन यतस्तेन स्वधा स्मृता ।। ३५ ।।\nध्वस्ता त्वं राधिकाशापाद्गोलोकाद्विश्वमागता ।।\nकृष्णाश्लिष्टा तया दृष्टा पुरा वृन्दावने वने ।। ३६ ।।\nकृष्णालिंगनपुण्येन भूता मे मानसी सुता ।।\nअतृप्तसुरते तेन चतुर्णां स्वामिनां प्रिया ।। ।। ३७ ।।\nस्वाहा सा सुन्दरी गोपी पुराऽऽसीद्राधिकासखी ।।\nरतौ स्वयं कृष्णमाह तेन स्वाहा प्रकीर्त्तिता ।। ३८ ।।\nकृष्णेन सार्द्धं सुचिरं वसन्ते रासमण्डले ।।\nप्रयत्ता सुरते श्लिष्टा दृष्टा सा राधया पुरा ।।३९।।\nतस्याः शापेन सा ध्वस्ता गोलोकाद्विश्वमागता ।।\nकृष्णालिङ्गनपुण्येन समभूद्वह्निकामिनी ।। 2.41.४० ।।\nपवित्ररूपा परमा देवाद्यैर्वन्दिता नृभिः ।।\nयन्नामोच्चारणेनैव नरो मुच्येत पातकात् ।। ४१ ।।\nया सुशीलाभिधा गोपी पुराऽऽसीद्राधिकासखी ।।\nउवास दक्षिणे क्रोडे कृष्णस्य च महात्मनः ।। ४२ ।।\nप्रध्वस्ता सा च तच्छापाद्गोलोकाद्विश्वमागता ।।\nकृष्णालिङ्गनपुण्येन सा बभूव च दक्षिणा ।। ४३ ।।\nसा प्रेयसी रतौ दक्षा प्रशस्ता सर्वकर्मसु ।।\nउवास दक्षिणे भर्तुर्दक्षिणा तेन कीर्त्तिता ।। ४४ ।।\nगोप्या बभूवुस्तिस्रो वै स्वधा स्वाहा च दक्षिणा ।।\nकर्मिणां कर्मपूर्णार्थं पुरा चैवेश्वरेच्छया ।। ४९ ।।\nइत्येवमुक्त्वा स ब्रह्मा ब्रह्मलोके च संसदि ।।\nतस्थौ च सहसा सद्यः स्वधा साऽऽविर्बभूव ह ।। ४६ ।।\nतदा पितृभ्यः प्रददौ तामेव कमलाननाम् ।।\nतां संप्राप्य ययुस्ते च पितरश्च प्रहर्षिताः ।। ४७ ।।\nस्वधास्तोत्रमिदं पुण्यं यः शृणोति समाहितः ।।\nस स्नातः सर्वतीर्थेषु वेदपाठफलं लभेत् ।। ४८ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे स्वधोपाख्याने स्वधोत्पत्तितत्पूजादिकथनं नामैकचत्वारिंशोऽध्यायः ।। ४१ ।।\nइति स्वधोपाख्यानं समाप्तम्।।"
  }
]
[
  {
    "text": "पार्वत्युवाच ।।\nकथं सुदामशापञ्च सा देवी ललाभ ह ।।\nकथं शशाप भृत्यो हि स्वाभीष्टां देवकामिनीम् ।। १ ।।\nश्रीभगवानुवाच ।।\nशृणु देवी प्रवक्ष्यामि रहस्यं परमाद्भुतम् ।।\nगोप्यं सर्वपुराणेषु शुभदं भक्तिमुक्तिदम् ।। २ ।।\nएकदा राधिकेशश्च गोलोके रासमण्डले ।।\nशतशृंगाख्यगिर्येकदेशे वृन्दावने वने ।।३।।\nगृहीत्वा विरजां गोपीं सुभाग्यां राधिकासमाम् ।।\nक्रीडां चकार भगवान्रत्नभूषणभूषितः ।। ४ ।।\nरत्नप्रदीपसंयुक्ते रत्ननिर्माणमण्डले ।।\nअमूल्यरत्नखचितमञ्चके पुष्पतल्पके ।। ५ ।।\nकस्तूरीकुंकुमारक्ते सुचन्दनसुधूपिते ।।\nसुगन्धिमालतीमालासमूहपरिमण्डिते ।। ६ ।।\nसुरताद्विरतिर्नास्ति दम्पती रतिपण्डितौ ।।\nतौ द्वौ परस्पराक्तौ सुखसम्भोगतन्त्रितौ ।। ७ ।।\nमन्वन्तराणां लक्षश्च कालः परिमितो गतः ।।\nगोलोकस्य स्वल्पकाले जन्मादिरहितस्य च ।। ८ ।।\nदूत्यश्चतस्रो ज्ञात्वाऽथ जगदुस्तां तु राधिकम् ।।\nश्रुत्वा परमरुष्टा सा तत्याज हरिमीश्वरी ।।९।।\nप्रबोधिता च सखिभिः कोपरक्तास्यलोचना ।।\nविहाय रत्नालङ्कारं वह्निशुद्धांशुके शुभे ।। 2.49.१० ।।\nक्रीडापद्मं च सद्रत्नामूल्यदर्पणमुज्ज्वलम् ।।\nनिर्मार्जयामास सती सिन्दूरं चित्रपत्रकम् ।। ११ ।।\nप्रक्षाल्य तोयाञ्जलिभिर्मुखरागमलक्तकम् ।।\nविस्रस्तकबरीभारा मुक्तकेशी प्रकम्पिता ।। १२ ।।\nशुक्लवस्त्रपरीधाना रूक्षा वेषादिवर्जिता ।।\nययौ यानान्तिकं तूर्णं प्रियालीभिर्निवारिता।।१३।।\nआजुहाव सखीसंघं रोषविस्फुरिताधरा ।।\nशश्वत्कम्पान्वितांगी सा गोपीभिः परिवारिता ।।१४।।\nताभिर्भक्त्या युताभिश्च कातराभिश्च संस्तुता ।।\nआरुरोह रथं दिव्यममूल्यं रत्ननिर्मितम् ।।\nदशयोजनविस्तीर्णं दैर्घ्ये तच्छतयोजनम् ।।१५।।\nसहस्रचक्रयुक्तं च नानाचित्रसमन्वितम् ।।\nनानाविचित्रवसनैः सूक्ष्मैः क्षौमैर्विराजितम् ।। १६ ।।\nअमूल्यरत्ननिर्माणदर्पणैः परिशोभितम् ।।\nमणीन्द्रजालमालाभैः पुष्पमालासहस्रकैः ।। १७ ।।\nसद्रत्न कलशैर्युक्तं रम्यैर्मन्दिरकोटिभिः ।।\nत्रिलक्षकोटिभिः सार्द्ध गोपीभिश्च प्रियालिभिः ।। १८ ।।\nययौ रथेन तेनैव सुमनोमालिना प्रिये ।।\nश्रुत्वा कोलाहलं गोपः सुदामा कृष्णपार्षदः ।। १९ ।।\nकृष्णं कृत्वा सावधानं गोपैः सार्द्धं पलायितः ।।\nभयेन कृष्णः सन्त्रस्तो विहाय विरजां सतीम् ।। 2.49.२० ।।\nस्वप्रेममग्नः कृष्णोऽपि तिरोधानं चकार सः ।।\nसा सती समयं ज्ञात्वा विचार्य्य स्वहृदि क्रुधा ।। २१ ।।\nराधाप्रकोपभीता च प्राणांस्तत्याज तत्क्षणम् ।।\nविरजालिगणास्तत्र भयविह्वलकातराः ।। २२ ।।\nप्रययुः शरणं साध्वीं विरजां तत्क्षणं भिया ।।\nगोलोके सा सरिद्रूपा जाता वै शैलकन्यके ।। २३ ।।\nकोटियोजनविस्तीर्णा दीर्घे शतगुणा तथा ।।\nगोलोकं वेष्टयामास परिखेव मनोहरा ।। २४ ।।\nबभूवुः क्षुद्रनद्यश्च तदाऽन्या गोप्य एव च ।।\nसर्वा नद्यस्तदंशाश्च प्रतिविश्वेषु सुन्दरि ।। २५ ।।\nइमे सप्त समुद्राश्च विरजानन्दना भुवि ।।\nअथागत्य महाभागा राधा रासेश्वरी परा ।। २६ ।।\nन दृष्ट्वा विरजां कृष्णं स्वगृहं च पुनर्ययौ ।।\nजगाम कृष्णस्तां राधां गोपालैरष्टभिः सह ।। २७ ।।\nगोपीभिर्द्वारि युक्ताभिर्वारितोऽपि पुनः पुनः ।।\nदृष्ट्वा कृष्णं च सा देवी भर्त्सयामास तं तदा ।। २८ ।।\nसुदामा भर्त्सयामास तां तथा कृष्णसन्निधौ ।।\nक्रुद्धा शशाप सा देवी सुदामानं सुरेश्वरी ।। २९ ।।\nगच्छ त्वमासुरीं योनिं गच्छ दूरमतो द्रुतम् ।।\nशशाप तां सुदामा च त्वमितो गच्छ भारतम् ।। 2.49.३० ।।\nभव गोपी गोपकन्यामुख्याभिः स्वाभिरेव च ।।\nतत्र ते कृष्णविच्छेदो भविष्यति शतं समाः ।। ।।३१।।\nतत्र भारावतरणं भगवांश्च करिष्यति ।।\nइति शप्त्वा सुदामाऽसौ प्रणम्य जननीं हरिम् ।।\nसाश्रुनेत्रो मोहयुक्तस्ततो गन्तुं समुद्यतः ।। ३२ ।।\nराधा जगाम तत्पश्चात्साश्रुनेत्राऽतिविह्वला ।।\nवत्स क्व यासीत्युच्चार्य्य पुत्रविच्छेदकातरा ।। ३३ ।।\nकृष्णस्तां बोधयामास विद्यया च कृपानिधिः ।।\nशीघ्रं संप्राप्स्यसि सुतं मा रुदस्त्वं वरानने ।। ३४ ।।\nस चासुरः शङ्खचूडो बभूव तुलसीपतिः ।।\nमच्छूलभिन्नकायेन गोलोकं वै जगाम सः ।। ३५ ।।\nराधा जगाम वाराहे गोकुलं भारतं सती ।।\nवृषभानोश्च वैश्यस्य सा च कन्या बभूव ह ।। ३६ ।।\nअयोनिसम्भवा देवी वायुगर्भा कलावती ।।\nसुषुवे मायया वायुं सा तत्राविर्बभूव ह ।। ३७ ।।\nअतीते द्वादशाब्दे तु दृष्ट्वा तां नवयौवनाम् ।।\nसार्धं रायाणवैश्येन तत्सम्बन्धं चकार सः ।। ३८ ।।\nछायां संस्थाप्य तद्गेहे साऽन्तर्द्धानमवाप ह ।।\nबभूव तस्य वैश्यस्य विवाहश्छायया सह ।। ३९ ।।\nगते चतुर्दशाब्दे तु कंसभीतेश्छलेन च ।।\nजगाम गोकुलं कृष्णः शिशुरूपी जगत्पतिः ।। 2.49.४० ।।\nकृष्णमाता यशोदा या रायाणस्तत्सहोदरः ।।\nगोलोके गोपकृष्णांशः सम्बन्धात्कृष्णमातुलः।।४१।।\nकृष्णेन सह राधायाः पुण्ये वृन्दावने वने ।।\nविवाहं कारयामास विधिना जगतां विधिः।।४२।।\nस्वप्ने राधापदाम्भोजं नहि पश्यन्ति बल्लवाः।।\nस्वयं राधा हरेः क्रोडे छाया रायाणमन्दिरे।।४३।।\nषष्टिवर्षसहस्राणि तपस्तेपे पुरा विधिः।।\nराधिकाचरणाम्भोजदर्शनार्थी च पुष्करे ।।४४।।\nभारावतरणे भूमेर्भारते नन्दगोकुले ।।\nददर्श तत्पदाम्भोजं तपसस्तत्फलेन च।४५।।\nकिञ्चित्कालं स वै कृष्णः पुण्ये वृन्दावने वने ।।\nरेमे गोलोकनाथश्च राधया सह भारते।। ४६ ।।\nततः सुदामशापेन विच्छेदश्च बभूव ह ।।\nतत्र भारावतरणं भूमेः कृष्णश्चकार सः ।। ४७ ।।\nशताब्दे समतीते तु तीर्थयात्राप्रसंगतः ।।\nददर्श कृष्णं सा राधा स च तां च परस्परम् ।। ४८ ।।\nततो जगाम गोलोकं राधया सह तत्त्ववित् ।।\nकलावती यशोदा च पर्यगाद्राधया सह ।। ४९ ।।\nवृषभानुश्च नन्दश्च ययौ गोलोकमुत्तमम् ।।\nसर्वे गोपाश्च गोप्यश्च ययुस्ता याः समागताः ।। 2.49.५० ।।\nछाया गोपाश्च गोप्यश्च प्रापुर्मुक्तिं च सन्निधौ ।।\nरेमिरे ताश्च तत्रैव सार्द्धं कृष्णेन पार्वति ।। ५१ ।।\nषट्त्रिंशल्लक्षकोट्यश्च गोप्यो गोपाश्च तत्समाः ।।\nगोलोकं प्रययुर्मुक्ताः सार्धं कृष्णेन राधया ।। ५२ ।।\nद्रोणः प्रजापतिर्नन्दो यशोदा तत्प्रिया धरा ।।\nसंप्राप पूर्वतपसा परमात्मानमीश्वरम् ।। ५३ ।।\nवसुदेवः कश्यपश्च देवकी चादितिः सती ।।\nदेवमाता देवपिता प्रतिकल्पे स्वभावतः ।। ५४ ।।\nपितॄणां मानसी कन्या राधामाता कलावती ।।\nवसुदामापि गोलोकाद् वृषभानुः समाययौ ।। ५५ ।।\nइत्येवं कथितं दुर्गे राधिकाख्यानमुत्तमम् ।।\nसम्पत्करं पापहरं पुत्रपौत्रविवर्धनम् ।। ५६ ।।\nश्रीकृष्णश्च द्विधारूपो द्विभुजश्च चतुर्भुजः ।।\nचतुर्भुजश्च वैकुण्ठे गोलोके द्विभुजः स्वयम् ।। ५७ ।।\nचतुर्भुजस्य पत्नी च महालक्ष्मीः सरस्वती ।।\nगंगा च तुलसी चैव देव्यो नारायणप्रियाः ।।५८।।\nश्रीकृष्णपत्नी सा राधा तदर्द्धाङ्गसमुद्भवा ।।\nतेजसा वयसा साध्वी रूपेण च गुणेन च ।। ५९ ।।\nआदौ राधां समुच्चार्य पश्चात्कृष्णं वदेद्बुधः ।।\nव्यतिक्रमे ब्रह्महत्यां लभते नात्र संशयः ।। 2.49.६० ।।\nकार्त्तिकीपूर्णिमायां च गोलोके रासमण्डले ।।\nचकार पूजां राधायास्तत्सम्बन्धिमहोत्सवम् ।। ६१ ।।\nसद्रत्नघुटिकायाश्च कृत्वा तत्कवचं हरिः ।।\nदधार कण्ठे बाहौ च दक्षिणे सह गोपकैः ।। ६२ ।।\nकृत्वा ध्यानं च भक्त्या च स्तोत्रमेतच्चकार सः ।।\nराधाचर्वितताम्बूलं चखाद मधुसूदनः ।। ६३ ।।\nराधा पूज्या च कृष्णस्य तत्पूज्यो भगवान्प्रभुः ।।\nपरस्पराभीष्टदेवे भेदकृन्नरकं व्रजेत् ।। ६४ ।।\nद्वितीये पूजिता सा च धर्मेण ब्रह्मणा मया ।।\nअनन्तवासुकिभ्यां च रविणा शशिना पुरा ।। ६५ ।।\nमहेन्द्रेण च रुद्रैश्च मनुना मानवेन च ।।\nसुरेन्द्रैश्च मुनीन्द्रैश्च सर्वविश्वैश्च पूजिता ।। ६६ ।।\nतृतीये पूजिता सा च सप्तद्वीपेश्वरेण च ।।\nभारते च सुयज्ञेन पुत्रैर्मित्रैर्मुदाऽन्वितैः ।। ६७ ।।\nब्राह्मणेनाभिशप्तेन देवदोषेण भूभृता ।।\nव्याधिग्रस्तेन हस्तेन दुःखिना च विदूयता ।। ६८ ।।\nसंप्राप राज्यं भ्रष्टश्रीः स च राधावरेण च ।।\nस्तोत्रेण ब्रह्मदत्तेन स्तुत्वा च परमेश्वरीम् ।। ६९ ।।\nअभेद्यं कवचं तस्याः कण्ठे बाहौ दधार सः ।।\nध्यात्वा चकार पूजां च पुष्करे शतवत्सरान् ।। 2.49.७० ।।\nअन्ते जगाम गोलोकं रत्नयानेन भूमिपः ।।\nइति ते कथितं सर्वं किं भूयः श्रोतुमिच्छसि ।। ७१ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादान्तर्गत हरगौरीसंवादे राधोपाख्याने राधायाः सुदामशापादिकथनं नामैकोनपञ्चाशत्तमोऽध्यायः ।। ४९ ।।"
  }
]
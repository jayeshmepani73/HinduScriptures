[
  {
    "text": "नारद उवाच ।।\nनारायणप्रिया साध्वी कथं सा च बभूव ह।।\nतुलसी कुत्र सम्भूता का वा सा पूर्वजन्मनि ।।१।।\nकस्य वा सा कुले जाता कस्य कन्या तपस्विनी ।।\nकेन वा तपसा सा च संप्राप प्रकृतेः परम् ।। २ ।।\nनिर्विकल्पं निरीहं च सर्वसाक्षिस्वरूपकम् ।।\nनारायणं परं ब्रह्म परमात्मानमीश्वरम्।। ।।३।।\nसर्वाराध्यं च सर्वेशं सर्वज्ञं सर्वकारणम् ।।\nसर्वाधारं सर्वरूपं सर्वेषां परिपालनम् ।।४।।\nकथमेतादृशी देवी वृक्षत्वं समवाप ह।।\nकथं साऽप्यसुरग्रस्ता संबभूव तपस्विनी ।। ५ ।।\nसन्दिग्धं मे मनो लोलं प्रेरयेन्मां मुहुर्मुहुः ।।\nछेत्तुमर्हसि सन्देहं सर्वसन्देहभञ्जना। ।। ६ ।।\nनारायण उवाच ।।\nमनुश्च दक्षसावर्णिः पुण्यवान्वैष्णवः शुचिः ।।\nयशस्वी कीर्तिमांश्चैव विष्णोरंशसमुद्भवः ।। ७ ।।\nतत्पुत्रो धर्मसावर्णिर्धर्मिष्ठो वैष्णवः शुचिः ।।\nतत्पुत्रो विष्णुसावर्णिर्वैष्णवश्च जितेन्द्रियः ।। ८ ।।\nतत्पुत्रो देवसावर्णिर्विष्णुव्रतपरायणः ।।\nतत्पुत्रो राजसावर्णिर्महाविष्णुपरायणः ।। ९ ।।\nवृषध्वजश्च तत्पुत्रो वृषध्वजपरायणः ।।\nयस्याश्रमे स्वयं शम्भुरासीद्दैवयुगत्रयम् ।। 2.13.१० ।।\nपुत्रादपि परः स्नेहो नृपे तस्मिञ्छिवस्य च ।।\nन च नारायणं मेने न च लक्ष्मीं सरस्वतीम् ।। ११ ।।\nपूजां च सर्वदेवानां दूरीभूतां चकार सः ।।\nभाद्रे मासि महालक्ष्मीपूजां मत्तोऽत्यजन्नृपः ।। १२ ।।\nमाघे सरस्वतीपूजां दूरीभूतां चकार सः ।।\nयज्ञं च विष्णुपूजां च निनिन्दे न चकार सः ।। १३ ।।\nन कोऽपि देवो भूपेन्द्रं शशाप शिवकारणात् ।।\nभ्रष्टश्रीर्भव भूपेति चाशपत्तं दिवाकरः ।। १४ ।।\nशूलं गृहीत्वा तं सूर्य्यं धृतवाच्छङ्करः स्वयम् ।।\nपित्रा सार्द्ध दिनेशश्च ब्रह्माणं शरणं ययौ ।। १५ ।।\nशिवस्त्रिशूलहस्तश्च ब्रह्मलोकं ययौ क्रुधा ।।\nब्रह्मा सूर्य्यं पुरस्कृत्य वैकुण्ठं च ययौ भिया ।। १६ ।।\nशूलं गृहीत्वा तत्रापि धृतवाञ्छङ्करो रविम् ।।\nब्रह्मकश्यपमार्त्तण्डाः संत्रस्ताः शुष्कतालुकाः ।। १७ ।।\nनारायणं च सर्वेशं ते ययुः शरणं भिया ।।\nमूर्ध्ना प्रणेमुस्ते गत्वा तुष्टुवुश्च पुनः पुनः ।। १८ ।।\nसर्वे निवेदनं चक्रुर्भियस्ते कारणं हरौ ।। १९ ।।\nनारायणश्च कृपयाऽभयं तेभ्यो ददौ मुने ।।\nस्थिरा भवत हे भीता भयं किं वो मयि स्थिते।।2.13.२०।।\nस्मरन्ति ये यत्र तत्र मां विपत्तौ भयान्विताः ।।\nतांस्तत्र गत्वा रक्षामि चक्र हस्तस्त्वरान्वितः ।। २१ ।।\nपाताऽहं जगतां देवः कर्त्ताऽहं सततं सदा ।।\nसृष्ट्वा च ब्रह्मरूपेण संहर्त्ता शिवरूपतः ।। २२ ।।\nशिवोऽहं त्वमहं चापि सूर्य्योऽहं त्रिगुणात्मकः ।।\nविधाय नानारूपं च कुर्यां सृष्ट्यादिकाः क्रियाः ।। २३ ।।\nयूयं गच्छत भद्रं वो भविष्यति भयं कुतः ।।\nअद्यप्रभृति वो नास्ति मद्वराच्छङ्कराद्भयम् ।। २४ ।।\nआशुतोषः स भगवाञ्छरण्यश्च सतां गतिः ।।\nभक्ताधीनश्च भक्तेशो भक्तात्मा भक्तवत्सलः ।।२५।।\nसुदर्शनं शिवश्चैव मम प्राणाधिकप्रियौ ।।\nब्रह्माण्डेषु न तेजस्वी हे ब्रह्मन्ननयोः परः।। २६ ।।\nशक्तः स्रष्टुं महादेवः सूर्य्यकोटिं च लीलया ।।\nकोटिं च ब्रह्मणामेवं किमसाध्यं च शूलिनः ।। २७ ।।\nबाह्यज्ञानं तन्न किंचिद्ध्यायतो मां दिवानिशम् ।।\nमन्नाम मद्गणं भक्त्या पञ्चवक्त्रेण गीयते ।।२८।।\nअहमेव चिन्तयामि तत्कल्याणं दिवानिशम् ।।\nये यथा मां प्रपद्यन्ते तांस्तथैव भजाम्यहम् ।। २९ ।।\nशिवस्वरूपो भगवाञ्छिवाधिष्ठातृदेवता ।।\nशिवो भवति यस्माच्च शिवं तेन विदुर्बुधाः  ।। 2.13.३० ।।\nएतस्मिन्नन्तरे तत्र चागमच्छङ्करः स्वयम् ।।\nशूलहस्तो वृषारूढो रक्तपङ्कजलोचनः ।। ३१ ।।\nअवरुह्य वृषात्तूर्णं भक्तिनम्रात्मकन्धरः ।।\nननाम भक्त्या तं शान्तं लक्ष्मीकान्तं परात्परम् ।। ३२ ।।\nरत्नसिंहासनस्थं च रत्नालङ्कारभूषितम् ।।\nकिरीटिनं कुण्डलिनं चक्रिणं वनमालिनम् ।। ३३ ।।\nनवीननीरदश्यामं सुन्दरं च चतुर्भुजम् ।।\nचतुर्भुजैः सेवितं च श्वेतचामरवायुना ।। ३४ ।।\nचन्दनोक्षितसर्वांगं भूषितं पीतवाससा।।\nलक्ष्मीप्रदत्तताम्बूलं भुक्तवन्तं च नारद ।। ३५ ।।\nविद्याधरीनृत्यगीतं शृण्वन्तं सस्मितं मुदा ।।\nईश्वरं परमात्मानं भक्तानुग्रहविग्रहम् ।। ३६ ।।\nतं ननाम महादेवो ब्रह्माणं च ननाम सः ।।\nननाम सूर्य्यो भक्त्या च संत्रस्तश्चन्द्रशेखरम् ।। ३७ ।।\nकश्यपश्च महाभक्त्या तुष्टाव च ननाम च ।।\nशिवः संस्तूय सर्वेशं समुवास सुखासने ।। ।। ३८ ।।\nसुखासने सुखासीनं विश्रान्तं चन्द्रशेखरम् ।।\nश्वेतचामरवातेन सेवितं विष्णुपार्षदैः ।। ३९ ।।\nअक्रोधं सत्त्वसंसर्गात्प्रसन्नं सस्मितं मुदा ।।\nस्तूयमानं पञ्चवक्त्रैः परं नारायणं विभुम् ।। 2.13.४० ।।\nतमुवाच प्रसन्नात्मा प्रसन्नं सुरसंसदि ।।\nपीयूषतुल्यं मधुरं वचनं सुमनोहरम् ।। ४१ ।।\nश्रीभगवानुवाच ।।\nअत्यन्तमुपहास्यं च शिवप्रश्नं शिवे शिवम् ।।\nलौकिकं वैदिकं चैव त्वां पृच्छामि तथा ऽपि शम्।।४२।।\nतपसां फलदातारं दातारं सर्वसम्पदाम्।।\nसम्पत्प्रश्नं तपःप्रश्नमयोग्यं त्वां च साम्प्रतम्।।४३।।\nज्ञानाधिदेवे सर्वज्ञे ज्ञानं पृच्छामि किं वृथा ।।\nनिरापदि विपत्प्रश्नमलं मृत्युञ्जये हरे ।।४४।।\nत्वामेव वाग्धनं प्रश्नमलं स्वाश्रयमागमे ।।\nआगतोऽसि कथं वेगादित्युवाच रमापतिः ।। ४५ ।।\nश्रीमहादेव उवाच ।।\nवृषध्वजं च मद्भक्तं मम प्राणाधिकप्रियम् ।।\nसूर्य्यः शशाप इति मे हेतुरागमकोपयोः ।। ४६ ।।\nपुत्रवात्सल्यशोकेन सूर्य्यं हन्तुं समुद्यतः ।।\nस ब्रह्माणं प्रपन्नश्च स सूर्य्यश्च विधिस्त्वयि ।।४७।।\nत्वां ये शरणमापन्ना ध्यानेन वचसाऽपि वा ।।\nनिरापदस्ते निश्शङ्का जरा मृत्युश्च तैर्जितः ।। ४८ ।।\nसाक्षाद्ये शरणापन्नास्तत्फलं किं वदामि भोः ।।\nहरिस्मृतिश्चाभयदा सर्वमङ्गलदा सदा ।। ४९ ।।\nकिं मे भक्तस्य भविता तन्मे ब्रूहि जगत्प्रभो ।।\nश्रीहतस्यास्य मूढस्य सूर्य्यशापेन हेतुना ।। 2.13.५० ।।\nश्रीभगवानुवाच ।।\nकालोऽतियातो दैवेन युगानामेकविंशतिः ।।\nवैकुण्ठे घटिकार्द्धेन शीघ्रं याहि नृपालयम्।। ।।५१।।\nवृषध्वजो मृतः कालाद्दुर्निवार्य्यात्सुदारुणात् ।।\nहंसध्वजश्च तत्पुत्रो मृतः सोऽपि श्रिया हतः ।।५२।।\nतत्पुत्रौ च महाभागौ धर्मध्वजकुशध्वजौ ।।\nहतश्रियौ सूर्य्यशापात्तौ वै परमवैष्णवौ ।। ५३ ।।\nराज्यभ्रष्टौ श्रिया भ्रष्टौ कमलातापसावुभौ ।।\nतयोश्च भार्य्ययोर्लक्ष्मीः कलया च जनिष्यति ।।५४।।\nसम्पद्युक्तौ तदा तौ च नृपश्रेष्ठौ भविष्यतः ।।\nमृतस्ते सेवकः शम्भो गच्छ यूयं च गच्छत।।५५।।\nइत्युक्त्वा च सलक्ष्मीकः सभातोऽभ्यन्तरं गतः ।।\nदेवा जग्मुश्च संहृष्टाः स्वाश्रमं परमं मुदा।।५६।।\nशिवश्च तपसे शीघ्रं परिपूर्णतमो ययौ।।५७।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलस्युपाख्याने त्रयोदशोऽध्यायः।।१३।।"
  }
]
[
  {
    "text": "।। नारद उवाच ।। ।।\nगणेशजननी दुर्गा राधा लक्ष्मीः सरस्वती ।।\nसावित्री वै सृष्टिविधौ प्रकृतिः पञ्चधा स्मृता ।। १ ।।\nआविर्बभूव सा केन का वा सा ज्ञानिनां वरा ।।\nकिं वा तल्लक्षणं ब्रूहि साभवत्पञ्चधा कथम् ।। २ ।।\nसर्वासां चरितं पूजाविधानं कथमीप्सितम् ।।\nअवतारं कुत्र कस्यास्तन्मां व्याख्यातुमर्हसि ।।३।।\nनारायण उवाच ।।\nप्रकृतेर्लक्षणं वत्स को वा वक्तुं क्षमो भवेत्।।\nकिंचित्तथापि वक्ष्यामि यच्छ्रुतं धर्मवक्त्रतः ।। ४ ।।\nप्रकृष्टवाचकः प्रश्च कृतिश्च सृष्टिवाचकः ।।\nसृष्टौ प्रकृष्टा या देवी प्रकृतिः सा प्रकीर्तिता ।। ५ ।।\nगुणे प्रकृष्टसत्त्वे च प्रशब्दो वर्तते श्रुतौ ।।\nमध्यमे कृश्च रजसि तिशब्दस्तमसि स्मृतः ।। ६ ।।\nत्रिगुणात्मस्वरूपा या सर्वशक्तिसमन्विता ।।\nप्रधाना सृष्टिकरणे प्रकृतिस्तेन कथ्यते ।। ७ ।।\nप्रथमे वर्त्तते प्रश्च कृतिस्स्यात्सृष्टिवाचकः ।।\nसृष्टेराद्या च या देवी प्रकृतिः सा प्रकीर्तिता ।। ८ ।।\nयोगेनात्मा सृष्टिविधौ द्विधारूपो बभूव सः ।।\nपुमांश्च दक्षिणार्द्धाङ्गो वामाङ्गः प्रकृतिः स्मृतः ।। ९ ।।\nसा च ब्रह्मस्वरूपा स्यान्माया नित्या सनातनी ।।\nयथाऽऽत्मा च यथाशक्तिर्यथाऽग्नौ दाहिका स्मृता ।। 2.1.१० ।।\nअतएव हि योगीन्द्रः स्त्रीपुंभेदं न मन्यते ।।\nसर्वं ब्रह्ममयं ब्रह्मञ्छश्वत्पश्यति नारद ।। ११ ।।\nस्वेच्छामयस्येच्छया च श्रीकृष्णस्य सिसृक्षया ।।\nसाऽऽविर्बभूव सहसा मूलप्रकृतिरीश्वरी ।। १२ ।।\nतदाज्ञया पञ्चविधा सृष्टिकर्मणि भेदतः ।।\nअथ भक्तानुरोधाद्वा भक्तानुग्रहविग्रहा ।। १३ ।।\nगणेशमाता दुर्गा या शिवरूपा शिवप्रिया ।।\nनारायणी विष्णुमाया पूर्णब्रह्मस्वरूपिणी ।। १४ ।।\nब्रह्मादिदेवैर्मुनिभिर्मनुभिः पूजिता सदा ।।\nसर्वाधिष्ठातृदेवी सा ब्रह्मरूपा सनातनी ।। १५ ।।\nयशोमङ्गलधर्मश्रीसत्यपुण्यप्रदायिनी ।।\nमोक्षहर्षप्रदात्रीयं शोकदुःखार्तिनाशिनी ।। १६ ।।\nशरणागतदीनार्तपरित्राणपरायणा ।।\nतेजःस्वरूपा परमा तदधिष्ठातृदेवता ।। १७ ।।\nसर्वशक्तिस्वरूपा च शक्तिरीशस्य सन्ततम् ।।\nसिद्धेश्वरी सिद्धरूपा सिद्धिदा सिद्धिदेश्वरी ।।१८।।\nबुद्धिर्निद्रा क्षुत्पिपासा च्छाया तन्द्रा दया स्मृतिः ।।\nजातिः क्षान्तिश्च शान्तिश्च कांतिर्भ्रान्तिश्च चेतना ।। १९ ।।\nतुष्टिः पुष्टिस्तथा लक्ष्मीर्वृत्तिर्माता तथैव च ।।\nसर्वशक्तिस्वरूपा सा कृष्णस्य परमात्मनः ।। 2.1.२० ।।\nउक्तः श्रुतौ श्रुतगुणश्चातिस्वल्पो यथागमम् ।।\nगुणोऽस्त्यनन्तोऽनन्ताया अपरां च निशामय ।। २१ ।।\nशुद्धसत्त्वस्वरूपा या पद्मा च परमात्मनः ।।\nसर्वसम्पत्स्वरूपा या तदधिष्ठातृदेवता।।२२।।\nकान्ता दान्ताऽतिशान्ता च सुशीला सर्वमङ्गला ।।\nलोभान्मोहात्कामरोषान्मदाहङ्कारतस्तथा ।। २३ ।।\nत्यक्ताऽनुरक्ता पत्युश्च सर्वाद्या च पतिव्रता ।।\nप्राणतुल्या भगवतः प्रेमपात्री प्रियंवदा ।। २४ ।।\nसर्वसस्यात्मिका सर्वजीवनोपायरूपिणी ।।\nमहालक्ष्मीश्च वैकुण्ठे पतिसेवापरायणा ।। ।। २५ ।।\nस्वर्गे च स्वर्गलक्ष्मीश्च राजलक्ष्मीश्च राजसु ।।\nगृहे च गृहलक्ष्मीश्च मर्त्यानां गृहिणां तथा।। ।। २६ ।।\nसर्वेषु प्राणिद्रव्येषु शोभारूपा मनोहरा ।।\nप्रीतिरूपा पुण्यवतां प्रभारूपा नृपेषु च ।। २७ ।।\nवाणिज्यरूपा वणिजां पापिनां कलहङ्करी ।।\nदयामयी भक्तमाता भक्तानुग्रहकारिका ।। २८ ।।\nचपले चपला भक्तसम्पदो रक्षणाय च ।।\nजगज्जीवन्मृतं सर्वं यया देव्या विना मुने ।। २९ ।।\nशक्तिर्द्वितीया कथिता वेदोक्ता सर्वसम्मता ।।\nसर्वपूज्या सर्ववन्द्या चान्यां मत्तो निशामय ।। ।। 2.1.३० ।।\nवाग्बुद्धिविद्याज्ञानाधिदेवता परमात्मनः ।।\nसर्वविद्यास्वरूपा या सा च देवी सरस्वती ।। ३१ ।।\nसुबुद्धिः कविता मेधा प्रतिभा स्मृतिदा सताम् ।।\nनानाप्रकारसिद्धान्तभेदार्थकल्पनाप्रदा ।। ३२ ।।\nव्याख्याबोधस्वरूपा च सर्वसंदेहभञ्जिनी ।।\nविचारकारिणी ग्रन्थकारिणी शक्तिरूपिणी ।। ३३ ।।\nसर्वसङ्गीतसन्धानतालकारणरूपिणी ।।\nविषयज्ञानवाग्रूपा प्रतिविश्वं च जीविनाम् ।। ।।३४।।\nयया विना च विश्वौघो मूको मृतसमः सदा ।।\nव्याख्यामुद्राकरा शान्ता वीणापुस्तकधारिणी ।।३५।।\nशुद्धसत्त्वस्वरूपा या सुशीला श्रीहरिप्रिया ।।\nहिमचन्दनकुन्देन्दुकुमुदाम्भोजसन्निभा।।३६।।\nजपन्ती परमात्मानं श्रीकृष्णं रत्नमालया।।\nतपस्स्वरूपा तपसां फलदात्री तपस्विनी।।३७।।\nसिद्धिविद्यास्वरूपा च सर्वसिद्धिप्रदा सदा।।३८।।\nयथागमं यथाकिञ्चिदपरां संनिबोध मे ।।\nमाता चतुर्णां वेदानां वेदाङ्गानां च छन्दसाम्।।३९।।\nसन्ध्यावन्दनमन्त्राणां तन्त्राणां च विचक्षणा।।\nद्विजादिजातिरूपा च जपरूपा तपस्विनी।।2.1.४०।।\nब्राह्मण्यतेजोरूपा च सर्वसंस्कारकारिणी ।।\nपवित्ररूपा सावित्री गायत्री ब्रह्मणः प्रिया ।। ४१ ।।\nतीर्थानि यस्याः संस्पर्शं दर्शं वाञ्छन्ति शुद्धये ।।\nशुद्धस्फटिकसंकाशा शुद्धसत्त्वस्वरूपिणी ।। ४२ ।।\nपरमानन्दरूपा च परमा च सनातनी ।।\nपरब्रह्मस्वरूपा च निर्वाणपददायिनी ।। ४३ ।।\nब्रह्मतेजोमयी शक्तिस्तदधिष्ठातृदेवता ।।\nयत्पादरजसा पूतं जगत्सर्वं च नारद ।। ४४ ।।\nदेवी चतुर्थी कथिता पञ्चमीं वर्णयामि ते ।।\nप्रेमप्राणाधिदेवी या पञ्चप्राणस्वरूपिणी ।। ४५ ।।\nप्राणाधिकप्रियतमा सर्वाद्या सुन्दरी वरा ।।\nसर्वसौभाग्ययुक्ता च मानिनी गौरवान्विता ।। ४६ ।।\nवामार्द्धाङ्गस्वरूपा च सुगुणैस्तेजसा समा ।।\nपरावरा सर्वमाता परमाद्या सनातनी ।।४७।।\nपरमानन्दरूपा च धन्या मान्या च पूजिता ।।\nरासक्रीडाधिदेवी च कृष्णस्य परमात्मनः ।। ४८ ।।\nरासमण्डलसंभूता रासमण्डलमण्डिता ।।\nरासेश्वरी सुरसिका रासावासनिवासिनी ।। ४९ ।।\nगोलोकवासिनी देवी गोपीवेषविधायिका ।।\nपरमाह्लादरूपा च सन्तोषामर्षरूपिणी ।। 2.1.५० ।।\nनिर्गुणा च निराकारा निर्लिप्ताऽऽत्मस्वरूपिणी ।।\nनिरीहा निरहङ्कारा भक्तानुग्रहविग्रहा ।। ५१ ।।\nवेदानुसारध्यानेन विज्ञेया सा विचक्षणैः ।।\nदृष्टिर्दृष्टा सहस्रेषु सुरेन्द्रैर्मुनिपुङ्गवैः ।। ५२ ।।\nवह्निशुद्धांशुकाधाना रत्नालङ्कारभूषिता।।\nकोटिप्रभाजुष्टश्रीयुक्ता भक्तविग्रहा ।। ५३ ।।\nश्रीकृष्णभक्तदास्यैकदायिनी सर्वसम्पदाम् ।।\nअवतारे च वाराहे वृषभानुसुता च या ।। ५४ ।।\nयत्पादपद्मसंस्पर्शपवित्रा च वसुन्धरा ।।\nब्रह्मादिभिरदृष्टा या सर्वदृष्टा च भारते ।। ५५ ।।\nस्त्रीरत्नसारसंभूता कृष्णवक्षः स्थलस्थिता ।।\nतथा घने नवघने लोला सौदामिनी मुने ।। ५६ ।।\nषष्टिवर्षसहस्राणि प्रतप्तं ब्रह्मणा पुरा ।।\nयत्पादपद्मनखरदृष्टये चात्मशुद्धये ।। ५७ ।।\nस्वप्नेऽपि नैव दृष्टः स्यात्प्रत्यक्षेऽपि च का कथा ।।\nतेनैव तपसा दृष्टा भूरि वृन्दावने वने ।। ५८ ।।\nकथिता पञ्चमी देवी सा राधा परिकीर्त्तिता ।।\nअंशरूपा कलारूपा कलांशांशसमुद्भवा।। ५९ ।।\nप्रकृतेः प्रतिविश्वं च रूपं स्यात्सर्वयोषितः।।\nपरिपूर्णतमाः पञ्चविधा देव्यः प्रकीर्त्तिताः ।। 2.1.६० ।।\nया याः प्रधानांशरूपा वर्णयामि निशामय ।।\nप्रधानांशस्वरूपा च गङ्गा भुवनपावनी ।। ६१ ।।\nविष्णुपादाब्जसंभूता द्रवरूपा सनातनी ।।\nपापिपापेध्मदाहाय ज्वलदिन्धनरूपिणी ।। ६२ ।।\nदर्शनस्पर्शनस्नानपानैर्निर्वाणदायिनी ।।\nगोलोकस्थानगमनसुसोपानस्वरूपिणी ।। ६३ ।।\nपवित्ररूपा तीर्थानां सरितां च परावरा ।।\nशम्भुमौलिजटामेरुमुक्तापंक्तिस्वरूपिणी ।। ६४ ।।\nतपस्सम्पादिनी सद्यो भारते च तपस्विनाम् ।।\nशङ्खपद्मक्षीरनिभा शुद्धसत्त्वस्वरूपिणी ।। ६५ ।।\nनिर्मला निरहङ्कारा साध्वी नारायणप्रिया ।।\nप्रधानांशस्वरूपा च तुलसी विष्णुकामिनी ।। ६६ ।।\nविष्णुभूषणरूपा च विष्णुपादस्थिता सती ।।\nतपस्सङ्कल्पपूजादिसद्यस्सम्पादिनी मुने ।। ६७ ।।\nसारभूता च पुष्पाणां पवित्रा पुण्यदा सदा ।।\nदर्शनस्पर्शनाभ्यां   च सद्यो निर्वाणदायिनी ।। ६८ ।।\nकलौ कलुषशुष्केध्मदाहनायाग्निरूपिणी ।।\nयत्पादपद्मसंस्पर्शात्सद्यः पूता वसुन्धरा ।। ६९ ।।\nयत्स्पर्शदर्शं वाञ्छन्ति तीर्थानामात्मशुद्धये ।।\nयया विना च विश्वेषु सर्वं कर्मास्ति निष्फलम् ।। 2.1.७० ।।\nमोक्षदा या मुमुक्षूणां कामिनां सर्वकामदा ।।\nकल्पवृक्षस्वरूपा च भारते वृक्षरूपिणी ।। ७१ ।।\nत्राणाय भारतानां च पूजानां परदेवता ।।\nप्रधानांशस्वरूपा च मनसा कश्यपात्मजा ।। ७२ ।।\nशङ्करप्रियशिष्या च महाज्ञानविशारदा ।।\nनागेश्वरस्यानन्तस्य भगिनी नागपूजिता ।। ७३ ।।\nनागेश्वरी नागमाता सुन्दरी नागवाहिनी ।।\nनागेन्द्रगणयुक्ता सा नागभूषणभूषिता ।। ७४ ।।\nनागेन्द्रवन्दिता सिद्धयोगिनी नागवासिनी ।।\nविष्णुभक्ता विष्णुरूपा विष्णुपूजापरायणा ।। ७५ ।।\nतपःस्वरूपा तपसां फलदात्री तपस्विनी ।।\nदिव्यं त्रिलक्षवर्षं च तपस्तप्तं यया हरेः ।। ७६ ।।\nतपस्विनीषु पूज्या च तपस्विषु च भारते ।।\nसर्वमन्त्राधिदेवी च ज्वलन्ती ब्रह्मतेजसा ।। ७७ ।।\nब्रह्मस्वरूपा परमा ब्रह्मभावनतत्परा ।।\nजरत्कारुमुनेः पत्नी कृष्णशम्भुपतिव्रता ।। ७८ ।।\nआस्तीकस्य मुनेर्माता प्रवरस्य तपस्विनाम्।।\nप्रधानांशस्वरूपा या देवसेना च नारद ।। ७९ ।।\nमातृका सा पूज्यतमा सा च षष्ठी प्रकीर्त्तिता ।।\nशिशूनां प्रतिविश्वं तु प्रतिपालनकारिणी।। 2.1.८० ।।\nतपस्विनी विष्णुभक्ता कार्त्तिकेयस्य कामिनी ।।\nषष्ठांशरूपा प्रकृतेस्तेन षष्ठी प्रकीर्तिता ।। ८१ ।।\nपुत्रपौत्रप्रदात्री च धात्री च जगतां सदा ।।\nसुन्दरी युवती रम्या सततं भर्तुरन्तिके ।। ८२ ।।\nस्थाने शिशूनां परमा वृद्धरूपा च योगिनी ।।\nपूजा  द्वादशमासेषु यस्याः षष्ठ्यास्तु सन्ततम् ।। ८३ ।।\nपूजा च सूतिकागारे परषष्ठदिने शिशोः ।।\nएकविंशतिमे चैव पूजा कल्याणहेतुकी ।। ८४ ।।\nशश्वन्नियमिता चैषा नित्या काम्याऽप्यतः परा ।।\nमातृरूपा दयारूपा शश्वद्रक्षणकारिणी ।। ८५ ।।\nजले स्थले चान्तरिक्षे शिशूनां स्वप्नगोचरा ।।\nप्रधानांशस्वरूपा या देवी मङ्गलचण्डिका ।। ८६ ।।\nप्रकृतेर्मुखसंभूता सर्वमङ्गलदा सदा ।।\nसृष्टौ मङ्गलरूपा च संहारे कोपरूपिणी ।। ८७ ।।\nतेन मङ्गलचण्डी सा पण्डितैः परिकीर्त्तिता ।।\nप्रतिमङ्गलवारेषु प्रतिविश्वेषु पूजिता ।। ८८ ।।\nपञ्चोपचारैर्भक्त्या च योषिद्भिः परिपूजिता ।।\nपुत्रपौत्रधनैश्वर्य्ययशोमङ्गलदायिनी ।।८९।।\nशोक सन्तापपापार्त्तिदुःखदारिद्र्यनाशिनी।।\nपरितुष्टा सर्ववाच्छाप्रदात्री सर्वयोषिताम् ।।2.1.९०।।\nरुष्टा क्षणेन संहर्तुं शक्ता विश्वं महेश्वरी।।\nप्रधानांशस्वरूपा च काली कमललोचना ।। ९१ ।।\nदुर्गाललाटसंभूता रणे शुम्भनिशुम्भयोः ।।\nदुर्गार्द्धांशस्वरूपा स्याद्गुणैस्सा तेजसा समा ।। ९२ ।।\nकोटिसूर्य्यप्रभाजुष्टदिव्यसुन्दरविग्रहा ।।\nप्रधाना सर्वशक्तीनां वरा बलवती परा ।। ९३ ।।\nसर्वसिद्धिप्रदा देवी परमा सिद्धियोगिनी ।।\nकृष्णभक्ता कृष्णतुल्या तेजसा विक्रमैर्गुणैः ।।\nकृष्णभावनया शश्वत्कृष्णवर्णा सनातनी ।। ९४ ।।\nब्रह्माण्डं सकलं हर्तुं शक्ता निःश्वासमात्रतः ।।\nरणं दैत्यैः समं तस्याः क्रीडया लोकरक्षया ।। ९५ ।।\nधर्मार्थकाममोक्षांश्च दातुं शक्ता सुपूजिता ।।\nब्रह्मादिभिः स्तूयमाना मुनिभिर्मनुभिर्नरैः ।। ९६ ।।\nप्रधानांशस्वरूपा च प्रकृतिश्च वसुन्धरा ।।\nआधारभूता सर्वेषां सर्वसस्यप्रसूतिका ।। ९७ ।।\nरत्नाकारा रत्नगर्भा सर्वरत्नाकराश्रया ।।\nप्रजादिभिः प्रजेशैश्च पूजिता वन्दिता सदा ।। ९८ ।।\nसर्वोपजीव्यरूपा च सर्वसम्पद्विधायिनी ।।\nयया विना जगत्सर्वं निराधारं चराचरम् ।।९९।।\nप्रकृतेश्च कला या यास्ता निबोध मुनीश्वर ।।\nयस्य यस्य च याः पत्न्यस्ताः सर्वा वर्णयामि ते ।। 2.1.१०० ।।\nस्वाहादेवी वह्निपत्नी त्रिषु लोकेषु पूजिता ।।\nयया विना हविर्दत्तं न ग्रहीतुं सुराः क्षमाः ।। १०१ ।।\nदक्षिणा यज्ञपत्नी च दीक्षा सर्वत्र पूजिता ।।\nयया विना च विश्वेषु सर्वं कर्म च निष्फलम् ।।१०२।।\nस्वधा पितॄणां पत्नी च मुनिभिर्मनुभिर्नरैः ।।\nपूजिता पैतृकं दानं निष्फलं च यया विना ।। १०३ ।।\nस्वस्तिदेवी वायुपत्नी प्रति विश्वेषु पूजिता ।।\nआदानं च प्रदानं च निष्फलं च यया विना ।। १०४ ।।\nपुष्टिर्गणपतेः पत्नी पूजिता जगतीतले ।।\nयया विना परिक्षीणाः पुमांसो योषितोऽपि च ।। १०५ ।।\nअनन्तपत्नी तुष्टिश्च पूजिता वन्दिता सदा ।।\nयया विना न सन्तुष्टाः सर्वे लोकाश्च सर्वतः ।। १०६ ।।\nईशानपत्नी सम्पत्तिः पूजिता च सुरैर्नरैः ।।\nसर्वे लोका दरिद्राश्च विश्वेषु च यया विना ।। १०७।।\nधृतिः कपिलपत्नी च सर्वैः सर्वत्र पूजिता ।।\nसर्वे लोका अधीरास्स्युर्जगत्सु च यया विना।। १०८ ।।\nयमपत्नी क्षमा साध्वी सुशीला सर्वपूजिता।।\nसमुन्मत्ताश्च रुद्राश्च सर्वे लोका यया विना ।। १०९ ।।\nक्रीडाधिष्ठातृदेवी सा कामपत्नी रतिः सती ।।\nकेलिकौतुकहीनाश्च सर्वे लोका यया विना ।। 2.1.११० ।।\nसत्यपत्नी सती मुक्तिः पूजिता जगतां प्रिया ।।\nयया विना भवेल्लोको बन्धुतारहितः सदा ।। १११।।\nमोहपत्नी दया साध्वी पूजिता च जगत्प्रिया ।।\nसर्वे लोकाश्च सर्वत्र निष्ठुराश्च यया विना ।। ११२ ।।\nपुण्यपत्नी प्रतिष्ठा सा पुण्यरूपा च पूजिता ।।\nयया विना जगत्सर्वं जीवन्मृतसमं मुने ।। ११३ ।।\nसुकर्मपत्नी कीर्तिश्च धन्या मान्या च पूजिता ।।\nयया विना जगत्सर्वं यशोहीनं मृतं यथा ।। ११४ ।।\nक्रिया उद्योगपत्नी च पूजिता सर्वसङ्गता ।।\nयया विना जगत्सर्वमुच्छिन्नमिव नारद ।। ११५ ।।\nअधर्मपत्नी मिथ्या सा सर्वधूर्तैश्च पूजिता ।।\nयया विना जगत्सर्वमुच्छिन्नं विधिनिर्मितम् ।। ११६ ।।\nसत्ये अदर्शना या च त्रेतायां सूक्ष्मरूपिणी ।।\nअर्द्धावयवरूपा च द्वापरे संहृता ह्रिया ।। ११७ ।।\nकलौ महाप्रगल्भा च सर्वत्र व्याप्तिकारणात् ।।\nकपटेन सह भ्रात्रा भ्रमत्येव गृहे गृहे ।। ११८ ।।\nशान्तिर्लज्जा च भार्ये द्वे सुशीलस्य च पूजिते ।।\nयस्यां विना जगत्सर्वमुन्मत्तमिव नारद ।। ११९ ।।\nज्ञानस्य तिस्रो भार्याश्च बुद्धिर्मेधा स्मृतिस्तथा ।।\nयाभिर्विना जगत्सर्वं मूढं मृतसमं सदा ।।2.1.१२०।।\nमूर्त्तिश्च धर्मपत्नी सा कान्तिरूपा मनोहरा ।।\nपरमात्मा च विश्वौघा निराधारा यया विना ।। १२१ ।।\nसर्वत्र शोभारूपा च लक्ष्मीर्मूर्तिमती सती ।।\nश्रीरूपा मूर्तिरूपा च मान्या धन्या च पूजिता।।१२२।।\nकालाग्निरुद्रपत्नी च निद्रा या सिद्धयोगिनाम् ।।\nसर्वलोकाः समाच्छन्ना मायायोगेन रात्रिषु ।। १२३ ।।\nकालस्य तिस्रो भार्य्याश्च सन्ध्या रात्रिर्दिनानि च ।।\nयाभिर्विना विधात्रा च संख्यां कर्तुं न शक्यते ।। १२४ ।।\nक्षुत्पिपासे लोभभार्य्ये धन्ये मान्ये च पूजिते ।।\nयाभ्यां व्याप्तं जगत्क्षोभयुक्तं चिन्तितमेव च ।। ।। १२५ ।।\nप्रभा च दाहिका चैव द्वे भार्ये तेजसस्तथा ।।\nयाभ्यां विना जगत्स्रष्टुं विधाता च न हीश्वरः ।। १२६ ।।\nकालकन्ये मृत्युजरे प्रज्वरस्य प्रिये प्रिये ।।\nयस्यां जगत्समुच्छिन्नं विधात्रा निर्मिते विधौ ।। १२७ ।।\nनिद्राकन्या च तन्द्रा सा प्रीतिरन्या सुखप्रिये।।\nयाभ्यां व्याप्तं जगत्सर्वं विधिपुत्र विधेर्विधौ ।। १२८ ।।\nवैराग्यस्य च द्वे भार्ये श्रद्धा भक्तिश्च पूजिते ।।\nयाभ्यां शश्वज्जगत्सर्वं जीवन्मुक्तमिदं मुने ।। १२९ ।।\nअदितिर्देवमाता च सुरभिश्च गवां प्रसूः ।।\nदितिश्च दैत्यजननी कद्रूश्च विनता दनुः ।। 2.1.१३० ।।\nउपयुक्ताः सृष्टिविधावेताश्च प्रकृतेः कलाः ।।\nकलाश्चान्याः सन्ति बह्व्यस्तासु काश्चिन्निबोध मे ।। ।। १३१ ।।\nरोहिणी चन्द्रपत्नी च संज्ञा सूर्यस्य कामिनी ।।\nशतरूपा मनोर्भार्या शचीन्द्रस्य च गेहिनी ।। १३२ ।।\nतारा बृहस्पतेर्भार्य्या वसिष्ठस्याप्यरुन्धती ।।\nअहल्या गौतमस्त्री स्यादनसूयाऽत्रिकामिनी ।। १३३ ।।\nदेवहूतिः कर्दमस्य प्रसूतिर्दक्षकामिनी ।।\nपितॄणां मानसी कन्या मेनका साऽम्बिकाप्रसूः ।। १३४ ।।\nलोपामुद्रा तथा हूतिः कुबेरस्य तु कामिनी ।।\nवरुणानी यमस्त्री च बलेर्विन्ध्यावलीति च ।। १३५ ।।\nकुन्ती च दमयन्ती च यशोदा देवकी सती ।।\nगान्धारी द्रौपदी सव्या सावित्री सत्यवत्प्रिया ।। ।। १३६ ।।\nवृषभानुप्रिया साध्वी राधामाता कलावती ।।\nमन्दोदरी च कौसल्या सुभद्रा कैकयी तथा ।। १३७ ।।\nरेवती सत्यभामा च कालिन्दी लक्ष्मणा तथा ।।\nमित्रविन्दा नाग्नजिती तथा जाम्बवती परा ।। १३८ ।।\nलक्ष्मणा रुक्मिणी सीता स्वयं लक्ष्मीः प्रकीर्तिता ।।\nकला योजनगन्धा च व्यासमाता महासती ।। १३९ ।।\nबाणपुत्री तथोषा च चित्रलेखा च तत्सखी ।।\nप्रभावती भानुमती तथा मायावती सती ।।2.1.१४०।।\nरेणुका च भृगोर्माता हलिमाता च रोहिणी।।\nएकानंशा च दुर्गा सा श्रीकृष्णभगिनी सती ।। १४१ ।।\nबह्व्यः सन्ति कलाश्चैवं प्रकृतेरेव भारते ।।\nया याश्च ग्रामदेव्यस्ताः सर्वाश्च प्रकृतेः कलाः ।। १४२ ।।\nकलांशांशसमुद्भूताः प्रतिविश्वेषु योषितः ।।\nयोषितामपमानेन प्रकृतेश्च पराभवः ।। १४३ ।।\nब्राह्मणी पूजिता येन पतिपुत्रवती सती ।।\nप्रकृतिः पूजिता तेन वस्त्रालङ्कारचन्दनैः।।१४४।।\nकुमारी चाष्टवर्षीया वस्त्रालङ्कारचन्दनैः।।\nपूजिता येन विप्रस्य प्रकृतिस्तेन पूजिता।।१४५।।\nसर्वाः प्रकृतिसम्भूता उत्तमाधममध्यमाः।।\nसत्त्वांशाश्चोत्तमा ज्ञेयाः सुशीलाश्च पतिव्रताः ।।१४६।।\nमध्यमा रजसश्चांशास्ताश्च भोग्याः प्रकीर्त्तिताः ।।\nसुखसम्भोगवत्यश्च स्वकार्ये तत्पराः सदा ।। १४७ ।।\nअधमास्तमसश्चांशा अज्ञातकुलसम्भवाः ।।\nदुर्मुखाः कुलटा धूर्त्ताः स्वतन्त्राः कलहप्रियाः।।१४८।।\nपृथिव्यां कुलटा याश्च स्वर्गे चाप्सरसां गणाः ।।\nप्रकृतेस्तमसश्चांशाः पुंश्चल्यः परिकीर्त्तिताः ।। १४९ ।।\nएवं निगदितं सर्वं प्रकृतेर्भेदपञ्चकम् ।।\nताः सर्वाः पूजिताः पृथ्व्यां पुण्यक्षेत्रे च भारते ।। 2.1.१५० ।।\nपूजिता सुरथेनादौ दुर्गा दुर्गार्तिनाशिनी ।।\nद्वितीया रामचन्द्रेण रावणस्य वधार्थिना ।। १५१ ।।\nतत्पश्चाज्जगतां माता त्रिषु लोकेषु पूजिता ।।\nजाताऽऽदौ दक्षपत्न्यां च निहन्तुं दैत्यदानवान् ।। १५२ ।।\nततो देहं परित्यज्य यज्ञे भर्तुश्च निन्दया ।।\nजज्ञे हिमवतः पत्न्यां लेभे पशुपतिं पतिम् ।।१५३।।\nगणेशश्च स्वयं कृष्णः स्कन्दो विष्णुकलोद्भवः ।।\nबभूवतुस्तौ तनयौ पश्चात्तस्याश्च नारद ।।१५४।।\nलक्ष्मीर्मङ्गलभूपेन प्रथमे परिपूजिता ।।\nत्रिषु लोकेषु तत्पश्चाद्देवतामुनिमानवैः ।। १५५ ।।\nसावित्री प्रथमं चापि भक्त्या वै परिपूजिता ।।\nतत्पश्चात्त्रिषु लोकेषु देवतामुनिमानवैः ।। १५६ ।।\nआदौ सरस्वती देवी ब्रह्मणा परिपूजिता ।।\nतत्पश्चात्त्रिषु लोकेषु देवतामुनिमानवैः ।। १५७ ।।\nप्रथमं पूजिता राधा गोलोके रासमण्डले ।।\nपौर्णमास्यां कार्त्तिकस्य कृष्णेन परमात्मना ।। १५८ ।।\nगोपिकाभिश्च गोपैश्च बालिकाभिश्च बालकैः ।।\nगवां गणैः सुरगणैस्तत्पश्चान्मायया हरेः ।। १५९ ।।\nतदा ब्रह्मादिभिर्देवैर्मुनिभिर्मनुभिस्तथा।\nपुष्पधूपादिभिर्भक्त्या  पूजिता वन्दिता सदा।।2.1.१६०।।\nपृथिव्यां प्रथमे देवी सुयज्ञेन च पूजिता।।\nशङ्करेणोपदिष्टेन पुण्यक्षेत्रे च भारते ।। १६१ ।।\nत्रिषु लोकेषु तत्पश्चादाज्ञया परमात्मनः ।।\nपुष्पधूपादिभिर्भक्त्या पूजिता मुनिभिः सुरैः ।। ।। १६२ ।।\nकला या याः सुसंभूताः पूजितास्ताश्च भारते ।।\nपूजिता ग्रामदेव्यश्च ग्रामे च नगरे मुने ।। १६३ ।।\nएवं ते कथितं सर्वं प्रकृतेश्चरितं शुभम् ।।\nयथागमं लक्षणञ्च किं भूयः श्रोतुमिच्छसि ।। १६४ ।।\nइति श्रीब्रह्मवैवर्त्ते महापुराणे द्वितीये प्रकृति खण्डे नारायणनारदसंवादे प्रकृतिस्वरूपतद्भेदवर्णनं नाम प्रथमोऽध्यायः ।। १ ।।"
  }
]
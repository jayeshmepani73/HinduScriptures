[
  {
    "text": "नारद उवाच ।।\nसमासेन श्रुतं सर्वं देवीनां चरितं विभो ।।\nविबोधनार्थं बोधस्य व्यासतो वक्तुमर्हसि ।।१।।\nसृष्टेराद्या सृष्टिविधौ कथमाविर्बभूव ह ।।\nकथं वा पञ्चधा भूता वद वेदविदां वर ।। २ ।।\nभूता या याश्च कलया तया त्रिगुणया भवे ।।\nव्यासेन तासां चरितं श्रोतुमिच्छामि साम्प्रतम् ।। ३ ।।\nतासां जन्मानुकथनं ध्यानं पूजाविधिं परम् ।।\nस्तोत्रं कवचमैश्वर्य्यं शौर्यं वर्णय मङ्गलम् ।। ४ ।।\nश्रीनारायण उवाच ।।\nनित्यात्मा च नभो नित्यं कालो नित्यो दिशो यथा ।।\nविश्वेषां गोकुलं नित्यं नित्यो गोलोक एव च ।। ५ ।।\nतदेकदेशो वैकुण्ठो लम्बभागः स नित्यकः ।।\nतथैव प्रकृतिर्नित्या ब्रह्मलीना सनातनी ।। ६ ।।\nयथाऽग्नौ दाहिका चन्द्रे पद्मे शोभा प्रभा रवौ ।।\nशश्वद्युक्ता न भिन्ना सा तथा प्रकृतिरात्मनि ।। ७ ।।\nविना स्वर्णं स्वर्णकारः कुण्डलं कर्तुमक्षमः ।।\nविना मृदा कुलालो हि घटं कर्तुं न हीश्वरः ।। ।। ८ ।।\nनहि क्षमस्तथा ब्रह्मा सृष्टिं स्रष्टुं तया विना ।।\nसर्वशक्तिस्वरूपा सा तया स्याच्छक्तिमान्सदा ।। ९ ।।\nऐश्वर्य्यवचनः शक् च तिः पराक्रमवाचकः ।।\nतत्स्वरूपा तयोर्दात्री या सा शक्तिः प्रकीर्तिता ।। 2.2.१० ।।\nसमृद्धिबुद्धिसम्पत्तियशसां वचनो भगः ।।\nतेन शक्तिर्भगवती भगरूपा च सा सदा ।। ११ ।।\nतया युक्तः सदाऽऽत्मा च भगवांस्तेन कथ्यते ।।\nस च स्वेच्छामयः कृष्णः साकारश्च निराकृतिः ।। १२ ।।\nतेजोरूपं निराकारं ध्यायन्ते योगिनः सदा ।।\nवदन्ति ते परं ब्रह्म परमात्मानमीश्वरम् ।। १३ ।।\nअदृश्यं सर्व द्रष्टारं सर्वज्ञं सर्वकारणम् ।।\nसर्वदं सर्वरूपान्तमरूपं सर्वपोषकम्।। १४ ।।\nवैष्णवास्ते न मन्यन्ते तद्भक्ताः सूक्ष्मदर्शिनः।।\nवदन्ति कस्य तेजस्ते इति तेजस्विनं विना ।।१५।।\nतेजोमण्डलमध्यस्थं ब्रह्म तेजस्विनं परम्।।\nस्वेच्छामयं सर्वरूपं सर्वकारणकारणम्।।१६।।\nअतीवसुन्दरं रूपं बिभ्रतं सुमनोहरम् ।।\nकिशोरवयसं शान्तं सर्वकान्तं परात्परम् ।।१७।।\nनवीननीरदाभासं रासैकश्यामसुन्दरम् ।।\nशरन्मध्याह्नपद्मौघशोभामोचकलोचनम् ।। १८ ।।\nमुक्तासारमहास्वच्छदन्तपङ्क्तिमनोहरम् ।।\nमयूरपुच्छचूडं च मालतीमाल्यमण्डितम् ।।१९।।\nसुनासं सस्मितं शश्वद्भक्तानुग्रहकारकम् ।।\nज्वलदग्निविशुद्धैकपीतांशुकसुशोभितम् ।।2.2.२०।।\nद्विभुजं मुरलीहस्तं रत्नभूषणभूषितम् ।।\nसर्वाधारं च सर्वेशं सर्वशक्तियुतं विभुम् ।। २१ ।।\nसर्वैश्वर्य्यप्रदं सर्वं स्वतन्त्रं सर्वमङ्गलम् ।।\nपरिपूर्णतमं सिद्धं सिद्धि दं सिद्धिकारणम् ।। २२ ।।\nध्यायन्ते वैष्णवाः शश्वदेवंरूपं सनातनम् ।।\nजन्ममृत्युजराव्याधिशोकभीतिहरं परम् ।। २३ ।।\nब्रह्मणो वयसा यस्य निमेष उपचार्य्यते ।।\nस चात्मा परमं ब्रह्म कृष्ण इत्यभिधीयते ।। २४ ।।\nकृषिस्तद्भक्तिवचनो नश्च तद्दास्यकारकः ।।\nभक्तिदास्यप्रदाता यः स कृष्णः परिकीर्तितः ।। २५ ।।\nकृषिश्च सर्ववचनो नकारो बीजवाचकः ।।\nसर्वबीजं परं ब्रह्म कृष्ण इत्यभिधीयते ।। २६ ।।\nअसंख्यब्रह्मणा पाते कालेऽतीतेऽपि नारद ।।\nयद्गुणानां नास्ति नाशस्तत्समानो गुणेन च ।। २७ ।।\nस कृष्णः सर्वसृष्ट्यादौ सिसृक्षुस्त्वेक एव च ।।\nसृष्ट्युन्मुखस्तदंशेन कालेन प्रेरितः प्रभुः ।। २८ ।।\nस्वेच्छामयः स्वेच्छया च द्विधारूपो बभूव ह ।।\nस्त्रीरूपा वामभागांशाद्दक्षिणांशः पुमान्स्मृतः ।। २९ ।।\nतां ददर्श महाकामी कामाधारः सनातनः ।।\nअतीव कमनीयां च चारुचम्पकसन्निभाम् ।। 2.2.३० ।।\nपूर्णेन्दुबिम्बसदृशनितम्वयुगलां पराम् ।।\nसुचारुकदलीस्तम्भसदृशश्रोणिसुन्दरीम् ।। ३१ ।।\nश्रीयुक्तश्रीफलाकारस्तनयुग्ममनोरमाम् ।।\nपुष्ट्या युक्तां सुललितां मध्यक्षीणां मनोहराम् ।। ३२ ।।\nअतीव सुन्दरीं शान्तां सस्मितां वक्रलोचनाम् ।।\nवह्निशुद्धांशुकाधानां रत्नभूषणभूषिताम् ।। ३३ ।।\nशश्वच्चक्षुश्चकोराभ्यां पिबन्तीं सन्ततं मुदा ।।\nकृष्णस्य सुन्दरमुखं चन्द्रकोटिविनिन्दकम् ।। ३४ ।।\nकस्तूरीबिन्दुभिः सार्द्धमधश्चन्दनबिन्दुना ।।\nसमं सिन्दूरबिन्दुं च भालमध्ये च बिभ्रतीम् ।। ३५ ।।\nसुवक्रकबरीभारं मालतीमाल्यभूषितम् ।।\nरत्नेन्द्रसारहारं च दधतीं कान्तकामुकीम् ।। ३६ ।।\nकोटिचन्द्रप्रभाजुष्टपुष्टशोभासमन्विताम् ।।\nगमने राजहंसीं तां दृष्ट्या खञ्जनगञ्जनीम् ।। ३७ ।।\nअतिमात्रं तया सार्द्धं रासेशो रासमण्डले ।।\nरासोल्लासेषु रहसि रासक्रीडां चकार ह।।३८।।\nनानाप्रकारशृंगारं शृङ्गारो मूर्त्तिमानिव।।\nचकार सुखसम्भोगं यावद्वै ब्रह्मणो वयः ।।३९।।\nततः स च परिश्रान्तस्तस्या योनौ जगत्पिता ।।\nचकार वीर्य्याधानं च नित्यानन्दः शुभक्षणे ।। 2.2.४० ।।\nगात्रतो योषितस्तस्याः सुरतान्ते च सुव्रत ।।\nनिस्ससार श्रमजलं श्रान्तायास्तेजसा हरेः ।। ४१ ।।\nमहासुरतखिन्नाया निश्वासश्च बभूव ह ।।\nतदाधारश्रमजलं तत्सर्वं विश्वगोलकम् ।। ४२ ।।\nस च निःश्वासवायुश्च सर्वाधारो बभूव ह ।।\nनिश्श्वासवायुः सर्वेषां जीविनां च भवेषु च ।। ४३ ।।\nबभूव मूर्त्तिमद्वायोर्वामाङ्गात्प्राणवल्लभा ।।\nतत्पत्नी सा च तत्पुत्राः प्राणाः पञ्च च जीविनाम् ।। ४४ ।।\nप्राणोऽपानः समानश्चैवोदानो व्यान एव च ।।\nबभूवुरेव तत्पुत्रा अधःप्राणाश्च पञ्च च ।। ४५ ।।\nघर्मतोयाधिदेवश्च बभूव वरुणो महान् ।।\nतद्वामाङ्गाच्च तत्पत्नी वरुणानी बभूव सा ।। ४६ ।।\nअथ सा कृष्णशक्तिश्च कृष्णाद्गर्भं दधार ह ।।\nशतमन्वन्तरं यावज्ज्वलन्तो(ती?) ब्रह्मतेजसा ।। ४७ ।।\nकृष्णप्राणाधिदेवी सा कृष्णप्राणाधिकप्रिया ।।\nकृष्णस्य सङ्गिनी शश्वत्कृष्णवक्षस्थलस्थिता ।। ४८ ।।\nशतमन्वन्तरातीते काले परमसुन्दरी ।।\nसुषावाण्डं सुवर्णाभं विश्वाधारालयं परम् ।। ४९ ।।\nदृष्ट्वा चाण्डं हि सा देवी हृदयेन विदूयता ।।\nउत्ससर्ज च कोपेन तदण्डं गोलके जले ।। 2.2.५० ।।\nदृष्ट्वा कृष्णश्च तत्त्यागं हाहाकारं चकार द।।।\nशशाप देवीं देवेशस्तत्क्षणं च यथोचितम् ।। ५१ ।।\nयतोऽपत्यं त्वया त्यक्तं कोपशीले सुनिष्ठुरे ।।\nभव त्वमनपत्याऽपि चाद्यप्रभृति निश्चितम् ।। ५२ ।।\nया यास्त्वदंशरूपाश्च भविष्यन्ति सुरस्त्रियः ।।\nअनपत्याश्च ताः सर्वास्त्वत्समा नित्ययौवनाः ।। ५३ ।।\nएतस्मिन्नन्तरे देवी जिह्वाग्रात्सहसा ततः ।।\nआविर्बभूव कन्यैका शुक्लवर्णा मनोहरा ।। ५४ ।।\nपीतवस्त्रपरीधाना वीणापुस्तकधारिणी ।।\nरत्नभूषणभूषाढ्या सर्वशास्त्राधिदेवता ।। ५५ ।।\nअथ कालान्तरे सा च द्विधारूपा बभूव ह ।।\nवामार्द्धाङ्गा च कमला दक्षिणार्द्धा च राधिका ।। ५६ ।।\nएतस्मिन्नन्तरे कृष्णो द्विधारूपो बभूव ह ।।\nदक्षिणार्द्धस्स्याद्द्विभुजो वामार्द्धश्च चतुर्भुजः ।। ५७ ।।\nउवाच वाणीं श्रीकृष्णस्त्वमस्य भव कामिनी।।\nअत्रैव मानिनी राधा नैव भद्रं भविष्यति ।। ५८ ।।\nएवं लक्ष्मीं संप्रदौ तुष्टो नारायणाय वै ।।\nसंजगाम च वैकुण्ठं ताभ्यां सार्द्धं जगत्पतिः ।। ५९ ।।\nअनपत्ये च ते द्वे च यतो राधांशसम्भवे।।\nनारायणाङ्गादभवन्पार्षदाश्च चतुर्भुजाः ।। 2.2.६० ।।\nतेजसा वयसा रूपगुणाभ्यां च समा हरेः ।।\nबभूवुः कमलाङ्गाच्च दासीकोट्यश्च तत्समाः ।। ६१ ।।\nअथ गोलोकनाथस्य लोमाविवरतो मुने ।।\nआसन्नसंख्यगोपाश्च वयसा तेजसा समाः ।। ६२ ।।\nरूपेण सुगुणेनैव वेषाद्वा विक्रमेण च ।।\nप्राणतुल्याः प्रियाः सर्वे बभूवुः पार्षदा विभोः ।। ६३ ।।\nराधाङ्गलोमकूपेभ्यो बभूवुर्गोपकन्यकाः ।।\nराधातुल्याश्च सर्वास्ता नान्यतुल्याः प्रियंवदाः ।। ६४ ।।\nरत्नभूषणभूषाढ्याः शश्वत्सुस्थिरयौवनाः ।।\nअनपत्याश्च ताः सर्वाः पुंसः शापेन सन्ततम् ।। ६५ ।।\nएतस्मिन्नन्तरे विप्र सहसा कृष्णदेहतः ।।\nआविर्बभूव सा दुर्गा विष्णुमाया सनातनी ।। ६६ ।।\nदेवी नारायणीशाना सर्वशक्तिस्वरूपिणी ।।\nबुद्ध्यधिष्ठातृदेवी सा कृष्णस्य परमात्मनः ।।६७।।\nदेवीनां बीजरूपा च मूलप्रकृतिरीश्वरी।।\nपरिपूर्णतमा तेजःस्वरूपा त्रिगुणात्मिका ।। ६८ ।।\nतप्तकाञ्चनवर्णाभा सूर्य्यकोटिसमप्रभा ।।\nईषद्धासप्रसन्नास्या सहस्रभुजसंयुता ।। ६९ ।।\nनानाशस्त्रास्त्रनिकरं बिभ्रती सा त्रिलोचना ।।\nवह्निशुद्धांशुकाधाना रत्नभूषणभूषिता ।। 2.2.७० ।।\nयस्याश्चांशांशकलया बभूवुः सर्वयोषितः ।।\nसर्वविश्वस्थिता लोका मोहिता मायया यया ।। ७१ ।।\nसर्वैश्वर्य्यप्रदात्री च कामिनां गृहमेधिनाम् ।।\nकृष्णभक्ति प्रदात्री च वैष्णवानां च वैष्णवी ।। ७२ ।।\nमुमुक्षूणां मोक्षदात्री सुखिनां सुखदायिनी।।\nस्वर्गेषु स्वर्गलक्ष्मीः सा गृहलक्ष्मीर्गृहेष्वसौ।। ।।।७३।।\nतपस्विषु तपस्या च श्रीरूपा सा नृपेषु च ।।\nया चाग्नौ दाहिकारूपा प्रभारूपा च भास्करे ।। ७४ ।।\nशोभास्वरूपा चन्द्रे च पद्मेषु च सुशोभना ।।\nसर्वशक्तिस्वरूपा या श्रीकृष्णे परमात्मनि ।। ७५ ।।\nयया च शक्तिमानात्मा यया वै शक्तिमज्जगत् ।।\nयया विना जगत्सर्वं जीवन्मृतमिव स्थितम् ।। ७६ ।।\nया च संसारवृक्षस्य बीजरूपा सनातनी ।।\nस्थितिरूपा बुद्धिरूपा फलरूपा च नारद ।। ७७ ।।\nक्षुत्पिपासा दया श्रद्धा निद्रा तन्द्रा क्षमा धृतिः ।।\nशान्तिर्लज्जातुष्टिपुष्टिभ्रान्तिकान्त्यादिरूपिणी ।। ७८ ।।\nसा च संस्तूय सर्वेशं तत्पुरः समुपस्थिता ।।\nरत्नसिंहासनं तस्यै प्रददौ राधिकेश्वरः ।। ७९ ।।\nएतस्मिन्नन्तरे तत्र सस्त्रीकश्च चतुर्मुखः ।।\nपद्मनाभो नाभिपद्मान्निस्ससार पुमान्मुने ।। 2.2.८० ।।\nकमण्डलुधरः श्रीमांस्तपस्वी ज्ञानिनां वरः ।।\nचतुर्मुखस्तं तुष्टाव प्रज्वलन्ब्रह्मतेजसा ।। ८१ ।।\nसुदती सुन्दरी श्रेष्ठा शतचन्द्रसमप्रभा ।।\nवह्निशुद्धांशुकाधाना रत्नभूषणभूषिता ।। ८२ ।।\nरत्नसिंहासने रम्ये स्तुता वै सर्वकारणम् ।।\nउवास स्वामिना सार्द्ध कृष्णस्य पुरतो मुदा ।। ८३ ।।\nएतस्मिन्नन्तरे कृष्णो द्विधारूपो बभूव सः ।।\nवामार्द्धांगो महादेवो दक्षिणो गोपिकापतिः ।। ८४ ।।\nशुद्धस्फटिकसङ्काशः शतकोटिरविप्रभः ।।\nत्रिशूलपट्टिशधरो व्याघ्रचर्मधरो हरः ।। ८५ ।।\nतप्तकाञ्चनवर्णाभ जटाभारधरः परः ।।\nभस्मभूषणगात्रश्च सस्मितश्चन्द्रशेखरः ।। ८६ ।।\nदिगम्बरो नीलकण्ठः सर्प भूषणभूषितः ।।\nबिभ्रद्दक्षिणहस्तेन रत्नमालां सुसंस्कृताम् ।। ८७ ।।\nप्रजपन्पञ्चवक्त्रेण ब्रह्मज्योतिः सनातनम् ।।\nसत्यस्वरूपं श्रीकृष्णं परमात्मानमीश्वरम् ।। ८८ ।।\nकारणं कारणानां च सर्वमङ्गलमङ्गलम् ।।\nजन्ममृत्युजराव्याधिशोकभीतिहरं परम् ।। ८९ ।।\nसंस्तूय मृत्योर्मृत्युं तं जातो मृत्युञ्जयाभिधः ।।\nरत्नसिंहासने रम्ये समुवास हरेः पुरः ।। 2.2.९० ।।\nइति श्रीब्र०महापु० द्वि० प्रकृ० नारायणनारदसंवादे देवदेव्युत्पत्तिर्नाम द्वितीयोऽध्यायः ।। २ ।।"
  }
]
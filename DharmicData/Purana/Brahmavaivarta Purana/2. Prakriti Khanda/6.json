[
  {
    "text": "नारायण उवाच ।।\nसरस्वती सा वैकुण्ठे स्वयं नारायणान्तिके ।।\nगङ्गाशापेन कलया कलहाद्भारते सरित् ।। १ ।।\nपुण्यदा पुण्यजननी पुण्यतीर्थस्वरूपिणी ।।\nपुण्यवद्भिर्निषेव्या च स्थितिः पुण्यवतां मुने ।। २ ।।\nतपस्विनां तपोरूपा तपस्याकाररूपिणी ।।\nकृतपापेध्मदाहाय ज्वलदग्निस्वरूपिणी ।। ३ ।।\nज्ञाने सरस्वतीतोये गतं यैर्मानवैर्भुवि ।।\nतेषां स्थितिश्च वैकुण्ठे सुचिरं हरिसंसदि ।। ४ ।।\nभारते कृतपापश्च स्नात्वा तत्रैव लीलया ।।\nमुच्यते सर्वपापेभ्यो विष्णुलोके वसेच्चिरम् ।। ५ ।।\nचतुर्दश्यां पौर्णमास्यामक्षयायां दिनक्षये ।।\nग्रहणे च व्यतीपातेऽन्यस्मिन्पुण्यदिनेऽपि च ।। ६ ।।\nअनुषङ्गेण यः स्नाति हेलया श्रद्धयाऽपि वा ।।\nसारूप्यं लभते नूनं वैकुण्ठे स हरेरपि ।। ७ ।।\nसरस्वतीमन्त्रकं च मासमेकं तु यो जपेत् ।।\nमहामूर्खः कवीन्द्रश्च स भवेन्नात्र संशयः ।।८।।\nनित्यं सरस्वतीतोये यः स्नात्वा मुण्डयेन्नरः ।।\nन गर्भवासं कुरुते पुनरेव स मानवः ।। ९ ।।\nइत्येवं कथितं किंचिद्भारतीगुणकीर्त्तनम्।।\nसुखदं मोक्षदं सारं किं भूयः श्रोतुमिच्छसि ।। 2.6.१० ।।\nसौतिरुवाच ।।\nनारायणवचः श्रुत्वा नारदो मुनिसत्तमः ।।\nपुनः पप्रच्छ सन्देहच्छेदं शौनक सत्वरम् ।। ११ ।।\nनारद उवाच ।।\nकथं सरस्वती देवी गङ्गाशापेन भारते ।।\nकलया कलहेनैव समभूत्पुण्यदा सरित् ।।१२।।\nश्रवणे श्रुतिसाराणां वर्द्धते कौतुकं मम ।।\nकथामृतानां नो तृप्तिः केन श्रेयसि तृप्यते ।।१३।।\nकथं शशाप सा गङ्गा पूजितां तां सरस्वतीम् ।।\nशान्ता सत्त्वस्वरूपा च पुण्यदा सर्वदा नृणाम् ।।१४।।\nतेजस्विन्योर्द्वयोर्वादकारणं श्रुतिसुन्दरम् ।।\nसुदुर्लभं पुराणेषु तन्मे व्याख्यातुमर्हसि ।। १५ ।।\nनारायण उवाच ।।\nशृणु नारद वक्ष्यामि कथामेतां पुरातनीम् ।।\nयस्याः स्मरणमात्रेण सर्वपापात्प्रमुच्यते ।। १६ ।।\nलक्ष्मीस्सरस्वती गङ्गा तिस्रो भार्य्या हरेरपि ।।\nप्रेम्णा समास्तास्तिष्ठन्ति सततं हरिसन्निधौ ।। १७ ।।\nचकार सैकदा गङ्गा विष्णोर्मुखनिरीक्षणम्।।\nसस्मिता च सकामा च सकटाक्षं पुनः पुनः।।१८।।\nविभुर्जहास तद्वक्त्रं निरीक्ष्य च मुदा क्षणम् ।।\nक्षमां चकार तद्दृष्ट्वा लक्ष्मीर्नैव सरस्वती।।१९।।\nबोधयामास तां पद्मा सत्त्वरूपा च सस्मिता ।।\nक्रोधाविष्टा च सा वाणी न च शान्ता बभूव ह ।। 2.6.२० ।।\nउवाच गङ्गां भर्त्तारं रक्तास्या रक्तलोचना ।।\nकम्पिता कोपवेगेन शश्वत्प्रस्फुरिताधरा ।।२१।।\nसरस्वत्युवाच ।।\nसर्वत्र समताबुद्धिः सद्भर्तुः कामिनीः प्रति ।।\nधर्मिष्ठस्य वरिष्ठस्य विपरीता खलस्य च ।। २२ ।।\nज्ञातं सौभाग्यमधिकं गंगायां ते गदाधर ।।\nकमलायां च तत्तुल्यं न च किंचिन्मयि प्रभो ।।२३।।\nगंगायाः पद्मया सार्द्धं प्रीतिश्चापि सुसम्मता ।।\nक्षमां चकार तेनेदं विपरीतं हरिप्रिया ।। २४ ।।\nकिं जीवनेन मेऽत्रैव दुर्भगायाश्च साम्प्रतम् ।।\nनिष्फलं जीवनं तस्या या पत्युः प्रेमवञ्चिता ।।२५।।\nत्वां सर्वेशं सत्त्वरूपं ये वदन्ति मनीषिणः ।।\nते च मूर्खा न वेदज्ञा न जानन्ति मतिं तव ।।२६।।\nसरस्वतीवचः श्रुत्वा दृष्ट्वा तां कोपसंयुताम् ।।\nमनसा तु समालोच्य स जगाम बहिः सभाम् ।। २७ ।।\nगते नारायणे गंगामवोचन्निर्भयं रुषा ।।\nरागाधिष्ठातृ देवी सा वाक्यं श्रवणदुःसहम् ।। २८ ।।\nहे निर्लज्जे सकामे त्वं स्वामिगर्वं करोषि किम् ।।\nअधिकं स्वामिसौभाग्यं विज्ञापयितुमिच्छसि ।। २९ ।।\nमानहानिं करिष्यामि तवाद्य हरिसन्निधौ ।।\nकिं करिष्यति ते कान्तो मम वै कान्तवल्लभे ।।2.6.३०।।\nइत्येवमुक्त्वा गंगाया जिघृक्षुं केशमुद्यताम् ।।\nवारयामास तां पद्मा मध्यदेशस्थिता सती ।। ३१ ।।\nशशाप वाणी तां पद्मां महाकोपवती सती ।।\nवृक्षरूपा सरिद्रूपा भविष्यसि न संशयः ।। ३२ ।।\nविपरीतं यतो दृष्ट्वा किंचिन्नो वक्तुमर्हसि ।।\nसन्तिष्ठसि सभामध्ये यथा वृक्षो यथा सरित् ।। ३३ ।।\nशापं श्रुत्वा च सा देवी न शशाप चुकोप न ।।\nतत्रैव दुःखिता तस्थौ वाणीं धृत्वा करेण च ।। ३४ ।।\nअत्युद्धतां च तां दृष्ट्वा कोपप्रस्फुरितानना ।।\nउवाच गंगा तां देवीं पद्मां पद्मविलोचना ।। ३९ ।।\nगंगोवाच ।।\nत्वमुत्सृज महोग्रां तां पद्मे किं मे करिष्यति ।।\nवाग्दुष्टा वागधिष्ठात्री देवीयं कलहप्रिया ।। ३६ ।।\nयावती योग्यताऽस्याश्च यावती शक्तिरेव वा ।।\nतथा करोतु वादं च मया सार्द्धं सुदुर्मुखा ।। ३७ ।।\nस्वबलं यन्मम बलं विज्ञापयितुमर्हतु ।।\nजानन्तु सर्वे ह्युभयोः प्रभावं विक्रमं सति ।। ३८ ।।\nइत्येवमुक्त्वा सा देवी वाण्यै शापं ददाविति ।।\nसरित्स्वरूपा भवतु सा या त्वामशपद्रुषा ।। ३९ ।।\nअधो मर्त्यं सा प्रयातु सन्ति यत्रैव पापिनः ।।\nकलौ तेषां च पापांशं लभिष्यति न संशयः ।। 2.6.४० ।।\nइत्येवं वचनं श्रुत्वा तां शशाप सरस्वती ।।\nत्वमेव यास्यसि महीं पापिपापं लभिष्यसि ।। ४१ ।।\nएतस्मिन्नन्तरे तत्र भगवानाजगाम ह ।।\nचतुर्भुजश्चतुर्भिश्च पार्षदैश्च चतुर्भुजैः ।। ४२ ।।\nसरस्वतीं करे धृत्वा वासयामास वक्षसि ।।\nबोधयामास सर्वज्ञः सर्वज्ञानं पुरातनम् ।। ४३ ।।\nश्रुत्वा रहस्यं तासां च शापस्य कलहस्य च ।।\nउवाच दुःखितास्ताश्च वाक्यं सामयिकं विभुः ।। ४४ ।।\nश्रीभगवानुवाच ।।\nलक्ष्मि त्वं कलया गच्छ धर्मध्वजगृहं शुभे ।।\nअयोनिसम्भवा भूमौ तस्य कन्या भविष्यसि ।। ४५ ।।\nतत्रैव दैवदोषेण वृक्षत्वं च लभिष्यसि ।।\nमदंशस्यासुरस्यैव शङ्खचूडस्य कामिनी ।। ४६ ।।\nभूत्वा पश्चाच्च मत्पत्नी भविष्यसि न संशयः ।।\nत्रैलोक्यपावनी नाम्ना तुलसीति च भारते ।। ४७ ।।\nकलया च सरिद्भूत्वा शीघ्रं गच्छ वरानने ।।\nभारतं भारतीशापान्नाम्ना पद्मावती भव ।। ४८ ।।\nगङ्गे यास्यसि चांशेन पश्चात्त्वं विश्वपावनी ।।\nभारतं भारतीशापात्पापदाहाय देहिनाम् ।। ४९ ।।\nभगीरथस्य तपसा तेन नीता सुदुष्करात् ।।\nनाम्ना भागीरथी पूता भविष्यसि महीतले ।। 2.6.५० ।।\nमदंशस्य समुद्रस्य जाया जाये ममाज्ञया ।।\nमत्त्कलांशस्य भूपस्य शन्तनोश्च सुरेश्वरि ।। ५१ ।।\nगङ्गाशापेन कलया भारतं गच्छ भारति ।।\nकलहस्य फलं भुङ्क्ष्व सपत्नीभ्यां सहाच्युते ।। ५२ ।।\nस्वयं च ब्रह्मसदनं ब्रह्मणः कामिनी भव ।।\nगङ्गा यातु शिवस्थानमत्र पद्मैव तिष्ठतु ।। ५३ ।।\nशान्ता च् क्रोधरहिता मद्भक्ता मत्स्वरूपिणी ।।\nमहासाध्वी महाभागा सुशीला धर्मचारिणी ।। ५४ ।।\nयदंशकलया सर्वा धर्मिष्ठाश्च पतिव्रताः ।।\nशान्तरूपा सुशीलाश्च प्रतिविश्वेषु योषितः।। ५५ ।।\nतिस्रो भार्य्यास्त्रयः श्यालास्त्रयो भृत्याश्च बान्धवाः ।।\nध्रुवं वेदविरुद्धाश्च न ह्येते मङ्गलप्रदाः ।। ५६ ।।\nस्त्री पुंवच्च गृहे येषां गृहिणां स्त्रीवशः पुमान् ।।\nनिष्फलं जन्म वै तेषामशुभं च पदे पदे ।। ५७ ।।\nमुखदुष्टा योनिदुष्टा यस्य स्त्री कलहप्रिया ।।\nअरण्यं तेन गन्तव्यं महारण्यं गृहाद्वरम् ।। ५८ ।।\nजनानां च स्थलानां च पुराणां प्राप्तिरेव च ।।\nसततं सुलभा तत्र न तेषां तद्गृहेऽपि च ।। ५९ ।।\nवरमग्नौ स्थितिर्हिंस्रजन्तूनां सन्निधौ सुखम् ।।\nततोऽपि दुःखं पुंसां च दुष्टस्त्रीसन्निधौ ध्रुवम् ।। 2.6.६० ।।\nव्याधिज्वाला विषज्वाला वरं पुंसां वरानने ।।\nदुष्टस्त्रीणां मुखज्वाला मरणादतिरिच्यते ।। ।। ६१ ।।\nपुंसश्च स्त्रीजितस्येह जीवितं निष्फलं ध्रुवम् ।।\nयदह्ना कुरुते कर्म न तस्य फलभाग्भवेत् ।। ६२ ।।\nस निन्दितोऽत्र सर्वत्र परत्र नरकं व्रजेत् ।।\nयशकीर्तिविहीनो यो जीवन्नपि मृतो हि सः ।। ६३ ।।\nबह्वीनां च सपत्नीनां नैकत्र श्रेयसी स्थितिः ।।\nएकभार्य्यः सुखी नैव बहुभार्य्यः कदाचन ।। ६४ ।।\nगच्छ गंगे शिवस्थानं ब्रह्मस्थानं सरस्वति ।।\nअत्र तिष्ठतु मद्देहे सुशीला कमलालया ।।६५।।\nसुसाध्या यस्य पत्नी च सुशीला च पतिव्रता।।\nइह स्वर्गसुखं तस्य धर्ममोक्षौ परत्र च।।६६।।\nपतिव्रता यस्य पत्नी स च मुक्तः शुचिः सुखी ।।\nजीवन्मृतोऽशुचिर्दुःखी दुश्शीलापतिरेव यः ।। ६७ ।।\nइत्युक्त्वा जगतां नाथो विरराम च नारद ।।\nअत्युच्चै रुरुदुर्देव्यः समालिङ्ग्य परस्परम् ।। ६८ ।।\nताश्च सर्वाः समालोच्य क्रमेणोचुः सदीश्वरम् ।।\nकम्पिताः साश्रुनेत्राश्च शोकेन च भयेन च ।। ६९ ।।\nसरस्वत्युवाच ।।\nप्रायश्चित्तं देहि नाथ दुष्टायां जन्मशोधकम् ।।\nसत्स्वामिना परित्यक्ताः कुत्र जीवन्ति काः स्त्रियः ।।2.6.७०।।\nदेहत्यागं करिष्यामि ध्रुवं योगेन भारते ।।\nअत्युच्चतो निपतनं प्राप्तुमर्हति निश्चितम् ।।७१।।\nगंगोवाच ।।\nअहं केनापराधेन त्वया त्यक्ता जगत्पते ।।\nदेहत्यागं करिष्यामि निर्दोषाया वधं लभ ।। ७२ ।।\nनिर्दोषकामिनीत्यागं कुरुते यो जनो भवे ।।\nस याति नरकं कल्पं किं ते सर्वेश्वरस्य वा ।। ७३ ।।\nलक्ष्मीरुवाच ।।\nनाथ सत्त्वस्वरूपस्त्वं कोपः कथमहो तव ।।\nप्रसादं कुरु चास्मभ्यं सदीशस्य क्षमा वरा ।। ७४ ।।\nभारतं भारतीशापाद्यास्यामि कलया यदि ।।\nकतिकालं स्थितिस्तत्र कदा द्रक्ष्यामि ते पदम् ।।७५।।\nदास्यन्ति पापिनः पापं मह्यं स्नानावगाहनात् ।।\nकेन तस्माद्विमुक्ताऽहमागमिष्यामि ते पदम्।।७६।।\nकलया तुलसीरूपा धर्मध्वजसुता सती ।।\nभूत्वा कदा लभिष्यामि त्वत्पादाम्बुजमच्युत ।। ७७ ।।\nवृक्षरूपा भविष्यामि तदधिष्ठातृदेवता ।।\nमामुद्धरिष्यसि कदा तन्मे ब्रूहि कृपानिधे ।। ७८ ।।\nगंगा सरस्वतीशापाद्यदि यास्यति भारतम् ।।\nशापेन मुक्ता पापाच्च कदा त्वां वा लभिष्यति ।। ७९ ।।\nगंगाशापेन सा वाणी यदि यास्यति भारतम् ।।\nकदा शापाद्विनिर्मुच्य लभिष्यति पदं तव ।। 2.6.८० ।।\nतां वाणीं ब्रह्मसदनं गंगां वा शिवमन्दिरम् ।।\nगन्तुं वदसि हे नाथ तत्क्षमस्व च ते वचः ।। ८१ ।।\nइत्युक्त्वा कमला कान्तपदं धृत्वा ननाम च ।।\nसुकेशैर्वेष्टयित्वा च रुरोद च पुनः पुनः ।।८२।।\nउवाच पद्मनाभस्तां प्रभां कृत्वा स्ववक्षसि।।\nईषद्धासः प्रसन्नास्यो भक्तानुग्रहकारकः ।। ८३ ।।\nनारायण उवाच ।।\nत्वद्वाक्यमाचरिष्यामि स्ववाक्यं च सुरेश्वरि ।।\nसमतां च करिष्यामि शृणु तत्क्रममेव च ।। ८४ ।।\nभारती यातु कलया सरिद्रूपा च भारतम् ।।\nअर्द्धांशा ब्रह्मसदनं स्वयं तिष्ठतु मद्गृहे ।। ८५ ।।\nभगीरथेन नीता सा गंगा यास्यति भारतम् ।।\nपूतं कर्तुं त्रिभुवनं स्वयं तिष्ठतु मद्गृहे ।। ८६ ।।\nतत्रैव चन्द्रमौलेश्च मौलिं प्राप्स्यति दुर्लभम् ।।\nततः स्वभावतः पूताऽप्यतिपूता भविष्यति ।। ८७ ।।\nकलांशांशेन गच्छ त्वं भारते कमलोद्भवे ।।\nपद्मावती सरिद्रूपा तुलसीवृक्षरूपिणी ।। ८८ ।।\nकलेः पञ्चसहस्रे च गते वर्षे च मोक्षणम् ।।\nयुष्माकं सरितां भूयो मद्गृहे चागमिष्यथ ।। ।। ८९ ।।\nसम्पदां हेतुभूता च विपत्तिः सर्वदेहिनाम् ।।\nविना विपत्तिर्महिमा केषां पद्मे भवेद्भवे ।। 2.6.९० ।।\nमन्मन्त्रोपासकानां च सतां स्नानावगाहनात् ।।\nयुष्माकं मोक्षणं पापात्पापिस्पर्शनहेतुकात् ।। ९१ ।।\nपृथिव्यां यानि तीर्थानि सन्त्यसंख्यानि सुन्दरि ।।\nभविष्यन्ति च पूतानि मद्भक्तस्पर्शदर्शनात् ।। ९२ ।।\nमन्मन्त्रोपासका भक्ता भ्रमन्ते भारते सति ।।\nपूतं कर्त्तुं भारतं च सुपवित्रां वसुन्धराम् ।। ९३ ।।\nमद्भक्ता यत्र तिष्ठन्ति पादं प्रक्षालयन्ति च ।।\nतत्स्थानं च महातीर्थं सुपवित्रं भवेद्ध्रुवम् ।। ९४ ।।\nस्त्रीघ्नो गोघ्नः कृतघ्नश्च ब्रह्मघ्नो गुरुतल्पगः ।।\nजीवन्मुक्तो भवेत्पूतो मद्भक्तस्पर्शदर्शनात् ।। ९५ ।।\nएकादशीविहीनश्च सन्ध्याहीनोऽपि नास्तिकः ।।\nवृषवाहो भवेत्पूतो मद्भक्तस्पर्शदर्शनात् ।। ९६ ।।\nअसिजीवी मषीजीवी धावकः शूद्रयाजकः ।।\nवृषवाहो भवेत्पूतो मद्भक्तस्पर्शदर्शनात् ।। ९७ ।।\nविश्वासघाती मित्रघ्नो मिथ्यासाक्ष्यप्रदायकः ।।\nन्यासहारी भवेत्पूतो मद्भक्तस्पर्शदर्शनात् ।। ९८ ।।\nऋणग्रस्तो वार्द्धुषिको जारजः पुंश्चलीपतिः ।।\nपूतश्च पुंश्चलीपुत्रो मद्भक्तस्पर्शदर्शनात् ।। ९९ ।।\nशूद्राणां सूपकारश्च देवलो ग्रामयाजकः ।।\nअदीक्षितो भवेत्पूतो मद्भक्तस्पर्शदर्शनात् ।। 2.6.१०० ।।\nअश्वत्थघातकश्चैव मद्भक्तानां च निन्दकः ।।\nअनिवेदितभोजी च पूतो मद्भक्तदर्शनात् ।। १०१ ।।\nमातरं पितरं भार्य्यां भ्रातरं तनयं सुताम्।।\nगुरोः कुलं च भगिनीं वंशहीनं च बान्धवम् ।। १०२ ।।\nश्वश्रूं च श्वशुरं चैव यो न पुष्णाति नारद ।।\nस महापातकी पूतो मद्भक्तस्पर्शदर्शनात् ।। १०३।।\nदेवद्रव्यापहारी च विप्रद्रव्यापहारकः ।।\nलाक्षालोहरसानां च विक्रेता दुहितुस्तथा ।। १०४ ।।\nमहापातकिनश्चैते शूद्राणां शवदाहकाः ।।\nभवेयुरेते पूताश्च मद्भक्तस्पर्शदर्शनात् ।। १०५ ।।\nलक्ष्मीरुवाच ।।\nभक्तानां लक्षणं ब्रूहि भक्तानुग्रहकारक ।।\nयेषां सन्दर्शनस्पर्शात्सद्यः पूता नराधमाः ।। १०६ ।।\nहरिभक्तिविहीनाश्च महाहङ्कारसंयुताः ।।\nस्वप्रशंसारता धूर्त्ताः शठा वै साधु निन्दकाः ।। १०७ ।।\nपुनन्ति सर्वतीर्थानि येषां स्नानावगाहनात् ।।\nयेषां च पादरजसा पूता पादोदकान्मही ।। १०८ ।।\nयेषां सन्दर्शनं स्पर्शं देवा वाञ्छन्ति भारते ।।\nसर्वेषां परमो लाभो वैष्णवानां समागमः ।। १०९ ।।\nन ह्यम्मयानि तीर्थानि न देवा मृच्छिलामयाः ।।\nते पुनन्त्युरुकालेन विष्णुभक्ताः क्षणादहो।। 2.6.११० ।।\nसौतिरुवाच ।।\nमहालक्ष्मीवचः श्रुत्वा लक्ष्मीकान्तश्च सस्मितः।।\nनिगूढतत्त्वं कथितुमृषिश्रेष्ठोपचक्रमे ।। १११ ।।\nश्रीनारायण उवाच ।।\nभक्तानां लक्षणं लक्ष्मि गूढं श्रुतिपुराणयोः ।।\nपुण्यस्वरूपं पापघ्नं सुखदं भुक्तिमुक्तिदम् ।। ११२ ।।\nसारभूतं गोपनीयं न वक्तव्यं खलेषु च ।।\nत्वां पवित्रां प्राणतुल्यां कथयामि निशामय ।। ११३ ।।\nगुरुवक्त्राद्विष्णुमन्त्रो यस्य कर्णे विशेद्वरः ।।\nवदन्ति वेदवेदाङ्गात्तं पवित्रं नरोत्तमम् ।। ११४ ।।\nपुरुषाणां शतं पूर्वं पूतं तज्जन्ममात्रतः ।।\nस्वर्गस्थं नरकस्थं वा मुक्तिं प्राप्नोति तत्क्षणात् ।। ११५ ।।\nयैः कैश्चिद्यत्र वा जन्म लब्धं येषु च जंतुषु ।।\nजीवन्मुक्तास्ते च पूता यान्ति काले हरेः पदम् ।। ११६ ।।\nमद्भक्तियुक्तो मत्पूजानियुक्तो मद्गुणान्वितः ।। .\nमद्गुणश्लाघनीयश्च मन्निविष्टश्च सन्ततम् ।। ११७ ।।\nमद्गुणश्रुतिमात्रेण सानन्दः पुलकान्वितः ।।\nसगद्गदः साश्रुनेत्रः स्वात्मविस्मृतिरेव च ।। ११८ ।।\nन वाञ्छन्ति सुखं मुक्तिं सालोक्यादि चतुष्टयम् ।।\nब्रह्मत्वममरत्वं वा तद्वाञ्छा मम सेवने ।। ११९ ।।\nइन्द्रत्वं च मनुत्वं च देवत्वं च सुदुर्लभम् ।।\nस्वर्गराज्यादिभोगं च स्वप्नेऽपि न हि वाच्छति ।। 2.6.१२० ।।\nब्रह्माण्डानि विनश्यन्ति देवा ब्रह्मादयस्तथा ।।\nकल्याणभक्तियुक्तश्च मद्भक्तो न प्रणश्यति ।। १२१ ।।\nभ्रमन्ति भारते भक्ता लब्ध्वा जन्म सुदुर्लभम् ।।\nतेऽपि यान्ति महीं पूतां कृत्वा तीर्थं ममालयम् ।। १२२ ।।\nइत्येतत्कथितं सर्वं कुरु पद्मे यथोचितम् ।।\nतदाज्ञाताश्च ताश्चक्रुर्हरिस्तस्थौ सुखासने ।। १२३ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सरस्वत्युपाख्यानं नाम षष्ठोऽध्यायः ।। ६ ।।"
  }
]
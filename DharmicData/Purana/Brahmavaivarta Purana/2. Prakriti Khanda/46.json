[
  {
    "text": "नारायण उवाच ।।\nपूजाविधानं स्तोत्रं च श्रूयतां मुनिपुंगव ।।\nध्यानं च सामवेदोक्तं देवीपूजाविधानकम् ।। १ ।।\nश्वेतचम्पकवर्णाभां रत्नभूषणभूषिताम् ।।\nवह्निशुद्धांशुकाधानां नागयज्ञोपवीतिनीम् ।।२।।\nमहाज्ञानयुतां चैव प्रवरां ज्ञानिनां सताम् ।।\nसिद्धाधिष्ठातृदेवीं च सिद्धां सिद्धिप्रदां भजे ।। ३ ।।\nइति ध्यात्वा च तां देवीं मूलेनैव प्रपूजयेत् ।।\nनैवेद्यैर्विविधैर्दीपैः पुष्पैर्धूपानुलेपनैः ।। ४ ।।\nमूलमन्त्रश्च वेदोक्तो भक्तानां वाञ्छितप्रदः।।\nमूलकल्पतरुर्नाम सुसिद्धो द्वादशाक्षरः ।।५।।\nॐ ह्रीं श्रीं क्रीं ऐं मनसादेव्यै स्वाहेति कीर्तितः ।।\nपञ्चलक्षजपेनैव मन्त्रसिद्धिर्भवेन्नृणाम् ।। ६ ।।\nमन्त्रसिद्धिर्भवेद्यस्य स सिद्धो जगतीतले ।।\nसुधासमं विषं तस्य धन्वन्तरिसमो भवेत् ।। ७ ।।\nब्रह्मन्नाषाढसंक्रान्त्यां गुडाशाखासु यत्नतः ।।\nआवाह्य देवीं मासान्तं पूजयेद्यो हि भक्तितः ।। ८ ।।\nपञ्चम्यां मानसाख्यायां देव्यै दद्याच्च यो बलिम् ।।\nधनवान्पुत्रवांश्चैव कीर्तिमान्स भवेद्ध्रुवम् ।। ९ ।।\nपूजाविधानं कथितं तदाख्यानं निशामय ।।\nकथयामि महाभाग यच्छ्रुतं धर्मवक्त्रतः ।। 2.46.१० ।।\nपुरा नागभयाक्रान्ता बभूवुर्मानवा भुवि ।।\nयान्यान्खादन्ति नागाश्च न ते जीवन्ति नारद ।। ११ ।।\nमन्त्रांश्च ससृजे भीतः कश्यपो ब्रह्मणाऽर्थितः ।।\nवेदबीजानुसारेण चोपदेशेन वेधसः ।।१ २।।\nमन्त्राधिष्ठातृदेवीं तां मानसां ससृजे ततः ।।\nतपसा मनसा तेन मानसा सा बभूव ह ।। १३ ।।\nकुमारी सा च संभूय चागमच्छङ्करालयम् ।।\nभक्त्या सम्पूज्य कैलासे तुष्टुवे चन्द्रशेखरम् ।। १४ ।।\nदिव्यं वर्षसहस्रं च तं सिषेवे मुनेः सुता ।।\nआशुतोषो महेशश्च तां च तुष्टो बभूव ह ।। १५ ।।\nमहाज्ञानं ददौ तस्यै पाठयामास साम च ।।\nकृष्णमन्त्रं कल्पतरुं ददावष्टाक्षरं मुने ।। १६ ।।\nलक्ष्मीमायाकामबीज ङेन्तं कृष्णपदं तथा ।।\nॐ श्रीं ह्रीं क्लीं कृष्णाय ।।\nत्रैलोक्यमङ्गलं नाम कवचं पूजनक्रमम् ।। १७ ।।\nस्तवनं सर्वपूज्यं च ध्यानं भुवनपावनम् ।।\nपुरश्चर्य्याक्रमं चापि वेदोक्तं सर्वसम्मतम् ।। १८ ।।\nप्राप्य मृत्युञ्जयाज्ज्ञानं परं मृत्युञ्जयं सती ।।\nजगाम तपसे साध्वी पुष्करं शङ्कराज्ञया ।।१९।।\nत्रियुगं च तपस्तप्त्वा कृष्णस्य परमात्मनः ।।\nसिद्धा बभूव सा देवी ददर्श पुरतः प्रभुम् ।। 2.46.२० ।।\nदृष्ट्वा कृशाङ्गीं बालां च कृपया च कृपानिधिः ।।\nपूजां च कारयामास चकार च हरिः स्वयम् ।। २१ ।।\nवरं च प्रददौ तस्यै पूजिता त्वं भवे भव ।।\nवरं दत्त्वा च कल्याण्यै सद्यश्चान्तर्दधे विभुः ।। २२ ।।\nप्रथमे पूजिता सा च कृष्णेन परमात्मना ।।\nद्वितीये शङ्करेणैव कश्यपेन सुरेण च ।। २३ ।।\nमनुना मुनिना चैव ह्यहिना मानवादिना ।।\nबभूव पूजिता सा च त्रिषु लोकेषु सुश्रुता ।। २४ ।।\nजरत्कारुमुनीन्द्राय कश्यपस्तां ददौ पुरा ।।\nअयाचितो मुनिश्रेष्ठो जग्राह ब्राह्मणाज्ञया ।। २५ ।।\nकृत्वोद्वाहं महायोगी विश्रान्तस्तपसा चिरम् ।।\nसुष्वाप देव्या जघने वटमूले च पुष्करे ।। २६ ।।\nनिद्रां जगाम स मुनिः स्मृत्वा निद्रेशमीश्वरम् ।।\nजगामास्तं दिनकरः सायंकाल उपस्थितः ।। २७ ।।\nसंचिन्त्य मनसा तत्र मनसा च पतिव्रता ।।\nधर्म्मलोपभयेनैव चकारालोचनं सती ।। २८ ।।\nअकृत्वा पश्चिमां सन्ध्यां नित्यां चैव द्विजन्मनाम्।।\nब्रह्महत्यादिकं पापं लभिष्यति पतिर्मम ।। २९ ।।\nनोपतिष्ठति यः पूर्वां नोपास्ते यश्च पश्चिमाम् ।।\nस सर्वदाऽशुचिर्नित्यं ब्रह्महत्यादिकं लभेत् ।। 2.46.३० ।।\nवेदोक्तमिति संचिन्त्य बोधयामास तं मुनिम् ।।\nस च बुद्ध्वा मुनिश्रेष्ठस्तां चुकोप भृशं मुनिः ।। ३१ ।।\nजरत्कारुरुवाच ।।\nकथं मे सुव्रते साध्वि निद्राभङ्गः कृतस्त्वया ।।\nव्यर्थं व्रतादिकं तस्या या भर्त्तुश्चापकारिणी ।।३२।।\nतपश्चानशनं चैव व्रतं दानादिकं च यत् ।।\nभर्तुरप्रियकारिण्याः सर्वं भवति निष्फलम् ।। ३३ ।।\nयया पतिः पूजितश्च श्रीकृष्णः पूजितस्तया ।।\nपतिव्रताव्रतार्थं च पतिरूपी हरिः स्वयम् ।। ३४ ।।\nसर्वदानं सर्वयज्ञः सर्वतीर्थनिषेवणम्।।\nसर्वं तपो व्रतं सर्वमुपवासादिकं च यत् ।। ३५ ।।\nसर्वधर्मश्च सत्यं च सर्वदेवप्रपूजनम् ।।\nतत्सर्वं स्वामिसेवायाः कलां नार्हन्ति षोडशीम् ।। ३६ ।।\nसुपुण्ये भारते वर्षे पतिसेवा करोति या ।।\nवैकुण्ठं स्वामिना सार्द्धं सा याति ब्रह्मणः पदम् ।। ३७ ।।\nविप्रियं कुरुते भर्तुर्विप्रियं वदति प्रियम् ।।\nअसत्कुलप्रजाता या तत्फलं श्रूयतां सति ।।३८।।\nकुम्भीपाकं व्रजेत्सा च यावच्चन्द्रदिवाकरौ ।।\nततो भवति चाण्डाली पतिपुत्रविवर्जिता ।। ३९ ।।\nइत्युक्त्वा च मुनिश्रेष्ठो बभूव स्फुरिताधरः ।।\nचकम्पे मनसा साध्वी भयेनोवा च तं पतिम् ।। 2.46.४० ।।\nमनसोवाच ।।\nसन्ध्यालोपभयेनैव निद्राभङ्गः कृतस्तव ।।\nकुरु शान्तिं महाभाग दुष्टाया मम सुव्रत ।। ४१ ।।\nशृङ्गाराहारनिद्राणां यश्च भङ्गं करोति च ।।\nस व्रजेत्कालसूत्रं च स्वामिनश्च विशेषतः ।। ४२ ।।\nइत्युक्त्वा मनसा देवी स्वामिनश्चरणाम्बुजे ।।\nपपात भक्त्या भीता च रुरोद च पुनः पुनः ।। ४३ ।।\nकुपितं च मुनिं दृष्ट्वा श्रीसूर्य्यं शप्तुमुद्यतम् ।।\nतत्राजगाम भगवान्सन्ध्यया सह नारद ।। ४४ ।।\nतत्रागत्य मुनिश्रेष्ठमवोचद्भास्करः स्वयम् ।।\nविनयेन विनीतश्च तया सह यथोचितम् ।। ४५ ।।\nश्रीसूर्य्य उवाच ।।\nसूर्य्यास्तसमयं दृष्ट्वा धर्मलोपभयेन च ।।\nत्वां बोधयामास विप्र नाहमस्तं गतस्तदा ।। ४६ ।।\nक्षमस्व भगवन्ब्रह्मन्मां शप्तुं नोचितं मुने ।।\nब्राह्मणानां च हृदयं नवनीतसमं सदा ।।४७।।\nतेषां क्षणार्द्धं क्रोधश्च ततो भस्म भवेज्जगत् ।।\nपुनः स्रष्टुं द्विजः शक्तो न तेजस्वी द्विजात्परः ।। ४८ ।।\nब्रह्मणो वंशसम्भूतः प्रज्वलन्ब्रह्मतेजसा ।।\nश्रीकृष्णं भावयेन्नित्यं ब्रह्म ज्योतिः सनातनम् ।। ४९ ।।\nसूर्य्यस्य वचनं श्रुत्वा द्विजस्तुष्टो बभूव ह ।।\nसूर्य्यो जगाम स्वस्थानं गृहीत्वा ब्राह्मणाशिषम् ।।2.46.५०।।\nतत्याज मनसां विप्रः प्रतिज्ञापालनाय च ।।\nरुदन्तीं शोकयुक्तां च हृदयेन विदूयता ।। ५१ ।।\nसा सस्मार गुरुं शम्भुमिष्टदेवं हरिं विधिम् ।।\nकश्यपं जन्मदातारं विपत्तौ भयकर्शिता ।। ५२ ।।\nतत्राजगाम भगवान्गोपीशः शम्भुरेव च ।।\nविधिश्च कश्यपश्चैव मनसा परिचिन्तयन् ।। ५३ ।।\nस च दृष्ट्वाऽभीष्टदेवं निगुणे प्रकृतेः परम् ।।\nतुष्टाव परया भक्त्या प्रणनाम मुहुर्मुहुः ।। ९४ ।।\nनमश्चकार शम्भुं च ब्रह्माणं कश्यपं तथा ।।\nकथमागमनं त्वत्रेत्येवं प्रश्नं चकार सः ।। ५५ ।।\nब्रह्मा तद्वचनं श्रुत्वा सहसा समयोचितम्।।\nतमुवाच नमस्कृत्य हृषीकेशपदाम्बुजम् ।। ५६ ।।\nयदि त्यक्ता धर्मपत्नी धर्मिष्ठा मनसा सती ।।\nकुरुष्वास्यां सुतोत्पत्तिं धर्मसंस्थापनाय वै ।। ५७ ।।\nयतिर्वा ब्रह्मचारी वा भिक्षुर्वनचरोऽपि वा ।।\nजायाया च सुतोत्पत्तिं कृत्वा पश्चाद्भवेन्मुनिः ।।५८।।\nअकृत्वा तु सुतोत्पत्तिं विरागी यस्त्यजेत्प्रियाम् ।।\nस्रवेत्तपस्तत्पुण्यं च चालिन्यां च यथा जलम् ।।५९।।\nब्रह्मणो वचनं श्रुत्वा जरत्कारुर्मुनीश्वरः ।।\nचक्रे तन्नाभिसंस्पर्शं योगाद्वै मन्त्रपूर्वकम् ।। 2.46.६० ।।\nतस्यै शुभाशिषं दत्त्वा ययुर्देवा मुदाऽन्विताः ।।\nमुदाऽन्विता च मनसा जरत्कारुर्मुदाऽन्वितः ।। ६१ ।।\nमुनेः करस्पर्शमात्रात्सद्यो गर्भो बभूव ह।।\nमनसा या मुनिश्रेष्ठ मुनिश्रेष्ठ उवाच ताम् ।।६२।।\nजरत्कारुरुवाच ।।\nगर्भेणानेन मनसे तव पुत्रो भविष्यति।।\nजितेन्द्रियाणां प्रवरो धर्मिष्ठो वैष्णवाग्रणीः।।६३।।\nतेजस्वी च तपस्वी च यशस्वी च गुणान्वितः ।।\nवरो वेदविदां चैव योगिनां ज्ञानिनां तथा।।६४।।\nस च पुत्रो विष्णुभक्तो धार्मिकः कुलमुद्धरेत् ।।\nनृत्यन्ति पितरः सर्वे जन्ममात्रेण वै मुदा ।। ६५ ।।\nपतिव्रता सुशीला या सप्रिया प्रियवादिनी ।।\nधर्मिष्ठा पुत्रमाता च कुलजा कुलपालिका ।। ६६ ।।\nहरिभक्तिप्रदो बन्धुस्तदिष्टं यत्सुखप्रदम् ।।\nयो बन्धच्छित्स च पिता हरेर्वर्त्मप्रदर्शकः ।। ६७ ।।\nसा गर्भधारिणी या च गर्भवासविमोचिनी ।।\nविष्णुमन्त्रप्रदाता च स गुरुर्विष्णुभक्तिदः ।। ६८ ।।\nगुरुश्च ज्ञानदाता च तज्ज्ञानं कृष्णभावनम् ।।\nआब्रह्मस्तम्बपर्य्यन्तं यतो विश्वं चराचरम् ।। ६९ ।।\nआविर्भूतं तिरोभूतं किं वा ज्ञानं तदन्यतः ।।\nवेदजं योगजं यद्यत्तत्सारं हरिसेवनम् ।। 2.46.७० ।।\nतत्त्वानां सारभूतं च हरेरन्यद्विडम्बनम् ।।\nदत्तं ज्ञानं मया तुभ्यं स स्वामी ज्ञानदो हि यः ।। ७१ ।।\nज्ञानात्प्रमुच्यते बन्धात्स रिपुर्यो हि बन्धदः ।।\nविष्णुभक्तियुतं ज्ञानं यो ददाति स वै गुरुः ।। ७२ ।।\nस रिपुः शिष्यघाती च यतो बन्धान्न मोचयेत् ।।\nजननीगर्भजात्क्लेशाद्यमताडनजात्तथा ।। ७३ ।।\nन मोचयेद्यः स कथं गुरुस्तातो हि बान्धवः ।।\nपरमानन्दरूपं च कृष्णमार्गमनश्वरम् ।। ७४ ।।\nन दर्शयेद्यः स कथं कीदृशो बान्धवो नृणाम् ।।\nभज साध्वि परं ब्रह्माच्युतं कृष्णं च निर्गुणम् ।।\nनिर्मूलं च पुराकर्म भवेद्यत्सेवया ध्रुवम् ।। ७५ ।।\nमया छलेन त्वं त्यक्ता दोषं मे क्षम्यतां प्रिये ।।\nक्षमायुतानां साध्वीनां सत्त्वात्क्रोधो न विद्यते।। ७६ ।।\nपुष्करे तपसे यामि गच्छ देवि यथासुखम् ।।\nश्रीकृष्णचरणाम्भोजे ध्यानविच्छेदकातरः ।।७७।।\nधनादिषु स्त्रियां प्रीतिः प्रवृत्तिपथगामिनाम् ।।\nश्रीकृष्णचरणाम्भोजे निःस्पृहाणां मनोरथाः ।। ७८ ।।\nजरत्कारुवचः श्रुत्वा मनसा शोककातरा ।।\nसा साश्रुनेत्रा विनयादुवाच प्राणवल्लभम् ।। ७९ ।।\nमनसोवाच ।।\nदोषेणाहं त्वया त्यक्ता निद्राभङ्गेन ते प्रभो ।।\nयत्र स्मरामि त्वां बन्धो तत्र मामागमिष्यसि।।2.46.८०।।\nबन्धुभेदः क्लेशतमः पुत्रभेदस्ततः परः ।।\nप्राणेशभेदः प्राणानां विच्छेदात्सर्वतः परः ।।८१।।\nपतिः पतिव्रतानां च शतपुत्राधिकः प्रियः ।।\nसर्वस्माच्च प्रियः स्त्रीणां प्रियस्तेनोच्यते बुधैः।।८२।।\nपुत्रे यथैकपुत्राणां वैष्णवानां यथा हरौ ।।\nनेत्रे यथैकनेत्राणां तृषितानां यथा जले ।।८३।।\nक्षुधितानां यथाऽन्ने च कामुकानां यथा स्त्रियाम्।।\nयथा परस्वे चौराणां यथा जारे कुयोषिताम्।। ।। ८४ ।।\nविदुषां च यथा शास्त्रे वणिज्ये वणिजां यथा ।।\nतथा शश्वन्मनः कान्ते साध्वीनां योषितां प्रभो ।। ८५ ।।\nइत्युक्त्वा मनसा देवी पपात स्वामिनः पदे ।।\nक्षणं चकार क्रोडे तां कृपया च कृपानिधिः ।।८६ ।।\nनेत्रोदकेन मनसां स्नापयामास तां मुनिः ।।\nसाऽश्रुणा च मुनेः क्रोडं सिषेवे भेदकातरा ।।८७।।\nतदा ज्ञानेन तौ द्वौ च विशोकौ च बभूवतुः ।।\nस्मारं स्मारं पदाम्भोजं कृष्णस्य परमात्मनः ।। ८८ ।।\nजगाम तपसे विप्रः स कान्तां सुप्रबोध्य च ।।\nजगाम मनसा शम्भोः कैलासं मन्दिरं गुरोः ।। ८९ ।।\nपार्वती बोधयामास मनसां शोककर्शिताम् ।।\nशिवश्चातीव बोधेन शिवेन च शिवालये।। 2.46.९० ।।\nसुप्रशस्ते दिने साध्वी सुषुवे मङ्गले क्षणे।।\nनारायणांशं पुत्रं च ज्ञानिनां योगिनां गुरुम् ।। ९१ ।।\nगर्भस्थितो महाज्ञानं श्रुत्वा शङ्करवक्त्रतः ।।\nस बभूव महायोगी योगिनां ज्ञानिनां गुरुः ।। ९२ ।।\nजातकं कारयामास वाचयामास मंगलम् ।।\nवेदांश्च पाठयामास शिवाय च शिवः शिशोः ।। ९३ ।।\nरत्नत्रिकोटिलक्षं च ब्राह्मणेभ्यो ददौ शिवः ।।\nपार्वती च गवां लक्षं रत्नानि विविधानि च ।। ९४ ।।\nशम्भुश्च चतुरो वेदान्वेदांगानितरांस्तथा ।।\nबालकं पाठयामास ज्ञानं मृत्युञ्जयं परम् ।। ९५ ।।\nभक्तिरस्ति स्वकान्ते चाभीष्टे देवे हरौ गुरौ।।\nयस्यास्तेन च तत्पुत्रो बभूवास्तीक एव च ।। ९६ ।।\nजगाम तपसे विष्णोः पुष्करं शङ्कराज्ञया ।।\nसंप्राप्य च महामन्त्रं तपश्च परमात्मनः ।। ९७ ।।\nदिव्यं वर्षत्रिलक्षं च तपस्तप्त्वा तपोधनः ।।\nआजगाम महायोगी नमस्कर्तुं शिवं प्रभुम् ।। ९८ ।।\nशंकरं च नमस्कृत्य पुरः कृत्वा च बालकम् ।।\nसा चाजगाम मनसा कश्यपस्याश्रमं पितुः ।।९९।।\nतां सपुत्रां सुतां दृष्ट्वा मुदं प्राप प्रजापतिः ।।\nशतलक्षं च रत्नानां ब्राह्मणेभ्यो ददौ मुने ।। 2.46.१०० ।।\nब्राह्मणान्भोजयामास त्वसंख्याञ्छ्रेयसे शिशोः ।।\nअदितिश्च दितिश्चान्या मुदं प्रापुः परं तथा ।। १०१ ।।\nसा सपुत्रा च सुचिरं तस्थौ तातालये तदा ।।\nतदीयं पुनराख्यानं वक्ष्ये त्वं तन्निशामय ।। १०२ ।।\nअथाभिमन्युतनये ब्रह्मशापः परीक्षिते ।।\nबभूव सहसा ब्रह्मन्दैवदोषेण कर्मणा ।। १०३ ।।\nसप्ताहे समतीते तु तक्षकस्त्वां च दंक्ष्यति ।।\nशशाप शृङ्गी कौशिक्या जलं संस्पृश्य चेति सः ।। १०४ ।।\nराजा श्रुत्वा तत्प्रवृत्तिं गंगाद्वारं जगाम सः ।।\nतत्र तस्थौ च सप्ताहं शुश्रुवे धर्मसंहिताम् ।। १०५ ।।\nसप्ताहे समतीते तु गच्छन्तं तक्षकं पथि ।।\nधन्वन्तरिर्मोचयितुमपश्यद्गन्तुको नृपम् ।। १०६ ।।\nतयोर्बभूव संवादः सुप्रीतिश्च परस्परम् ।।\nधन्वन्तरेर्मणिं श्रेष्ठं तक्षकः स्वेच्छया ददौ ।। १०७ ।।\nस ययौ तं गृहीत्वा तु तुष्टसंहृष्ट मानसः ।।\nअपश्यत्तक्षकस्तूर्णं नृपं मञ्चकसंस्थितम् ।।१ ०८ ।।\nराजा जगाम वैकुण्ठं स्मारं स्मारं हरि गुरुम् ।।\nसंस्कारं कारयामास पितुर्वै जनमेजयः।।१ ०९।।\nराजा चकार यज्ञं च सर्पसत्राभिधं मुने ।।\nप्राणांस्तत्याज सर्पाणां समूहो ब्रह्मतेजसा ।।2.46.११०।।\nस तक्षकश्च भीतश्च महेन्द्रं शरणं ययौ ।।\nसेन्द्रं च तक्षकं हन्तुं विप्रवर्गः समुद्यतः ।। १११ ।।\nअथ देवाश्च मुनयश्चाययुर्मनसान्तिकम् ।।\nतां तुष्टाव महेन्द्रश्च समक्षं भयकातरः ।।१ १२।।\nतत्र आस्तीक आगत्य मातुर्यज्ञमथाज्ञया ।।\nमहेन्द्रतक्षकप्राणान्ययाचे भूमिपं वरम्।। ।। ११३ ।।\nददौ वरं नृपश्रेष्ठः कृपया ब्राह्मणाज्ञया ।।\nयज्ञं समाप्य विप्रेभ्यो दक्षिणां च ददौ मुदा ।। ११४ ।।\nविप्राश्च मुनयो देवा गत्वा च मनसान्तिकम् ।।\nमनसां पूजयामासुस्तुष्टुवुश्च पृथक्पृथक् ।।१ १५।।\nशक्रः संभृतसंभारो भक्तियुक्तः सदा शुचिः ।।\nमनसां पूजयामास तुष्टाव परमादरात् ।। १ १६।।\nउपचारः षोडशभिर्बलिं दत्त्वा प्रियं तदा ।।\nप्रददौ परितुष्टश्च ब्रह्मविष्णुसुराज्ञया।। ।।१ १७।।\nसंपूज्य मनसादेवीं प्रययुः स्वालयं च ते ।।\nइत्येवं कथितं सर्वं किं भूयः श्रोतुमिच्छसि ।। ११८ ।।\nनारद उवाच ।।\nकेन स्तोत्रेण तुष्टाव महेन्द्रो मनसां सतीम् ।।\nपूजाविधिक्रमं तस्याः श्रोतुमिच्छामि तत्त्वतः ।। ११९ ।।\nनारायण उवाच ।।\nसुस्नातः शुचिराचान्तो धृत्वा धौते च वाससी ।।\nरत्नसिंहासने देवीं वासयामास भक्तितः ।। 2.46.१२० ।।\nस्वर्गगङ्गाजलेनैव रत्नकुम्भ स्थितेन च ।।\nस्नापयामास मनसां महेन्द्रो वेदमन्त्रतः ।। १२१ ।।\nवाससी वासयामास वह्निशुद्धे मनोरमे ।।\nसर्वांगे चन्दनं लिप्त्वा पाद्यार्घ्यं भक्तिसंयुतः ।। १२२ ।।\nगणेशं च दिनेशं च वह्निं विष्णुं शिवं शिवाम् ।।\nसंपूज्य देवषट्कं च पूजयामास तां सतीम् ।। ।। १२३ ।।\nॐ ह्रीं श्रीं मनसादेव्यै स्वाहेत्येवं च मन्त्रतः ।।\nदशाक्षरेण मन्त्रेण ददौ सर्वान्यथोचितम् ।। १२४ ।।\nउपचारान्षोडशकान्भक्तितो दुर्लभान्हरिः ।।\nपूजयामास भक्त्या च ब्रह्मणा प्रेरितो मुदा ।। १२५ ।।\nवाद्यं नानाप्रकारं च वादयामास तत्र वै ।।\nबभूव पुष्पवृष्टिश्च नभसो मनसोपरि ।। १२६ ।।\nदेवो विप्राज्ञया तत्र ब्रह्मविष्णुशिवाज्ञया ।।\nतुष्टाव साश्रुनेत्रश्च पुलकाञ्चित विग्रहः ।। ३२७ ।।\nमहेन्द्र उवाच ।।\nदेवि त्वां स्तोतुमिच्छामि साध्वीनां प्रवरां वराम् ।।\nपरात्परां च परमां नहि स्तोतुं क्षमो ऽधुना ।। १२८ ।।\nस्तोत्राणां लक्षणं वेदे स्वभावाख्यानतः परम् ।।\nन क्षमः प्रकृतिं वक्तुं गुणानां तव सुव्रते ।। १२९ ।।\nशुद्धसत्त्वस्वरूपा त्वं कोपहिंसाविवर्जिता।।\nन च शप्तो मुनिस्तेन त्यक्तया च त्वया यतः ।।\nत्वं मया पूजिता साध्वि जननी च यथाऽदितिः ।। ।। 2.46.१३० ।।\nदयारूपा च भगिनी क्षमारूपा यथा प्रसूः ।।\nत्वया मे रक्षिताः प्राणाः पुत्रदाराः सुरेश्वरि ।। १३१ ।।\nअहं करोमि त्वां पूज्यां मम प्रीतिश्च वर्द्धते ।।\nनित्यं यद्यापि पूज्या त्वं भवेऽत्र जगदम्बिके ।। १३२ ।।\nतथाऽपि तव पूजां वै वर्द्धयामि पुनः पुनः ।।\nये त्वामाषाढसंक्रान्त्यां पूजयिष्यन्ति भक्तितः ।।१३३।।\nपञ्चम्यां मनसाख्यायां मासान्ते वा दिने दिने ।।\nपुत्रपौत्रादयस्तेषां वर्द्धन्ते च धनानि च ।। १३४ ।।\nयशस्विनः कीर्त्तिमन्तो विद्यावन्तो गुणान्विताः ।।\nये त्वां न पूजयिष्यन्ति निन्दन्त्यज्ञानतो जनाः ।। ।। १३५ ।।\nलक्ष्मीहीना भविष्यन्ति तेषां नागभयं सदा ।।\nत्वं स्वर्गलक्ष्मीः स्वर्गे च वैकुण्ठे कमला कला ।। १३६।।\nनारायणांशो भगवाञ्जरत्कारुर्मुनीश्वरः ।।\nतपसा तेजसा त्वां च मनसा ससृजे पिता ।।१३७।।\nअस्माकं रक्षणायैव तेन त्वं मनसाभिधा ।।\nमनसा देवितुं शक्ता चात्मना सिद्धयोगिनी ।। १३८ ।।\nतेन त्वं मनसादेवी पूजिता वन्दिता भवे ।।\nयां भक्त्या मनसा देवाः पूजयन्त्यनिशं भृशम् ।। १३९ ।।\nतेन त्वां मनसादेवीं प्रवदन्ति पुराविदः ।।\nसत्त्वरूपा च देवी त्वं शश्वत्सत्त्वनिषेवया ।। 2.46.१४० ।।\nयो हि यद्भावयेन्नित्यं शतं प्राप्नोति तत्समम् ।।\nइन्द्रश्च मनसां स्तुत्वा गृहीत्वा भगिनीं च ताम् ।। १४१ ।।\nनिर्जगाम स्वभवनं भूषावासपरिच्छदाम् ।।\nपुत्रेण सार्द्धं सा देवी चिरं तस्थौ पितुर्गृहे ।।१४२।।\nभ्रातृभिः पूजिता शश्वन्मान्या वन्द्या च सर्वतः ।।\nगोलोकात्सुरभी ब्रह्मंस्तत्रागत्य सुपूजिताम् ।। १४३ ।।\nतां स्नापयित्वा क्षीरेण पूजयामास सादरम् ।।\nज्ञानस्य कथयामास स्वरूपं सर्वदुर्लभम् ।।\nतदा देवैः पूजिता सा स्वर्गलोकं पुनर्ययौ ।।१४४।।\nइदं स्तोत्रं पुण्यबीजं तां संपूज्य च यः पठेत् ।।\nतस्य नागभयं नास्ति तस्य वंशे भवेच्च यः ।। १४५ ।।\nविषं भवेत्सुधातुल्यं सिद्धस्तोत्रं यदा पठेत् ।।\nपञ्चलक्षजपेनैव सिद्धस्तोत्रो भवेन्नरः ।।१४६।।\nसर्पशायी भवेत्सोऽपि निश्चितं सर्पवाहनः ।। १४७ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे मनसोपाख्याने तदुत्पत्तिपूजास्तोत्रादिकथनं नाम षट्चत्वारिंशत्तमोऽध्यायः ।। ४६ ।।"
  }
]
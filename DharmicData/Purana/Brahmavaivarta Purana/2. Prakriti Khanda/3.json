[
  {
    "text": "श्रीनारायण उवाच ।।\nअथाण्डं तज्जलेऽतिष्ठद्यावद्वै ब्रह्मणो वयः ।।\nततः स्वकाले सहसा द्विधारूपो बभूव सः ।।१।।\nतन्मध्ये शिशुरेकश्च शतकोटिरविप्रभः।।\nक्षणं रोरूयमाणश्च स शिशुः पीडितः क्षुधा।।२।।\nपितृमातृपरित्यक्तो जलमध्ये निराश्रयः ।।\nनैकब्रह्माण्डनाथो यो ददर्शोर्ध्वमनाथवत् ।। ३ ।।\nस्थूलात्स्थूलतमः सोऽपि नाम्ना देवो महाविराट् ।।\nपरमाणुर्यथा सूक्ष्मात्परः स्थूलात्तथाऽप्यसौ ।। ४ ।।\nतेजसां षोडशांशोऽयं कृष्णस्य परमात्मनः ।।\nआधारोऽसंख्यविश्वानां महाविष्णुस्सुरेश्वरः ।। ५ ।।\nप्रत्येकं रोमकूपेषु विश्वानि निखिलानि च ।।\nअद्यापि तेषां संख्यां च कृष्णो वक्तुं न हि क्षमः ।। ६ ।।\nयथाऽस्ति संख्या रजसां विश्वानां न कदाचन ।।\nब्रह्मविष्णुशिवादीनां तथा संख्या न विद्यते ।। ७ ।।\nप्रतिविश्वेषु सन्त्येवं ब्रह्मविष्णुशिवादयः ।।\nपातालाद्ब्रह्मलोकान्तं ब्रह्माण्डं परिकीर्त्तितम् ।। ८ ।।\nतत ऊर्ध्वे च वैकुण्ठो ब्रह्माण्डाद्बहिरेव सः ।।\nस च सत्यस्वरूपश्च शश्वन्नारायणो यथा ।। ९ ।।\nतदूर्ध्वे गोलकश्चैव पञ्चाशत्कोटियोजनात् ।।\nनित्यः सत्यस्वरूपश्च यथा कृष्णस्तथाप्ययम् ।। 2.3.१० ।।\nसप्तद्वीपमिता पृथ्वी सप्तसागरसंयुता ।।\nएकोनपञ्चाशदुपद्वीपाऽसंख्यवनान्विता ।। ११ ।।\nऊर्ध्वं सप्त सुवर्लोका ब्रह्मलोकसमन्विताः ।।\nपातालानि च सप्ताधश्चैवं ब्रह्माण्डमेव च ।। १२ ।।\nऊर्ध्वं धराया भूर्लोको भुवर्लोकस्ततः परः ।।\nस्वर्लोकस्तु ततः पश्चान्महर्लोकस्ततो जनः ।। १३ ।।\nततः परस्तपोलोकः सत्यलोकस्ततः परः ।।\nततः परो ब्रह्मलोकस्तप्तकाञ्चननिर्मितः ।। ।।१४ ।।\nएवं सर्वं कृत्रिमं तद्बाह्याभ्यन्तर एव च ।।\nतद्विनाशे विनाशश्च सर्वेषामेव नारद ।। १५ ।।\nजलबुदुदवत्सर्वं विश्वसंघमनित्यकम् ।।\nनित्यौ गोलोकवैकुण्ठौ सत्यौ शश्वदकृत्रिमौ ।। १६ ।।\nलोमकूपे च विध्यण्डं प्रत्येकं तस्य निश्चितम् ।।\nएषां संख्यां न जानाति कृष्णोऽन्यस्यापि का कथा ।। १७ ।।\nप्रत्येकं प्रतिविध्यण्डे ब्रह्मविष्णुशिवादयः ।।\nतिस्रः कोट्यः सुराणां च संख्या सर्वत्र पुत्रक ।। १८ ।।\nदिगीशाश्चैव दिक्पाला नक्षत्राणि ग्रहादयः ।।\nभुवि वर्णाश्च चत्वारोऽधो नागाश्च चराचराः ।। १९ ।।\nअथ कालेन स विराडूर्ध्वं दृष्ट्वा पुनः पुनः ।।\nडिम्भान्तरं च शून्यं च न द्वितीयं कथंचन ।। 2.3.२० ।।\nचिन्तामवाप क्षुद्युक्तो रुरोद च पुनः पुनः ।।\nज्ञानं प्राप्य तदा दध्यौ कृष्णं परमपूरुषम् ।। २१ ।।\nततो ददर्श तत्रैव ब्रह्म ज्योतिः सनातनम् ।।\nनवीननीरदश्यामं द्विभुजं पीतवाससम् ।। २२ ।।\nसस्मितं मुरलीहस्तं भक्तानुग्रहकारकम् ।।\nजहास बालकस्तुष्टो दृष्ट्वा जनकमीश्वरम् ।। २३ ।।\nवरं तस्मै ददौ तुष्टो वरेशः समयोचितम्।।\nमत्समो ज्ञानयुक्तश्व क्षुत्पिपासाविवर्जितः ।। २४ ।।\nब्रह्माण्डासंख्यनिलयो भव वत्स लयावधि ।।\nनिष्कामो निर्भयश्चैव सर्वेषां वरदो वरः ।।\nरोगमृत्युजराशोकपीडादिपरिवर्जितः ।। २५ ।।\nइत्युक्त्वा तद्दक्षकर्णे महामन्त्रं षडक्षरम् ।।\nत्रिः कृत्वा प्रजजापादौ वेदाङ्गमवरं परम् ।। २६ ।।\nप्रणवादिचतुर्थ्यन्तं कृष्ण इत्यक्षरद्वयम् ।।\nवह्निज्वालान्तमिष्टं च सर्वविघ्नहरं परम् ।। २७ ।।\nमन्त्रं दत्त्वा तदाहारं कल्पयामास वै प्रभुः।।\nश्रूयतां तद्ब्रह्मपुत्र निबोध कथयामि ते ।। २८ ।।\nप्रतिविश्वेषु नैवेद्यं दद्याद्वै वैष्णवो जनः ।।\nषोडशांशं विषयिणो विष्णोः पञ्चदशास्य वै ।। २९ ।।\nनिर्गुणस्यात्मनश्चैव परिपूर्णतमस्य च ।।\nनैवेद्येन च कृष्णस्य नहि किञ्चित्प्रयोजनम् ।। 2.3.३० ।।\nयद्ददाति व नैवेद्यं यस्मै देवाय यो जनः ।।\nस च खादति तत्सर्वं लक्ष्मीदृष्ट्या पुनर्भवेत् ।। ३१ ।।\nतं च मन्त्रं वरं दत्त्वा तमुवाच पुनर्विभुः ।।\nअन्यो वरः क इष्टस्ते तं मे ब्रूहि ददामि ते ।। ३२ ।।\nकृष्णस्य वचनं श्रुत्वा तमुवाच महाविराट् ।।\nअदन्तो बालकस्तत्र वचनं समयोचितम् ।। ३३ ।।\nमहाविराडुवाच ।।\nवरं मे त्वत्पदाम्भोजे भक्तिर्भवतु निश्चला ।।\nसन्ततं यावदायुर्मे क्षणं वा सुचिरं च वा ।। ३४ ।।\nत्वद्भक्तियुक्तो यो लोके जीवन्मुक्तः स सन्ततम् ।।\nत्वद्भक्तिहीनो मूर्खश्च जीवन्नपि मृतो हि सः ।। ३५ ।।\nकिं तज्जपेन तपसा यज्ञेन यजनेन च ।।\nव्रतेनैवोपवासेन पुण्यतीर्थनिषेवया ।। ३६ ।।\nकृष्णभक्तिविहीनस्य पुंसः स्याज्जीवनं वृथा ।।\nयेनात्मना जीवितश्च तमेव नहि मन्यते ।। ३७ ।।\nयावदात्मा शरीरेऽस्ति तावत्स्याच्छक्तिसंयुतः ।।\nपश्चाद्यान्ति गते तस्मिन्न स्वतन्त्राश्च शक्तयः ।।३८।।\nस च त्वं च महाभाग सर्वात्मा प्रकृतेः परः ।।\nस्वेच्छामयश्च सर्वाद्यो ब्रह्म ज्योतिः सनातनः ।। ३९ ।।\nइत्युक्त्वा बालकस्तत्र विरराम च नारद ।।\nउवाच कृष्णः प्रत्युक्तिं मधुरां श्रुतिसुन्दरीम् ।। 2.3.४० ।।\nश्रीकृष्ण उवाच ।।\nसुचिरं सुस्थिरं तिष्ठ यथाऽहं त्वं तथा भव ।।\nअसंख्यब्रह्मणां पाते पातस्ते न भविष्यति ।। ४१ ।।\nअंशेन प्रतिविध्यण्डे त्वं च पुत्र विराड् भव ।।\nत्वन्नाभिपद्मे ब्रह्मा च विश्वस्रष्टा भविष्यति ।। ४२ ।।\nललाटे ब्रह्मणश्चैव रुद्राश्चैकादशैव तु ।।\nशिवांशेन  भविष्यन्ति सृष्टिसंचरणाय वै ।। ४३ ।।\nकालाग्निरुद्रस्तेष्वेको विश्वसंहारकारकः ।।\nपाता विष्णुश्च विषयी क्षुद्रांशेन भविष्यति।। ।। ४४ ।।\nमद्भक्तियुक्तः सततं भविष्यसि वरेण मे ।।\nध्यानेन कमनीयं मां नित्यं द्रक्ष्यसि निश्चितम् ।। ४५ ।।\nमातरं कमनीयां च मम वक्षःस्थलस्थिताम् ।।\nयामि लोकं तिष्ठ वत्सेत्युक्त्वा सोऽन्तरधीयत ।। ४६ ।।\nगत्वा च नाकं ब्रह्माणं शङ्करं स उवाच ह ।।\nस्रष्टारं स्रष्टुमीशं च संहर्तारं च तत्क्षणम्।।४७।।\nश्रीकृष्ण उवाच ।।\nसृष्टिं स्रष्टुं गच्छ वत्स नाभिपद्मोद्भवो भव।।\nमहाविराड् लोमकूपे क्षुद्रस्य च विधेः शृणु ।। ४८ ।।\nगच्छ वत्स महादेव ब्रह्मभालोद्भवो भव ।।\nअंशेन च महाभाग स्वयं च सुचिरं तपः ।। ४९ ।।\nइत्युक्त्वा जगतां नाथो विरराम विधेः सुतः ।।\nजगाम नत्वा तं ब्रह्मा शिवश्च शिवदायकः ।। 2.3.५० ।।\nमहाविराड् लोमकूपे ब्रह्माण्डे गोलके जले ।।\nस बभूव विराट्क्षुद्रो विराडंशेन साम्प्रतम् ।। ५१ ।।\nश्यामो युवा पीतवासाः शयानो जलतल्पके।।\nईषद्धासः प्रसन्नास्यो विश्वरूपी जनार्दनः ।। ५२ ।।\nतन्नाभिकमले ब्रह्मा बभूव कमलोद्भवः ।।\nसंभूय पद्मदण्डं च बभ्राम युगलक्षकम् ।। ५३ ।।\nनान्तं जगाम दण्डस्य पद्मनाभस्य पद्मजः ।।\nनाभिजस्य च पद्मस्य चिन्तामाप पितामहः ।। ५४ ।।\nस्वस्थानं पुनरागत्य दध्यौ कृष्णपदाम्बुजम् ।।\nततो ददर्श क्षुद्रं तं ध्यात्वा तद्दिव्यचक्षुषा ।। ५५ ।।\nशयानं जलतल्पे च ब्रह्माण्डपिण्डमावृते ।।\nयल्लोमकूपे ब्रह्माण्डं तं च तत्परमीश्वरम् ।। ५६ ।।\nश्रीकृष्णं चापि गोलोकं गोपगोपीसमन्वितम् ।।\nतं संस्तूय वरं प्राप ततः सृष्टिं चकार सः ।। ५७ ।।\nबभूवुर्ब्रह्मणः पुत्रा मानसाः सनकादयः ।।\nततो रुद्राः कपालाच्च शिवस्यैकादश स्मृताः ।। ५८ ।।\nबभूव पाता विष्णुश्च वामे क्षुद्रस्य पार्श्वतः ।।\nचतुर्भुजश्च भगवाञ्श्वेतद्वीपनिवासकृत् ।। ५९ ।।\nक्षुद्रस्य नाभिपद्मे च ब्रह्मा विश्वं ससर्ज सः ।।\nस्वर्गं मर्त्यं च पातालं त्रिलोकं सचराचरम् ।। 2.3.६० ।।\nएवं सर्वं लोमकूपे विश्वं प्रत्येकमेव च ।।\nप्रतिविश्वं क्षुद्रविराड् ब्रह्म विष्णुशिवादयः ।। ६१ ।।\nइत्येवं कथितं वत्स कृष्णसङ्कीर्त्तनं शुभम् ।।\nसुखदं मोक्षदं सारं किं भूयः श्रोतुमिच्छसि ।। ६२ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे विश्वब्रह्माण्डवर्णनं नाम तृतीयोऽध्यायः।।३।।"
  }
]
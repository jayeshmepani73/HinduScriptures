[
  {
    "text": "श्रीपार्वत्युवाच ।।\nपूजाविधानं  स्तोत्रं च श्रुतमत्यद्भुतं मया ।।\nअधुना कवचं ब्रूहि श्रोष्यामि त्वत्प्रसादतः ।। १ ।।\nश्रीमहेश्वर उवाच ।।\nशृणु वक्ष्यामि हे दुर्गे कवचं परमाद्भुतम् ।।\nपुरा मह्यं निगदितं गोलोके परमात्मनः ।। २ ।।\nअतिगुह्यं परं तत्त्वं सर्वमन्त्रौघविग्रहम् ।।\nयद्धृत्वा पठनाद्ब्रह्मा संप्राप्तो वेदमातरम् ।। ३ ।।\nयद्धृत्वाऽहं तव स्वामी सर्वमाता सुरेश्वरी ।।\nनारायणश्च यद्धृत्वा महालक्ष्मीमवाप सः ।। ४ ।।\nयद्धृत्वा परमात्मा च निर्गुणं प्रकृतेः परः ।।\nबभूव शक्तिमान्कृष्णः सृष्टिं कर्तुं पुरा विभुः।।५।।\nविष्णुः पाता च यद्धृत्वा संप्राप्तस्सिन्धुकन्यकाम् ।।\nशेषो बिभर्ति ब्रह्माण्डं मूर्ध्नि सर्षपवद्यतः ।।६।।\nप्रत्येकं  लोमकूपेषु ब्रह्माण्डानि महान्विराट्।।\nबिभर्ति धारणाद्यस्य सर्वाधारो बभूव सः ।।७।।\nयद्धारणाच्च पठनाद्धर्म्मः साक्षी च सर्वतः।।\nयद्धारणात्कुबेरश्च धनाध्यक्षश्च भारते ।। ८ ।।\nइन्द्रः सुराणामीशश्च पठनाद्धारणाद्विभुः ।।\nनृपाणां मनुरीशश्च पठनाद्धारणात्प्रभुः ।। ।।। ९ ।।\nश्रीमांश्चन्द्रश्च यद्धृत्वा राजसूयं चकार सः ।।\nस्वयं सूर्यस्त्रिलोकेशः पठनाद्धारणाद्धरिः ।।2.56.१०।।\nयद्धृत्वा पठनादग्निर्जगत्पूतं करोति च।।\nयद्धृत्वा वाति वातोऽयं पुनाति भुवनत्रयम्।। ११ ।।\nयद्धृत्वा च स्वतन्त्रो हि मृत्युश्चरति जन्तुषु।।\nत्रिःसप्तकृत्वो निःक्षत्रां चकार च वसुन्धराम् ।। १२ ।।\nजामदग्न्यश्च रामश्च पठनाद्धारणात्प्रभू ।।\nपपौ समुद्रं यद्धृत्वा पठनात्कुम्भसम्भवः ।। १३ ।।\nसनत्कुमारो भगवान्यद्धृत्वा ज्ञानिनां गुरुः ।।\nजीवन्मुक्तौ च सिद्धौ च नरनारायणावृषी ।।१४।।\nयद्धृत्वा पठनात्सिद्धो वसिष्ठो ब्रह्मपुत्रकः।।\nसिद्धेशः कपिलो यस्माद्यस्माद्दक्षः प्रजापतिः ।।१५।।\nयस्माद्भृगुश्च मां द्वेष्टि कूर्म्मः शेषं बिभर्त्ति च ।।\nसर्वाधारो यतो वायुर्वरुणः पवनो यतः ।। १६ ।।\nईशानो दिक्पतिश्चैव यमः शास्ता यतः शिवे ।।\nकालः कालाग्निरुद्रश्च संहर्त्ता जगतां यतः ।।१७।।\nयद्धृत्वा गौतमः सिद्धः कश्यपश्च प्रजापतिः ।।\nवसुदेवसुतां प्राप चैकांशेन तु तत्कलाम् ।।१८।।\nपुरा स्वजायाविच्छेदे दुर्वासा मुनिपुङ्गवः।।\nसंप्राप रामः सीतां च रावणेन हृतां पुरा ।।१९।।\nपुरा नलश्च संप्राप दमयन्तीं यतः सतीम् ।।\nशङ्खचूडो महावीरो दैत्यानामीश्वरो यतः ।। 2.56.२० ।।\nवृषो वहति मां दुर्गे यतो हि गरुडो हरिम् ।।\nएवं संप्राप संसिद्धिं सिद्धाश्च मुनयः पुरा ।।२१ ।।\nयद्धृत्वा च महालक्ष्मीः प्रदात्री सर्वसम्पदाम् ।।\nसरस्वती सतां श्रेष्ठा यतः क्रीडावती रतिः ।।२२।।\nसावित्री वेदमाता च यतः सिद्धिमवाप्नुयात्।।\nसिन्धुकन्या मर्त्यलक्ष्मीर्यतो विष्णुमवाप सा ।। २३ ।।\nयद्धृत्वा तुलसी पूता गङ्गा भुवनपावनी ।।\nयद्धृत्वा सर्वसस्याढ्या सर्वाधारा वसुन्धरा ।। २४ ।।\nयद्धृत्वा मनसादेवी सिद्धा वै विश्वपूजिता ।।\nयद्धृत्वा देवमाता च विष्णुं पुत्रमवाप सा ।। २५ ।।\nपतिव्रता च यद्धृत्वा लोपामुद्राऽप्यरुन्धती ।।\nलेभे च कपिलं पुत्रं देवहूती यतः सती ।। २६ ।।\nप्रियव्रतोत्तानपादौ सुतौ प्राप च तत्प्रसूः ।।\nत्वन्माता चापि संप्राप त्वां देवीं गिरिजां यतः ।। २७ ।।\nएवं सर्वे सिद्धगणाः सर्वैश्वर्य्यमवाप्नुयुः ।।\nश्रीजगन्मङ्गलस्यास्य कवचस्य प्रजापतिः ।। २८ ।।\nऋषिच्छन्दोऽस्य गायत्री देवी रासेश्वरी स्वयम् ।।\nश्रीकृष्णभक्ति संप्राप्तौ विनियोगः प्रकीर्त्तितः ।। २९ ।।\nशिष्याय कृष्णभक्ताय ब्राह्मणाय प्रकाशयेत् ।।\nशठाय परशिष्याय दत्त्वा मृत्युमवाप्नुयात् ।। 2.56.३० ।।\nराज्यं देयं शिरो देयं न देयं कवचं प्रिये ।।\nकण्ठे धृतमिदं भक्त्या कृष्णेन परमात्मना ।। ३१ ।।\nमया दृष्टं च गोलोके ब्रह्मणा विष्णुना पुरा ।।\nॐ राधेति चतुर्थ्यन्तं वह्निजायान्तमेव च ।। ३२ ।।\nकृष्णेनोपासितो मन्त्रः कल्पवृक्षः शिरोऽवतु ।।\nॐ ह्रीं श्रीं राधिकां ङेन्तं वह्निजायान्तमेव च ।। ३३ ।।\nकपालं नेत्रयुग्मं च श्रोत्र युग्मं सदाऽवतु ।।\nॐ एं ह्रीं श्रीं राधिकायै वह्निजायान्तमेव च ।। ३४ ।।\nमस्तकं केशसंघांश्च मन्त्रराजः सदाऽवतु ।।\nओं रां राधाचतुर्थ्यन्तं वह्निजायान्तमेव च ।। ३५ ।।\nसर्वसिद्धिप्रदः पातु कपोलं नासिकां मुखम् ।।\nक्लीं श्रीकृष्णप्रिया ङेन्तं कण्ठं पातु नमोऽन्तकम् ।। ३६ ।।\nओं रां रासेश्वरीं ङेन्तं स्कंधं पातु नमोऽन्तकम् ।।\nओं रां रासविलासिन्यै स्वाहा पृष्ठं सदाऽवतु ।।३७।।\nवृन्दावनविलासिन्यै स्वाहा वक्षः सदाऽवतु ।।\nतुलसीवनवासिन्यै स्वाहा पातु नितम्बकम् ।। ३८ ।।\nकृष्णप्राणाधिका ङेन्तं स्वाहान्तं प्रणवादिकम् ।।\nपादयुग्मं च सर्वाङ्गं सन्ततं पातु सर्वतः ।। ३९ ।।\nप्राच्यां रक्षतु सा राधा वह्नौ कृष्णप्रियाऽवतु ।।\nदक्षे रासेश्वरी पातु गोपीशा नैर्ऋतेऽवतु ।। 2.56.४० ।।\nपश्चिमे निर्गुणा पातु वायव्ये कृष्णपूजिता ।।\nउत्तरे सन्ततं पातु मूलप्रकृतिरीश्वरी ।। ४१ ।।\nसर्वेश्वरी सदैशान्यां पातु मां सर्वपूजिता ।।\nजले स्थले चान्तरिक्षे स्वप्ने जागरणे तथा ।। ४२ ।।\nमहाविष्णोश्च जननी सर्वतः पातु सन्ततम् ।।\nकवचं कथितं दुर्गे श्रीजगन्मङ्गलं परम् ।। ४३ ।।\nयस्मै कस्मै न दातव्यं गुह्याद्गुह्यतरं परम् ।।\nतव स्नेहान्मयाऽऽ ख्यातं प्रवक्तव्यं न कस्यचित्।।४४।।\nगुरुमभ्यर्च्य विधिवद्वस्त्रालङ्कारचन्दनैः।।\nकण्ठे वा दक्षिणे बाहौ धृत्वा विष्णुसमो भवेत् ।।४५।।\nशतलक्षजपेनैव सिद्धं च कवचं भवेत् ।।\nयदि स्यात्सिद्धकवचो न दग्धो वह्निना भवेत् ।। ४६ ।।\nएतस्मात्कवचाद्दुर्गे राजा दुर्य्योधनः पुरा ।।\nविशारदो जलस्तम्भं वह्निस्तम्भं च निश्चितम् ।। ४७ ।।\nमया सनत्कुमाराय पुरा दत्तं च पुष्करे।।\nसूर्य्यपर्वणि मेरौ च स सान्दीपनये ददौ।।४८।।\nबल्लाय तेन दत्तं च ददौ दुर्य्योधनाय सः।।\nकवचस्य प्रसादेन जीवन्मुक्तो भवेन्नरः।।४९।।\nनित्यं पठति भक्त्येदं तन्मन्त्रोपासकश्च यः।।\nविष्णुतुल्यो भवेन्नित्यं राजसूयफलं लभेत्।।2.56.५०।।\nस्नानेन सर्वतीर्थानां सर्वदानेन यत्फलम्।।\nसर्वव्रतोपवासेन पृथिव्याश्च प्रदक्षिणैः।।५१।।\nसर्वयज्ञेषु दीक्षायां नित्यं वै सत्यरक्षणे ।।\nनित्यं श्रीकृष्णसेवायां कृष्णनैवेद्यभक्षणे ।। ।। ५२ ।।\nपाठे चतुर्णां वेदानां यत्फलं च लभेन्नरः ।।\nतत्फलं लभते नूनं पठनात्कवचस्य च ।। ५३ ।।\nराजद्वारे श्मशाने च सिंहव्याघ्रान्विते वने ।।\nदावाग्नौ संकटे चैव दस्युचौरान्विते भये ।। ५४ ।।\nकारागारे विपद्ग्रस्ते घोरे च दृढबन्धने ।।\nव्याधियुक्तो भवेन्मुक्तो धारणात्कवचस्य च ।। ५५ ।।\nइत्येतत्कथितं दुर्गे तवैवेदं महेश्वरि।।\nत्वमेव सर्वरूपा मां माया पृच्छसि मायया ।।५६।।\nश्रीनारायण उवाच ।।\nइत्युक्त्वा राधिकाख्यानं स्मारंस्मारं च माधवम् ।।\nपुलकाङ्कितसर्वाङ्गः साश्रुनेत्रो बभूव सः ।। ९७ ।।\nन कृष्णसदृशो देवो न गङ्गासदृशी सरित् ।।\nन पुष्करात्परं तीर्थं न वर्णो ब्राह्मणात्परः ।। ५८ ।।\nपरमाणोः परं सूक्ष्मं महाविष्णोः परो महान् ।।\nनभः परं च विस्तीर्णं यथा नास्त्येव नारद ।। ५९ ।।\nयथा न वैष्णवाज्ज्ञानी योगीन्द्रः शङ्करात्परः ।।\nकामक्रोधलोभमोहा जितास्तेनैव नारद ।। 2.56.६० ।।\nस्वप्ने जागरणे शश्वत्कृष्णध्यानरतः शिवः ।।\nयथा कृष्णस्तथा शम्भुर्न भेदो माधवेशयोः ।। ६१ ।।\nयथा शम्भुर्वैष्णवेषु यथा देवेषु माधवः ।।\nतथेदं कवचं वत्स कवचेषु प्रशस्तकम् ।। ६२ ।।\nशिशब्दो मङ्गलार्थश्च वकारो दातृवाचकः ।।\nमङ्गलानां प्रदाता यः स शिवः परिकीर्त्तितः ।। ६३ ।।\nनराणां सन्ततं विश्वे शं कल्याणं करोति यः ।।\nकल्याणं मोक्ष इत्युक्तं स एवं शङ्करः स्मृतः।।६४।।\nब्रह्मादीनां सुराणां च मुनीनां वेदवादिनाम्।।\nतेषां च महतां देवो महादेवः प्रकीर्तितः।।६५।।\nमहती पूजिता विश्वे मूलप्रकृतिरीश्वरी। ।।\nतस्या देवः पूजितश्च महादेवः स च स्मृतः ।। ६६ ।।\nविश्वस्थानां च सर्वेषां महतामीश्वरः स्वयम् ।।\nमहेश्वरं च तेनेमं प्रवदन्ति मनीषिणः ।। ६७ ।।\nहे ब्रह्मपुत्र धन्योऽसि यद्गुरुश्च महेश्वरः ।।\nश्रीकृष्ण भक्तिदाता यो भवान्पृच्छति मां च किम् ।। ६८ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे राधिकोपाख्याने तन्मन्त्रादिकथनं नाम षट्पञ्चाशत्तमोऽध्याय।।५६।।"
  },
  {
    "text": "इति राधोपाख्यानम् ।।"
  }
]
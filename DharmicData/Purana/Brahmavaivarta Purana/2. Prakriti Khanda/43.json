[
  {
    "text": "नारद उवाच ।।\nअनेकासां च देवीनां श्रुतमाख्यानमुत्तमम् ।।\nअन्यासां चरितं ब्रह्मन्वद वेदविदां वर ।। १ ।।\nनारायण उवाच ।।\nसर्वासां चरितं विप्र वेदेष्वस्ति पृथक्पृथक् ।।\nपूर्वोक्तानां च देवीनां त्वं कासां श्रोतुमिच्छसि ।। २ ।।\nनारद उवाच ।।\nषष्ठी मङ्गलचण्डी च मनसा प्रकृतेः कला ।।\nउत्पत्तिमासां चरितं श्रोतुमिच्छामि तत्त्वतः ।।३।।\nनारायण उवाच ।।\nषष्ठांशा प्रकृतेर्या च सा च षष्ठी प्रकीर्तिता।।\nबालकाधिष्ठातृदेवी विष्णुमाया च बालदा ।। ४ ।।\nमातृकासु च विख्याता देवसेनाभिधा च सा ।।\nप्राणाधिकप्रिया साध्वी स्कन्दभार्य्या च सुव्रता ।। ५ ।।\nआयुःप्रदा च बालानां पात्री रक्षणकारिणी ।।\nसततं शिशुपार्श्वस्था योगाद्वै सिद्धियोगिनी ।। ६ ।।\nतस्याः पूजाविधौ ब्रह्मन्नितिहासविधिं शृणु ।।\nयच्छ्रुतं धर्ममुखतः सुखदं पुत्रदं परम् ।।७ ।।\nराजा प्रियव्रतश्चासीत्स्वायम्भुव मनोः सुतः ।।\nयोगीन्द्रो नोद्वहेद्भार्य्यां तपस्यासु रतः सदा ।। ८ ।।\nब्रह्माज्ञया च यत्नेन कृतदारो बभूव सः ।।\nसुचिरं कृतदारश्च न लेभे तनयं मुने ।।९ ।।\nपुत्रेष्टियज्ञं तं चापि कारयामास कश्यपः ।।\nमालिन्यै तस्य कान्तायै मुनिर्यज्ञचरुं ददौ ।। 2.43.१० ।।\nभुक्त्वा चरुं च तस्याश्च सद्यो गर्भो बभूव ह ।।\nदधार तं च सा देवी दैवं द्वादशवत्सरम् ।। ११ ।।\nततः सुषाव सा ब्रह्मन्कुमारं कनकप्रभम्।।\nसर्वावयवसम्पन्नं मृतमुत्तारलोचनम् ।। १२ ।।\nतं दृष्ट्वा रुरुदुः सर्वा नार्य्यो वै बान्धवस्त्रियः ।।\nमूर्च्छामवाप तन्माता पुत्रशोकेन सुव्रता ।। १३ ।।\nश्मशानं च ययौ राजा गृहीत्वा बालकं मुने ।।\nरुरोद तत्र कान्तारे पुत्रं कृत्वा स्ववक्षसि ।। १४ ।।\nनोत्सृज्य बालकं राजा प्राणांस्त्यक्तुं समुद्यतः ।।\nज्ञानयोगं विसस्मार पुत्रशोकात्सुदारुणात् ।। १५ ।।\nएतस्मिन्नन्तरे तत्र विमानं च ददर्श ह ।।\nशुद्धस्फटिकसङ्काशं मणिराजविराजितम् ।। १६ ।।\nतेजसा ज्वलितं शश्वच्छोभितं क्षौमवाससा ।।\nनानाचित्रविचित्राढथं पुष्पमाला विराजितम् ।। १७ ।।\nददर्श तत्र देवीं च कमनीयां मनोहराम्।।\nश्वेतचम्पकवर्णाभां रम्यसुस्थिरयौवनाम् ।। १८ ।।\nईषद्धास्यप्रसन्नास्यां रत्नभूषणभूषिताम् ।।\nकृपामयीं योगसिद्धां भक्तानुग्रहकारिणीम् ।। १९ ।।\nदृष्ट्वा तां पुरतो राजा तुष्टाव परमादरात् ।।\nचकार पूजनं तस्या विहाय भुवि बालकम् ।। 2.43.२० ।।\nपप्रच्छ राजा तां दृष्ट्वा ग्रीष्मसूर्य्यसमप्रभाम् ।।\nतेजसा ज्वलितां शान्तां कान्तां स्कन्दस्य नारद ।। २१ ।।\nप्रियव्रत उवाच ।।\nका त्वं सुशोभने कान्ते कस्य कान्ताऽसि सुव्रते ।।\nकस्य कन्या वरारोहे धन्या मान्या च योषिताम् ।। २२ ।।\nनृपेन्द्रस्य वचः श्रुत्वा जगन्मङ्गलदायिनी ।।\nउवाच देवसेना सा देवरक्षणकारिणी ।। २३ ।।\nदेवानां दैत्यभीतानां पुरा सेना बभूव सा ।।\nजयं ददौ च तेभ्यश्च देवसेना च तेन सा।।२४।।\nदेवसेनोवाच।\nब्रह्मणो मानसी कन्या देवसेनाऽहमीश्वरी ।।\nसृष्ट्वा मां मनसो धाता ददौ स्कन्दाय भूमिप ।। २५ ।।\nमातृकासु च विख्याता स्कन्दसेना च सुव्रता ।।\nविश्वे षष्ठीति विख्याता षष्ठांशा प्रकृतेर्यतः ।। २६ ।।\nपुत्रदाऽहमपुत्राय प्रियदात्री प्रियाय च ।।\nधनदा च दरिद्रेभ्यः कर्तृभ्यः शुभकर्मदा ।। २७ ।।\nसुखं दुःखं भयं शोकं हर्षं मंगलमेव च ।।\nसम्पत्तिश्च विपत्तिश्च सर्वं भवति कर्मणा ।। २८ ।।\nकर्मणा बहुपुत्री च वंशहीनश्च कर्मणा ।।\nकर्मणा रूपवांश्चैव रोगी शश्वत्स्वकर्मणा ।। २९ ।।\nकर्मणा मृतपुत्रश्च कर्मणा चिरजीविनः ।।\nकर्मणा गुणवन्तश्च कर्मणा चांगहीनकाः ।। 2.43.३० ।।\nतस्मात्कर्म परं राजन्सर्वेभ्यश्च श्रुतौ श्रुतम् ।।\nकर्मरूपी च भगवांस्तद्द्वारा फलदो हरिः ।। ।। ३१ ।।\nइत्येवमुक्त्वा सा देवी गृहीत्वा बालकं मुने ।।\nमहाज्ञानेन सहसा जीवयामास लीलया ।। ३२ ।।\nराजा ददर्श तं बालं सस्मितं कनकप्रभम् ।।\nदेवसेना च पश्यन्तं नृपमम्बरमेव च।।३३।।\nगृहीत्वा बालकं देवी गगनं गन्तुमुद्यता ।।\nपुनस्तुष्टाव तां राजा शुष्ककण्ठौष्ठतालुकः ।। ३४ ।।\nनृपस्तोत्रेण सा देवी परितुष्टा बभूव ह ।।\nउवाच तं नृपं ब्रह्मन्वेदोक्तं कर्म निर्मितम् ।। ३५ ।।\nदेवसेनोवाच ।।\nत्रिषु लोकेषु राजा त्वं स्वायम्भुवमनोः सुतः ।।\nमम पूजां च सर्वत्र कारयित्वा स्वयं कुरु ।। ३६ ।।\nतदा दास्यामि पुत्रं ते कुलपद्मं मनोहरम् ।।\nसुव्रतं नाम विख्यातं गुणवन्तं सुपण्डितम् ।। ३७ ।।\nजातिस्मरं च योगीन्द्रं नारायणपरायणम् ।।\nशतक्रतुकरं श्रेष्ठं क्षत्त्रियाणां च वन्दितम् ।।३८।।\nमत्तमातङ्गलक्षाणां धृतवन्तं बलं शुभम् ।।\nधन्विनं गुणिनं शुद्धं विदुषां प्रियमेव च ।। ।। ३९ ।।\nयोगिनं ज्ञानिनं चैव सिद्धरूपं तपस्विनम् ।।\nयशस्विनं च लोकेषु दातारं सर्वसम्पदाम् ।। 2.43.४० ।।\nइत्येवमुक्त्वा सा देवी तस्मै तद्बालकं ददौ ।।\nराजा च तं स्वीचकार तत्पूजार्थं च सुव्रतः ।। ४१ ।।\nजगाम देवी स्वर्गं च दत्त्वा तस्मै शुभं वरम् ।।\nआजगाम महाराजः स्वगृहं हृष्टमानसः ।।\nआगत्य कथयामास वृत्तान्तं पुत्रहेतुकम् ।।४२।।\nतुष्टा बभूवुः सन्तुष्टा नरा नार्यश्च नारद ।।।\nमङ्गलं कारयामास सर्वत्र सुतहेतुकम् ।।\nदेवीं च पूजयामास ब्राह्मणेभ्यो धनं ददौ ।। ४३ ।।\nराजा च प्रतिमासेषु शुक्लषष्ठ्यां महोत्सवम् ।।\nषष्ठ्या देव्याश्च यत्नेन कारयामास सर्वतः ।। ४४ ।।\nबालानां सूतिकागारे षष्ठाहे यत्नपूर्वकम् ।।\nतत्पूजां कारयामास चैकविंशतिवासरे ।। ४५ ।।\nबालानां शुभकार्ये च शुभान्नप्राशने तथा ।।\nसर्वत्र वर्द्धयामास स्वयमेव चकार ह ।। ४६ ।।\nध्यानं पूजाविधानं च स्तोत्रं मत्तो निशामय ।।\nयच्छ्रुतं धर्मवक्त्रेण कौथुमोक्तं च सुव्रत ।। ४७ ।।\nशालग्रामे घटे वाऽथ वटमूलेऽथवा मुने।।\nभित्त्यां पुत्तलिकां कृत्वा पूजयेद्वा विचक्षणः ।। ४८ ।।\nषष्ठांशां प्रकृतेः शुद्धां सुप्रतिष्ठां च सुव्रताम् ।।\nसुपुत्रदां च शुभदां दयारूपां जगत्प्रसूम् ।। ४९ ।।\nश्वेतचम्पकवर्णाभां रत्नभूषणभूषिताम् ।।\nपवित्ररूपां परमां देवसेनां परां भजे ।। 2.43.५० ।।\nइति ध्यात्वा स्वशिरसि पुष्पं दत्त्वा विचक्षणः ।।\nपुनर्ध्यात्वा च मूलेन पूजयेत्सुव्रतः सतीम् ।। ५१ ।।\nपाद्यार्घ्याचमनीयैश्च गन्धधूपप्रदीपकैः ।।\nनैवेद्यैर्विविधैश्चापि फलेन च शुभेन च ।।९२।।\nमूलमों ह्रीं षष्ठीदेव्ये स्वाहेति विधिपूर्वकम् ।।\nअष्टाक्षरं महामन्त्रं यथाशक्ति जपेन्नरः ।। ।। ५३ ।।\nतत्र स्तुत्वा च नमते भक्तियुक्तः समाहितः ।।\nस्तोत्रं च सामवेदोक्तं धनपुत्रफलप्रदम् ।। ५४ ।।\nअष्टाक्षरं महामन्त्रं लक्षधा यो जपेन्मुने ।।\nस पुत्रं लभते नूनमित्याह कमलोद्भवः ।। ५९ ।।\nस्तोत्रं शृणु मुनिश्रेष्ठ सर्वेषां च शुभावहम् ।।\nवाञ्छाप्रदं च सर्वेषां गूढं वेदे च नारद ।। ५६ ।।\nप्रियव्रत उवाच ।।\nनमो देव्यै महादेव्यै सिद्ध्यै शान्त्यै नमो नमः ।।\nसुखादायै मोक्षदायै षष्ठीदेव्यै नमो नमः ।। ५७ ।।\nवरदायै पुत्रदायै धनदायै नमो नमः ।।\nसुखदायै मोक्षदायै षष्ठीदेव्यै नमो नमः ।। ५८ ।।\nशक्तेः षष्ठांशरूपायै सिद्धायै च नमो नमः ।।\nमायायै सिद्धयोगिन्यै षष्ठीदेव्यै नमो नमः ।। ५९ ।।\nपारायै पारदायै च षष्ठीदेव्यै नमो नमः ।।\nसारायै सारदायै च पारायै सर्वकर्मणाम् ।। 2.43.६० ।।\nबालाधिष्ठातृदेव्यै च षष्ठी देव्यै नमो नमः ।।\nकल्याणदायै कल्याण्यै फलदायै च कर्मणाम् ।। ६१ ।।\nप्रत्यक्षायै च भक्तानां षष्ठीदेव्यै नमो नमः ।।\nपूज्यायै स्कन्दकान्तायै सर्वेषां सर्वकर्मसु।६२।।\nदेवरक्षणकारिण्यै षष्ठीदेव्यै नमो नमः।।\nशुद्धसत्त्वस्वरूपायै वन्दितायै नृणां सदा।।६३।।\nहिंसाक्रोधैर्वर्जितायै षष्ठीदेव्यै नमो नमः।।\nधनं देहि प्रियां देहि पुत्रं देहि सुरेश्वरि ।। ६४ ।।\nधर्मं देहि यशो देहि षष्ठीदेव्यै नमो नमः ।।\nभूमिं देहि प्रजां देहि देहि विद्यां सुपूजिते ।। ६९ ।।\nकल्याणं च जयं देहि षष्ठीदेव्यै नमो नमः ।।\nइति देवीं च संस्तूय लेभे पुत्रं प्रियव्रतः ।। ६६ ।।\nयशस्विनं च राजेन्द्रं षष्ठीदेवीप्रसादतः ।।\nषष्ठीस्तोत्रमिदं ब्रह्मन्यः शृणोति च वत्सरम् ।। ६७ ।।\nअपुत्रो लभते पुत्रं वरं सुचिरजीविनम् ।।\nवर्षमेकं च या भक्त्या संयत्तेदं शृणोति च ।। ६८ ।।\nसर्वपापाद्विनिर्मुक्ता महावन्ध्या प्रसूयते ।।\nवीरपुत्रं च गुणिनं विद्यावन्तं यशस्विनम् ।। ६९ ।।\nसुचिरायुष्मन्तमेव षष्ठीमातृप्रसादतः ।।\nकाकवन्ध्या च या नारी मृतापत्या च या भवेत् ।। 2.43.७० ।।\nवर्षं श्रुत्वा लभेत्पुत्रं षष्ठीदेवीप्रसादतः ।।\nरोगयुक्ते च बाले च पिता माता शृणोति च ।। ७१ ।।\nमासं च मुच्यते बालः षष्ठीदेवीप्रसादतः ।।\nइति श्रीब्रह्म०म०द्वि०प्र०नारदनारायणसं०षष्ठ्युपाख्याने षष्ठीदेव्युत्पत्तितत्पूजास्तोत्रादिकथनं नाम त्रिचत्वारिंशत्तमोऽध्यायः।।४३।।"
  }
]
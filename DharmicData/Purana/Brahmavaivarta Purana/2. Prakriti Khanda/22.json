[
  {
    "text": "नारद उवाच ।।\nतुलसी च जगत्पूज्या पूता नारायणप्रिया ।।\nतस्याः पूजाविधानं च स्तोत्रं किं न श्रुतं मया।। ।। १ ।।\nकेन पूज्या स्तुता केन पुरा प्रथमतो मुने ।।\nतव पूज्या सा बभूव केन वा वद मामहो ।। २ ।।\nसूत उवाच ।।\nनारदस्य वचः श्रुत्वा प्रहस्य गरुडध्वजः ।।\nकथां कथितुमारेभे पुण्यरूपां पुरातनीम् ।।३।।\nनारायण उवाच ।।\nहरिः संप्राप्य तुलसीं रेमे च रमया सह ।।\nरमासमां तां सौभाग्यां चकार गौरवेण च ।। ४ ।।\nसेहे लक्ष्मीश्च गंगा च तस्याश्च नवसंगमम् ।।\nसौभाग्यं गौरवं कोपान्न सेहे च सरस्वती ।।५।।\nसा तां जघान कलहे मानिनी हरिसन्निधौ ।।\nव्रीडया स्वापमानाच्च साऽन्तर्द्धानं चकार ह।।६।।\nसर्वसिद्धेश्वरी देवी ज्ञानिनी सिद्धयोगिनी ।।\nबभूवादर्शनं कोपात्सर्वत्र च हरेरहो।।७।।\nहरिर्न दृष्ट्वा तुलसीं बोधयित्वा सरस्वतीम्।।\nतदनुज्ञां गृहीत्वा च जगाम तुलसीवनम्।।८।।\nतत्र गत्वा च स्नात्वा च तुलस्या तुलसीं सतीम्।।\nपूजयामास ध्यात्वा तां स्तोत्रं भक्त्या चकार ह।।९।।\nलक्ष्मीमायाकामवाणीबीजपूर्वं दशाक्षरम्।।\nवृन्दावनीति ङेन्तं च वह्निजायान्तमेव च।।2.22.१०।।\nश्रीं ह्रीं क्लीं ऐं वृन्दावन्यै स्वाहा ।।\nअनेन कल्पतरुणा मन्त्रराजेन नारद ।।\nपूजयेच्च विधानेन सर्वसिद्धिं लभेन्नरः ।। ११ ।।\nघृतदीपेन धूपेन सिन्दुरचन्दनेन च ।।\nनैवेद्येन च पुष्पेण चोपहारेण नारद।।१२।।\nहरिस्तोत्रेण तुष्टा सा चाविर्भूय महीरुहात्।।\nप्रपन्ना चरणाम्भोजे जगाम शरणं शुभम्।।१३।।\nवरं तस्यै ददौ विष्णुर्जगत्पूज्या भवेति च ।।\nअहं त्वां च धरिष्यामि स्वमूर्ध्नि वक्षसीति च ।। १४ ।।\nसर्वे त्वां धारयिष्यन्ति स्वयं मूर्ध्नि सुरादयः ।।\nइत्युक्त्वा तां गृहीत्वा च प्रययौ स्वालयं विभुः।।१५।।\nनारद उवाच ।।\nकिं ध्यानं स्तवनं किं वा किं वा पूजाविधिक्रमम् ।।\nतुलस्याश्च महाभाग तन्मे व्याख्यातुमर्हसि।।१६।।\nनारायण उवाच।।\nअन्तर्हितायां तस्यां च गत्वा च तुलसीवनम्।।\nहरिः संपूज्य तुष्टाव तुलसीं विरहातुरः ।। १७ ।।\nश्रीभगवानुवाच ।।\nवृन्दारूपाश्च वृक्षाश्च यदैकत्र भवन्ति च ।।\nविदुर्बुधास्तेन वृन्दां मत्प्रियां तां भजा म्यहम्।।१८।।\nपुरा बभूव या देवी ह्यादौ वृन्दावने वने ।।\nतेन वृन्दावनी ख्याता तां सौभाग्यां भजाम्यहम्।।१९।।\nअसंख्येषु च विश्वेषु पूजिता या निरन्तरम् ।।\nतेन विश्वपूजिताख्यां जगत्पूज्यां भजाम्यहम् ।।2.22.२०।।\nअसंख्यानि च विश्वानि पवित्राणि यया सदा ।।\nतां विश्वपावनीं देवीं विरहेण स्मराम्यहम् ।।२१।।\nदेवा न तुष्टाः पुष्पाणां समूहेन यया विना ।।\nतां पुष्पसारां शुद्धां च द्रष्टुमिच्छामि शोकतः।।२२।।\nविश्वे यत्प्राप्तिमात्रेण भक्त्याऽऽनन्दो भवेद्ध्रुवम्।।\nनन्दिनी तेन विख्याता सा प्रीता भविता हि मे।।२३।।\nयस्या देव्या स्तुला नास्ति विश्वेषु निखिलेषु च ।।\nतुलसी तेन विख्याता तां यामि शरणं प्रिये ।। २४ ।।\nकृष्णजीवनरूपा या शश्वत्प्रियतमा सती ।।\nतेन कृष्णजीवनीति मम रक्षतु जीवनम् ।। २५ ।।\nइत्येवं स्तवनं कृत्वा तत्र तस्थौ रमापतिः ।।\nददर्श तुलसीं साक्षात्पाद पद्मे नतां सतीम् ।। २६ ।।\nरुदतीमभिमानेन मानिनीं मानपूजिताम् ।।\nप्रियां दृष्ट्वा प्रियः शीघ्रं वासयामास वक्षसि ।। २७ ।।\nभारत्याज्ञां गृहीत्वा च स्वालयं च ययौ हरिः ।।\nभारत्या सह तत्प्रीतिं कारयामास सत्वरम् ।। २८ ।।\nवरं विष्णुर्ददौ तस्यै विश्वपूज्या भवेति च ।।\nशिरोधार्य्या च सर्वेषां वन्द्या मान्या ममेति च ।। २९ ।।\nविष्णोर्वरेण सा देवी परितुष्टा बभूव ह ।।\nसरस्वती तामाश्लिष्य वासयामास सन्निधौ ।। 2.22.३० ।।\nलक्ष्मीर्गङ्गा सस्मिता तां समाश्लिष्य च नारद ।।\nगृहं प्रवेशयामास विनयेन सतीं तदा।।३१।।\nवृन्दां वृन्दावनीं विश्वपावनींविश्वपूजिताम् ।।\nपुष्पसारां नन्दिनीं च तुलसीं कृष्णजीवनीम्।।३२।।\nएतन्नामाष्टकं चैत त्स्तोत्रं नामार्थसंयुतम् ।।\nयः पठेत्तां च संपूज्य सोऽश्वमेधफलं लभेत् ।। ३३ ।।\nकार्तिकीपूर्णिमायां च तुलस्या जन्म मङ्गलम् ।।\nतत्र तस्याश्च पूजा च विहिता हरिणा पुरा ।। ३४ ।।\nतस्यां यः पूजयेत्तां च भक्त्या च विश्वपावनीम् ।।\nसर्वपापाद्विनिर्मुक्तो विष्णुलोकं स गच्छति ।। ३५ ।।\nकार्त्तिके तुलसीपत्रं विष्णवे यो ददाति च ।।\nगवामयुतदानस्य फलमाप्नोति निश्चितम् ।।३६।।\nअपुत्रो लभते पुत्रं प्रियाहीनो लभेत्प्रियाम् ।।\nबन्धुहीनो लभेद्बन्धुं स्तोत्रस्मरणमात्रतः ।। ३७ ।।\nरोगी प्रमुच्यते रोगाद्बद्धो मुच्येत बन्धनात् ।।\nभयान्मुच्येत भीतस्तु पापान्मुच्येत पातकी ।। ३८ ।।\nइप्येवं कथितं स्तोत्रं ध्यानपूजाविधिं शृणु।।\nत्वमेव वेद जानासि काण्वशाखोक्तमेव च ।। ३९ ।।\nयद्वक्ष्ये पूजयेत्तां च भक्त्या चावाहनं विना ।।\nउपचारैः षोडशभिर्ध्यानं पातकनाशनम् ।। 2.22.४० ।।\nतुलसीं पुष्पसारां च सतीं पूज्यां मनोहराम् ।।\nकृत्स्नपापेध्मदाहाय ज्वलदग्निशिखोपमाम् ।।४१।।\nपुष्पेषु तुलनाप्यस्या नासीद्देवीषु वा मुने ।।\nपवित्ररूपा सर्वासु तुलसी सा च कीर्त्तिता ।। ४२ ।।\nशिरोधार्य्या च सर्वेषामीप्सितां विश्वपावनीम् ।।\nजीवन्मुक्तां मुक्तिदां च भज तां हरिभक्तिदाम्।।४३।।\nइति ध्यात्वा च संपूज्य स्तुत्वा च प्रणमेद्बुधः ।।\nउक्तं तुलस्युपाख्यानं किं भूयःश्रोतुमि च्छसि ।। ४४ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलस्युपाख्यानं नाम द्वाविंशतितमोऽध्यायः।।२२।।"
  }
]
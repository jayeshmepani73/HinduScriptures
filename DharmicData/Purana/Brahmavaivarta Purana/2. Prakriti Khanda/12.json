[
  {
    "text": "नारद उवाच ।।\nलक्ष्मीः सरस्वती गंगा तुलसी लोकपावनी ।।\nएता नारायणस्यैव चतस्रश्च प्रिया इति ।। १ ।।\nगंगा जगाम वैकुण्ठमिदमेव श्रुतं मया ।।\nकथं सा तस्य पत्नी च बभूव ब्रूहि केशव ।। २ ।।\nनारायण उवाच ।।\nगंगा जगाम वैकुण्ठं तत्पश्चाच्च गतो विधिः ।।\nगत्वोवाच तया सार्द्धं प्रणम्य जगदीश्वरम् ।। ३ ।।\nब्रह्मोवाच ।।\nराधाकृष्णागसंभूता या देवी द्रवरूपिणी ।।\nतदधिष्ठातृदेवीयं रूपेणाप्रतिमा भुवि ।। ४ ।।\nनवयौवनसम्पन्ना सुशीला सुन्दरी वरा ।।\nशुद्धसत्त्वस्वरूपा च क्रोधाहङ्कारवर्जिता ।। ५ ।।\nयदङ्गसम्भवा नान्यं वृणोतीयं च तं विना ।।\nतत्रापि मानिनी राधा महातेजस्विनी वरा ।। ६ ।।\nसमुद्यता पातुमिमां भीतेयं बुद्धिपूर्वकम् ।।\nविवेश चरणाम्भोजे कृष्णस्य परमात्मनः ।। ७ ।।\nसर्वं विशुष्कं गोलोकं दृष्ट्वाऽहमगमं तदा ।।\nगोलाकं यत्र कृष्णश्च सर्ववृत्तान्तलब्धये ।। ८ ।।\nसर्वान्तरात्मा सर्वं नो ज्ञात्वाऽभिप्रायमेव च ।।\nबहिश्चकार गंगां च पादाङ्गुष्ठनखाग्रतः ।। ९ ।।\nदत्त्वाऽस्यै राधिकामन्त्रं पूरयित्वा च गोलकम् ।।\nसंप्रणम्य च राधेशं गृहीत्वाऽत्रागमं विभो ।। 2.12.१० ।।\nगान्धर्वेण विवाहेन गृहाणेमां सुरेश्वरीम् ।।\nसुरेश्वरस्त्वं रसिको रसिकां रसभावनः ।। ११ ।।\nपुंरत्नं पुंसु देवेषु स्त्रीरत्नं स्त्रीष्वियं सती ।।\nविदग्धाया विदग्धेन सङ्गमो गुणवान्भवेत् ।। १२ ।।\nउपस्थितां च यः कन्यां न गृह्णाति मदेन च ।।\nतं विहाय महालक्षी रुष्टा याति न संशयः ।। ।। १३ ।।\nयो भवेत्पण्डितः सोऽपि प्रकृतिं नावमन्यते ।।\nसर्वे प्राकृतिकाः पुंसः कामिन्यः प्रकृतेः कलाः ।। १४ ।।\nत्वमेव भगवा नाद्यो निर्गुणः प्रकृतेः परः ।।\nअर्द्धांगो द्विभुजः कृष्णोऽप्यर्धांगेन चतुर्भुजः ।। १५ ।।\nकृष्णवामांगसम्भूता परमा राधिका पुरा ।।\nदक्षिणाङ्गात्स्वयं सा च वामाङ्गात्कमला यथा ।। १६ ।।\nतेन त्वां सा वृणोत्येव यतस्त्वद्देहसम्भवा ।।\nस्त्रीपुंसौ वै तथैकाङ्गौ यथा प्रकृतिपूरुषौ ।। १७ ।।\nइत्येवमुक्त्वा धाता च तां समर्प्य जगाम सः ।।\nगान्धर्वेण विवाहेन तां जग्राह हरिः स्वयम् ।। १८ ।।\nशय्यां रतिकरीं कृत्वा पुष्पचन्दनचर्चिताम् ।।\nरेमे रमापतिस्तत्र गङ्गया सहितो मुदा ।। १९ ।।\nगां पृथ्वीं च गता यस्मात्स्वस्थानं पुनरागता ।।\nनिर्गता विष्णुपादाच्च गङ्गा विष्णुपदी स्मृता ।।2.12.२०।।\nमूर्च्छां सम्प्राप सा देवी नवसङ्गममात्रतः ।।\nरसिका सुखसम्भोगाद्रसिकेश्वरसंयुता ।।२१।।\nतद्दृष्ट्वा दुःखिता वाणी सापत्न्येर्ष्याविवर्जिता ।।\nनित्यमीर्ष्यति तां वाणी न च गंगा सरस्वतीम् ।।२२।।\nगङ्गया सहितस्यैव तिस्रो भार्या रमापतेः ।।\nसार्द्धं तुलस्या पश्चाच्च चतस्रो ह्यभवन्मुने ।। २३ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे गङ्गोपाख्यानं नाम द्वादशोऽध्यायः ।। १२ ।।"
  }
]
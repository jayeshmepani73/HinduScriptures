[
  {
    "text": "नारद उवाच ।।\nहरेरुत्कीर्त्तनं भद्रं श्रुतं तज्ज्ञानमुत्तमम् ।।\nईप्सितं लक्ष्म्युपाख्यानं ध्यानं स्तोत्रादिकं वद ।। १ ।।\nहरिणा पूजिता पूर्वं ततो ब्रह्मादिभिस्तथा।।\nशक्रेण भ्रष्टराज्येन सार्द्धं सुरगणेन च।।\nध्यानेन पूजिता केन विधिना केन वा पुरा।।\nकेन स्तुता वा स्तोत्रेण तन्मे व्याख्यातुमर्हसि ।। ३ ।।\nश्रीनारायण उवाच ।।\nस्नात्वा तीर्थे पुरा शक्रो धृत्वा धौते च वाससी ।।\nक्षीरोदे संस्थाप्य घटं देवषट्कमपूजयत् ।। ४ ।।\nगणेशं च दिनेशं च वह्निं विष्णुं शिवं शिवाम् ।।\nएतान्भक्त्या समभ्यर्च्य पुष्पगन्धादिभिस्तथा ।। ५ ।।\nतत्रावाह्य महालक्ष्मीं परमैश्वर्य्यरूपिणीम् ।।\nपूजां चकार देवेशो ब्रह्मणा च पुरोधसा ।। ६ ।।\nपुरः स्थितेषु मुनिषु ब्राह्मणेषु गुरौ तथा ।।\nदेवादिषु च देवेशे ज्ञानानन्दे शिवे मुने ।। ७ ।।\nपारिजातस्य पुष्पं च गृहीत्वा चन्दनोक्षितम् ।।\nध्यात्वा देवीं महालक्ष्मीं पूजयामास नारद ।।८।।\nध्यानं च सामवेदोक्तं यदुक्तं ब्रह्मणे पुरा ।।\nध्यानेन हरिणा तेन तन्निबोध वदामि ते।।९।।\nसहस्रदलपद्मस्य कर्णिकावासिनीं पराम् ।।\nशरत्पार्वणकोटीन्दुप्रभाजुष्टकरां वराम् ।। 2.39.१० ।।\nस्वतेजसा प्रज्वलन्तीं सुखदृश्यां मनोहराम् ।।\nप्रतप्तकाञ्चननिभां शोभां मूर्तिमतीं सतीम् ।। ११ ।।\nरत्नभूषणभूषाढ्यां शोभितां पीतवाससा ।।\nईषद्धास्यप्रसन्नास्यां रम्यां सुस्थिरयौवनाम् ।। १२ ।।\nसर्वसम्पत्प्रदात्रीं च महालक्ष्मीं भजे शुभाम् ।।\nध्यानेनानेन तां ध्यात्वा चोपहारैस्सुसंयुतः ।। १३ ।।\nसम्पूज्य ब्रह्मवाक्येन चोपहाराणि षोडश ।।\nददौ भक्त्या विधानेन प्रत्येकं मन्त्रपूर्वकम् ।।१४।।\nप्रशंस्यानि प्रहृष्टानि दुर्लभानि वराणि च।।\nअमूल्यरत्नखचितं निर्मितं विश्वकर्मणा ।।\nआसनं च विचित्रं च महालक्ष्मि प्रगृह्यताम् ।। १९ ।।\nशुद्धं गङ्गोदकमिदं सर्ववन्दितमीप्सितम् ।।\nपापेध्मवह्निरूपं च गृह्यतां कमलालये ।। १६ ।।\nपुष्पचन्दनदूर्वादिसंयुतं जाह्नवीजलम् ।।\nशङ्खगर्भस्थितं शुद्धं गृह्यतां पद्मवासिनि ।। १७ ।।\nसुगन्धियुक्ततैलं च सुगन्धामलकीजलम् ।।\nदेहसौन्दर्य्यबीजं च गृह्यतां श्रीहरिप्रिये ।। १८ ।।\nवृक्षनिर्यासरूपं च गन्धद्रव्यादिसंयुतम् ।।\nकृष्णकान्ते पवित्रो वै धूपोऽयं प्रतिगृह्यताम् ।। १९ ।।\nमलयाचलसंभूतं वृक्षसारं मनोहरम् ।।\nसुगन्धियुक्तं सुखदं चन्दनं देवि गृह्यताम् ।। 2.39.२० ।।\nजगच्चक्षुस्स्वरूपं च ध्वान्तप्रध्वंसकारणम् ।।\nप्रदीपं शुद्धरूपं च गृह्यतां परमेश्वरि ।। २१ ।।\nनानोपहाररूपं च नानारससमन्वितम् ।।\nनानास्वादुकरं चैव नैवेद्यं प्रतिगृह्यताम् ।। २२ ।।\nअन्नं ब्रह्मस्वरूपं च प्राणरक्षणकारणम् ।।\nतुष्टिदं पुष्टिदं चान्नं मधुरं प्रतिगृह्यताम् ।। २३ ।।\nशाल्यक्षतसुपक्वं च शर्करागव्यसंयुतम् ।।\nसुस्वादु रम्यं पद्मे च परमान्नं प्रगृह्यताम् ।। २४ ।।\nशर्करागव्यपक्वं च सुस्वादु सुमनोहरम् ।।\nमया निवेदितं लक्ष्मि स्वस्तिकं प्रतिगृह्यताम् ।। २५ ।।\nनानाविधानि रम्याणि पक्वानि च फलानि तु ।।\nस्वादुरस्यानि कमले गृह्यन्तां फलदानि च ।। २६ ।।\nसुरभिस्तनसम्भूतं सुस्वादु सुमनोहरम् ।।\nमर्त्यामृतं च गव्यं वै गृह्यतामच्युतप्रिये ।। २७ ।।\nसुस्वादुरससंयुक्तमिक्षुवृक्षरसोद्भवम् ।।\nअग्निपक्वमपक्वं वा गुडं वै देवि गृह्यताम् ।। २८ ।।\nयवगोधूमसस्यानां चूर्णरेणुसमुद्भवम् ।।\nसुपक्वगुडगव्याक्तं मिष्टान्नं देवि गृह्यताम् ।। २९ ।।\nसस्यचूर्णोद्भवं पक्वं स्वस्तिकादिसमन्वितम् ।।\nमया निवेदितं देवि पिष्टकं प्रतिगृह्यताम् ।। 2.39.३० ।।\nपार्थिवं वृक्षभेदं च विविधैर्द्रव्यकारकम् ।।\nसुस्वादु रससंयुक्तमैक्षवं प्रतिगृह्यताम्।।३१।।\nशीतवायुप्रदं चैव दाहे च सुखदं परम् ।।\nकमले गृह्यतां चेदं व्यजनं श्वेतचामरम्।।३२।।\nताम्बूलं च वरं रम्यं कर्पूरादिसुवासितम् ।।\nजिह्वाजाड्यच्छेदकरं ताम्बूलं देवि गृह्यताम् ।। ३३ ।।\nसुवासितं शीतलं च पिपासानाशकारणम् ।।\nजगज्जीवनरूपं च जीवनं देवि गृह्यताम् ।। ३४ ।।\nदेहसौन्दर्य्यबीजं च सदा शोभाविवर्द्धनम् ।।\nकार्पासजं च कृमिजं वसनं देवि गृह्यताम् ।। ३५ ।।\nरत्नस्वर्णविकारं च देहसौख्यविवर्द्धनम् ।।\nशोभाधानं श्रीकरं च भूषणं प्रतिगृह्यताम् ।। ।। ३६ ।।\nनानाकुसुमसन्दर्भं बहुशोभाप्रदं परम् ।।\nसुरलोकप्रियं शुद्धं माल्यं देवि प्रगृह्यताम् ।। ३७ ।।\nशुद्धिदं शुद्धिरूपं च सर्वमङ्गलमङ्गलम् ।।\nगन्धवस्तूद्भवं रम्यं गन्धं देवि प्रगृह्यताम् ।।३८।।\nपुण्यतीर्थोदकं चैव विशुद्धं शुद्धिदं सदा।।\nगृहाण कृष्णकान्ते त्वं रम्यमाचमनीयकम् ।। ३९ ।।\nरत्नसारैस्संग्रथितं पुष्पचन्दनसंयुतम् ।।\nरत्नभूषणभूषाढ्यं सुतल्पं प्रतिगृह्यताम् ।। 2.39.४० ।।\nयद्यद्द्रव्यमपूर्वं च पृथिव्यामस्ति दुर्लभम् ।।\nदेवभूषाढ्यभोग्यं च तद्द्रव्यं देवि गृह्यताम् ।। ४१ ।।\nद्रव्याण्येतानि दत्त्वा वै मूलेन देवपुंगव ।।\nमूलं जजाप भक्त्या च दशलक्षं विधानतः ।।४२।।\nजपेन दशलक्षेण मन्त्रसिद्धिर्बभूव ह ।।\nमन्त्रश्च ब्रह्मणा दत्तः कल्पवृक्षश्च सर्वदा ।। ४३ ।।\nलक्ष्मीर्माया कामवाणी ततः कमलवासिनी ।।\nस्वाहान्तो वैदिको मन्त्रराजोऽयं द्वादशाक्षरः ।। ४४ ।।\nश्रीं ह्रीं क्लीं ऐं कमलवासिन्यै स्वाहा ।।\nकुबेरोऽनेन  मन्त्रेण सर्वैश्वर्यमवाप्तवान् ।।\nराजराजेश्वरो दक्षः  सावर्णिर्मनुरेव च ।। ४९ ।।\nमंगलोऽनेन मन्त्रेण सप्तद्वीपवतीपतिः।।\nप्रियव्रतोत्तानपादौ केदारो नृप एव च।।४६।।\nएते च सिद्धा राजेन्द्रा मन्त्रेणानेन नारद।।\nसिद्धे मन्त्रे महालक्ष्मीर्ददौ शक्राय दर्शनम् ।। ४७ ।।\nरत्नेन्द्रव्यूहखचितविमानस्था वरप्रदा ।।\nसप्तद्वीपवतीं पृथ्वीं छादयन्ती त्विषा च सा ।। ४८ ।।\nश्वेतचम्पकवर्णाभा रत्नभूषणभूषिता ।।\nईषद्धास्यप्रसन्नास्या भक्तानुग्रहकारिका ।। ४९ ।।\nबिभ्रती रत्नमालां च कोटि चन्द्रसमप्रभा ।।\nदृष्ट्वा जगत्प्रसूं शान्तां तां तुष्टाव पुरन्दरः ।। 2.39.५० ।।\nपुलकाङ्कितसर्वाङ्गः साश्रुनेत्रः कृताञ्जलिः ।।\nब्रह्मणा च प्रदत्तेन स्तोत्रराजेन संयतः ।।\nसर्वाभीष्टप्रदेनैव वैदिकेनैव तत्र च ।। ५१ ।।\nइन्द्र उवाच ।।\nॐ नमः कमलवासिन्यै नारायण्यै नमो नमः ।।\nकृष्णप्रियायै सारायै पद्मायै च नमो नमः ।। ५२ ।।\nपद्मपत्रेक्षणायै च पद्मास्यायै नमो नमः ।।\nपद्मासनायै पद्मिन्यै वैष्णव्यै च नमो नमः ।। ५३ ।।\nसर्वसम्पत्स्वरूपायै सर्वदात्र्यै नमो नमः ।।\nसुखदायै मोक्षदायै सिद्धिदायै नमो नमः ।। ५४ ।।\nहरिभक्तिप्रदात्र्यै च हर्षदात्र्यै नमो नमः ।।\nकृष्णवक्षस्थितायै च कृष्णेशायै नमो नमः ।। ५५ ।।\nकृष्णशोभास्वरू पायै रत्नाढ्यायै नमो नमः ।।\nसम्पत्त्यधिष्ठातृदेव्यै महादेव्यै नमो नमः ।। ५६ ।।\nसस्याधिष्ठातृदेव्यै च सस्यलक्ष्म्यै नमो नमः ।।\nनमो बुद्धिस्वरूपायै बुद्धिदायै नमो नमः ।। ५७ ।।\nवैकुण्ठे च महालक्ष्मीर्लक्ष्मीः क्षीरोदसागरे ।।\nस्वर्गलक्ष्मीरिन्द्रगेहे राजलक्ष्मीर्नृपालये ।। ५८ ।।\nगृहलक्ष्मीश्च गृहिणां गेहे च गृहदेवता ।।\nसुरभिस्सा गवां माता दक्षिणा यज्ञकामिनी ।। ५९ ।।\nअदितिर्देवमाता त्वं कमला कमलालये ।।\nस्वाहा त्वं च हविर्दाने कव्यदाने स्वधा स्मृता ।। 2.39.६० ।।\nत्वं हि विष्णुस्वरूपा च सर्वाधारा वसुन्धरा ।।\nशुद्धसत्त्वस्वरूपा त्वं नारायणपरायणा।।६१।।\nक्रोधहिंसावर्जिता च वरदा च शुभानना।।\nपरमार्थप्रदा त्वं च हरिदास्यप्रदा परा।।६२।।\nयया विना जगत्सर्वं भस्मीभूतमसारकम् ।।\nजीवन्मृतं च विश्वं च शवतुल्यं यया विना ।। ६३ ।।\nसर्वेषां च परा त्वं हि सर्वबान्धवरूपिणी।।\nयया विना न संभाष्यो बान्धवैर्बान्धवः सदा।।६४।।\nत्वया हीनो बन्धुहीनस्त्वया युक्तः सबान्धवः।।\nधर्मार्थकाममोक्षाणां त्वं च कारणरूपिणी।।६५।।\nस्तनन्धयानां त्वं माता शिशूनां शैशवे यथा।।\nतथा त्वं सर्वदा माता सर्वेषां सर्वविश्वतः ।।६६।।\nत्यक्तस्तनो मातृहीनः स चेज्जीवति दैवतः ।।\nत्वया हीनो जनः कोऽपि न जीवत्येव निश्चितम् ।। ६७ ।।\nसुप्रसन्नस्वरूपा त्वं मे प्रसन्ना भवाम्बिके ।।\nवैरिग्रहस्तद्विषयं देहि मह्यं सनातनि ।। ६८ ।।\nवयं यावत्त्वया हीना बन्धुहीनाश्च भिक्षुकाः ।।\nसर्वसंपद्विहीनाश्च तावदेव हरिप्रिये ।।६९।।\nराज्यं देहि श्रियं देहि बलं देहि सुरेश्वरि ।।\nकीर्तिं देहि धनं देहि पुत्रान्मह्यं च देहि वै ।।2.39.७०।।\nकामं देहि मतिं देहि भोगान्देहि हरिप्रिये ।।\nज्ञानं देहि च धर्मं च सर्वसौभाग्यमीप्सितम् ।।७१।।\nसर्वाधिकारमेवं वै प्रभावं च प्रतापकम् ।।\nजयं पराक्रमं युद्धे परमैश्वर्य्यमेव च।।७२।।\nइत्युक्त्वा तु महेन्द्रश्च सर्वैः सुरगणैः सह ।।\nननाम साश्रुनेत्रोऽयं मूर्ध्ना चैव पुनः पुनः ।।७३।।\nब्रह्मा च शंकरश्चैव शेषो धर्मश्च केशवः।।\nसर्वे चक्रुः परीहारं सुरार्थे च पुनः पुनः।।७४।।\nदेवेभ्यश्च वरं दत्त्वा पुष्पमालां मनोहराम्।।\nकेशवाय ददौ लक्ष्मीः सन्तुष्टा सुरसंसदि ।। ७५ ।।\nययुर्देवाश्च सन्तुष्टाः स्वं स्वं स्थानं च नारद ।।\nदेवी ययौ हरेः क्रोडं हृष्टा क्षीरोदशायिनः ।।७६।।\nययतुस्तौ स्वस्वगृहं ब्रह्मेशानौ च नारद ।।\nदत्त्वा शुभाशिषं तौ च देवेभ्यः प्रीतिपूर्वकम् ।।७७।।\nइदं स्तोत्रं महापुण्यं त्रिसन्ध्यं यः पठेन्नरः ।।\nकुबेरतुल्यः स भवेद्राजराजेश्वरो महान् ।। ७८ ।।\nसिद्धस्तोत्रं यदि पठेत्सोऽपि कल्पतरुर्नरः ।।\nपञ्चलक्ष जपेनैव स्तोत्रसिद्धिर्भवेन्नृणाम् ।। ७९ ।।\nसिद्धिःस्तोत्रं यदि पठेन्मासमेकं च संयतः ।।\nमहासुखी च राजेन्द्रो भविष्यति न संशयः ।। 2.39.८० ।।\nनारद उवाच ।।\nपुष्पं दुर्वाससा दत्तमस्ति वै यस्य मस्तके ।।\nतस्य सर्वा पुरःपूजेत्युक्तं पूर्वं त्वया प्रभो ।। ८१।।\nतदेव स्थापितं पुष्पं गजेन्द्रस्यैव मस्तके ।।\nयतो जन्म गणेशस्य स च मत्तो वनं गतः ।। ८२ ।।\nमूर्ध्नि च्छिन्ने गणपतेः शनेर्दृष्ट्या  पुरा मुने ।।\nतत्स्कन्धे योजयामास हस्तिमस्तं हरिः स्वयम् ।।८३।।\nअधुनोक्तं देवषट्कं संपूज्य च पुरन्दरः ।।\nपूजयामास लक्ष्मीं च क्षीरोदे च सुरैः सह ।। ८४ ।।\nअहो पुराणवक्तॄणां दुर्बोधं वचनं नृणाम् ।।\nसुव्यक्तमस्य सिद्धान्तं वद वेदविदां वर ।। ८५ ।।\nश्रीनारायण उवाच ।।\nयदा शशाप शक्रं च दुर्वासा मुनिपुंगवः ।।\nतदा नास्त्येव तज्जन्म पूजाकाले बभूव सः ।।८६।।\nसुचिरं दुःखिता देवा बभ्रमुर्ब्रह्मशापतः।।\nपश्चात्प्रापुश्च तां लक्ष्मीं वरेण च हरेर्मुने।।८७।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे लक्ष्मीपूजाविधानं नामैकोनचत्वारिंशत्तमोऽध्यायः ।।३९।।\nश्रीलक्ष्म्युपाख्यानं समाप्तम् ।।"
  }
]
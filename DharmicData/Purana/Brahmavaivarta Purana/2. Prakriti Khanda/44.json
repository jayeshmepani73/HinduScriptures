[
  {
    "text": "नारायण उवाच ।।\nकथितं षष्ठ्युपाख्यानं ब्रह्मपुत्र यथागमम्।।\nदेवी मङ्गलचण्डी च तदाख्यानं निशामय ।। १ ।।\nतस्याः पूजादिकं सर्वं धर्मवक्त्राच्च यच्छ्रुतम् ।।\nश्रुतिसम्मतमेवेष्टं सर्वेषां विदुषामपि ।। २ ।।\nचण्डायां वर्त्तते चण्डी जाग्रती शत्रुमण्डले ।।\nमङ्गलेषु च या दक्षा मङ्गला सैव चण्डिका ।। ३ ।।\nदुर्गायां विद्यते चण्डी मङ्गलोऽपि महीसुते ।।\nमङ्गलाऽभीष्टदेवी या सा स्यान्मङ्गलचण्डिका ।। ४ ।।\nमंगलो मनुवंशश्च सप्तद्वीपावनीपतिः ।।\nतस्य पूज्याऽभीष्टदेवी तेन मंगलचण्डिका ।। ५ ।।\nमूर्त्तिभेदेन सा दुर्गा मूलप्रकृतिरीश्वरी ।।\nकृपारूपाऽतिप्रत्यक्षा योषितामिष्टदेवता ।।६।।\nप्रथमे पूजिता सा च शङ्करेण पुरा परा ।।\nत्रिपुरस्य वधे घोरं विष्णुना प्रेरितेन च ।। ७ ।।\nब्रह्मन्ब्रह्मोपदेशेन दुर्गप्रस्थे च सङ्कटे ।।\nआकाशात्पतिते याने रुषा दैत्येन पातिते ।। ८ ।।\nब्रह्मविष्णूपदिष्टश्च दुर्गां तुष्टाव शङ्करः ।।\nसा च मंगलचण्डीयमभवद्रूपभेदतः ।। ९ ।।\nउवाच पुरतः शम्भोर्भयं नास्तीति ते प्रभो ।।\nभगवान्वृषरूपश्च सर्वेशश्च बभूव ह ।। 2.44.१० ।।\nयुद्धशक्तिस्वरूपाऽहं भविष्यामि तदाज्ञया ।।\nमयाऽऽत्मना च हरिणा सहायेन वृषध्वज ।। ११ ।।\nजहि दैत्यं च देवेश सुराणां पदघातकम् ।।\nइत्युक्त्वाऽन्तर्हिता देवी शम्भोः शक्तिर्बभूव सा ।। १२ ।।\nविष्णुदत्तेन शस्त्रेण जघान तमुमापतिः ।।\nमुनीन्द्र पतिते दैत्ये सर्वे देवा महर्षयः ।। १३ ।।\nतुष्टुवुः शंकरं देवा भक्तिनम्रात्मकन्धराः ।।\nसद्यः शिरसि शम्भोश्च पुष्पवृष्टिर्बभूव ह ।। १४ ।।\nब्रह्मा विष्णुश्च सन्तुष्टो ददौ तस्मै शुभाशिषम् ।।\nब्रह्मविष्णूपदिष्टश्च सुस्नातः शङ्करः शुचिः ।। १५ ।।\nपूजयामास तां शक्तिं देवीं मङ्गलचण्डिकाम् ।।\nपाद्यार्घ्याचमनीयैश्च बलिभिर्विविधैरपि ।। १६ ।।\nपुष्पचन्दननैवेद्यैर्भक्त्या नानाविधैर्मुने ।।\nछागैर्मेषैश्च महिषैर्गण्डैर्मायाविभिर्वरैः ।। १७ ।।\nवस्त्रालङ्कारमाल्यैश्च पायसैः पिष्टकैरपि ।।\nमधुभिश्च सुधाभिश्च पक्वैर्नानाविधैः फलैः ।। १८ ।।\nसङ्गीतैर्नर्त्तनैर्वाद्यैरुत्सवैः कृष्णकीर्त्तनैः ।।\nध्यात्वा माध्यन्दिनोक्तेन ध्यानेन विधिपूर्वकम् ।। १९ ।।\nददौ द्रव्याणि मूलेन मन्त्रेणैव च नारद ।।\nॐ  ह्रीं श्रीं क्लीं सर्वपूज्ये देवि मङ्गलचण्डिके ।।\nऐं क्रूं फट्स्वाहेत्येवं चाप्येकविंशाक्षरो मनुः।। ।। 2.44.२० ।।\nपूज्यः कल्पतरुश्चैव भक्तानां सर्वकामदः ।।\nदशलक्षजपेनैव मन्त्रसिद्धिर्भवेन्नृणाम् ।। २१ ।।\nमन्त्रसिद्धिर्भवेद्यस्य स विष्णुः सर्वकामदः ।।\nध्यानं च श्रूयतां ब्रह्मन्वेदोक्तं सर्वसम्मतम् ।। २२ ।।\nदेवीं षोडशवर्षीयां रम्यां सुस्थिरयौवनाम् ।।\nसर्वरूपगुणाढ्यां च कोमलांगीं मनोहराम् ।। २३ ।।\nश्वेतचम्पकवर्णाभां चन्द्रकोटिसमप्रभाम् ।।\nवह्निशुद्धांशुकाधानां रत्नभूषणभूषिताम् ।। ।। २४ ।।\nबिभ्रतीं कबरीभारं मल्लिकामाल्यभूषितम्।।\nबिम्बोष्ठीं सुदतीं शुद्धां शरत्पद्मनिभाननाम् ।। २५ ।।\nईषद्धास्यप्रसन्नास्यां सुनीलोत्पललोचनाम् ।।\nजगद्धात्रीं च दात्रीं च सर्वेभ्यः सर्वसम्पदाम् ।। २६ ।।\nसंसारसागरे घोरे पोतरूपां वरां भजे ।। २७ ।।\nदेव्याश्च ध्यानमित्येवं स्तवनं श्रूयतां मुने ।।\nप्रयतः सङ्कटग्रस्तो येन तुष्टाव शङ्करः ।। २८ ।।\nशङ्कर उवाच ।।\nरक्ष रक्ष जगन्मातर्देवि मंगलचण्डिके ।।\nसंहर्त्रि विपदां राशेर्हर्षमंगलकारिके ।। २९ ।।\nहर्षमंगलदक्षे च हर्षमंगलचण्डिके ।।\nशुभे मंगलदक्षे च शुभमंगल चण्डिके ।। 2.44.३० ।।\nमंगले मङ्गलार्हे च सर्वमंगलमंगले ।।\nसतां मंगलदे देवि सर्वेषां मंगलालये ।। ३१ ।।\nपूज्या मंगलवारे च मंगलाभीष्टदैवते ।।\nपूज्ये मंगलभूपस्य मनुवंशस्य सन्ततम् ।। ३२ ।।\nमंगलाधिष्ठातृदेवि मंगलानां च मंगले ।।\nसंसारे मंगलाधारे मोक्षमंगलदायिनि ।। ३३ ।।\nसारे च मंगलाधारे पारे त्वं सर्वकर्मणाम् ।।\nप्रतिमंगलवारं च पूज्ये त्वं मंगलप्रदे ।। ३४ ।।\nस्तोत्रेणानेन शम्भुश्च स्तुत्वा मगलचण्डिकाम् ।।\nप्रतिमंगलवारे च पूजां कृत्वा गतः शिवः ।। ३५ ।।\nदेव्याश्च मंगलस्तोत्रं यः शृणोति समाहितः ।।\nतन्मंगलं भवेच्छश्वन्न भवेत्तदमंगलम् ।। ३६ ।।\nप्रथमे पूजिता देवी शम्भुना सर्वमंगला ।।\nद्वितीये पूजिता देवी मंगलेन ग्रहेण च ।। ३७ ।।\nतृतीये पूजिता भद्रा मंगलेन नृपेण च ।।\nचतुर्थे मंगले वारे सुन्दरीभिश्च पूजिता ।।\nपञ्चमे मङ्गलाकांक्षैर्नरैर्मंगलचण्डिका।।३८।।\nपूजिता प्रतिविश्वेषु विश्वेशैः पूजिता सदा ।।\nततः सर्वत्र संपूज्य सा बभूव सुरेश्वरी ।। ३९ ।।\nदेवादिभिश्च मुनिभिर्मनुभिर्मानवैर्मुने ।।\nदेव्याश्च मङ्गलस्तोत्रं यः शृणोति समाहितः ।। 2.44.४० ।।\nतन्मंगलं भवेच्छश्वन्न भवेत्तदमंगलम् ।।\nवर्द्धन्ते तत्पुत्रपौत्रा मंगलं च दिने दिने ।। ४१ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे मङ्गलोपाख्याने तत्स्तोत्रादिकथनं नाम चतुश्चत्वारिंशत्तमोऽध्यायः।।४४।।"
  }
]
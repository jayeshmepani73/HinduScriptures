[
  {
    "text": "नारायण उवाच ।।\nपुण्यक्षेत्रे ह्याजगाम भारते सा सरस्वती ।।\nगङ्गाशापेन कलया स्वयं तस्थौ हरेः पदे ।। १ ।।\nभारती भारतं गत्वा ब्राह्मी च ब्रह्मणः प्रिया ।।\nवागधिष्ठातृदेवी सा तेन वाणी च कीर्त्तिता ।। २ ।।\nसर्वं विश्वं परिव्याप्य स्रोतस्येव हि दृश्यते ।।\nहरिः सरस्सु तस्येयं तेन नाम्ना सरस्वती ।। ३ ।।\nसरस्वती नदी सा च तीर्थरूपाऽतिपावनी ।।\nपापिपापेध्मदाहाय ज्वलदग्निस्वरूपिणी ।। ४ ।।\nपश्चाद्भगीरथानीता महीं भागीरथी शुभा ।।\nसमाजगाम कलया वाणीशापेन नारद ।। ५ ।।\nतत्रैव समये तां च दधार शिरसा शिवः ।।\nवेगं सोढुमशक्ताया भुवः प्रार्थनया विभुः ।। ६ ।।\nपद्मा जगाम कलया सा च पद्मावती नदी ।।\nभारतं भारतीशापात्स्वयं तस्थौ हरेः पदे ।। ७ ।।\nततोऽन्यया सा कलया चालभज्जन्म भारते ।।\nधर्मध्वजसुता लक्ष्मीर्विख्याता तुलसीति च ।। ८ ।।\nपुरा सरस्वतीशापात्तत्पश्चाद्धरिशापतः ।।\nबभूव वृक्षरूपा सा कलया विश्वपावनी ।। ९ ।।\nकलेः पञ्चसहस्रं च वर्षं स्थित्वा च भारते ।।\nजग्मुस्ताश्च सरिद्रूपं विहाय श्रीहरेः पदम् ।। 2.7.१० ।।\nयानि सर्वाणि तीर्थानि काशीं वृन्दावनं विना ।।\nयास्यन्ति सार्द्धं ताभिश्च हरेर्वैकुण्ठमाज्ञया ।। ११ ।।\nशालग्रामो हरेर्मूर्त्तिर्जगन्नाथश्च भारतम्।।\nकलेर्दशसहस्रान्ते ययौ त्यक्त्वा हरेः पदम् ।। १२ ।।\nवैष्णवाश्च पुराणानि शङ्खाश्च श्राद्धतर्पणम् ।।\nवेदोक्तानि च कर्माणि ययुस्तैः सार्द्धमेव च ।। १३ ।।\nहरिपूजा हरेर्नाम तत्कीर्त्तिगुणकीर्त्तनम् ।।\nवेदाङ्गानि च शास्त्राणि ययुस्तैः सार्द्धमेव च ।। १४ ।।\nसत्त्वं च सत्यं धर्मश्च वेदाश्च ग्राम्यदेवताः ।।\nव्रतं तपस्याऽनशनं ययुस्तैः सार्द्धमेव च ।। १५।।\nवामाचाररताः सर्वे मिथ्याकापट्यसंयुताः।।\nतुलसीवर्जिता पूजा भविष्यति ततः परम् ।। १६ ।।\nएकादशीविहीनाश्च सर्वे धर्मविवर्जिताः ।।\nहरिप्रसङ्गविमुखा भविष्यन्ति ततः परम् ।। १७ ।।\nशठाः क्रूरा दाम्भिकाश्च महाहङ्कारसंयुताः ।।\nचौराश्च हिंसकाः सर्वे भविष्यन्ति ततः परम् ।। १८ ।।\nपुंसां भेदस्तथा स्त्रीणां विवाहो वादनिर्णयः ।।\nस्वस्वामिभेदो वस्तूनां न भविष्यत्यतः परम् ।। १९ ।।\nसर्वे जनाः स्त्रीवशाश्च पुंश्चल्यश्च गृहे गृहे ।।\nतर्जनैर्भर्त्सनैः शश्वत्स्वामिनं ताडयन्ति च ।। 2.7.२० ।।\nगृहेश्वरी च गृहिणी गृही भृत्याधिकोऽधमः ।।\nचेटीभृत्यासमा वध्वः श्वश्रूश्च श्वशुरस्तथा ।। २१ ।।\nकर्त्तारो बलिनो गेहे योनिसम्बन्धिबान्धवाः ।।\nविद्यासम्बन्धिभिः सार्द्धं सम्भाषाऽपि न विद्यते।।२२।।\nयथा परिचिता लोकास्तथा पुंसश्च बान्धवाः ।।\nसर्वकर्माक्षमाः पुंसो योषितामाज्ञया विना ।। २३ ।।\nब्रह्मक्षत्त्रियविट्शूद्रा जात्या चारविनिर्णयः ।।\nसंध्या च यज्ञसूत्रं च भावलुप्तं न संशयः ।। २४ ।।\nम्लेच्छाचारा भविष्यन्ति वर्णाश्चत्वार एव च ।।\nम्लेच्छशास्त्रं पठिष्यन्ति स्वशास्त्राणि विहाय ते ।।\nब्रह्मक्षत्रविशां वंशाः शूद्राणां सेवकाः कलौ ।। २५ ।।\nसूपकारा भविष्यन्ति धावका वृषवाहकाः ।।\nसत्यहीना जनाः सर्वे सस्यहीना च मेदिनी ।। २६ ।।\nफलहीनाश्च तरवोऽपत्यहीनाश्च योषितः ।।\nक्षीरहीनास्तथा गावः क्षीरं सर्पिर्विवर्जितम् ।। २७ ।।\nदम्पती प्रीतिहीनौ च गृहिणः सुखवर्जिताः ।।\nप्रतापहीना भूपाश्च प्रजाश्च करपीडिताः ।। २८ ।।\nजलहीना नदा नद्यो दीर्घिकाः कन्दरादयः ।।\nधर्महीना पुण्यहीना वर्णाश्चत्वार एव च ।। २९ ।।\nलक्षेषु पुण्यवान्कोऽपि न तिष्ठति ततः परम् ।।\nकुत्सिता विकृताकारा नरा नार्य्यश्च बालकाः ।। 2.7.३० ।।\nकुवार्त्ताः कुत्सितपथा भविष्यन्ति ततः परम् ।।\nकेचिद्ग्रामाश्च नगरा नरशून्या भयानकाः ।।३१।।\nकेचित्स्वल्पकुटीरेण नरेण च समन्विताः ।।\nअरण्यानि भविष्यन्ति ग्रामेषु नगरेषु च ।। ३२ ।।\nअरण्यवासिनः सर्वे जनाश्च करपीडिताः ।।\nसस्यानि च भविष्यन्ति तडागेषु नदीषु च ।। ३३ ।।\nक्षेत्राणि सस्यहीनानि प्रकृष्टान्यर्थतः परम् ।।\nहीनाः प्रकृष्टा धनिनो बलदर्पसमन्विताः ।।३४।।\nप्रकृष्टवंशजा   हीना भविष्यन्ति कलौ युगे ।।\nअलीकवादिनो धूर्त्ताः शठा वै सत्यवादिनः ।।३५।।\nपापिनः पुण्यवन्तश्चाप्यशिष्टः शिष्ट एव च ।।\nजितेन्द्रिया लम्पटाश्च पुंश्चल्यश्च पतिव्रताः।।३६।।\nतपस्विनः पातकिनो विष्णुभक्ता अवैष्णवाः ।।\nहिंसकाश्च दयायुक्ताश्चौराश्च नरघातिनः।।३७।।\nभिक्षुवेषधरा धूर्त्ता निन्दन्त्युपहसन्ति च ।।\nभूतादिसेवानिपुणा जनानां मोदकारिणः ।। ३८ ।।\nपूजितास्ते भविष्यन्ति वञ्चका ज्ञानदुर्बलाः ।।\nवामना व्याधियुक्ताश्च नरा नार्य्यश्च सर्वतः ।। ३९ ।।\nअल्पायुषो जरायुक्ता यौवनेषु कलौ युगे ।।\nपलिता षोडशे वर्षे महावृद्धास्तु विंशतौ।।2.7.४०।।\nअष्टवर्षा च युवती रजोयुक्ता च गर्भिणी ।।\nवत्सरान्ते प्रसूता स्त्री षोडशेन जरान्विता ।। ४१ ।।\nएताः काश्चित्सहस्रेषु वन्ध्याश्चापि कलौ युगे ।।\nकन्याविक्रयिणः सर्वे वर्णाश्चत्वार एव च ।। ४२ ।।\nमातृजायावधूनां च जारोपार्जनतत्पराः ।।\nकन्यानां भगिनीनां च जारोपार्जनजीविनः।।४३।।\nहरेर्नाम्नां विक्रयिणो भविष्यन्ति कलौ युगे ।।\nस्वयमुत्सृज्य दानं च कीर्तिवर्द्धनहेतवे ।।४४।।\nतत्पश्चान्मनसाऽऽलोच्य स्वयमुल्लङ्घयिष्यति ।।\nदेववृत्तिं ब्रह्मवृत्तिं वृत्तिं गुरुकुलस्य च ।।४५।।\nस्वदत्तां परदत्तां वा सर्वमुल्लङ्घयिष्यति ।।\nकन्यकागामिनः केचित्केचिच्छ्वश्र्वभिगामिनः ।। ४६ ।।\nकेचिद्वधूगामिनश्च केचित्सर्वत्रगामिनः ।।\nभगिनीगामिनः केचित्सपत्नीमा तृगामिनः ।। ४७ ।।\nभ्रातृजायागामिनश्च भविष्यति कलौ युगे ।।\nअगम्यागमनं चैव करिष्यन्ति गृहे गहे ।। ४८ ।।\nआत्मयोनिं परित्यज्य विहरिष्यन्ति सर्वतः ।।\nपत्नीनां निर्णयो नास्ति भर्तॄणां च कलौ युगे।।४९।।\nप्रजानां चैव वस्तूनां ग्रामाणां च विशेषतः।।\nअलीकवादिनः सर्वे सर्वे चौर्यार्थलम्पटाः ।। 2.7.५० ।।\nपरस्परं हिंसकाश्च सर्वे च नरघातिनः ।।\nब्रह्मक्षत्रविशां वंशा भविष्यन्ति च पापिनः ।। ५१ ।।\nलाक्षालोहरसानां च व्यापारं लवणस्य च ।।\nवृषवाहा विप्रवंशाः शूद्राणां शवदाहिनः ।।९२।।\nशूद्रान्नभोजिनः सर्वे सर्वे च वृषलीरताः ।।\nपञ्चपर्वपरित्यक्ताः कुहूरात्रिषु भोजिनः ।। ५३ ।।\nयज्ञसूत्रविहीनाश्च सन्ध्याशौचविहीनकाः ।। ५४ ।।\nपुंश्चली वार्धुषाऽवीरा कुट्टिनी च रजस्वला।।\nविप्राणां रन्धनागारे भविष्यन्ति च पाचिकाः ।।५५।।\nअन्नानां निर्णयो नास्ति योनीनां च विशेषतः ।।\nआश्रमाणां जनानां च सर्वे म्लेच्छाः कलौ युगे ।। ५६ ।।\nएवं कलौ संप्रवृत्ते सर्वे म्लेच्छमया भवे ।।\nहस्तप्रमाणे वृक्षे चाङ्गुष्ठमाने च मानवे ।। ५७ ।।\nविप्रस्य विष्णुयशसः पुत्रः कल्की भविष्यति ।।\nनारायणकलांशश्च भगवान्बलिनां बली ।। ५८ ।।\nदीर्घेण करवालेन दीर्घघोटकवाहनः ।।\nम्लेच्छशून्यां च पृथिवीं त्रिरात्रेण करिष्यति ।। ५९ ।।\nनिर्म्लेच्छां वसुधां कृत्वा चान्तर्द्धानं करिष्यति ।।\nअराजका च वसुधा दत्युग्रस्ता भविष्यति ।। 2.7.६० ।।\nस्थूलप्रमाणं षड्रात्रं वर्षाधाराप्लुता मही ।।\nलोकशून्या वृक्षशून्या गृहशून्या भविष्यति ।। ६१ ।।\nततश्च द्वादशादित्याः करिष्यन्त्युदयं मुने ।।\nप्राप्नोति शुष्कतां पृथ्वी समा तेषं च तेजसा ।। ६२ ।।\nकलौ गते च दुर्द्धर्षे संप्रवृत्ते कृते युगे ।।\nतपस्सत्यसमायुक्तो धर्मः पूर्णो भविष्यति ।। ६३ ।।\nतपस्विनश्च धर्मिष्ठा वेदज्ञा ब्राह्मणा भुवि ।।\nपतिव्रताश्च धर्मिष्ठा योषितश्च गृहे गृहे ।। ६४ ।।\nराजानः क्षत्रियाः सर्वे विप्रभक्ताः स्वधर्मिणः ।।\nप्रतापवन्तो धर्मिष्ठाः पुण्यकर्मरताः सदा ।। ६५ ।।\nवैश्या वाणिज्यनिरता विप्रभक्ताश्च धार्मिकाः ।।\nशूद्राश्च पुण्यशीलाश्च धर्मिष्ठा विप्रसेविनः ।। ६६ ।।\nविप्रक्षत्त्रविशां वंशा विष्णुयज्ञपरायणाः ।।\nविष्णुमन्त्ररताः सर्वे विष्णुभक्ताश्च वैष्णवाः ।। ६७ ।।\nश्रुतिस्मृतिपुराणज्ञा धर्मज्ञा ऋतुगामिनः ।।\nलेशो नास्ति ह्यधर्माणां धर्मपूर्णे कृते युगे।।६८।।\nधर्मस्त्रिपाच्च त्रेतायां द्विपाच्च द्वापरे स्मृतः।।\nकलौ प्रवृत्ते पादात्मा सर्वलोपस्ततः परम् ।। ६९ ।।\nवाराः सप्त यथा विप्र तिथयः षोडश स्मृताः ।।\nयथा द्वादश मासाश्च ऋतवश्च षडेव हि ।। 2.7.७० ।।\nद्वौ पक्षौ चायने द्वे च चतुर्भिः प्रहरैर्दिनम् ।।\nचतुर्भिः प्रहरे रात्रिर्मासस्त्रिंशद्दिनैस्तथा ।। ७१ ।।\nवर्षः पञ्चविधो ज्ञेयः कालसंख्यां निबोध मे ।।\nयथा चायान्ति यान्त्येव तथा युगचतुष्टयम् ।। ७२ ।।\nवर्षे पूर्णे नराणां च देवानां च दिवानिशम् ।।\nशतत्रये षष्ट्यधिके नराणां च युगे गते ।।\nदेवानां च युगो ज्ञेयः कालसंख्याविदां मतः ।। ७३ ।।\nमन्वन्तरं तु दिव्यानां युगानामेकसप्ततिः ।।\nमन्वतरसमं ज्ञेयं चेन्द्रायुः परिकीर्तितम् ।। ७४ ।।\nअष्टाविंशतिमे चेन्द्रे गते ब्राह्मं दिवानिशम् ।।\nअष्टोत्तरे वर्षशते गते पातो विधेर्भवेत् ।। ७५ ।।\nप्रलयः प्राकृतो ज्ञेयस्तत्रादृष्टा वसुन्धरा ।।\nजलप्लुतानि विश्वानि ब्रह्मविष्णुशिवादयः ।।७६।।\nऋषयो जीविनः सर्वे लीनाः कृष्णे परात्परे ।।\nतत्रैव प्रकृतिर्लीना तेन प्राकृतिको लयः ।। ७७ ।।\nलये प्राकृतिकेऽतीते पाते च ब्रह्मणो मुने ।।\nनिमेषमात्रः कालश्च कृष्णस्य परमात्मनः ।। ७८ ।।\nएवं नश्यन्ति सर्वाणि ब्रह्माण्डान्यखिलानि च ।।\nस्थितौ गोलोकवैकुण्ठौ श्रीकृष्णश्च सपार्षदः ।। ७९ ।।\nनिमेषमात्रः प्रलयो यत्र विश्वं जलप्लुतम् ।।\nनिमेषानन्तरे काले पुनः सृष्टिः क्रमेण च ।। 2.7.८० ।।\nएवं कतिविधा सृष्टिर्लयः कतिविधोऽपि वा ।।\nकतिकृत्वो गतायातः संख्यां जानाति कः पुमान् ।। ८१ ।।\nसृष्टीनां च कलानां च ब्रह्माण्डानां च नारद ।।\nब्रह्मादीनां च विध्यण्डे संख्यां जानाति कः पुमान् ।।८२।।\nब्रह्माण्डानां च सर्वेषामीश्वरश्चैक एव सः ।।\nसर्वेषां परमात्मा च श्रीकृष्णः प्रकृतेः परः ।। ८३ ।।\nब्रह्मादयश्च तस्यांशास्तस्यांशश्च महाविराट् ।।\nतस्यांशश्च विराट् क्षुद्रस्तस्यांशा प्रकृतिः स्मृता ।। ८४ ।।\nस च कृष्णो द्विधाभूतो द्विभुजश्च चतुर्भुजः ।।\nचतुर्भुजश्च वैकुण्ठे गोलोके द्विभुजः स्वयम् ।। ८५ ।।\nब्रह्मादितृणपर्य्यन्तं सर्वं प्राकृतिकं भवेत् ।।\nयद्यत्प्राकृतिकं सृष्टं सर्वं नश्वरमेव च ।। ८६ ।।\nविद्ध्येकं सृष्टिमूलं तत्सत्यं नित्यं सनातनम् ।।\nस्वेच्छामयं परं ब्रह्म निर्लिप्तं निर्गुणं परम् ।। ८७ ।।\nनिरुपाधिं निराकारं भक्तानुग्रहविग्रहम् ।।\nअतीव कमनीयं च नवीनघनसन्निभम्।।८८।।\nद्विभुजं मुरलीहस्तं गोपवेषं किशोरकम् ।।\nसर्वज्ञं सर्वसेव्यं च परमात्मानमीश्वरम् ।। ८९ ।।\nकरोति धाता ब्रह्माण्डं ज्ञानात्मा कम लोद्भवः ।।\nशिवो मृत्युञ्जयश्चैव संहर्त्ता सर्वतत्त्ववित् ।। 2.7.९० ।।\nयस्य ज्ञानाद्यत्तपसा सर्वेशस्तत्समो महान् ।।\nमहाविभूतियुक्तश्च सर्वज्ञः सर्वदा स्वयम् ।। ९१ ।।\nसर्वव्यापी सर्वपाता स दाता सर्वसम्पदाम् ।।\nविष्णुः सर्वेश्वरः श्रीमान्यस्य ज्ञानाज्जगत्पतिः ।। ९२ ।।\nमहामाया च प्रकृतिः सर्वशक्तिमतीश्वरी ।।\nयज्ज्ञानाद्यस्य तपसा यद्भक्त्या यस्य सेवया ।। ९३ ।।\nसावित्री वेदमाता च वेदाधिष्ठातृदेवता ।।\nपूज्या द्विजानां वेदज्ञा यज्ञाद्यस्याश्च सेवया ।। ९४ ।।\nसर्वविद्याधिदेवी सा पूज्या च विदुषां पुरा ।।\nयत्सेवया यत्तपसा यस्य ज्ञानात्सरस्वती ।। ९५ ।।\nयत्सेवया यत्तपसा प्रदात्री सर्वसंपदाम् ।।\nधनसस्याधिदेवी सा महालक्ष्मीः सनातनी ।। ९६ ।।\nयत्सेवया यत्तपसा सर्वविश्वेषु पूजिता ।।\nसर्वग्रामाधिदेवी सा सर्वसम्पत्प्रदा यिनी ।। ९७ ।।\nसर्वेश्वरी सर्ववन्द्या सर्वेशं प्राप या पतिम् ।।\nसर्वस्तुता च सर्वज्ञा दुर्गा दुर्गतिनाशिनी ।। ९८ ।।\nकृष्णवामांशसम्भूता कृष्णप्रेमाधिदेवता ।।\nकृष्णप्राणाधिका प्रेम्णा राधिका कृष्णसेवया ।। ९९ ।।\nसर्वाधिकं च रूपं च सौभाग्यं मानगौरवम् ।।\nकृष्णवक्षस्थलस्थानं पत्नीत्वं प्राप सेवया ।। 2.7.१०० ।।\nतपश्चकार सा पूर्वं शतशृङ्गे च पर्वते ।।\nदिव्यं युगसहस्रं च निराहाराऽतिकर्शिता ।। १०१ ।।\nकृशां निःश्वासरहितां दृष्ट्वा चन्द्रकलोपमाम् ।।\nकृष्णो वक्षःस्थले कृत्वा रुरोद कृपया विभुः ।। ।।१०२।।\nवरं तस्यै ददौ सारं सर्वेषामपि दुर्लभम् ।।\nमम वक्षःस्थले तिष्ठ मयि ते भक्तिरस्त्विति ।। १०३ ।।\nसौभाग्येन च मानेन प्रेम्णा वै गौरवेण च ।।\nत्वं मे श्रेष्ठा परं प्रेम्णा ज्येष्ठा त्वं सर्वयोषिताम् ।। १०४ ।।\nवरिष्ठा च गरिष्ठा च संस्तुता पूजिता मया ।।\nसन्ततं तव साध्योऽहं बाध्यश्च प्राणवल्लभे ।। १०५ ।।\nइत्युक्त्वा जगतां नाथश्चक्रे तच्चेतनां ततः ।।\nसपत्नीरहितां तां च चकार प्राणवल्लभाम् ।। १०६ ।।\nयेषां या याश्च देव्यो वै पूजितास्तस्य सेवया ।।\nतपस्या यादृशी यासां तासां तादृक्फलं मुने ।। १०७ ।।\nदिव्यं वर्षसहस्रं च तपस्तप्त्वा हिमालये ।।\nदुर्गा च तत्पदं ध्यात्वा सर्वपूज्या बभूव ह ।। १०८ ।।\nसरस्वती तपस्तप्त्वा पर्वते गन्धमादने ।।\nलक्षवर्षं च दिव्यं च सर्ववन्द्या बभूव सा ।। १०९ ।।\nलक्ष्मीर्युगशतं दिव्यं तपस्तप्त्वा च पुष्करे ।।\nसर्वसम्पत्प्रदात्री सा चाभवत्तस्य सेवया ।।2.7.११० ।।\nसावित्री मलये तप्त्वा द्विजपूज्या बभूव सा ।।\nषष्टिवर्षसहस्रं च दिव्यं ध्यात्वा च तत्पदम् ।।१११।।\nशतमन्वन्तरं तप्तं शंकरेण पुरा विभो ।।\nशतमन्वन्तरं चैव ब्रह्मणा तस्य भक्तितः ।। ११२ ।।\nशतमन्वन्तरं विष्णुस्तप्त्वा पाता बभूव ह ।।\nशतमन्वन्तरं धर्मस्तप्त्वा पूज्यो बभूव ह ।।११३।।\nमन्वन्तरं तपस्तेपे शेषो भक्त्या च नारद ।।\nमन्वन्तरं च सूर्य्यश्च शक्रश्चन्द्रस्तथा गुरुः ।। ११४ ।।\nदिव्यं शतयुगं चैव वायुस्तप्त्वा च भक्तितः ।।\nसर्वप्राणः सर्वपूज्यः सर्वाधारो बभूव सः ।।११५।।\nएवं कृष्णस्य तपसा सर्वे देवाश्च पूजिताः ।।\nमुनयो मानवा भूपा ब्राह्मणाश्चैव पूजिताः ।। ११६ ।।\nएवं ते कथितं सर्वं पुराणं च तथाऽऽगमम् ।।\nगुरुवक्त्राद्यथा ज्ञातं किं भूयः श्रोतुमिच्छसि ।। ११७ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारद नारायणसंवादे युगतन्माहात्म्यमन्वन्तरकालेश्वरगुणनिरूपणं नाम सप्तमोऽध्यायः ।। ७ ।।"
  }
]
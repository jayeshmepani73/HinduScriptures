[
  {
    "text": "सावित्र्युवाच ।।\nहरिभक्तिं देहि मह्यं सारभूतां सुदुर्लभाम् ।।\nत्वत्तः सर्वं श्रुतं देव नावशिष्टोऽधुना मम ।। १ ।।\nकिंचित्कथय मे धर्मं श्रीकृष्णगुणकीर्त्तगम् ।।\nपुंसां लक्षोद्धारबीजं नरकार्णवतारकम् ।। २ ।।\nकारणं मुक्तिकार्याणां सर्वाशुभनिवारणम् ।।\nदारणं कर्मवृक्षाणां कृत पापौघहारकम् ।। ३ ।।\nमुक्तयः कतिधा सन्ति किं वा तासां च लक्षणम् ।।\nहरिभक्तेर्मूर्तिभेदं निषेकस्यापि लक्षणम् ।। ४ ।।\nतत्त्वज्ञानविहीना च स्त्रीजातिर्विधिनिर्मिता ।।\nकिं तज्ज्ञानं सारभूतं वद वेदविदां वर ।। ५ ।।\nसर्वदानं ह्यनशनं तीर्थस्नानं व्रतं तपः ।।\nअज्ञाने ज्ञानदानस्य कलां नार्हन्ति षोडशीम् ।। ६ ।।\nपितुः शतगुणा माता गौरवेणातिरिच्यते ।।\nमातुः शतगुणैः पूज्यो ज्ञानदाता गुरुः प्रभो ।। ७ ।।\nयम उवाच ।।\nपूर्वं सर्वो वरो दत्तो यस्ते मनसि वाञ्छितः ।।\nअधुना हरिभक्तिस्ते वत्से भवतु मद्वरात् ।। ८ ।।\nश्रोतुमिच्छसि कल्याणि श्रीकृष्णगुणकीर्त्तनम् ।।\nवक्तॄणां प्रश्नकर्तॄणां श्रोतॄणां कुलतारकम् ।। ९ ।।\nशेषो वक्त्रसहस्रेण नहि यद्वक्तु मीश्वरः ।।\nमृत्युञ्जयो न क्षमश्च वक्तुं पञ्चमुखेन च ।। 2.34.१० ।।\nधाता चतुर्णां वेदानां विधाता जगतामपि ।।\nब्रह्मा चतुर्मुखेनैव नालं विष्णुश्च सर्ववित् ।। ११ ।।\nकार्तिकेयः षण्मुखेन नापि वक्तुमलं ध्रुवम् ।।\nन गणेशः समर्थश्च योगीन्द्राणां गुरोर्गुरुः ।। १२ ।।\nसारभूताश्च शास्त्राणां वेदाश्चत्वार एव च ।।\nकलामात्रं यद्गणानां न विदन्ति बुधाश्च ये ।। १३ ।।\nसरस्वती च यत्नेन नालं यद्गुणवर्णने ।।\nसनत्कुमारो धर्मश्च सनकश्च सनातनः ।।१४।।\nसनन्दः कपिलः सूर्य्यो ये चान्ये ब्रह्मणः सुताः ।।\nविचक्षणा न यद्वक्तुं के वाऽन्ये जडबुद्धयः।।१९।।\nन यद्वक्तुं क्षमाः सिद्धा मुनीन्द्रा योगिनस्तथा ।।\nके वाऽन्ये  च वयं के वा भगवद्गुणवर्णने।।१६।।\nध्यायन्ति यत्पदाम्भोजं ब्रह्मविष्णुशिवादयः ।।\nअतिसाध्यं स्वभक्तानां तदन्येषां सुदुर्लभम् ।। १७ ।।\nकश्चित्किंचिद्विजानाति तद्गुणोत्कीर्त्तनं महत् ।।\nअतिरिक्तं विजानाति ब्रह्मा ब्रह्मसुतादयः ।। १८ ।।\nततोऽतिरिक्तं जानाति गणेशो ज्ञानिनां गुरुः ।।\nसर्वातिरिक्तं जानाति सर्वज्ञः शम्भुरेव च ।।१९।।\nतस्मै दत्तं पुरा ज्ञानं कृष्णेन परमात्मना।।\nअतीव निर्जने रम्ये गोलोके रासमण्डले।।2.34.२०।।\nतत्रैव कथितं किंचिद्यद्गुणोत्कीर्त्तनं पुनः ।।\nधर्माय कथयायास शिवलोके शिवः स्वयम् ।। २१ ।।\nधर्मस्तत्कथयामास पुष्करे भास्कराय च ।।\nपिता मम यमाराध्य गां प्राप तपसा सति ।। २२ ।।\nपूर्वं स्वविषयं चाहं न गृह्णामि प्रयत्नतः ।।\nवैराग्ययुक्तस्तपसे गन्तुमिच्छामि सुव्रते ।। २३ ।।\nतदा मां कथयामास पिता तद्गुणकीर्त्तनम् ।।\nयथागमं तद्वदामि निबोधातीव दुर्गमम् ।। २४ ।।\nतद्गुणं स न जानाति तदन्यस्य च का कथा ।।\nयथाऽऽकाशं न जानाति स्वान्तमेव वरानने ।। २५ ।।\nसर्वान्तरात्मा भगवान्सर्वकारणकारणम्।।\nसर्वेश्वरश्च सर्वाद्यः सर्ववित्सर्वरूपधृक् ।। २६ ।।\nनित्यरूपी नित्यदेही नित्यानन्दो निराकृतिः ।।\nनिरंकुशश्च निश्शृङ्गो निर्गुणश्च निराश्रयः ।। २७ ।।\nनिर्लिप्तः सर्वसाक्षी च सर्वाधारः परात्परः ।।\nप्रकृतिस्तद्विकारा च प्राकृतास्तद्विकारजाः ।। २८ ।।\nस्वयं पुमांश्च प्रकृतिः स्वयं च प्रकृतेः परः ।।\nरूपं विधत्तेऽरूपश्च भक्तानुग्रहहेतवे ।। २९ ।।\nअतीव कमनीयं च सुन्दरं सुमनोहरम् ।।\nनवीननीरदश्यामं किशोरं गोपवेषकम् ।। 2.34.३० ।।\nकन्दर्पकोटिलावण्यलीलाधाम मनोहरम् ।।\nशरन्मध्याह्नपद्मानां शोभामोषकलोचनम् ।। ३१ ।।\nशरत्पार्वणकोटीन्दुशोभासंशोभिताननम् ।।\nअमूल्यरत्नखचितरत्नाभरणभूषितम् ।। ३२ ।।\nसस्मितं शोभितं शश्वदमूल्याऽऽपीतवाससा ।।\nपरं ब्रह्मस्वरूपं च ज्वलन्तं ब्रह्मतेजसा ।। ३३ ।।\nसुखदृश्यं च शान्तं च राधाकान्तमनन्तकम् ।।\nगोपीभिर्वीक्ष्यमाणं च सस्मिताभिः समन्ततः ।। ३४ ।।\nरासमण्डलमध्यस्थं रत्नसिंहासनस्थितम्।।\nवंशीं क्वणन्तं द्विभुजं वनमालाविभूषितम् ।। ३५ ।।\nकौस्तुभेन मणीन्द्रेण सुन्दरं वक्षसोज्ज्वलम् ।।\nकुङ्कुमागरुकस्तूरीचन्दनार्चितविग्रहम् ।। ३६ ।।\nचारुचम्पकमालाब्जमालतीमाल्यमण्डितम् ।।\nचारुचम्पकशोभाढ्यचूडावक्त्रिमराजितम् ।। ३७ ।।\nध्यायन्ति चैवम्भूतं वै भक्ता भक्तिपरिप्लुताः।।\nयद्भयाज्जगतां धाता विधत्ते सृष्टिमेव च ।। ३८ ।।\nकरोति लेखनं कर्मानुरूपं सर्वदेहिनाम् ।।\nतपसां फलदाता च कर्मणां च यदाज्ञया ।। ३९ ।।\nविष्णुः पाता च सर्वेषां यद्भयात्पाति सन्ततम् ।।\nकालाग्निरुद्रः संहर्त्ता सर्वविश्वेषु यद्भयात् ।। 2.34.४० ।।\nशिवो मृत्युञ्जयश्चैव ज्ञानिनां च गुरोर्गुरुः ।।\nयज्ज्ञानदानात्सिद्धेशो योगीशः सर्ववित्स्वयम् ।।४१ ।।\nपरमानन्द युक्तश्च भक्तिवैराग्यसंयुतः ।।\nयत्प्रसादाद्वाति वातः प्रवरः शीघ्रगामिनाम् ।। ४२ ।।\nतपनश्च प्रतपति यद्भयात्सन्ततं सति ।।\nयदाज्ञया वर्षतीन्द्रो मृत्युश्चरति जन्तुषु ।। ४३ ।।\nयदाज्ञया दहेद्वह्निर्जलमेव सुशीतलम् ।।\nदिशो रक्षन्ति दिक्पाला महाभीता यदाज्ञया ।। ४४ ।।\nभ्रमन्ति राशिचक्राणि ग्रहा वै यद्भयेन च ।।\nभयात्फलन्ति वृक्षाश्च पुष्पन्त्यपि च यद्भयात् ।। ४५ ।।\nभयात्फलानि पक्वानि निष्फलास्तरवो भयात् ।।\nयदाज्ञया स्थलस्थाश्च न जीवन्ति जलेषु च ।। ४६ ।।\nतथा स्थले जलस्थाश्च न जीवन्ति यदाज्ञया ।।\nअहं नियमकर्त्ता च धर्माधर्मं च यद्भयात् ।। ४७ ।।\nकालश्च कलयेत्सर्वं भ्रमत्येव यदाज्ञया ।।\nअकाले हरेत्कालो मृत्युर्वै यद्भयेन च ।। ४८ ।।\nज्वलदग्नौ पतन्तं च गभीरे च जलार्णवे ।।\nवृक्षाग्रात्तीक्ष्णखड्गे च सर्पादीनां मुखेषु च।।४९।।\nनानाशस्त्रास्त्रविद्धं च रणेषु विषमेषु च ।।\nपुष्पचन्दनतल्पे च बन्धुवर्गैश्च रक्षितम् ।। 2.34.५० ।।\nशयानं तन्त्रमन्त्रैश्च काले कालो हरेद्भयात् ।।\nधत्ते वायुस्तोयराशिं तोयं कूर्मं यदाज्ञया ।। ५१ ।।\nकूर्मोऽनन्तं स च क्षोणीं समुद्रान्सप्तपर्वतान् ।।\nसर्वांश्चैव क्षमारूपो नानारूपं बिभर्त्ति सः ।। ५२ ।।\nयतः सर्वाणि भूतानि लीयन्तेऽन्ते च तत्र वै ।।\nइन्द्रायुश्चैव दिव्यानां युगानामेकसप्ततिः ।।५३।। ।\nअष्टाविंशच्छक्रपाते ब्रह्मणस्स्यादहर्निशम् ।।\nषष्ट्याधिके पञ्चशते सहस्रे पञ्चविंशतौ ।। ५४ ।।\nयुगे नराणां शक्रायुरेवं संख्याविदो विदुः ।।\nएवं त्रिंशद्दिनैर्मासो द्वाभ्यां ताभ्यामृतुः स्मृतः ।। ५५ ।।\nऋतुभिः षड्भिरेवाब्दं शताब्दं ब्रह्मणो वयः ।।\nब्रह्मणश्च निपाते वै चक्षुरुन्मीलनं हरेः ।। ५६ ।।\nचक्षुर्निमीलने तस्य लयं प्राकृतिकं विदुः ।।\nप्रलये प्राकृताः सर्वे देवाद्याश्च चराचराः ।। ५७ ।।\nलीना धातरि धाता च श्रीकृष्णे नाभिपङ्कजे ।।\nविष्णुः क्षीरोदशायी च वैकुण्ठे यश्चतुर्भुजः ।। ५८ ।।\nविलीना वामपार्श्वे च कृष्णस्य परमात्मनः ।।\nरुद्राद्या भैरवाद्याश्च यावन्तश्च शिवानुगाः ।। ५९ ।।\nशिवाधारे शिवे लीना ज्ञानानन्दे सनातने ।।\nज्ञानाधिदेवः कृष्णस्य महादेवस्य चात्मनः ।। 2.34.६० ।।\nतस्य ज्ञाने विलीनश्च बभूवाथ क्षणं हरेः ।।\nदुर्गायां विष्णुमायायां विलीनाः सर्व शक्तयः ।। ६१ ।।\nसा च कृष्णस्य बुद्धौ च बुद्ध्यधिष्ठातृदेवता ।।\nनारायणांशः स्कन्दश्च लीनो वक्षसि तस्य च ।। ६२ ।।\nश्रीकृष्णांशश्च तद्बाहौ देवाधीशो गणेश्वरः ।।\nपद्मांशभूता पद्मायां सा राधायां च सुव्रते ।।६३।।\nगोप्यश्चापि च तस्यां च सर्वा वै देवयोषितः।।\nकृष्णप्राणाधिदेवी सा तस्य प्राणेषु सा स्थिता ।।६४।।\nसावित्री च सरस्वत्यां वेदशास्त्राणि यानि च ।।\nस्थिता वाणी च जिह्वायां तस्यैव परमात्मनः ।। ६५ ।।\nगोलोकस्थस्य गोपाश्च विलीनास्तस्य लोमसु ।।\nतत्प्राणेषु च सर्वेषां प्राणा वाता हुताशनः ।। ६६ ।।\nजठराग्नौ विलीनश्च जलं तद्रसनाग्रतः।।\nवैष्णवाश्चरणाम्भोजे परमानन्दसंयुताः ।। ६७ ।।\nसारात्सारतरा भक्तिरसपीयूषपायिनः ।।\nविराट् क्षुद्रश्च महति लीनः कृष्णे महान्विराट् ।। ६८ ।।\nयस्यैव लोमकूपेषु विश्वानि निखिलानि च ।।\nयस्य चक्षु निमेषेण महांश्च प्रलयो भवेत् ।।६९।।\nचक्षुरुन्मीलने सृष्टिर्यस्यैव परमात्मनः ।।\nयावन्निमेषे सृष्टिस्स्यात्तावदुन्मीलने व्ययः ।।2.34.७०।।\nब्रह्मणश्च शताब्देन सृष्टिस्तत्र लयः पुनः।।\nब्रह्मसृष्टिलयानां च संख्या नास्त्येव सुव्रते ।।७१।।\nयथा भूरजसां चैव संख्यानं च निशामय ।।\nचक्षुर्निमेषे प्रलयो यस्य सर्वान्तरात्मनः ।। ७२ ।।\nउन्मीलने पुनः सृष्टिर्भवेदेवेश्वरेच्छया ।।\nतद्गुणोत्कीर्त्तनं वक्तुं ब्रह्माण्डेषु च कः क्षमः ।। ७३ ।।\nयथा श्रुतं तातवक्त्रात्तथोक्तं च यथागमम् ।।\nमुक्तयश्च चतुर्वेदैर्निरुक्ताश्च चतुर्विधाः ।। ७४ ।।\nतत्प्रधाना हरेर्भक्तिर्मुक्तेरपि गरीयसी।।\nसालोक्यदा हरेरेका चान्या सारूप्यदा परा ।।७५।।\nसामीप्यदा च निर्वाणदात्री चैवमिति स्मृतिः।।\nभक्तास्ता नहि वाञ्छन्ति विना तत्सेवनादिकम् ।। ७३ ।।\nसिद्धत्वममरत्वं च ब्रह्मत्वं चावहेलया ।।\nजन्ममृत्युजराव्याधिभयशोकादिखण्डनम्।।७७।।\nधारणं दिव्यरूपस्य विदुर्निर्वाणमोक्षदम् ।।\nमुक्तिश्च सेवारहिता भक्तिः सेवाविवर्द्धिनी।।७८।।\nभक्तिमुक्त्योरयं भेदो निषेके लक्षणं शृणु ।।\nविदुर्बुधा निषेकं च भोगं च कृतकर्मणाम् ।। ७९ ।।\nतत्खण्डनं च शुभदं परं श्रीकृष्णसेवनम् ।।\nतत्त्वज्ञानमिदं साध्वि सारं वै लोकवेदयोः ।। 2.34.८० ।।\nविघ्नघ्नं शुभदं चोक्तं गच्छ वत्से यथासुखम् ।।\nइत्युक्त्वा सूर्य्यपुत्रश्च जीवयित्वा च तत्पतिम् ।। ८१।।\nतस्यै शुभाशिषं दत्त्वा गमनं कर्तुमुद्यतः ।।\nदृष्ट्वा यमं च गच्छन्तं सावित्री तं प्रणम्य च ।। ८२ ।।\nरुरोद चरणे धृत्वा सद्विच्छेदोऽतिदुःखदः ।।\nसावित्रीरोदनं दृष्ट्वा यमस्सोऽयं कृपानिधिः ।। ८३ ।।\nतामित्युवाच सन्तुष्टस्त्वरोदीच्चापि नारद ।। ८४ ।।\nयम उवाच ।।\nलक्षवर्षं सुखं भुक्त्वा पुण्यक्षेत्रे च भारते ।।\nअन्ते यास्यसि गोलोके श्रीकृष्णभवनं शुभे ।। ८५ ।।\nगत्वा च स्वगृहं भद्रे सावित्र्याश्च व्रतं कुरु ।।\nद्द्विसप्तवर्षपर्य्यन्तं नारीणां मोक्षकारणम् ।। ८६ ।।\nज्येष्ठे शुक्लचतुर्दश्यां सावित्र्याश्च व्रतं शुभम्।।\nशुक्लाष्टम्यां भाद्रपदे महालक्ष्म्या व्रतं शुभम् ।। ८७ ।।\nद्व्यष्टवर्षव्रतं चेदं प्रत्यब्दं पक्षमेव च ।।\nकरोति परया भक्त्या सा याति च हरेः पदम् ।। ८८ ।।\nप्रतिमङ्गलवारे च देवीं मङ्गलचण्डिकाम् ।।\nप्रतिमासं शुक्लषष्ठ्यां षष्ठीं मङ्गलदायिकाम् ।।८९।।\nतथा चाषाढसंक्रान्त्यां मनसा सर्वसिद्धिदाम् ।।\nराधां रासे च कार्तिक्यां कृष्णप्राणाधिकां प्रियाम् ।। 2.34.९० ।।\nउपोष्य शुक्लाष्टम्यां च प्रतिमासे वरप्रदाम् ।।\nविष्णुमायां भगवतीं दुर्गां दुर्गार्तिनाशिनीम् ।। ९१ ।।\nप्रकृतिं जगदम्बां च पतिपुत्रवतीं सतीम् ।।\nपतिव्रतासु शुद्धासु यन्त्रेषु प्रतिमासु च ।। ९२ ।।\nया नारी पूजयेद्भक्त्या धनसन्तानहेतवे ।।\nइह लोके सुखं भुक्त्वा यात्यन्ते श्रीहरेः पदम् ।। ९३ ।।\nइत्युक्त्वा तां धर्मराजो जगाम निजमन्दिरम्।।\nगृहीत्वा स्वामिनं सा च सावित्री च निजालयम्।।९४।।\nसावित्री सत्यवन्तं च वृत्तान्तं च यथाक्रमम्।।\nअन्यांश्च कथयामास बान्धवांश्चैव नारद ।। ९५ ।।\nसावित्रीजनकः पुत्रान्स प्रापद्वै क्रमेण च ।।\nश्वशुरश्चक्षुषी राज्यं सा च पुत्रान्वरेण च ।। ९६ ।।\nलक्षवर्षं सुखं भुक्त्वा पुण्यक्षेत्रे च भारते ।।\nजगाम स्वामिना सार्द्धं गोलोकं सा पतिव्रता ।। ९७ ।।\nसवितुश्चाधिदेवी या मन्त्राधिष्ठातृदेवता ।।\nसावित्री चापि वेदानां सावित्री तेन कीर्त्तिता ।। ९८ ।।\nइत्येवं कथितं वत्स सावित्र्याख्यानमुत्तमम् ।।\nजीवकर्मविपाकं च किं पुनः श्रोतुमिच्छसि ।। ९९ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने सावित्र्या यमोपदेशसमाप्तिर्नाम चतुस्त्रिंशत्तमोऽध्यायः ।। ३४ ।।"
  },
  {
    "text": "इति सावित्र्युपाख्यानम् ।।"
  }
]
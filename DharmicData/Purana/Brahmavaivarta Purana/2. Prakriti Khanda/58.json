[
  {
    "text": "नारद उवाच।।\nकस्य वंशोद्भवो राजा सुरथो धर्मिणां वरः।।\nकथं संप्राप वै ज्ञानं मेधसो ज्ञानिनां वरात्।।१।।\nकस्य वंशोद्भवो ब्रह्मन्मेधसो मुनिसत्तम।।\nबभूव कुत्र संवादो नृपस्य मुनिना सह।।२।।\nसख्यं बभूव कुत्रास्य वा प्रभो नृपवैश्ययोः।।\nव्यासेन श्रोतुमिच्छामि वद वेदविदां वर ।।३।।\nनारायण उवाच ।।\nअत्रिश्च ब्रह्मणः पुत्रस्तस्य पुत्रो निशाकरः ।।\nस च कृत्वा राजसूयं द्विजराजो बभूव ह ।। ४ ।।\nगुरुपत्न्यां च तारायां तस्याभूच्च बुधः सुतः ।।\nबुधपुत्रस्तु चैत्रश्च तत्पुत्रः सुरथः स्मृतः ।। ५ ।।\nनारद उवाच ।।\nगुरुपत्न्यां च तारायां समभूत्तत्सुतः कथम्।।\nअहो व्यतिक्रमं ब्रूहि वेदस्य च महामुने ।। ६ ।।\nनारायण उवाच ।।\nसम्पन्मत्तो महाकामी व्यचरज्जाह्नवीतटे ।।\nतारां सुरगुरोः पत्नीं धर्मिष्ठां च पतिव्रताम् ।। ७ ।।\nसुस्नातां सुन्दरीं रम्यां पीनोन्नतपयोधराम् ।।\nसुश्रोणीं सुनितम्बाढ्यां मध्यक्षीणां मनोहराम् ।। ८ ।।\nसुदतीं कोमलांगीं च नवयौवनसंयुताम् ।।\nसूक्ष्मवस्त्रपरीधानां रत्नभूषणभूषिताम् ।। ९ ।।\nकस्तूरीबिन्दुना सार्द्धमधश्चन्दनबिन्दुना ।।\nसिन्दूरबिन्दुना चारुफालमध्यस्थलोज्ज्वलाम् ।। 2.58.१० ।।\nवायुनाऽधोवस्त्रहीनां सकामां रक्तलोचनाम् ।।\nशरत्पार्वणचन्द्रास्यां पक्वबिम्बाधरां वराम् ।। ११ ।।\nसस्मितां नम्नवक्त्रां च लज्जया चन्द्रदर्शनाम् ।।\nगच्छन्तीं स्वगृहं हर्षान्मत्तवारणगामिनीम् ।। १२ ।।\nतां दृष्ट्वा मन्मथाक्रान्तश्चन्द्रो लज्जां जहौ मुने ।।\nपुलकांकितसर्वाङ्गः सकामस्तामुवाच सः ।। १३ ।।\nचन्द्र उवाच ।।\nयोषिच्छ्रेष्ठे क्षणं तिष्ठ वरिष्ठे रसिकासु च ।।\nसुविदग्धे विदग्धानां मनो हरसि सन्ततम् ।। १४ ।।\nनिषेव्य प्रकृतिं जन्मसहस्रे कामसागरे ।।\nतपःफलेन त्वां प्राप बृहच्छ्रोणीं बृहस्पतिः ।। १५ ।।\nअहो तपस्विना सार्द्धमविदग्धेन वेधसा ।।\nयोजिता त्वं रसवती शश्वत्कामातुरा वरा ।। १६ ।।\nकिं वा सुखं च विज्ञातमविज्ञेषु समागमे ।।\nविदग्धाया विदग्धेन सङ्गमः सुखसागरः ।। १७ ।।\nकामेन कामिनी त्वं च दग्धाऽसि व्यर्थमीश्वरि ।।\nकर्मणा वाऽऽत्मदोषाद्वा को जानाति मनः स्त्रियाः ।। १८ ।।\nदिने दिने वृथा याति दुर्लभं नवयौवनम् ।।\nनवीनयौवनस्थाया वृद्धेन स्वामिना तव ।। १९ ।।\nशश्वत्तपस्यायुक्तश्च कृष्णमात्मानमीप्सितम् ।।\nस्वप्ने जागरणे वाऽपि ध्यायन्नास्ते बृहस्पतिः ।। 2.58.२० ।।\nसर्वकामरसज्ञा त्वं निष्कामं काममीप्सितम् ।।\nध्यायन्ती कामुकी शश्वद्यूनां शृंगारमात्मनि ।। २१ ।।\nअन्यश्च त्वन्मनःकामो भिन्नं त्वद्भर्तुरीप्सितम् ।।\nययोश्च भिन्नौ विषयौ का प्रीतिः संगमे तयोः ।। २२ ।।\nवासन्तीपुष्पतल्पे च गन्धचन्दन चर्चिते ।।\nमोदस्व मां गृहीत्वा त्वं वसन्ते माधवीवने ।। २३ ।।\nसुगन्ध्युत्फुल्लकुसुमे निर्जने चन्दने वने ।।\nभवती युवती भाग्यवती तत्रैव मोदताम् ।। २४ ।।\nचन्दने चम्पकवने शीतचम्पकवायुना ।।\nरम्ये चम्पकतल्पे च क्रीडां कुरु मया सह ।। २५।।\nइत्युक्त्वा मदनो न्मत्तो मदनाधिकसुन्दरः ।।\nपपात चरणे देव्या मन्दो मन्दाकिनीतटे ।। २५ ।।\nनिरुद्धमार्गा चन्द्रेण शुष्ककण्ठौष्ठतालुका ।।\nअभीतोवाच कोपेन रक्तपंकजलोचना ।। २४ ।।\nतारोवाच ।।\nधिक् त्वां चन्द्र तृणं मन्ये परस्त्रीलम्पटं शठम् ।।\nअत्रेरभाग्यात्त्वं पुत्रो व्यर्थं ते जन्म जीवनम् ।। २८ ।।\nअरे कृत्वा राजसूयमात्मानं मन्यसे बली ।।\nबभूव पुण्यं ते व्यर्थं विप्रस्त्रीषु च यन्मनः ।। २९ ।।\nयस्य चित्तं परस्त्रीषु सोऽशुचिः सर्वकर्मसु ।।\nन कर्मफलभाक्पापी निन्द्यो विश्वेषु सर्वतः 2.58.३० ।।\nसतीत्वं मे नाशयसि यक्ष्मग्रस्तो भविष्यसि ।।\nअत्युच्छ्रितो निपतनं प्राप्नोतीति श्रुतौ श्रुतम् ।। ३१ ।।\nदुष्टानां दर्पहा कृष्णो दर्पं ते निहनिष्यति ।।\nत्यज मां मातरं वत्स सत्यं ते शं भविष्यति ।। ३२ ।।\nइत्युक्त्वा तारका साध्वी रुरोद च मुहुर्मुहुः ।।\nचकार साक्षिणं धर्मं सूर्य्यं वायुं हुताशनम्   ।। ३३ ।।\nब्रह्माणं परमात्मानमाकाशं पवनं धराम् ।।\nदिनं रात्रिं च सन्ध्यां च सर्वं सुरगणं मुने ।। ३४ ।।\nतारकावचनं श्रुत्वा न भीतः स चुकोप ह।।\nकरे धृत्वा रथे तूर्णं स्थापयामास सुन्दरीम् ।।३५।।\nरथं च चालयामास मनोयायी मनोहरम्।।\nमनोहरां गृहीत्वा तां स च रेमे मनोहरम् ।। ३६ ।।\nविस्पन्दके सुरवने चन्दने पुष्पभद्रके ।।\nपुष्करे च नदीतीरे पुष्पिते पुष्पकानने ।।३७।।\nसुगन्धि पुष्पतल्पे च पुष्पचन्दनवायुना ।।\nनिर्जने मलयद्रोण्यां स्निग्धचन्दनचर्चिते ।। ३८ ।।\nशैले शैले नदे नद्यां शृंगारं कुर्वतोस्तयोः ।।\nगतं वर्षशतं हर्षान्मुहूर्त्तमिव नारद ।। ३९ ।।\nबभूव शरणापन्नो भीतो दैत्येषु चन्द्रमाः ।।\nतेजस्विनि तथा शुक्रे तेषां च बलिनां गुरौ ।। 2.58.४० ।।\nअभयं च ददौ तस्मै कृपया भृगुनन्दनः ।।\nगुरुं जहास देवानां सुविपक्षं बृहस्पतिम् ।। ४१ ।।\nसभायां जहसुर्हृष्टा बलिनो दितिनन्दनाः ।।\nअभयं च ददुस्तस्मै भीताय च कलङ्किने ।। ४२ ।।\nसतीसतीत्वध्वंसेन पापिष्ठचन्द्रमण्डले ।।\nबभूव शशरूपं च कलंकं निर्मले मलम् ।। ४३ ।।\nउवाच तं महाभीतं शुक्रो वेदविदां वरः ।।\nहितं तथ्यं वेदयुक्तं परिणामसुखावहम् ।। ४४ ।।\nशुक्र उवाच ।।\nत्वमहो ब्रह्मणः पौत्रोऽप्यत्रेर्भगवतः सुतः ।।\nदुर्नीतं कर्म ते पुत्र नीचवन्नयशस्करम् ।। ४५ ।।\nराजसूयस्य सुफले निर्मले कीर्त्तिमण्डले ।।\nसुधाराशौ सुराबिन्दुरूपमंकमुपार्जितम् ।। ४६ ।।\nत्यज देवगुरौ पत्नीं प्रसूमिव महासतीम् ।।\nधर्मिष्ठस्य वरिष्ठस्य ब्राह्मणानां बृहस्पतेः ।। ४७ ।।\nशम्भोः सुराणामीशस्य गुरुपुत्रस्य वेधसः ।।\nपौत्रस्यांगिरसे नित्यं ज्वलतो ब्रह्मतेजसा ।।४८।।\nशत्रोरपि गुणा वाच्या दोषा वाच्या गुरोरपि ।।\nइति सद्वंशजातानां स्वभावं च सतामपि ।।४९।।\nस शत्रुर्मे सुरगुरुः परो विश्वे निशाकर ।।\nतथाऽपि सहजाख्यानं वर्णितं धर्मसंसदि ।।\nयत्र लोकाश्च धर्मिष्ठास्तत्र धर्मः सनातनः ।। ।। 2.58.५० ।।\nयतो धर्मस्ततः कृष्णो यतः कृष्णस्ततो जयः ।।\nगौरेकं पञ्च च व्याघ्री सिंही सप्त प्रसूयते ।। ५१ ।।\nहिंसकाः प्रलयं यान्ति धर्मो रक्षति धार्मिकम् ।।\nदेवाश्च गुरवो विप्राः शक्ता यद्यपि रक्षितुम् ।।५२।।\nतथाऽपि नहि रक्षन्ति धर्मघ्नं पापिनं जनम्।।\nकुलटा विप्रपत्नीनां गमने सुरविप्रयोः ।। ५३ ।।\nब्रह्महत्याषोडशांश पातकं च भवेद्ध्रुवम् ।।\nतासामुपस्थितानां च गमने तच्चतुर्थकम् ।। ५४ ।।\nविप्रपत्नीसतीनां च गमनं वै बलेन चेत् ।।\nब्रह्महत्याशतं पापं भवेदेव श्रुतौ श्रुतम् ।। ५५ ।।\nधर्म्मं चर महाभाग ब्राह्मणीं त्यज साम्प्रतम् ।।\nकृत्वाऽनुतापं पापाच्च निवृत्तिस्तु महाफला ।। ५६ ।।\nउपायेन च ते पापं दूरीभूतं भवेन्ननु ।।\nशरणागत भीतस्य मयि देवस्य धर्मतः ।। ५७ ।।\nशस्त्रहीनं च भीतं च दीनं च शरणार्थिनम् ।।\nयो न रक्षत्यधर्मिष्ठः कुम्भीपाके वसेद्ध्रुवम्।। । ।। ५८ ।।\nराजसूयशतानां च रक्षिता लभते फलम् ।।\nपरमैश्वर्य्ययुक्तश्च धर्मेण स भवेदिह ।। ५९ ।।\nइत्युक्त्वा वै दैत्यगुरुः स्वर्गे मन्दाकिनीतटे ।।\nस्नात्वा तं स्नापयामास विष्णुपूजां चकार सः ।। 2.58.६० ।।\nविष्णुपादाब्जजातेन तन्नैवेद्यं शुभप्रदम् ।।\nगंगोदकेन पुण्येन भोजयामास चन्द्रकम् ।।६१।।\nक्रोडे कृत्वा तु तं भीतं सज्जितं पापकर्मणा ।।\nकुशहस्तस्तमित्यूचे स्मारंस्मारं हरिं मुने ।। ।। ६२ ।।\nशुक्र उवाच ।।\nयद्यस्ति मे तपः सत्यं सत्यं पूजाफलं हरे ।।\nसत्यं व्रतफलं चैव सत्यं सत्यवचः फलम् ।। ६३ ।।\nतीर्थस्नानफलं सत्यं सत्यं दानफलं यदि ।।\nउपवासफलं सत्यं पापान्मुक्तो भवान्भवेत् ।। ६४ ।।\nविप्रं त्रिसन्ध्याहीनं या विष्णुपूजाविही नकम् ।।\nतन्नाप्नोतु महाघोरं चन्द्रपापं सुदारुणम् ।। ६५ ।।\nस्वभार्य्यावञ्चनं कृत्वा यः प्रयाति परस्त्रियम् ।।\nस यातु नरकं घोरं रुद्रपापेन पातकी ।।६६।।\nवाचा वा ताडयेत्कान्तं दुश्शीला दुर्मुखा च या ।।\nसा युगं चन्द्रपापेन यातु लालामुखं ध्रुवम् ।।६७।।\nअनैवेद्यं वृथान्नं च यश्च भुङ्क्ते हरेर्द्विजः ।।\nस यातु कालसूत्रं च चन्द्रपापाच्चतुर्युगम् ।। ६८ ।।\nअम्बुवाच्यं भूखननं यः करोति नरा धमः ।।\nचन्द्रपापाद्युगशतं कालसूत्रं स गच्छतु ।। ६९ ।।\nस्वकान्तं वञ्चयित्वा च या याति परपूरुषम् ।।\nसा यातु वह्निकुण्डं च चन्द्रपापाच्चतुर्युगम् ।। 2.58.७० ।।\nकीर्त्तिं करोति रजसा परकीर्त्तिं विलुप्य च ।।\nस युगं चन्द्रपापेन कुम्भीपाकं च गच्छतु ।। ७१ ।।\nपितरं मातरं भार्य्यां यो न पुष्णाति पातकी ।।\nस्वगुरुं चन्द्रपापेन यातु चण्डालतां ध्रुवम् ।। ७२ ।।\nकुलटान्नमवीरान्नमृतुस्नातान्नमेव च ।।\nयोऽश्नाति चन्द्रपापं च यातु तं पापिनं ध्रुवम् ।।७३।।\nस यातु तेन पापेन कुम्भीपाकं चतुर्युगम् ।।\nतस्मादुत्तीर्य्य चाण्डालीं योनिमाप्नोति पातकी ।। ७४ ।।\nदिवसे यो ग्राम्यधर्मं महापापी करोति च ।।\nयो गच्छेत्कामतः कामी गुर्विणीं वा रजस्वलाम् ।। ७५ ।।\nतं यातु चन्द्रपापं च महाघोरं च पापिनम् ।।\nस यातु तेन पापेन कालसूत्रं चतुर्युगम् ।।७६।।\nमुखं श्रोणीं स्तनं चापि यः पश्यति परस्त्रियाः ।।\nकामतः कामदग्धश्च यातु तं चन्द्रकल्मषम् ।।७७।।\nस यातु लालाभक्षं च चन्द्रपापाच्चतुर्युगम् ।।\nतस्मादुत्तीर्य्य भवतु चाण्डालोऽन्धो नपुंसकः ।। ७८ ।।\nकुहूपूर्णेन्दुसंक्रान्तिचतुर्दश्यष्टमीषु च ।।\nमांसं मसूरं लकुचं यश्च भुक्ङ्ते रवेर्दिने ।। ७१ ।।\nकुरुते ग्राम्यधर्मं च यातु तं चन्द्रकिल्बिषम् ।।\nचतुर्युगं कालसूत्रं तेन पापेन गच्छतु ।। 2.58.८० ।।\nतस्मादुत्तीर्य्य चाण्डालीं योनिमाप्नोति पातकी ।।\nसप्तजन्मसु सद्रोगी दरिद्रः कुब्ज एव च ।।८१।।\nएकादश्यां च यो भुङ्क्ते कृष्णजन्माष्टमीदिने।।\nशिवरात्रौ महापापी यातु तं चन्द्रपातकम् ।। ८२ ।।\nस यातु कुम्भीपाकं च यावदिन्द्राश्चतुर्दश ।।\nतेन पापेन चाप्नोतु चाण्डालीं योनिमेव च ।। ८३ ।।\nताम्रस्थं दुग्धमाध्वीकमुच्छिष्टे घृतमेव च ।।\nनारिकेलोदकं कांस्ये दुग्धं सलवणं तथा ।। ८४ ।।\nपीतशेष जलं चैव भुक्तशेषं तथौदनम् ।।\nअसकृच्चौदनं भुङ्क्ते सूर्य्ये नास्तं गते द्विजः ।। ८५ ।।\nतं यातु चन्द्रपापं च दुर्निवारं च दारुणम् ।।\nस यातु तेन पापेन चान्धकूपं चतुर्युगम् ।। ८६ ।।\nस्वकन्याविक्रयी विप्रो देवलो वृषवाहकः ।।\nशूद्राणां शवदाही च तेषां वै सूपकारकः ।। ८७ ।।\nअश्वत्थतरुघाती च विष्णुवैष्णवनिन्दकः ।।\nतं यातु चन्द्रपापं च दारुणं पापिनं भृशम् ।।  ।। ८८ ।।\nस यातु तस्मात्पापाच्च तप्तसूर्मीं च पातकी ।।\nशश्वद्दग्धो भवतु स यावदिन्द्राश्चतुर्दश ।। ८९ ।।\nतस्मादुतीर्य्य चाण्डालीं योनिमाप्नोति पातकी ।।\nसप्तजन्मसु चाण्डालो वृषभः पञ्चजन्मसु ।। 2.58.९० ।।\nगर्दभो जन्मशतकं सूकरस्सप्तजन्मसु ।।\nतीर्थध्वांक्षस्सप्तसु वै विट्कृमिः पञ्चजन्मसु ।।\nजलौका जन्मशतकं शुचिर्भवतु तत्परम् ।। ९१ ।।\nवृथा मांसं च यो भुङ्क्ते स्वार्थं पाकान्नमेव च ।।\nतददत्तं महापापी प्राप्नुयाच्चन्द्रपातकम् ।। ९२ ।।\nस यातु चन्द्रपापेन चासिपत्रं चतुर्युगम् ।।\nततो भवतु सर्पश्च पशुस्स्यात्सप्तजन्मसु ।। ९३ ।।\nविप्रो वार्धुषिको यो हि योनिजीवी चिकित्सकः ।।\nहरेर्नाम्नां च विक्रेता यश्च वा स्वाङ्गविक्रयी ।।९४।।\nस्वधर्मकथकश्चैव यश्च स्वात्मप्रशंसकः ।।\nमषीजीवी धावकश्च कुलटापोष्य एव च ।।९५।।\nतं यातु चन्द्रपापं च चन्द्रो भवतु विज्वरः ।।\nस यातु तेन पापेन शूलप्रोतं सुदारुणम् ।।९६।।\nतत्र विद्धो भवतु स यावदिन्द्राश्चतुर्दश ।।\nततो दरिद्रो रोगी च दीक्षाहीनो नरः पशुः ।। ९७ ।।\nलाक्षामांसरसानां च तिलानां लवणस्य च ।।\nअश्वानां चैव लौहानां विक्रेता नरघातकः ।। ९८ ।।\nविप्रः कुलालः चौरश्च यातु तं चन्द्रपातकम् ।।\nस यातु तेन पापेन क्षुरधारं सुदुःसहम् ।। ९९ ।।\nतत्र च्छिन्नो भवतु स यावदिन्द्रसहस्रकम् ।।\nतस्मादुत्तीर्य्य स भवेत्सृगालः सप्तजन्मसु ।। 2.58.१०० ।।\nसप्तजन्मसु मार्जारो महिषो जन्मपञ्चकम् ।।\nसप्तजन्मसु भल्लूकः कुक्कुरस्सप्तजन्मसु ।। १०१ ।।\nमत्स्यत्वे जन्मशतकं कर्कटी जन्मपञ्चकम् ।।\nगोधिका जन्मशतकं गर्दभः सप्तजन्मसु ।। १०२ ।।\nसप्तजन्मसु मण्डूकस्ततः स्यान्मानवोऽधमः ।।\nचर्म्मकारश्च रजकस्तैलकारश्च वर्द्धकिः ।।१ ०३।।\nनाविकः शवजीवी च व्याधश्च स्वर्णकारकः ।।\nकुम्भकारो लोहकारस्ततः क्षत्रस्ततो द्विजः ।। १०४ ।।\nइति चन्द्रं शुचिं कृत्वा समुवाच तु तारकाम् ।।\nत्यक्त्वा चन्द्रं महासाध्वि गच्छ कान्तमिति द्विजः ।। १०९ ।।\nप्रायश्चित्तं विना पूता त्वमेवं शुद्धमानसा ।।\nअकामा या बलिष्ठेन न स्त्री जारेण दुष्यति ।। १०६ ।।\nइत्येवमुक्त्वा शुक्रश्च चन्द्रं वा तारकां सतीम् ।।\nसस्मितां सस्मितं चैव चकार च शुभाशिषः ।। १०७ ।।\nइति श्री० ब्र० वै० महापु० द्विती० प्रकृतिख० नारदनारायणसं० दुर्गोपाख्याने ताराचन्द्रयोर्दोषनिवारणं नामाष्टपञ्चाशत्तमोऽध्यायः ।। ५८ ।।"
  }
]
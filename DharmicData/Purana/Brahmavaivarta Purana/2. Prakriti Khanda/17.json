[
  {
    "text": "नारायण उवाच ।।\nब्रह्मा शिवं संनियोज्य संहारे दानवस्य च ।।\nजगाम स्वालयं तूर्णं यथास्थानं महामुने ।। १ ।।\nचन्द्रभागानदीतीरे वटमूले मनोहरे ।।\nतत्र तस्थौ महादेवो देवनिस्तारहेतवे ।। २ ।।\nदूतं कृत्वा पुष्पदन्तं गन्धर्वेश्वरमीप्सितम् ।।\nशीघ्रं प्रस्थापयामास शंखचूडान्तिकं मुदा ।। ३ ।।\nस चेश्वराज्ञया शीघ्रं ययौ तन्नगरं वरम् ।।\nमहेन्द्रनगरोत्कृष्टं कुबेरभवनाधिकम् ।। ४ ।।\nपञ्चयोजनविस्तीर्णं दैर्घ्ये तद्द्विगुणं मुने ।।\nस्फाटिकाकारमणिभिस्समन्तात्परिवेष्टितम् ।।\nसप्तभिः परिखाभिश्च दुर्गमाभिः समन्वितम् ।। ५ ।।\nज्वलदग्निनिभैर्नित्यं शोभितं रत्नकोटिभिः ।।\nयुक्तं च वीथिशतकैर्मणिवेदिसमन्वितैः ।। ६ ।।\nपरितो वणिजां संघैर्नानावस्तुविराजितैः ।।\nसिन्दूराकारमणिभिर्निर्मितैश्च विचित्रितैः ।। ७ ।।\nभूषितं भूषितैर्दिव्यैराश्रमैः शतकोटिभिः ।।\nगत्वा ददर्श तन्मध्ये शङ्खचूडालयं वरम् ।। ८ ।।\nअतीव वलयाकारं यथा पूर्णेन्दुमण्डलम् ।।\nज्वलदग्निशिखाभिश्च परिखाभिश्चतसृभिः।।९।।\nसुदुर्गमं च शत्रूणामन्येषां सुगमं सुखम् ।।\nअत्युच्चैर्गगनस्पर्श्यमणिप्राचीरवेष्टितम्।।2.17.१०।।\nराजितं द्वादशद्वारैर्द्वारपालसमन्वितैः ।।\nरत्नकृत्रिमपद्माढ्यै रत्नदर्पणभूषितैः ।।११ ।।\nमणीन्द्रसारखचितैः शोभितं लक्षमन्दिरैः।।\nशोभितं रत्नसोपानै रत्नस्तम्भविराजितैः ।।१२।।\nरत्नचित्रकपाटाद्यैः सद्रत्नकलशान्वितैः।।\nरत्नेन्द्रचित्रराजीभिः सुदीप्ताभिर्विराजितैः।।१३।।\nपरितो रक्षितं शश्वद्दानवैः शतकोटिभिः।।\nदिव्यास्त्रधारिभिः शूरैर्महाबलपराक्रमैः।।१४।।\nसुन्दरैश्च सुवेषैश्च नानालङ्कारभूषितैः ।।\nतान्दृष्ट्वा पुष्पदन्तोऽपि वरद्वारं ददर्श सः ।। १५ ।।\nद्वारे नियुक्तं पुरुषं शूलहस्तं च सस्मितम् ।।\nतिष्ठन्तं पिङ्गलाक्षं च ताम्रवर्णं भयङ्करम् ।। १६ ।।\nकथयामास वृत्तान्तं जगाम तदनुज्ञया ।।\nअतिक्रम्य नवद्वारं जगामाभ्यन्तरं पुरम् ।। १७ ।।\nन कैश्चिद्वारितो दूतो दूतरूपेण तस्य च ।।\nगत्वा सोऽभ्यन्तरं द्वारं द्वारपालमुवाच ह ।। १८ ।।\nरणस्य सर्ववृत्तान्तं विज्ञापयितुमीश्वरम् ।।\nस च तं कथयित्वा च दूतं गन्तुमुवाच ह ।। १९ ।।\nस गत्वा शंखचूडं तं ददर्श सुमनोहरम् ।।\nरासमण्डलमध्यस्थं स्वर्णसिंहासनस्थितम् ।। 2.17.२० ।।\nमणीन्द्रखचितं चित्रं रत्नदण्डसमन्वितम् ।।\nरत्नकृत्रिमपुष्पैश्च प्रशस्तं शोभितं सदा ।। २१ ।।\nभृत्येन हस्तविधृतं स्वर्णच्छत्रं मनोहरम् ।।\nसेवितं पार्षदगणैर्व्यजनैः श्वेतचामरैः ।। २२ ।।\nसुवेषं सुन्दरं रम्यं रत्नभूषणभूषितम् ।।\nमाल्यानुलेपनं सूक्ष्मवस्त्रं च दधतं मुने ।। २३ ।।\nदानवेन्द्रैः परिवृतं सुवेषं च त्रिकोटिभिः ।।\nशतकोटिभिरन्यैश्च भ्रमद्भिश्शस्त्रधारिभिः ।। २४ ।।\nएवंभूतं च तं दृष्ट्वा पुष्पदन्तः सविस्मयः ।।\nउवाच रणवृत्तान्तं यदुक्तं शङ्करेण च ।। २५ ।।\nपुष्पदन्त उवाच ।।\nराजेन्द्र शिवदूतोऽहं पुष्पदन्ताभिधः प्रभो ।।\nयदुक्तं शङ्करेणैव तद्ब्रवीमि निशामय ।। २६ ।।\nराज्यं देहि च देवानामधिकारं च साम्प्रतम् ।।\nदेवाश्च शरणापन्ना देवेशे श्रीहरौ परे ।। २७ ।।\nदत्त्वा त्रिशूलं हरिणा तुभ्यं प्रस्थापितः शिवः ।।\nचन्द्रभागानदीतीरे वटमूले त्रिलोचनः ।।२८।।\nविषयं देहि तेषां च युद्धं वा कुरु निश्चितम् ।।\nगत्वा वक्ष्यामि किं शम्भुं तद्भवान्वक्तुमर्हति ।। २९ ।।\nदूतस्य वचनं श्रुत्वा शङ्खचूडः प्रहस्य च ।।\nप्रभाते ह्यागमिष्यामि त्वं च गच्छेत्युवाच ह ।। 2.17.३० ।।\nस गत्वोवाच तूर्णं तं वटमूलस्थमीश्वरम् ।।\nशङ्खचूडस्य वचनं तदीयं यत्परिच्छदम् ।।३१।।\nएतस्मिन्नन्तरे स्कन्द आजगाम शिवान्तिकम् ।।\nवीरभद्रश्च नन्दी च महाकालः सुभद्रकः ।। ३२ ।।\nविशालाक्षश्च बाणश्च पिङ्गलाक्षो विकम्पनः ।।\nविरूपो विकृतिश्चैव मणिभद्रश्च बाष्कलः।।३३।।\nकपिलाक्षो दीर्घदंष्ट्रो विकटस्ताम्रलोचनः ।।\nकालङ्कटो बलीभद्रः कालजिह्वः कुटीचरः ।।३४।।\nबलोन्मत्तो रणश्लाघी दुर्जयो दुर्गमस्तथा ।।\nअष्टौ च भैरवा रौद्रा रुद्राश्चैकादश स्मृताः ।। ३९ ।।\nवसवो वासवाद्याश्च आदित्या द्वादश स्मृताः ।।\nहुताशनश्च चन्द्रश्च विश्वकर्माऽश्विनौ च तौ ।।३६।।\nकुबेरश्च यमश्चैव जयन्तो नलकूबरः ।।\nवायुश्च वरुणश्चैव बुधो वै मंगलस्तथा ।। ।। ३७ ।।\nधर्मश्च शनिरीशानः कामदेवश्च वीर्य्यवान् ।।\nउग्रदंष्ट्रा चोग्रचण्डा कोट्टरी कैटभी तथा ।। ३८ ।।\nस्वयं शतभुजा देवी भद्रकाली भयंकरी ।।\nरत्नेन्द्रराजखचितविमानोपरि संस्थिता ।। ३९ ।।\nरक्तवस्त्रपरीधाना रक्तमाल्यानुलेपना ।।\nनृत्यन्ती च हसन्ती च गायन्ती सुस्वरं मुदा ।।2.17.४०।।\nअभयं ददती भक्तमभया सा भयं रिपुम् ।।\nबिभ्रती विकटां जिह्वां सुलोलां योजनायताम् ।। ।। ४१ ।।\nखर्परं वर्तुलाकारं गम्भीरं योजनायतम् ।।\nत्रिशूलं गगनस्पर्शिं शक्तिं वै योजनायताम् ।। ४२ ।।\nशंखं चक्रं गदां पद्मं शरांश्चापं भयंकरम् ।।\nमुद्गरं मुशलं वज्रं खड्गं फलकमुज्ज्वलम् ।। ४३ ।।\nवैष्णवास्त्रं वारुणास्त्रमाग्नेयं नागपाशकम् ।।\nनारायणास्त्रं ब्रह्मास्त्रं गान्धर्वं गारुडं तथा ।। ४४ ।।\nपार्जन्यं वै पाशुपतं जृम्भणास्त्रं च पार्वतम् ।।\nमाहेश्वरास्त्रं वायव्यं दण्डं सम्मोहनं तथा ।।\nनानाविधान्यायुधानि दिव्यास्त्रशतकं परम् ।।४५।।\nआगत्य तत्र तस्थौ सा योगिनीनां त्रिकोटिभिः ।।\nसार्द्धं वै डाकिनीनां च विकटानां त्रिकोटिभिः ।। ४६ ।।\nभूतप्रेतपिशाचाश्च कूष्माण्डब्रह्मराक्षसाः ।।\nवेतालाश्चैव यक्षाश्च राक्षसाश्चैव किन्नराः ।। ४७ ।।\nताभिश्चैव सह स्कन्दो नत्वा वै चन्द्रशेखरम् ।।\nपितुः पार्श्वे सभायां च समुवास भवाज्ञया ।। ४८ ।।\nअथ दूते गते तत्र शंखचूडः प्रतापवान्।।\nउवाच तुलसीं वार्त्तां गत्वाऽभ्यन्तरमेव च ।।४९।।\nरणवार्त्तां च सा श्रुत्वा शुष्ककण्ठोष्ठतालुका ।।\nउवाच मधुरं साध्वी हृदयेन विदूयता ।।2.17.५०।।\nतुलस्युवाच ।।\nहे प्राणनाथ हे बन्धो तिष्ठ मे वक्षसि क्षणम् ।।\nहे प्राणाधिष्ठातृदेव रक्ष मे जीवनं क्षणम् ।।९१।।\nभुंक्ष्व जन्मसु भोग्यं तद्यद्वै मनसि वांछितम् ।।\nपश्यामि त्वां क्षणं किञ्चिल्लोचनाभ्यां पिपासिता ।। ५२ ।।\nआन्दोलयन्ति प्राणा मे मनो दग्धं च सन्ततम् ।।\nदुस्स्वप्नं च मया दृष्टं चाद्यैव चरमे निशि ।। ५३ ।।\nतुलसीवचनं श्रुत्वा भुक्त्वा पीत्वा नृपेश्वरः ।।\nउवाच वचनं प्राज्ञो हितं सत्यं यथोचितम् ।।५४।।\nशङ्खचूड उवाच ।।\nकालेन योजितं सर्वं कर्म भोगनिबन्धने ।।\nशुभं हर्षं सुखं दुःखं भयं शोकममंगलम् ।।५५।।\nकाले भवन्ति वृक्षाश्च शाखावन्तश्च कालतः ।।\nक्रमेण पुष्पवन्तश्च फलवन्तश्च कालतः ।।५६।।\nतेषां    फलानि पक्वानि प्रभवन्त्येव कालतः ।।\nते सर्वे फलिनः काले काले कालं प्रयान्ति च।।५७।।\nभवन्ति काले भूतानि काले कालं प्रयान्ति च।।\nकाले भवन्ति विश्वानि काले नश्यन्ति सुन्दरि।।५८।।\nस्रष्टा च काले सृजति पाता पाति च कालतः।।\nसंहर्त्ता संहरेत्काले संचरन्ति क्रमेण ते ।।५९।।\nब्रह्मविष्णुशिवादीनामीश्वरः प्रकृतेः परः।।\nस्रष्टा पाता च संहर्त्ता स कृत्स्नांशेन सर्वदा।2.17.६०।।\nकाले स एव प्रकृतिं निर्माय स्वेच्छया प्रभुः।।\nनिर्माय प्राकृतान्सर्वान्विश्वस्थांश्च चराचरान्।।६१।।\nआब्रह्मस्तंबपर्य्यन्तं सर्वं कृत्रिममेव च।।\nप्रवदन्ति च कालेन नश्यत्यपि हि नश्वरम्।।६२।।\nभज सत्यं परं ब्रह्म राधेशं त्रिगुणात्परम् ।।\nसर्वेशं सर्वरूपं च सर्वात्मानन्तमीश्वरम।।६३।।\nजलं जलेन सृजति जलं पाति जलेन यः ।।\nहरेज्जलं जलेनैव तं कृष्णं भज सन्ततम् ।।६४।।\nयस्याज्ञया वाति वातः शीघ्रगामी च सन्ततम्।।\nयस्याज्ञया च तपनस्तपत्येव यथाक्षणम् ।। ६५ ।।\nयथाक्षणं वर्षतीन्द्रो मृत्युश्चरति जन्तुषु ।।\nयथाक्षणं दहत्यग्निश्चन्द्रो भ्रमति भीतवत्।।६६।।\nमृत्योर्मूलं कालमूलं यमस्य च यमं परम्।।\nस्रष्टारं स्रष्टुरपि च पातुः पालकमेव च ।।६७।।\nसंहर्त्तारं च संहर्तुस्तं कृष्णं शरणं व्रज।।\nको बन्धुश्चैव केषां वा सर्वबन्धुं भज प्रिये ।। ६८ ।।\nअहं को वा त्वं च का वा विधिना योजितः पुरा ।।\nत्वया सार्द्धं कर्मणा च पुनस्तेन वियोजितः ।।६९।।\nअज्ञानी कातरः शोके विपत्तौ च न पण्डितः ।।\nसुखं दुःखं भ्रमत्येव चक्रनेमिक्रमेण च ।। ।। 2.17.७० ।।\nनारायणं तं सर्वेशं कान्तं प्राप्स्यसि निश्चितम् ।।\nतपः कृतं यदर्थे च पुरा बदरिकाश्रमे ।। ७१।।\nमया त्वं तपसा लब्धा ब्रह्मणश्च वरेण हि ।।\nहरेरर्थे तव तपो हरिं प्राप्स्यसि कामिनि ।। ७२ ।।\nवृन्दावने च गोविन्दं गोलोके त्वं लभिष्यसि ।।\nअहं यास्यामि तल्लोकं तनुं त्यक्त्वा च दानवीम् ।। ७३ ।।\nतत्र द्रक्ष्यसि मां त्वं च त्वां च द्रक्ष्यामि सन्ततम् ।।\nआगमं राधिकाशापाद्भारतं च सुदुर्लभम् ।। ७४ ।।\nपुनर्यास्यामि तत्रैव कः शोको मे शृणु प्रिये ।।\nत्वं हि देहं परित्यज्य दिव्यरूपं विधाय च । ।।७५।।\nतत्कालं प्राप्स्यसि हरिं मा कान्ते कातरा भव ।।\nइत्युक्त्वा च दिनान्ते च तया सार्द्धं मनोहरे ।।७६।।\nसुष्वाप शोभने तल्पे पुष्पचन्दनचर्चिते ।।\nनानाप्रकारविभवे चचार रत्नमन्दिरे ।। ७७ ।।\nरत्नप्रदीपसंयुक्ते स्त्रीरत्नं प्राप्य सुन्दरीम् ।।\nनिनाय रजनीं राजा क्रीडाकौतुकमंगलैः ।।७८।।\nकृत्वा वक्षसि कान्तां तां रुदन्तीमतिदुःखिताम् ।।\nकृशोदरीं निराहारां निमग्नां शोकसागरे।७९।।\nपुनस्तां बोधयामास दिव्यज्ञानेन बोधवित् ।।\nपुरा कृष्णेन यद्दत्तं भाण्डीरे तत्त्वमुत्तमम् ।। 2.17.८० ।।\nस च तस्यै ददौ तच्च सर्वशोकहरं परम् ।।\nज्ञानं संप्राप्य सा देवी प्रसन्नवदनेक्षणा ।। ८१ ।।\nक्रीडां चकार हर्षेण सर्वं मत्वाऽतिनश्वरम् ।।\nतौ दम्पती च क्रीडार्त्तौ निमग्नौ सुखसागरे ।। ८२ ।।\nपुलकाङ्कितसर्वाङ्गौ मूर्च्छितौ निर्जने मुने ।।\nअंगप्रत्यंगसंयुक्तौ सुप्रीतौ सुरतोत्सुकौ ।। ८३ ।।\nएकांगौ च तथा तौ द्वौ चार्द्धनारीश्वरौ यथा ।।\nप्राणेश्वरं च तुलसी मेने प्राणाधिकं परम् ।। ८४ ।।\nप्राणाधिकां च तां मेने राजा प्राणाधिकेश्वरीम् ।।\nतौ स्थितौ सुखसुप्तौ च तन्त्रितौ सुन्दरौ समौ ।। ८५ ।।\nसुवेषौ सुखसम्भोगादचेष्टौ सुमनोहरौ ।।\nक्षणं सचेतनौ तौ च कथयन्तौ रसाश्रयाम् ।।\nकथां मनोहरां दिव्यां हसन्तौ च क्षणं पुनः ।। ८६ ।।\nभुक्तवन्तौ च ताम्बूलं प्रदतं च परस्परम् ।। ८७ ।।\nपरस्परं सेवितौ च सुप्रीत्या श्वेतचामरैः ।।\nक्षणं शयानौ सानन्दौ वसन्तौ च क्षणं पुनः ।। ८८ ।।\nक्षणं केलिनियुक्तौ च रसभावसमन्वितौ ।।\nसुरताद्विरतिर्नास्ति तौ तद्विषयपण्डितौ ।। ८९ ।।\nसततं जययुक्तौ  द्वौ क्षणं नैव पराजितौ ।। ।। 2.17.९० ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे तुलसीशंखचूडसम्भोगो नाम सप्तदशोऽध्यायः ।। १७ ।।"
  }
]
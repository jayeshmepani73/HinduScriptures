[
  {
    "text": "नारद उवाच ।।\nहरेर्गुणं समाकर्ण्य ज्ञानं प्राप्य पुरन्दरः ।।\nकिं चकार गृहं गत्वा तन्मे व्याख्यातुमर्हसि ।।१।।\nनारायण उवाच ।।\nश्रीकृष्णस्य गुणं श्रुत्वा वीतरागो बभूव स ।।\nवैराग्यं वर्द्धयामास तदा ब्रह्मन्दिने दिने ।। २ ।।\nमुनिस्थानाद्गृहं गत्वा स ददर्शामरावतीम् ।।\nदैत्यैरसुरसंघैश्च समाकीर्णां भयाकुलाम् ।।३।।\nविषण्णबान्धवां चैव बन्धुहीनां च कुत्रचित् ।।\nपितृमातृकलत्रादिविहीनामतिचञ्चलाम् ।। ४ ।।\nशत्रुग्रस्तां च दृष्ट्वा तामगमद्वाक्पतिं प्रति ।।\nशक्रो मन्दाकिनीतीरे ददर्श गुरुमीश्वरम् ।। ५ ।।\nध्यायमानं परं ब्रह्म गङ्गातोये स्थितं परम् ।।\nसूर्य्याभिसंमुखं पूर्वमुखं वै विश्वतो मुखम् ।। ६ ।।\nसाश्रुनेत्रं पुलकितं परमानन्दसंयुतम् ।।\nवरिष्ठं च गरिष्ठं च धर्मिष्ठं चेष्टसेविनम् ।। ७ ।।\nश्रेष्ठं च वन्धुवर्गाणामतिश्रेष्ठं च मानिनाम् ।।\nज्येष्ठं च बन्धुवर्गाणां नेष्टं च सुरवैरिणाम् ।। ८ ।।\nदृष्ट्वा गुरुं जपन्तं च तत्र तस्थौ सुरेश्वरः ।।\nप्रहरान्ते गुरुं दृष्ट्वा चोत्थितं प्रणनाम सः ।। ९ ।।\nप्रणम्य चरणाम्भोजे रुरोदोच्चैर्मुहुर्मुर्हुः ।।\nवृत्तान्तं कथयामास ब्रह्मशापादिकं तथा ।।2.37.१०।।\nपुनर्वरो मया लब्धो ज्ञानिनामपि दुर्लभाम् ।।\nवैरिग्रस्तां स्वीयपुरीं क्रमेणैव सुरेश्वरः ।। ११ ।।\nशिष्यस्य वचनं श्रुत्वा सतां बुद्धिमतां वरः ।।\nबृहस्पतिरुवाचेदं कोपरक्तान्तलोचनः ।। १२ ।।\nबृहस्पतिरुवाच ।।\nश्रुतं सर्वं सुरश्रेष्ठ मा रोदीर्वचनं शृणु ।।\nन कातरो हि नीतिज्ञो विपत्तौ स्यात्कदाचन ।। १३ ।।\nसम्पत्तिर्वा विपत्तिर्वा नश्वरा स्वप्नरूपिणी ।।\nपूर्वस्वकर्मायत्ता च स्वयं कर्त्ता तयोरपि ।। ।। १४ ।।\nसर्वेषां च भ्रमत्येव शश्वज्जन्मनि जन्मनि ।।\nचक्रनेमिक्रमेणैव तत्र का परिदेवना ।। १५ ।।\nभुङ्क्ते हि स्वकृतं कर्म सर्वत्रापि च भारते ।।\nशुभाशुभं च यत्किंचित्स्वकर्मफलभुक्पुमान् ।। १६ ।।\nनाभुक्तं क्षीयते कर्म कल्पकोटिशतैरपि ।।\nअवश्यमेव भोक्तव्यं कृतं कर्म शुभाशुभम् ।। १७ ।।\nइत्येवमुक्तं वेदे च कृष्णेन परमात्मना ।।\nसाम्नि कौथुमशाखायां संबोध्य स्वकुलोद्भवम् ।। ।।१८।।\nजन्म भोगावशेषे च सर्वेषां कृतकर्मणाम् ।।\nअनुरूपं च तेषां वै भारतेऽन्यत्र चैव हि ।।१९।।\nकर्मणा ब्रह्मशापं च कर्मणा च शुभाशिषम् ।।\nकर्मणा च महालक्ष्मीं लभेद्दैन्यं च कर्मणा ।। 2.37.२० ।।\nकोटिजन्मार्जितं कर्म जीविनामनुगच्छति ।।\nनहि त्यजेद्विना भोगात्तं छायेव पुरन्दर ।। २१ ।।\nकालभेदे देशभेदे पात्रभेदे च कर्मणाम् ।।\nन्यूनताऽधिकता वाऽपि भवेदेव हि कर्मणाम् ।। ।। २२ ।।\nवस्तुदाने च वस्तूनां समं पुण्यं समे दिने ।।\nदिनभेदे कोटिगुणमसंख्यं वाऽधिकं ततः ।। २३ ।।\nसमदेशे च वस्तूनां दाने पुण्यं समं वृषन् ।।\nदेशभेदे कोटिगुणमसंख्यं वाऽधिकं ततः ।। २४ ।।\nसमे पात्रे समं पुण्यं वस्तूनां कर्तुरेव च ।।\nपात्रभेदे शतगुणमसंख्यं वा ततोऽधिकम् ।। २५ ।।\nयथा फलन्ति सस्यानि न्यूनान्यप्यधिकानि च ।।\nकर्षकाणां क्षेत्रभेदे पात्रभेदे फलं तथा ।। २६ ।।\nसामान्यदिवसे विप्रे दानं समफलं भवेत् ।।\nअमायां रविसंक्रान्त्यां फलं शतगुणं भवेत् ।।\nचातुर्मास्यां पौर्णमास्यामनन्तफलमेव च ।। २७ ।।\nग्रहणे शशिनः कोटिगुणं च फलमेव च ।।\nसूर्य्यस्य ग्रहणे चापि ततो दशगुणं फलम् ।। २८ ।।\nअक्षयायामक्षयं चाप्यसंख्यफलमुच्यते ।।\nएवमन्यत्र पुण्याहे फलाधिक्यं भवेदिह ।। २९ ।।\nयथा दाने तथा स्नाने जपे वै पुण्यकर्मसु ।।\nएवं सर्वत्र बोद्धव्यं नराणां कर्मणां फलम् ।। 2.37.३० ।।\nसामान्यदेशे दानं च विप्रे समफलं भवेत् ।।\nतीर्थे देवगृहे चैव फलं शतगुणं स्मृतम् ।। ३१ ।।\nगङ्गायां वै कोटिगुणं क्षेत्रे नारायणेऽव्ययम् ।।\nकुरुक्षेत्रे बदर्य्यां च काश्यां कोटिगुणं तथा ।। ३२ ।।\nयथा च वै कोटिगुणं तथा वै विष्णुमन्दिरे ।।\nकेदारे वै लक्षगुणं हरिद्वारे तथा फलम् ।। ३३ ।।\nपुष्करे भास्करक्षेत्रे दशलक्षगुणं फलम् ।।\nएवं सर्वत्र बोद्धव्यं फलाधिक्यं क्रमेण च ।।३४।।\nसामान्यब्राह्मणे दानं सममेव फलं लभेत् ।।\nलक्षं त्रिसन्ध्यं पूते च पण्डिते च जितेन्द्रिये ।।३५।।\nविष्णुमन्त्रोपासके च बुधे कोटिगुणं फलम्।।\nएवं सर्वत्र बोद्धव्यं फलाधिक्यं गुणाधिकं ।।३६।।\nयथा दण्डेन सूत्रेण शरावेण जलेन च ।।\nकुम्भं निर्माति चक्रेण कुम्भकारो मृदा भुवि।।३७।।\nतथैव कर्मसूत्रेण फलं धाता ददाति च ।।\nयस्याज्ञया सृष्टिविधौ तं च नारायणं भज ।। ३८ ।।\nस विधाता विधातुश्च पातुः पाता जगत्त्रये ।।\nस्रष्टुः स्रष्टा च संहर्त्तुः संहर्त्ता कालकालकः ।। ३९ ।।\nमहाविपत्तौ संसारे यः स्मरेन्मधुसूदनम् ।।\nविपत्तौ तस्य सम्पत्तिर्भवेदित्याह शङ्करः ।। 2.37.४० ।।\nइत्येवमुक्त्वा जीवश्च समालिङ्ग्य सुरेश्वरम् ।।\nदत्त्वा शुभाशिषं चेष्टं बोधयामास नारद ।। ४१ ।।\nइति श्रीब्रह्मवैवर्ते महापुराणे द्वितीये प्रकृतिखण्डे नारदनारायणसंवादे बृहस्पतिमहेन्द्रसंवादे महालक्ष्म्युपाख्याने कर्मफलनिरूपणं नाम सप्तत्रिंशत्तमोऽध्यायः ।।३७।।"
  }
]
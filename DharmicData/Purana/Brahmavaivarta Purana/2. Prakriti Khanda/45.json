[
  {
    "text": "नारायण उवाच ।।\nउक्तं द्वयोरुपाख्यानं ब्रह्मपुत्र यथागमम्।।\nश्रूयतां मनसाख्यानं यच्छ्रुतं धर्मवक्त्रतः।।१।।\nकन्या भगवती सा च कश्यपस्य च मानसी।।\nतेनेयं मनसादेवी मनसा या च दीव्यति ।। २ ।।\nमनसा ध्यायते या वा परमात्मानमीश्वरम् ।।\nतेन सा मनसादेवी योगेनैतेन दीव्यति ।।३।।\nआत्मारामा च सा देवी वैष्णवी सिद्धयोगिनी ।।\nत्रियुगं च तपस्तप्त्वा कृष्णस्य परमात्मनः ।। ४ ।।\nजरत्कारुशरीरं च दृष्ट्वा यां क्षणमीश्वरः ।।\nगोपीपतिर्नाम चक्रे जरत्कारुरिति प्रभुः ।। ५ ।।\nवाञ्छितं च ददौ तस्यै कृपया च कृपानिधिः ।।\nपूजां च कारयामास चकार च पुनः स्वयम् ।। ६ ।।\nस्वर्गे च नागलोके च पृथिव्यां बह्मलोकतः ।।\nभृशं जपत्सु गौरी सा सुन्दरी च मनोहरा ।। ७ ।।\nजगद्गौरीति विख्याता तेन सा पूजिता सती ।।\nशिवशिष्या च सा देवी तेन शैवीति कीर्त्तिता ।।८।।\nविष्णुभक्ताऽतीव रम्या वैष्णवी तेन नारद ।।\nनागानां प्राणरक्षित्री जनमेजययज्ञके।।९।।\nनागेश्वरीति विख्याता सा नागभगिनी तथा ।।\nविषं संहर्त्तुमीशा सा तेन सा विषहारिणी  ।।2.45.१ ०।।\nसिद्धं योगं हरात्प्राप तेनासौ सिद्धयोगिनी।।\nमहाज्ञानं च गोप्यं च मृतसञ्जीविनीं पराम् ।।१ १।।\nमहाज्ञानयुतां तां च प्रवदन्ति  मनीषिणः ।।\nआस्तीकस्य मुनीन्द्रस्य माता सा वै तपस्विनः ।। १२ ।।\nआस्तीकमाता विख्याता जरत्कारुरिति स्म सा ।।\nप्रिया मुनेर्जरत्कारोर्मुनीन्द्रस्य महात्मनः ।। १३ ।।\nयोगिनो विश्वपूज्यस्य जरत्कारोः प्रिया ततः ।। १४ ।।\nॐ नमो मनसायै ।।\nजरत्कारुर्जगद्गौरी मनसा सिद्धयोगिनी ।।\nवैष्णवी नागभगिनी शैवी नागेश्वरी तथा ।। १५ ।।\nजरत्कारुप्रियाऽऽस्तीकमाता विषहरीति च ।।\nमहाज्ञानयुता चैव सा देवी विश्वपूजिता ।। १६ ।।\nद्वादशैतानि नामानि पूजाकाले च यः पठेत् ।।\nतस्य नागभयं नस्ति तस्य वंशोद्भवस्य च ।। १७ ।।\nनागभीदे च शयने नागग्रस्ते च मन्दिरे ।।\nनागक्षते नागदुर्गे नागवेष्टितविग्रहे ।। १८ ।।\nइदं स्तोत्रं पठित्वा तु मुच्यते नात्र संशयः ।।\nनित्यं पठेद्यस्तं दृष्ट्वा नागवर्गः पलायते ।। १९ ।।\nदशलक्षजपेनैव स्तोत्रसिद्धिर्भवेन्नृणाम् ।।\nस्तोत्रं सिद्धं भवेद्यस्य स विषं भोक्तुमीश्वरः ।।2.45.२०।।\nनागौघं भूषणं कृत्वा स भवेन्नागवाहनः ।।\nनागासनो नागतल्पो महा सिद्धो भवेन्नरः ।। २१ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे मनसोपाख्याने मनसास्तोत्रादिक थनं नाम पञ्चचत्वारिंशत्तमोऽध्यायः ।। ४५ ।।"
  }
]
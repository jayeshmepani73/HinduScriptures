[
  {
    "text": "नारद उवाच ।।\nश्रीकृष्णस्यात्मनश्चैव निर्गुणस्य निराकृतेः ।।\nसावित्रीयमसंवादे श्रुतं सुविमलं यशः ।।१।।\nतद्गुणोत्कीर्त्तनं सत्यं मंगलानां च मङ्गलम् ।।\nअधुना श्रोतुमिच्छामि लक्ष्म्युपाख्यानमीश्वर।।२।।\nकेनादौ पूजिता साऽपि किम्भूता केन वा पुरा ।।\nतद्गुणोत्कीर्त्तनं सत्यं वद वेदविदां वर।।। ।। ३ ।।\nनारायण उवाच ।।\nसृष्टेरादौ पुरा ब्रह्मन्कृष्णस्य परमात्मनः ।।\nदेवी वामांशसंभूता चासीत्सा रासमण्डले ।। ४ ।।\nअतीव सुन्दरी श्यामा न्यग्रोधपरिमण्डला ।।\nयथा द्वादशवर्षीया रम्या सुस्थिरयौवना ।। ५ ।।\nश्वेतचम्पकवर्णाभा सुखदृश्या मनोहरा ।।\nशरत्पार्वणकोटीन्दुप्रभासंशोभितानना ।। ६ ।।\nशरन्मध्याह्नपद्मानां शोभाशोभितलोचना ।।\nसा च देवी द्विधाभूता सहसैवेश्वरेच्छया ।। ७ ।।\nसमा रूपेण वर्णेन तेजसा वयसा त्विषा ।।\nयशसा वाससा मूर्त्या भूषूणेन गुणेन च ।। ८ ।।\nस्मितेन वीक्षणेनैव वचसा गमनेन च ।।\nमधुरेण स्वरेणैव नयेनानुनयेन च ।। ९ ।।\nतद्वामांशा महालक्ष्मीर्दक्षिणांशा च राधिका ।।\nराधाऽऽदौ वरयामास द्विभुजं च परात्परम् ।। 2.35.१० ।।\nमहालक्ष्मीश्च तत्पश्चाच्चकमे कमनीयकम् ।।\nकृष्णस्तद्गौरवेणैव द्विधारूपो बभूव ह ।। ११ ।।\nदक्षिणांशो वै द्विभुजो वामांशश्च चतुर्भुजः ।।\nचतुर्भुजाय द्विभुजो महालक्ष्मीं ददौ पुरा ।। १२ ।।\nलक्ष्यते दृश्यते विश्वं स्निग्धदृष्ट्या ययाऽनिशम्।।\nदेवीषु या च महती महालक्ष्मीश्च सा स्मृता ।।१३।।\nद्विभुजो राधिकाकान्तो लक्ष्मीकान्तश्चतुर्भुजः।।\nगोलोके द्विभुजस्तस्थौ गोपैर्गोपीभिरावृतः।।१४।।\nचतुर्भुजश्च वैकुण्ठं प्रययौ पद्मया सह ।।\nसर्वांशेन समौ तौ द्वौ कृष्णनारायणौ परौ।।१५।।\nमहालक्ष्मीश्च योगेन नानारूपा बभूव सा।।\nवैकुण्ठे च महालक्ष्मीः परिपूर्णतमा परा।।१६।।\nशुद्धसत्त्वस्वरूपा च सर्वसौभाग्यसंयुता।।\nप्रेम्णा सा वै प्रधाना च सर्वासु रमणीषु च।।१७।।\nस्वर्गे च स्वर्गलक्ष्मीश्च शक्रसम्पत्स्वरूपिणी।।\nपातालेषु च मर्त्येषु राजलक्ष्मीश्च राजसु।।१८।।\nगृहलक्ष्मीर्गृहेष्वेव गृहिणी च कलांशया।।\nसम्पत्स्वरूपा गृहिणां सर्वमङ्गलमंगला।।१९।।\nगवां प्रसूः सा सुरभिर्दक्षिणा यज्ञकामिनी।।\nक्षीरोदसिन्धु  कन्या सा श्रीरूपा पद्मिनीषु च।।2.35.२०।।\nशोभारूपा च चन्द्रे सा सूर्य्यमण्डलमण्डिता।।\nविभूषणेषु रत्नेषु फलेषु जलजेषु च ।।२१।।\nनृपेषु नृपपत्नीषु दिव्यस्त्रीषु गृहेषु च ।।\nसर्वसस्येषु वस्त्रेषु स्थाने सा संस्कृते तथा ।। २२ ।।\nप्रतिमासु च देवानां मङ्गलेषु घटेषु च ।।\nमाणिक्येषु च मुक्तासु माल्येषु च मनोहरा ।।२३।।\nमणींद्रेषु च हारेषु क्षीरं वै चन्दनेषु च ।।\nवृक्षशाखासु रम्यासु नवमेघेषु वस्तुषु ।। २४ ।।\nवैकुण्ठे पूजिता साऽऽदौ देवी नारायणेन च ।।\nद्वितीये ब्रह्मणा भक्त्या तृतीये शङ्करेण च ।। २५ ।।\nविष्णुना पूजिता सा च क्षीरोदे भारते मुने ।।\nस्वायम्भुवेन मनुना मानवेन्द्रैश्च सर्वतः ।। २६ ।।\nऋषीन्द्रैश्च मुनीन्द्रैश्च सद्भिश्च गृहिभिर्भवेत् ।।\nगन्धर्वाद्यैश्च नागाद्यैः पातालेषु च पूजिता ।। २७ ।।\nशुक्लाष्टम्यां भाद्रपदे पूजा वै ब्रह्मणा कृता ।।\nभक्त्या च पक्षपर्यन्तं त्रिषु लोकेषु नारद ।। २८ ।।\nचैत्रे पौषे च भाद्रे च पुण्ये मङ्गलवासरे ।।\nविष्णुना निर्मिता पूजा त्रिषु लोकेषु भक्तितः ।। २९ ।।\nवर्षान्ते पौषसंक्रांत्यां मेध्यामावाह्य चाङ्गणे ।।\nमनुस्तां पूजयामास सा भूता भुवनत्रये ।। 2.35.३० ।।\nराज्ञा संपूजिता सा वै मङ्गलेनैव मङ्गला।।\nकेदारेणैव नीलेन नलेन सुबलेन च ।। ३१ ।।\nध्रुवेणौत्तानपादेन शक्रेण बलिना तथा ।।\nकश्यपेन च दक्षेण मनुना च विवस्वता ।। ३२ ।।\nप्रियव्रतेन चन्द्रेण कुबेरेणैव वायुना ।।\nयमेन वह्निना चैव वरुणेनैव पूजिता ।। ३३ ।।\nएवं सर्वत्र सर्वैश्च वन्दिता पूजिता सदा ।।\nसर्वैश्वर्य्याधिदेवी सा सर्वसम्पत्स्वरूपिणी ।। ३४ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे लक्ष्म्युपाख्याने लक्ष्मीस्वरूपपूजादिवर्णनं नाम पञ्चत्रिंशोऽध्यायः ।। ३५ ।।"
  }
]
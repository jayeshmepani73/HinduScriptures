[
  {
    "text": "नारायण उवाच ।।\nधर्मध्वजस्य पत्नी च माधवीति च विश्रुता।।\nनृपेण सार्द्धं सा रागाद्रेमे वै गन्धमादने ।। १ ।।\nशय्यां रतिकरींकृत्वा पुष्पचन्दनचर्चिता ।।\nचन्दनोक्षितसर्वाङ्गी पुष्पचन्दनवायुना ।। २ ।।\nस्त्रीरत्नमतिचार्वंगी रत्नभूषणभूषिता ।।\nकामुकी रसिकश्रेष्ठा रसिकेशेन संगता ।। ३ ।।\nसुरताद्विरतिर्नासीत्तयोः सुरतविज्ञयोः ।।\nगतं वर्षशतं दैवं नाजानीतां दिवानिशम्।।४।।\nततो रजस्वलां प्राप्य सुरताद्विरराम सः ।।\nकामुकी सुन्दरी किंचिन्न च तृप्तिं जगाम सा ।।५।।\nदधार गर्भं सा सद्यो देवाब्दशतकं सती ।।\nश्रीगर्भा श्रीयुता सा च संबभूव दिनेदिने ।। ६ ।।\nशुभक्षणे शुभदिने शुभयोगेन संयुते ।।\nशुभलग्ने शुभांशे च शुभस्वामिगृहान्विते ।। ७ ।।\nकार्तिकीपूर्णिमायां च सितवारे च पद्मजे ।।\nसुषाव सा च पद्मांशां पद्मिनीं सुमनोहराम् ।। ८ ।।\nपादपद्मयुगे चैव पद्मरागविराजिताम् ।।\nराजराजेश्वरीं लक्ष्मीं सर्वावयवसुन्दरीम् ।। ९ ।।\nराजलक्ष्मीलक्ष्मयुक्तां राजलक्ष्म्यधिदेवताम् ।।\nशरत्पार्वणचन्द्रास्यां शरत्पङ्कजलोचनाम् ।। 2.15.१० ।।\nपक्वबिम्बाधरोष्ठीं च पश्यन्तीं सस्मितां गृहम् ।।\nहस्तपादतलारक्तां निम्ननाभिं मनोरमाम् ।। ११ ।।\nतदधस्त्रिवलीयुक्तां वृत्तवल्गुनितम्बिनीम्।।\nशीते सुखोष्णसर्वांगीं ग्रीष्मे च सुखशीतलाम् ।। १२ ।।\nश्यामां सुकेशीं रुचिरां न्यग्रोधपरिमण्डलाम् ।।\nश्वेतचम्पकवर्णाभां सुन्दरीष्वेकसुन्दरीम् ।। १३ ।।\nनरा नार्य्यश्च तां दृष्ट्वा तुलनां दातुमक्षमाः ।।\nतेन नाम्ना च तुलसीं तां वदन्ति पुराविदः ।। १४ ।।\nसा च भूमिष्ठमात्रेण योग्या स्त्रीप्रकृतिर्यथा ।।\nसर्वैर्निषिद्धा तपसे जगाम बदरीवनम् ।। १५ ।।\nतत्र दैवाब्दलक्षं च चकार परमं तपः ।।\nमम नारायणः स्वामी भवितेति विनिश्चिता ।। १६ ।।\nग्रीष्मे पञ्चतपाः शीते तोयस्था सा च सुन्दरी ।।\nप्रकाशस्था वृष्टिधारां सहन्ती च दिवानिशम् ।। ।। १७ ।।\nविंशत्सहस्रवर्षं च फलतोयाशना च सा ।।\nत्रिंशच्छतसहस्राब्दं पत्राहारा तपस्विनी ।। १८ ।।\nचत्वारिंशत्सहस्राब्दं वाय्वाहारा कृशोदरी।।\nततो दशसहस्राब्दं निराहारा बभूव सा।।१९।।\nनिर्लक्ष्यां चैकपादस्थां दृष्ट्वा तां कमलोद्भवः।।\nसमाययौ वरं दातुं परं बदरिकाश्रमम् ।। 2.15.२० ।।\nचतुर्मुखं च सा दृष्ट्वा प्राणंसीद्धंसवाहनम् ।।\nतामुवाच जगत्कर्ता विधाता जगतामपि ।। २१ ।।\nब्रह्मोवाच ।।\nवरं वृणुष्व तुलसि यत्ते मनसि वाञ्छितम् ।।\nहरिभक्तिं च मुक्तिं वाऽप्यजरामरतामपि ।। २२ ।।\nतुलस्युवाच ।।\nशृणु तात प्रवक्ष्यामि यन्मे मनसि वाञ्छितम् ।।\nसर्वज्ञस्यापि पुरतः का लज्जा मम साम्प्रतम् ।। २३ ।।\nअहं च तुलसी गोपी गोलोकेऽहं स्थिता पुरा ।।\nकृष्णप्रिया किङ्करी च तदंशा तत्सखी प्रिया ।। २४ ।।\nगोविन्देन सहासक्तामतृप्तां मां च मूर्च्छिताम् ।।\nरासेश्वरी समागत्य चापश्यद्रासमण्डले।।२५।।\nगोविन्दं भर्त्सयामास मां शशाप रुषाऽन्विता।।\nयाहि त्वं मानवीं योनिमित्येवं च पितामह।।२६।।\nमामुवाच स गोविन्दो मदंशं त्वं चतुर्भुजम् ।।\nलभिष्यसि तपस्तप्त्वा भारते ब्रह्मणो वरात् ।। २७ ।।\nइत्येवमुक्त्वा देवेशोऽप्यन्तर्धानमवाप सः ।।\nदेव्या भिया तनुं त्यक्त्वा लब्धं जन्म मया भुवि ।। २८ ।।\nअहं नारायणं कान्तं शान्तं सुन्दविग्रहम् ।।\nसाम्प्रतं लब्धुमिच्छामि वरमेवं च देहि मे ।। २९ ।।\nब्रह्मोवाच ।।\nसुदामा नाम गोपश्च श्रीकृष्णाङ्गसमुद्भवः ।।\nतदंशश्चातितेजस्वी चालभज्जन्म भारते ।। 2.15.३० ।।\nसाम्प्रतं राधिकाशापाद्दनुवंशसमुद्भवः ।।\nशङ्खचूड इति ख्यातस्त्रैलाक्ये न च तत्परः ।। ३१ ।।\nगोलोके त्वां पुरा दृष्ट्वा कामोन्मथितमानसः ।।\nविलंघितुं न शक्नोति राधिकायाः प्रभावतः ।। ३२ ।।\nस च जातिस्मरस्तप्त्वा त्वां ललाभ वरेण च ।।\nजातिस्मरा तु त्वमपि सर्वं जानासि सुन्दरि ।। ३३ ।।\nअधुना तस्य पत्नी च भव भाविनि शोभने ।।\nपश्चान्नारायणं कान्तं शान्तमेव लभिष्यसि ।। ३४ ।।\nशापान्नारायणस्यैव कलया दैवयोगतः ।।\nप्राप्नोषि वृक्षरूपं तं त्वं पूता विश्वपावनी ।। ३५ ।।\nप्रधाना सर्वपुष्पाणां विष्णुप्राणाधिका भवेत् ।।\nत्वया विना च सर्वेषां पूजा च विफला भवेत् ।।३६।।\nवृन्दावने वृक्षरूपा नाम्ना वृन्दावनीति च ।।\nत्वत्पत्रैर्गोपिका गोपाः पूजयिष्यन्ति माधवम्।।३७।।\nवृक्षाधिदेवीरूपेण सार्द्धं कृष्णेन सन्ततम्।।\nविहरिष्यसि गोपेन स्वच्छन्दं मद्वरेण च।।३८।।\nइत्येवं वचनं श्रुत्वा सस्मिता हृष्टमानसा।।\nप्रणनाम च धातारं तं च किंचिदुवाच ह।।३९।।\nतुलत्युवाच।।\nयथा मे द्विभुजे कृष्णे वाञ्छा च श्यामसुन्दरे।।\nसत्यं ब्रवीमि हे तात न तथा च चतुर्भुजे।।2.15.४०।।\nअतृप्ताऽहं च गोविन्दे दैवाच्छृङ्गारभंगतः ।।\nगोविन्दस्यैव वचनात्प्रार्थयामि चतुर्भुजम्।।४१।।\nतत्प्रसादेन गोविन्दं पुनरेव सुदुर्लभम् ।।\nध्रुवमेव लभिष्यामि राधा भीतिं प्रमोचय ।। ४२ ।।\nब्रह्मोवाच ।।\nगृहाण राधिकामन्त्रं ददे वै षोडशाक्षरम् ।।\nतस्याश्च प्राणतुल्या त्वं मद्वरेण भविष्यसि।।४३।।\nशृंगारं युवयोर्गोप्यमाज्ञास्यति च राधिका ।।\nराधासमा त्वं सुभगा गोविन्दस्य भविष्यसि ।। ४४ ।।\nइत्येवमुक्त्वा दत्त्वा च देव्यै तत्षोडशाक्षरम् ।।\nमन्त्रं तस्यै जगद्धाता स्तोत्रं च कवचं परम् ।। ४५ ।।\nसर्वं पूजाविधानं च पुरश्चर्याविधिक्रमम् ।।\nपरं शुभाशिषं कृत्वा सोऽन्तर्द्धानमवाप ह ।। ४६ ।।\nसा च ब्रह्मोपदेशेन पुण्ये बदरिकाश्रमे ।।\nजजाप परमं मन्त्रं यदिष्टं पूर्वजन्मनः ।। ४७ ।।\nदिव्यं द्वादशवर्षं च पूजां चैव चकार सा ।।\nबभूव सिद्धा सा देवी तत्प्रत्यादेशमाप च ।। ४८ ।।\nसिद्धे तपसि मन्त्रे च वरं प्राप्य यथेप्सितम् ।।\nबुभुजे च महाभागं यद्विश्वेषु सुदुर्लभम् ।। ४९ ।।\nप्रसन्नमानसा देवी तत्याज तपसः क्लमम् ।।\nसिद्धे फले नराणां च दुःखं च सुखमुत्तमम् ।। 2.15.५० ।।\nभुक्त्वा पीत्वा च सन्तुष्टा शयनं च चकार सा ।।\nतल्पे मनोरमे तत्र पुष्पचन्दनचर्चिते ।। ५१ ।।\nइति श्रीब्रह्मवैवर्ते महापुराणे द्वितीये प्रकृतिखण्डे नारदनारायणसंवादे तुलस्युपाख्याने तुलसीवरप्रदानं नाम पञ्चदशोऽध्यायः।।१५।।"
  }
]
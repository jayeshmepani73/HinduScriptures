[
  {
    "text": "नारायण उवाच ।।\nश्रीकृष्णं मनसा ध्यात्वा राजा कृष्णपरायणः ।।\nब्राह्मे मुहूर्त्ते चोत्थाय पुष्पतल्पान्मनोहरात् ।।१।।\nरात्रिवासः परित्यज्य स्नात्वा मङ्गलवारिणा ।।\nधौते च वाससी धृत्वा कृत्वा तिलकमुज्ज्वलम् ।।२।।\nचकाराह्निकमावश्यमभीष्टगुरुवन्दनम् ।।\nदध्याज्यं मधु लाजांश्च सोऽपश्यद्वस्तु मङ्गलम् ।। ३ ।।\nरत्नश्रेष्ठं मणिश्रेष्ठं वस्त्रश्रेष्ठं च काञ्चनम् ।।\nब्राह्मणेभ्यो ददौ भक्त्या यथानित्यं च नारद ।। ४ ।।\nअमूल्यरत्नं यत्किञ्चिन्मुक्तामाणिक्यहीरकम् ।।\nददौ विप्राय गुरवे यात्रामङ्गलहेतवे ।। ५ ।।\nगजरत्नं चाश्वरत्नं धेनुरत्नं मनोहरम् ।।\nददौ सर्वं दरिद्राय विप्रार्थं मङ्गलाय च ।। ६ ।।\nकोशागारसहस्रं च नगराणां त्रिलक्षकम् ।।\nग्रामाणां शतकोटिं च ब्राह्मणेभ्यो ददौ मुदा ।। ७ ।।\nपुत्रं कृत्वा च राजेन्द्रं सुचन्द्रं दानवेषु च ।।\nपुत्रे समर्प्य भार्यां च राज्यं वै सर्वसम्पदम् ।। ८ ।।\nप्रजानुचरसंघं च कोशौघं वाहनादिकम् ।।\nस्वयं सन्नाहयुक्तश्च धनुष्पाणिर्बभूव ह ।। ९ ।।\nभृत्यद्वारा क्रमेणैव स चक्रे सैन्यसंचयम् ।।\nअश्वानां च त्रिलक्षेण पञ्चलक्षेण हस्तिनाम् ।। ।। 2.18.१० ।।\nरथानामयुतेनैव धानुष्काणां त्रिकोटिभिः ।।\nत्रिकोटिभिश्चर्मिणां च शूलिनां च त्रिकोटिभिः ।। ११ ।।\nकृता सेनाऽपरिमिता दानवेन्द्रेण नारद ।।\nयस्यां सेनापतिश्चैव युद्धशास्त्रविशारदः ।। १२ ।।\nमहारथः स विज्ञेयो रथिनां प्रवरो रणे ।।\nत्रिलक्षाक्षौहिणी सेनापतिं कृत्वा नराधिपः।।१३।।\nत्रिंशदक्षौहिणीवाद्यभाण्डौघं च चकार सः ।।\nबहिर्बभूव शिबिरान्मनसा श्रीहरिं स्मरन्।।१४।।\nरत्नेन्द्रसारखचितं विमानं ह्यारुरोह सः ।।\nगुरुवर्गान्पुरस्कृत्य प्रययौ शङ्करान्तिकम् ।। १५ ।।\nपुष्पभद्रानदीतीरे यत्राक्षयवटः शुभः ।।\nसिद्धाश्रमं च सिद्धानां सिद्धिक्षेत्रं च नामतः ।।१६।।\nकपिलस्य तपस्थानं पुण्यक्षेत्रं च भारते ।।\nपश्चिमोदधिपूर्वे च मलयस्य च पश्चिमे।।१७।।\nश्रीशैलोत्तरभागे च गन्धमादनदक्षिणे ।।\nपञ्चयोजनविस्तीर्णा दैर्घ्ये शतगुणा तथा ।।\nशाश्वती जलपूर्णा च पुष्पभद्रानदी शुभा ।। १८ ।।\nलवणोदप्रिया भार्य्या शश्वत्सौभाग्यसंयुता ।।\nशुद्धस्फटिकसङ्काशा भारते च सुपुण्यदा ।।१९।।\nशरावतीमिश्रिता च निर्गता सा हिमालयात्।।\nगोमन्तं वामतः कृत्वा प्रविष्टा पश्चिमोदधौ ।।2.18.२०।।\nतत्र गत्वा शंखचूडो लुलोके चन्द्रशेखरम् ।।\nवटमूले समासीनं सूर्य्यकोटिसमप्रभम् ।। २१ ।।\nकृत्वा योगासने स्थित्वा मुद्रायुक्तं च सस्मितम् ।।\nशुद्धस्फटिक सङ्काशं ज्वलन्तं ब्रह्मतेजसा ।। २२ ।।\nत्रिशूलपट्टिशधरं व्याघ्रचर्माम्बरं वरम् ।।\nतप्तकाञ्चनवर्णाभं जटाजालं च बिभ्रतम् ।। २३ ।।\nत्रिनेत्रं पञ्चवक्त्रं च नागयज्ञोपवीतिनम् ।।\nमृत्युञ्जयं कालमृत्युं विश्वमृत्युकरं परम् ।। २४ ।।\nभक्तमृत्युहरं शान्तं गौरीकान्तं मनोरमम् ।।\nतपसां फलदातारं दातारं सर्वसम्पदाम् ।। २५ ।।\nआशुतोषं प्रसन्नास्यं भक्तानुग्रहकारकम् ।।\nविश्वनाथं विश्वरूपं विश्वबीजं च विश्वजम् ।। २६ ।।\nविश्वम्भरं विश्ववरं विश्वसंहारकारणम् ।।\nकारणं कारणानां च नरकार्णवतारणम् ।। २७ ।।\nज्ञानप्रदं ज्ञानबीजं ज्ञानानन्दं सनातनम् ।।\nअवरुह्य विमानाच्च स दृष्ट्वा दानवेश्वरः ।। २८ ।।\nसर्वैः सार्द्धं भक्तियुक्तः शिरसा प्रणनाम सः ।।\nवामतो भद्रकालीं च स्कन्दं तत्पुरतः स्थितम् ।। २९ ।।\nआशिषं च ददौ तस्मै काली स्कन्दश्च शङ्करः ।।\nउत्तस्थुर्दानवं दृष्ट्वा सर्वे नन्दीश्वरादयः ।।2.18.३०।।\nपरस्परं च सम्भाषां ते चकुस्तत्र साम्प्रतम्।।\nराजा कृत्वा च सम्भाषामुवास शिवसन्निधौ ।।३१।।\nप्रसन्नात्मा महादेवो भगवांस्तमुवाच ह ।। ३२ ।।\nश्रीमहादेव उवाच ।।\nविधाता जगतां ब्रह्मा पिता धर्मस्य धर्मवित् ।।\nमरीचिस्तस्य पुत्रश्च वैष्णवश्चापि धार्मिकः ।। ३३ ।।\nकश्यपश्चापि तत्पुत्रो धर्मिष्ठश्च प्रजापतिः ।।\nदक्षः प्रीत्या ददौ तस्मै भक्त्या कन्यास्त्रयोदश ।। ३४ ।।\nतास्वेका च दनुः साध्वी तत्सौभाग्येन वर्द्धिता ।।\nचत्वारिंशद्दनोः पुत्रा दानवास्तेजसोज्ज्वलाः ।। ३५ ।।\nतेष्वेको विप्रचित्तिश्च महाबलपराक्रमः ।।\nतत्पुत्रो धार्मिको दम्भो विष्णुभक्तो जितेन्द्रियः ।। ३६ ।।\nजजाप परमं मन्त्रं पुष्करे लक्षवत्सरम् ।।\nशुकाचार्य्यं गुरुं कृत्वा कृष्णस्य परमात्मनः ।। ३७ ।।\nतदा त्वां तनयं प्राप परं कृष्णपरायणम् ।।\nपुरा त्वं पार्षदो गोपो गोपेष्वष्टसु धार्मिकः ।। ३८ ।।\nअधुना राधिकाशापाद्भारते दानवेश्वरः ।।\nआब्रह्मस्तम्बपर्यन्तं भ्रमं मेने च वैष्णवः ।। ३९ ।।\nसालोक्यसार्ष्टिसारूप्यसामीप्यैक्यं हरेरपि ।।\nदीयमानं न गृह्णन्ति वैष्णवाः सेवनं विना।।2.18.४०।।\nब्रह्मत्वममरत्वं वा तुच्छं मेने च वैष्णवः ।।\nइन्द्रत्वं वा कुबेरत्वं न मेने गणनासु च ।। ४१ ।।\nकृष्णभक्तस्य ते किं वा देवानां विषये भ्रमे ।।\nदेहि राज्यं च देवानां मत्प्रीतिं कुरु भूमिप ।। ४२ ।।\nसुखं स्वराज्ये त्वं तिष्ठ देवास्सन्तु स्वके पदे ।।\nअलं भ्रातृविरोधेन सर्वे कश्यपवंशजाः ।। ४३ ।।\nयानि कानि च पापानि ब्रह्महत्यादिकानि च ।।\nज्ञातिद्रोहस्य पापस्य कलां नार्हन्ति षोडशीम् ।। ४४ ।।\nस्वसम्पदां च हानिं च यदि राजेन्द्र मन्यसे ।।\nसर्वावस्थासु समता केषां याति च सर्वदा।।४५।।\nब्रह्मणश्च तिरोभावो लये प्राकृतिके सति ।।\nआविर्भावः पुनस्तस्य प्रभवेदीश्वरेच्छया।। ।। ४६ ।।\nज्ञानं बुद्धिश्च तपसा स्मृतिर्लोकस्य निश्चितम् ।।\nकरोति सृष्टिं ज्ञानेन स्रष्टा सोऽपि क्रमेण च ।।४७।।\nपरिपूर्णतमो धर्मः सत्ये सत्याश्रयः सदा ।।\nसोऽपि त्रिभागस्त्रेतायां द्विभागो द्वापरे स्मृतः ।। ४८ ।।\nएकभागः कलेः पूर्वे तद्ध्रासश्च क्रमेण च ।।\nकलामात्रं कलेः शेषे कुह्वां चन्द्रकला यथा ।। ४९ ।।\nयादृक्तेजो रवेर्ग्रीष्मे न तादृक्शिशिरे पुनः ।।\nदिने च यादृङ् मध्याह्ने सायंप्रातर्न तत्समम् ।। 2.18.५० ।।\nउदयं याति कालेन बाल्यतां च क्रमेण च ।।\nप्रकाण्डतां च तत्पश्चात्कालेऽस्तं पुनरेव सः ।। ५१ ।।\nदिने प्रच्छन्नतां याति काले वै दुर्दिने घने ।।\nराहुग्रस्ते कम्पितश्च पुनरेव प्रसन्नताम् ।। ५२ ।।\nपरिपूर्णतमश्चन्द्रः पूर्णिमायां च यादृशः।। ।\nतादृशो न भवेन्नित्यं क्षयं याति दिनेदिने ।।५३।।\nपुनः स पुष्टतां याति परकुह्वा दिनेदिने ।।\nसम्पद्युक्तः शुक्लपक्षे कृष्णे म्लानश्च यक्ष्मणा ।। ५४ ।।\nराहुग्रस्ते दिने म्लानो दुर्दिने निबिडे घने ।।\nकाले चन्द्रो भवेच्छुद्धो भ्रष्टश्रीः कालभेदके ।। ५५ ।।\nभविष्यति बलिश्चेन्द्रो भ्रष्टश्रीः सुतलेऽधुना ।।\nकालेन पृथ्वी सस्याढ्या सर्वाधारा वसुन्धरा ।। ५६ ।।\nकाले जले निमग्ना सा तिरोभूता विपद्गता ।।\nकाले नश्यन्ति विश्वानि प्रभवन्त्येव कालतः ।। ९७ ।।\nचराचराश्च कालेन नश्यन्ति प्रभवन्ति च ।।\nईश्वरस्यैव समता कृष्णस्य परमात्मनः ।। ५८ ।।\nअहं मृत्युञ्जयो यस्मादसंख्यं प्राकृतं लयम् ।।\nअदृश्यं चापि पश्यामि वारं वारं पुनः पुनः ।। ।। ५९ ।।\nस च प्रकृतिरूपश्च स एव पुरुषः स्मृतः ।।\nस चात्मा सर्वजीवश्च नानारूपधरः परः ।। 2.18.६० ।।\nकरोति सततं यो हि तन्नामगुणकीर्त्तनम् ।।\nकालं मृत्युं स जयति जन्म रोगं जरां भयम् ।। ६१ ।।\nस्रष्टा कृतो विधिस्तेन पाता विष्णुः कृतो भवे ।।\nअहं कृतश्च संहर्त्ता वयं विषयिणो यतः ।।६२।।\nकालाग्निरुद्रं संहारे नियुज्य विषये नृप ।।\nअहं करोमि सततं तन्नामगुणकीर्त्तनम् ।। ।। ६३ ।।\nतेन मृत्युञ्जयोऽहं च ज्ञानेनानेन निर्भयः ।।\nमृत्युर्मत्तो भयाद्याति वैनतेयादिवोरगः ।। ६४ ।।\nइत्युक्त्वा स च सर्वेशः सर्वज्ञः सर्वभावनः ।।\nविररामाथ शर्वश्च सभामध्ये च नारद ।। ६९ ।।\nराजा तद्वचनं श्रुत्वा प्रशशंस पुनः पुनः ।।\nउवाच सुंदरं देवं परं विनयपूर्वकम् ।। ६६ ।।\nशंखचूड उवाच ।।\nत्वया यत्कथितं नाथ सर्वं सत्यं च नानृतम् ।।\nतथाऽपि किञ्चिद्यत्सत्यं श्रूयतां मन्निवेदनम् ।। ६७ ।।\nज्ञातिद्रोहे महत्पापं त्वयोक्तमधुना त्रयम् ।।\nगृहीत्वा तस्य सर्वस्वं कुतः प्रस्थापितो बलिः ।। ६८ ।।\nमया समुद्धृतं सर्वमैश्वर्य्यं विक्रमेण च ।।\nसुतलाच्च समुद्धर्तुं नालं सोऽपि गदाधरः ।।६९ ।।\nसभ्रातृको हिरण्याक्षः कथं देवैश्च हिंसितः ।।\nशुम्भादयश्चासुरा वै कथं देवैर्निपातिताः ।। 2.18.७० ।।\nपुरा समुद्रमथने पीयूषं भक्षितं सुरैः ।।\nक्लेशभाजो वयं तत्र तैः सर्वफलभाजनैः।। ।। ७१ ।।\nक्रीडाभाण्डमिदं विश्वं कृष्णस्य परमात्मनः ।।\nयदा ददाति यस्मै स तस्यैश्वर्यं भवेत्तदा ।। ७२ ।।\nदेवदानवयोर्वादः शश्वन्नैमित्तिकः सदा ।।\nपराजयो जयस्तेषां कालेऽस्माकं क्रमेण च ।। ७३ ।।\nतत्रावयोर्विरोधे च गमनं निष्फलं तव ।।\nसम सम्बन्धिनोर्बन्ध्वोरीश्वरस्य महात्मनः ।। ७४ ।।\nजायते महती लज्जा स्पर्द्धाऽस्माभिः सहाधुना ।।\nततोऽधिका च समरे कीर्त्ति हानिः पराजये ।। ७५ ।।\nशंखचूडवचः श्रुत्वा प्रहस्याह त्रिलोचनः ।।\nयथोचितं सुमधुरमत्युग्रं दानवेश्वरम् ।। ७६ ।।\nश्रीमहादेव उवाच ।।\nयुष्माभिः सह युद्धं मे ब्रह्मवंशसमुद्भवैः ।।\nका लज्जा महती राजन्नकीर्तिर्वा पराजये ।। ७७ ।।\nयुद्धमादौ हरेरेव मधुना कैटभेन च ।।\nहिरण्यकशिपोश्चैव सह तेनात्मना नृप ।। ७८ ।।\nहिरण्याक्षस्य युद्धं च पुनस्तेन गदाभृता ।।\nत्रिपुरैः सह युद्धं च मया चापि पुरा कृतम् ।। ७९ ।।\nसर्वेश्वर्य्याः सर्वमातुः प्रकृत्याश्च बभूव ह ।।\nसह शुम्भादिभिः पूर्वं समरं परमाद्भुतम् ।। 2.18.८० ।।\nपार्षदप्रवरस्त्वं च कृष्णस्य परमात्मनः ।।\nये ये हताश्च ते दैत्या नहि केऽपि त्वया समाः।। ८१ ।।\nका लज्जा महती राजन्मम युद्धे त्वया सह ।।\nसुराणां शरणस्यैव प्रेषितस्य हरेरहो ।। ८२ ।।\nदेहि राज्यं च देवानां वाग्व्यये किं प्रयोजनम् ।।\nयुद्धं मा कुरु मत्सार्द्धमिति मे निश्चितं वचः ।। ८३ ।।\nइत्युक्त्वा शंकरस्तत्र विरराम च नारद ।।\nउत्तस्थौ शंखचूडश्च स्वामान्यैः सह सत्वरः ।। ८४ ।।\nइति श्रीब्रह्मवैवर्त्ते महापुराणे नारदनारायणसंवादे द्वितीये प्रकृतिखण्डे तुलत्युपाख्याने शिव शंखचूडसंवादेऽष्टादशोऽध्यायः ।। १८ ।।"
  }
]
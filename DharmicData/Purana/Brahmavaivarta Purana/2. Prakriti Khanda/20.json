[
  {
    "text": "नारायण उवाच ।।\nशिवस्तत्त्वं समाकर्ण्य तत्त्वज्ञानविशारदः ।।\nययौ स्वयं च समरं स्वगणैः सह नारद ।। १ ।।\nशंखचूडः शिवं दृष्ट्वा विमानादवरुह्य च ।।\nननाम परया भक्त्या दण्डवत्पतितो भुवि ।। २ ।।\nतं प्रणम्य च वेगेन विमानं ह्यारुरोह सः ।।\nतूर्णं चकार सन्नाहं धनुर्जग्राह दुर्वहम् ।। ३ ।।\nशिवदानवयोर्युद्धं पूर्णमब्दं बभूव ह ।।\nन वै बभूवतुर्ब्रह्मंस्तयोर्जयपराजयौ ।। ४ ।।\nन्यस्तशस्त्रश्च भगवान्न्यस्तशस्त्रश्च दानवः ।।\nरथस्थः शंखचूडश्च वृषस्थो वृषभध्वजः ।। ५ ।।\nदानवानां च शतकमुद्वृत्तं च बभूव ह ।।\nरणे ये मृताः शंभोर्जीवयामास तान्विभुः ।। ६ ।।\nततो विष्णुर्महामायो वृद्धब्राह्मणरूपधृक् ।।\nआगत्य च रणस्थानमवोचद्दानवेश्वरम्।।७।।\nवृद्धब्राह्मण उवाच ।।\nदेहि भिक्षां च राजेन्द्र मह्यं विप्राय साम्प्रतम् ।।\nत्वं सर्वसम्पदां दाता यन्मे मनसि वाञ्छितम् ।। ८ ।।\nनिराहाराय वृद्धाय तृषितायातुराय च ।।\nपश्चात्त्वां कथयिष्यामि पुरः सत्यं च कुर्विति ।।९।।\nओमित्युवाच राजेन्द्रः प्रसन्नवदनेक्षणः ।।\nकवचार्थी जनश्चाहमित्युवाच स मायया ।। 2.20.१० ।।\nतच्छ्रुत्वा दानवश्रेष्ठो ददौ कवचमुत्तमम् ।।\nगृहीत्वा कवचं दिव्यं जगाम हरिरेव च ।। ११ ।।\nशङ्खचूडस्य रूपेण जगाम तुलसीं प्रति ।।\nगत्वा तस्यां मायया च वीर्य्याधानं चकार ह ।। १२ ।।\nअथ शम्भुर्हरेः शूलं दानवार्थं समग्रहीत् ।।\nग्रीष्ममध्याह्नमार्त्तण्डशतकप्रभमुज्ज्वलम् ।। १३ ।।\nनारायणाधिष्ठिताग्रं ब्रह्माधिष्ठितमध्यमम् ।।\nशिवाधिष्ठितमूलं च कालाधिष्ठितधारकम् ।।१४।।\nकिरणावलिसंयुक्तं प्रलयाग्निशिखोपमम् ।।\nदुर्निवार्यं च दुर्धर्षमव्यर्थं वैरिघातकम् ।। ।। १५ ।।\nतेजसा चक्रतुल्यं च सर्वशस्त्रविघातकम् ।।\nशिवकेशवयोरन्यद् दुर्वहं च भयंकरम् ।। १६ ।।\nधनुस्सहस्रं दैर्घ्येण विस्तृत्या शतहस्तकम् ।।\nसजीवं ब्रह्मरूपं च नित्यरूपमनिर्मितम् ।। १७ ।।\nसंहर्तुं सर्वविध्यण्डमेकदा दैवलीलया ।।\nचिक्षेप घूर्णनं कृत्वा शंखचूडे च नारद ।। १८ ।।\nराजा चापं परित्यज्य श्रीकृष्णचरणाम्बुजम् ।।\nध्यानं चकार भक्त्या च कृत्वा योगासनं धिया ।। ।।१९।।\nशूलं च भ्रमणं कृत्वा न्यपतद्दानवोपरि ।।\nचकार भस्मसात्तं च सरथं चैव लीलया ।। 2.20.२० ।।\nराजा धृत्वा दिव्यरूपं बालकं गोपवेषकम् ।।\nद्विभुजं मुरलीहस्तं रत्नभूषणभूषितम् ।।२१।।\nनानारत्नसुभूषाढ्यगोपकोटिभिरावृतम् ।।\nगोलोकादागतं यानमारुह्य तत्पुरं ययौ।।२२।।\nगत्वा ननाम शिरसा राधामाधवयोर्मुने ।।\nभक्त्या तच्चरणाम्भोजं रासे वृन्दावने मुने।।\nसुदामानं तौ च दृष्ट्वा प्रसन्न वदनेक्षणौ ।। २३ ।।\nतदा च चक्रतुः क्रोडे स्नेहेन परिसंप्लुतौ ।।\nअथ शूलश्च वेगेन प्रययौ शूलिनः करम् ।। २४ ।।\nशङ्करस्तेन शूलेन दानवस्यास्थिजालकम् ।। २५ ।।\nप्रेम्णा च प्रेरयामास लवणोदे च सागरे ।।\nअस्थिभिः शंखचूडस्य शंखजातिर्बभूव ह ।। ।। २६ ।।\nनानाप्रकाररूपा च श्रेष्ठा पूता सुरार्चने ।।\nप्रशस्तं शंखतोयं च देवानां प्रीतिदं परम् ।। २७ ।।\nतीर्थतोयस्वरूपं च पवित्रं शंकरं विना ।।\nशंखशब्दो भवेद्यत्र तत्र लक्ष्मीश्च सुस्थिरा ।। २८ ।।\nस स्नातः सर्वतीर्थेषु यः स्नातः शंखवारिणा ।।\nशंखं हरेरधिष्ठानं यत्र शंखस्ततो हरिः ।। २९ ।।\nतत्रैव सततं लक्ष्मीर्दूरीभूतममङ्गलम् ।।\nस्त्रीणां च शंखध्वनिभिः शूद्राणां च विशेषतः ।।\nभीता रुष्टा याति लक्ष्मीः स्थलमन्यं स्थलात्ततः ।।2.20.३०।।\nशिवश्च दानवं हत्वा शिवलोकं जगाम सः।।\nप्रहृष्टो वृषमारुह्य स्वगणैश्च समावृतः ।। ३१ ।।\nसुराः स्वविषयं प्रापुः परमानन्दसंयुताः ।।\nनेदुर्दुन्दुभयः स्वर्गे जगुर्गन्धर्वकिन्नराः ।। ।। ३२ ।।\nबभूव पुष्पवृष्टिश्च शिवस्योपरि सन्ततम् ।।\nप्रशशंसुः सुरास्तं च मुनीन्द्रप्रवरादयः ।। ३३ ।।\nइति श्रीब्रह्मवैवर्त्ते महापु राणे द्वितीये प्रकृतिखण्डे नारदनारायणसंवादे तुलस्युपाख्याने शंखचूडवधे शंखप्रस्तावो नाम विंशोऽध्यायः ।। २० ।।"
  }
]
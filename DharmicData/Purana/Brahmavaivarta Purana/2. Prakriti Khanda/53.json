[
  {
    "text": "श्रीपार्वत्युवाच ।।\nगतेषु मुनिसंघेषु श्रुत्वा कर्मफलं नृणाम् ।।\nकिं चकार नृपश्रेष्ठो ब्रह्मशापेन विह्वलः ।। १ ।।\nअतिथिर्ब्राह्मणो वाऽपि किं चकार तदा प्रभो ।।\nजगाम नृपगेहं वा न वा तद्वक्तुमर्हसि ।। २ ।।\nमहेश्वर उवाच ।।\nगतेषु मुनिसंघेषु निन्दाग्रस्तो नराधिपः ।।\nप्रेरितश्च वसिष्ठेन धर्मिष्ठेन पुरोधसा ।।।। ३ ।।\nपपात दण्डवद्भूमौ पादयोर्ब्राह्मणस्य च ।।\nत्यक्त्वा मन्युं द्विजश्रेष्ठो ददौ तस्मै शुभाशिषम् ।। ४ ।।\nसस्मितं ब्राह्मणं दृष्ट्वा त्यक्तमन्युं कृपामयम् ।।\nउवाच नृपतिश्रेष्ठः साश्रुनेत्रः कृताञ्जलिः ।। ५ ।।\nराजोवाच ।।\nकुत्र वंशे भवाञ्जातः किं नाम भवतः प्रभो ।।\nकिंनामा वाऽपि तद्ब्रूहि क्व वासः कथमागतः ।।६।।\nविप्ररूपी स्वयं विष्णुर्गूढः कपटमानुषः ।।\nसाक्षात्स मूर्तिमानग्निः प्रज्वलन्ब्रह्मतेजसा ।। ७ ।।\nको वा गुरुस्ते भगवन्निष्टदेवश्च भारते ।।\nतव वेषः कथमयं ज्ञानपूर्णस्य साम्प्रतम् ।।८।।\nगृहाण राज्यं निखिलमैश्वर्य्यं कोशमेव च ।।\nस्वभृत्यं कुरु मे पुत्रं मां च दासीं स्त्रियं मुने ।। ९ ।।\nसप्तसागरसंयुक्तां सप्तद्वीपां वसुन्धराम् ।।\nअष्टादशोपद्वीपाढ्यां सशैलवनशोभिताम् ।। 2.53.१० ।।\nमया भृत्येन शाधि त्वं राजेन्द्रो भव भारते ।।\nरत्नेन्द्रसारखचिते तिष्ठ सिंहासने वरे ।।।। ११ ।।\nनृपस्य वचनं श्रुत्वा जहास मुनिपुङ्गवः ।।\nउवाच परमं तत्त्वमज्ञातं सर्वदुर्लभम् ।। १२ ।।\nअतिथिरुवाच ।।\nमरीचिर्ब्रह्मणः पुत्रस्तत्पुत्रः कश्यपः स्वयम् ।।\nकश्यपस्य सुताः सर्वे प्राप्ता देवत्वमीप्सितम्।।१३।।\nतेषु त्वष्टा महाज्ञानी चकार परमं तपः ।।\nदिव्यं वर्षसहस्रं च पुष्करे दुष्करं तपः।।१४।।\nसिषेवे ब्राह्मणार्थं च देवदेवं हरिं परम्।।\nनारायणाद्वरं प्राप विप्रं तेजस्विनं सुतम् ।। १५।।\nततो बभूव तेजस्वी विश्वरूपस्तपोधनः।।\nपुरोधसं चकारेन्द्रो वाक्पतौ तं क्रुधा गते।।१६।।\nमातामहेभ्यो दैत्येभ्यो दत्तवन्तं घृताहुतिम् ।।\nचिच्छेद तं शुनासीरो ब्राह्मणं मातुराज्ञया।।१७।।\nविश्वरूपस्य तनयो विरूपो मत्पिता नृप ।।\nअहं च सुतपा नाम विरागी कश्यपो द्विजः ।। । १८।।\nमहादेवो मम गुरुर्विद्याज्ञानमनुप्रदः ।।\nअभीष्टदेवः सर्वात्मा श्रीकृष्णः प्रकृतेः परः ।। १९ ।।\nतच्चिन्तयामि पादाब्जं न मे वाञ्छा ऽस्ति सम्पदि ।।\nसालोक्यसार्ष्टिसारूप्यसामीप्यं राधिकापतेः ।।2.53.२०।।\nतेन दत्तं न गृह्णामि विना तत्सेवनं शुभम् ।।\nब्रह्मत्वममरत्वं वा मन्येऽहं जलबिम्बवत् ।। २१ ।।\nभक्तिव्यवहितं मिथ्याभ्रममेव तु नश्वरम् ।।\nइन्द्रत्वं वा मनुत्वं वा सौरत्वं वा नराधिप।।२२।।\nन मन्ये जलरेखेति नृपत्वं केन गण्यते ।।\nश्रुत्वा सुयज्ञयज्ञे ते मुनीनां गमनं नृप ।। २३ ।।\nलालसां विष्णुभक्तिं ते संप्रापयितुमागतः ।।\nकेवलानुगृहीतस्त्वं नहि शप्तो मयाऽधुना।।२४।।\nसमुद्धृतश्च पतितो घोरे निम्ने भवार्णवे ।।\nनह्यम्मयानि तीर्थानि न देवा मृच्छिलामयाः ।। २९ ।।\nते पुनन्त्युरुकालेन कृष्णभक्ताश्च दर्शनात् ।।\nराजन्निर्गम्यतां गेहाद्देहि राज्यं सुताय च ।। २६ ।।\nपुत्रे न्यस्य प्रियां साध्वीं गच्छ वत्स वनं द्रुतम् ।।\nब्रह्मादिस्तम्बपर्यन्तं सर्वं मिथ्यैव भूमिप ।। २७ ।।\nश्रीकृष्णं भज राधेशं परमात्मा नमीश्वरम् ।।\nध्यानसाध्यं दुराराध्यं ब्रह्मविष्णुशिवादिभिः ।। २८ ।।\nआविर्भूतैस्तिरोभूतैः प्राकृतैः प्रकृतेः परम् ।।\nब्रह्मा स्रष्टा हरिः पाता हरः संहारकारकः ।। २९ ।।\nदिक्पालाश्च दिगीशाश्च भ्रमन्त्येवास्य मायया ।।\nयदाज्ञया वाति वायुः सूर्य्यो दिनपतिः सदा।। ।। 2.53.३० ।।\nनिशापतिः शशी शश्वत्सस्यसुस्निग्धताकरः ।।\nकालेन मृत्युः सर्वेषां सर्वविश्वेषु वै भवेत् ।। ३१ ।।\nकाले वर्षति शक्रश्च दहत्यग्निश्च कालतः।।\nभीतवद्विश्वशास्ता च प्रजासंयमनो यमः।।३२।।\nकालः संहरते काले काले सृजति पाति च।।\nस्वदेशे वै समुद्रश्च स्वदेशे वै वसुन्धरा।।३३।।\nस्वदेशे पर्वताश्चैव स्वाः पातालाः स्वदेशतः।।\nस्वर्लोकाः सप्त राजेन्द्र सप्तद्वीपा वसुन्धरा।।३४।।\nशैलसागरसंयुक्ताः पातालाः सप्त चैव हि ।।\nब्रह्माण्डमेभिर्लोकैश्च डिम्बाकारं जलप्लुतम् ।।३५।।\nसन्त्येव प्रतिविध्यण्डे ब्रह्मविष्णुशिवादयः ।।\nसुरा नराश्च नागाश्च गन्धर्वा राक्षसादयः ।।३६।।\nआपातालाद्ब्रह्मलोकपर्य्यन्तं डिम्बरूपकम् ।।\nइदमेव तु विध्यण्डमुत्तमं कृत्रिमं नृप ।। ३७ ।।\nनाभिपद्मे विराड्विष्णोः क्षुद्रस्य जलशायिनः ।।\nस्थितं यथा पद्मबीजं कर्णिकायां च पङ्कजे ।।३८।।\nएवं सोऽपि शयानस्स्याज्जलतल्पे सुविप्लुते ।।\nध्यायत्येव महायोगी प्राकृतः प्रकृतेः परम् ।। ३९ ।।\nकालभीतश्च कालेशं कृष्णमात्मानमीश्वरम् ।। ।\nमहाविष्णोर्लोमकूपसाधारः सोऽस्ति विस्तृते ।।\nकूपेषु लोम्नां प्रत्येकमेवं विश्वानि सन्ति वै ।। 2.53.४० ।।\nमहाविष्णोर्गात्रलोम्नां ब्रह्माण्डानां च भूमिप ।।\nसंख्यां कर्त्तुं न शक्नोति कृष्णोऽप्यन्यस्य का कथा ।।४१।।\nमहाविष्णुः प्राकृतिकः सोऽपि डिम्बोद्भवः सदा।।\nभवेत्कृष्णेच्छया डिम्बः प्रकृतेर्गर्भसम्भवः ।। ४२ ।।\nसर्वाधारो महान्विष्णुः कालभीतः स शङ्कितः ।।\nकालेशं ध्यायति स्वैरं  कृष्णमात्मानमीश्वरम् ।। ४३ ।।\nएवं च सर्वविश्वस्था ब्रह्मविष्णुशिवादयः ।।\nमहान्विराट् क्षुद्रविराट् सर्वे प्राकृतिकाः सदा ।।४४।। ।\nसा सर्वबीजरूपा च मूलप्रकृतिरीश्वरी ।।\nकाले लीना च कालेशे कृष्णे तं ध्यायति स्म सा ।।४५।।\nएवं सर्वे कालभीताः प्रकृतिः प्राकृतास्तथा ।।\nआविर्भूतास्तिरोभूताः कालेन परमात्मनि ।।४६।।\nइत्येवं कथितं सर्वं महाज्ञानं सुदुर्लभम् ।।\nशिवेन गुरुणा दत्तं किं भूयः श्रोतुमिच्छसि ।।४७।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादान्तर्गतहरगौरीसंवादे राधोपाख्याने सुयज्ञं प्रत्यतिथ्युपदेशो नाम त्रिपञ्चाशत्तमोऽध्यायः ।।५३।।"
  }
]
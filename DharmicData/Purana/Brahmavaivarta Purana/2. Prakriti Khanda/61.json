[
  {
    "text": "नारद उवाच ।।\nततः परं किं रहस्यं बभूवासुरदेवयोः ।।\nश्रोतुमिच्छामि भगवन्परं कौतूहलं मम ।। १ ।।\nनारायण उवाच ।।\nब्रह्मा जगाम निलयं शुक्रस्य च महात्मनः ।।\nनानादैत्यगणाकीर्णं रत्नमण्डपभूषितम् ।। २ ।।\nपञ्चाशत्कोटिभिः शिष्यैः परीतं ब्रह्मवादिभिः ।।\nसप्तभिः परिखाभिश्च वेष्टितं दुर्गमेव च ।। ३।।\nरक्षितं रक्षकगणैर्दैत्यैश्च शतकोटिभिः ।।\nपद्मरागैर्विरचितैः प्रावारैः परिशोभितम् ।। ४ ।।\nददर्श जगतां धाता सभायां भृगुनन्दनम् ।।\nस्तुतं मुनिगणैर्दैत्यै रत्नसिंहासनस्थितम् ।। ५ ।।\nजपन्तं परमं ब्रह्म कृष्णमात्मानमीश्वरम् ।।\nकोटिसूर्य्यप्रभं शश्वज्ज्वलन्तं ब्रह्मतेजसा ।। ६ ।।\nदृष्ट्वा पौत्रं प्रभायुक्तं विधाता हृष्टमानसः ।।\nआत्मानं कृतिनं मेने पुत्रं पौत्रं च नारद ।। ७ ।।\nदृष्ट्वा पितामहं शुक्रो धातारं जगतां प्रभुम् ।।\nउत्थाय सहसा भीतः प्रणनाम कृताञ्जलिः ।। ८ ।।\nआदाय पूजयामास चोपचारांस्तु षोडश ।।\nतुष्टाव परया भक्त्या सम्भ्रमेण यथागमम् ।। ९ ।।\nविद्या मन्त्रप्रदातारं दातारं सर्वसम्पदाम् ।।\nस्वकर्मणां च फलदं सर्वेषां विश्वतो वरम् ।2.61.१०।।\nशुक्रस्य स्तवनेनैव सन्तुष्टो जगतां पतिः।।\nअवरुह्य रथात्तूर्णमवसत्तत्र संसदि ।। ११ ।।\nशुक्रेण शिरसा दत्तरत्नसिंहासने वरे।।\nतेजसा ज्वलिते रम्ये निर्मिते विश्वकर्मणा।। ।। १२ ।।\nशुक्रः प्रणम्य ब्रह्माणं कुमारं शकुनं क्रतुम् ।।\nवसिष्ठं च मरीचिं च सनन्दं च सनातनम् ।। १३ ।।\nकपिलं वै पञ्चशिखं वोढुमंगिरसं मुने ।।\nधर्मं मां च नरं भक्त्या प्रणनाम कृताञ्जलिः ।।१४।।\nप्रत्येकं पूजयामास सादरं च यथोचितम् ।।\nसिंहासनेषु रत्नेषु वासयामास धार्मिकः ।। १५ ।।\nप्रहृष्टवदनाः सर्वे प्रणेमुर्दितिनन्दनाः ।।\nऋषिसंघाश्च धातारं तुष्टुवुश्च यथागमम् ।। १६ ।।\nसर्वान्संस्तूय स कविरवोचत्सम्पुटाञ्जलिः ।।\nसाश्रुनेत्रः सपुलकः प्रणतो विनयान्वितः ।। १७ ।।\nशुक्र उवाच ।।\nअद्य मे सफलं जन्म जीवितं च सुजीवितम् ।।\nस्वयं विधाता भगवान्साक्षाद्दृष्टः स्वमन्दिरे ।। १८ ।।\nसाक्षाद्दृष्टाश्च तत्पुत्रा भगवन्तः सनातनाः ।।\nतुष्टः कृष्णोऽथ मामेवं परमात्मा परात्परः ।। १९ ।।\nकृतार्थं कर्तुमीशा मां युष्माकं स्वागतं शिशुम् ।।\nस्वात्मारामेषु कुशलप्रश्नमेवं विडम्बनम् ।। 2.61.२० ।।\nपवित्रं कर्तुमीशा मां हेतुरागमनेऽत्र वः ।।\nअपरं ब्रूथ किं वाऽपि शास्त नः करवामि किम् ।। २१ ।।\nब्रह्मोवाच ।।\nउद्विग्नश्चिरविच्छेदात्त्वां पौत्रं द्रष्टुमागतः ।।\nविच्छेदः पुत्रपौत्राणां मरणादतिरिच्यते ।। २२ ।।\nकुशलं ते मुनिश्रेष्ठ पुत्रयोश्चापि योषितः ।।\nकुशलं ते स्वधर्माणां काम्यानां तपसामपि ।। २३ ।।\nदिने दिनेऽपरिच्छन्नं श्रीकृष्णार्चनमीप्सितम् ।।\nस्व गुरोः सेवनं नित्यमविच्छिन्नं भवेत्तव ।। २४ ।।\nगुर्विष्टयोः पूजनं च सर्वमङ्गलकारणम् ।।\nपापाधिरोगशोकघ्नं पुण्यहर्षप्रदं शुभम्।। ।। २९ ।।\nअभीष्टदेवः सन्तुष्टो गुरौ तुष्टे नृणामिह ।।\nइष्टदेवे च सन्तुष्टे सन्तुष्टाः सर्वदेवताः ।। २६ ।।\nगुरुर्विप्रः सुरो रुष्टो येषां पातकिनामिह ।।\nतेषां च कुशलं नास्ति विघ्नस्तस्य पदे पदे ।। २७ ।।\nतुष्टश्च सततं वत्स श्रीकृष्णः प्रकृतेः परः ।।\nसर्वान्तरात्मा भगवांस्तव भक्त्या च निर्गुणः ।। २८ ।।\nतव तुष्टो गुरुरहं विधाता जगतामपि ।।\nमयि तुष्टे हरिस्तुष्टो हरौ तुष्टे तु देवताः ।।२९।।\nसाम्प्रतं शृणु मे धीमन्नत्रागमनकारणम् ।।\nप्रेषितस्य सुराणां च विश्वसंहर्तुरेव च ।। 2.61.३० ।।\nशिवस्य गुरुपुत्रस्य साध्वीं तारां बृहस्पतेः ।।\nअपहृत्य निशानाथस्तवैव शरणागतः ।। ३१ ।।\nशम्भुर्धर्मश्च सूर्य्यश्च शक्रोऽनन्तश्च पुत्रक ।।\nआदित्या वसवो रुद्रा दिक्पालाश्च दिगीश्वराः ।। ३२ ।।\nयुद्धायायान्ति सन्नद्धास्तिस्रः कोट्यश्च देवताः ।।\nनागाः किम्पुरुषाश्चैव यक्षराक्षसगुह्यकाः ।। ३३ ।।\nभूताः प्रेताः पिशाचाश्च कूष्माण्डा ब्रह्मराक्षसाः ।।\nकिराताश्चैव गन्धर्वाः समुद्रपुलिनेऽधुना ।। ३४ ।।\nतारकामयसंग्रामे मध्यस्थो ऽहं सुतैः सह ।।\nदेहि तारां रणं किं वा त्यज चन्द्रं च कामिनम् ।।३५।।\nशुक्र उवाच ।।\nआगच्छन्तु सुराः सर्वे सन्नद्धा रणदुर्मदाः।।\nयोत्स्ये विना महेशं च सर्वेषां च गुरुं परम् ।।३६।।\nदैत्या ऊचुः ।। उभयेषां गुरुः शम्भुर्मान्यो वन्द्यश्च सर्वदा ।।\nधर्मश्च साक्षी सर्वेषां त्वमेव च पितामहः ।।३७।।\nअन्यांश्च तृणतुल्यांश्च नहि मन्यामहे वयम् ।।\nआगच्छन्तु च योत्स्यामो व्रज ब्रूहि जगद्गुरो।। ।। ३८ ।।\nकृपया गुरुपुत्रस्य यद्यायाति महेश्वरः ।।\nआग्नेयास्त्रं प्रयोक्ष्यामः पश्चाद्योत्स्यामहे प्रभो ।। ३९ ।।\nब्रह्मोवाच ।।\nकालाग्निरुद्रः संहर्त्ता विश्वस्य बलिनां वरः ।।\nहे वत्सास्तेन सार्द्धं च को वा युद्धं करिष्यति ।। 2.61.४० ।।\nभद्रकाली जगन्माता खड्गखर्पर धारिणी ।।\nतया दुर्द्धर्षया सार्द्धं को वा युद्धं करिष्यति ।। ४१ ।।\nसा सहस्रभुजा देवी मुण्डमालाविभूषणा ।।\nयोजनायतवक्त्रा च दशयोजनविस्तृता ।। ४२ ।।\nसप्ततालप्रमाणाश्च यस्या दन्ता भयानकाः ।।\nक्रोशप्रमाणजिह्वा च माहालोला भयङ्करी ।। ।। ४३ ।।\nअतीव रौद्रा सन्नद्धा भीमाः शंकरकिंकराः ।।\nअतिभीमा भैरवाश्च नन्दी च रणकर्कशः ।। ४४ ।।\nशिवस्य पार्षदाः सर्वं महाबलपराक्रमाः ।।\nवीरभद्रादयः शूराः कोटिसूर्य्यसमप्रभाः ।। ४५ ।।\nसहस्रमूर्ध्नः शेषस्य फणामण्डलभूषणम् ।।\nविश्वं सर्षपतुल्यं च को वा योद्धा च तत्समः।।४६।।\nकालाग्निरुद्रः संहर्त्ता यस्य शम्भोश्च किंकरः।।\nशूलिनस्त्रिपुरघ्नस्य ज्वलतो ब्रह्मतेजसा।।४७।।\nयस्य पाशुपतास्त्रेण दुर्निवार्येण पुत्रकाः ।।\nभस्मीभूतं भवेद्विश्वं दैत्यानां चैव का कथा ।।४८।\nयस्य शूलेन भिन्नश्च शङ्खचूडः प्रतापवान् ।।\nसुदामा पार्षदवरः कृष्णस्य परमात्मनः।।४९।।\nत्रिकोटिसूर्य्यसदृशस्तेजस्वी परमाद्भुतः ।।\nराधाकवचकण्ठश्च सर्वदैत्यजनेश्वरः ।।2.61.५०।।\nमधुकैटभयोर्हन्ता हिरण्यकशिपोश्च यः ।।\nस च विष्णुः समायाति श्वेतद्वीपात्स्वयं प्रभुः ।। ५१ ।।\nइत्युक्त्वा जगतां धाता विरराम च संसदि ।।\nप्रहस्योवाच दैतेयो दानवानामधीश्वरः ।। ५२ ।।\nप्रह्राद उवाच ।।\nनमस्तुभ्यं जगद्धातः सर्वेषां प्राक्तनेश्वर ।।\nसर्वपूज्यः सर्वनाथः किं वक्ष्यामि तवाग्रतः ।। ५३ ।।\nहिरण्यकशिपोर्हन्ता मधुकैटभयोश्च यः ।।\nसा कला यस्य कृष्णस्य परिपूर्णतमस्य च ।। ।। ५४ ।।\nसर्वान्तरात्मनस्तस्य चक्रं नाम सुदर्शनम् ।।\nअस्माकं लोकमस्मांश्च तद्द्राग्धक्ष्यति दुस्सहम् ।। ५५ ।।\nततो न बलवाञ्छम्भुर्न च पाशुपतं विधे ।।\nन च काली न शेषश्च न च रुद्रादयः सुराः ।। ५६ ।।\nयस्य लोमसु विश्वानि निखिलानि जगत्पते ।।\nसर्वाधारस्य च विभोः स्थूलात्स्थूलतरस्य च ।। ९७ ।।\nषोडशांशो भगवतः स चैव हि महान्विराट् ।।\nअनन्तो नहि तत्स्थूलो न काली बृहती ततः ।। ५८ ।।\nआगच्छन्तु सुराः सर्वे युद्धं कुर्वन्तु साम्प्रतम् ।।\nन बिभेमि शरेभ्यश्च न च पाशुपताद्धरात् ।। ५९ ।।\nनमस्तस्मै भगवते शिवाय शिवरूपिणे ।।\nनमोऽनन्ताय साधुभ्यो वैष्णवेभ्यः प्रजापते ।। 2.61.६० ।।\nश्रीकृष्णस्य प्रसादेन निर्भयोऽहं निरामयः ।।\nन मे स्वात्मबलं ब्रह्मंस्तद्बलं यत्प्रभोर्बलम् ।। ६१ ।।\nस्वपापेन मृतस्तातो पुरा वै विष्णुनिन्दया ।।\nनिर्बन्धाच्छङ्खचूडश्च दर्पाच्च मधुकैटभौ ।। ६२ ।।\nत्रिपुरः किङ्करोऽस्माकं वीरत्वेन न गण्यते ।।\nतथाऽपि प्रेरितस्तेन स रथस्थो महेश्वरः ।। ६३ ।।\nइत्युक्त्वा दानवश्रेष्ठो विरराम च संसदि ।।\nउवाच जगतां धाता पुनरेव च नारद ।। ६४ ।।\nब्रह्मोवाच ।।\nविनाशकारणं युद्धमुभयोर्दैत्यदेवयोः।।\nसुप्रीत्या चरणं वत्स सर्वमङ्गलकारणम् ।। ६५ ।।\nतारां भिक्षां देहि मह्यं भिक्षुकाय च वेधसे ।।\nविमुखे भिक्षुके राजन्गृहस्थः सर्वपापभाक् ।। ६६ ।।\nसनत्कुमार उवाच ।।\nस्वकीर्तिं रक्ष राजेन्द्र सिंहस्त्वं सुरदैत्ययोः ।।\nयस्य भिक्षुर्जगद्धाता तस्य कीर्तेश्च का कथा ।। ६७ ।।\nसनातन उवाच ।।\nन जितस्त्वं सुरेन्द्रैश्च ब्रह्मेशानपुरोगमैः ।।\nरक्षितः कृष्णचक्रेण वैष्णवः पुण्यवाञ्छुचिः ।। ६८ ।।\nसनन्दन उवाच ।।\nयस्येष्टदेवः सर्वात्मा श्रीकृष्णः प्रकृतेः परः ।।\nगुरुश्च वैष्णवः शुक्रः स च केन जितो महान् ।। ६९ ।।\nसनक उवाच ।।\nपुण्यवान्न जितः केन जितः पापी स्वपातकैः ।।\nपुण्यदीपो न निर्वाति पाषण्डेनैव वायुना ।। 2.61.७० ।।\nऋषय ऊचुः ।।\nदेहि तारां महाभाग चन्द्र प्राणाधिकं गुरोः ।।\nस्वकीर्तिं रक्ष सुचिरं प्रार्थयामः पुनः पुनः ।। ७१ ।।\nप्रह्राद उवाच ।।\nस्थिते मदीश्वरे साक्षान्नहि भृत्यो विराजते ।।\nकर्त्तारं ब्रूहि मन्नाथं गुरुं शुक्रं सतां वरम् ।। ७२ ।।\nशिष्याणामाधिपत्ये च साधूनां गुरुरीश्वरः ।।\nगुरौ समर्पितं पूर्वं सर्वैश्वर्य्यं मुनीश्वरं ।। ७३ ।।\nवयं भृत्याश्च पोष्याश्च स्वगुरोः परिचारकाः ।।\nते च शिष्याः कुशलिनो गुर्वाज्ञां पालयन्ति ये ।। ७४ ।।\nप्रह्रादस्य वचः श्रुत्वा चकार प्रार्थनां कविम् ।।\nददौ शुक्रश्च तारां तां चन्द्रं च मलिनं मुने ।। ७५ ।।\nदत्त्वा तारां विधुं शुक्रः प्रणनाम विधेः पदे ।।\nनमस्कृत्य मुनिभ्यश्च प्रणतः स्वपुरं ययौ ।। ७६ ।।\nप्रह्लादः सगणो भक्त्या नमस्कृत्य विधेः पदे ।।\nप्रत्येकं वै मुनिगणान्प्रणतः स्वगृहं ययौ ।। ७७ ।।\nब्रह्मा ददर्श तारां च प्रणतां स्वपदे सतीम् ।।\nलज्जया नम्रवक्त्रां च रुदतीं गुर्विणीं मुने ।। ७८ ।।\nचन्द्रं च प्रणतं धाता क्रोडे संस्थाप्य मायया ।।\nउवाच मलिनां तारां कातरां च कृपामयः ।।७९।।\nतारे त्यज भयं मत्तः भयं किं ते मयि स्थिते ।।\nसौभाग्ययुक्ता स्वपतौ भविष्यसि वरेण मे ।।2.61.८०।।\nदुर्बला बलिना ग्रस्ता निष्कामा न च्युता भवेत् ।।\nप्रायश्चित्तेन शुद्धा सा न स्त्री जारेण दुष्यति ।। ८१ ।।\nसकामा कामतो जारं भजते स्वसुखेन च ।।\nप्रायश्चित्तान्न शुद्धा सा स्वामिना परिवर्जिता ।। ८२ ।।\nकुम्भीपाके पच्यते सा यावच्चन्द्रदिवाकरम् ।।\nअन्नं विष्ठा जलं मूत्रं स्पर्शनं सर्वपापदम् ।। ८३ ।।\nपापी यस्याश्च तस्याश्च साधुभिः परिवर्जितम् ।।\nकस्य गर्भं वद शुभे गच्छ वत्से गुरोर्गृहम् ।। ८४ ।।\nत्यज लज्जां महाभागे सर्वं च प्राक्तनाद्भवेत्।।\nब्रह्मणो वचनं श्रुत्वा तमुवाच सती तदा ।।८५।।\nचन्द्रस्य गर्भं हे तात बिभर्म्यद्य स्वकर्मणा ।।\nसर्वे मे साक्षिणः सन्ति दुर्बलायाः प्रजापते ।। ८६ ।।\nयदा जग्राह चन्द्रो मां दयाहीनश्च दुर्मतिः।।\nइत्युक्त्वा तारका देवी सुषाव कनकप्रभम् ।। ८७ ।।\nकुमारं सुन्दरं तत्र ज्वलन्तं ब्रह्मतेजसा ।।\nगृहीत्वा तनयं चन्द्रो नत्वा ब्रह्माणमीश्वरम् ।। ८८ ।।\nजगाम स स्वभवनं ब्रह्मा सिन्धुतटं ययौ ।।\nसाध्वीं तारां च गुरवे देवेभ्योऽप्यभयं ददौ ।।८९।।\nआशिषं शम्भुधर्माभ्यां दत्त्वा लोकं ययौ विधिः ।।\nदेवा ययुः स्वभवनं स्वगृहं च बृहस्पतिः ।। 2.61.९० ।।\nभावानुरक्तवनितां प्राप्य संहृष्टमानसः ।।\nतारकागर्भसंभूतः स एव च बुधः स्वयम् ।। ९१ ।।\nतेजस्वी सद्ग्रहो ब्रह्मश्चन्द्रस्य तनयो महान् ।।\nस एव नन्दनवने चित्रां संप्राप्य निर्जने ।। ९२ ।।\nघृताच्या गर्भसंभूतां कुबेरस्य च रेतसा ।।\nदृष्ट्वा च निर्जने रम्यां कन्यां कमललोचनाम् ।। ९३ ।।\nअतीव यौवनस्थां च बालां षोडशवार्षिकीम् ।।\nगान्धर्वेण विवाहेन तां जग्राह विधोः सुतः ।। ९४ ।।\nतस्यामथायं रहसि वीर्य्याधानं चकार सः ।।\nबभूव राजा चित्रायां चैत्रो वै मण्डलेश्वरः ।।९५।।\nसप्तद्वीपवतीं पृथ्वीं शास्ति वै धार्मिको बली ।।\nशतं नद्यो घृतानां च दध्नां नद्यः शतानि च ।। ९६ ।।\nशतानि नद्यो दुग्धानां मधुनद्यश्च षोडश ।।\nदश नद्यश्च तैलानां शर्करालक्षराशयः ।। ९७ ।।\nमिष्टान्नानां स्वस्तिकानां लक्षराशिश्च नित्यशः ।।\nपञ्चकोटिगवां मांसं सापूपं स्वन्नमेव च ।। ९८ ।\nएतेषां च नदीराशीर्भुञ्जते ब्राह्मणा मुने ।।\nगवां लक्षं च रत्नानां मणीनां लक्षमेव च ।। ९९ ।।\nशतलक्षं सुवर्णानां लक्षं वै सूक्ष्मवाससाम् ।।\nरत्नानां भूषणं पात्रमतीव सुमनोहरम् ।। 2.61.१०० ।।\nददौ द्विजातये राजा नित्यं वै जीवितावधि ।।\nतस्य चैत्रस्य पुत्रश्च राजाऽधिरथ एव च ।। १०१ ।।\nतस्य पुत्रश्च सुरथश्चक्रवर्त्ती बृहच्छ्रवाः ।।\nमहाज्ञानं च संप्राप्य मेधसो मुनिसत्तमात् ।। १०२ ।।\nभेजे पुरा विष्णुमायां पुण्यक्षेत्रे च भारते ।।\nशरत्काले महापूजां चकार स सरित्तटे।।१०३।।\nवैश्येन सार्धं स महाञ्ज्ञानिनां मुनिसत्तम।।\nराजा कलिङ्गदेशस्य विराधश्च विशां वरः ।। १०४ ।।\nतस्य पुत्रो महायोगी द्रुमिणो ज्ञानिनां वरः ।।\nद्रुमिणो वैष्णवः प्राज्ञः पुष्करे दुष्करं तपः ।। १०५ ।।\nकृत्वा समाधिं संप्राप ज्ञानिनां वैष्णवाग्रणीः ।।\nपुत्रैर्दारैर्निरस्तश्च धनलोभाद्दुरात्मभिः ।।१०६।।\nस च कोटिसुवर्णं च नित्यं दत्त्वा जलं पपौ ।।\nमुक्तिं संप्राप संसेव्य विष्णुमायां सनातनीम्।।१०७।।\nराजा लेभे मनुत्वं च राज्यं निष्कण्टकं मुने ।।\nउवाच मधुरं वाक्यं धाता त्रिजगतां पतिः ।। १०८ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दुर्गोपाख्याने गुरोस्ताराप्राप्तिबुधोत्पत्त्यादिवर्णनं नामैकषष्टितमोऽध्यायः ।। ६१ ।।"
  }
]
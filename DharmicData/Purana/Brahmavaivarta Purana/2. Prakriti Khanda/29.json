[
  {
    "text": "श्रीनारायण उवाच ।।\nयमस्तस्यै विष्णुमन्त्रं दत्त्वा च विधिपूर्वकम् ।।\nकर्म्माशुभविपाकं च तामुवाच रवेः सुतः ।। १ ।।\nयम उवाच ।।\nशुभकर्मविपाकं च श्रुतं नानाविधं सति ।।\nकर्माशुभविपाकं च कथयामि निशामय ।। २ ।।\nनानाप्रकारं स्वर्गं च याति जीवः सुकर्मणा ।।\nकुकर्मणा च नरकं याति नानाविधं नरः ।। ३ ।।\nनरकाणां च कुण्डानि सन्ति नानाविधानि च ।।\nनानापुराणभेदेन नामभेदानि तानि च ।।४।।\nविस्तृतानि गभीराणि क्लेशदानि च जीविनाम् ।।\nभयङ्कराणि घोराणि हे वत्से कुत्सितानि च ।। ५ ।।\nषडशीतिश्च कुण्डानि संयमन्यां च सन्ति च ।।\nनिबोध तेषां नामानि प्रसिद्धानि श्रुतौ सति ।।६।।\nवह्निकुण्डं तप्तकुण्डं क्षमकुण्डं भयानकम् ।।\nविट्कुण्डं मूत्रकुण्डं च श्लेष्मकुण्डं च दुःसहम् ।। ७ ।।\nगरकुण्डं दूषिकाकुण्डं वसाकुण्डं तथैव च ।।\nशुक्रकुण्डमसृक्कुण्डमश्रुकुण्डं च कुत्सितम् ।। ८ ।।\nकुण्डं गात्रमलानां च कर्णविट्कुण्डमेव च ।।\nमज्जाकुण्डं मांसकुण्डं नखकुण्डं च दुस्तरम् ।। ९ ।।\nलोम्नां कुण्डं केशकुण्डमस्थिकुण्डं च दुःखदम् ।।\nताम्रकुण्डं लौहकुण्डं प्रतप्तं क्लेशदं महत् ।।2.29.१०।।\nतीक्ष्णकण्टककुण्डं च विषकुण्डं च विघ्नदम् ।।\nधर्म्मकुण्डं तप्तसुराकुण्डं चापि प्रकीर्त्तितम् ।। ११ ।।\nप्रतप्ततैलकुण्डं च दन्तकुण्डं च दुर्वहम् ।।\nकृमिकुण्डं पूयकुण्डं सर्पकुण्डं दुरन्तकम् ।। १२ ।।\nमशकुण्डं दंशकुण्डं भीमं गरलकुण्डकम् ।।\nकुण्डं च वज्रदंष्ट्राणां वृश्चिकानां च सुव्रते ।। १३ ।।\nशरकुण्डं शूलकुण्ड खड्गकुण्डं च भीषणम्।।\nगोलकुण्डं नक्रकुण्डं काककुण्डं शुचास्पदम् ।। १४ ।।\nसञ्चालकुण्डं वाजकुण्डं बन्धकुण्डं सुदुस्तरम् ।।\nतप्तपाषाणकुण्डं च तीक्ष्ण पाषाणकुण्डकम् ।। १५ ।।\nलालाकुण्डमसिकुण्डं चूर्णकुण्डं सुदारुणम् ।।\nचक्रकुण्डं वज्रकुण्डं कूर्म्मकुण्डं महोल्बणम् ।। १६ ।।\nज्वालकुण्डं भस्मकुण्डं पूतिकुण्डं च सुन्दरि ।।\nतप्तसूर्यमसीपत्रं क्षुरधारं सुचीमुखम् ।। १७ ।।\nगोधामुखं नक्रमुखं गजदंशं च गोमुखम् ।।\nकुम्भीपाकं कालसूत्रमवटोदमरुन्तुदम्।। १८ ।।\nपांशुभोजं पाशवेष्टं शूलप्रोतं प्रकम्पनम् ।।\nउल्कामुखमन्धकूपं वेधनं दण्डताडनम् ।। ।। १९ ।।\nजालबन्धं देहचूर्णं दलनं शोषणङ्करम् ।।\nसर्पज्वालामुखं जिह्मधूमान्धं नागवेष्टनम् ।।2.29.२०।।\nकुण्डान्येतानि सावित्रि पापिनां क्लेशदानि च ।।\nनियुक्तैः किङ्करगणै रक्षितानि च सन्ततम् ।। २१ ।।\nदण्डहस्तैः शूलहस्तैः पाशहस्तैर्भयङ्करैः ।।\nशक्तिहस्तैर्गदाहस्तैर्मदमत्तैश्च दारुणैः ।। २२ ।।\nतमोयुक्तैर्दयाहीनैर्दुर्निवार्य्यं च सर्वतः ।।\nतेजस्विभिश्च निःशङ्कैस्ताम्रपिङ्गललोचनैः ।।२३ ।।\nयोगयुक्तैः सिद्धयोगैर्नानारूपधरैर्वरैः ।।\nआसन्नमृत्युभिर्दृष्टैः पापिभिः सर्वजीविभिः ।। २४ ।।\nस्वकर्मनिरतैः शैवैः शाक्तैः सौरैश्च गाणपैः ।।\nअदृष्टैः पुण्यकृद्भिश्च सिद्धयोगिभिरेव च ।। २५ ।।\nस्वधर्म्मनिरतैर्वाऽपि विरतैर्वा स्वतन्त्रकैः ।।\nबलवद्भिश्च निःशङ्कैः स्वप्नदृष्टैश्च वैष्णवैः ।। २६ ।।\nएतत्ते कथितं साध्वि कुण्डसंख्यानिरूपणम् ।।\nयेषां निवासो यत्कुंडे निबोध कथयामि ते ।। २७ ।।\nइति श्रीब्रह्मवैवर्त्ते महापुराणे नारदनारायणसंवादे द्वितीये प्रकृतिखण्डे सावित्र्युपाख्याने यमसावित्रीसंवादे नरककुण्डसंख्यानं नामैकोनत्रिंशो ऽध्यायः ।। २९ ।।"
  }
]
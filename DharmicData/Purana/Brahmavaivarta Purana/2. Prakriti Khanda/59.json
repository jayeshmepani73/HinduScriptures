[
  {
    "text": "नारद उवाच ।।\nबृहस्पतिः किं चकार तारकाहरणान्तरे।।\nकथं संप्राप तां साध्वीं तन्मे व्याख्यातुमर्हसि ।। १ ।।\nश्रीनारायण उवाच ।।\nदृष्ट्वा विलम्बं तारायाः स्नान्त्याश्चापि गुरुः स्वयम् ।।\nप्रस्थापयामास शिष्यमन्वेषार्थं च  जाह्नवीम्।।२।।\nशिष्यो गत्वा च तद्वत्तं ज्ञात्वा वै लोकवक्त्रतः।।\nरुदन्नुवाच स्वगुरुं तारकाहरणं मुने।।३।।\nश्रुत्वा सुरगुरुर्वार्तां शशिना च प्रियां हृताम् ।।\nमुहूर्त्तं प्राप मूर्च्छां च ततः संप्राप्य चेतनाम् ।। ४ ।।\nरुरोदोच्चैः सशिष्यश्च हदयेन विदूयता ।।\nशोकेन लज्जयाऽऽविष्टो विललाप मुहुर्मुहुः।।५।।\nउवाच शिष्यान्सम्बोध्य नीतिं च श्रुतिसम्मताम् ।।\nसाश्रुनेत्रः साश्रुनेत्राञ्छोकार्तः शोककर्शितान् ।।६।।\nबृहस्पतिरुवाच ।।\nहे वत्साः केन शप्तोऽहं न जाने कारणं परम् ।।\nदुःखं धर्म्मविरुद्धो यः स प्राप्नोति न संशयः ।।७।।\nयस्य नास्ति सती भार्य्या गृहेषु प्रियवादिनी ।।\nअरण्यं तेन गन्तव्यं यथाऽरण्यं तथा गृहम् ।। ६ ।।\nभावानुरक्ता वनिता हृता यस्य च शत्रुणा ।।\nअरण्यं तेन गन्तव्यं यथाऽरण्यं तथा गृहम् ।। ९ ।।\nसुशीला सुन्दरी भार्य्या गता यस्य गृहादहो ।।\nअरण्यं तेन गन्त व्यं यथाऽरण्यं तथा गृहम् ।।2.59.१०।।\nदैवेनापहृता यस्य पतिसाध्या पतिव्रता ।।\nअरण्यं तेन गन्तव्यं यथाऽरण्यं यथा गृहम् ।। ११ ।।\nयस्य माता गृहे नास्ति गृहिणी वा सुशासिता ।।\nअरण्यं तेन गन्तव्यं यथाऽरण्यं तथा गृहम् ।। १२ ।।\nप्रियाहीनं गृहं यस्य पूर्णं द्रविणबन्धुभिः ।।\nअरण्यं तेन गन्तव्यं यथाऽरण्यं तथा गृहम् ।। १३ ।।\nभार्याशून्या वनसमाः सभार्याश्च गृहा गृहाः ।।\nगृहिणी च गृहं प्रोक्तं न गृहं गृहमुच्यते ।।१४।।\nअशुचिः स्त्रीविहीनश्च दैवे पित्र्ये च कर्मणि ।।\nयदह्ना कुरुते कर्म न तस्य फलभाग्भवेत्।।१५।।\nदाहिकाशक्तिहीनश्च यथा मन्दो हुताशनः ।।\nप्रभाहीनो यथा सूर्य्यः शोभाहीनो यथा शशी ।। १६ ।।\nशक्तिहीनो यथा जीवो यथा चात्मा तनुं विना ।।\nविनाऽऽधारं यथाऽऽधेयो यथेशः प्रकृतिं विना ।। १७ ।।\nन च शक्तो यथा यज्ञः फलदो दक्षिणां विना।।\nकर्मणां च फलं दातुं सामग्री मूलमेव च ।। १८ ।।\nविना स्वर्णं स्वर्णकारो यथा शक्तः स्वकर्मणि ।।\nयथा शक्तः कुलालश्च मृत्तिकां च विना द्विजाः ।। १९ ।।\nतथा गृही न शक्तश्च सततं सर्वकर्मणि ।।\nगृहाधिष्ठातृदेवीं च स्वशक्तिगृहिणीं विना ।। 2.59.२० ।।\nभार्य्यामूलाः क्रियाः सर्वा भार्य्यामूला गृहास्तथा ।।\nभार्य्यामूलं सुखं सर्वं गृहस्थानां गृहे सदा ।। २१ ।।\nभार्य्यामूलः सदा हर्षो भार्य्यामूलं च मङ्गलम् ।।\nभार्य्यामूलं च संसारो भार्य्यामूलं च सौरभम् ।। २२ ।।\nयथा रथश्च रथिनां गृहिणां च तथा गृहम् ।।\nसारथिस्तु यथा तेषां गृहिणां च तथा प्रिया ।। २३ ।।\nसर्वरत्नप्रधाना च स्त्रीरत्नं दुष्कुलादपि ।।\nगृहीता सा गृहस्थेनेवेत्याह कमलोद्भवः ।। २४ ।।\nयथा जलं विना पद्मं पद्मं शोभां विना यथा ।।\nतथैव पुंसां स्वगृहं गृहिणां गृहिणीं विना ।। २५ ।।\nइत्येवमुक्त्वा स गुरुः प्रविवेश गृहं मुहुः ।।\nगृहाद्बहिर्निस्ससार भूयो भूयः शुचाऽन्वितः ।। २६ ।।\nमुहुर्मुहुश्च मूर्च्छां च चेतनां समवाप सः ।।\nभूयोभूयो रुरोदोच्चैः स्मारंस्मारं प्रियागुणान् ।। २७ ।।\nअथान्तरे महाज्ञानी ज्ञानिभिश्च प्रबोधितः ।।\nसच्छिष्यैर्मुनिभिश्चान्यैः पुरन्दरगृहं ययौ ।। २८ ।।\nस गुरुः पूजितस्तेन चातिथ्येन मरुत्वता ।।\nतमुवाच स्ववृत्तान्तं हृदि शल्यमिवाप्रियम् ।। २९ ।।\nबृहस्पतिवचः श्रुत्वा रक्तपङ्कजलोचनः ।।\nतमुवाच महेन्द्रश्च कोपप्रस्फुरिताधरः ।। 2.59.३० ।।\nमहेन्द्र उवाच ।।\nदूतानां वै सहस्रं च चारकर्मणि गच्छतु ।।\nअतीव निपुणं दक्षं तत्त्वप्राप्तिनिमित्तकम् ।। ३१ ।।\nयत्रास्ति पातकी चन्द्रो मन्मात्रा तारया सह ।।\nगच्छामि तत्र सन्नद्धः सर्वैर्देवगणैः सह ।। ३२ ।।\nत्यज चिन्तां महाभाग सर्वं भद्रं भविष्यति ।।\nभद्रबीजं दुर्गमिदं कस्य सम्पद्विपद्विना ।। ३३ ।।\nइत्युक्त्वा च शुनासीरो दूतानां च सहस्रकम् ।।\nतूर्णं प्रस्थाप यामास तत्कर्मनिपुणं मुने ।। ३४ ।।\nते दूता वै वर्षशतं ययुर्निर्जनमेव च ।।\nसुदुर्लंघ्यं च विश्वेषु भ्रमित्वा शक्रमाययुः ।। ३५ ।।\nचन्द्रं च शुक्रभवने तं प्रपन्नं च विज्वरम् ।।\nदृष्ट्वा सतारकं भीतं कथयामासुरीश्वरम् ।। ३६ ।।\nइति श्रुत्वा शुनासीरो नतवक्त्रो बृहस्पतिम् ।।\nउवाच शोकसन्तप्तो हदयेन विदूयता ।। ३७ ।।\nमहेन्द्र उवाच ।।\nशृणु नाथ प्रवक्ष्यामि परिणामसुखावहम् ।।\nभयं त्यज महाभाग सर्वं भद्रं भविष्यति ।। ३८ ।।\nत्वया नहि जितः शुक्रो न मया दितिनन्दनः ।।\nएतदालोच्य चन्द्रश्च जगाम शरणं कविम् ।।३९।।\nगच्छ शीघ्रं ब्रह्मलोकमस्माभिः सार्द्धमेव च ।।\nब्रह्मणा सह यास्यामः कैलासे शङ्करं वयम् ।।2.59.४० ।।\nइत्युक्त्वा तु महेन्द्रश्च सन्तप्तो गुरुणा सह ।।\nजगाम ब्रह्मलोकं च सुखदृश्यं निरामयम् ।। ४१ ।।\nतत्र दृष्ट्वा च ब्रह्माणं ननाम गुरुणा सह ।।\nप्रोवाच सर्ववृत्तान्तं देवानामीश्वरं परम् ।। ४२ ।।\nमहेन्द्रवचनं श्रुत्वा हसित्वा कमलोद्भवः ।।\nहितं तथ्यं नीतिसारमुवाच विनयान्वितः ।। ४३ ।।\nब्रह्मोवाच ।।\nयो ददाति परस्मै च दुःखमेव च सर्वतः ।।\nतस्मै ददाति दुःखं च शास्ता कृष्णः सनातनः ।। ४४ ।।\nअहं स्रष्टा च सृष्टेश्च पाता विष्णुः सनातनः ।।\nयथा रुद्रश्च संहर्त्ता ददाति च शिवं शिवः ।। ४५ ।।\nनिरन्तरं सर्वसाक्षी धर्मो वै सर्वकारणम् ।।\nसर्वे देवा विषयिणः कृष्णाज्ञापरिपालकाः ।। ४६ ।।\nबृहस्पतिरुतथ्यश्च संवर्तश्च जितेन्द्रियः ।।\nत्रयश्चांगिरसः पुत्रा वेदवेदाङ्गपारगाः ।। ४७ ।।\nसंवर्ताय कनिष्ठाय न च किञ्चिद्ददौ गुरुः ।।\nस बभूव तपस्वी च कृष्णं ध्यायति चेश्वरम् ।। ४८ ।।\nमध्यमस्योतथ्यकस्य सतीं भार्यां च गुर्विणीम् ।।\nजहार कामतस्तां च भ्रातृजायामकामुकीम् ।। ४९ ।।\nयो हरेद्भ्रातृजायां च कामी कामादकामुकीम् ।।\nब्रह्महत्यासहस्रं च लभते नात्र संशयः ।। 2.59.५० ।।\nस याति कुम्भीपाकं च यावच्चन्द्रदिवाकरम् ।।\nभ्रातृजायापहारी च मातृगामी भवेन्नरः ।। ५१ ।।\nतस्मादुत्तीर्य्य पापी च विष्ठायां जायते कृमिः ।।\nवर्षकोटिसहस्राणि तत्र स्थित्वा च पातकी ।। ५२ ।।\nततो भवेन्महापापी वर्षकोटिसहस्रकम् ।।\nपुंश्चलीयोनिगर्ते च कृमिश्चैव पुरन्दर ।। ।। ५३ ।।\nगृध्रः कोटिसहस्राणि शतजन्मानि कुक्कुरः ।।\nभ्रातृजायापहरणाच्छतजन्मानि सूकरः ।। ५४ ।।\nददाति यो न दायं च बलिष्ठो दुर्बलाय च ।।\nस याति कुम्भीपाकं च यावच्चन्द्रदिवाकरम् ।। ९५ ।।\nनाभुक्तं क्षीयते कर्म्म कल्पकोटिशतैरपि ।।\nअवश्यमेव भोक्तव्यं कृतं कर्म शुभाशुभम् ।। ५६ ।।\nजगद्गुरोः शिवस्यापि गुरुपुत्रो बृहस्पतिः ।।\nज्ञातं करोतु वृत्तान्तमीश्वरं बलिनां वरम ।। ५७ ।।\nसर्वे समूहा देवानां सन्नद्धाश्च सवाहनाः ।।\nमध्यस्था मुनयश्चैव सन्तु वै नर्मदातटे ।। ५८ ।।\nपश्चादहं च यास्यामि पुण्यं तन्नर्म्मदातटम् ।।\nगुरुस्तद्गुरुपुत्रोऽपि शीघ्रं यातु शिवालयम् ।।५९।।\nमहेन्द्र उवाच ।।\nकथं वा वेदकर्त्तुश्च सिद्धानां योगिनां गुरोः ।।\nमृत्युञ्जयस्य शम्भोश्च गुरुपुत्रो बृहस्पतिः ।। 2.59.६० ।।\nअङ्गिरास्तव पुत्रश्च तत्पुत्रश्च बृहस्पतिः ।।\nत्वत्तो ज्ञानी महादेवः कथं शिष्यो गुरोः पितुः ।। ६१ ।।\nब्रह्मोवाच ।।\nकथेयमतिगुप्ता च पुराणेषु पुरन्दर ।।\nइमां पुराप्रवृत्तिं च कथयामि निशामय।।६२।।\nमृतवत्सा कर्म्मदोषाद्भार्य्या चाङ्गिरसः पुरा ।।\nव्रतं चकार सा चैव कृष्णस्य परमात्मनः ।। ६३ ।।\nव्रतं पुंसवनं नाम वर्षमेकं चकार सा ।।\nसनत्कुमारो भगवान्कारयामास तां व्रतम् ।। ६४ ।।\nतदाऽऽगत्य च गोलोकात्परमात्मा कृपामयः ।।\nस्वेच्छामयं परं ब्रह्म भक्तानुग्रहविग्रहः ।। ६५ ।।\nसुव्रतां च सलक्ष्मीकां तामुवाच कृपानिधिः ।।\nप्रणतां साश्रुनेत्रां च विनीतां च तया स्तुतः ।। ६६ ।।\nश्रीकृष्ण उवाच ।।\nगृहाणेदं व्रतफलं मम तेजस्समन्वितम् ।।\nभुंक्ष्व मद्वरतः पुत्रि भविष्यति मदंशतः ।। ६७ ।।\nपतिर्गुरुश्च देवानां महतां ज्ञानिनां वरः ।।\nपुत्रस्ते भविता साध्वि मद्वरेण बृहस्पतिः ।। ६८ ।।\nमद्वरेण भवेद्यो हि स च मद्वरपुत्रकः ।।\nत्वद्गर्भे मम पुत्रोऽयं चिरजीवी भविष्यति ।। ६९ ।।\nवरजो वीर्य्यजश्चैव क्षेत्रजः पालकस्तथा।।\nविद्यामन्त्रसुतौ चैव गृहीतः सप्तमः सुतः ।। 2.59.७० ।।\nइत्युक्त्वा राधिकानाथः स्वलोकं च जगाम सः ।।\nश्रीकृष्णवरपुत्रोऽयं ज्ञानीश्वरगुरुः स्वयम् ।।\nमृत्युञ्जयं महाज्ञानं शिवाय प्रददौ पुरा ।। ७१ ।।\nदिव्यं वर्षत्रिलक्षं च तपश्चक्रे हिमालये ।।\nस्वयोगं ज्ञानमखिलं तेजस्स्वामसमं परम् ।।\nस्वशक्तिं विष्णुमायां च स्वांशं वै वाहनं वृषम् ।। ७२।।\nस्वशूलं च स्वकवचं स्वमन्त्रं द्वादशाक्षरम् ।।\nकृपामयः स्तुतस्तेन श्रीकृष्णश्च परात्परः ।।\nशिवलोके शिवा सा च विष्णुमाया शिवप्रिया ।।७३।।\nशक्तिर्नारायणस्येयं साऽऽविर्भूता सनातनी ।।\nतेजस्तु सर्वदेवानां साऽऽविर्भूता सनातनी ।। ७४ ।।\nजघान दैत्यनिकरं देवेभ्यः प्रददौ पदम् ।।\nकल्पान्ते दक्षकन्या च सा मूलप्रकृतिः सती ।। ७५ ।।\nपितृयज्ञे तनुं त्यक्त्वा योगाद्वै सिद्धयोगिनी ।।\nबभूव शैलकन्या सा साध्वी वै भर्तृनिन्दया ।।७६।।\nकालेन कृष्णतपसा शङ्करं प्राप सुन्दरी।।\nश्रीकृष्णो हि गुरुः शम्भोः परमात्मा परात्परः।७७।।\nकृष्णस्य वरपुत्रोऽयं स्वयमेव बृहस्पतिः ।।\nअतो हेतोः सुरगुरुर्गुरुपुत्रः शिवस्य च ।। ७८ ।।\nइत्येवं कथितं सर्वमतिगुह्यं पुरातनम्।।\nइति प्रधानसम्बन्धः श्रुतश्च कथितो मया ।। ७९ ।।\nपारंपरिकमन्यं च कथयामि निशामय ।।\nदुर्वासा गरुडश्चैव शङ्करांशः प्रतापवान् ।। 2.59.८० ।।\nशिष्यौ चांगिरसस्तौ द्वौ गुरुपुत्रोऽथवा ततः ।।\nप्राणाधिकायां सत्यां च मृतायां दक्षशापतः ।। ८१ ।।\nस्वज्ञानं स्वं च भगवान्विसस्मार स्वमोहतः ।।\nस्मरणं कारयामास कृष्णेन प्रेरितोऽङ्गिराः ।। ८२ ।।\nअतो हेतोर्गुरुश्चैवं मत्सुतस्स्याच्छिवस्य सः ।।\nशीघ्रं गच्छतु कैलासं स्वयमेव बृहस्पतिः ।। ८३ ।।\nत्वं गच्छ तत्र सन्नद्धः सदेवो नर्मदातटम् ।।\nइत्युक्त्वा जगतां धाता विरराम च नारद ।। ८४ ।।\nगुरुर्ययौ च कैलासं महेन्द्रो नर्मदातटम् ।। ८५ ।।\nइति श्रीब्रह्मवैवर्त्ते महापुराणे द्वितीये प्रकृति खण्डे नारदनारायणसंवादे दुर्गोपाख्याने बृहस्पतेः कैलासगमनं नामैकोनषष्टितमोऽध्यायः ।। ५९ ।।"
  }
]
[
  {
    "text": "नारद उवाच।।\nनारायण महाभाग समश्चैव त्वया प्रभो।।\nरूपेण च गुणैश्चैव यशसा तेजसा त्विषा।।१।।\nत्वमेव ज्ञानिनां श्रेष्ठः सिद्धानां योगिनां तथा।।\nतपस्विनां मुनीनां च परो वेदविदां तथा।।\nमहालक्ष्म्या उपाख्यानं विज्ञातं महदद्भुतम् ।।२।।\nअन्यत्किञ्चिदुपाख्यानं निगूढं वद साम्प्रतम्।।\nअतीव गोपनीयं यदुपयुक्तं च सर्वतः।।\nअप्रकाश्यं पुराणेषु वेदोक्तं धर्मसंयुतम्।।३।।\nश्रीनारायण उवाच।।\nनानाप्रकारमाख्यानमप्रकाश्यं पुराणतः ।।\nश्रुतौ कतिविधं गूढमास्ते ब्रह्मन्सुदुर्लभम्।। ४ ।।\nतेषु यत्सारभूतं च श्रोतुं किंवा त्वमिच्छसि ।।\nतन्मे ब्रूहि महाभाग पश्चाद्वक्ष्यामि तत्पुनः ।।५।।\nनारद उवाच ।।\nस्वाहा देवहविर्दाने प्रशस्ता सर्वकर्मसु।।\nपितृदाने स्वधा शस्ता दक्षिणा सर्वतो वरा ।।६।।\nएतासां चरितं जन्म फलं प्राधान्यमेव च ।।\nश्रोतुमिच्छामि ते वक्त्राद्वद वेदविदां वर ।। ७ ।।\nसौतिरुवाच ।।\nनारदस्य वचः श्रुत्वा प्रहस्य मुनिपुंगवः ।।\nकथां कथितुमारेभे पुराणोक्तां पुरातनीम् ।। ८ ।।\nश्रीनारायण उवाच ।।\nसृष्टेः प्रथमतो देवाश्चाहारार्थं ययुः पुरा ।।\nब्रह्मलोके ब्रह्मसभामगम्यां सुमनोहराम् ।। ९ ।।\nगत्वा निवेदनं चक्रुर्मुने त्वाहारहेतुकम् ।।\nब्रह्मा श्रुत्वा प्रतिज्ञाय सिषेवे श्रीहरेः पदम् ।। 2.40.१० ।।\nयज्ञरूपो हि भगवान्कलया च बभूव सः ।।\nयज्ञे यद्यद्धविर्दानं दत्तं तेभ्यश्च वेधसा ।। ११ ।।\nहविर्ददति विप्राश्च भक्त्या च क्षत्रियादयः ।।\nसुरा नैव प्राप्नुवन्ति तद्दानं मुनिपुंगव ।। १२ ।।\nदेवा विषण्णास्ते सर्वे तत्सभां च पुनर्ययुः ।।\nगत्वा निवेदनं चक्रुराहाराभावहेतुकम् ।। १३ ।।\nब्रह्मा श्रुत्वा तु मनसा श्रीकृष्णं शरणं ययौ ।।\nप्रकृतिं पूजयामास ध्यायन्नेव तदाज्ञया।। ।। १४ ।।\nप्रकृतिः कलया चैव सर्वशक्तिस्वरूपिणी ।।\nबभूव दाहिका शक्तिरग्नेः स्वाहास्वरूपिणी ।। १५ ।।\nग्रीष्ममध्याह्नमार्त्तण्ड प्रभान्यक्कारकारिणी ।।\nअतीव सुन्दरी रामा रमणीया मनोहरा ।। १६ ।।\nईषद्धास्यप्रसन्नास्या भक्तानुग्रहकारिणी ।।\nउवाचेति विधेरग्रे पद्मयोने वरं वृणु ।। १७ ।।\nविधिस्तद्वचनं श्रुत्वा सम्भ्रमात्समुवाच ताम् ।। १८ ।।\nब्रह्मोवाच ।।\nत्वमग्नेर्दाहिका शक्तिर्भव पत्नी च सुन्दरी ।।\nदग्धुं न शक्तस्स्वहुतं हुताशश्च त्वया विना ।। १९ ।।\nत्वन्नामोच्चार्य्य मन्त्रान्ते यद्दास्यति हविर्नरः ।।\nसुरेभ्यस्तत्प्राप्नुवन्ति सुराः सानन्दपूर्वकम् ।।2.40.२०।।\nअग्नेः सम्पत्स्वरूपा च श्रीरूपा च गृहेश्वरी ।।\nदेवानां पूजिता शश्वन्नरादीनां भवाम्बिके।। ।। २१ ।।\nब्रह्मणश्च वचः श्रुत्वा सा विषण्णा बभूव ह ।।\nतमुवाच स्वयं देवी स्वाभिप्रायं स्वयम्भुवम् ।। २२ ।।\nस्वाहोवाच ।।\nअहं कृष्णं भजिष्यामि तपसा सुचिरेण च ।।\nब्रह्मंस्तदन्यद्यत्किंचित्स्वप्नवद्भ्रम एव च ।।२३ ।।\nविधाता जगतां त्वं च शम्भुर्मृत्युञ्जयः प्रभुः ।।\nबिभर्ति शेषो विश्वं च धर्म्मः साक्षी च देहिनाम् ।। २४ ।।\nसर्वाद्यपूज्यो देवानां गणेषु च गणेश्वरः ।।\nप्रकृतिः सर्वसूः सर्वे पूजिता यत्प्रसादतः ।।२५।।\nऋषयो मुनयश्चैव पूजिता यं निषेव्य च ।।\nतत्पादपद्मं ब्रह्मैक्यभावाद्वै चिन्तयाम्यहम् ।।२६।।\nपद्मास्या पाद्ममित्युक्त्वा पद्मलाभानुसारतः ।।\nजगाम तपसे पाद्मे पद्मादीशस्य पद्मजा ।। २७ ।।\nतपस्तेपे लक्षवर्षमेकपादेन पाद्मजा ।।\nतदा ददर्श श्रीकृष्णं निर्गुणं प्रकृतेः परम् ।। २८ ।।\nअतीव कमनीयं च रूपं दृष्ट्वा च सुन्दरी ।।\nमूर्छां सम्प्राप कामेन कामेशस्य च कामुकी ।। २९ ।।\nविज्ञाय तदभिप्रायं सर्वज्ञस्तामुवाच सः ।।\nस्वक्रोडे च समुत्थाप्य क्षीणांगीं तपसा चिरम् ।। 2.40.३० ।।\nश्रीकृष्ण उवाच ।।\nवाराहे च त्वमंशेन मम पत्नी भविष्यसि ।।\nनाम्ना नाग्नजिती कन्या कान्ते नग्नजितस्य च ।। ३१ ।।\nअधुनाऽग्नेर्दाहिका त्वं भव पत्नी च भाविनि ।।\nमन्त्राङ्गरूपा पूता च मत्प्रसादाद्भविष्यसि ।। ३२ ।।\nवह्निस्त्वां भक्तिभावेन सम्पूज्य च गृहेश्वरीम्।।\nरमिष्यते त्वया सार्द्धं रामया रमणीयया ।। ३३ ।।\nइत्युक्त्वाऽन्तर्दधे देवो देवीमाश्वास्य नारद ।।\nतत्राजगाम सन्त्रस्तो वह्निर्ब्रह्मनिदेशतः ।। ३४ ।।\nध्यानैश्च सामवेदोक्तैर्ध्यात्वा तां जगदम्बिकाम् ।।\nसम्पूज्य परितुष्टाव पाणिं जग्राह मन्त्रतः ।। ३५ ।।\nतदा दिव्यं वर्षशतं स रेमे रामया सह ।।\nअतीव निर्जने रम्ये सम्भोगसुखदे सदा ।।३६।।\nबभूव गर्भं तस्याश्च हुताशस्यैव तेजसा ।।\nतद्दधार च सा देवी दिव्यं द्वादशवत्सरम् ।। ३७ ।।\nततः सुषाव पुत्रांश्च रमणीयान्मनोहरान् ।।\nदक्षिणाग्निर्गार्हपत्याहवनीयान्क्रमेण च ।। ।। ३८ ।।\nऋषयो मुनयश्चैव ब्राह्मणाः क्षत्रियादयः ।।\nस्वाहान्तं मन्त्रमुच्चार्य्य हविर्ददति नित्यशः ।। ३९ ।।\nस्वाहायुक्तं च मन्त्रं च यो गृह्णाति प्रशस्तकम् ।।\nसर्वसिद्धिर्भवेत्तस्य ब्रह्मन्ग्रहणमात्रतः ।। 2.40.४० ।।\nविषहीनो यथा सर्पो वेदहीनो यथा द्विजः ।।\nपतिसेवाविहीना स्त्री विद्याहीनो यथा नरः ।। ४१ ।।\nफलशाखाविहीनश्च यथा वृक्षो हि निन्दितः ।।\nस्वाहाहीनस्तथा मन्त्रो न द्रुतं फलदायकः ।। ४२ ।।\nपरितुष्टा द्विजाः सर्वे देवाः संप्रापुराहुतिम् ।।\nस्वाहान्तेनैव मन्त्रेण सफलं सर्वकर्म च ।। ४३ ।।\nइत्येवं वर्णितं सर्वं स्वाहोपाख्यानमुत्तमम् ।।\nसुखदं मोक्षदं सारं कि भूयः श्रोतुमिच्छसि ।। ४४ ।।\nनारद उवाच ।।\nस्वाहापूजाविधानं च ध्यानं स्तोत्रं मुनीश्वर ।।\nसंपूज्य वह्निस्तुष्टाव येन तां वद मे प्रभो ।। ४५ ।।\nनारायण उवाच ।।\nध्यानं च सामवेदोक्तं स्तोत्रं पूजाविधानकम् ।।\nवदामि श्रूयतां ब्रह्मन्सावधानं निशामय ।। ४६ ।।\nसर्वयज्ञारम्भकाले शालग्रामे घटेऽथवा ।।\nस्वाहां संपूज्य यत्नेन यज्ञं कुर्य्यात्फलाप्तये ।। ४७ ।।\nस्वाहां मन्त्राङ्गभूतां च मन्त्रसिद्धिस्वरूपिणीम् ।।\nसिद्धां च सिद्धिदां नृणां कर्मणां फलदां भजे ।। ४८।।\nइति ध्यात्वा च मूलेन दत्त्वा पाद्यादिकं नरः ।।\nसर्वसिद्धिं लभेत्स्तुत्वा मूलं स्तोत्रं मुने शृणु ।। ४९ ।।\nॐ ह्रीं श्रीं वह्निजायायै देव्यै स्वाहेत्यनेन च ।।\nयः पूजयेच्च तां देवीं सर्वेष्टं लभते ध्रुवम् ।। 2.40.५० ।।\nवह्निरुवाच ।।\nस्वाहा ऽऽद्या प्रकृतेरंशा मन्त्रतन्त्राङ्गरूपिणी।।\nमन्त्राणां फलदात्री च धात्री च जगतां सती ।।५१।।\nसिद्धिस्वरूपा सिद्धा च सिद्धिदा सर्वदा नृणाम् ।।\nहुताशदाहिकाशक्तिस्तत्प्राणाधिकरूपिणी ।। ५२ ।।\nसंसारसाररूपा च घोरसंसारतारिणी ।।\nदेवजीवनरूपा च देवपोषणकारिणी ।। ५३ ।।\nषोडशैतानि नामानि यः पठेद्भक्तिसंयुतः ।।\nसर्वसिद्धिर्भवेत्तस्य चेह लोके परत्र च ।। ५४ ।।\nनाङ्गहीनो भवेत्तस्य सर्वकर्मसु शोभनम् ।।\nअपुत्रो लभते पुत्रमभार्य्यो लभते प्रियाम् ।। ५५ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारद नारायणसंवादे स्वाहोपाख्याने स्वाहाजन्मादिकथनं नाम चत्वारिंशत्तमोऽध्यायः ।। ४० ।।\nइति स्वाहोपाख्यानं समाप्तम्।।"
  }
]
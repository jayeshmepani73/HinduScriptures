[
  {
    "text": "नारायण उवाच ।।\nशिवं प्रणम्य शिरसा दानवेन्द्रः प्रतापवान् ।।\nसमारुरोह यानं च स्वामात्यैः सह सत्वरः ।। १ ।।\nबभूवुस्ते च संक्षुब्धाः स्कन्दशक्त्याऽर्दितास्तदा ।।\nनेदुर्दुन्दुभयः स्वर्गे पुष्पवृष्टिर्बभूव ह ।। २ ।।\nस्कन्दस्योपरि तत्रैव समरे च भयङ्करे ।।\nस्कन्दस्य समरं दृष्ट्वा महदद्भुतमुल्बणम् ।। ३ ।।\nदानवानां क्षयकरं यथा प्राकृतिकं लयम् ।।\nराजा विमानमारुह्य शरवर्षं चकार ह ।। ४ ।।\nनृपस्य शरवृष्टिश्च घनवृष्टिर्यथा तथा ।।\nमहान्घोरान्धकारश्च वह्न्युत्थानं बभूव ह ।। ५ ।।\nदेवाः प्रदुद्रुवुश्चान्ये सर्वे नन्दीश्वरादयः ।।\nएकाकी कार्त्तिकेयस्तु तस्थौ समरमूर्द्धनि ।। ६ ।।\nपर्वतानां च सर्पाणां शिलानां शाखिनां तथा ।।\nशश्वच्चकार वृष्टिं च दुर्वाह्यां च भयङ्करीम् ।। ७ ।।\nनृपस्य शरवृष्ट्या च प्रच्छन्नः शिवनन्दनः ।\nनीरदेन च सान्द्रेण संच्छन्नो भास्करो यथा ।।८।।\nधनुस्स्कन्दस्य चिच्छेद दुर्वहं च भयङ्करम् ।।\nबभञ्ज च रथं दिव्यं चिच्छेद रथघोटकान् ।। ९ ।।\nमयूरं जर्ज्जरीभूतं दिव्यास्त्रेण चकार सः ।।\nशक्तिं चिक्षेप सूर्य्याभां तस्य वक्षोविभेदिनीम् ।। 2.19.१० ।।\nक्षणं मूर्छां च संप्राप्य चेतनामुपलभ्य सः ।।\nगृहीत्वाऽन्यद्धनुर्दिव्यं यद्दत्तं विष्णुना पुरा ।। ११ ।।\nरत्नेन्द्रसारखचितं यानमारुह्य चाग्निभूः ।।\nशस्त्रमस्त्रं गृहीत्वा च चकार रणमुल्बणम् ।। १२ ।।\nसर्पांश्च पर्वतांश्चैव वृक्षांश्च प्रस्तरांस्तथा ।।\nसर्वांश्चिच्छेद कोपेन दिव्यास्त्रेण शिवात्मजः ।। १३ ।।\nआग्नेयं वारुणास्त्रेण वारयामास वै गुहः ।।\nरथं धनुश्च चिच्छेद शंखचूडस्य लीलया ।। १४ ।।\nसवाहं सारथिं चैव किरीटं मुकुटोज्ज्वलम् ।।\nचिक्षेप शक्तिमुल्काभां दानवेन्द्रस्य वक्षसि ।। १५ ।।\nमूर्च्छां संप्राप्य राजोपलभ्य वै चेतनां पुनः ।।\nआरुह्य वै यानमन्यं धनुर्जग्राह सत्वरः ।। १६ ।।\nचकार शरजालं च मायया मायिनां वरः ।।\nगुहं चाच्छाद्य समरे शरजालेन नारद ।। १७ ।।\nजग्राह शक्तिमव्यर्थां शतसूर्य्यसमप्रभाम् ।।\nप्रलयाग्निशिखारूपां विष्णोर्वै तेजसा वृताम् ।। १८ ।।\nचिक्षेप तां च कोपेन महावेगेन कार्त्तिके ।।\nपपात शक्तिस्तद्गात्रे वह्निराशिरिवोज्ज्वला ।। १९ ।।\nमूर्च्छां संप्राप शक्त्या च कार्त्तिकेयो महाबलः ।।\nकाली गृहीत्वा तं क्रोडे निनाय शिवसन्निधौ ।। 2.19.२० ।।\nशिवस्तं दर्शनादेव जीवयामास लीलया ।।\nददौ बलमनन्तं च स चोत्तस्थौ प्रतापवान् ।। २१ ।।\nशिवः स्वसैन्यं देवांश्च प्रेरयामास सत्वरः।।\nदानवेन्द्रैः ससैन्यैश्च युद्धारम्भो बभूव ह ।। २२ ।।\nस्वयं महेन्द्रो युयुधे सार्द्धं च वृषपर्वणा ।।\nभास्करो युयुधे विप्रचित्तिना सह सत्वरः ।। २३ ।।\nदम्भेन सह चन्द्रश्च चकार समरं परम् ।।\nकालेश्वरेण कालश्च गोकर्णेन हुताशनः ।। २४ ।।\nकुबेरः कालकेयेन विश्वकर्मा मयेन च ।।\nभयङ्करेण मृत्युश्च संहारेण यमस्तथा ।। २९ ।।\nकलविङ्केन वरुणश्चञ्चलेन समीरणः ।।\nबुधश्च धृतपुष्टेन रक्ताक्षेण शनैश्चरः ।। २६ ।।\nजयन्तो रत्नसारेण वसवो वर्चसां गणैः ।।\nअश्विनौ वै दीप्तिमता धूम्रेण नलकूबरः ।। २७ ।।\nधनुर्द्धरेण धर्मश्च मण्डूकाक्षेण मङ्गलः ।।\nशोभाकरेणैवेशानः पिठरेण च मन्मथः ।।२८।।\nउल्कामुखेन धूम्रेण खङ्गेनापि ध्वजेन च ।।\nकांचीमुखेन पिण्डेन धूम्रेण सह नन्दिना ।। २९ ।।\nविश्वेन च पलाशेन चादित्या युयुधुः परम् ।।\nएकादश महारुद्राश्चैकादश भयङ्करैः ।। 2.19.३० ।।\nमहामारी च युयुधे चोग्रदण्डादिभिः सह ।।\nनन्दीश्वरादयः सर्वे दानवानां गणैः सह ।। ३१ ।।\nयुयुधुश्च महद्युद्धे प्रलये च भयङ्करे ।।\nवटमूले च शम्भुश्च तस्थौ काल्या सुतेन च ।। ३२ ।।\nसर्वे च युयुधुः सैन्यसमूहाः सततं मुने ।।\nरत्नसिंहासने रम्ये कोटिभिर्दानवैः सह ।। ३३ ।।\nउवास शंखचूडश्च रत्नभूषणभूषितः ।।\nशङ्करस्य च योधाश्च युद्धे सर्वे पराजिताः ।। ३४ ।।\nदेवाश्च दुद्रुवुः सर्वे भीताश्च क्षतविक्षताः ।।\nचकार कोपं स्कन्दश्च देवेभ्यश्चाभयं ददौ ।। ३९ ।।\nबलं च स्वगणानां वै वर्द्धयामास तेजसा।।\nस्वयमेकश्च युयुधे दानवानां गणैः सह ।। ३६ ।।\nअक्षौहिणीनां शतकं समरे स जघान ह ।।\nखर्परं पातयामास काली कमललोचना ।। ३७ ।।\nपपौ रक्तं दानवानां क्रुद्धा सा शतखर्परम् ।।\nदशलक्षं गजेन्द्राणां शतलक्षं च वाजिनाम् ।। ३८ ।।\nसमादायैकहस्तेन मुखे चिक्षेप लीलया ।।\nकबन्धानां सहस्रं च ननर्त्त समरे मुने ।। ३९ ।।\nस्कन्दस्य शरजालेन दानवाः क्षतविक्षताः ।।\nभीताश्च दुद्रुवुः सर्वे महाबलपराक्रमाः ।। 2.19.४० ।।\nवृषपर्वा विप्रचित्तिर्दम्भश्चापि विकङ्कनः ।।\nस्कन्देन सार्द्धं युयुधुस्ते च सर्वे क्रमेण च।।४१।।\nकाली जगाम समरमरक्षत्कार्त्तिकं शिवः ।।\nवीरास्तामनुजग्मुश्च ते च नन्दीश्वरादयः ।। ४२ ।।\nसर्वे देवाश्च गन्धर्वा यक्षराक्षसकिन्नराः ।।\nराज्यभाण्डाश्च बहुशः शतकोटिर्बलाहकाः ।। ४३ ।।\nसा च गत्वा च संग्रामं सिंहनादं चकार ह ।।\nदेव्या वै सिंहनादेन प्रापुर्मूर्च्छां च दानवाः ।। ४४ ।।\nअट्टाट्टहासमशिवं चकार च पुनः पुनः ।।\nहृष्टा पपौ च माध्वीकं ननर्त्त रणमूर्द्धनि ।। ४५ ।।\nउग्रदंष्ट्रा चोग्रचण्डा कौट्टरी च पपौ मधु ।।\nयोगिनीनां डाकिनीनां गणाः सुरगणादयः ।। ४६ ।।\nदृष्ट्वा कालीं शङ्खचूडः शीघ्रमाजिं समाययौ ।।\nदानवाश्च भयं प्रापू राजा तेभ्योऽभयं ददौ ।। ४७ ।।\nकाली चिक्षेप चाग्नेयं प्रलयाग्निशिखोपमम् ।।\nराजा निर्वापयामास वारुणेन स लीलया ।। ४८ ।।\nचिक्षेप वारुणं सा च तत्तीव्रं महदद्भुतम् ।।\nगान्धर्वेण च चिच्छेद दानवेन्द्रश्च लीलया ।। ४९ ।।\nमाहेश्वरं प्रचिक्षेप काली वह्निशिखोपमम् ।।\nराजा जघान तच्छीघ्रं वैष्णवेन च लीलया ।। 2.19.५० ।।\nनारायणास्त्रं सा देवी चिक्षिपे मन्त्रपूर्वकम् ।।\nराजा ननाम तं दृष्ट्वा चावरुह्य रथादहो ।।५१।।\nऊर्ध्वं जगाम तच्छस्त्रं प्रलयाग्निशिखोपमम् ।।\nपपात शङ्खचूडश्च भक्त्या वै दण्डवद्भुवि ।।\nब्रह्मास्त्रं सा च चिक्षेप यत्नतो मन्त्रपूर्वकम् ।। ५२ ।।\nब्रह्मास्त्रेण महाराज निर्वाणं च चकार ह ।।\nचिक्षेपातीव दिव्यास्त्रं सा देवी मन्त्रपूर्वकम् ।। ५३ ।।\nराजा दिव्यास्त्रजालेन निर्वाणं च चकार ह ।।\nदेवी चिक्षेप शक्तिं च यत्नतो योजनायताम् ।। ५४ ।।\nराजा तीक्ष्णास्त्रजालेन शतखण्डं चकार ह ।।\nजग्राह मन्त्रपूर्वं च देवी पाशुपतं रुषा ।। ५५ ।।\nनिक्षेप्तुं सा निषिद्धा च वाग्बभूवाशरीरिणी ।।\nमृत्युः पाशुपते नास्ति नृपस्य च महात्मनः ।। ५६ ।।\nयावदस्त्येव कण्ठेऽस्य कवचं हि हरेरिति ।।\nयावत्सतीत्वमस्तीह सत्याश्च नृपयोषितः ।। ५७ ।।\nतावदस्य जरा मृत्युर्नास्तीति ब्रह्मणो वरः ।।\nइत्याकर्ण्य महाकाली न तच्चिक्षेप सा सती।।५८।।\nशतलक्षं दानवानामग्रहील्लीलया क्रुधा।।\nअत्तुं जगाम वेगेन शंखचूडं भयंकरी।।।।।।\nदिव्यास्त्रेण सुतीक्ष्णेन वारयामास दानवः ।।\nखङ्गं चिक्षेप सा देवी ग्रीष्मसूर्योपमं परम् ।।2.19.६०।।\nदिव्यास्त्रैर्दानवेन्द्रोऽयं शतखण्डं चकार सः ।।\nपुनरत्तुं महादेवी वेगेन च जगाम तम् ।। ६१ ।।\nसर्वसिद्धेश्वरः श्रीमान्ववृधे दानवेश्वरः ।।\nनिवारयामास च तां सर्वसिद्धेश्वरो वरः ।।\nवेगेन मुष्टिना काली कोपयुक्ता भयंकरी ।।६२।।\nबभञ्जाथ रथं तस्य चाहनत्सारथिं सती ।।\nसा च शूलं च चिक्षेप प्रलयाग्निशिखोपमम् ।। ६३ ।।\nवामहस्तेन जग्राह शंखचूडश्च लीलया ।।\nमुष्ट्या जघान तं देवी महाकोपेन वेगतः ।। ६४ ।।\nबभ्राम व्यथया दैत्यः क्षणं मूर्च्छामवाप ह ।।\nक्षणेन चेतनां प्राप्य समुत्तस्थौ प्रतापवान् ।। ६९ ।।\nन चक्रे बाहुयुद्धं स देव्या सह ननाम ताम् ।।\nदेव्याश्चास्त्रं च चिच्छेद चाग्रहीत्स्वेन तेजसा ।। ६६ ।।\nनास्त्रं चिक्षेप तां भक्त्या मातृबुद्ध्या च वैष्णवः ।। ६७ ।।\nगृहीत्वा दानवं देवी भ्रामयित्वा पुनः पुनः ।।\nऊर्ध्वं च प्रेरयामास महावेगेन कोपतः ।। ६८ ।।\nऊर्ध्वात्पपात वेगेन शंखचूडः प्रतापवान् ।।\nनिपत्य च समुत्तस्थौ स नत्वा भद्रकालिकाम् ।।६९।।\nरत्नेन्द्रसारखचितं विमानाग्र्यं मनोहरम् ।।\nआरुरोह रथं हृष्टो न विश्रान्तो महारणे ।। । ।। 2.19.७० ।।\nक्षतजं दानवानां च मांसं च विपुलं क्षुधा ।।\nपीत्वा भुक्त्वा भद्रकाली ययौ सा शंकरान्तिकम् ।। ७१ ।।\nउवाच रणवृत्तान्तं पौर्वापर्य्यं यथाक्रमम् ।।\nश्रुत्वा जहास शम्भुश्च दानवानां विनाशनम् ।।७२।।\nलक्षं च दानवेन्द्राणामवशिष्टं रणेऽधुना ।।\nउद्वृत्तं भूभृता सार्द्धं तदन्यं भुक्तमीश्वर ।।७३।।\nसंग्रामे दानवेन्द्रं च हन्तुं पाशुपतेन वै ।।\nअवध्यस्तव राजेति वाग्बभूवाशरीरिणी ।। ।। ७४ ।।\nराजेन्द्रश्च महाज्ञानी महाबलपराक्रमः ।।\nन च चिक्षेप मय्यस्त्रं चिच्छेद मम सायकम् ।। ७५ ।।\nइति श्री ब्रह्मवैवर्ते महापुराणे द्वितीये प्रकृतिखण्डे नारदनारायणसंवादे तुलस्युपाख्याने कालीशंखचूडयुद्ध एकोनविंशोऽध्यायः ।। १९ ।।"
  }
]
[
  {
    "text": "श्रीनारायण उवाच ।।\nयमस्य वचनं श्रुत्वा सावित्री च पतिव्रता ।।\nतुष्टाव परया भक्त्या तमुवाच मनस्विनी ।। १ ।।\nसावित्र्युवाच ।।\nकिं कर्म वा शुभं धर्म्मराज किं वाऽशुभं नृणाम् ।।\nकर्म निर्मूलयन्त्येव केन वा साधवो जनाः ।।२।।\nकर्मणां बीजरूपः कः को वा कर्म्मफलप्रदः।।\nकिं कर्म्म तद्भवेत्केन को वा तद्धेतुरेव च।।३।।\nको वा कर्मफलं भुङ्क्ते को वा निर्लिप्त एव च ।।\nको वा देही कश्च देहः को वा वै कर्मकारकः।।४।।\nकिं विज्ञानं मनो बुद्धिः के वा प्राणाः शरीरिणाम् ।।\nकानीन्द्रियाणि किं तेषां लक्षणं देवताश्च काः।।५।।\nभोक्ता भोजयिता को वा को भोगः का च निष्कृतिः ।।\nको जीवः परमात्मा कस्तन्मे व्याख्यातुमर्हसि ।।६।।\nयम उवाच ।।\nवेदेन विहितं कर्म तन्मये मङ्गलं परम्।।\nअवैदिकं तु यत्कर्म तदेवाशुभमेव च।।७।।\nअहैतुकी विष्णुसेवा सङ्कल्परहिता सताम्।।\nकर्म्मनिर्म्मूलनात्मा वै सा चैव हरिभक्तिदा।।८।।\nहरिभक्तो नरो यश्च स च मुक्तः श्रुतौ श्रुतम् ।।\nजन्ममृत्युजराव्याधिशोकभीतिविवर्जितः ।।९।।\nमुक्तिश्च द्विविधा साध्वि श्रुत्युक्ता सर्वसम्मता ।।\nनिर्वाणपददात्री च हरिभक्तिप्रदा नृणाम् ।। 2.25.१० ।।\nहरिभक्तिस्वरूपां च मुक्तिं वाञ्छन्ति वैष्णवाः ।।\nअन्ये निर्वाणरूपां च मुक्तिमिच्छन्ति साधवः ।। ।। ११ ।।\nकर्म्मणो बीजरूपश्च सन्ततं तत्फलप्रदः ।।\nरूर्मरूपश्च भगवाञ्छ्रीकृष्णः प्रकृतेः परः ।। १२ ।।\nसोऽपि तद्धेतुरूपश्च कर्म्म तेन भवेत्सति ।।\nजीवः कर्मफलं भुङ्क्ते आत्मा निर्लिप्त एव च ।। १३ ।।\nआत्मनः प्रतिबिम्बं च देही जीवः स एव च ।।\nपाञ्चभौतिकरूपश्च देहो नश्वर एव च।।१४।।\nपृथिवी वायुराकाशो जलं तेजस्तथैव च।।\nएतानि सूत्ररूपाणि सृष्टिः सृष्टिविधौ हरेः ।। ।। १५ ।।\nकर्त्ता भोक्ता च देही च स्वात्मा भोजयिता सदा ।।\nभोगो विभवभेदश्च निष्कृतिर्मुक्तिरेव च ।। १६ ।।\nसदसद्भेदबीजं च ज्ञानं नानाविधं भवेत् ।।\nविषयाणां विभागानां भेदबीजं च कीर्त्तितम् ।।१७।।\nबुद्धिर्विवेचनारूपा ज्ञानसंदीपिनी श्रुतौ ।।\nवायुभेदाश्च वै प्राणा बलरूपाश्च देहिनाम् ।। १६ ।।\nइन्द्रियाणां वै प्रवरमीश्वराणां समूहकम् ।।\nप्रेरकं कर्मणां चैव दुर्निवार्यं च देहिनाम् ।। १९ ।।\nअनिरूप्यमदृश्यं च ज्ञानभेदं मनः स्मृतम् ।।\nलोचनं श्रवणं प्राणं त्वग्जिह्वादिकमिन्द्रियम् ।। 2.25.२० ।।\nअङ्गिनामङ्ग रूपं च प्रेरकं सर्वकर्मणाम् ।।\nरिपुरूपं मित्ररूपं सुखदं दुःखदं सदा ।। २१ ।।\nसूर्य्यो वायुश्च पृथिवी वाण्याद्या देवताः स्मृताः ।।\nप्राणदेहादिभृद्यो हि स जीवः परिकीर्त्तितः।।२२।।\nपरमात्मा परं ब्रह्म निर्गुणः प्रकृतेः परः ।।\nकारणं कारणानां च श्रीकृष्णो भगवान्स्वयम्।।२३।।\nइत्येवं कथितं सर्वं मया पृष्टं यथागमम् ।।\nज्ञानिनां ज्ञानरूपं च गच्छ वत्से यथासुखम् ।। २४ ।।\nसावित्र्युवाच ।।\nत्यक्त्वा क्व यामि कान्तं वा त्वां वा ज्ञानार्णवं बुधम् ।।\nप्रश्नं यद्यत्करोमि त्वां तद्भवान्वक्तुमर्हति ।। २५ ।।\nकां कां योनिं याति जीवः कर्मणा केन वा यम ।।\nकेन वा कर्मणा स्वर्गं केन वा नरकं पितः ।। २६ ।।\nकेन वा कर्मणा मुक्तिः केन भक्तिर्भवेद्धरेः ।।\nकेन वा कर्मणा रोगी चारोगी केन कर्मणा।।२७।।\nकेन वा दीर्घजीवी च केनाल्पायुश्च कर्म्मणा ।।\nकेन वा कर्म्मणा दुःखी केन वा कर्म्मणा सुखी ।। २८ ।।\nअङ्गहीनश्च काणश्च बधिरः केन कर्म्मणा ।।\nअन्धो वा कृपणो वाऽपि प्रमत्तः केन कर्म्मणा ।। २९ ।।\nक्षिप्तोऽतिलुब्धकश्चैव केन वा नरघातकः ।।\nकेन सिद्धिमवाप्नोति सालोक्यादिचतुष्टयम् ।।2.25.३०।।\nकेन वा ब्राह्मणत्वं च तपस्वित्वं च केन वा ।।\nस्वर्गभोगादिकं केन वैकुण्ठं केन कर्म्मणा।।३१।।\nगोलोकं केन वा ब्रह्मन्सर्वोत्कृष्टं निरामयम्।।\nनरकं वा कतिविधं किं संख्यं नाम किं तथा ।।३२।।\nको वा कं नरकं याति कियन्तं तेषु तिष्ठति ।।\nपापिनां कर्म्मणा केन को वा व्याधिः प्रजायते ।।३३।।\nयद्यदस्ति मया पृष्टं तन्मे व्याख्यातुमर्हसि ।। ३४ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे कर्म्मविपाके यमोक्त्यनन्तरं सावित्रीप्रश्नो नाम पञ्चविंशोऽध्यायः ।। २५ ।।"
  }
]
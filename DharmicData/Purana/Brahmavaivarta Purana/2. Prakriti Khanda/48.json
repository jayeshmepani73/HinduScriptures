[
  {
    "text": "नारद उवाच ।।\nनारायण महाभाग नारायणपरायण ।।\nनारायणांश भगवन्ब्रूहि नारायणीं कथाम् ।। १ ।।\nश्रुतं सुरभ्युपाख्यानमतीव सुमनोहरम् ।।\nगोप्यं सर्वपुराणेषु पुराविद्भिः प्रशंसितम् ।। २ ।।\nअधुना श्रोतुमिच्छामि राधिकाख्यानमुत्तमम् ।।\nतदुत्पत्तिं च तद्ध्यानं स्तोत्रं कवचमुत्तमम् ।। ३ ।।\nश्रीनारायण उवाच ।।\nपुरा कैलासशिखरे भगवन्तं सनातनम् ।।\nसिद्धेशं सिद्धिदं सर्वस्वरूपं शंकरं परम् ।। ४ ।।\nप्रफुल्लवदनं प्रीतं सस्मितं मुनिभिः स्तुतम् ।।\nकुमाराय प्ररोचन्तं कृष्णस्य परमात्मनः ।। ५ ।।\nरासोत्सवरसाख्यानं रासमण्डलवर्णनम् ।।\nतदाख्यानावसाने च प्रस्तावावसरे सती ।। ६ ।।\nपप्रच्छ पार्वती स्फीता सस्मिता प्राणवल्लभम् ।।\nस्तवनं कुर्वती भीता प्राणेशेन प्रसादिता । ।। ७ ।।\nप्रोवाच तं महादेवं महादेवी सुरेश्वरी ।।\nअपूर्वं राधिकाख्यानं पुराणेषु सुदुर्लभम् ।। ८ ।।\nश्रीपार्वत्युवाच ।।\nआगमं निखिलं नाथ श्रुतं सर्वमनुत्तमम् ।।\nपाञ्चरात्रादिकं नीतिशास्त्रयोगं च योगिनाम् ।। ९ ।।\nसिद्धानां सिद्धिशास्त्रं च नानातन्त्रं मनोहरम् ।।\nभक्तानां भक्तिशास्त्रं च कृष्णस्य परमात्मनः ।। 2.48.१० ।।\nदेवीनामपि सर्वासां चरितं त्वन्मुखाम्बुजात् ।।\nअधुना श्रोतुमिच्छामि राधिकाख्यानमुत्तमम् ।।१ १।।\nश्रुतौ श्रुतं प्रशस्तं च राधायाश्च समासतः ।।\nत्वन्मुखात्काण्वशाखाया व्यासेनोक्तां वदाधुना ।। १२ ।।\nआगमाख्यानकाले च भवता स्वीकृतं पुरा ।।\nनहीश्वरव्याहृतिश्च मिथ्या भवितुमर्हति ।। १३ ।।\nतदुत्पतिं   च तद्ध्यानं नाम्नो माहात्म्यमुत्तमम् ।।\nपूजाविधानं चरितं स्तोत्रं कवचमुत्तमम् ।।१४।।\nआराधनविधानं च पूजापद्धतिमीप्सिताम्।।\nसाम्प्रतं ब्रूहि भगवन्मां भक्तां भक्तवत्सल ।। १५ ।।\nकथं न कथितं पूर्वमागमाख्यानकालतः ।।\nपार्वतीवचनं श्रुत्वा नम्रवक्त्रो बभूव सः ।। १६ ।।\nपञ्चवक्त्रश्च भगवाञ्छुष्ककण्ठोष्ठतालुकः ।।\nस्वसत्यभङ्गभीतश्च मौनीभूय विचिन्तयन् ।। १७ ।।\nसस्मार कृष्णं ध्यानेनाभीष्टदेवं कृपानिधिम् ।।\nतदनुज्ञां च संप्राप्य स्वार्द्धाङ्गां तामुवाच सः ।। १८ ।।\nनिषिद्धोऽहं भगवता कृष्णेन परमात्मना ।।\nआगमारम्भसमये राधाख्यानप्रसंगतः ।। १९ ।।\nमदर्द्धांगस्वरूपा त्वं न मद्भिन्ना स्वरूपतः ।।\nअतोऽनुज्ञां ददौ कृष्णो मह्यं वक्तुं महेश्वरि ।। 2.48.२० ।।\nमदिष्टदेवकान्ताया राधायाश्चरितं सति ।।\nअतीव गोपनीयं च सुखदं कृष्णभक्तिदम् ।। २१ ।।\nजानामि तदहं दुर्गे सर्वं पूर्वापरं वरम् ।।\nयज्जानामि रहस्यं च न तद्ब्रह्मा फणीश्वरः ।। २२ ।।\nन तत्सनत्कुमारश्च न च धर्मः सनातनः ।।\nन देवेन्द्रो मुनींद्राश्च सिद्धेन्द्राः सिद्धपुङ्गवाः ।। २३ ।।\nमत्तो बलवती त्वं च प्राणांस्त्यक्तुं समुद्यता ।।\nअतस्त्वां गोपनीयं च कथयामि सुरेश्वरि ।। २४ ।।\nशृणु दुर्गे प्रवक्ष्यामि रहस्यं परमाद्भुतम् ।।\nचरितं राधिकायाश्च दुर्लभं च सुपुण्यदम् ।। २५ ।।\nपुरा वृन्दावने रम्ये गोलोके रासमण्डले ।।\nशतशृंगैकदेशे च मालतीमल्लिकावने ।। २६ ।।\nरत्नसिंहासने रम्ये तस्थौ तत्र जगत्पतिः ।।\nस्वेच्छामयश्च भगवान्बभूव रमणोत्सुकः ।। २७ ।।\nरिरंसोस्तस्य जगतां पत्युस्तन्मल्लिकावने ।।\nइच्छया च भवेत्सर्वं तस्य स्वेच्छामयस्य च ।। २८ ।।\nएतस्मिन्नन्तरे दुर्गे द्विधारूपो बभूव सः ।।\nदक्षिणांगं च श्रीकृष्णो वामार्द्धांगा च राधिका ।। २९ ।।\nबभूव रमणी रम्या रासेशा रमणोत्सुका ।।\nअमूल्यरत्नाभरणा रत्नसिंहासनस्थिता ।। 2.48.३० ।।\nवह्निशुद्धांशुकाधाना कोटिपूर्णशशिप्रभा ।।\nतप्तकाञ्चनवर्णाभा राजिता च स्वतेजसा।।३१।।\nसस्मिता सुदती शुद्धा शरत्पद्मनिभानना ।।\nबिभ्रती कबरीं रम्यां मालतीमाल्यमण्डिताम्।।३२।।\nरत्नमालां च दधती ग्रीष्मसूर्य्यसमप्रभाम् ।।\nमुक्ताहारेण शुभ्रेण गंगाधारानिभेन च ।। ३३ ।।\nसंयुक्तं वर्तुलोत्तुंगं सुमेरु गिरिसन्निभम् ।।\nकठिनं सुन्दरं दृश्यं कस्तूरीपत्रचिह्नितम् ।। ३४ ।।\nमांगल्यं मंगलार्हं च स्तनयुग्मं च बिभ्रती ।।\nनितम्बश्रोणिभारार्त्ता नवयौवनसुन्दरी ।। ३५ ।।\nकामातुरः सस्मितां तां ददर्श रसिकेश्वरः ।।\nदृष्ट्वा कान्तां जगत्कान्तो बभूव रमणोत्सुकः ।।३६।।\nदृष्ट्वा चैनं सुकान्तं च सा दधार हरेः पुरः ।।\nतेन राधा समाख्याता पुराविद्भिर्महेश्वरि ।। ३७ ।।\nराधा भजति तं कृष्णं स च तां च परस्परम् ।।\nउभयोः सर्वसाम्यं च सदा सन्तो वदन्ति च ।। ३८ ।।\nभवनं धावनं रासे स्मरत्यालिंगनं जपन् ।।\nतेन जल्पति संकेतं तत्र राधां स ईश्वरः ।। ३९ ।।\nराशब्दोच्चारणाद्भक्तो राति मुक्तिं सुदुर्लभाम् ।।\nधाशब्दोच्चारणाद्दुर्गे धावत्येव हरेः पदम् ।। ।। 2.48.४० ।।\nकृष्णवामांशसम्भूता राधा रासेश्वरी पुरा ।।\nतस्याश्चांशांशकलया बभूवुर्देवयोषितः ।। ४१ ।।\nरा इत्यादानवचनो धा च निर्वाणवाचकः ।।\nततोऽवाप्नोति मुक्तिं च तेन राधा प्रकीर्तिता ।। ४२ ।।\nबभूव गोपीसंघश्च राधाया लोमकूपतः ।।\nश्रीकृष्णलोमकूपेभ्यो बभूवुः सर्वबल्लवाः ।। ४३ ।।\nराधावामांशभागेन महालक्ष्मीर्बभूव सा ।।\nतस्याधिष्ठातृदेवी सा गृहलक्ष्मीर्बभूव सा ।। ४४ ।।\nचतुर्भुजस्य सा पत्नी देवी वैकुण्ठवासिनी।।\nतदंशा राजलक्ष्मीश्च राजसम्पत्प्रदायिनी ।। ४५ ।।\nतदंशा मर्त्यलक्ष्मीश्च गृहिणां च गृहे गृहे ।।\nदीपाधिष्ठातृदेवी च सा चैव गृहदेवता ।। ४६ ।।\nस्वयं राधा कृष्णपत्नी कृष्णवक्षःस्थलस्थिता ।।\nप्राणाधिष्ठातृदेवी च तस्यैव परमात्मनः ।। ४७ ।।\nआब्रह्मस्तम्बपर्यन्तं सर्वं मिथ्यैव पार्वति ।।\nभज सत्यं परं ब्रह्म राधेशं त्रिगुणात्परम् ।। ४८ ।।\nपरं प्रधानं परमं परमात्मानमीश्वरम् ।।\nसर्वाद्यं सर्वपूज्यं व निरीहं प्रकृतेः परम् ।। ४९ ।।\nस्वेच्छामयं नित्यरूपं भक्तानुग्रहविग्रहम् ।।\nतद्भिन्नानां च देवानां प्राकृतं रूपमेव च ।। 2.48.५० ।।\nतस्य प्राणाधिका राधा बहुसौभाग्यसंयुता ।।\nमहाविष्णोः प्रसूः सा च मूलप्रकृतिरीश्वरी ।। ५१ ।।\nमानिनीं राधिकां सन्तः सेवन्ते नित्यशस्सदा ।।\nसुलभं यत्पदाम्भोजं ब्रह्मादीनां सुदुर्लभम् ।। ५२ ।।\nस्वप्ने राधापदाम्भोजं नहि पश्यन्ति बल्लवाः ।।\nस्वयं देवी हरेः क्रोडे छायारूपेण कामिनी ।। ५३ ।।\nस च द्वादशगोपानां रायाणप्रवरः प्रिये ।।\nश्रीकृष्णांशश्च भगवान्विष्णुतुल्यपराक्रमः ।। ५४ ।।\nसुदामशापात्सा देवी गोलोकादागता महीम् ।।\nवृषभानुगृहे जाता तन्माता च कलावती ।।५५।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादान्तर्गत हरगौरीसंवादे राधोपाख्याने राधोत्पत्तितत्पूजादिकथनं नामाष्टचत्वारिंशत्तमोऽध्यायः ।। ४८ ।।"
  }
]
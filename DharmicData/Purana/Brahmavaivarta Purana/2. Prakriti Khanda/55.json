[
  {
    "text": "श्रीपार्वत्युवाच ।।\nश्रीकृष्णस्य स्थिते मन्त्रे चान्येषामीश्वरस्य वः ।।\nकथं जग्राह राधाया मन्त्रं वै वैष्णवो नृपः ।। १ ।।\nकिं विधानं च किं ध्यानं किं स्तोत्रं कवचं च किम् ।।\nकं मन्त्रं च ददौ राज्ञे तां पूजापद्धतिं वद ।। ।। २ ।।\nश्रीमहेश्वर उवाच ।।\nहे विप्र कं भजामीति प्रश्नं कुर्वति राजनि ।।\nशीघ्रं प्राप्नोमि गोलोकं कस्याराधनतो मुने ।। ३ ।।\nइत्युक्तवन्तं राजेन्द्रमुवाच ब्राह्मणोत्तमः ।।\nतत्सेवया च तल्लोकं प्राप्स्यसे बहुजन्मतः ।। ४ ।।\nतत्प्राणाधिष्ठातृदेवीं भज राधां परात्पराम् ।।\nकृपामयीप्रसादेन शीघ्रं प्राप्नोति तत्पदम् ।। ५ ।।\nइत्युक्त्वा राधिकामन्त्रं ददौ तस्मै षडक्षरम् ।।\nॐ राधेति चतुर्थ्यन्तं वह्निजायान्तमेव च ।। ६ ।।\nप्राणायामं भूतशुद्धिं मन्त्रन्यासं तथैव च ।।\nकरांगन्यासमेवं च ध्यानं सर्वसुदुर्लभम् ।। ७ ।।\nस्तोत्रं च कवचं तं च शिक्षयामास भक्तितः ।।\nराजा तेन क्रमेणैव जजाप परमं मनुम् ।। ८ ।।\nध्यानं च सामवेदोक्तं मंगलानां च मंगलम् ।।\nकृष्णस्तां पूजयामास पुरा ध्यानेन येन च ।। ९ ।।\nश्वेतचम्पकवर्णाभां कोटिचन्द्रसमप्रभाम् ।।\nशरत्पार्वणचन्द्रास्यां शरत्पङ्कजलोचनाम् ।।\nसुश्रोणीं सुनितम्बां च पक्वबिम्बाधरां वराम्।।2.55.१०।।\nमुक्तापंक्तिप्रतिनिधिदन्तपंक्तिमनोहराम्।।\nईषद्धास्यप्रसन्नास्यां भक्तानुग्रहकारिकाम् ।।\nवह्निशुद्धांशुकाधानां रत्नमालाविभूषिताम् ।। ११ ।।\nरत्नकेयूरवलयां रत्नमञ्जीररञ्जिताम् ।।\nरत्नकुण्डलयुग्मेन विचित्रेण विराजिताम् ।।\nसूर्य्यप्रभाप्रतिकृतिगण्डस्थलविराजिताम् ।। १२ ।।\nअमूल्यरत्नखचितग्रैवेयकविभूषिताम् ।।\nसद्रत्नसारखचितकिरीटमुकुटोज्ज्वलाम् ।।\nरत्नांगुलीयसंयुक्तां रत्नपाशकशोभिताम् ।। १३।।\nबिभ्रतीं कबरीभारं मालतीमाल्यशोभिताम्।।\nरूपाधिष्ठातृदेवीं च मत्तवारणगामिनीम् ।। १४ ।।\nगोपीभिः सुप्रियाभिश्च सेवितां श्वेतचामरैः ।।\nकस्तूरीबिन्दुभिः सार्द्धमधश्चन्दनबिन्दुना ।। १५ ।।\nसिन्दूरबिन्दुना चारुसीमन्ताधःस्थलोज्ज्वलाम् ।।\nनित्यं सुपूजितां भक्त्या कृष्णेन परमात्मना ।। १६ ।।\nकृष्णसौभाग्यसंयुक्तां कृष्णप्राणाधिकां वराम्।।\nकृष्णप्राणाधिदेवीं च निर्गुणां च परात्पराम्।।१७।।\nमहाविष्णुविधात्रीं च प्रदात्रीं सर्वसम्पदाम् ।।\nकृष्णभक्तिप्रदां शान्तां मूलप्रकृतिमीश्वरीम् ।। १८ ।।\nवैष्णवीं विष्णुमायां च कृष्णप्रेममयीं शुभाम् ।।\nरासमण्डलमध्यस्थां रत्नसिंहासनस्थिताम् ।।\nरासे रासेश्वरयुतां राधां रासेश्वरीं भजे ।। १९ ।।\nध्यात्वा पुष्पं मूर्ध्नि दत्त्वा पुनर्ध्यायेज्जगत्प्रभुम् ।।\nदद्यात्पुष्पं पुनर्ध्यात्वा चोपचाराणि षोडश ।। 2.55.२० ।।\nआसनं वसनं पाद्यमर्घ्यं गन्धानुलेपनम् ।।\nधूपं दीपं सुपुष्पं च स्नानीयं रत्नभूषणम् ।। २१ ।।\nनानाप्रकारनैवेद्यं ताम्बूलं वासितं जलम् ।।\nमधुपर्कं रत्नतल्पमुपचाराणि षोडश ।। २२ ।।\nप्रत्येकं वेदमन्त्रेण दत्तं भक्त्या च भूभृता ।।\nमन्त्रांश्च श्रूयतां दुर्गे वेदोक्तान्सर्वसम्मतान् ।। २३ ।।\nरत्नसारविकारं च निर्मितं विश्वकर्मणा ।।\nवरं सिंहासनं रम्यं राधे पूजासु गृह्यताम् ।।२४ ।।\nअमूल्यरत्नखचितममूल्यं सूक्ष्ममेव च ।।\nवह्निशुद्धं निर्मलं च वसनं देवि गृह्य ताम्।।२५।।\nसद्रत्नसारपा?स्थं सर्वतीर्थोदकं शुभम् ।।\nपादप्रक्षालनार्थं च राधे पाद्यं च गृह्यताम् ।।२६।।\nदक्षिणावर्त्तशङ्खस्थं सदूर्वापुष्पचन्दनम् ।।\nपूतं युक्तं तीर्थतोयै राधेऽर्घ्यं प्रतिगृह्यताम् ।। ।। २७ ।।\nपार्थिवद्रव्यसंभूतमतीव सुरभीकृतम् ।।\nमङ्गलार्हं पवित्रं च राधे गन्धं गृहाण मे ।। २८ ।।\nश्रीखण्डचूर्णं सुस्निग्धं कस्तूरीकुंकुमान्वितम् ।।\nसुगन्धयुक्तं देवेशि गृह्यतामनुलेपनम् ।। २९ ।।\nवृक्ष निर्याससंयुक्तं पार्थिवद्रव्यसंयुतम् ।।\nअग्निखण्डशिखाजातं धूपं देवि गृहाण मे ।। 2.55.३० ।।\nअन्धकारे भयहरममूल्यमणिशोभितम् ।।\nरत्नप्रदीपं शोभाढयं गृहाण परमेश्वरि।३१।।\nपारिजातप्रसूनं च गन्धचन्दनचर्चितम् ।।\nअतीव शोभनं रम्यं गृह्यतां परमेश्वरि ।।३२।।\nसुगन्धामलकीचूर्णं सुस्निग्धं सुमनोहरम् ।।\nविष्णुतैलसमायुक्तं स्नानीयं देवि गृह्यताम्।।३३।।\nअमूल्यरत्नखचितं केयूरवलयादिकम्।।\nशश्वत्सु शोभनं राधे गृह्यतां भूषणं मम।।३४।।\nकालदेशोद्भवं पक्वफलं वै लड्डुकादिकम्।।\nपरमान्नं च मिष्टान्नं नैवेद्यं देवि गृह्यताम्।।३५।।\nताम्बूलं च वरं रम्यं कर्पूरादिसुवासितम् ।।\nसर्वभोगाधिकं स्वादु ताम्बूलं देवि गृह्यताम् ।। ३६ ।।\nअशनं रत्नपात्रस्थं सुस्वादु सुमनोहरम् ।।\nमया निवेदितं भक्त्या गृह्यतां परमेश्वरि।।३७।\nरत्नेन्द्रसारखचितं वह्निशुद्धांशुकान्वितम् ।।\nपुष्पचन्दनचर्चाढ्यं पर्य्यंकं देवि गृह्यताम् ३८ ।।\nएवं संपूज्य देवीं तां दद्यात्पुष्पाञ्जलित्रयम् ।।\nयत्नेन पूजयेद्देवीं नायिकाश्च व्रते व्रती ।। ३९ ।।\nप्रागादिक्रमयोगेन दक्षिणावर्ततः प्रिये ।।\nभक्त्या पञ्चोपचारेण सुप्रियाः परिचारिकाः ।। 2.55.४० ।।\nमालावतीं पूर्वकोणे वह्निकोणे च माधवीम् ।।\nदक्षिणे रत्नमालां च सुशीलां नैर्ऋते सतीम् ।। ४१ ।।\nपश्चिमे वै शशिकलां पारिजातां च मारुते ।।\nपद्मावतीमुत्तरे चाथैशान्यां सुन्दरीं तथा ।। ४२ ।।\nयूथिकामालतीपद्ममाला दद्याद् व्रते व्रती ।।\nपरिहारं च कुरुते सामवेदोक्तमेव च ।। ४३ ।।\nत्वं देवी जगतां माता विष्णुमाया सनातनी ।।\nकृष्णप्राणाधिदेवी च कृष्णप्राणाधिका शुभा ।। ४४ ।।\nकृष्णप्रेममयी शक्तिः कृष्णे सौभाग्यरूपिणी ।।\nकृष्णभक्तिप्रदे राधे नमस्ते मङ्गलप्रदे ।। ४५ ।।\nअद्य मे सफलं जन्म जीवनं सार्थकं मम ।।\nपूजिताऽसि मया सा च या श्रीकृष्णेन पूजिता ।। ४६ ।।\nकृष्णवक्षसि या राधा सर्वसौभाग्यसंयुता ।।\nरासे रासेश्वरीरूपा वृन्दा वृन्दावने वने ।। ४७ ।।\nकृष्णप्रिया च गोलोके तुलसीकानने तु या ।।\nचम्पावती कृष्णसंगे क्रीडा चम्पककानने ।। ४८ ।।\nचन्द्रावली चन्द्रवने शतशृंगे सतीति च।।\nविरजा दर्पहन्त्री च विरजातटकानने।।४९।।\nपद्मावती पद्मवने कृष्णा कृष्णसरोवरे।।\nभद्रा कुञ्जकुटीरे च काम्या वै कम्यके वने।।2.55.५०।।\nवैकुण्ठे च महालक्ष्मीर्वाणी नारायणोरसि।।\nक्षीरोदे सिन्धुकन्या च मर्त्ये लक्ष्मीर्हरिप्रिया।।५१।।\nसर्वस्वर्गे स्वर्गलक्ष्मीर्देवदुःखविनाशिनी।।\nसनातनी विष्णुमाया दुर्गा शङ्करवक्षसि।।५२।।\nसावित्री वेदमाता च कलया ब्रह्मवक्षसि ।।\nकलया धर्मपत्नी त्वं नरनारायणप्रभोः ।। ५३ ।।\nकलया तुलसी त्वं च गङ्गा भुवनपावनी ।।\nलोमकूपोद्भवा गोप्यः कलांशा रोहिणी रतिः ।। ५४ ।।\nकला कलांशरूपा च शतरूपा शची दितिः ।।\nअदितिर्देवमाता च त्वत्कलांशा हरिप्रिया ।।९५।।\nदेव्यश्च मुनिपत्न्यश्च त्वत्कलाकलया शुभे ।।\nकृष्णभक्तिं कृष्णदास्यं देहि मे कृष्णपूजिते ।। ५६ ।।\nएवं कृत्वा परीहारं स्तुत्वा च कवचं पठेत् ।।\nपुरा कृतं स्तोत्रमेतद्भक्तिदास्यप्रदं शुभम् ।।५७।।\nएवं नित्यं पूजयेद्यो विष्णुतुल्यः स भारते ।।\nजीवन्मुक्तश्च पूतश्च गोलोकं याति निश्चितम् ।। ५८ ।।\nकार्त्तिकीपूर्णिमायां च राधां यः पूजयेच्छिवे ।।\nएवं क्रमेण प्रत्यब्दं राजसूयफलं लभेत् ।। ५९ ।।\nपरमैश्वर्य्ययुक्तः स्यादिह लोके स पुण्यवान् ।।\nसर्वपापाद्विनिर्मुक्तो यात्यन्ते विष्णुमन्दिरम् ।। 2.55.६० ।।\nआदावेवं क्रमेणैव रासे वृन्दावने वने ।।\nस्तुता सा पूजिता राधा श्रीकृष्णेन पुरा सती ।।६१।।\nसंपूजिता द्वितीये च धात्रा त्वेवं क्रमेण च ।।\nत्वद्वरेण च संप्राप्य विधाता वेदमातरम् ।। ६२ ।।\nनारायणो महालक्ष्मीं प्राप संपूज्य भारतीम् ।।\nगंगां च तुलसीं चैव परां भुवनपावनीम् ।। ।।६३।\nविष्णुः क्षीरोदशायी च प्राप सिन्धुसुतां तथा ।।\nमृतायां दक्षकन्यायां मया कृष्णाज्ञया पुरा ।। ६४ ।।\nत्वमेव दुर्गा सम्प्राप्ता पूजिता पुष्करे च सा ।।\nअदितिं कश्यपः प्राप चन्द्रः संप्राप रोहिणीम् ।। ६५ ।।\nकामो रतिं च संप्राप धर्मो मूर्तिं पतिव्रताम्।\nदेवाश्च मुनयश्चैव यां संपूज्य प्रतिव्रताम् ।। ६६ ।।\nसंप्रापुर्यद्वरेणैव धर्मकामार्थमोक्षकम् ।।\nएवं पूजाविधानं च कथितं च स्तवं शृणु ।। ६७ ।।\nश्रीमहेश्वर उवाच ।।\nएकदा मानिनी राधा बभूवागोचरा प्रभोः ।।\nसंसक्तस्य तुलस्यां च गोप्यां च तुलसीवने।।६८।।\nसा संहृत्य स्वमूर्त्तीश्च कलाः सर्वाश्च लीलया ।।\nसर्वे बभूवुर्देवाश्च ब्रह्मविष्णुशिवादयः ।। ६९ ।।\nभ्रष्टैश्वर्य्याश्च निश्श्रीका भार्य्याहीना ह्युपद्रुताः ।।\nते च सर्वे समालोच्य श्रीकृष्णं शरणं ययुः ।। 2.55.७० ।।\nतेषां स्तोत्रेण सन्तुष्टः स्नात्वा संपूज्य तां शुचिः ।।\nतुष्टाव परमात्मा स सर्वेषां राधिकां सतीम् ।। ७१ ।।\nश्रीकृष्ण उवाच ।।\nएवमेव प्रियोऽहं ते प्रमोदश्चैव ते मयि ।।\nसुव्यक्तमद्य कापट्यवचनं ते वरानने ।।७२।।\nहे कृष्ण त्वं मम प्राणा जीवात्मेति च सन्ततम् ।।\nयद्ब्रूहि नित्यं प्रेम्णा त्वं साम्प्रतं तद्गतं द्रुतम् ।। ।। ७३ ।।\nतस्मात्सर्वमलीकं ते वचनं जगदम्बिके ।।\nक्षुरधारं च हृदयं स्त्रीजातीनां च सर्वतः ।। ७४ ।।\nअस्माकं वचनं सत्यं यद्ब्रवीमि च तच्छ्रुतम् ।।\nपञ्चप्राणाधिदेवी त्वं राधा प्राणाधिकेति मे ।। ७५ ।।\nशक्तो न रक्षितुं त्वां च यान्ति प्राणास्त्वया विना ।।\nविनाऽधिष्ठातृदेवीं च को वा कुत्र च जीवति ।।९३।।।\nमहाविष्णोश्च माता त्वं मूलप्रकृतिरीश्वरी ।।\nसगुणा त्वं च कलया निर्गुणा स्वयमेव तु ।।७७।।\nज्योतीरूपा निराकारा भक्तानुग्रहविग्रहा ।।\nभक्तानां रुचिवैचित्र्यान्नानामूर्त्तीश्च बिभ्रती ।। ७८ ।।\nमहालक्ष्मीश्च वैकुण्ठे भारती च सतां प्रसूः ।।\nपुण्यक्षेत्रे भारते च सती त्वं पार्वती तथा ।। ७९ ।।\nतुलसी पुण्यरूपा च गंगा भुवनपावनी ।।\nब्रह्मलोके च सावित्री कलया त्वं वसुन्धरा ।।2.55.८०।।\nगोलोके राधिका त्वं च सर्वगोपालकेश्वरी ।।\nत्वया विनाऽहं निर्जीवो ह्यशक्तः सर्व कर्म्मसु ।। ८१ ।।\nशिवः शक्तस्त्वया शक्त्या शवाकारस्त्वया विना ।।\nवेदकर्ता स्वयं ब्रह्मा वेदमात्रा त्वया सह ।। ८२ ।।\nनारायणस्त्वया लक्ष्म्या जगत्पाता जगत्पतिः ।।\nफलं ददाति यज्ञश्च त्वया दक्षिणया सह ।।८३।।\nबिभर्त्ति सृष्टिं शेषश्च त्वां कृत्वा मस्तके भुवम् ।।\nबिभर्त्ति गङ्गारूपां त्वां मूर्ध्नि गंगाधरः शिवः ।।८४।।\nशक्तिमच्च जगत्सर्वं शवरूपं त्वया विना ।।\nवक्ता सर्वस्त्वया वाण्या सूतो मूकस्त्वया विना ।।८९।।\nयथा मृदा घटं कर्त्तुं कुलालः शक्तिमान्सदा ।।\nसृष्टिं स्रष्टुं तथाऽहं च प्रकृत्या च त्वया सह ।।८६।।\nत्वया विना जडश्चाहं सर्वत्र च न शक्तिमान् ।।\nसर्वशक्तिस्वरूपा त्वं त्वमागच्छ ममान्तिकम् ।। ८७ ।।\nवह्नौ त्वं दाहिकाशक्तिर्नाग्निश्शक्तस्त्वया विना ।।\nशोभास्वरूपा चन्द्रे त्वं त्वां विना न स सुन्दरः ।। ८८ ।।\nप्रभारूपा हि सूर्य्ये त्वं त्वां विना न स भानुमान् ।।\nन कामः कामिनीबन्धुस्त्वया रत्या विना प्रिये ।।८९।।\nइत्येवं स्तवनं कृत्वा तां संप्राप जगत्प्रभुः ।।\nदेवा बभूवुः सश्रीकाः सभार्य्याः शक्तिसंयुताः ।। 2.55.९० ।।\nसस्त्रीकं च जगत्सर्वं समभूच्छैलकन्यके ।।\nगोपीपूर्णश्च गोलोको ह्यभवत्तत्प्रसादतः ।। ९१ ।।\nराजा जगाम गोलोकमिति स्तुत्वा हरिप्रियाम् ।।\nश्रीकृष्णेन कृतं स्तोत्रं राधाया यः पठेन्नरः ।। ९२ ।।\nकृष्णभक्तिं च तद्दास्यं सं प्राप्नोति न संशयः ।।\nस्त्रीविच्छेदे यः शृणोति मासमेकमिदं शुचिः ।। ९३ ।।\nअचिराल्लभते भार्य्यां सुशीलां सुन्दरीं सतीम् ।।\nभार्याहीनो भाग्यहीनो वर्षमेकं शृणोति यः।। ९४ ।।\nअचिराल्लभते भार्य्यां सुशीलां सुन्दरीं सतीम् ।।\nपुरा मया च त्वं प्राप्ता स्तोत्रेणानेन पार्वति ।। ९५ ।।\nमृतायां दक्षकन्यायामाज्ञया परमात्मनः ।।\nस्तोत्रेणानेन संप्राप्ता सावित्री ब्रह्मणा पुरा ।। ९६ ।।\nपुरा दुर्वाससः शापान्निश्श्रीके देवतागणे ।।\nस्तोत्रेणानेन देवैस्तैः संप्राप्ता श्रीः सुदुर्लभा ।। ९७ ।।\nशृणोति वर्षमेकं च पुत्रार्थी लभते सुतम् ।।\nमहाव्याधी रोगमुक्तो भवेत्स्तोत्रप्रसादतः ।। ९८ ।।\nकार्त्तिकीपूर्णिमायां तु तां संपूज्य पठेत्तु यः ।।\nअचलां श्रियमाप्नोति राजसूयफलं लभेत् ।। ९९ ।।\nनारी शृणोति चेत्स्तोत्रं स्वामिसौभाग्यसंयुता ।।\nभक्त्या शृणोति यः स्तोत्रं बन्धनान्मुच्यते ध्रुवम्।। ।। 2.55.१०० ।।\nनित्यं पठति यो भक्त्या राधां संपूज्य भक्तितः ।।\nस प्रयाति च गोलोकं निर्मुक्तो भवबन्धनात् ।। १०१ ।।\nइति श्री ब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादान्तर्गतहरगौरीसंवादे श्रीराधिकोपाख्याने राधापूजास्तोत्रादिकथनंनाम पञ्चपञ्चाशत्तमोऽध्यायः ।। ५५ ।।"
  }
]
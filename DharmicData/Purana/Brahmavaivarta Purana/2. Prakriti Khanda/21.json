[
  {
    "text": "नारद उवाच ।।\nनारायणश्च भगवान्वीर्य्याधानं चकार ह ।।\nतुलस्या केन रूपेण तन्मे व्याख्यातुमर्हसि ।।१।।\nनारायण उवाच ।।\nनारायणश्च भगवान्देवानां साधनेन च ।।\nशंखचूडस्य रूपेण रेमे तद्रामया सह ।।२।।\nशंखचूडस्य कवचं गृहीत्वा मायया हरिः ।।\nपुनर्विधाय तद्रूपं जगाम तुलसीगृहम् ।। ३ ।।\nदुन्दुभिं वादयामास तुलसीद्वारसन्निधौ ।।\nजयशब्दरवद्वारा बोधयामास सुन्दरीम् ।। ४ ।।\nतच्छ्रुत्वा सा च साध्वी च परमानन्दसंयुता ।।\nराजमार्गगवाक्षेण ददर्श परमादरात् ।। ५ ।।\nब्राह्मणेभ्यो धनं दत्त्वा कारयामास मङ्गलम् ।।\nबन्दिभ्यो भिक्षुकेभ्यश्च वाचिकेभ्यो धनं ददौ ।। ६ ।।\nअवरुह्य रथाद्देवो देव्याश्च भवनं ययौ ।।\nअमूल्यरत्नसंक्लृप्तं सुन्दरं सुमनोहरम् ।। ७ ।।\nदृष्ट्वा च पुरतः कान्तं शान्तं कान्ता मुदाऽन्विता ।।\nतत्पादं क्षालयामास ननाम च रुरोद च ।। ८।।\nरत्नसिंहा सने रम्ये वासयामास कामुकी ।।\nताम्बूलं च ददौ तस्मै कर्पूरादिसुवासितम् ।। ९ ।।\nअद्य मे सफलं जन्म ह्यद्य मे सफलाः क्रियाः ।।\nरणागतं च प्राणेशं पश्यन्त्याश्च पुनर्गृहे।।2.21.१०।।\nसस्मिता सकटाक्षं च सकामा पुलकाञ्चिता ।।\nपप्रच्छ रणवृत्तान्तं कान्तं मधुरया गिरा ।। ११ ।।\nतुलस्युवाच ।।\nअसंख्यविश्वसंहर्त्रा सार्द्धमाजौ तव प्रभो ।।\nकथं बभूव विजयस्तन्मे ब्रूहि कृपानिधे ।।१२।।\nतुलसीवचनं श्रुत्वा प्रहस्य कमलापतिः ।।\nशंखचूडस्य रूपेण तामुवाचानृतं वचः ।। १३ ।।\nश्रीहरिरुवाच ।।\nआवयोः समरं कान्ते पूर्णमब्दं बभूव ह ।।\nनाशो बभूव सर्वेषां दानवानां च कामिनि ।। १४ ।।\nप्रीतिं च कारयामास ब्रह्मा च स्वयमावयोः ।।\nदेवानामधिकारश्च प्रदत्तो ब्रह्मणा पुरा ।। १५ ।।\nमयाऽऽगतं स्वभवनं शिवलोकं शिवो गतः ।।\nइत्युक्त्वा जगतां नाथः शयनं च चकार ह ।।१६।।\nरेमे रमापतिस्तत्र रामया सह नारद ।।\nसा साध्वी सुखसम्भोगादाकर्षणव्यतिक्रमात् ।।\nसर्वं वितर्कयामास कस्त्वमेवेत्युवाच ह ।। १७ ।।\nतुलस्युवाच ।।\nको वा त्वं वद मायेशो भुक्ताऽहं मायया त्वया।।१८।।\nदूरीकृतं मत्सतीत्वमथवा त्वां शपामहे ।।\nतुलसीवचनं श्रुत्वा हरिः शापभयेन च ।। १९ ।।\nदधार लीलया ब्रह्मन्स्वां मूर्तिं सुमनोहराम् ।।\nददर्श पुरतो देवी देवदेवं सनातनम् ।।\nनवीननीरद श्यामं शरत्पङ्कजलोचनम् ।। 2.21.२० ।।\nकोटिकन्दर्पलीलाभं रत्नभूषणभूषितम् ।।\nईषद्धास्यं प्रसन्नास्यं शोभितं पीतवाससा ।। २१ ।।\nतं दृष्ट्वा कामिनी कामान्मूर्छां संप्राप लीलया ।।\nपुनश्च चेतनां प्राप्य पुनः सा तमुवाच ह ।। २२ ।।\nहे नाथ ते दया नास्ति पाषाण सदृशस्य च।।\nछलेन धर्मभङ्गेन मम स्वामी त्वया हतः ।। २३ ।।\nपाषाणसदृशस्त्वं च दयाहीनो यतः प्रभो ।।\nतस्मात्पाषाणरूप स्त्वं भुवि देव भवाधुना ।। २४ ।।\nये वदन्ति दयासिन्धुं त्वां ते भ्रान्ता न संशयः ।।\nभक्तो विनाऽपराधेन परार्थे च कथं हतः ।।२५।।\nदुर्वृत्तस्त्वं च सर्वज्ञो न जानासि परव्यथाम् ।।\nअतस्त्वमेकजनुषि स्वमेव विस्मरिष्यसि ।। २६ ।।\nइत्युक्त्वा च महासाध्वी निपत्य चरणे हरेः ।।\nभृशं रुरोद शोकार्त्ता विललाप मुहुर्मुहुः ।। २७ ।।\nतस्याश्च करुणां दृष्ट्वा करुणामयसागरः ।।\nनारायणस्तां बोधयितुमुवाच कमलापतिः ।। २८ ।।\nश्रीभगवानुवाच ।।\nतपस्त्वया कृतं साध्वि मदर्थे भारते चिरम् ।।\nत्वदर्थे शङ्खचूडश्च चकार सुचिरं तपः ।। २९ ।।\nकृत्वा त्वां कामिनीं कामी विजहार च तत्फलात् ।।\nअधुना दातुमुचितं तवैव तपसः फलम् ।। 2.21.३० ।।\nइदं शरीरं त्यक्त्वा च दिव्यं देहं विधाय च ।।\nरासे मे रमया सार्द्धं त्वं रमासदृशी भव।।३१।।\nइयं तनुर्नदीरूपा गण्डकीति च विश्रुता ।।\nपूता सुपुण्यदा नृणां पुण्या भवतु भारते ।। ३२ ।।\nतव केशसमूहाश्च पुण्यवृक्षा भवन्त्विति ।।\nतुलसीकेशसम्भूता तुलसीति च विश्रुता ।। ३३ ।।\nत्रिलोकेषु च पुष्पाणां पत्राणां देवपूजने ।।\nप्रधानरूपा तुलसी भविष्यति वरानने ।।३४।।\nस्वर्गे मर्त्ये च पाताले वैकुण्ठे मम सन्निधौ।।\nभवन्तु तुलसीवृक्षा वराः पुष्पेषु सुन्दरि ।। ३५ ।।\nगोलोके विरजातीरे रासे वृन्दावने भुवि ।।\nभाण्डीरे चम्पकवने रम्ये चन्दनकानने ।। ३६ ।।\nमाधवीकेतकीकुन्दमल्लिकामालतीवने ।।\nभवन्तु तरवस्तत्र पुष्पस्थानेषु पुण्यदा ।। ३७ ।।\nतुलसीतरुमूले च पुण्यदेशे सुपुण्यदे ।।\nअधिष्ठानं तु तीर्थानां सर्वेषां च भविष्यति ।। ३८ ।।\nतत्रैव सर्वदेवानां समधिष्ठानमेव च ।।\nतुलसीपत्रपतनं प्रायो यत्र वरानने।। ३९ ।।\nस स्नातः सर्वतीर्थेषु सर्वयज्ञेषु दीक्षितः ।।\nतुलसीपत्रतोयेन योऽभिषेकं समाचरेत् ।।2.21.४०।।\nसुधाघटसहस्रेण सा तुष्टिर्न भवेद्धरेः ।।\nया च तुष्टिर्भवेन्नॄणां तुलसीपत्रदानतः ।। ४१ ।।\nगवामयुतदानेन यत्फलं लभते नरः ।।\nतुलसीपत्रदानेन तत्फलं लभते सति ।। ४२ ।।\nतुलसीपत्रतोयं च मृत्युकाले च यो लभेत् ।।\nस मुच्यते सर्वपापाद्विष्णुलोकं स गच्छति ।। ४३ ।।\nनित्यं यस्तुलसी तोयं भुङ्क्ते भक्त्या च यो नरः ।।\nस एव जीवन्मुक्तश्च गंगास्नानफलं लभेत्।।४४।।\nनित्यं यस्तुलसीं दत्त्वा पूजयेन्मां च मानवः।।\nलक्षाश्वमेधजं पुण्यं लभते नात्र संशयः ।। ४५ ।।\nतुलसीं स्वकरे धृत्वा देहे धृत्वा च मानवः ।।\nप्राणांस्त्यजति तीर्थेषु विष्णु लोकं स गच्छति ।। ४६ ।।\nतुलसीकाष्ठनिर्माणमालां गृह्णाति यो नरः ।।\nपदे पदेऽश्वमेधस्य लभते निश्चितं फलम् ।। ४७ ।।\nतुलसीं स्वकरे धृत्वा स्वीकारं यो न रक्षति ।।\nस याति कालसूत्रं च यावच्चन्द्रदिवाकरौ ।। ४८ ।।\nकरोति मिथ्याशपथं तुलस्या यो हि मानवः ।।\nस याति कुम्भीपाकं च यावदिन्द्राश्चतुर्दश ।। ४९ ।।\nतुलसीतोयकणिकां मृत्युकाले च यो लभेत् ।।\nरत्नयानं समारुह्य वैकुण्ठं स प्रयाति च।।2.21.५०।\nपूर्णिमायाममायां च द्वादश्यां रविसंक्रमे ।।\nतैलाभ्यंगे चास्नाते च मध्याह्ने निशि सन्ध्ययोः ।। ५१ ।।\nआशौचेऽशुचिकाले वा रात्रिवासान्विते नराः ।।\nतुलसीं ये च छिन्दन्ति ते छिन्दन्ति हरेः शिरः ।। ५२ ।।\nत्रिरात्रं तुलसीपत्रं शुद्धं पर्युषितं सति ।।\nश्राद्धे व्रते वा दाने वा प्रतिष्ठायां सुरार्चने ।। ५३ ।।\nभूगतं तोयपतितं यद्दत्तं विष्णवे सति ।।\nशुद्धं तु तुल सीपत्रं क्षालनादन्यकर्मणि ।।५४।।\nवृक्षाधिष्ठात्री देवी या गोलोके च निरामये ।।\nकृष्णेन सार्द्धं रहसि नित्यं क्रीडां करिष्यति।५५।।\nनद्यधिष्ठातृदेवी या भारते च सुपुण्यदा ।।\nलवणोदस्य पत्नी च मदंशस्य भविष्यति ।।५६।।\nत्वं च स्वयं महासाध्वी वैकुण्ठे मम सन्निधौ ।।\nरमासमा च रासे च भविष्यसि न संशयः ।। ५७ ।।\nअहं च शैलरूपी च गण्डकीतीरसन्निधौ ।।\nअधिष्ठानं करि ष्यामि भारते तव शापतः ।। ५८ ।।\nवज्रकीटाश्च कृमयो वज्रदंष्ट्राश्च तत्र वै ।।\nतच्छिलाकुहरे चक्रं करिष्यन्ति मदीयकम।।५९।।\nएकद्वारे चतुश्चक्रं वनमालाविभूषितम् ।।\nनवीननीरदश्यामं लक्ष्मीनारायणाभिधम् ।।2.21.६०।।\nएकद्वारे चतुश्चक्रं नवीननीरदोपमम्।।\nलक्ष्मीजनार्दनं ज्ञेयं रहितं वनमालया ।। ६१ ।।\nद्वारद्वये चतुश्चक्रं गोष्पदेन समन्वितम् ।।\nरघुनाथाभिधं ज्ञेयं रहितं वनमालया ।। ।। ६२ ।।\nअतिक्षुद्रं द्विचक्रं च नवीनजलदप्रभम् ।।\nदधिवामनाभिधं ज्ञेयं गृहिणां च सुखप्रदम् ।। ६३ ।।\nअतिक्षुद्रं द्विचक्रं च वनमा लाविभूषितम् ।।\nविज्ञेयं श्रीधरं देवं श्रीप्रदं गृहिणां सदा ।। ६४ ।।\nस्थूलं च वर्तुलाकारं रहितं वनमालया ।।\nद्विचकं स्फुटमत्यन्तं ज्ञेयं दामोदराभिधम् ।। ६५ ।।\nमध्यमं वर्तुलाकारं द्विचक्रं बाणविक्षतम् ।।\nरणरामाभिधं ज्ञेयं शरतूणसमन्वितम् ।। ६६ ।।\nमध्यमं सप्तचक्रं च छत्रतूणसमन्वितम् ।।\nराजराजेश्वरं ज्ञेयं राजसम्पत्प्रदं नृणाम् ।। ६७ ।।\nद्विसप्तचक्रं स्थूलं च नवीनजलदप्रभम् ।।\nअनन्ताख्यं च विज्ञेयं चतुर्वर्गफलप्रदम् ।। ६८ ।।\nचक्राकारं द्विचक्रं च सश्रीकं जलदप्रभम् ।।\nसगोष्पदं मध्यमं च विज्ञेयं मधुसूद नम्।।६९।।\nसुदर्शनं चैकचक्रं गुप्तचक्रं गदाधरम् ।।\nद्विचक्रं हयवक्त्राभं हयग्रीवं प्रकीर्त्तितम्।।2.21.७०।।\nअतीव विस्तृतास्यं च द्विचक्रं विकटं सति ।।\nनरसिंहाभिधं ज्ञेयं सद्यो वैराग्यदं नृणाम् ।। ७१ ।।\nद्विचक्रं विस्तृतास्यं च वनमालासमन्वितम् ।।\nलक्ष्मीनृसिंहं विज्ञेयं गृहिणां सुखदं सदा ।। ७२ ।।\nद्वारदेशे द्विचक्रं च सश्रीकं च समं स्फुटम् ।।\nवासुदेवं च विज्ञेयं सर्वकामफलप्रदम् ।। ७३ ।।\nप्रद्युम्नं सूक्ष्मचक्रं च नवीननीरदप्रभम् ।।\nसुषिरे च्छिद्रबहुलं गृहिणां च सुखप्रदम् ।। ७४ ।।\nद्वे चक्रे चैकलग्ने च पृष्ठे यत्र तु पुष्कलम् ।।\nसंकर्षणं तु विज्ञेयं सुखदं गृहिणां सदा ।। ७५ ।।\nअनिरुद्धं तु पीताभं वर्तुलं चातिशोभनम् ।।\nसुखप्रदं गृहस्थानां प्रवदन्ति मनी षिणः ।। ७६ ।।\nशालग्रामशिला यत्र तत्र सन्निहितो हरिः ।।\nतत्रैव लक्ष्मीर्वसति सर्वतीर्थसमन्विता।।७७।।\nयानि कानि च पापानि ब्रह्महत्यादिकानि च ।।\nतानि सर्वाणि नश्यंति शालग्रामशिलार्च्चनात् ।। ७८ ।।\nछत्राकारं भवेद्राज्यं वर्तुले च महाश्रियः ।।\nदुःखं च शकटाकारे शूलाग्रे मरणं धुवम् ।। ७९ ।।\nविकृतास्ये च दारिद्र्यं पिङ्गले हानिरेव च ।।\nलग्नचक्रे भवेद्व्याधिर्विदीर्णे मरणं धुवम् ।। 2.21.८० ।।\nव्रतं दानं प्रतिष्ठा च श्राद्धं च देवपूजनम् ।।\nशालग्रामशिलायाश्चैवाधिष्ठानात्प्रशस्तकम् ।। ८१ ।।\nस स्नातः सर्वतीर्थेषु सर्वयज्ञेषु दीक्षितः ।।\nशालग्रामशिलातोयैर्योऽभिषेकं समाचरेत् ।। ८२ ।।\nसर्वदानेषु यत्पुण्यं प्रादक्षिण्ये भुवो यथा ।।\nसर्वयज्ञेषु तीर्थेषु व्रतेष्वनशनेषु च ।। ८३ ।।\nतस्य स्पर्शं च वाञ्छन्ति तीर्थानि निखिलानि च ।।\nजीवन्मुक्तो महापूतो भवेदेव न संशयः ।।८४।।\nपाठे चतुर्णां वेदानां तपसां करणे सति ।।\nतत्पुण्यं लभते नृनं शालग्रामशिलार्चनात् ।। ८५ ।।\nशालग्रामशिलातोयं नित्यं भुङ्क्ते च यो नरः ।।\nसुरेप्सितं प्रसादं च जन्ममृत्युजराहरम् ।।८६।।\nतस्य स्पर्शं च वाञ्छन्ति तीर्थानि निखि लानि च ।।\nजीवन्मुक्तो महापूतोऽप्यन्ते याति हरेः पदम् ।। ८७ ।।\nतत्रैव हरिणा सार्द्धमसंख्यं प्राकृतं लयम् ।।\nपश्यत्येव हि दास्ये च निर्मुक्तो दास्यकर्मणि ।। ८८ ।।\nयानि कानि च पापानि ब्रह्महत्यादिकानि च ।।\nतं च दृष्ट्वा भिया यान्ति वैनतेयमिवो रगाः ।। ८९ ।।\nतत्पादपद्मरजसा सद्यः पूता वसुन्धरा ।।\nपुंसां लक्षं तत्पितॄणां निस्तारस्तस्य जन्मनः ।। 2.21.९० ।।\nशालग्रामशिला तोयं मृत्युकाल च यो लभेत् ।।\nसर्वपापाद्विनिर्मुक्तो विष्णुलोकं स गच्छति ।। ९१ ।।\nनिर्वाणमुक्तिं लभते कर्मभोगाद्विमुच्यते ।।\nविष्णुपादे प्रलीनश्च भविष्यति न संशयः ।।९२।।\nशालग्रामशिलां धृत्वा मिथ्यावादं वदेत्तु यः।।\nस याति कूर्मदंष्ट्रं च यावद्वै ब्रह्मणो वयः ।। ९३ ।।\nशालग्रामशिलां स्पृष्ट्वा स्वीकारं यो न पालयेत् ।।\nस प्रयात्यसिपत्रं च लक्षमन्वन्तराधिकम् ।। ९४ ।।\nतुलसीपत्र विच्छेदं शालग्रामे करोति यः ।।\nतस्य जन्मान्तरे काले स्त्रीविच्छेदो भविष्यति ।। ९५ ।।\nतुलसीपत्रविच्छेदं शंखे यो हि करोति च ।।\nभार्य्याहीनो भवेत्सोऽपि रोगी च सप्तजन्मसु ।। ९६ ।।\nशालग्रामं च तुलसीं शंखमेकत्र एव च ।।\nयो रक्षति महाज्ञानी स भवे च्छ्रीहरिप्रियः ।। ९७ ।।\nसकृदेव हि यो यस्यां वीर्य्याधानं करोति यः ।।\nतद्विच्छेदे तस्य दुःखं भवेदेव परस्परम् ।। ९८ ।।\nत्वं प्रिया शंखचूडस्य चैकमन्वन्तरावधि ।।\nशंखेन सार्द्ध त्वद्भेदः केवलं दुःखदस्तव ।।९९।।\nइत्युक्त्वा श्रीहरिस्तां च विरराम च सादरम् ।।\nस च देहं परित्यज्य दिव्यरूपं दधार ह ।। 2.21.१०० ।।\nयथा श्रीश्च तथा सा चाप्युवास हरिवक्षसि ।।\nप्रजगाम तया सार्द्धं वैकुण्ठं कमला पतिः ।। १०१ ।।\nलक्ष्मीः सरस्वती गङ्गा तुलसी चापि नारद ।।\nहरेः प्रियाश्चतस्रश्च वभूवुरीश्वरस्य च ।। १०२ ।।\nसद्यस्तद्देहजाता च बभूव गण्डकी नदी ।।\nहरेरंशेन शैलश्च तत्तीरे पुण्यदो नृणाम् ।। १०३ ।।\nकुर्वन्ति तत्र कीटाश्च शिलां बहुविधां मुने ।।\nजले पतन्ति या याश्च जलदाभाश्च निश्चितम् ।। १०४ ।।\nस्थलस्थाः पिङ्गला ज्ञेयाश्चोपतापाद्धरेरिति ।।\nइत्येवं कथितं सर्वं किं भूयः श्रोतुमिच्छसि ।। १०५ ।।\nइति श्रीब्रह्मवैवर्ते महापुराणे द्वितीये प्रकृतिखण्डे नारायणनारदसंवादे तुलस्युपाख्यानं एकविंशो ऽध्यायः ।। २१ ।।"
  }
]
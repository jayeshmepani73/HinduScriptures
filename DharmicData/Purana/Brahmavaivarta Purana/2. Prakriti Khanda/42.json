[
  {
    "text": "नारायण उवाच ।।\nउक्तं स्वाहास्वधाख्यानं प्रशस्तं मधुरं परम् ।।\nवक्ष्यामि दक्षिणाख्यानं सावधानं निशामय ।।१।।\nगोपी सुशीला गोलोके पुराऽऽसीत्प्रेयसी हरेः ।।\nराधाप्रधाना सध्रीची धन्या मान्या मनोहरा ।।\nअतीव सुन्दरी रामा सुभगा सुदती सती ।।२।।\nविद्यावती गुणवती सती रूपवती तथा ।।\nकलावती कोमलांगी कान्ता कमललोचना ।। ३ ।।\nसुश्रोणी सुस्तनी श्यामा न्यग्रोधपरिमण्डला ।।\nईषद्धास्यप्रसन्नास्या रत्नालङ्कारभूषिता ।। ४ ।।\nश्वेतचम्पकवर्णाभा बिम्बोष्ठी मृगलोचना ।।\nकामशास्त्रसुनिष्णाता कामिनी कलहंसगा ।। ५ ।।\nभावानुरक्ता भावज्ञा कृष्णस्य प्रियभामिनी ।।\nरसज्ञा रसिका रासे रासेशस्य रसोत्सुका ।। ६ ।।\nउवास दक्षिणे क्रोडे राधायाः पुरतः पुरा ।।\nसंबभूवानम्रमुखो भयेन मधुसूदनः ।। ७।।\nदृष्ट्वा राधां च पुरतो गोपीनां प्रवरां वराम्।।\nमानिनीं रक्तवदनां रक्तपङ्कजलोचनाम् ।। ८ ।।\nकोपेन कम्पिताङ्गी च कोपनां कोपदर्शनाम् ।।\nकोपेन निष्ठुरं वक्तुमुद्यतां स्फुरिताधराम् ।।९।।\nआगच्छन्तीं च वेगेन विज्ञाय तदनन्तरम्।।\nविरोधभीतो भगवानन्तर्द्धानं जगाम सः ।। 2.42.१० ।।\nपलायन्तं च तं शान्तं सत्त्वाधारं सुविग्रहम् ।।\nविलोक्य कम्पिता गोपी सुशीलाऽन्तर्दधौ भिया ।। ११ ।।\nविलोक्य सङ्कटं तत्र गोपीनां लक्षकोटयः ।।\nबद्धाञ्जलिपुटा भीता भक्तिनम्रात्मकन्धराः ।।१२।।\nरक्ष रक्षेत्युक्तवत्यो हे देवीति पुनः पुनः ।।\nययुर्भयेन शरणं तस्याश्चरणपङ्कजे ।। ।। १३ ।।\nत्रिलक्षकोटयो गोपाः सुदामादय एव च ।।\nययुर्भयेन शरणं तत्पादाब्जे च नारद ।। १४ ।।\nपलायन्तं च कान्तं वै विज्ञाय परमेश्वरी ।।\nपलायन्तीं सहचरीं सुशीलां च शशाप सा ।। १५ ।।\nअद्यप्रभृति गोलोकं सा चेदायाति गोपिका ।।\nसद्यो गमनमात्रेण भस्मसाच्च भविष्यति ।। १६ ।।\nइत्येवमुक्त्वा तत्रैव देवदेवीश्वरी रुषा ।।\nरासेश्वरी रासमध्ये रासेशं चाजुहाव ह।। ।। १७ ।।\nनालोक्य पुरतः कृष्णं राधा विरहकातरा ।।\nयुगकोटिसमं मेने क्षणभेदेन सुव्रता ।। १८ ।।\nहे कृष्ण हे प्राणनाथागच्छ प्राणाधिकप्रिय ।।\nप्राणाधिष्ठातृदेवेह प्राणा यान्ति त्वया विना ।। १९ ।।\nस्त्रीगर्वः पतिसौभाग्याद्वर्द्धते च दिने दिने ।।\nसुस्त्री चेद्विभवो यस्मात्ते भजेद्धर्मतः सदा ।। 2.42.२० ।।\nपतिर्बन्धुः कुलस्त्रीणामधिदेवः सदा गतिः ।।\nपरं सम्पत्स्वरूपश्च सुखरूपश्च मूर्त्तिमान्।। ।। २१ ।।\nधर्मदः सुखदः शश्वत्प्रीतिदः शान्तिदः सदा ।।\nसम्मानदो मानदश्च मान्यो वै मानखण्डनः ।। २२ ।।\nसारात्सारतमः स्वामी बन्धूनां बन्धुवर्द्धनः ।।\nन च भर्त्तुः समो बन्धुः सर्वबन्धुषु दृश्यते ।।२३।।\nभरणादेव भर्ताऽयं पालनात्पतिरुच्यते ।।\nशरीरेशाच्च स स्वामी कामदः कान्त एव च ।। २४ ।।\nबन्धुश्च सुखबन्धाच्च प्रीतिदानात्प्रियः परः ।।\nऐश्वर्य्यदानादीशश्च प्राणेशात्प्राणनायकः।।२५।।\nरतिदानाच्च रमणः प्रियो नास्ति प्रियात्परः ।।\nपुत्रस्तु स्वामिनः शुक्राज्जायते तेन स प्रियः।।२६।।\nशतपुत्रात्परःस्वामी कुलजानां प्रियः सदा।।\nअसत्कुलप्रसूता या कान्तं विज्ञातुमक्षमा ।।२७।।\nस्नानं च सर्वतीर्थेषु सर्वयज्ञेषु दीक्षणम् ।।\nप्रादक्षिण्यं पृथिव्याश्च सर्वाणि च तपांसि वै।।२८।।\nसर्वाण्येव व्रतादीनि महादानानि यानि च।।\nउपोषणानि पुण्यानि यान्यन्यानि च विश्वतः।।२९।।\nगुरुसेवाविप्रसेवादेवसेवादिकं च यत्।\nस्वामिनः पादसेवायाः कलां नार्हन्ति षोडशीम्।।2.42.३०।।\nगुरुविप्रेष्टदेवेषु सर्वेभ्यश्च पतिर्गुरुः।।\nविद्यादाता यथा पुंसां कुलजानां तथा प्रियः।।३१।।\nगोपीत्रिलक्षकोटीनां गोपानां च तथैव च।।\nब्रह्माण्डानामसंख्यानां तत्रस्थानां तथैव च ।।३२।।\nरमादिगोपकान्तानामीश्वरी तत्प्रसादतः।।\nअहं न जाने तं कान्तं स्त्रीस्वभावो दुरत्ययः ।। ३३ ।।\nइत्युक्त्वा राधिका कृष्णं तत्र दध्यौ सुभक्तितः ।।\nआरात्संप्राप तं तेन विजहार च तत्र वै ।। ३४ ।।\nअथ सा दक्षिणादेवी ध्वस्ता गोलोकतो मुने ।।\nसुचिरं च तपस्तप्त्वा विवेश कमलातनौ।।३५।।\nअथ देवादयः सर्वे यज्ञं कृत्वा सुदुष्करम् ।।\nन लभन्ते फलं तेषां विषण्णाः प्रययुर्विधिम् ।।३६।।\nविधिर्निवेदनं श्रुत्वा देवादीनां जगत्पतिः ।।\nदध्यौ सुचिन्तितो भक्त्या तत्प्रत्यादेशमाप सः ।। ३७ ।।\nनारायणश्च भगवान्महालक्ष्मीश्च देहतः ।।\nमर्त्यलक्ष्मीं विनिष्कृष्य ब्रह्मणे दक्षिणां ददौ ।। ३८ ।।\nब्रह्मा ददौ तां यज्ञाय पूर्णार्थं कर्मणां सताम् ।।\nयज्ञः संपूज्य विधिवत्तां तुष्टाव रमां मुदा ।। ३९ ।।\nतप्तकाञ्चनवर्णाभां चन्द्रकोटिसमप्रभाम् ।।\nअतीव कमनीयां च सुन्दरीं सुमनोहराम् ।। 2.42.४० ।।\nकमलास्यां कोमलाङ्गीं कमलायतलोचनाम् ।।\nकमलासनसंपूज्यां कमलाङ्गःसमुद्रवाम् ।। ४१ ।।\nवह्निशुद्धांशुकाधानां बिम्बोष्ठीं सुदतीं सतीम् ।।\nबिभ्रतीं कबरीभारं मालतीमाल्यभूषितम् ।। ४२ ।।\nईषद्धास्यप्रसन्नास्यां रत्नभूषणभूषिताम् ।।\nसुवेषाढ्यां च सुस्नातां मुनिमानसमोहिनीम् ।। ४३ ।।\nकस्तूरीबिन्दुभिः सार्द्धं चन्दनैश्च सुगन्धिभिः ।।\nसिन्दूरबिन्दुनाऽत्यन्तं मस्तकाधस्थलोज्ज्वलाम्।।४४।।\nसुप्रशस्तनितम्बाढ्यां बृहच्छ्रोणिपयोधराम् ।।\nकामदेवाधाररूपां कामबाणप्रपीडिताम्।।४५।।\nतां दृष्ट्वा रमणीयां च यज्ञो मूर्च्छामवाप ह ।।\nपत्नीं तामेव जग्राह विधिबोधितमार्गतः ।। ४६ ।।\nदिव्यं वर्षशतं चैव तां गृहीत्वाऽथ निर्जने ।।\nयज्ञो रेमे मुदा युक्तो रामया रमया सह ।। ४७ ।।\nगर्भं दधार सा देवी दिव्यं द्वादशवत्सरम् ।।\nततः सुषाव पुत्रं च फलं वै सर्वकर्मणाम् ।।४८।।\nकर्मणां फलदाता च दक्षिणा कर्मणां सताम् ।।\nपरिपूर्णे कर्मणि च तत्पुत्रः फलदायकः।।४९।।\nयज्ञो दक्षिणया सार्द्धं पुत्रेण च फलेन च ।।\nकर्मणां फलदाता चेत्येवं वेदविदो विदुः ।। 2.42.५० ।।\nयज्ञश्च दक्षिणां प्राप्य पुत्रं च फलदायकम् ।।\nफलं ददौ च सर्वेभ्यः कर्मठेभ्यो यदा मुने ।। ५१ ।।\nतदा देवादयस्तुष्टाः परिपूर्णमनोरथाः ।।\nस्वस्थानं प्रययुः सर्वे धर्मवक्त्रादिदं श्रुतम् ।। ५२ ।।\nकृत्वा कर्म च कर्ता तु तूर्णं दद्याच्च दक्षिणाम् ।।\nतत्क्षणं फलमाप्नोति वेदैरुक्तमिदं मुने ।। ५३ ।।\nकर्ता कर्मणि पूर्णेऽपि तत्क्षणाद्यदि दक्षिणाम् ।।\nन दद्याद्ब्राह्मणेभ्यश्च दैवेनाज्ञानतोऽथवा ।। ५४ ।।\nमुहूर्त्ते समतीते च द्विगुणा सा भवेद्ध्रुवम् ।। ५५ ।।\nएकरात्रे व्यतीते तु भवेद्रसगुणा च सा ।।\nत्रिरात्रे वै दशगुणा सप्ताहे द्विगुणा ततः ।। ५६ ।।\nमासे लक्षगुणा प्रोक्ता ब्राह्मणानां च वर्द्धते ।।\nसंवत्सरे व्यतीते तु सा त्रिकोटिगुणा भवेत् ।। ५७ ।।\nकर्म्म तद्यजमानानां सर्वं वै निष्फलं भवेत् ।।\nस च ब्रह्मस्वापहारी न कर्मार्होऽशुचिर्नरः ।। ५८ ।।\nदरिद्रो व्याधियुक्तश्च तेन पापेन पातकी ।।\nतद्गृहाद्याति लक्ष्मीश्च शापं दत्त्वा सुदारुणम् ।। ५९ ।।\nपितरो नैव गृह्णन्ति तद्दत्तं श्राद्धतर्पणम् ।।\nएवं सुराश्च तत्पूजां तद्दत्तां पावकाहुतिम् ।। 2.42.६० ।।\nदाता ददाति नो दानं ग्रहीता तन्न याचते ।।\nउभौ तौ नरकं यातश्छिन्नरज्जुर्यथा घटः ।। ६१ ।।\nनार्पयेद्यजमानश्चेद्याचितारं च दक्षिणाम् ।।\nभवेद्ब्रह्मस्वापहारी कुम्भीपाकं व्रजेद्ध्रुवम् ।। ६२ ।।\nवर्षलक्षं वसेत्तत्र यमदूतेन ताडितः ।।\nततो भवेत्स चण्डालो व्याधियुक्तो दरिद्रकः ।। ६३ ।।\nपातयेत्पुरुषान्सप्त पूर्वान्वै पूर्वजन्मनः ।।\nइत्येवं कथितं विप्र किं भूयः श्रोतुमिच्छसि ।। ६४ ।।\nनारद उवाच ।।\nयत्कर्म दक्षिणाहीनं को भुङ्क्ते तत्फलं मुने ।।\nपूजाविधिं दक्षिणायाः पुरा यज्ञकृतं वद ।। ६५ ।।\nनारायण उवाच ।।\nकर्मणोऽदक्षिणस्यैव कुत एव फलं मुने ।।\nसदक्षिणे कर्मणि च फलमेव प्रवर्त्तते ।। ६६ ।।\nया या कर्मणि सामग्री बलिर्भुङ्क्ते च तां मुने ।।\nबलये तत्प्रदत्तं च वामनेन पुरा मुने ।। ६७ ।।\nअश्रोत्रियं श्राद्धवस्तु चाश्राद्धं दानमेव च ।।\nवृषलीपतिविप्राणां पूजाद्रव्यादिकं च यत् ।।६८।।\nऋत्विजा न कृतं यज्ञमशुचेः पूजनं च यत् ।।\nगुरावभक्तस्य कर्म बलिर्भुङ्क्ते न संशयः ।। ६९ ।।\nदक्षिणायाश्च यद्ध्यानं स्तोत्रं पूजाविधिक्रमम् ।।\nतत्सर्वं काण्वशाखोक्तं प्रवक्ष्यामि निशामय ।। 2.42.७० ।।\nपुरा संप्राप्य तां यज्ञः कर्मदक्षां च दक्षिणाम्।।\nमुमोह तस्या रूपेण तुष्टुवे कामकातरः ।। ७१ ।।\nयज्ञ उवाच ।।\nपुरा गोलोकगोपी त्वं गोपीनां प्रवरा परा ।।\nराधासमा तत्सखी च श्रीकृष्णप्रेयसी प्रिये ।। ७२ ।।\nकार्त्तिकीपूर्णिमायां तु रासे राधामहोत्सवे ।।\nआविर्भूता दक्षिणांशात्कृष्णस्यातो हि दक्षिणा ।। ७३ ।।\nपुरा त्वं च सुशीलाख्या शीलेन सुशुभेन च ।।\nकृष्णदक्षांशवासाच्च राधाशापाच्च दक्षिणा ।। ७४ ।।\nगोलोकात्त्वं परिध्वस्ता मम भाग्यादुपस्थिता ।।\nकृपां कुरु त्वमेवाद्य स्वामिनं कुरु मां प्रिये ।। ७५ ।।\nकर्तॄणां कर्मणां देवी त्वमेव फलदा सदा ।।\nत्वया विना च सर्वेषां सर्व कर्म च निष्फलम् ।। ७६ ।।\nफलशाखाविहीनश्च यथा वृक्षो महीतले ।।\nत्वया विना तथा कर्म कर्तॄणां च न शोभते ।। ७७ ।।\nब्रह्मविष्णुमहेशाश्च दिक्पालादय एव च ।।\nकर्मणश्च फलं दातुं न शक्ताश्च त्वया विना ।। ७८ ।।\nकर्मरूपी स्वयं ब्रह्मा फलरूपी महेश्वरः ।।\nयज्ञरूपी विष्णुरहं त्वमेषां साररूपिणी ।। ७९ ।।\nफलदाता परं ब्रह्म निर्गुणः प्रकृतेः परः ।।\nस्वयं कृष्णश्च भगवान्न च शक्तस्त्वया विना ।। 2.42.८० ।।\nत्वमेव शक्तिः कान्ते मे शश्वज्जन्मनि जन्मनि ।।\nसर्वकर्मणि शक्तोऽहं त्वया सह वरानने ।। ८१ ।।\nइत्युक्त्वा तत्पुरस्तस्थौ यज्ञाधिष्ठातृदेवकः ।।\nतुष्टा बभूव सा देवी भेजे तं कमलाकला ।। ८२ ।।\nइदं च दक्षिणास्तोत्रं यज्ञकाले च यः पठेत् ।।\nफलं च सर्वयज्ञानां लभते नात्र संशयः ।। ८३ ।।\nराजसूये वाजपेये गोमेधे नरमेधके ।।\nअश्वमेधे लांगले च विष्णुयज्ञे यशस्करे ।। ८४ ।।\nधनदे भूमिदे फल्गौ पुत्रेष्टौ गजमेधके ।।\nलोहयज्ञे स्वर्णयज्ञे पटलव्याधिखण्डने ।। ८५ ।।\nशिवयजे रुद्रयज्ञे शक्रयज्ञे च बन्धके ।।\nइष्टौ वरुणयागे च कन्दुके वैरिमर्दने ।। ८६ ।।\nशुचियागे धर्मयागे रेचने पापमोचने ।।\nबन्धने कर्मयागे च मणियागे सुभद्रके ।। ८७ ।।\nएतेषां च समारम्भे इदं स्तोत्रं च यः पठेत् ।।\nनिर्विघ्नेन च तत्कर्म साङ्गं भवति निश्चितम् ।। ८८ ।।\nइदं स्तोत्रं च कथितं ध्यानं पूजाविधानकम् ।।\nशालग्रामे घटे वाऽपि दक्षिणां पूजयेत्सुधीः ।। ८९ ।।\nलक्ष्मीदक्षांशसम्भूतां दक्षिणां कमलाकलाम् ।।\nसर्वकर्मसु दक्षां च फलदां सर्वकर्मणाम् ।। 2.42.९० ।।\nविष्णोःशक्तिस्वरूपां च सुशीलां शुभदां भजे ।।\nध्यात्वाऽनेनैव वरदां सुधीर्मूलेन पूजयेत् ।। ९१ ।।\nदत्त्वा पाद्यादिकं देव्यै वेदोक्तेन च नारद।।\nॐ श्रीं क्लीं ह्रीं दक्षिणायै स्वाहेति च विचक्षणः ।। ९२ ।।\nपूजयेद्विधिवद्भक्त्या दक्षिणां सर्वपूजिताम् ।।\nइत्येवं कथितं सर्वं दक्षिणाख्यानमुत्तमम् ।। ९३ ।।\nसुखदं प्रीतिदं चैव फलदं सर्वकर्मणाम् ।।\nइदं च दक्षिणाख्यानं यः शृणोति समाहितः ।। ९४ ।।\nअंगहीनं च तत्कर्म न भवेद्भारते भुवि ।।\nअपुत्रो लभते पुत्रं निश्चितं च गुणान्वितम् ।। ९५ ।।\nभार्य्याहीनो लभेद्भार्य्यां सुशीलां सुन्दरीं पराम् ।।\nवरारोहां पुत्रवतीं विनीतां प्रियवादिनीम् ।। ९६ ।।\nपतिव्रतां सुव्रतां च शुद्धां च कुलजां वराम् ।।\nविद्याहीनो लभेद्विद्यां धनहीनो धनं लभेत् ।। ९७ ।।\nभूमिहीनो लभेद्भूमिं प्रजाहीनो लभेत्प्रजाः ।।\nसङ्कटे बन्धुविच्छेदे विपत्तौ बन्धने तथा ।। ९८ ।।\nमासमेकमिदं श्रुत्वा मुच्यते नात्र संशयः।। ९९ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दक्षिणोपाख्याने दक्षिणोत्पत्तितत्पूजादिविधानं नाम द्विचत्वारिंशत्तमोऽध्यायः ।। ४२ ।।"
  }
]
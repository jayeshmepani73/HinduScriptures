[
  {
    "text": "नारायण उवाच ।।\nराजा येन क्रमेणैव भेजे तां प्रकृतिं पराम् ।।\nतच्छ्रूयतां महाभाग वेदोक्तं क्रममेव च ।। १ ।।\nस्नात्वाऽऽचम्य महाराजः कृत्वा न्यासत्रयं तदा ।।\nस्वकराङ्गाङ्गमन्त्राणां भूतशुद्धिं चकार सः ।। २ ।।\nप्राणायामं ततः कृत्वा कृत्वा च शङ्खशोधनम् ।।\nध्यात्वा देवीं च मृन्मय्यां चकारावाहनं तदा ।। ३ ।।\nपुनर्ध्यात्वा च भक्त्या च पूजयामास भक्तितः ।।\n+देव्याश्च दक्षिणे भागे संस्थाप्य कमलालयाम् ।।४ ।।\nसंपूज्य भक्तिभावेन भक्त्या परमधार्मिकः ।।\nदेवषट्कं समावाह्य देव्याश्च पुरतो घटे।। ५ ।।\nभक्त्या च पूजयामास विधिपूर्वं च नारद ।।\nगणेशं च दिनेशं च वह्निं विष्णुं शिवं शिवाम् ।। ६ ।।\nदेवषट्कं च संपूज्य नमस्कृत्य विचक्षणः ।।\nतदा ध्यायेन्महादेवीं ध्यानेनानेन भक्तितः ।। ७ ।।\nध्यानं च सामवेदोक्तं परं कल्पतरुं मुने ।।\nध्यायेन्नित्यं महादेवीं मूलप्रकृतिमीश्वरीम्।। ।। ८ ।।\nब्रह्मविष्णुशिवादीनां पूज्यां वन्द्यां सनातनीम् ।।\nनारायणीं विष्णुमायां वैष्णवीं विष्णुभक्तिदाम् ।। ९ ।।\nसर्वस्वरूपां सर्वेषां सर्वाधारां परात्पराम् ।।\nसर्वविद्यासर्वमन्त्रसर्वशक्तिस्वरूपिणीम्।।2.64.१०।।\nसगुणां निर्गुणां सत्त्वां वरां स्वेच्छामयीं सतीम् ।।\nमहाविष्णोश्च जननीं कृष्णस्यार्द्धाङ्गसम्भवाम्।।११।।\nकृष्णप्रियां कृष्णशक्तिं कृष्णबुद्ध्यधिदेवताम् ।।\nकृष्णस्तुतां कृष्णपूज्यां कृष्णवन्द्यां कृपामयीम् ।। १२ ।।\nतप्तकाञ्चनवर्णाभां कोटिसूर्य्यसमप्रभाम् ।।\nईषद्धास्यप्रसन्नास्यां भक्तानुग्रहकारिकाम् ।। १३ ।।\nदुर्गां शतभुजां देवीं महद्दुर्गतिनाशिनीम् ।।\nत्रिलोचनप्रियां साध्वीं त्रिगुणां च त्रिलोचनाम् ।। १४ ।।\nत्रिलोचनप्राणरूपां शुद्धार्द्धचन्द्रशेखराम् ।।\nबिभ्रतीं कबरीभारं मालतीमाल्यमण्डितम् ।। १५ ।।\nवर्तुलं वामवक्त्रं च शम्भोर्मानसमोहिनीम् ।।\nरत्नकुण्डलयुग्मेन गण्डस्थलविराजिताम् ।। १६ ।।\nनासादक्षिणभागेन बिभ्रतीं गजमौक्तिकम् ।।\nअमूल्यरत्नं बहुलं बिभ्रतीं श्रवणोपरि ।। १७ ।।\nमुक्तापंक्तिविनिन्द्यैकदन्तपंक्तिसुशोभिताम् ।।\nपक्वबिम्बाधरोष्ठीं च सुप्रसन्नां सुमंगलाम् ।। १८ ।।\nचित्रपत्रावलीरम्यकपोलयुगलोज्ज्वलाम् ।।\nरत्नकेयूरवलयरत्नमञ्जीररञ्जिताम् ।। १९ ।।\nरत्नकङ्कणभूषाढ्यां रत्नपाशंकशोभिताम् ।।\nरत्नांगुलीयनिकरैः करांगुलिचयोज्ज्वलाम् ।। ।। 2.64.२० ।।\nपादाङ्गुलिनखासक्तालक्तरेखासुशोभनाम् ।।\nवह्निशुद्धांशुकाधानां गन्धचन्दनचर्चिताम् ।। २१ ।।\nबिभ्रतीं स्तनयुग्मं च कस्तूरीबिन्दुशोभितम् ।।\nसर्वरूपगुणवतीं गजेन्द्रमन्दगामिनीम् ।। २२ ।।\nअतीव कान्तां शान्तां च नितान्तां योगसिद्धिषु ।।\nविधातुश्च विधात्रीं च सर्वधात्रीं च शंकरीम् ।। २३ ।।\nशरत्पार्वणचन्द्रास्यामतीव सुमनोहराम् ।।\nकस्तूरीबिन्दुभिः सार्द्धमधश्चन्दनबिन्दुना ।। २४ ।।\nसिन्दूरबिन्दुना शश्वद्भालमध्यस्थलोज्ज्वलाम् ।।\nशरन्मध्याह्नकमलप्रभामोचनलोचनाम् ।। २५ ।।\nचारुकज्जलरेखाभ्यां सर्वतश्च समुज्ज्वलाम् ।।\nकोटिकन्दर्पलावण्यलीलानिन्दितविग्रहाम् ।। २६ ।।\nरत्नसिंहासनस्थां च सद्रत्नमुकुटोज्ज्वलाम् ।।\nसृष्टौ स्रष्टुः शिल्परूपां दयां पातुश्च पालने ।। २७ ।।\nसंहारकाले संहर्त्तुः परां संहाररूपिणीम् ।।\nनिशुम्भशुम्भमथिनीं महिषासुरमर्दिनीम् ।। २८ ।।\nपुरा त्रिपुरयुद्धे च संस्तुता त्रिपुरारिणा ।।\nमधुकैटभयोर्युद्धे विष्णुशक्तिस्वरूपिणीम् ।। २९ ।।\nसर्वदैत्यनिहन्त्रीं च रक्तबीजविनाशिनीम् ।।\nनृसिंहशक्तिरूपां च हिरण्यकशिपोर्वधे ।।2.64.३०।।\nवराहशक्तिं वाराहे हिरण्याक्षवधे तथा।।\nपरब्रह्मस्वरूपां च सर्वशक्तिं सदा भजे ।। ३१ ।।\nइति ध्यात्वा स्वशिरसि पुष्पं दत्त्वा विचक्षणः ।।\nपुनर्ध्यात्वा चैव भक्त्या कुर्य्यादावाहनं ततः ।। ३२ ।।\nप्रकृतेः प्रतिमां धृत्वा मन्त्रमेवं पठेन्नरः ।।\nजीवन्यासं ततः कुर्य्यान्मनुनाऽनेन यत्नतः ।। ३३ ।।\nएह्येहि भगवत्यम्ब शिवलोकात्सनातनि ।।\nगृहाण मम पूजां च शारदीयां सुरेश्वरि ।। ३४ ।।\nइहागच्छ जगत्पूज्ये तिष्ठ तिष्ठ महेश्वरि ।।\nहे मातरस्यामर्चायां सन्निरुद्धा भवाम्बिके ।। ३५ ।।\nइहागच्छन्तु त्वत्प्राणाश्चाधिप्राणैः सहाच्युते ।।\nइहागच्छन्तु त्वरितं तवैव सर्व शक्तयः ।। ३६ ।।\nॐ ह्रीं श्रीं क्लीं च दुर्गायै वह्निजायान्तमेव च ।।\nसमुच्चार्य्योरसि प्राणाः सन्तिष्ठन्तु सदाशिवे ।। ३७ ।।\nसर्वेन्द्रियाधिदेवास्ते इहागच्छन्तु चण्डिके।।\nते शक्तयोऽत्रागच्छन्तु इहागच्छन्तु ईश्वराः ।। ३८ ।।\nस इहागच्छेत्यावाह्य परिहारं करोति च ।।\nमन्त्रेणानेन विप्रेन्द्र तच्छृणुष्व समाहितः ।। ३९ ।।\nस्वागतं भगवत्यम्ब शिवलोकाच्छिवप्रिये ।।\nप्रसादं कुरु मां भद्रे भद्रकालि नमोऽस्तु ते ।। 2.64.४० ।।\nधन्योऽहं कृतकृत्योऽहं सफलं जीवनं मम ।।\nआगताऽसि यतो दुर्गे माहेश्वरि मदालयम् ।। ४१ ।।\nअद्य मे सफलं जन्म सार्थकं जीवनं मम ।।\nपूजयामि यतो दुर्गां पुण्यक्षेत्रे च भारते ।। ४२ ।।\nभारते भवतीं पूज्यां दुर्गां यः पूजयेद् बुधः ।।\nसोऽन्ते याति च गोलोकं परमैश्वर्य्यवानिह ।।४३।।\nकृत्वा च वैष्णवीपूजां विष्णुलोकं व्रजेत्सुधीः ।।\nमाहेश्वरीं च संपूज्य शिवलोकं च गच्छति ।। ४४ ।।\nसात्त्विकी राजसी चैव त्रिधा पूजा च तामसी ।।\nभगवत्याश्च वेदोक्ता चोत्तमा मध्यमा ऽधमा ।। ४५ ।।\nसात्त्विकी वैष्णवानां च शाक्तादीनां च राजसी ।।\nअदीक्षितानामसतामन्येषां तामसी स्मृता ।। ४६ ।।\nजीवहत्या विहीना या वरा पूजा तु वैष्णवी ।।\nवैष्णवा यान्ति गोलोकं वैष्णवीबलिदानतः ।। ४७ ।।\nमाहेश्वरी राजसी च बलिदानसमन्विता ।।\nशाक्तादयो राजसाश्च कैलासं यान्ति ते तथा ।। ४८ ।।\nकिरातास्त्रिदिवं यान्ति तामस्या पूजया तया ।।\nत्वमेव जगतां मातश्चतुर्वर्गफलप्रदा ।। ४९ ।।\nसर्वशक्तिस्वरूपा च कृष्णस्य परमात्मनः ।।\nजन्ममृत्युजराव्याधिहरा त्वं च परात्परा ।। 2.64.५० ।।\nसुखदा मोक्षदा भद्रा कृष्णभक्तिप्रदा सदा ।।\nनारायणि महामाये दुर्गे दुर्गतिनाशिनि ।। ५१ ।।\nदुर्गेति स्मृतिमात्रेण याति दुर्गं नृणामिह ।।\nइति कृत्वा परीहारं देव्या वामे च साधकः ।। ५२ ।।\nत्रिपद्या उपरिष्टात्तु शंखं संस्थापयेत्तु सः ।।\nतत्र दत्त्वा जलं पूर्णं दूर्वां पुष्पं च चन्दनम् ।। ५३ ।।\nधृत्वा दक्षिणहस्तेन मन्त्रमेवं पठेन्नरः ।।\nपुण्यस्त्वं शंख पुण्यानां मङ्गलानां च मङ्गलम् ।।\nप्रभूतः शंखचूडात्त्वं पुरा कल्पे पवित्रकः ।। ५४ ।।\nततोऽर्घ्यपात्रं संस्थाप्य विधिनाऽनेन पण्डितः ।।\nदत्त्वा संपूजयेद्देवीमुपचारांश्च षोडश ।।५५।।\nत्रिकोणमण्डलं कृत्वा सजलेन कुशेन च ।।\nकूर्मं शेषं धरित्रीं च पूजयेत्तत्र धार्मिकः ।। ५६ ।।\nत्रिपदीं स्थापयेत्तत्र त्रिपद्यां शंखमेव च ।।\nशंखे त्रिभागतोयं च दत्त्वा संपूजयेत्ततः ।। ५७ ।।\nगङ्गे च यमुने चैव गोदावरि सरस्वति ।।\nनर्म्मदे सिन्धुकावेरि चन्द्रभागे च कौशिकि ।।९८।।\nस्वर्णरेखे कनखले पारिभद्रे च गण्डकि ।।\nश्वेतगङ्गे रुद्ररेखे पम्पे चम्पे च गोमति ।। ।।५९।।\nपद्मावति त्रिपर्णाशे विपाशे विरजे प्रभे ।।\nशतह्रदे चेलगंगे जलेऽस्मिन्सन्निधिं कुरु ।।2.64.६०।।\nवह्निं सूर्य्यं च चन्द्रं च विष्णुं च वरुणं शिवम् ।।\nपूजयेत्तत्र तोये च तुलस्या चन्दनेन च ।।\nनैवेद्यानि च सर्वाणि प्रोक्षयेत्तज्जलेन च।।६१।।\nप्रत्येकं वै ततो दद्यादुपचारांश्च षोडश ।।\nआसनं वसनं पाद्यं स्नानीयमनुलेपनम् ।। ६२ ।।\nमधुपर्कं गन्धमर्घ्यं पुष्पं नैवेद्यमीप्सितम् ।।\nपुनराचमनीयं च ताम्बूलं रत्नभूषणम् ।। ६३ ।।\nधूपं प्रदीपं तल्पं चेत्युपचारास्तु षोडश ।। ६४ ।।\nअमूल्यरत्नसंक्लृप्तं नानाचित्र विराजितम् ।।\nवरं सिंहासनं श्रेष्ठं गृह्यतां शङ्करप्रिये ।। ६५ ।।\nअनन्तसूत्रप्रभवमीश्वरेच्छाविनिर्मितम् ।।\nज्वलदग्निविशुद्धं च वसनं गृह्यतां शिवे ।। ६६ ।।\nअमूल्यरत्नपात्रस्थं निर्मलं जाह्नवीजलम् ।।\nपादप्रक्षालनार्थाय दुर्गे देवि प्रगृह्यताम् ।। ।। ६७ ।।\nसुगन्धामलकीस्निग्धद्रवमेतत्सुदुर्लभम् ।।\nसुपक्वं विष्णुतैलं च गृह्यतां परमेश्वरि ।। ६८ ।।\nकस्तूरीकुंकुमाक्तं च सुगन्धि द्रुतचन्दनम् ।।\nसुवासितं जगन्मातर्गृह्यतामनुलेपनम् ।। ६९ ।।\nमाध्वीकं रत्नपात्रस्थं सुपवित्रं सुमङ्गलम् ।।\nमधुपर्कं महादेवि गृह्यतां प्रीतिपूर्वकम् ।। 2.64.७० ।।\nसुगन्धमूलचूर्णं च सुगन्धद्रव्यसंयुतम् ।।\nसुपवित्रं मङ्गलार्हं देवि गन्धं गृहाण मे ।। ७१ ।।\nपवित्रं शंखपात्रस्थं दूर्वापुष्पाक्षतान्वितम् ।।\nस्वर्गमन्दाकिनीतोयमर्घ्यं चण्डि गृहाण मे ।। ७२ ।।\nसुगन्धि पुष्पश्रेष्ठं च पारिजाततरूद्भवम् ।।\nनानापुष्पादिमाल्यानि गृह्यन्तां जगदम्बिके ।।७३।।\nदिव्यं सिद्धान्नमामान्नं पिष्टकं पायसादिकम् ।।\nमिष्टान्नं लड्डुकफलं नैवेद्यं गृह्यतां शिवे ।। ७४ ।।\nसुवासितं शीततोयं कर्पूरादिसुसंस्कृतम्।।\nमया निवेदितं भक्त्या गृह्यतां शैलकन्यके ।। ७५ ।।\nगुवाकपर्णचूर्णं च कर्पूरादिसुवासितम् ।।\nसर्वभोगकरं रम्यं ताम्बूलं देवि गृह्यताम् ।। ७६ ।।\nअमूल्यरत्नसारैश्च खचितं चेश्वरेच्छया ।।\nसर्वाङ्गशोभनकरं भूषणं देवि गृह्यताम् ।। ७७ ।।\nतरुनिर्य्यासचूर्णं च गन्धवस्तुसमन्वितम् ।।\nहुताशमशिखाशुद्धं धूपं देवि च गृह्यताम् ।। ७८ ।।\nदिव्यरत्नविशेषं च सान्द्रध्वान्तनिवारकम् ।।\nसुपवित्रं प्रदीपं च गृह्यतां परमेश्वरि ।। ७९ ।।\nरत्नसारगणाकीर्णं दिव्यं पर्य्यङ्कमुत्तमम् ।।\nसूक्ष्मवस्त्रैश्च संस्यूतं देवि तल्पं प्रगृह्यताम् ।। 2.64.८० ।।\nएवं संपूज्य तां दुर्गां दद्यात्पुष्पाञ्जलिं मुने ।।\nततोऽष्टनायका देवीर्यत्नतः परिपूजयेत् ।। ८१ ।।\nउग्रचण्डां प्रचण्डां च चण्डोग्रां चण्डनायिकाम् ।।\nअतिचण्डां च चण्डां च चण्डां चण्डवतीं तथा ।।८२।।\nपद्मे चाष्टदले चैताः प्रागादिक्रमतस्तथा।।\nपञ्चोपचारैः संपूज्य भैरवान्मध्यदेशतः।।८३।।\nआदौ महाभैरवं च तथा संहारभैरवम् ।।\nअसितांगभैरवं च रुरुभैरवमेव च ।। ८४ ।।\nकालभैरवमप्येवं क्रोधभैरवमेव च ।।\nताम्रचूडं चन्द्रचूडमन्ते वै भैरवद्वयम् ।। ८५ ।।\nएतान्संपूज्य मध्ये वै नव शक्तींश्च पूजयेत् ।।\nतत्र पद्मे चाष्टदले मध्ये वै भक्तिपूर्वकम् ।। ८६ ।।\nब्रह्माणीं वैष्णवीं चैव रौद्रीं माहेश्वरीं तथा ।।\nनारसिंही च वाराहीमिन्द्राणीं कार्त्तिकीं तथा ।। ८७ ।।\nसर्वशक्तिस्वरूपां च प्रधानां सर्वमङ्गलाम् ।।\nनव शक्तीश्च संपूज्य घटे देवांश्च पूजयेत् ।। ८८ ।।\nशङ्करं कार्त्तिकेयं च सूर्य्यं सोमं हुताशनम् ।।\nवायुं च वरुणं चैव देव्याश्चेटीं बटुं तथा ।। ८९ ।।\nचतुष्षष्टिं योगिनीनां संपूज्य विधिपूर्वकम् ।।\nयथाशक्ति बलिं दत्त्वा करोति स्तवनं बुधः ।। 2.64.९० ।।\nकवचं च गले बद्ध्वा पठित्वा भक्तिपूर्वकम् ।।\nततः कृत्वा परीहारं नमस्कुर्य्याद्विचक्षणः ।। ९१ ।।\nबलिदानविधानं च श्रूयतां मुनिसत्तम ।।\nमायार्तिं महिषं छागं दद्यान्मेषादिकं शुभम् ।। ९२ ।।\nसहस्रवर्षं सुप्रीता दुर्गा मायातिदानतः ।।\nमहिषाच्छतवर्षं च दशवर्षं च छागलात् ।। ९३ ।।\nवर्षं मेषेण कूष्माण्डैः पक्षिभिर्हरिणैस्तथा ।।\nदशवर्षं कृष्णसारैः सहस्राब्दं च गण्डकैः ।।९४।।\nकृत्रिमैः पिष्टकलितैः षण्मासं पशुभिस्तथा ।।\nमासं सुपक्वादिफलैरक्षतैरिति नारद ।। ९५ ।।\nयुवकं व्याधिहीनं च सशृंगं लक्षणान्वितम् ।।\nविशुद्धमविकारांगं सुवर्णं पुष्टमेव च ।। ९६ ।।\nशिशुना बलिना दातुर्हन्ति पुत्रं च चण्डिका ।।\nवृद्धेन वै गुरुजनं कृशेनापीष्टबान्धवान् ।। ९७ ।।\nधनं चैवाधिकांगेन हीनांगेन प्रजास्तथा ।।\nकामिनीं शृंगभंगेन काणेन भ्रातरं तथा ।। ९८ ।।\nघुटिकेन भवेन्मृत्युर्विघ्नं स्याच्चित्रमस्तकैः ।।\nहन्ति मित्रं ताम्रपृष्ठैर्भ्रष्टश्रीः पुच्छहीनतः ।। ९९ ।।\nमायातीनां स्वरूपं च श्रूयतां मुनिसत्तम ।।\nवक्ष्याम्यथर्ववेदोक्तं फलहानिर्व्यतिक्रमे ।। 2.64.१०० ।।\nपितृमातृविहीनं च युवकं व्याधिवर्जितम् ।।\nविवाहितं दीक्षितं च परदारविहीनकम् ।। १०१ ।।\nअजारजं विशुद्धं च सच्छूद्रपरिपोषितम् ।।\nतद्बन्धुभ्यो धनं दत्त्वा क्रीतमूल्यातिरेकतः ।। १०२ ।।\nस्नापयित्वा च तं कर्त्ता पूजयेद्वस्त्रचन्दनैः ।।\nमाल्यैर्धूपैश्च सिन्दूरैर्दधिगोरोचनादिभिः ।। १०३ ।।\nतं च वर्षं भ्रामयित्वा भृत्यद्वारेण यत्नतः ।।\nवर्षान्ते च समुत्सृज्य दुर्गायै तं निवेदयेत् ।। १०४ ।।\nअष्टमीनवमीसन्धौ दद्यान्मायातिमेव च ।।\nइत्येवं कथितं सर्वं बलिदानं प्रसङ्गतः ।। १०५ ।।\nबलिं स्तुत्वा च दत्त्वा च धृत्वा च कवचं बुधः ।।\nप्रणम्य दण्डवद्भूमौ दद्याद्विप्राय दक्षिणाम् ।। १०६ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे दुर्गोपाख्याने पूजाविधिबलिपशुलक्षणविशेषो नाम चतुष्षष्टितमोऽध्यायः ।।६४।।"
  }
]
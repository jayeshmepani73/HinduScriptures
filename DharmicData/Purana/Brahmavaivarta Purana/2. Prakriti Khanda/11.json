[
  {
    "text": "नारद उवाच।।\nकलेः पञ्चसहस्रे सा समतीते सुरेश्वरी ।।\nक्व गता सा महाभागा तन्मे व्याख्यातुमर्हसि ।।१।।\nनारायण उवाच ।।\nभारतं भारतीशापात्समागत्येश्वरेच्छया ।।\nजगाम तं च वैकुण्ठं शापान्ते पुनरेव सा ।।२।।\nभारतं भारती त्यक्त्वा चागमत्तद्धरेः पदम् ।।\nपद्मावती च शापान्ते गंगायाश्चैव नारद ।।३।।\nगङ्गा सरस्वती लक्ष्मीश्चैतास्तिस्रः प्रिया हरेः।।\nतुलसीसहिता ब्रह्मंश्चतस्रः कीर्त्तिताः श्रुतौ।।४।।\nनारद उवाच ।।\nहेतुना केन देवी वै विष्णुपादाब्जसंभवा ।।\nधातुः कमण्डलुस्था च शङ्करस्य शिरोगता ।। ५ ।।\nबभूव सा मुनिश्रेष्ठ गंगा नारायणप्रिया ।।\nअहो केन प्रकारेण तन्मे व्याख्यातुमर्हसि ।। ६ ।।\n।। श्रीनारायण उवाच ।।\nपुरा बभूव गोलोके सा गंगा द्रवरूपिणी ।।\nराधाकृष्णांगसंभूता तदंशा तत्स्वरूपिणी ।। ७ ।।\nद्रवाधिष्ठातृरूपा या रूपेणाप्रतिमा भुवि ।।\nनवयौवनसम्पन्ना रत्नाभरणभूषिता ।। ८ ।।\nशरन्मध्याह्नपद्मास्या सस्मिता सुमनोहरा ।।\nतप्तकाञ्चनवर्णाभा शरच्चन्द्रसमप्रभा ।। ९ ।।\nस्निग्धप्रभाऽतिसुस्निग्धा शुद्धसत्त्वस्वरूपिणी ।।\nसुपीनकठिनश्रोणी सुनितम्बयुगं वरम् ।। 2.11.१० ।।\nपीनोन्नतं सुकठिनं स्तनयुग्मं सुवर्तुलम् ।।\nसुचारु नेत्रयुगलं सुकटाक्षं सुवक्रिमम् ।। ।। ११ ।।\nवक्रिमं कबरीभारं मालतीमाल्यसंयुतम् ।।\nसिन्दूरबिन्दुललितं सार्द्धं चन्दनबिन्दुभिः ।। १२ ।।\nकस्तूरीपत्रिकायुक्तं गण्डयुग्मं मनोहरम् ।।\nबन्धूककुसुमाकारमधरोष्ठं च सुंदरम् ।। १३ ।।\nपक्वदाडिमबीजाभदन्तपंक्तिसमुज्ज्वला ।।\nवाससी वह्निशुद्धे च नीवीयुक्ते च बिभ्रती ।। १४ ।।\nसा सकामा कृष्णपार्श्वे समुत्तस्थे सुलज्जिता ।।\nपद्मपत्रसमानाभ्यां लोचनाभ्यां विभो मुखम् ।। १५ ।।\nनिमेषरहिताभ्यां च पिबन्ती सततं मुदा ।।\nप्रफुल्लवदना हर्षान्नवसङ्गमलालसा ।। १५ ।।\nमूर्च्छिता प्रभुरूपेण पुलकाङ्कितविग्रहा ।।\nएतस्मिन्नन्तरे तत्र विद्यमाना च राधिका ।। १७ ।।\nगोपीत्रिंशत्कोटियुक्ता कोटिचन्द्रसमप्रभा ।।\nकोपेन रक्तपद्मास्या रक्तपङ्कजलोचना ।। १८ ।।\nश्वेतचम्पकवर्णाभा मत्तवारणगामिनी।।\nअमूल्यरत्नखचितनानाभरणभूषिता ।।१९।।\nमाणिक्यखचितं हारममूल्यं वह्निशौचकम् ।।\nपीताभवस्त्रयुगलं नीवीयुक्तं च बिभ्रती ।। 2.11.२० ।।\nस्थलपद्मप्रभाजुष्टं कोमलं च सुरञ्जितम् ।।\nकृष्णदत्तार्घ्यसंयुक्तं विन्यस्यन्ती पदाम्बुजम् ।। २१ ।।\nरत्नेन्द्रराजखचितविमानादवरुह्य च ।।\nसेव्यमाना च सखिभिः श्वेत चामरवायुना ।। २२ ।।\nकस्तूरीबिन्दुतिलकं चन्दनेन्दुसमन्वितम् ।।\nदीप्तदीपप्रभाकारं सिन्दूरारुणसुन्दरम् ।। २३ ।।\nदधती भालमध्ये च सीमन्ताधस्तदुज्ज्वलम् ।।\nपारिजातप्रसूनादिमालायुक्तं सुवक्रिमम् ।। २४ ।।\nसुचारुकबरीभारं कम्पयन्ती च कम्पिता ।।\nसुचारुनासासंयुक्तमोष्ठं कम्पयती रुषा ।। २५ ।।\nगत्वा तस्थौ कृष्णपार्श्वे रत्नसिंहासने वरे ।।\nसखीनां च समूहैश्च परिपूर्णा विभोः सभा ।। २६ ।।\nतां च दृष्ट्वा समुत्तस्थौ कृष्णः सादरमच्युतः ।।\nसंभाष्य मधुरालापैः सस्मितश्च ससंभ्रमः ।। २७ ।।\nप्रणेमुरभि संत्रस्ता गोपा नम्रात्मकन्धराः ।।\nतुष्टुवुस्ते च भक्त्या तं तुष्टाव परमेश्वरम् ।। २८ ।।\nउत्थाय गंगा सहसा सम्भाषां च चकार सा ।।\nकुशलं परिपप्रच्छ भीताऽतिविनयेन च ।। २९ ।।\nनम्रभावस्थिता त्रस्ता शुष्ककण्ठौष्ठतालुका ।।\nध्यानेन शरणापन्ना श्री कृष्णचरणम्बुजे ।। 2.11.३० ।।\nतद्धृत्पद्मे स्थितः कृष्णो भीतायै चाभयं ददौ ।।\nबभूव स्थिरचित्ता सा सर्वेश्वरवरेण च ।। ३१ ।।\nऊर्ध्वं सिंहासनस्थां च राधां गङ्गा ददर्श सा ।।\nसुस्निग्धां सुखदृश्यां च ज्वलन्तीं ब्रह्मतेजसा ।। ३२ ।।\nअसंख्यब्रह्मणामाद्यां चादिसृष्टिं सनातनीम् ।।\nयथा द्वादशवर्षीयां कन्यां च नवयौवनाम् ।। ३३ ।।\nविश्ववृन्दे निरुपमां रूपेण च गुणेन च ।।\nशान्त कान्तामनन्तां तामाद्यन्तरहितां सतीम् ।। ३४ ।।\nशुभां सुभद्रां सुभगां स्वामिसौभाग्यसंयुताम् ।।\nसौन्दर्यसुन्दरीं श्रेष्ठां सुन्दरीष्वखिलासु च ।। ३९ ।।\nकृष्णार्द्धाङ्गी कृष्णसमां तेजसा वयसा त्विषा ।।\nपूजितां च महालक्ष्मीं महालक्ष्मीश्वरेण च ।। ३६ ।।\nप्रच्छाद्यमानां प्रभया सभामीशस्य सुप्रभाम् ।।\nसखीदत्तं च ताम्बूलं गृह्णतीमन्यदुर्लभम् ।। ३७ ।।\nअजन्यां सर्वजननीं धन्यां मान्यां च मानिनीम् ।।\nकृष्णप्राणाधिदेवीं च प्राणप्रियतमां रमाम्।।३८।।\nदृष्ट्वा रासेश्वरीं तृप्तिं न जगाम सुरेश्वरी ।।\nनिमेषरहिताभ्यां च लोच नाभ्यां पपौ च ताम्।।३९।।\nएतस्मिन्नन्तरे राधा जगदीशमुवाच सा।।\nवाचा मधुरया शान्ता विनीता सस्मिता मुने।।2.11.४०।।\nराधिकोवाच।।\nकेयं प्राणेश कल्याणी सस्मिता त्वन्मुखाम्बुजम् ।।\nपश्यन्ती सततं पार्श्वे सकामा रक्तलोचना ।। ४१ ।।\nमूर्च्छां प्राप्नोति रूपेण पुलकाङ्कितविग्रहा ।।\nवस्त्रेण मुखमाच्छाद्य निरीक्षन्ती पुनः पुनः ।। ४२ ।।\nत्वं चापि मां सन्निरीक्ष्य सकामः सस्मितः सदा ।।\nमयि जीवति गोलोके भूता दुर्वृत्तिरीदृशी ।। ४३ ।।\nत्वमेव चैवं दुर्वृत्तं वारंवारं करोषि च ।।\nक्षमां करोमि ते प्रेम्णा स्त्रीजातिः स्निग्धमानसा ।। ४४ ।।\nसंगृह्येमां प्रियामिष्टां गोलोकाद्गच्छ लम्पट ।।\nअन्यथा नहि ते भद्रं भविष्यति सुरेश्वर ।। ४५ ।।\nदृष्टस्त्वं विरजायुक्तो मया चन्दनकानने ।।\nक्षमा कृता मया पूर्वं सखीनां वचनादहो ।। ४६ ।।\nत्वया मच्छब्दमात्रेण तिरोधानं कृतं पुरा ।।\nदेहं सन्त्यज्य विरजा नदीरूपा बभूव सा ।। ४७ ।।\nकोटियोजनविस्तीर्णा ततो दैर्घ्ये चतुर्गुणा ।।\nअद्यापि विद्यमाना सा तव सत्की र्तिरूपिणी ।। ४८ ।।\nगृहं मयि गतायां च पुनर्गत्वा तदन्तिकम् ।।\nउच्चैररौषीर्विरजे विरजे चेति संस्मरन् ।। ४९ ।।\nतदा तोयात्समुत्थाय सा योगात्सिद्धयोगिनी ।।\nसालङ्कारा मूर्तिमती ददौ तुभ्यं च दर्शनम् ।। 2.11.५० ।।\nततस्तां च समाश्लिष्य वीर्य्याधानं कृतं त्वया ।।\nततो बभूवुस्तस्यां च समुद्राः सप्त चैव हि ।। ५१ ।।\nदृष्टस्त्वं शोभया गोप्या युक्तश्चम्पककानने ।।\nसद्यो मच्छब्दमात्रेण तिरोधानं कृतं त्वया ।।५२।।\nशोभा देहं परित्यज्य प्राविशच्चन्द्रमण्डलम् ।।\nततस्तस्याः शरीरं च स्निग्धं तेजो बभूव ह ।। ५३ ।।\nसंविभज्य त्वया दत्तं हृदयेन विदूयता ।।\nरत्नाय किञ्चित्स्वर्णाय किञ्चिन्मतिवराय च ।। ५४ ।।\nकिञ्चित्स्त्रीणां मुखाब्जेभ्यः किञ्चिद्राज्ञे च किञ्चन ।।\nकिञ्चित्प्रकृष्टवस्त्रेभ्यो रौप्येभ्यश्चापि किञ्चन ।। ५५ ।।\nकिञ्चिच्चन्दनपङ्केभ्यस्तोयेभ्यश्चापि किञ्चन ।।\nकिञ्चित्किसलयेभ्यश्च पुष्पेभ्यश्चापि किंचन ।। ५६ ।।\nकिञ्चित्फलेभ्यः सस्येभ्यः सुपक्वेभ्यश्च किञ्चन ।।\nनृपदेवगृहेभ्यश्च संस्कृतेभ्यश्च किंचन ।। ५७ ।।\nदृष्टस्त्वं प्रभया गोप्या युक्तो वृन्दावने वने ।।\nसद्यो मच्छब्दमात्रेण तिरोधानं कृतं त्वया ।। ।। ५८ ।।\nप्रभा देहं परित्यज्य प्राविशत्सूर्य्यमण्डलम् ।।\nततस्तस्याः शरीरं च तीक्ष्णं तेजो बभूव ह ।। ५९ ।।\nसंविभज्य त्वया दत्तं प्रेम्णा च रुदता पुरा ।।\nविभज्य चक्षुषोर्दत्तं लज्जया तद्भयेन च ।। 2.11.६० ।।\nहुताशनाय किंचिच्च नृपेभ्यश्चापि किञ्चन ।।\nकिंचित्पुरुषसंघेभ्यो देवेभ्यश्चापि किंचन ।। ६१ ।।\nकिंचिद्दस्युगणेभ्यश्च नागेभ्यश्चापि किंचन ।।\nब्राह्मणेभ्यो मुनिभ्यश्च तपस्विभ्यश्च किंचन ।।६२।।\nस्त्रीभ्यः सौभाग्ययुक्ताभ्यो यशस्विभ्यश्च किंचन ।।\nतच्च दत्त्वा च सर्वेभ्यः पूर्वं रोदितुमुद्यतः ।।६३।।\nशान्त्या गोप्या युतस्त्वं च दृष्टो वै रासमण्डले ।।\nवसन्ते पुष्पशय्यायां माल्यवांश्चन्दनोक्षितः ।। ६४ ।।\nरत्नप्रदीपैर्युक्तश्च रत्ननिर्मितमन्दिरे ।।\nरत्नभूषणभूषाढ्यो रत्नभूषितया सह ।। ६९ ।।\nत्वया दत्तं च ताम्बूलं भुक्तवत्यै सुवासितम् ।।\nतया दत्तं च ताम्बूलं भुक्तवांस्त्वं पुरा विभो ।।६६।।\nसद्यो मच्छब्दमात्रेण तिरोधानं कृतं त्वया ।।\nशान्तिर्देहं परित्यज्य भिया लीना त्वयि प्रभो ।।६७।।\nततस्तस्याः शरीरं च गुणश्रेष्ठं बभूव ह ।।\nसंविभज्य त्वया दत्तं प्रेम्णा च रुदता पुरा ।। ६८ ।।\nविश्वे विषयिणे किंचित्सत्त्वरूपाय विष्णवे ।।\nशुद्धसत्त्वस्वरूपायै किंचिल्लक्ष्म्यै   पुरा विभो ।।६९।।\nत्वन्मन्त्रोपासकेभ्यश्च वैष्णवेभ्यश्च किंचन ।।\nतपस्विभ्यश्च धर्माय धर्मिष्ठेभ्यश्च किंचन ।।2.11.७०।।\nमया पूर्वं हि दृष्टस्त्वं गोप्या च क्षमया सह ।।\nसुवेषवान्माल्यवांश्च गन्धचन्दनसंयुतः।। ।। ७१ ।।\nरत्नभूषितया चारुचन्दनोक्षितया तया ।।\nसुखेन मूर्छितस्तल्पे पुष्पचन्दनसंयुते ।। ७२ ।।\nश्लिष्टोऽभून्निद्रया सद्यः सुखेन नवसङ्गमात् ।।\nमया प्रबोधितौ सा च भवांश्च स्मरणं कुरु ।। ७३ ।।\nगृहीतं पीतवस्त्रं ते मुरली च मनोहरा ।।\nवनमाला कौस्तुभश्चाप्यमूल्यं रत्नकुण्डलम् ।।७४।।\nपश्चात्प्रदत्तं प्रेम्णा च सखीनां वचनादहो ।।\nलज्जया कृष्णवर्णोऽभूदद्यापि च भवान्प्रभो ।।७५।।\nक्षमा देहं परित्यज्य लज्जया पृथिवीं गता ।।\nततस्तस्याः शरीरं च गुणश्रेष्ठं बभूव ह ।। ७६ ।।\nसंविभज्य त्वया दत्तं प्रेम्णा च रुदता पुरा ।।\nकिंचिद्दत्तं विष्णवे च वैष्णवेभ्यश्च किंचन ।। ७७ ।।\nधर्मिष्ठेभ्यश्च धर्माय दुर्बलेभ्यश्च किंचन ।।\nतपस्विभ्योऽपि देवेभ्यः पंडितेभ्यश्च किंचन ।। ७८ ।।\nएतत्ते कथितं सर्वं किं भूयः श्रोतुमिच्छसि ।।\nत्वद्गुणं बहुविस्तारं जानामि च परं प्रभो।।७९।।\nइत्येवमुक्त्वा सा राधा रक्तपङ्कजलोचना ।।\nगङ्गां वक्तुं समारेभे नम्रास्यां लज्जितां सतीम् ।। 2.11.८० ।।\nगङ्गा रहस्यं योगेन ज्ञात्वा वै सिद्धयोगिनी ।।\nतिरोभूय सभामध्यात्स्वजलं प्रविवेश सा ।।८१।।\nराधा योगेन विज्ञाय सर्वत्रावस्थितां च ताम् ।।\nपानं कर्तुं समारेभे गण्डूषात्सिद्धयोगिनी ।। ८२ ।।\nगंगा रहस्यं योगेन ज्ञात्वा वै सिद्धयोगिनी ।।\nश्रीकृष्णचरणाम्भोजं परमं शरणं ययौ ।। ८३ ।।\nगोलोकं चैव वैकुण्ठं ब्रह्मलोकादिकं तथा ।।\nददर्श राधा सर्वत्र नैव गङ्गां ददर्श सा ।। ८४ ।।\nसर्वतो जलशून्यं च शुष्कपङ्कजगोलकम् ।।\nजलजन्तुसमूहैश्च मृतदेहैः समन्वितम् ।। ८५ ।।\nब्रह्मविष्णुशिवानन्तधर्मेन्द्रेन्दुदिवाकराः ।।\nमनवो मानवाः सर्वे देवाः सिद्धास्तपस्विनः ।। ८६ ।।\nगोलोकं च समाजग्मुः शुष्ककण्ठौष्ठतालुकाः ।।\nसर्वे प्रणेमुर्गोविन्दं सर्वेशं प्रकृतेः परम् ।। ८७ ।।\nवरं वरेण्यं वरदं वरिष्ठं वरकारणम् ।।\nवरेशं च वरार्हं च सर्वेषां प्रवरं प्रभुम् ।। ८८ ।।\nनिरीहं च निराकारं निर्लिप्तं च निराश्रयम् ।।\nनिर्गुणं च निरुत्साहं निर्व्यूहं च निरञ्जनम् ।। ८९ ।।\nस्वेच्छामयं च साकारं भक्तानुग्रहविग्रहम् ।।\nसत्यस्वरूपं सत्येशं साक्षिरूपं सनातनम् ।। ।। 2.11.९० ।।\nपरं परेशं परमं परमात्मानमीश्वरम् ।।\nप्रणम्य तुष्टुवुः सर्वे भक्तिनम्रात्मकन्धराः ।। ९१ ।।\nसगद्गदा साश्रुनेत्राः पुलकाङ्कितविग्रहाः ।।\nसर्वे संस्तूय सर्वेशं भगवन्तं परं हरिम् ।।९२।।\nज्योतिर्मयं परं ब्रह्म सर्वकारणकारणम् ।।\nअमूल्यरत्नखचितचित्रसिंहासनस्थितम् ।। ९३ ।।\nसेव्यमानं च गोपालैः श्वेतचामरवायुना ।।\nगोपालिकानृत्यगीतं पश्यन्तं सस्मितं मुदा ।। ९४ ।।\nवल्गुवेषैः परिवृतं गोपैश्च शतकोटिभिः ।।\nचन्दनोक्षितसर्वांगं रत्नभूषणभूषितम् ।। ९५ ।।\nनवीननीरदश्यामं किशोरं पीतवाससम् ।।\nयथा द्वादशवर्षीयं बालं गोपालरूपिणम् ।। ९६ ।।\nकोटिचन्द्रप्रभाजुष्टपुष्टश्रीयुक्तविग्रहम् ।।\nस्वतेजसा परिवृतं सुसादृश्यं मनोहरम्।। ।। ९७ ।।\nकोटिकन्दर्पसौन्दर्य्यलीलालावण्यविग्रहम् ।।\nदृश्यमानं च गोपीभिः सस्मिताभिश्च सन्ततम् ।। ९८ ।।\nभूषणैर्भूषिताभिश्च महारत्नविनिर्मितैः ।।\nपिबन्तीभिर्लोचनाभ्यां मुखचन्द्रं प्रभोर्मुदा ।। ९९ ।।\nप्राणाधिकप्रियतमाराधावक्षःस्थलस्थितम् ।।\nतया प्रदत्तं ताम्बूलं भुक्तवन्तं सुवासितम् ।।\nपरिपूर्णतमं रासे ददृशुः सर्वतः सुराः ।। 2.11.१०० ।।\nमुनयो मानवाः सिद्धास्तपसा च तपस्विनः ।।\nप्रहृष्टमानसाः सर्वे जग्मुः परमविस्मयम् ।। १०१ ।।\nपरस्परं समालोच्य ते तमूचुश्चतुर्मुखम् ।।\nनिवेदितुं जगन्नाथं स्वाभिप्रायमभीप्सितम् ।। १०२ ।।\nब्रह्मा तद्वचनं श्रुत्वा स्थितं विष्णोस्तु दक्षिणे ।।\nवामतो वामदेवस्य चागमत्कृष्णमुत्तमम् ।। १०३ ।।\nपरमानन्दयुक्तं च परमानन्दरूपकम् ।।\nसर्वं कृष्णमयं धाता चापश्यद्रासमण्डले ।। १०४ ।।\nसर्वं समानवेषं च सभानासनसंस्थितम् ।। १०५ ।।\nद्विभुजं मुरलीहस्तं वनमालाविभूषितम् ।।\nमयूरपुच्छचूडं च कौस्तुभेन विराजितम् ।। १०६ ।।\nअतीव कमनीयं च सुन्दरं शान्तविग्रहम् ।।\nगुणभूषणरूपेण तेजसा वयसा त्विषा ।। १०७।।\nवाससा यशसाऽऽकृत्या मूर्त्या सुन्दरया समम् ।।\nपरिपूर्णतमं सर्वं सर्वैश्वर्य्यसमन्वितम् ।। १०८ ।।\nकः सेव्यस्सेवको वेति दृष्ट्वा निर्वक्तुमक्षमः ।।\nक्षणं तेजः स्वरूपं च रूपराशियुतं क्षणम्।।१०९।।\nएकमेव क्षणं कृष्णं राधया सहितं परम्।।\nप्रत्येकासनसंस्थं च तया च सहितं क्षणम् ।।2.11.११०।।\nराधारूपधरं कृष्णं कृष्णरूपकलत्रकम् ।।\nकिं स्त्रीरूपं च पुंरूपं विधाता ध्यातुमक्षमः।।१११।।\nहृत्पद्मस्थं च श्रीकृष्णं धाता ध्यानेन चेतसा ।।\nचकार स्तवनं भक्त्या प्रणम्याथ त्वनेकधा ।। ११२ ।।\nततः स चक्षुरुन्मील्य पुनश्च तदनुज्ञया ।।\nअपश्यत्कृष्णमेकं च राधावक्षस्थलस्थितम् ।। ११३ ।।\nस्वपार्षदैः परिवृतं गोपीमण्डलमण्डितम् ।।\nपुनः प्रणेमुस्तं दृष्ट्वा तुष्टुवुश्च पुनश्च ते ।।११४।।\nविज्ञाय तदभिप्रायं तानुवाच सुरेश्वरः ।।\nसर्वात्मा सर्वयज्ञेशः सर्वेशः सर्वभावनः ।। ११५ ।।\nश्रीभगवानुवाच ।।\nआगच्छ कुशलं ब्रह्मन्नागच्छ कमलापते ।।\nइहागच्छ महादेव शश्वत्कुशलमस्तु वः ।। ११६ ।।\nआगताः स्थ महाभागा गङ्गानयनकारणात् ।।\nगंगा मच्चरणत्म्भोजे भयेन शरणं गता ।। ११७ ।।\nराधेमां पातुमिच्छन्ती दृष्ट्वा मत्सन्निधानतः ।।\nदास्यामीमां बहिः कृत्वा यूयं कुरुत निर्भयाम् ।। ११८ ।।\nश्रीकृष्णस्य वचः श्रुत्वा सस्मितः कमलोद्भवः ।।\nतुष्टाव सर्वाराध्यां तां राधां श्रीकृष्णपूजिताम् ।। ११९ ।।।\nवक्त्रैश्चतुर्भिः संस्तूय भक्तिनम्रात्मकन्धरः ।।\nधाता चतुर्णां वेदानामुवाच चतुराननः ।। 2.11.१२० ।।\nगङ्गा त्वदङ्गसम्भूता प्रभोर्वै रासमण्डले।।\nद्रवरूपा च सा जाता मुग्धया शङ्करस्वरात्।।१२१।।\nकृष्णांशा च त्वदंशा च त्वत्कन्यासदृशी प्रिया।।\nतन्मन्त्रग्रहणं कृत्वा करोतु तव पूजनम्।।१२२।।\nभविष्यति पतिस्तस्या वैकुण्ठे च चतुर्भुजः।।\nभूगतायाः कलायाश्च लवणोदश्च वारिधिः।।१२३।।\nगोलोकस्था च या राधा सर्वत्रस्था तथात्मिका ।।\nतदात्मिका त्वं देवेशि सर्वदा च तवात्मजा ।। १२४ ।।\nब्रह्मणो वचनं श्रुत्वा स्वीचकार च सस्मिता ।।\nबहिर्बभूव सा कृष्णपादाङ्गुष्ठनखाग्रतः ।।१२५।।\nतत्रैव संवृता शान्ता तस्थौ तेषां च मध्यतः ।।\nउवास तोयादुत्थाय तदधिष्ठातृदेवता ।। १२६ ।।\nतत्तोयं ब्रह्मणा किञ्चित्स्थापितं च कमण्डलौ ।।\nकिंचिद्दधार शिरसि चन्द्रार्द्धे चन्द्रशेखरः ।। १२७ ।।\nगङ्गायै राधिकामन्त्रं प्रददौ कमलोद्भवः ।।\nतत्स्तोत्रं कवचं पूजाविधानं ध्यानमेव च ।। १२८ ।।\nसर्वं तत्सामवेदोक्तं पुरश्चर्य्याक्रमं तथा ।।\nगङ्गा तामेव संपूज्य वैकुण्ठं प्रययौ सती ।। १२९ ।।\nलक्ष्मीः सरस्वती गंगा तुलसी विश्वपावनी ।।\nएता नारायणस्यैव चतस्रो योषितो मुने।।2.11.१३०।।\nअथ तं सस्मितः कृष्णो ब्रह्माणं समुवाच ह।।\nसर्वकालस्य वृत्तान्तं दुर्बोध्यमविपश्चिताम्।।१३१।।\nश्रीकृष्ण उवाच ।।\nगृहाण गंगां हे ब्रह्मन् हे विष्णो हे महेश्वर ।।\nशृणु कालस्य वृत्तान्तं यदतीतं निशामय ।। १३२ ।।\nयूयं च येऽन्यदेवाश्च मुनयो मनवस्तथा ।।\nसिद्धास्तपस्विनश्चैव ये येऽत्रैव समागताः ।।१३३।।\nते ते जीवन्ति गोलोके कालचक्र विवर्जिते ।।\nजलाप्लुतं सर्वविश्वमागतं प्राकृते लये ।। १३४ ।।\nब्रह्माद्या येऽन्यविश्वस्थास्ते लीना अधुना मयि ।।\nवैकुण्ठं च विना सर्वं सजलं पश्य पद्मज ।। १३५ ।।\nगत्वा सृष्टिं कुरु पुनर्ब्रह्मलोकादिकं परम् ।।\nसब्रह्माण्डं विरचय पश्चाद्गङ्गा च यास्यति ।। १३६ ।।\nएवमन्येषु विश्वेषु सृष्ट्वा ब्रह्मादिकं पुनः ।।\nकरोम्यहं पुनः सृष्टिं गच्छ शीघ्रं सुरैः सह ।। १३७ ।।\nमच्चक्षुषोर्निमेषेण ब्रह्मणः पतनं भवेत् ।।\nगताः कतिविधास्ते च भविष्यन्ति च वेधसः ।। १३८ ।।\nइत्युक्त्वा राधिकानाथो जगामान्तःपुरं मुने ।।\nदेवा गत्वा पुनः सृष्टिं चक्रुरेव प्रयत्नतः ।।१३९।।\nगोलोके च स्थिता गंगा वैकुण्ठे शिवलोकके।।\nब्रह्मलोके तथाऽन्यत्र यत्र तत्र पुरा स्थिता ।। 2.11.१४० ।।\nतत्रैव सा गता गंगा चाज्ञया परमात्मनः ।।\nनिर्गता विष्णुपादाब्जात्तेन विष्णुपदी स्मृता ।। १४१ ।।\nइत्येवं कथितं सर्वं गंगोपाख्यानमुत्तमम् ।।\nसुखदं मोक्षदं सारं किं भूयः श्रोतुमिच्छसि ।। १४२ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे गंगोपाख्याने एकादशोऽध्यायः ।। ११ ।।"
  }
]
[
  {
    "text": "सावित्र्युवाच ।।\nधर्मराज महाभाग वेदवेदाङ्गपारग ।।\nनानापुराणेतिहासपाञ्चरात्रप्रदर्शकः ।।१।।\nसर्वेषु सारभूतं यत्सर्वेष्टं सर्वसम्मतम् ।।\nकर्मच्छेदे बीजरूपं प्रशंस्यं सुखदं नृणाम् ।। २ ।।\nयशःप्रदं धर्मदं च सर्वमंगलमंगलम् ।।\nयेन यामीं न ते यांति यातनां भवदुःखदाम् ।। ३ ।।\nकुण्डानि च न पश्यन्ति तत्र नैव पतंति च ।।\nन भवेद्येन जन्मादि तत्कर्म वद सुव्रत ।। ४ ।।\nकिमाकाराणि कुण्डानि कानि तेषां मतानि च ।।\nकेन रूपेण तत्रैव सदा तिष्ठंति पापिनः ।। ५ ।।\nस्वदेहे भस्मसाद्भूते यांति लोकान्तरं नराः ।।\nकेन देहेन वा भोगं भुञ्जते वा शुभाशुभम् ।। ६ ।।\nसुचिरं क्लेशभोगेन कथं देहो न नश्यति ।।\nदेहो वा किंविधो ब्रह्मंस्तन्मे व्याख्यातुमर्हसि ।।७।।\nनारायण उवाच ।। सावित्रीवचनं श्रुत्वा धर्मराजो हरिं स्मरन् ।।\nकथां कथितुमारेभे गुरुं नत्वा च नारद।। ८ ।।\nयम उवाच ।।\nवत्से चतुर्षु वेदेषु धर्मो वै संहितासु च ।।\nपुराणेष्वितिहासेषु पाञ्चरात्रादिकेषु च ।। ९ ।।\nअन्येषु सर्वशास्त्रेषु वेदांगेषु च सुव्रते ।।\nसर्वेष्टं सारभूतं च मंगलं कृष्णसेवनम् ।। 2.32.१० ।।\nजन्ममृत्युजरारोगशोकसन्तापतारणम् ।।\nसर्वमङ्गलरूपं च परमानन्दकारणम् ।। ११ ।।\nकारणं सर्वसिद्धीनां नरकार्णवतारणम् ।।\nभक्तिवृक्षांकुरकरं कर्मवृक्षनिकृन्तनम् ।।१२ ।।\nगोलोकमार्गसोपानमविनाशिपदप्रदम्।।\nसालोक्यसार्ष्टिसारूप्यसामीप्यादिप्रदं शुभे।।१३।।\nकुण्डानि यमदूतं च यमं च यमकिङ्करान् ।।\nस्वप्नेऽपि नहि पश्यन्ति सति श्रीकृष्णकिङ्कराः ।। १४ ।।\nहरिव्रतं ये कुर्वंति गृहिणः कर्मभोगिनः ।।\nये स्नांति हरितीर्थे च नाश्नन्ति हरिवासरे ।। १५ ।।\nप्रणमंति हरिं नित्यं हर्य्यर्चां पूजयन्ति च ।।\nन यान्ति ते च घोरां च मम संयमनीं पुरीम् ।। १६ ।।\nत्रिसन्ध्यपूता विप्राश्च शुद्धाचारसमन्विताः ।।\nस्वधर्मनिरताः शान्ता न यान्ति यममन्दिरम् ।। १७ ।।\nते स्वर्गभोगिनोऽन्ये च शुद्धा देवान्यकिंकराः ।।\nयान्त्यायान्ति च मर्त्यं च स्वर्गं च नहि निर्वृताः ।।\nनिवृत्तिं न हि लिप्सन्ति कृष्णसेवां विना नराः ।। १८ ।।\nस्वधर्म्मनिरताश्चापि स्वधर्मविरतास्तथा ।।\nगच्छन्तो मर्त्यलोकं च दुर्द्धर्षा यमकिङ्कराः ।। १९ ।।\nभीताः कृष्णोपासकाच्च वैनतेयादिवोरगाः ।।\nस्वदूतं पाशहस्तं च गच्छन्तं तं वदाम्यहम् ।। 2.32.२० ।।\nयास्यसीति च सर्वत्र हरिभक्ताश्रमं विना ।।\nकृष्णमन्त्रोपासकानां नामानि च निकृन्तनम् ।। २१ ।।\nकरोति नखराञ्जल्या चित्रगुप्तश्च भीतवत् ।।\nमधुपर्कादिकं ब्रह्मा तेषां च कुरुते पुनः ।। २२ ।।\nविलंघ्य ब्रह्मलोकं च गोलोके गच्छतां सताम् ।।\nदुरितानि च नश्यन्ति तेषां संस्पर्शमात्रतः ।। २३ ।।\nयथा सुप्रज्वलद्वह्नौ काष्ठानि च तृणानि च ।।\nप्राप्नोति मोहः संमोहं तांश्च दृष्ट्वाऽतिभीतवत् ।। २४ ।।\nकामश्च कामिनं याति लोभ क्रोधौ ततः सति ।।\nमृत्युः पलायते रोगो जरा शोको भयं तथा ।। २५ ।।\nकालः शुभाशुभं कर्म्म हर्षो भोगस्तथैव च ।।\nये ये न यान्ति यामीं च कथितास्ते मया सति ।। २६ ।।\nशृणु देहस्य विवृतिं कथयामि यथागमम् ।।\nपृथिवी वायुराकाशं तेजस्तोयमिति स्फुटम् ।। २७ ।।\nदेहिनां देहबीजं च स्रष्टुः सृष्टिविधौ परम् ।।\nपृथ्व्यादिपञ्चभूतैश्च यो देहो निर्मितो भवेत् ।। २८ ।।\nस कृत्रिमो नश्वरश्च भस्मसाच्च भवेदिह ।।\nवृद्धाङ्गुष्ठप्रमाणेन यो जीवः पुरुषाकृतिः ।। २९ ।।\nबिभर्ति सूक्ष्मदेहं च तद्रूपं भोगहेतवे ।।\nस देहो न भवेद्भस्म ज्वलदग्नौ ममालये ।। 2.32.३० ।।\nजलेन नष्टो देहो वा प्रहारे सुचिरं कृते ।।\nन शस्त्रे च न चास्त्रे च सुतीक्ष्णे कण्टके तथा ।। ३१ ।।\nतप्तद्रवे तप्तलौहे तप्तपाषाण एव च ।।\nप्रतप्तप्रतिमाश्लेषेऽप्यत्यूर्ध्वनेऽपि च ।। ।। ३२ ।।\nन च दग्धो न भग्नश्च भुंक्ते संतापमेव च ।।\nकथितं देवि वृत्तान्तं कारणं च यथागमम् ।।\nकुण्डानां लक्षणं सर्वं निबोध कथयामि ते ।। ।। ३३ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने द्वात्रिंशत्तमोऽध्यायः ।। ३२ ।।"
  }
]
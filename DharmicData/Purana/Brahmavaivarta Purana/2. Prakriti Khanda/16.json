[
  {
    "text": "नारायण उवाच ।।\nतुलसी परितुष्टा सा चास्वाप्सीद्धृष्टमानसा ।।\nनवयौवनसम्पन्ना प्रशंसन्ती वरांगना ।। १ ।।\nचिक्षेप पञ्चबाणश्च पञ्च बाणांश्च तां प्रति ।।\nपुष्पायुधेन सा दग्धा पुष्पचन्दनचर्चिता ।। २ ।।\nपुलकाञ्चितसर्वांगी कम्पिता रक्तलोचना ।।\nक्षणं सा शुष्कतां प्राप क्षणं मूर्च्छामवाप ह ।।३।।\nक्षणमुद्विग्नतां प्राप क्षणं तन्द्रां सुखावहाम् ।।\nक्षणं सा दहनं प्राप क्षणं प्राप प्रमत्तताम्।।४।।\nक्षणं सा चेतनां प्राप क्षणं प्राप विषण्णताम् ।।\nउत्तिष्ठन्ती क्षणं तल्पाद्गच्छन्ती निकटं क्षणम् ।। ५।।\nभ्रमन्ती क्षणमुद्वेगाद्विवसन्ती क्षणं पुनः ।।\nक्षणमेव समुद्वेगादस्वाप्सीत्पुनरेव सा ।। ६ ।।\nपुष्पचन्दनतल्पं च तद्बभूवातिकण्टकम् ।।\nविषमाहारकं स्वादु  दिव्यरूपं फलं जलम् ।।७।।\nनिलयश्च निराकारः सूक्ष्मवस्त्रं हुताशनः।।\nसिन्दूरपत्रकं चैव व्रणतुल्यं च दुःखदम्।।८।।\nक्षणं ददर्श तन्द्रायां सुवेषं पुरुषं सती।।\nसुन्दरं च युवानं च सस्मितं रसिकेश्वरम्।।९।।\nचन्दनोक्षितसर्वांगं रत्नभूषणभूषितम्।।\nआगच्छन्तं माल्यवन्तं पश्यन्तं तन्मुखाम्बुजम् ।। 2.16.१० ।।\nकथयन्तं रतिकथां चुम्बन्तमधरं मुहुः ।।\nशयानं पुष्पतल्पे च समाश्लिष्यन्तमङ्गकम् ।। ११ ।।\nपुनरेव तु गच्छन्तमागच्छन्तं वसन्तकम् ।।\nकान्त क्व यासि प्राणेश तिष्ठेत्येवमुवाच सा ।। १२ ।।\nपुनः स्वचेतनां प्राप्य विललाप पुनः पुनः ।।\nएवं तपोवने सा च तस्थौ तत्रैव नारद ।। १३ ।।\nशङ्खचूडो महायोगी जैगीषव्यान्मनोरमम् ।।\nकृष्णस्य मन्त्रं सम्प्राप्य प्राप्य सिद्धिं तु पुष्करे ।। १४ ।।\nपठन्सदा तु कवचं सर्वमङ्गलमङ्गलम् ।।\nब्रह्मेशाच्च वरं प्राप्य यत्तन्मनसि वाञ्छितम् ।।१५।।\nआज्ञया ब्रह्मणः सोऽपि बदरीं वै समाययौ ।।\nआगच्छन्तं शङ्खचूडमपश्यत्तुलसी   मुने।।१६।।\nनवयौवनसम्पन्नं कामदेवसमप्रभम्।।१७।।\nश्वेतचम्पकवर्णाभं रत्नभूषणभूषितम् ।।\nशरत्पार्वणचन्द्रास्यं शरत्पङ्कजलोचनम् ।। १८ ।।\nमहारत्नगणाक्लृप्तविमानस्थं मनोहरम् ।।\nरत्नकुण्डलयुग्माढ्यगण्डस्थलविराजितम् ।। १९ ।।\nपारिजातप्रसूनाढ्यमाल्यवन्तं च सुस्मितम् ।।\nकस्तूरीकुङ्कुमयुतं सुगन्धितिलकोज्ज्वलम्।।2.16.२०।।\nसा दृष्ट्वा सन्निधाने तं मुखमाच्छाद्य वाससा ।।\nसस्मिता तं निरीक्षन्ती सकटाक्षं पुनः पुनः ।।२१।।\nबभूव सा नम्रमुखी नवसङ्गमलज्जिता।।\nकामुकी कामबाणेन पीडिता पुलकान्विता ।। २२ ।।\nपिबन्ती तन्मुखाम्भोजं लोचनाभ्यां च सन्ततम् ।।\nददर्श शङ्खचूडश्च कन्यामेकां तपोवने ।। २३ ।।\nपुष्पचन्दनतल्पस्थां वसन्तीं वाससा वृताम् ।।\nपश्यन्तीं तन्मुखं शश्वत्सस्मितां सुमनोहराम् ।।२४।।\nसुपीनकठिनश्रोणीं पीनोन्नतपयोधराम्।।\nमुक्तापंक्तिप्रभाजुष्टदन्तपंक्तिं सुबिभ्रतीम् ।।२५।।\nपक्वबिम्बाधरोष्ठीं च सुनासां सुन्दरीं वराम् ।।\nतप्तकाञ्चनवर्णाभां शरच्चन्द्रसमप्रभाम् ।। २६ ।।\nस्वतेजसा परिवृतां सुखदृश्यां मनोरमाम् ।।\nकस्तूरीबिन्दुभिः सार्द्धमधश्चन्दनबिन्दुना ।। २७ ।।\nसिन्दूरबिन्दुना शश्वत्सीमन्ताधःस्थलोज्ज्वलाम् ।।\nनिम्ननाभिगभीरां च तदधस्त्रिवलीयुताम् ।। २८ ।।\nकरपद्मतलारक्तां नखचन्द्रैर्विभूषिताम् ।।\nस्थलपद्मप्रभाजुष्टं पादपद्मं च बिभ्रतीम् ।। २९ ।।\nआरक्तवर्णं ललितमलक्तकसमप्रभम् ।।\nस्थलपद्मैश्च जलजैः पद्मरागविराजिताम् ।।2.16.३०।।\nशरदिन्दुविनिन्द्यैकनखेन्द्वोघविराजिताम्।।\nअमूल्यरत्न संमिश्रयावकेन स्वलंकृताम्।।३१।।\nमणीन्द्रमुख्यखचितक्वणन्मञ्जीररञ्जिताम् ।।३२।।\nदधतीं कबरीभारं मालतीमाल्यसंयुतम्।।\nअमूल्य रत्नसंक्लृप्तमकराकृतिरूपिणा।।३३।।\nचित्रकुण्डलयुग्मश्रीसुषुमापरिशोभिताम् ।।\nरत्नेन्द्रमुक्ताहारश्रीस्तनमध्यस्थलोज्ज्वलाम् ।।३४।।\nरत्नकंकणकेयूरशंखभूषणभूषिताम् ।।\nरत्नांगुलीयकैर्दिव्यैरंगुल्यावलिभिर्युताम् ।। ३९ ।।\nदृष्ट्वा तां ललितां रम्यां सुशीलां सुदतीं सतीम् ।।\nउवास तत्समीपे च मधुरं तामुवाच सः।।३६।।\nशंखचूड उवाच ।।\nका त्वं कस्य च कन्याऽसि धन्ये मान्ये सुयोषिताम्।।\nका त्वं कामिनि कल्याणि सर्वकल्याणदायिनि।।३७।।\nस्वर्गभोगादिसरितिविहारे हाररूपिणि।।\nसंसारदारसारे च मायाधारे मनोहरे।। ।। ३८ ।।\nजगद्विलक्षणे क्षामे मुनीनां मोहकारिणि ।।\nमौनं त्यक्त्वा किंकरं मां सम्भाषां कुरु सुन्दरि ।। ३९ ।।\nइत्येवं वचनं श्रुत्वा सकामा वामलोचना ।।\nसस्मिता नम्रवदना सकामं तमुवाच सा।।2.16.४०।।\nतुलस्युवाच ।।\nधर्मध्वजसुताऽहं च तपाम्यस्यां तपोवने ।।\nतपस्विनीह तिष्ठामि कस्त्वं गच्छ यथासुखम्।।४१।।\nकामिनीं कुलजातां च रहस्येकाकिनीं सतीम्।।\nन पृच्छति कुले जात एवमेव श्रुतौ श्रुतम् ।।४२।।\nलम्पटोऽसत्कुले जातो धर्मशास्त्रार्थवर्जितः ।।\nयेनाश्रुतः श्रुतेरर्थः स कामीच्छति कामिनीम्।।४३।।\nआपात मधुरामन्ते चान्तकां पुरुषस्य ताम् ।।\nविषकुम्भाकाररूपाममृतास्यां च सन्ततम् ।। ४४ ।।\nहृदये क्षुरधाराभां शश्वन्मधुरभाषिणीम् ।।\nस्वकार्य्यपरिनिष्पत्तितत्परां सततं सदा।।४५।।\nकार्य्यार्थे स्वामिवशगामन्यथैवावशां सदा ।।\nस्वान्तर्मलिनरूपां च प्रसन्नवदनेक्षणाम्।।४६।।\nश्रुतौ पुराणे यासां च चरित्रमनिरूपितम् ।।\nतासु को विश्वसेत्प्राज्ञो ह्यप्राज्ञ इव सर्वदा ।। ४७ ।।\nतासां को वा रिपुर्मित्रं प्रार्थयन्तीं नवं नवम् ।।\nदृष्ट्वा सुवेशं पुरुषमिच्छन्तीं हृदये सदा।।४८।।\nबाह्ये स्वात्मसतीत्वं च ज्ञापयन्तीं प्रयत्नतः ।।\nशश्वत्कामां च रामां च कामाधारां मनोहराम्।।४९।।\nबाह्ये छलाच्छादयन्तीं स्वान्तर्मैथुनलालसाम्।।\nकान्तं ग्रसन्तीं रहसि बाह्येऽतीव सुलज्जिताम्।।2.16.५०।।\nमानिनीं मैथुनाभावे कोपिनीं कलहांकुराम् ।।\nसंभीतां भूरिसम्भोगात्स्वल्पमैथुनदुःखिताम् ।। ५१ ।।\nसुमृष्टान्नं शीततोयमाकांक्षन्तीं च मानसे ।।\nसुन्दरं रसिकं कान्तं युवानं गुणिनं सदा ।। ५२ ।।\nसुतात्परमतिस्नेहं कुर्वन्तीं रतिकर्तरि ।।\nप्राणाधिकं प्रियतमं सम्भोग कुशलं प्रियम् ।। ५३ ।।\nपश्यन्तीं रिपुतुल्यं च वृद्धं वा मैथुनाक्षमम् ।।\nकलहं कुर्वती शश्वत्तेन सार्द्धं सुकोपनाम् ।। ५४ ।।\nचर्चया भक्षयन्तीं तं कीनाश इव गोरजः ।।\nदुस्साहसस्वरूपां च सर्वदोषाश्रयां सदा ।।५५।।\nशश्वत्कपटरूपां च सर्वदोषाश्रयां सदा ।।\nब्रह्म विष्णुशिवादीनां दुस्त्याज्यां मोहरूपिणीम् ।। ५६ ।।\nतपोमार्गार्गलां शश्वन्मुक्तिद्वारकपाटिकाम् ।।५७।।\nहरेर्भक्तिव्यवहितां सर्वमाया करण्डिकाम् ।।\nसंसारकारागारे च शश्वन्निगडरूपिणीम् ।। ५८ ।।\nइन्द्रजालस्वरूपां च मिथ्यावादिस्वरूपिणीम् ।।\nबिभ्रतीं बाह्य सौन्दर्यं मध्याङ्गमतिकुत्सितम् ।।५९ ।।\nनानाविण्मूत्रपूयानामाधारं मलसंयुतम् ।।\nदुर्गन्धि दोषसंयुक्तं रक्ताक्तं चाप्यसंस्कृतम् ।। ।।।2.16.६०।।\nमायारूपं मायिनां च विधिना निर्मितं पुरा ।।\nविषरूपां मुमुक्षूणामदृश्यांचैव सर्वदा।।६१।।\nइत्युक्त्वा तुलसी तं च विरराम च नारद ।।\nसस्मितः शंखचूडश्च प्रवक्तुमुपचक्रमे ।।६२।।\nशंखचूड उवाच ।।\nत्वया यत्कथितं देवि न च सर्वमलीककम् ।।\nकिंचित्सत्यमलीकं च किंचिन्मत्तो निशामय।।६३।।\nनिर्मितं द्विविधं धात्रा स्त्रीरूपं सर्वमोहनम् ।।\nकृत्यारूपं वास्तवं च प्रशस्यं चाप्रशंसितम्।। ।।६४।।\nलक्ष्मी सरस्वती दुर्गा सावित्री राधिकादिकम्।।\nसृष्टिसूत्रस्वरूपं चाप्याद्यं स्रष्ट्वा तु निर्मितम् ।। ६५ ।।\nएतासामंशरूपं यत्स्त्रीरूपं वास्तवं स्मृतम् ।।\nतत्प्रशंस्यं यशोरूपं सर्वमङ्गलकारणम् ।। ६६ ।।\nशतरूपा देवहूतिस्स्वधा स्वाहा च दक्षिणा ।।\nछायावती रोहिणी च वरुणानी शची तथा ।। ६७ ।।\nकुबेरवायुपत्नी साऽप्यदितिश्च दितिस्तथा ।।\nलोपामुद्राऽनसूया च कैटभी तुलसी तथा ।।६८।।\nअहल्याऽरुन्धती मेना तारा मन्दोदरी परा ।।\nदमयन्ती वेदवती गंगा च यमुना तथा ।। ६९ ।।\nपुष्टिस्तुष्टिः स्मृतिर्मेधा कालिका च वसुन्धरा ।।\nषष्ठी मंगलचण्डी च मूर्तिर्वै धर्मकामिनी ।। 2.16.७० ।।\nस्वस्तिः श्रद्धा च कान्तिश्च तुष्टिः शान्तिस्तथा परा ।।\nनिद्रा तन्द्रा क्षुत्पिपासा सन्ध्या रात्रिर्दिनानि च ।। ७१ ।।\nसम्पत्तिवृत्तिकीर्त्यश्च क्रियाशोभाप्रभांशकम् ।।\nयत्स्त्रीरूपं च सम्भूतमुत्तमं तद्युगे युगे ।। ७२ ।।\nकृत्यास्वरूपं तद्यत्तु स्वर्वेश्यादिकमेव च ।।\nतदप्रशंस्यं विश्वेषु पुंश्चलीरूपमेव च ।। ७३ ।।\nसत्त्वप्रधानं यद्रूपं तच्च शुद्धं स्वभावतः ।।\nतदुत्तमं च विश्वेषु साध्वीरूपं प्रशंसितम् ।।७४।।\nतद्वास्तवं च विज्ञेयं प्रवदन्ति मनीषिणः।।\nरजोरूपं तमोरूपं कृत्यासु द्विविधं स्मृतम् ।।७५।।\nस्थानाभावात्क्षणाभावान्मध्यवृत्तेरभावतः ।।\nदेहक्लेशेन रोगेण सत्संसर्गेण सुन्दरि।।७६।।\nबहुगोष्ठा वृतेनैव रिपुराजभयेन च ।।\nरजोरूपस्य साध्वीत्वमतैनैवोपजायते ।। ७७ ।।\nइदं मध्यमरूपं च प्रवदन्ति मनीषिणः ।।\nतमोरूपं दुर्निवार्य्यमधमं तद्विदुर्बुधाः।।७८।।\nन पृच्छति कुले जातः पण्डितश्च परस्त्रियम्।।\nनिर्जने दुर्जने वाऽपि रहस्ये वचसां स्त्रियम् ।।७९।।\nआगच्छामि त्वत्समीपमाज्ञया ब्रह्मणोऽधुना ।।\nगान्धर्वेण विवाहेन त्वां ग्रहीष्यामि शोभने ।। 2.16.८० ।।\nअहमेव शङ्खचूडो देवविद्रावकारकः ।।\nदनुवंशोद्भवो विश्वे सुदामाऽहं हरेः पुरे ।। ८१ ।।\nअहमष्टसु गोपेषु गोगोपीपार्षदेषु च ।।\nअधुना दानवेन्द्रोऽहं राधिकायाश्च शापतः ।। ८२ ।।\nजातिस्मरोऽहं जानामि कृष्णमन्त्रप्रभावतः ।।\nजातिस्मरा त्वं तुलसी संसक्ता हरिणा पुरा ।। ८३ ।।\nत्वमेव राधिकाकोपाज्जाताऽसि भारते भुवि ।।\nत्वां सम्भोक्तुमिच्छकोऽहं नालं राधाभयात्ततः ।। ८४ ।।\nइत्येवमुक्त्वा स पुमान्विरराम महामुने ।।\nसस्मिता तुलसी हृष्टा प्रवक्तुमुपचक्रमे ।। ८५ ।।\nतुलस्युवाच ।।\nएवंविधो बुधो विश्वे बुधेषु च प्रशंसितः ।।\nकान्तमेवंविधं कान्ता शश्वदिच्छति कामतः ।। ८६ ।।\nत्वयाऽहमधुना सत्यं विचारेण पराजिता ।।\nस निन्दितश्चाप्यशुचिर्यः पुमांश्च स्त्रिया जितः ।। ८७ ।।\nनिन्दन्ति पितरो देवा बान्धवाः स्त्रीजितं जनम् ।।\nस्त्रीजितं मनसा वाचा पिता भ्राता च निन्दति ।।८८।।\nशुध्येद्विप्रो दशाहेन जातके मृतके तथा ।।\nभूमिपो द्वादशाहेन वैश्यः पञ्चदशाहतः ।। ८९ ।।\nशूद्रो मासेन वेदेषु मातृवद्वर्णसङ्करः।।\nअशुचिः स्त्रीजितः शुध्येच्चितादहनकालतः ।। 2.16.९० ।।\nन गृह्णन्तीच्छया तस्य पितरः पिण्डतर्पणम् ।।\nन गृह्णन्तीच्छया देवास्त स्य पुष्पजलादिकम् ।। ९१ ।।\nकिं तस्य ज्ञानतपसा जपहोमप्रपूजनैः ।।\nकिं विद्यया वा यशसा स्त्रीभिर्यस्य मनो हृतम् ।। ९२ ।।\nविद्याप्रभावज्ञानार्थं मया त्वं च परीक्षितः ।।\nकृत्वा परीक्षां कान्तस्य वृणोति कामिनी वरम् ।। ९३ ।।\nवराय गुणहीनाय वृद्धायाज्ञानिने तथा ।।\nदरिद्राय च मूर्खाय रोगिणे कुत्सिताय च ।। ९४ ।।\nअत्यन्तकोपयुक्ताय चात्यन्तदुर्मुखाय च ।।\nपंगुलायाङ्गहीनाय चान्धाय बधिराय च ।। ९५ ।।\nजडाय चैव मूकाय क्लीबतुल्याय पापिने ।।\nब्रह्महत्यां लभेत्सोऽपि यः स्वकन्यां ददाति च।। ।। ९६ ।।\nशान्ताय गुणिने चैव यूने च विदुषेऽपि च ।।\nवैष्णवाय सुतां दत्त्वा दशवाजिफलं लभेत् ।। ९७ ।।\nयः कन्यापालनं कृत्वा करोति विक्रयं यदि ।।\nविपदा धनलोभेन कुम्भीपाकं स गच्छति ।। ९८ ।।\nकन्यामूत्रपुरीषं च तत्र भक्षति पातकी ।।\nकृमिभिर्दशितः काकैर्यावदिन्द्राश्चतुर्दश ।।९९।।\nतदन्ते व्याधयोनौ च लभते जन्म निश्चितम् ।।\nविक्रीणाति मांसभारं वहत्येव दिवानिशम् ।। 2.16.१०० ।।\nइत्येवमुक्त्वा तुलसी विरराम तपोवने ।।\nएतस्मिन्नन्तरे ब्रह्मा तयोरन्तिकमाययौ ।। १०१ ।।\nमूर्ध्ना ननाम तुलसी शङ्खचूडश्च नारद ।।\nउवास तत्र देवेशश्चोवाच च तयोर्हितम्।।१०२।।\nकिं करोषि शङ्खचूड संवादमनया सह ।।\nगान्धर्वेण विवाहेन त्वमस्या ग्रहणं कुरु ।। १०३ ।।\nत्वं च पुरुषरत्नं च स्त्रीरत्नं स्त्रीष्वियं सती ।।\nविदग्धाया विदग्धेन सङ्गमो गुणवान्भवेत्।।१०४।।\nनिर्विरोधसुखं राजन्को वा त्यजति दुर्लभम् ।।\nयोऽविरोधसुखत्यागी स पशुर्नात्र संशयः ।। १०५ ।।\nकिमुपेक्षसि त्वं कान्तमीदृशं गुणिनं सती ।।\nदेवानामसुराणां च दानवानां विमर्दनम् ।। १०६ ।।\nयथा लक्ष्मीश्च लक्ष्मीशे यथा कृष्णे च राधिका।।\nयथा मयि च सावित्री भवानी च भवे यथा ।। १०७ ।।\nयथा धरा वराहे च यथा मेना हिमालये ।।\nयथाऽत्रावनसूया च दमयन्ती नले यथा ।। १०८ ।।\nरोहिणी च यथा चन्द्रे यथा कामे रतिः सती ।।\nयथा दितिः कश्यपे च वशिष्ठेऽरुन्धती यथा ।। ।। १०९ ।।\nयथाऽहल्या गौतमे च देवहूतिश्च कर्दमे ।।\nयथा बृहस्पतौ तारा शतरूपा मनौ यथा ।। 2.16.११० ।।\nयथा च दक्षिणा यज्ञे यथा स्वाहा हुताशने ।।\nयथा शची महेन्द्रे च यथा पुष्टिर्गणेश्वरे ।। १११ ।।\nदेवसेना यथा स्कन्दे धर्मे मूत्तिर्यथा सती ।।\nसौभाग्या सुप्रिया त्वं च शङ्खचूडे तथा भव ।। ११२ ।।\nअनेन सार्द्धं सुचिरं सुन्दरेण च सुन्दरि ।।\nस्थाने स्थाने विहारं च यथेच्छं कुरु सन्ततम् ।। ११३ ।।\nपश्चात्प्राप्स्यसि गोविन्दं गोलोके पुनरेव च ।।\nचतुर्भुजं च वैकुण्ठे शंखचूडे मृते सति ।। ११४ ।।\nइत्येवमाशिषं कृत्वा स्वालयं प्रययौ विधिः ।।\nगान्धर्वेण विवाहेन जगृहे तां च दानवः ।।११५।।\nस्वर्गे दुन्दुभिवाद्यं च पुष्पवृष्टिर्बभूव ह ।।\nस रेमे रमया सार्द्धं वासगेहे मनोहरे ।। ११६ ।।\nमूर्च्छां सम्प्राप तुलसी नवसङ्गमसङ्गता ।।\nनिमग्ना निर्जने साध्वी सम्भोगसुख सागरे ।। ११७ ।।\nचतुःषष्टिकलामानं चतुःषष्टिविधं सुखम् ।।\nकामशास्त्रं यन्निरुक्तं रसिकानां यथेप्सितम् ।। ११८ ।।\nअङ्गप्रत्यंग संश्लेषपूर्वकं स्त्रीमनोहरम् ।।\nतत्सर्वं सुखशृंगारं चकार रसिकेश्वरः ।।११९।।\nअतीव रम्येदेशे च सर्वजन्तुविवर्जिते ।।\nपुष्पचन्दनतल्पे च पुष्पचन्दनवायुना ।। 2.16.१२० ।।\nपुष्पोद्याने नदीतीरे पुष्पचन्दनचर्चिते ।।\nगृहीत्वा रसिकां रामां पुष्पचन्दनचर्चिताम् ।। ।। १२१ ।।\nभूषितां भूषणैः सर्वैरतीव सुमनोहराम् ।।\nसुरतेर्विरतिर्नास्ति तयोः सुरतविज्ञयोः ।। १२२ ।।\nजहार मानसं भर्तुर्लीलया तुलसी सती ।।\nचेतनां रसिकायाश्च जहार रसभाववित् ।। १२३ ।।\nवक्षसश्चन्दनं बाह्वोस्तिलकं विजहार सा ।।\nस च जग्राह तस्याश्च सिन्दूरबिन्दुपत्रकम् ।। १२४ ।।\nस तद्वक्षसि तस्याश्च नखरेखां ददौ मुदा।।\nसा ददौ तद्वामपार्श्वे करभूषणलक्षणम् ।। १२५ ।।\nराजा तदोष्ठपुटके ददौ दशनदंशनम् ।।\nतद्गण्डयुगले सा च प्रददौ तच्चतुर्गुणम् ।। १२३ ।।\nसुरतेर्विरतौ तौ च समुत्थाय परस्परम् ।।\nसुवेशं चक्रतुस्तत्र यत्तन्मनसि वाञ्छितम् ।। १२७ ।।\nकुङ्कुमाक्तचन्दनेन सा तस्मै तिलकं ददौ ।।\nसर्वाङ्गे सुन्दरे रम्ये चकार चानुलेपनम् ।। १२८ ।।\nसुवासितं च ताम्बूलं वह्निशुद्धे च वाससी ।।\nपारिजातस्य कुसुमं माल्यं चैव सुशोभनम् ।। १२९ ।।\nअमूल्यरत्ननिर्माणमंगुलीयकमुत्तमम् ।।\nसुन्दरं च मणिवरं त्रिषु लोकेषु दुर्लभम् ।। 2.16.१३० ।।\nदासी तवाहमित्येवं समुच्चार्य पुनः पुनः ।।\nननाम परया भक्त्या स्वामिनं गुणशालिनम् ।। १३१ ।।\nसस्मिता तन्मुखांभोजं लोचनाभ्यां पपौ पुनः ।।\nनिमेषरहिताभ्यां च सकटाक्षं च सुन्दरम् ।। १३२ ।।\nस च तां च समाकृष्य चकार वक्षसि प्रियाम् ।।\nसस्मितं वाससाऽऽच्छन्नं ददर्श मुखपङ्कजम् ।। १३३ ।।\nचुचुम्ब कठिने गण्डे बिम्बोष्ठे पुनरेव च ।।\nददौ तस्यै वस्त्रयुग्मं वरुणादाहृतं च यत् ।।\nतदाहृतां रत्नमालां त्रिषु लोकेषु विश्रुताम् ।। १३४ ।।\nददौ मञ्जीरयुग्मं च स्वाहायाश्च हृतं च यत् ।।\nकेयूरयुग्मं छायाया रोहिण्याश्चैव कुण्डलम् ।। १३५ ।।\nअंगुलीयकरत्नानि रत्याश्च वरभूषणम् ।।\nशङ्खं सुरुचिरं चित्रं यद्दत्तं विश्वकर्मणा ।। १३६ ।।\nविचित्रपीठकश्रेणीं शय्यां चापि सुदुर्लभाम् ।।\nभूषणानि च दत्त्वा च परीहारं चकार ह ।। १३७ ।।\nनिर्माय कबरीभारं तस्याश्च माल्यसंयुतम् ।।\nसुचित्रं पत्रकं गण्डे जयलेखसमं तथा ।। १३८ ।।\nचन्द्रलेखात्रिभिर्युक्तं चन्दनेन सुगन्धिना ।।\nपरितः परितश्चित्रैः सार्द्धं कुंकुमबिन्दुभिः ।। १३९ ।।\nज्वलत्प्रदीपाकारं च सिन्दूरतिलकं ददौ ।।\nतत्पादपद्मयुगले स्थलपद्मविनिन्दिते ।। 2.16.१४० ।।\nचित्रालक्तकरागं च नखरेषु ददौ मुदा ।।\nस्ववक्षसि मुहुर्न्यस्तं सरागं चरणाम्बुजम् ।। १४१ ।।\nहे देवि तव दासोऽहमित्युच्चार्य्य पुनः पुनः ।।\nरत्ननिर्माणयानेन तां च कृत्वा स्ववक्षसि ।। १४२ ।।\nतपोवनं परित्यज्य राजास्थानान्तरं ययौ।।\nमलये देवनिलये शैले शैले वने वने ।। १४३ ।।\nस्थाने स्थानेऽतिरम्ये च पुष्पोद्यानेऽतिनिर्जने ।।\nकन्दरे कन्दरे सिन्धुतीरे च सुन्दरे वने ।। १४४ ।।\nपुष्पभद्रानदीतीरे नीरवातमनोहरे ।।\nपुलिने पुलिने दिव्ये नद्यां नद्यां नदे नदे ।। १४५ ।।\nमधौ मधुकराणां च मधुरध्वनिनादिते ।।\nविनिस्यन्दे सुपवने नन्दने गन्धमादने ।। १४६ ।।\nदेवोद्याने देववने चित्रे चन्दनकानने ।।\nचम्पकानां केतकीनां माधवीनां च माधवे ।।१४७।।\nकुन्दानां मालतीनां च कुमुदाम्भोजकानने ।।\nकल्पवृक्षे कल्पवृक्षे पारिजातवने वने ।।१४८।।\nनिर्जने काञ्चनीस्थाने धन्ये काञ्चनपर्वते ।।\nकाञ्चीवने किञ्चनके कञ्चके काञ्चनाकरे ।। १४९ ।।\nपुष्पचन्दनतल्पे च पुंस्कोकिलरुतश्रुते ।।\nपुष्पचन्दनसंयुक्तः पुष्पचन्दनवायुना ।। 2.16.१५० ।।\nकामुक्या कामुकः कामात्स रेमे रामया सह ।।\nन तृप्तो दानवेन्द्रश्च तृप्तिं नैव जगाम सा ।। १५१ ।।\nहविषा कृष्णवर्त्मेव ववृधे मदनस्तयोः ।।\nतया सह समागत्य स्वाश्रमं दानवस्ततः ।। १५२ ।।\nरम्यं क्रीडालयं कृत्वा विजहार पुनस्ततः ।।\nएवं संबुभुजे राज्यं शङ्खचूडः प्रतापवान् ।। १५३ ।।\nएकमन्वन्तरं पूर्णं राजराजेश्वरो बली ।।\nदेवानामसुराणां च दानवानां च सन्ततम् ।। १५४ ।।\nगन्धर्वाणां किन्नराणां राक्षसानां च शास्तिदः ।।\nहताधिकारा देवाश्च चरन्ति भिक्षुका यथा ।। १५५ ।।\nपूजाहोमादिकं तेषां जहार विषयं बलात् ।।\nआश्रयं चाधिकारं च शस्त्रास्त्रभूषणादिकम् ।। १९६ ।।\nनिरुद्यमाः सुराः सर्वे चित्रपुत्तलिका यथा ।।\nते च सर्वे विषण्णाश्च प्रजग्मुर्ब्रह्मणः सभाम्।। ।। १५७ ।।\nवृत्तान्तं कथयामासू रुरुदुश्च भृशं मुहुः ।।\nतदा ब्रह्मा सुरैः सार्द्धं जगाम शङ्करालयम् ।। १५८ ।।\nसर्वं संकथयामास विधाता चन्द्रशेखरम् ।।\nब्रह्मा शिवश्च तैः सार्द्धं वैकुण्ठं च जगाम ह ।। १५९ ।।\nसुदुर्लभं परं धाम जरामृत्युहरं परम् ।।\nसम्प्राप च वरं द्वारमाश्रमाणां हरेरहो ।। 2.16.१६० ।।\nददर्श द्वारपालांश्च रत्नसिंहासनस्थितान् ।।\nशोभितान्पीतवस्त्रैश्च रत्नभूषणभूषितान्।। ।। १६१ ।।\nवनमालान्वितान्सर्वान्श्यामसुन्दरविग्रहान् ।।\nशंखचक्रगदापद्मधरांश्चैव चतुर्भुजान् ।। १६२ ।।\nसस्मितान्पद्मवक्त्रांश्च पद्मनेत्रान्मनोहरान् ।।\nब्रह्मा तान्कथयामास वृत्तान्तं गमनार्थकम् ।। १६३ ।।\nतेऽनुज्ञां च ददुस्तस्मै प्रविवेश तदाज्ञया ।।\nएवं च षोडश द्वारान्निरीक्ष्य कमलोद्भवः ।। १६४ ।।\nदेवः सार्द्धं तानतीत्य प्रविवेश हरेः सभाम् ।।\nदेवर्षिभिः परिवृतां पार्षदैश्च चतुर्भुजैः ।। १६५ ।।\nनारायणस्वरूपैश्च सर्वैः कौस्तुभभूषितैः ।।\nपूर्णेन्दुमण्डलाकारां चतुरस्रां मनोहराम् ।। १६६ ।।\nमणीन्द्रसारनिर्माणां हीरासारसुशोभिताम् ।।\nअमूल्यरत्नखचितां रचितां स्वेच्छया हरेः ।। १६७ ।।\nमाणिक्यमालाजालाढ्यां मुक्तापंक्तिविभूषिताम् ।।\nमण्डितां मण्डलाकारै रत्नदर्पणकोटिभिः।।१६८।।\nविचित्रैश्चित्ररेखाभिर्नानाचित्रविचित्रिताम्।।\nपद्मरागेन्द्ररचितै रचितां पद्मकृत्रिमैः ।। ।।१६९।।\nसोपानशतकैर्युक्तां स्यमन्तकविनिर्मितैः।।\nपट्टसूत्रग्रन्थियुतैश्चारुचन्दनपल्लवैः।।2.16.१७०।।\nइन्द्रनीलमणिस्तम्भैर्वेष्टितां सुमनोरमाम्।।\nसद्रत्नपूर्णकुम्भानां समूहैश्च समन्विताम् ।। १७१ ।।\nपारिजातप्रसूनानां मालाजालैर्विराजिताम् ।।\nकस्तूरीकुङ्कुमाक्तैश्च सुगन्धिचन्दनद्रवैः ।। १७२ ।।\nसुसंस्कृतां तु सर्वत्र वासिता गन्धवायुना ।।\nविद्याधरीसमूहानां सङ्गीतैश्च मनोहरम् ।। १७३ ।।\nसहस्रयोजनायामां परिपूर्णां च किंकरैः ।।\nददर्श श्रीहरिं ब्रह्मा शङ्करैश्च सुरैः सह ।। १७४ ।।\nवसन्तं तन्मध्यदेशे यथेन्द्रं तारकावृतम् ।।\nअमूल्यरत्ननिर्माणचित्रसिंहासनस्थितम् ।। १७९ ।।\nकिरीटिनं कुण्डलिनं वनमालाविभूषितम् ।।\nशङ्खचक्रगदापद्मधारिणं च चतुर्भुजम् ।। ।। १७५ ।।\nनवीननीरदश्यामं सुन्दरं सुमनोहरम् ।।\nअमूल्यरत्ननिर्माणसर्वाभरणभूषितम् ।। १७७ ।।\nचन्दनोक्षितसर्वाङ्गं बिभ्रतं केलिपङ्कजम् ।।\nपुरतो नृत्यगीतं च पश्यन्तं सस्मितं मुदा ।। १७८ ।।\nशान्तं सरस्वतीकान्तं लक्ष्मीधृतपदाम्बुजम् ।।\nभक्तप्रदत्तताम्बूलं भुक्तवन्तं सुवासितम् ।। १७९ ।।\nगङ्गया परया भक्त्या सेवितं श्वेतचामरैः ।।\nसर्वैश्च स्तूयमानं च भक्तिनम्रात्मकन्धरैः ।। 2.16.१८० ।।\nएवं विशिष्टं तं दृष्ट्वा परिपूर्णतमं विभुम् ।।\nब्रह्मादयः सुराः सर्वे प्रणम्य तुष्टुवुस्तदा ।। १८१ ।।\nपुलकाङ्कितसर्वाङ्गाः साश्रुनेत्राः सगद्गदाः ।।\nभक्त्या परमया भक्ता भीता नम्रात्मकन्धराः ।। १८२ ।।\nपुटाञ्जलियुतो भूत्वा विधाता जगतामपि ।।\nवृत्तान्तं कथयामास विनयेन हरेः पुरः ।। १८३ ।।\nहरिस्तद्वचनं श्रुत्वा सर्वज्ञः सर्वभाववित् ।।\nप्रहस्योवाच ब्रह्माणं रहस्यं च मनोहरम् ।। १८४ ।।\nश्रीभगवानुवाच ।।\nशङ्खचूडस्य वृत्तान्तं सर्वं जानामि पद्मज ।।\nमद्भक्तस्य च गोपस्य महातेजस्विनः पुरा ।। १८५ ।।\nसुराः शृणुत तत्सर्वमितिहासं पुरातनम् ।।\nगोलोकस्यैव चरितं पापघ्नं पुण्यकारणम् ।। १८६ ।।\nसुदामा नाम गोपश्च पार्षदप्रवरो मम ।।\nस प्राप दानवीं योनिं राधाशापात्सुदारुणात् ।। १८७ ।।\nतत्रैकदाऽहमगमं स्वालयाद्रासमण्डलम् ।।\nविहाय मानिनीं राधां मम प्राणाधिकां पराम् ।। १८८ ।।\nसा मां विरजया सार्द्धं विज्ञाय किंकरीमुखात् ।।\nपश्चात्क्रुधा साऽऽजगाम मां ददर्श च तत्र च ।। १८९।।\nविरजां च नदीरूपां मां ज्ञात्वा च तिरोहितम् ।।\nपुनर्जगाम सा रुष्टा स्वालयं सखिभिः सह ।। 2.16.१९० ।।\nमां दृष्ट्वा मन्दिरे देवी सुदाम सहितं पुरा ।।\nभृशं मां भर्त्सयामास मौनीभूतं च सुस्थिरम् ।। १९१ ।।\nतच् त्वा च सुमहांश्च सुदामा तां चुकोप ह।।\nस च तां भर्त्सयामास कोपेन मम सन्निधौ।।१९२।।\nतच्छ्रुत्वा सा कोपयुक्ता रक्तपङ्कजलोचना ।।\nबहिष्कर्तुं चकाराज्ञां संत्रस्ता मम संसदि।।१९३।।\nसखीलक्षं समुत्तस्थौ दुर्वारं तेजसोज्ज्वलम् ।।\nबहिश्चकार तं तूर्णं जल्पन्तं च पुनः पुनः ।। १९४ ।।\nसा च तद्वचनं श्रुत्वा समारुष्टा शशाप तम् ।।\nयाहि रे दानवीं योनिमित्येवं दारुणं वचः ।।१९५।।\nतं गच्छन्तं शपन्तं च रुदन्तं मां प्रणम्य च ।।\nवारयामास सा तुष्टा रुदन्ती कृपया पुनः ।। १९६ ।।\nहे वत्स तिष्ठ मा गच्छ क्व यासीति पुनः पुनः ।।\nसमुच्चार्य्य च तत्पश्चाज्जगाम सा च विस्मिता ।। १९७ ।।\nगोप्यश्च रुरुदुः सर्वा गोपाश्चेति सुदुःखिताः ।।\nते सर्वे राधिका चापि तत्पश्चाद्बोधिता मया ।। १९८ ।।\nआयास्यति क्षणार्धेन कृत्वा शापस्य पालनम् ।।\nसुदामंस्त्वमिहागच्छेत्युवाच सा निवारिता ।। १९९ ।।\nगोलोकस्य क्षणार्द्धेन चैकमन्वन्तरं भवेत् ।।\nपृथिव्यां जगतां धातरित्येवं वचनं ध्रुवम् ।। 2.16.२०० ।।\nस एव शंखचूडश्च पुनस्तत्रैव यास्यति ।।\nमहाबलिष्ठो योगीशः सर्वमायाविशारदः ।।२०१।।\nमम शूलं गृहीत्वा च शीघ्रं गच्छत भारतम् ।।\nशिवः करोतु संहारं मम शूलेन रक्षसः ।। २०२ ।।\nममैव कवचं कण्ठे सर्वमङ्गलमङ्गलम् ।।\nबिभर्ति दानवः शश्वत्संपारविजयी ततः ।।२०३ ।।\nतत्र ब्रह्मन्स्थिते कण्ठे न कोऽपि हिंसितुं क्षमः ।।\nतद्याञ्चां च करिष्यामि विप्ररूपोऽहमेव च ।।२०४।।\nसतीत्वभङ्गस्तत्पत्न्या यत्र काले भविष्यति ।।\nतत्रैव काले तन्मृत्युरिति दत्तो वरस्त्वया ।। २०५ ।।\nतत्पत्न्याश्चोदरे वीर्य्यमर्पयिष्यामि निश्चितम् ।।\nतत्क्षणेनैव तन्मृत्युर्भविष्यति न संशयः ।। २०६ ।।\nपश्चात्सा देहमुत्सृज्य भविष्यति प्रिया मम ।।\nइत्युक्त्वा जगतां नाथो ददौ शूलं हराय च ।।२०७।।\nशूलं दत्त्वा ययौ शीघ्रं हरिरभ्यन्तरं मुदा ।।\nभारतं च ययुर्देवा ब्रह्मरुद्रपुरोगमाः ।। २०८ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे तुलस्युपाख्याने षोडशोऽध्यायः ।। १६ ।।"
  }
]
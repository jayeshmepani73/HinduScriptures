[
  {
    "text": "श्रीनारायण उवाच।।\nहरेरुत्कीर्त्तनं श्रुत्वा सावित्री यमवक्त्रतः ।।\nसाश्रुनेत्रा सपुलका यमं पुनरुवाच सा ।। १ ।।\nसावित्र्युवाच ।।\nहरेरुत्कीर्त्तनं धर्म स्वकुलोद्धारकारणम् ।।\nश्रोतॄणां चैव वक्तॄणां जन्ममृत्युजराहरम् ।। २ ।।\nदानानां च व्रतानां च सिद्धीनां तपसां परम् ।।\nयोगानां चैव वेदानां सेवनं कीर्त्तनं हरेः ।। ३ ।।\nमुक्तत्वममरत्वं वा सर्वसिद्धित्वमेव वा ।।\nश्रीकृष्णसेवनस्यैव कलां नार्हन्ति षोडशीम् ।।४।।\nभजामि केन विधिना श्रीकृष्णं प्रकृतेः परम् ।।\nमूढां मामबलां तात वद वेदविदांवर ।। ५ ।।\nशुभकर्म्मविपाकं च श्रुतं नृणां मनोहरम् ।।\nकर्म्माशुभविपाकं च तन्मे व्याख्यातुमर्हसि ।।६।।\nइत्युक्त्वा सा सती ब्रह्मन्भक्तिनम्रात्मकन्धरा ।।\nतुष्टाव धर्म्मराजं च वेदोक्तेन स्तवेन च ।। ७ ।।\nसावित्र्युवाच ।।\nतपसा धर्ममाराध्य पुष्करे भास्करः पुरा ।।\nधर्मांशं यं सुतं प्राप धर्मराजं नमाम्यहम् ।। ८ ।।\nसमता सर्वभूतेषु यस्य सर्वस्य साक्षिणः ।।\nअतो यन्नाम शमनमिति तं प्रणमाम्यहम् ।। ९ ।।\nयेनान्तश्च कृतो विश्वे सर्वेषां जीविनां परम् ।।\nकर्मानुरूपकालेन तं कृतान्तं नमाम्यहम् ।। 2.28.१० ।।\nबिभर्ति दण्डं दण्ड्याय पापिनां शुद्धिहेतवे। ।।\nनमामि तं दण्डधरं यः शास्ता सर्वकर्मणाम् ।। ११ ।।\nविश्वे यः कलयत्येव सर्वायुश्चापि सन्ततम् ।।\nअतीव दुर्निवार्य्यञ्च तं कालं प्रणमाम्यहम् ।। १२ ।।\nतपस्वी वैष्णवो धर्म्मी संयमी विजितेन्द्रियः ।।\nजीविनां कर्म्मफलदं तं यमं प्रणमाम्यहम् ।। १३ ।।\nस्वात्मारामञ्च सर्वज्ञो मित्रं पुण्यकृतां भवेत् ।।\nपापिनां क्लेशदो यश्च पुण्यं मित्रं नमाम्यहम् ।। १४ ।।\nयज्जन्म ब्रह्मणो वंशे ज्वलन्तं ब्रह्मतेजसा।।\nयो ध्यायति परं ब्रह्म ब्रह्मवंशं नमाम्यहम् ।। १५ ।।\nइत्युक्त्वा सा च सावित्री प्रणनाम यमं मुने ।।\nयमस्तां विष्षुभजनं कर्म्मपाकमुवाच ह ।। १६ ।।\nइदं यमाष्टकं नित्यं प्रातरुत्थाय यः पठेत् ।।\nयमात्तस्य भयं नास्ति सर्वपापात्प्रमुच्यते ।। १७ ।।\nमहापापी यदि पठेन्नित्यं भक्त्या च नारद ।।\nयमः करोति तं शुद्धं कायव्यूहेन निश्चितम्।।१८।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्रीकृतयमस्तोत्रं नामाष्टाविंशोऽध्यायः ।।२८।।"
  }
]
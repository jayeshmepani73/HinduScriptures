[
  {
    "text": "नारद उवाच ।।\nसर्वाख्यानं श्रुतं ब्रह्मन्नतीव परमाद्भुतम्।।\nअधुना श्रोतुमिच्छामि दुर्गोपाख्यानमुत्तमम्।।१।।\nदुर्गा नारायणीशाना विष्णुमाया शिवा सती ।।\nनित्या सत्या भगवती शर्वाणी सर्वमङ्गला।।२।।\nअम्बिका वैष्णवी गौरी पार्वती च सनातनी।।\nनामानि कौथुमोक्तानि सर्वेषां शुभदानि च।।३।।\nअर्थं षोडशनाम्नां च सर्वेषामीप्सितं वरम्।।\nब्रूहि वेदविदां श्रेष्ठ वेदोक्तं सर्वसम्मतम् ।।४।।\nकेन वा पूजिता साऽऽदौ द्वितीये केन वा पुरा ।।\nतृतीये वा चतुर्थे वा केन सर्वत्र पूजिता ।। ५ ।।\nनारायण उवाच ।।\nअर्थं षोडशनाम्नां च विष्णुर्वेदे चकार सः ।।\nज्ञात्वा पुनः पृच्छसि त्वं कथयामि यथागमम् ।। ६ ।।\nदुर्गो दैत्ये महाविघ्ने भवबन्धे च कर्म्मणि ।।\nशोके दुःखे च नरके यमदण्डे च जन्मनि ।। ७ ।।\nमहाभयेऽतिरोगे चाप्याशब्दो हन्तृवाचकः ।।\nएतान्हन्त्येव या देवी सा दुर्गा परिकीर्त्तिता ।।८।।\nयशसा तेजसा रूपैर्नारायणसमा गुणैः ।।\nशक्तिर्नारायणस्येयं तेन नारायणी स्मृता ।। ९ ।।\nईशानः सर्वसिद्ध्यर्थे चाशब्दो दातृवाचकः ।।\nसर्वसिद्धिप्रदात्री या साऽपीशाना प्रकीर्त्तिता ।।2.57.१०।।\nसृष्टा माया पुरा सृष्टौ विष्णुना परमात्मना ।।\nमोहितं मायया विश्वं विष्णुमाया प्रकीर्त्तिता ।।११।।\nशिवे कल्याणरूपा च शिवदा च शिवप्रिया ।।\nप्रिये दातरि चाशब्दः शिवा तेन प्रकीर्तिता ।।१२।।\nसद्बुद्ध्यधिष्ठातृदेवी विद्यमाना युगे युगे।।\nपतिव्रता सुशीला च सा सती परिकीर्तिता।।१३।।\nयथा नित्यो हि भगवान्नित्या भगवती तथा।।\nस्वमायया तिरोभूता तत्रेशे प्राकृते लये।।१४।।\nआब्रह्मस्तम्बपर्यन्तं सर्वं मिथ्यैव कृत्रिमम्।।\nदुर्गा सत्यस्वरूपा सा प्रकृतिर्भगवान्यथा।।१५।।\nसिद्धैश्वर्यादिकं सर्वं यस्यामस्ति युगे युगे ।।\nसिद्धादिके भगो ज्ञेयस्तेन सा भगवती स्मृता ।।१६।।\nसर्वान्मोक्षं प्रापयति जन्ममृत्युजरादिकम् ।।\nचराचरांश्च विश्वस्थाञ्छर्वाणी तेन कीर्तिता ।। १७ ।।\nमङ्गलं मोक्षवचनं चाशब्दो दातृवाचकः ।।\nसर्वान्मोक्षान्या ददाति सैव स्यात्सर्वमङ्गला ।। १८ ।।\nहर्षे सम्पदि कल्याणे मंगलं परिकीर्तितम् ।।\nतान्ददाति च सर्वेभ्यस्तेन सा सर्वमंगला ।।१९।।\nअम्बेति मातृवचनो वन्दने पूजने सदा ।।\nपूजिता वन्दिता माता जगतां तेन साऽम्बिका ।। 2.57.२० ।।\nविष्णुभक्ता विष्णुरूपा विष्णोः शक्तिस्वरूपिणी ।।\nसृष्टौ च विष्णुना सृष्टा वैष्णवी तेन कीर्तिता ।। २१ ।।\nगौरः पीते च निर्लिप्ते परे ब्रह्मणि निर्मले ।।\nतस्यात्मनः शक्तिरियं गौरी तेन प्रकीर्तिता ।। २२ ।।\nगुरुः शम्भुश्च सर्वेषां तस्य शक्तिः या सती ।।\nगुरुः कृष्णश्च तन्माया गौरी तेन प्रकीर्त्तिता ।। ।। २३ ।।\nतिथिभेदे पर्वभेदे कल्पभेदेऽन्यभेदके ।।\nख्यातौ तेषु च विख्याता पार्वती तेन कीर्तिता ।। २४ ।।\nमहोत्सवविशेषे च पर्वन्निति सुकीर्तिता ।।\nतस्याधिदेवी या सा च पार्वती परिकीर्त्तिता।।२५।।\nपर्वतस्य सुता देवी साऽऽविर्भूता च पर्वते।।\nपर्वताधिष्ठातृदेवी पार्वती तेन कीर्त्तिता ।। २६ ।।\nसर्वकाले सना प्रोक्तो विस्तृते च तनीति च ।।\nसर्वत्रसर्वकाले च विद्यमाना सनातनी ।।२७।।\nअर्थः षोडशनाम्नां च कीर्त्तितश्च महामुने।।\nयथागमं त्वं वेदोक्तोपाख्यानं च निशामय ।।२८।।\nप्रथमे पूजिता सा च कृष्णेन परमात्मना।।\nवृन्दावने च सृष्ट्यादौ गोलोके रासमण्डले ।। २९ ।।\nमधुकैटभभीतेन ब्रह्मणा सा द्वितीयतः ।।\nत्रिपुरप्रेरितेनैव तृतीये त्रिपुरारिणा।। ।। 2.57.३० ।।\nभ्रष्टश्रिया महेन्द्रेण शापाद्दुर्वाससः पुरा ।।\nचतुर्थे पूजिता देवी भक्त्या भगवती सती ।। ३१ ।।\nतदा मुनीन्द्रैः सिद्धेन्द्रैर्देवैश्च मुनिपुङ्गवैः ।।\nपूजिता सर्वविश्वेषु समभूत्सर्वतः सदा ।। ३२ ।।\nतेजस्सु सर्वदेवानां साऽऽविर्भूता पुरा मुने ।।\nसर्वे देवा ददुस्तस्यै शस्त्राण्याभरणानि च ।। ३३ ।।\nदुर्गादयश्च दैत्याश्च निहता दुर्गया तया ।।\nदत्तं स्वराज्यं देवेभ्यो वरं च यदभीप्सितम् ।। ।। ३४ ।।\nकल्पान्तरे पूजिता सा सुरथेन महात्मना ।।\nराज्ञा च मेधशिष्येण मृन्मय्यां च सरित्तटे ।। ३५ ।।\nमेषादिभिश्च महिषैः  कृष्णसारैश्च मण्डकैः ।।\nछागैरिक्षुसुकूष्माण्डैः पक्षिभिर्बलिभिर्मुने ।। ३६ ।।\nवेदोक्तांश्चैव दत्त्वैवमुपचारांस्तु षोडश ।।\nध्यात्वा च कवचं धृत्वा संपूज्य च विधानतः ।। ३७ ।।\nराजा कृत्वा परीहारं वरं प्राप यथेप्सितम् ।।\nमुक्तिं संप्राप वैश्यश्च संपूज्य च सरित्तटे ।।३८।।\nतुष्टाव राजा वैश्यश्च साश्रुनेत्रः कृताञ्जलिः ।।\nससर्ज मृन्मयीं तां वै गभीरे निर्मले जले ।।३९।।\nमृन्मयीं तामदृष्ट्वा च जलधौतां नराधिपः ।।\nरुरोद च तदा वैश्यस्ततः स्थानान्तरं ययौ ।। 2.57.४० ।।\nत्यक्त्वा देहं च वैश्यस्तु पुष्करे दुष्करं तपः ।। ४१ ।।\nकृत्वा जगाम गोलोकं दुर्गादेवीवरेण सः ।।\nराजा ययौ स्वराज्यं च पूज्यो निष्कण्टकं बली ।। ४२ ।।\nभोगं च बुभुजे भूपः षष्टिवर्षसहस्रकम् ।।\nभार्यां स्वराज्यं संन्यस्य पुत्रे वै कालयोगतः ।।४३।।\nमनुर्बभूव सावर्णिस्तप्त्वा वै पुष्करे तपः ।।\nइत्येवं कथितं वत्स समासेन यथागमम्।।४४।।\nदुर्गाख्यानं मुनिश्रेष्ठ किं भूयः श्रोतुमिच्छसि।।९१।\nइति श्रीब्रह्मवैवर्त्ते महापुराणे द्वितीये प्रकृ० नारदनारायणसंवादे दुर्गोपाख्याने दुर्गादिनामव्युत्पत्त्यादिकथनं नाम सप्तपञ्चाशत्तमोऽध्यायः।।५७।।"
  }
]
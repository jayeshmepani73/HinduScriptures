[
  {
    "text": "यम उवाच ।।\nपूर्णेन्दुमण्डलाकारं सर्वकुण्डं च वर्तुलम् ।।\nअतीव निम्नं पाषाणभेदैश्च खचितं सति ।। १ ।।\nन नश्वरं चाप्रलयं निर्मितं चेश्वरेच्छया ।।\nक्लेशदं वै पातकिनां नानारूपं तदालयम् ।। २ ।।\nज्वलदङ्गाररूपं च शतहस्तशिखान्वितम् ।।\nपरितः क्रोशमानं च वह्निकुण्डं प्रकीर्त्तितम् ।। ३ ।।\nमहच्छब्दं प्रकुर्वद्भिः पापिभिः परिपूरितम् ।।\nरक्षितं मम दूतैश्च ताडितैश्चापि सन्ततम् ।। ४ ।।\nप्रतप्तोदकपूर्णं च हिंस्रजन्तुसमन्वितम् ।।\nमहाघोरान्धकारं च पापिसंघेन संकुलम् ।। ९ ।।\nप्रकुर्वता काकुशब्दं प्रहारैर्वर्णितेन च।।\nक्रोशार्द्धमानं मद्दूतस्ताडितेन च रक्षितम् ।। ६ ।।\nतत्तक्षारोदकैः पूर्णं नक्रैश्च परिवेष्टितम् ।।\nसङ्कुलं पापिभिश्चैव क्रोशमानं भयानकम् ।। ७ ।।\nत्राहीति शब्दं कुर्वद्भिर्मम दूतैश्च ताडितैः ।।\nप्रचलद्भिरनाहारैः शुष्ककण्ठौष्ठतालुकैः ।। ८ ।।\nविण्मूत्रैरेव पूर्णं च क्रोशमानं च कुत्सितम् ।।\nअतिदुर्गन्धिसंयुक्तं व्याप्तं पापिभिरेव च ।। ९ ।।\nताडितैर्मम दूतैश्चाप्यनाहारैरुपद्रवैः ।।\nरक्षेति शब्दं कुर्वद्भिस्तत्कीटैरेव भक्षितम्।। ।। 2.33.१० ।।\nतप्तमूत्रद्रवैः पूर्णं मूत्रकीटैश्च संकुलम् ।।\nयुक्तं महापापिभिश्च तत्कीटैर्दंशितं सदा ।। ११ ।।\nगव्यूतिमानं ध्वान्ताक्तं शब्दकृद्भिश्च सन्ततम्।।\nमद्दूतैस्ताडितैर्घोरैः शुष्ककण्ठौष्ठतालुकैः ।।१२।।\nश्लैष्मपूर्णं क्रोशमितं वेष्टितं चेष्टितैः सदा ।।\nतद्भोजिभिः पापिभिश्च तत्कीटैर्भक्षितैः सदा ।। १३ ।।\nक्रोशार्द्धं गरपूर्णं च गरभोजिभिरन्वितम् ।।\nगरकीटैर्भक्षितैश्च पापिभिः पूर्णमेव च।। १४।।\nताडितैर्मम दूतैश्च शब्दकृद्भिश्च कम्पितैः ।।\nसर्पाकारैर्वज्रदंष्ट्रैः शुष्ककण्ठैः सुदारुणैः।।१५।।\nनेत्रयोर्मलपूर्णं च क्रोशार्द्धं कीटसंयुतम् ।।\nपापिभिः संकुलं शश्वद्द्रवद्भिः कीटभक्षितैः ।। १६ ।।\nवसारसेन पूर्णं च क्रोशतुर्य्यं सुदुस्सहम् ।।\nतद्भोजिभिः पातकिभिर्व्याप्तं दूतैश्च ताडितैः ।।१७।।\nशुक्रपूर्णं क्रोशतुर्य्यं शुक्रकीटैश्च भक्षितैः ।।\nक्रन्दद्भिः पापिभिः शश्वत्संकुलं व्याकुलैर्भिया।। ।। १८ ।।\nदुर्गन्धिरक्तपूर्णं च वापीमानं गभीरकम् ।।\nतद्भोजिभिः पापिभिश्च संकुलं कीटभक्षितैः ।। १९ ।।\nपूर्णं नेत्राश्रुभिर्नृणां वाप्यर्द्धं पापिभिर्युतम् ।।\nताडितैर्मम दूतैश्च तद्भक्ष्यैः कीटभक्षितैः ।। 2.33.२० ।।\nनृणां गात्रमलैः पूर्णं तद्भक्ष्यैः पापिभिर्युतम् ।।\nताडितैर्मम दूतैश्च व्यग्रैश्च कीटभक्षितैः।।२१।।\nकर्णविट्परिपूर्णं च तद्भक्ष्यैः पापिभिर्युतम् ।।\nवापीतुर्य्यप्रमाणं च रुदद्भिः कीटभक्षितै।।२२।।\nमज्जापूर्णं नराणां च महादुर्गन्धिसंयुतम् ।।\nमहापातकिभिर्युक्तं वापीतुर्य्यप्रमाणकम् ।। २३ ।।\nपरिपूर्णं स्निग्धमांसैर्मम दूतैश्च ताडितैः।।\nपापिभिः सङ्कुलं चैव वापीमानं भयानकम् ।। २४ ।।\nकन्याविक्रयिभिश्चैव तद्भक्ष्यैः कीटभक्षितैः ।।\nत्राहीति शब्दं कुर्वद्भिस्त्रासितैश्च भयानकम् ।। २५ ।।\nवापीतुर्य्यप्रमाणं च नखादिकचतुष्टयम् ।।\nपापिभिः संकुलं शश्वन्मम दूतैश्च ताडितैः ।। २६ ।!\nप्रतप्तताम्रकुंडं च ताम्रपर्य्युन्मुखान्वितम् ।।\nताम्राणां प्रतिमालक्षैः प्रतप्तैरावृतं सदा ।। २७ ।।\nप्रत्येकं प्रतिमाश्लिष्टै रुदद्भिः पापिभिर्युतम् ।।\nगव्यूतिमानं विस्तीर्णं मम दूतैश्च ताडितैः ।। २८ ।।\nप्रतप्तलोहधारं च ज्वलदङ्गारसंयुतम् ।।\nलोहानां प्रतिमालक्षैः प्रतप्तैरावृतं सदा ।। २९ ।।\nप्रत्येकं सर्वसंश्लिष्टैः शश्वद्विचलितैर्भिया ।।\nरक्ष रक्षेति शब्दं च कुर्वद्भिर्दूतताडितैः ।। 2.33.३० ।।\nमहापातकिभिर्युक्तं द्विगव्यूतिप्रमाणकम् ।।\nभयानकं ध्वान्तयुक्तं लौहकुण्डं प्रकीर्तितम् ।। ३१ ।।\nधर्मकुण्डं तप्तसुराकुण्डं वाप्यर्द्धमेव च ।।\nतद्भोजिभिः पापिभिश्च व्याप्तं मद्दूतताडितैः ।।३२।।\nअधः शाल्मलिवृक्षस्य तीक्ष्णकण्टककुण्डकम् ।।\nलक्षपौरुषमानं च क्रोशमानं च दुःखदम् ।। ३३ ।।\nधनुर्माने कण्टकैश्च सुतीक्ष्णैः परिवेष्टितम् ।। ३४ ।।\nप्रत्येकं कंटकैर्विद्धं महापातकिभिर्युतम् ।।\nवृक्षाग्रान्निपतद्भिश्च मम दूतैश्च ताडितैः ।। ३५ ।।\nजलं देहीति शब्दं च कुर्वद्भिः शुष्कतालुकैः ।।\nमहाभयाऽतिव्यग्रैश्च दण्डसंभिन्नमस्तकैः ।।\nप्रचलद्भिर्यथा तप्ततैले जीविभिरेव च ।।३६।।\nविषौघैस्तक्षकादीनां पूर्णं च क्रोशमानकम्।।\nतद्भक्ष्यैः पापिभिर्युक्तं मम दूतैश्च ताडितैः ।। ३७ ।।\nप्रतप्ततैलपूर्णं च कीटादिपरिवर्जितम् ।।\nतद्भक्ष्यैः पापिभिर्युक्तं स्निग्धगात्रैश्च वेष्टितैः ।। ३८ ।।\nकाकुशब्दं प्रकुर्वद्भिश्चलद्भिर्दूतताडितैः ।।\nमहापातकिभिर्युक्तं द्विगव्यूतिप्रमाणकम् ।। ३९ ।।\nशस्त्रकुण्डं ध्वान्तयुक्तं क्रोशमानं भयानकम् ।।\nशूलाकारैः सुतीक्ष्णाग्रैर्लौहशस्त्रैश्च वेष्टितम् ।। 2.33.४० ।।\nशस्त्रतल्पस्वरूपं च क्रोशतुर्य्यप्रमाणकम् ।।\nपातकिभिर्वेष्टितं च कुन्तविद्धैश्च वेष्टितम् ।। ४१ ।।\nताडितैर्मम दूतैश्च शुष्ककण्ठौष्ठतालकैः ।।\nकीटैः संपीड्यमानैश्च सर्पयानैर्भयङ्करैः ।।४२।।\nतीक्ष्णदन्तैश्च विकृतैर्व्याप्तं ध्वान्तयुतं सति ।।\nमहापातकिभिर्युक्तं भीतैर्वा कीटभक्षितैः ।।\nरुदद्भिः क्रोशमानं च मम दूतैश्च ताडितैः ।। ४३ ।।\nअतिदुर्गन्धिसंयुक्तं क्रोशार्द्धं पूयसंयुतम् ।।\nतद्भक्ष्यैः पापिभिर्युक्तं मम दूतैश्च ताडितैः ।। ४४ ।।\nद्विगव्यूति प्रमाणं च हिमतोयप्रपूरितम् ।।\nतालवृक्षप्रमाणैश्च सर्पकोटिभिरावृतम् ।। ४९' ।।\nसर्पवेष्टितगात्रैश्च पापिभिः सर्पभक्षितैः ।।\nसंकुलं शब्दकृद्भिश्च मम दूतैश्च ताडितैः ।। ४६ ।।\nकुण्डत्रयं मशादीनां पूर्णं च मशकादिभिः ।।\nसर्वं कोशार्द्धमानं च महापातकिभिर्युतम् ।। ४७ ।।\nहस्तपादादिभिर्बद्धैः क्षत्रैः क्षतजलौहितैः ।।\nहाहेति शब्दं कुर्वद्भिः प्रचलद्भिश्च सन्ततम्।।४८।।\nवज्रवृश्चिकयोः कुण्डं ताभ्यां च परिपूरितम् ।।\nवाप्यर्द्धं पापिभिर्युक्तं वज्रवृश्चिकदंशितैः ।। ४९ ।।\nकुण्डत्रयं शरादीनां तैरेव परिपूरितम् ।।\nतैर्विद्धैः पापिभिर्युक्तं वाप्यर्द्धं रक्तलोहितैः ।।2.33.५०।।\nतप्तपङ्कोदकैः पूर्णं सध्वान्तं गोलकुण्डकम् ।।\nकीटैः संपीड्यमानैश्च भक्षितैः पापिभिर्युतम् ।। ५१ ।।\nवाप्यर्द्धं परिपूर्णं च जलस्थैर्नक्रकोटिभिः ।।\nदारुणैर्विकृताकारैर्भक्षितैः पापिभिर्युतम् ।। ५२ ।।\nविण्मूत्रश्लेष्मभक्ष्यैश्च संयुक्तं शतकोटिभिः ।।\nकाकैश्च विकृताकारैर्धनुर्लक्षं च पापिभिः ।। ५३ ।।\nसञ्चालवाजयोः कुण्डं ताभ्यां च परिपूरितम् ।।\nभक्षितैः पापिभिर्युक्तं शब्दकृद्भिश्च सन्ततम् ।। ५४ ।।\nधनुःशतं वज्रयुक्तं पापिभिः सङ्कुलं सदा ।।\nशब्दकृद्भिर्वज्रदग्धैरन्तर्ध्वान्तमयं सदा।। ।। ५५ ।।\nवापीद्विगुणयानं च तप्तप्रस्तरनिर्मितम् ।।\nज्वलदङ्गारसदृशं चलद्भिः पापिभिर्युतम् ।। ५६ ।।\nक्षुरधारोपमैस्तीक्ष्णैः पाषाणे र्निर्मितं परम् ।।\nमहापातकिभिर्युक्तं क्षतं क्षतजलोहितैः ।। ५७ ।।\nदुर्गन्धिलालापूर्णं च तद्भक्ष्यैः पापिभिर्युतम् ।।\nक्रोशमानं गभीरं च मम दूतैश्च ताडितैः ।।५८।।\nतप्ततोयेऽञ्जनाकारैः परिपूर्णं धनुश्शतम् ।।\nचलद्भिः पापिभिर्युक्तं मम दूतेन ताडितैः।।५९।।\nपूर्णं चूर्णद्रवैः क्रोशमानं पापिभिरन्वितम् ।।\nतद्भोजिभिः प्रदग्धैश्च मम दूतैश्च ताडितैः ।। 2.33.६० ।।\nकुण्डं कुलालचक्राभं घूर्ण्यमानं च सन्ततम् ।।\nसुतीक्ष्णषोडशारं च घूर्णितैः पापिभिर्युतम् ।। ६१ ।।\nअतीव वक्रं निम्नं च द्विगव्यूतिप्रमाणकम् ।।\nकन्दराकारनिर्माणं तप्तोदकसमन्वितम् ।।६२।।\nमहापातकिभिर्युक्तं भक्षितैर्जलजन्तुभिः ।।\nप्रचलद्भिः शब्दकृद्भिर्ध्वान्तयुक्तं भयानकम् ।। ६३ ।।\nकोटिभिर्विकृताकारैः कच्छपैश्च सुदारुणैः ।।\nजलस्थैः संयुतं तैश्च भक्षितैः पापिभिर्युतम्।।६४।।\nज्वालाकलापैस्तेजोभिनिर्मितं क्रोशमानकम् ।।\nशब्दकृद्भिः पापिभिश्च चलद्भिः संयुतं सदा ।। ६५ ।।\nक्रोशमानं गभीरं च तप्तभस्मभिरन्वितम् ।।\nशश्वच्चलद्भिः संयुक्तं पापिभिर्भस्मभक्षितैः ।। ६६ ।।\nतप्तपाषाणलोष्टानां समूहैः परिपूरितम् ।।\nप्राणिभिर्दग्धगात्रैश्च युक्तं वै शुष्कतालुकैः ।। ६७ ।।\nक्रोशमानं ध्वान्तमयं गभीरमतिदारुणैः ।।\nताडितैर्मम दूतैश्च दग्धकुण्डं प्रकीर्तितम् ।। ६८ ।।\nअप्यूर्मियुक्ततोयं च प्रतप्तक्षारसंयुतम् ।।\nनानाप्रकार विकृतं जलजन्तुसमन्वितम् ।। ६९ ।।\nद्विगव्यूतिप्रमाणं च गभीरं ध्वान्तसंयुतम् ।।\nतद्भक्ष्यैः पापिभिर्युक्तं दंशितैर्जलजन्तुभिः।।2.33.७०।।\nचलद्भिः क्रन्दमानैश्च न पश्यद्भिः परस्परम् ।।\nउत्तप्तसूर्मिकुण्डं च कीर्तितं च भयानकम् ।। ७१ ।।\nअसिपत्रवनस्यैवाप्युच्चैस्ताल तरोरधः ।।\nक्रोशार्द्धमानकुण्डं च पतत्पत्रसमन्वितम् ।। ७२ ।।\nपापिनां रक्तपूर्णं च वृक्षाग्रात्पततां परम् ।।\nपरित्राहीति शब्दं च कुर्वतामसतामपि ।। ७३ ।।\nगभीरं ध्वान्तसंयुक्तं रक्तकीटसमन्वितम् ।।\nतदसीपत्रकुण्डं च कीर्तितं च भयानकम् ।। ७४ ।।\nधनुश्शतप्रमाणं च क्षुराकारास्त्रसंकुलम्।।\nपापिनां रक्तपूर्णं च क्षुरधारं भयानकम्।।७५।।\nसूचीवाश्यास्त्रसंयुक्तं पापिरक्तौघपूरितम्।।\nपञ्चाशद्धनुरायामं क्लेशदं सूचीकामुखम् ।। ७६ ।।\nगोधाह्वजन्तुभेदस्य मुखाकृति भयानकम् ।।\nकूपरूपं गभीरं च धनुर्विंशतिमानकम् ।। ७७ ।।\nमहापातकिना चैव महाक्लेशकरं परम् ।।\nतत्कीटभक्षितानां च नम्रास्यानां च सन्ततम् ।। ७८ ।।\nकुण्डं नरमुखाकारं धनुष्षोडशमानकम् ।।\nगभीरं कूपरूपं च पापिष्ठैः संकुलं सदा ।। ७९ ।।\nगजेन्द्राणां समूहेन व्याप्तं कुण्डाकृति स्थलम्।।\nगजदन्तहतानां च पापिनां रक्तपूरितम् ।। 2.33.८० ।।\nतत्कीटभक्षितानां च दीनशब्दकृतां सदा ।।\nधनुश्शतप्रमाणं च कीर्त्तितं गजदंशनम् ।। ८१ ।।\nधनुस्त्रिंशत्प्रमाणं च कुण्डं वै गोमुखाकृति ।।\nपापिनां दुःखदं चैव गोमुखं परिकीर्त्तितम् ।। ८२ ।।\nभ्रमितं कालचक्रेण सन्ततं च भयानकम् ।।\nकुम्भाकारं ध्वान्तयुक्तं द्विगव्यूतिप्रमाणकम् ।। ८३ ।।\nलक्षमानवमानं च गभीरमतिविस्तृतम् ।।\nकुत्रचित्तप्ततैलं च कुण्डाभ्यन्तरमन्तिके ।।८४।।\nकुत्रचित्तप्तलौहादिकुण्डं ताम्रादिकं तथा ।।\nकुत्रचित्तप्तपाषाणकुण्डाभ्यन्तरमन्तिके ।। ८५ ।।\nपापिनां च प्रधानैश्च महापातकिभिर्युतम् ।।\nपरस्परं न पश्यद्भिः शब्दकृद्भिश्च सन्ततम् ।। ८६ ।।\nताडितैर्मम दूतैश्च दण्डैश्च मुसलैस्तथा ।। ८७ ।।\nघूर्णमानं पतद्भिश्च मूर्च्छितैश्च मुहुर्मुहुः ।।\nपातितैर्मम दूतैश्चाप्यत्यूर्ध्वात्पतितैः क्षणम् ।। ८८ ।।\nयावन्तः पापिनः सन्ति सर्वकुण्डेषु सुन्दरि ।।\nचतुर्गुणाः सन्ति तत्र कुम्भीपाके च दुस्तरे ।। ८९ ।।\nसुचिरं पतिताश्चैव भोगदेहविवर्जिताः ।।\nसर्वकुण्डप्रधानं च कुम्भीपाकं प्रकीर्तितम् ।। 2.33.९० ।।\nकालनिर्मितसूत्रेण निबद्धा यत्र पापिनः ।।\nउत्थापिताश्च मद्दूतैः क्षणमेव निमज्जिताः ।। ९१ ।।\nनिश्वासबन्धाः सुचिरं कुण्डानामन्तरे तथा ।।\nअतीवक्लेशयुक्ताश्च भोगदेहा अनश्वराः ।। ९२ ।।\nदण्डेन मुसलेनैव मम दूतैश्च ताडिताः ।।\nप्रतप्ततोययुक्तं च कालसूत्रं प्रकीर्तितम् ।। ९३ ।।\nअवटः कूपभेदश्च यत्रोदं च तदाकृति ।।\nप्रतप्ततोयपूर्णं च धनुर्विंशत्प्रमाणकम् ।। ९४ ।।\nव्याप्तं महापापिभिश्च दग्धगात्रैश्च सन्ततम् ।।\nमद्दूतैस्ताडितैः शश्वदवटोदं प्रकीर्तितम् ।। ९५ ।।\nयत्तोयस्पर्शमात्रेण सर्व व्याधिश्च पापिनाम् ।।\nभवेदकस्मात्पततां यत्र कुण्डे धनुश्शते ।। ९६ ।।\nसर्वे रुद्धाः पापिनश्च व्यथन्ते यत्र सन्ततम् ।।\nहाहेति शब्दं कुर्वन्तस्तदेवारुन्तुदं विदुः ।।।९७।।\nतप्तपांसुभिराकीर्णं ज्वलद्भिस्तु सुदग्धकैः ।।\nतद्भक्ष्यैः पापिभिर्युक्तं पांसुभोजं धनुश्शतम् ।।९८।।\nपततां पापिनां यत्र भवेदेव प्रकम्पनम् ।।\nपातमात्रेण पापी वै भवेत्पाशेन वेष्टितः ।। ९९ ।।\nक्रोशमाने च कुण्डे वै विदुस्तत्पाशवेष्टनम् ।।\nधनुर्विंशतिमानं च शूलप्रोतं प्रकीर्तितम् ।। 2.33.१०० ।।\nपातमात्रेण पापी च शूलेन ग्रथितो भवेत् ।।\nपततां पापिनां यत्र भवेदेव प्रकम्पनम् ।। १०१ ।।\nअतीव हिमतोये च क्रोशार्द्धं च प्रकम्पनम् ।।\nददत्येव हि मद्दूता यत्रोल्काः पापिनां मुखे ।। १०२ ।।\nधनुर्विंशतिमानं च तदुल्काभिश्च संकुलम् ।।\nलक्षमानवमानं च गभीरं च धनुश्शतम् ।। १०३ ।।\nनानाप्रकारक्रिमिभिः संयुक्तं च भयानकैः ।।\nअत्यन्धकारख्याप्तं यत्कूपाकारं च वर्त्तुलम् ।। १०४ ।।\nतद्भक्ष्यैः पापिभिर्युक्तं न पश्यद्भिः परस्परम्।।\nतप्ततोयप्रदग्धैश्च चलद्भिः कीटभक्षितैः ।।\nध्वान्तेन चक्षुषा चान्धैरन्धकूपं प्रकीर्तितम् ।। १०५ ।।\nनानाप्रकारशस्त्रौघैर्यत्र विद्धाश्च पापिनः ।।\nधनुर्विंशतिमानं च वेधनं तत्प्रकीर्तितम् ।। १०६ ।।\nदण्डेन ताडिता यत्र मम दूतैश्च पापिनः ।।\nधनुःषोडशमानं च तत्कुण्डं दण्डताडनम् ।। १०७ ।।\nनिबद्धाश्च महाजालैर्यथा मीनाश्च पापिनः ।।\nधनुस्त्रिंशत्प्रमाणं च जालबद्धप्रकीर्तितम् ।। १०८ ।।\nपततां पापिनां कुण्डे देहाश्चूर्णीभवन्ति च ।।\nलौहवेदिनिबद्धान्तः कोटिमानवमानकम् ।।१०९।।\nगभीरं ध्वान्तयुक्तं च धनुर्विंशतिमानकम् ।।\nमूर्च्छितानां जडानां तद्देहचूर्णं प्रकीर्तितम् ।। 2.33.११० ।।\nदलिताः पापिनो यत्र मद्दूतैर्मुसलैः सदा ।।\nधनुष्षोडशमानं च तत्कुण्डं दलनं स्मृत म् ।। १११ ।।\nपातमात्रे यत्र पापी शुष्ककण्ठौष्ठतालुकः ।।\nवालुकासु च तप्तासु धनुस्त्रिंशत्प्रमाणकम् ।। ११२ ।।\nशतमानवमानं च गभीरं ध्वान्तसंयुतम्।।\nजलाहारैर्विरहितं शोषणं तत्प्रकीर्तितम्।।११३।।\nनानाचर्मकषायोदैः परिपूर्णं धनुःशतम्।।\nदुर्गन्धियुक्तं तद्भक्ष्यैः पापिभिः संकुलं महत् ।।११४।।\nशूर्पाकारमुखं कुण्डं धनुर्द्वादशमानकम्।।\nतप्तलौहीवालुकाभिः पूर्णं पातकिभिर्युतम्।।११५।।\nअन्तरा ऽग्निशिखानां च ज्वालाव्यात्तमुखं सदा ।।\nधनुर्विंशतिमानं च यस्य कुण्डस्य सुन्दरि ।। ११६ ।।\nज्वालाभिर्दग्धगात्रैश्च पापिभिर्व्याप्तमेव यत् ।।\nतन्महत्क्लेशदं शश्वत्कुण्डं ज्वालामुखं स्मृतम् ।। ११७ ।।\nपातमात्राद्यत्र पापी मूर्छितो व्यथितो भवेत्।।\nतप्तेष्टकाभ्यन्तरितं वाप्यर्द्धं जिह्मकुण्डकम् ।। ११८ ।।\nधूमान्धकारयुक्तं च धूमान्धैः पापिभिर्युतम् ।।\nधनुःशतं श्वासबद्धैर्धूमान्धं परिकीर्तितम् ।। ११९ ।।\nपातमात्राद्यत्र पापी नागैस्संवेष्टितो भवेत् ।।\nधनुःशतं नागपूर्णं नागवेष्टनकुण्डकम् ।। 2.33.१२० ।।\nषडशीतिश्च कुण्डानि मयोक्तानि निशामय ।।\nलक्षणं चापि तेषां च किं भूयः श्रोतुमिच्छसि ।। १२१ ।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने यमलोकस्थनरककुण्डलक्षणप्रकथनं नाम त्रयस्त्रिंशोऽध्यायः ।। ३३ ।।"
  }
]
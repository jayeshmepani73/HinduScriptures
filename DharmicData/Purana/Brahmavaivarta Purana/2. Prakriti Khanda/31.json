[
  {
    "text": "यम उवाच ।।\nहरिसेवां विना साध्वि न लभेत्कर्मखण्डनम् ।।\nशुभकर्म्म स्वर्गबीजं नरकं च कुकर्म्मतः ।। १ ।।\nपुंश्चल्यन्नं च यो भुंक्ते वेश्यान्नं च पतिव्रते ।।\nतां व्रजेत्तु द्विजो यो हि कालसूत्रं प्रयाति सः ।। २ ।।\nशतवर्षं कालसूत्रे स्थित्वा शूद्रो भवेद्ध्रुवम् ।।\nतत्र जन्मनि रोगी च ततः शुद्धो भवेद्द्विजः ।। ।। ३ ।।\nपतिव्रता चैकपत्नी द्वितीये कुलटा स्मृता ।।\nतृतीये धर्षिणी ज्ञेया चतुर्थे पुंश्चली स्मृता ।। ४ ।।\nवेश्या च पञ्चमे षष्ठे युग्मी च परिकीर्तिता ।।\nअत ऊर्ध्वं महावेश्या साऽस्पृश्या सर्वजातिषु ।। ५ ।।\nयो द्विजः कुलटां गच्छेद्धर्षिणीं पुंश्चलीमपि ।।\nवेश्य युग्मीं महावेश्यामवटोदं प्रयाति सः ।। ६ ।।\nशताब्दं कुलटागामी धृष्टागामी चतुर्गुणम् ।।\nषड्गुणं पुंश्चलीगामी वेश्यागामी गुणाष्टकम् ।। ७ ।।\nयुग्मीगामी दशगुणं वसेत्तत्र न संशयः ।।\nमहावेश्याकामुकश्च ततः शतगुणं वसेत् ।। ८ ।।\nतदा हि सर्वगामी चेत्येवमाह पितामहः ।।\nतत्रैव यातनां भुङ्क्ते यमदूतेन ताडितः ।।९।।\nतित्तिरिः कुलटागामी धृष्टागामी च वायसः।।\nकोकिलः पुंश्चलीगामी वेश्यागामी वृकस्तथा ।। 2.31.१० ।।\nयुग्मीगामी सूकरश्च सप्तजन्मसु भारते ।।\nमहावेश्याकामुकश्च श्मशाने शाल्मलिस्तरुः ।। ११ ।।\nयो भुंक्ते ज्ञानहीनश्च ग्रहणे चन्द्रसूय्यर्योः ।।\nअरुन्तुदं स यात्येव चन्द्रमानाब्दमेव च ।। १२ ।।\nततो भवेन्मानवस्स्यादुदरव्याधिसंयुतः ।।\nगुल्मयुक्तश्च काणश्च दन्तहीनस्ततः शुचिः ।। १३ ।।\nवाक्प्रदत्तां हि कन्यां च यश्चान्यस्मै ददाति च ।।\nस वसेत्पांशुभोगे च तद्भोजी च शताब्दकम् ।।१४।।\nदत्तापहारी यः साध्वि पाशवेष्टं शताब्दकम् ।।\nनिवसेच्छरशय्यायां यमदूतेन ताडितः।।१५।।\nन पूजयेद्यो हि भक्त्या शिवलिङ्गं च पार्थिवम् ।।\nस याति शूलिनः कोपाच्छूलप्रोतं सुदारुणम् ।। १६ ।।\nस्थित्वा शताब्दं तत्रैव श्वापदः सप्तजन्मसु ।।\nततो भवेद्देवलश्च सप्तजन्मस्वतः शुचिः ।। १७ ।।\nकरोति दण्डं यो विप्रे यद्भयात्कम्पते द्विजः ।।\nप्रकम्पने वसेत्सोऽपि विप्रलोमाब्दमेव च ।।१८।।\nप्रकोपवदना कोपात्स्वामिनं या च पश्यति ।।\nकटूक्तिं तं च वदति याति चोल्कामुखं च सा ।। १९ ।।\nउल्कां ददाति वक्त्रे च सततं यमकिङ्करः ।।\nदण्डेन ताडयेन्मूर्ध्नि तल्लोमाब्दप्रमाणकम् ।। 2.31.२० ।।\nततो भवेन्मानवी च विधवा सप्तजन्मसु ।।\nभुक्त्वा दुःखं च वैधव्यं व्याधिं भुक्त्वा ततः शुचिः ।।२१।।\nया ब्राह्मणी शूद्रभोग्या साऽन्धकूपं प्रयाति च।।\nतप्तशौचोदके ध्वान्ते तदाहारा दिवानिशम् ।। २२ ।।\nनिवसेदतिसन्तप्ता यमदूतेन ताडिता ।।\nशौचोदके निमग्ना च यावदिन्द्राश्चतुर्दश ।। २३ ।।\nकाकी जन्मसहस्राणि शतजन्मानि सूकरी ।।\nकुक्कुटी शतजन्मानि शृगाली सप्तजन्मसु ।।२४।।\nपारावती सप्तजनौ वानरी सप्तजन्मसु ।।\nततो भवेत्सा चण्डाली सर्वभोग्या च भारते।।२५।।\nततो भवेच्च रजकी यक्ष्मग्रस्ता च पुंश्चली।।\nततः कुष्ठयुता तैलकारी शुद्धा भवेत्ततः ।। २६ ।।\nवेश्या वसेद्वेधने च युग्मी वै दण्डताडने ।।\nजालबन्धे महावेश्या कुलटा देहचूर्णके ।। २७ ।।\nस्वैरिणी दलने चैव धृष्टा वै शोषणे तथा ।।\nनिवसेद्यातनायुक्ता यमदूतेन ताडिता ।। २८ ।।\nविण्मूत्रभक्षणं तत्र यावन्मन्वन्तरं सति।।\nततो भवेद्विट्कृमिश्च वर्षलक्षं ततः शुचिः ।। २९ ।।\nब्राह्मणो ब्राह्मणीं गच्छेत्क्षत्त्रियामपि क्षत्रियः ।।\nवैश्यो वैश्यां च शूद्रां च शूद्रो वाऽपि व्रजेद्यदि ।। 2.31.३० ।।\nस्ववर्णपरदारी च कषं याति तया सह ।।\nभुक्त्वा कषायतप्तोदं निवसेद्द्वादशाब्दकम् ।। ३१ ।।\nततो विप्रो भवेच्छुद्धश्चैवं च क्षत्रियादयः ।।\nयोषितश्चापि शुध्यन्तीत्येवमाह पितामहः ।। ३२ ।।\nक्षत्रियो ब्राह्मणीं गच्छेद्वैश्यो वाऽपि पतिव्रते ।।\nमातृगामी भवेत्सोऽपि शूर्पं च नरकं व्रजेत् ।। ३३ ।।\nशूर्पाकारैश्च कृमिभिर्ब्राह्मण्या सह भक्षितः ।।\nप्रतप्तमूत्रभोजी च यमदूतेन ताडितः ।। ३४ ।।\nतत्रैव यातनां भुंक्ते यावदिन्द्राश्चतुर्दश ।।\nसप्तजन्मसु वाराहश्छागलश्च ततः शुचिः ।। ३९ ।।\nकरे धृत्वा च तुलसीं प्रतिज्ञां यो न पालयेत् ।।\nमिथ्या वा शपथं कुर्य्यात्स च ज्वालामुखं व्रजेत् ।। ३६ ।।\nगङ्गातोयं करे धृत्वा प्रतिज्ञां यो न पालयेत् ।।\nशिलां च देवप्रतिमां स च ज्वालामुखं व्रजेत् ।। ३७ ।।\nदत्त्वा च दक्षिणं हस्तं प्रतिज्ञां यो न पालयेत् ।।\nस्थित्वा देवगृहे वाऽपि स च ज्वालामुखं व्रजेत् ।। ३८ ।।\nस्पृष्ट्वा च ब्राह्मणं गां च वह्निं विष्णुसमं सति ।।\nन पालयेत्प्रतिज्ञां च स च ज्वालामुखं व्रजेत् ।। ३९ ।।\nमित्रद्रोही कृतघ्नश्च यो हि विश्वासघातकः ।।\nमिथ्यासाक्ष्यप्रदश्चैव स च ज्वालामुखं व्रजेत् ।। 2.31.४० ।।\nएते तत्र वसन्त्येव यावदिन्द्राश्चतुर्दश ।।\nयथाऽङ्गारप्रदग्धाश्च यमदूतैश्च ताडिताः ।। ४१ ।।\nचण्डालस्तुलसीस्पर्शी सप्तजन्मस्वतः शुचिः ।।\nम्लेच्छो गंगाजलस्पर्शी पञ्चजन्मस्वतः शुचिः ।। ४२।।\nशिलास्पर्शी विट्कृमिश्च सप्तजन्मसु सुन्दरि ।।\nअर्च्चास्पर्शी व्रणकृमिस्सप्तजन्मस्वतः शुचिः ।। ४३ ।।\nदक्षहस्तप्रधाता च सर्पस्स्यात्सप्तजन्मसु ।।\nततो भवेद्धस्तहीनो मानवश्च ततः शुचिः ।। ४४ ।।\nमिथ्यावादी देवगृहे देवलः सप्तजन्मसु ।।\nविप्रादिस्पर्शकारी च सोऽग्रदानी भवेद्ध्रुवम् ।। ४५ ।।\nततो भवन्ति मूकास्ते बधिराश्च त्रिजन्मसु ।।\nभार्य्याहीना वंशहीना बुद्धिहीनास्ततः शुचिः ।। ४६ ।।\nमित्रद्रोही च न कुलः कृतघ्नश्चापि गण्डकः ।।\nविश्वासघाती व्याघ्रश्च सप्तजन्मसु भारते ।। ४७ ।।\nमिथ्यासाक्ष्यप्रदश्चैव भल्लूकः सप्तजन्मसु ।।\nपूर्वान्सप्त परान्सप्त पुरुषान्हन्ति चात्मनः ।। '४८ ।।\nनित्यक्रियाविहीनश्च जडत्वेन युतो द्विजः ।।\nयस्यानास्था वेदवाक्ये मन्दं हसति संतमम्।। ।। ४९ ।।\nव्रतोपवासहीनश्च सद्वाक्यपरिनिंदकः ।।\nजिह्मे जिह्मो वसेत्सोऽपि शताब्दं च हिमोदके ।। 2.31.५० ।।\nजलजंतुर्भवेत्सोऽपि शतजन्मक्रमेण च ।।\nततो नानाप्रकारा च मत्स्यजातिस्ततः शुचिः ।। ५१ ।।\nयो वा धनस्यापहारं देवाब्रह्मणयोश्चरेत् ।।\nपातयित्वा स्वपुरुषान्दश पूर्वान्दशापरान् ।। ५२ ।।\nस्वयं याति च धूमांधं धूमध्वांतसमन्वितम् ।।\nधूमक्लिष्टो धूमभोजी वसेत्तत्र चतुर्युगम् ।। ।। ५३ ।।\nततो मूषकजातिश्च शतजन्मानि भारते ।।\nततो नानाविधाः पक्षिजातयः कृमिजातयः ।। ५४ ।।\nततो नानाविधा वृक्षजातयश्च ततो नरः ।।\nभार्याहीनो वंशहीनः शबरो व्याधिसंयुतः।। ५५ ।।\nततो भवेत्स्वर्णकारः सुवर्णस्य वणिक्तथा ।।\nततो यवनसेवी च ब्राह्मणो गणकस्ततः ।। ५६ ।।\nविप्रो दैवज्ञोपजीवी वैद्यजीवी चिकित्सकः ।।\nव्यापारी लोहलाक्षादे रसादेर्विक्रयी च यः ।। ।। ५७ ।।\nस याति नागवेष्टं च नागैर्वेष्टित एव च ।।\nवसेत्स्वलोममानाब्दं तत्र वै नागदंशितः ।। ५८ ।।\nततो भवेत्स गणको वैद्यो वै सप्तजन्मसु ।।\nगोपश्च कर्म्मकारश्च शङ्खकारस्ततः शुचिः ।। ५९ ।।\nप्रसिद्धानि च कुण्डानि कथितानि पतिव्रते ।।\nअन्यानि चाप्रसिद्धानि तत्र क्षुद्राणि सन्ति वै ।। 2.31.६० ।।\nसन्ति पातकिनस्तेषु स्वकर्मफलभोगिनः ।।\nभ्रमंति तावत्संसारे किं भूयः श्रोतुमिच्छसि ।।६१।।\nइति श्रीब्रह्मवैवर्त्ते महापुराणे द्वितीये प्रकृतिखण्डे नारदनारायणसंवादे सावित्र्युपाख्याने कर्मविपाके पापिनां कुण्डनिर्णयो नामैकत्रिंशत्तमोऽध्यायः ।। ३१ ।।"
  }
]
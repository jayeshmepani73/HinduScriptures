[
  {
    "text": "नारद उवाच ।।\nश्रुतं सर्वं नावशिष्टं किञ्चिदेव हि निश्चितम् ।।\nप्रकृतेः कवचं स्तोत्रं ब्रूहि मे मुनिसत्तम ।। १ ।।\nनारायण उवाच ।।\nपुरा स्तुता सा गोलोके कृष्णेन परमात्मना ।।\nसंपूज्य मधुमासे च संप्रीते रासमण्डले ।।\nमधुकैटभयोर्युद्धे द्वितीये विष्णुना पुरा ।। २ ।।\nतत्रैव काले सा दुर्गा ब्रह्मणा प्राणसङ्कटे ।।\nचतुर्थे संस्तुता देवी भक्त्या च त्रिपुरारिणा ।। ३ ।।\nपुरा त्रिपुरयुद्धे च महाघोरतरे मुने ।।\nपञ्चमे संस्तुता देवी वृत्रासुरवधे तथा ।। ४ ।।\nशक्रेण सर्वदेवैश्च घोरे च प्राणसङ्कटे ।।\nतदा मुनीन्द्रैर्मनुभिर्मानवैः सुरथादिभिः ।। ५ ।।\nसंस्तुता पूजिता सा च कल्पे कल्पे परात्परा ।।\nस्तोत्रं च श्रूयतां ब्रह्मन्सर्वविघ्नविनाशकम् ।।\nसुखदं मोक्षदं सारं भवसन्तारकारणम् ।। ६ ।।\nश्रीकृष्ण उवाच ।।\nत्वमेव सर्वजननी मूलप्रकृतिरीश्वरी ।।\nत्वमेवाद्या सृष्टिविधौ स्वेच्छया त्रिगुणात्मिका ।। ७ ।।\nकार्य्यार्थे सगुणा त्वं च वस्तुतो निर्गुणा स्वयम् ।।\nपरब्रह्मस्वरूपा त्वं सत्या नित्या सनातनी ।। ८ ।।\nतेजस्स्वरूपा परमा भक्तानुग्रविग्रहा ।।\nसर्वस्वरूपा सर्वेशा सर्वाधारा परात्परा ।। ।। ९ ।।\nसर्वबीजस्वरूपा च सर्वपूज्या निराश्रया ।।\nसर्वज्ञा सर्वतोभद्रा सर्वमंगलमंगलः ।। 2.66.१० ।।\nसर्वबुद्धिस्वरूपा च सर्वशक्तिस्वरूपिणी ।।\nसर्वज्ञानप्रदा देवी सर्वज्ञा सर्वभाविनी ।। ११ ।।\nत्वं स्वाहा देवदाने च पितृदाने स्वधा स्वयम् ।।\nदक्षिणा सर्वदाने च सर्वशक्तिस्वरूपिणी ।। १२ ।।\nनिद्रा त्वं च दया त्वं च तृष्णा त्वं चात्मनः प्रिया ।।\nक्षुत्क्षान्तिः शान्तिरीशा च शान्तिः सृष्टिश्च शाश्वती ।। १३ ।।\nश्रद्धा पुष्टिश्च तन्द्रा च लज्जा शोभा दया तथा ।।\nसतां सम्पत्स्वरूपा श्रीर्विपत्तिरसतामिह ।। १४ ।।\nप्रीतिरूपा पुण्यवतां पापिनां कलहाङ्कुरा ।।\nशश्वत्कर्ममयी शक्तिः सर्वदा सर्वजीविनाम् ।। १५ ।।\nदेवेभ्यः स्वपदो दात्री धातुर्धात्री कृपामयी ।।\nहिताय सर्वदेवानां सर्वासुरविनाशिनी ।।१६।।\nयोगिनिद्रा योगरूपा योगदात्री च योगिनाम् ।।\nसिद्धिस्वरूपा सिद्धानां सिद्धिदा सिद्धयोगिनी।।१७।।\nब्रह्माणी माहेश्वरी च विष्णुमाया च वैष्णवी ।।\nभद्रदा भद्रकाली च सर्वलोकभयंकरी ।।१८।।\nग्रामे ग्रामे ग्रामदेवी गृहदेवी गृहे गृहे ।।\nसतां कीर्त्तिः प्रतिष्ठा च निन्दा त्वमसतां सदा ।। १९ ।।\nमहायुद्धे महामारी दुष्टसंहाररूपिणी ।।\nरक्षास्वरूपा शिष्टानां मातेव हितकारिणी ।। 2.66.२० ।।\nवन्द्या पूज्या स्तुता त्वं च ब्रह्मादीनां च सर्वदा ।।\nब्रह्मण्यरूपा विप्राणां तपस्या च तपस्विनाम् ।। २१ ।।\nविद्या विद्यावतां त्वं च बुद्धिर्बुद्धिमतां सताम् ।।\nमेधा स्मृतिस्वरूपा च प्रतिभा प्रतिभावताम् ।। २२ ।।\nराज्ञां प्रतापरूपा च विशां वाणिज्यरूपिणी ।।\nसृष्टौ सृष्टिस्वरूपा त्वं रक्षारूपा च पालने ।।२३।।\nतथाऽन्ते त्वं महामारी विश्वे विश्वैश्च पूजिते।।\nकालरात्रिर्महारात्रिर्मोहरात्रिश्च मोहिनी।।२४।।\nदुरत्यया मे माया त्वं यया संमोहितं जगत्।।\nयया मुग्धो हि विद्वांश्च मोक्षमार्गं न पश्यति।।२५।।\nइत्यात्मना कृतं स्तोत्रं दुर्गाया दुर्गनाशनम् ।।\nपूजाकाले पठेद्यो हि सिद्धिर्भवति वाञ्छिता ।।२६।।\nवन्ध्या च काकवन्ध्या च मृतवत्सा च दुर्भगा।।\nश्रुत्वा स्तोत्रं वर्षमेकं सुपुत्रं लभते धुवम्।।२७।।\nकारागारे महाघोरे यो बद्धो दृढबन्धने।।\nश्रुत्वा स्तोत्रं मासमेकं बन्धनान्मुच्यते धुवम् ।।२८।।\nयक्ष्मग्रस्तो गलत्कुष्ठी महाशूली महाज्वरी ।।\nश्रुत्वा स्तोत्रं वर्षमेकं सद्यो रोगात्प्रमुच्यते ।। ।। २९ ।।\nपुत्रभेदे प्रजाभेदे पत्नीभेदे च दुर्गतः ।।\nश्रुत्वा स्तोत्रं मासमेकं लभते नात्र संशयः ।। 2.66.३० ।।\nराजद्वारे श्मशाने च महारण्ये रणस्थले ।।\nहिंस्रजन्तुसमीपे च श्रुत्वा स्तोत्रं प्रमुच्यते ।।३१।।\nगृहदाहे च दावाग्नौ दस्युसैन्यसमन्विते ।।\nस्तोत्रश्रवणमात्रेण लभते नात्र संशयः ।।३२।।\nमहादरिद्रो मूर्खश्च वर्षं स्तोत्रं पठेत्तु यः ।।\nविद्यावान्धनवांश्चैव स भवेन्नात्र संशयः ।।३३।।\nइति श्रीब्रह्मवैवर्ते महापुराणे द्वितीये प्रकृतिखण्डे नारदनारायणसंवादे दुर्गोपाख्याने दुर्गास्तोत्रं नाम षट्षष्टितमोऽध्यायः ।।६६।।"
  }
]
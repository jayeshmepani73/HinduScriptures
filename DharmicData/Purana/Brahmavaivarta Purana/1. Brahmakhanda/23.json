[
  {
    "text": "सौतिरुवाच ।।\nस्रष्टा सृष्टिविधानेन नियोज्य सर्वबालकान् ।।\nनारदं प्रेरयामास सृष्टिं कर्त्तुं च शौनक ।। १ ।।\nहितं सत्यं वेदसारं परिणामसुखावहम् ।।\nउवाच नारदं ब्रह्मा वेदवेदाङ्गपारगम् ।। २ ।।\nब्रह्मोवाच ।।\nएहि वत्स कुलश्रेष्ठ नारद प्राणवल्लभ ।।\nज्ञानदीपशिखाज्ञानतिमिरक्षयकारक ।। ३ ।।\nपूर्वेषामपि वन्द्यानां जनकः परमो गुरुः ।।\nविद्यादाता मन्त्रदाता द्वौ समौ च पितुः परौ ।। ४ ।।\nतवाहं जनकः पुत्र विद्यादाता च पालकः ।।\nममाज्ञया च मत्प्रीत्या कुरु दारपरिग्रहम् ।। ५ ।।\nस च शिष्यः सोऽपि पुत्रो यश्चाज्ञां पालयेद्गुरोः ।।\nन क्षेमं तस्य मूढस्य यो गुरोरवचस्करः ।। ६ ।।\nस पण्डितः स च ज्ञानी स क्षेमी स च पुण्यवान् ।।\nगुरोवर्चस्करो यो हि क्षेमं तस्य पदे पदे ।। ।। ७ ।।\nसर्वेषामाश्रमाणां च प्रधानः पुण्यवान्गृही।।\nस्त्रीपुत्रपौत्रयुक्तं च मन्दिरं तपसः फलम् ।। ८ ।।\nपितरः पूर्वकाले च तिथिकाले च देवताः ।।\nसर्वे गृहस्थमायान्ति निपानमिव धेनवः ।। ९ ।।\nनित्यं नैमित्तिकं काम्यं कुर्वन्ति गृहिणः सदा ।।\nइह एतत्सुखं पुण्यं स्वर्गभोगः परत्र च ।। 1.23.१० ।।\nजीवन्मुक्तो गृहस्थश्च स्वधर्मपरिपालकः ।।\nयशस्वी पुण्यवांश्चैव कीर्तिमान्धनवान्सुखी।। ११ ।।\nयशस्वी कीर्तिमान्यो हि मृतो जीवति सन्ततम् ।।\nयशःकीर्तिविहीनो हि जीवन्नपि मृतो हि सः ।।१२।।\nब्रह्मणो वचनं श्रुत्वा नारदो मुनिसत्तमः ।।\nउवाच विनयं भीतः शुष्कण्ठौष्ठतालुकः।।१३।।\nनारद उवाच।।\nएकदा वाग्विरोधेन चोभयोस्तातपुत्रयोः ।।\nहानिर्बभूव दैवेन महती वाऽयशस्करी ।। १४ ।।\nमया प्राप्तं च त्वच्छापाद्गान्धर्वं शौद्रमेव च ।।\nजन्म कर्म च मच्छापात्त्वमपूज्यो भवे भव ।। १५ ।।\nबभूव शापो मुक्तो मे काले ते भविता विधे ।।\nदोषाय कल्पते शश्वद्विरोधो न गुणाय च ।। १६ ।।\nस पिता स गुरुर्बन्धुः स पुत्रः समधीश्वरः ।।\nयः श्रीकृष्णपादपद्मे दृढां भक्तिं च कारयेत् ।।१७।।\nअसद्वर्त्मनि चाज्ञानाद्गच्छन्ति यदि बालकाः ।।\nनिवर्त्तयति तानेव स पिता करुणानिधिः ।। १८ ।।\nकारयित्वा कृष्णपादे भक्तित्यागं च यः पिता ।।\nअन्यस्मिन्विषये पुत्रं स किं हन्तुं प्रवर्त्तयेत् ।। १९ ।।\nदारग्रहो हि दुःखाय केवलं न सुखाय च ।।\nतपःस्वर्गभक्तिमुक्तिकर्मणां व्यवधायकः ।। 1.23.२० ।।\nयोषितस्त्रिविधा ब्रह्मन्गृहिणां मूढचेतसाम् ।।\nसाध्वी भोग्या च कुलटास्ताः सर्वाः स्वार्थतत्पराः।।२१।।\nपरलोकभिया साध्वी तथेह यशसाऽऽत्मनः ।।\nकामस्नेहाच्च कुरुते भर्तुः सेवां च सन्ततम् ।। २२ ।।\nभोग्या भोगार्थिनी शश्वत्कामस्नेहेन केवलम् ।।\nकुरुते कान्तसेवा च न च भोगादृते क्षणम् ।। २३ ।।\nवस्त्रालंकारसम्भोगसुस्निग्धाहारमुत्तमम् ।।\nयावत्प्राप्नोति सा भोग्या तावच्च वशगा प्रिया ।। २४ ।।\nकुलाङ्गारसमा नारी कुलटा कुलनाशिनी ।।\nकपटात्कुरुते सेवां स्वामिनो न च भक्तितः ।। २५ ।।\nसदा पुंयोगमाशंसुर्मनसा मदनातुरा।।\nआहारादधिकं जारं प्रार्थयन्ती नवं नवम् ।। २६ ।।\nजारार्थे स्वपतिं तात हन्तुमिच्छति पुंश्चली ।।\nतस्यां यो विश्वसेन्मूढो जीवनं तस्य निष्फलम् ।। २७ ।।\nकथिता योषितः सर्वा उत्तमाधममध्यमाः ।।\nस्वात्मारामा विजानन्ति मनस्तासां न पण्डिताः ।। २८ ।।\nहृदयं क्षुरधाराभं शरत्पद्मोत्सवं मुखम् ।।\nसुधासमं सुमधुरं वचनं स्वार्थसिद्धये ।। २९ ।।\nप्रकोपे विषतुल्यं च विश्वासे सर्वनाशनम् ।।\nदुर्ज्ञेयं तदभिप्रायं निगूढं कर्म केवलम् ।। 1.23.३० ।।\nसदा तासामविनयः प्रबलं साहसं परम् ।।\nदोषोत्कर्षश्छलोत्कर्षः शश्वन्माया दुरत्यया ।। ३१ ।।\nपुंसश्चाष्टगुणः कामः शश्वत्कामो जगद्गुरो ।।\nआहारो द्विगुणो नित्यं नैष्ठुर्य्यं च चतुर्गुणम् ।।३२।।\nकोपः पुंसः षड्गुणश्च व्यवसायश्च निश्चितम्।।\nयत्रेमे दोषनिवहाः काऽऽस्था तत्र पितामह।।३३।।\nका क्रीडा किं सुखं पुंसो विण्मूत्रमलवेश्मनि।।\nतेजः प्रनष्टं सम्भोगे दिवालापे यशःक्षयः ।। ३४ ।।\nधनक्षयोऽतिप्रीतौ चात्यासक्तौ च वपुःक्षयः।।\nसाहित्ये पौरुषं नष्टं कलहे माननाशनम् ।।\nसर्वनाशश्च विश्वासे ब्रह्मन्नारीषु किं सुखम् ।। ३५ ।।\nयावद्धनी च तेजस्वी सश्रीको योग्यतापरः ।।\nपुमान्नारीं वशीकर्तुं समर्थस्तावदेव हि ।। ३६ ।।\nरोगिणं निर्द्धनं वृद्धं योषिद्वै प्रेक्षतेऽप्रियम् ।।\nलोकाचारभयात्तस्मै ददात्याहारमल्पकम् ।। ३७ ।।\nइत्येवं कथितं सर्वं ब्रह्मन्नात्मागमो यथा ।।\nसर्वं जानासि सर्वज्ञ स्वात्मारामेश्वरो भवान् ।। ३८ ।।\nअनुग्रहं कुरु विभो विदायं देहि साम्प्रतम् ।।\nकृष्णभक्तिं प्रार्थयामि त्वयि कल्पतरोः परे ।। ३९ ।।\nइत्युक्त्वा नारदस्तत्र धृत्वा तातपदाम्बुजम् ।।\nआज्ञां ययाचे पितरं गन्तु तपसि मङ्गले ।। 1.23.४० ।।\nकृताञ्जलिपुटो भूत्वा भक्तिनम्रात्मकन्धरः।।\nकृत्वा प्रदक्षिणं नत्वा ब्रह्माणं गन्तुमुद्यतः ।। ४१ ।।\nगच्छन्तं तनयं दृष्ट्वा विधाता जगतां मुने ।।\nरुरोदोच्चैर्मुक्तकण्ठं महासांसारिको यथा ।। ४२ ।।\nकरे धृत्वा समालिङ्ग्य चुचुम्ब च पुनः पुनः ।।\nचिरं वक्षसि कृत्वा च वासयामास जानुनि ।। ४३ ।।\nस्वात्मारामेश्वरो ब्रह्मा योगीन्द्राणां गुरोर्गुरुः ।।\nभेद सोढुं न शक्तोऽभूद्विच्छेदो दुःसहो नृणाम् ।। ४४ ।।\nकातरः पुत्रभेदेन मोहितो विष्चुमायया।।\nशोकार्त्तो वक्तुमारेभे सुतं सम्बोध्य शौनक ।। ४५ ।।\nइति श्रीब्रह्मवैवर्त्ते महापुराणे ब्रह्मखण्डे ब्रह्मनारदसंवादे त्रयोविंशतितमोऽध्यायः ।। २३ ।।"
  }
]
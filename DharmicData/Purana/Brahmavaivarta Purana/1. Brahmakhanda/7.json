[
  {
    "text": "सौतिरुवाच ।।\nतदा ब्रह्मा तपः कृत्वा सिद्धिं प्राप्य यथेप्सिताम् ।।\nससृजे पृथिवीमादौ मधुकैटभमेदसा ।। १ ।।\nससृजे पर्वतानष्टौ प्रधानान्सुमनोहरान् ।।\nक्षुद्रानसंख्यान्किं ब्रूमः प्रधानाख्यां निशामय ।। २ ।।\nसुमेरुं चैव कैलासं मलयं च हिमालयम्।।\nउदयं च तथाऽस्तं च सुवेलं गन्धमादनम् ।। ३ ।।\nसमुद्रान्ससृजे सप्त नदान्कतिविधा नदीः ।।\nवृक्षांश्च ग्रामनगरं समुद्राख्या निशामय ।। ४ ।।\nलवणेक्षुसुरासर्पिर्दधिदुग्धजलार्णवान् ।।\nलक्षयोजनमानेन द्विगुणांश्च परात्परान् ।। ५ ।।\nसप्तद्वीपांश्च तद्भूमिमण्डले कमलाकृते ।।\nउपद्वीपांस्तथा सप्तसीमाशैलांश्च सप्त च ।। ६ ।।\nनिबोध विप्र द्वीपाख्यां पुरा या विधिना कृता ।।\nजम्बूशाककुशप्लक्षक्रौञ्चन्यग्रोधपौष्करान् ।। ७ ।।\nमेरोरष्टसु शृङ्गेषु ससृजेऽष्टौ पुरी प्रभुः ।।\nअष्टानां लोकपालानां विहाराय मनोहराः ।। ८ ।।\nमूलेऽनन्तस्य नगरीं निर्माय जगतां पतिः ।।\nऊर्ध्वे स्वर्गांश्च सप्तैव तेषामाख्या निशामय।।९।।\nभूर्लोकं च भुवर्लोकं स्वर्लोकं सुमनोहरम् ।।\nजनोलोकं तपोलोकं सत्यलोकं च शौनक।।1.7.१०।।\nशृङ्गमूर्ध्नि ब्रह्मलोकं जरादिपरिवर्जितम् ।।\nतदूर्ध्वे ध्रुवलोकं च सर्वतः सुमनोहरम् ।।११।।\nतदधः सप्त पातालान्निर्ममे जगदीश्वरः ।।\nस्वर्गातिरिक्तभोगाढ्यानधोधः क्रमतो मुने ।। १२ ।।\nअतलं वितलं चैव सुतलं च तलातलम् ।।\nमहातलं च पातालं रसातलमधस्ततः ।। १३ ।।\nसप्तद्वीपैः सप्तनाकैः सप्तपातालसंज्ञकैः ।।\nएभिर्लोकैश्च ब्रह्माण्डं ब्रह्माधिकृतमेव च ।। १४ ।।\nएवञ्चासंख्यब्रह्माण्डं सर्वं कृत्रिममेव च ।।\nमहाविष्णोश्च लोम्नां च विवरेषु च शौनक ।। १५ ।।\nप्रतिविश्वेषु दिक्पाला ब्रह्मविष्णुमहेश्वराः ।।\nसुरा नरादयः सर्वे सन्ति कृष्णस्य मायया ।। १६ ।।\nब्राह्माण्डगणनां कर्तुं न क्षमो जगतां पतिः ।।\nन शङ्करो न धर्मश्च न च विष्णुश्च के सुराः।।१७।।\nसंख्यातुमीश्वरः शक्तो न संख्यातुं तथापि सः ।।\nविश्वाकाशदिशां चैव सर्वतो यद्यपि क्षमः ।। १८ ।।\nकृत्रिमाणि च विश्वानि विश्वस्थानि च यानि च ।।\nअनित्यानि च विप्रेन्द्र स्वप्नवन्नश्वराणि च ।। १९ ।।\nवैकुण्ठः शिवलोकश्च गोलोकश्च तयोः परः ।।\nनित्यो विश्वबहिर्भूतश्चात्माकाशदिशो यथा ।। 1.7.२० ।।\nइति श्रीब्रह्मवैवर्ते महापुराणे सौतिशौनकसंवादे ब्रह्मखण्डे सृष्टिनिरूपणं नाम सप्तमोऽध्यायः ।। ७ ।।"
  }
]
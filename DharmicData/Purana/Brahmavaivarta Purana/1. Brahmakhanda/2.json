[
  {
    "text": "शौनक उवाच ।।\nकिमपूर्वं श्रुतं सौते परमाद्भुतमीप्सितम् ।।\nसर्वं कथय संव्यस्य ब्रह्मखण्डमनुत्तमम् ।। १ ।।\nसौतिरुवाच ।।\nवन्दे गुरोः पादपद्मं व्यासस्यामिततेजसः ।।\nहरिं देवान्द्विजान्नत्वा धर्मान्वक्ष्ये सनातनान् ।। २ ।।\nयच्छ्रुतं व्यासवक्त्रेण ब्रह्मखण्डमनुत्तमम् ।।\nअज्ञानान्धतमोध्वंसि ज्ञानवर्त्मप्रदीपकम् ।।३।।\nज्योतिःसमूहं प्रलये पुराऽऽसीत्केवलं द्विज ।।\nसूर्य्यकोटिप्रभं नित्यमसंख्यं विश्वकारणम् ।।४ ।।\nस्वेच्छामयस्य च विभोस्तज्ज्योतिरुज्ज्वलं महत् ।।\nज्योतिरभ्यन्तरे लोकत्रयमेव मनोहरम् ।।५।।\nतेषामुपरि गोलोकं नित्यमीश्वरवद् द्विज।।\nत्रिकोटियोजनायामविस्तीर्णं मण्डलाकृति ।।६।।\nतेजःस्वरूपं सुमहद्रत्नभूमिमयं परम्।।\nअदृश्यं योगिभिः स्वप्ने दृश्यं गम्यं च वैष्णवैः ।।७।।\nयोगेन धृतमीशेन चान्तरिक्षस्थितं वरम् ।।\nआधिव्याधिजरामृत्युशोकभीतिविवर्जितम् ।। ८ ।।\nसद्रत्नरचितासंख्यमन्दिरैः परिशोभितम् ।।\nलये कृष्णयुतं सृष्टौ गोपगोपीभिरावृतम् ।। ९ ।।\nतदधो दक्षिणे सव्ये पञ्चाशत्कोटियोजनान् ।।\nवैकुण्ठं शिवलोकं तु तत्समं सुमनोहरम् ।। 1.2.१० ।।\nकोटियोजनविस्तीर्णं वैकुण्ठं मण्डलाकृति ।।\nलये शून्यं च सृष्टौ च लक्ष्मीनारायणान्वितम् ।। ११ ।।\nचतुर्भुजैः पार्षदैश्च जरामृत्य्वादिवर्जितम् ।।\nसव्ये च शिवलोकं च कोटियोजनविस्तृतम् ।। १२ ।।\nलये शून्यं च सृष्टौ च सपार्षदशिवान्वितम् ।।\nगोलोकाभ्यन्तरे ज्योतिरतीव सुमनोहरम् ।। १३ ।।\nपरमाह्लादकं शश्वत्परमानन्दकारकम् ।।\nध्यायन्ते योगिनः शश्वद्योगेन ज्ञानचक्षुषा ।।१४।।\nतदेवानन्दजनकं निराकारं परात्परम् ।।\nतज्ज्योतिरन्तरे रूपमतीव सुमनोहरम्  ।। १५ ।।\nनवीननीरदश्यामं रक्तपङ्कजलोचनम्।।\nशारदीयपार्वणेन्दुशोभितं चामलाननम् ।। १६ ।।\nकोटिकन्दर्पलावण्यं लीलाधाम मनोरमम् ।।\nद्विभुजं मुरलीहस्तं सस्मितं पीतवाससम् ।। १७ ।।\nसद्रत्नभूषणौघेन भूषितं भक्तवत्सलम्।।\nचन्दनोक्षितसर्वाङ्गं कस्तूरीकुङ्कुमान्वितम् ।। १८ ।।\nश्रीवत्सवक्षःसंभ्राजत्कौस्तुभेन विराजितम् ।।\nसद्रत्नसाररचितकिरीटमुकुटोज्ज्वलम् ।। १९ ।।\nरत्नसिंहासनस्थं च वनमालाविभूषितम् ।।\nतदेव परमं ब्रह्म भगवन्तं सनातनम् ।। 1.2.२० ।।\nस्वेच्छामयं सर्वबीजं सर्वाधारं परात्परम् ।।\nकिशोरवयसं शश्वद्गोपवेषविधायकम् ।। २१ ।।\nकोटिपूर्णेन्दुशोभाढ्यं भक्तानुग्रहकारकम् ।।\nनिरीहं निर्विकारं च परिपूर्णतमं विभुम् ।।२२।।\nरासमण्डलमध्यस्थं शान्तं रासेश्वरं वरम् ।।\nमाङ्गल्यं मङ्गलार्हं च माङ्गल्यं मङ्गलप्रदम्।।२३।।\nपरमानन्दबीजं च सत्यमक्षरमव्ययम् ।। ।\nसर्वसिद्धेश्वरं सर्वसिद्धिरूपं च सिद्धिदम्।।२४।।\nप्रकृतेः परमीशानं निर्गुणं नित्यविग्रहम्।।\nआद्यं पुरुषमव्यक्तं पुरुहूतं पुरुष्टुतम्।।२५।।\nसत्यं स्वतन्त्रमेकं च परमात्मस्वरूपकम् ।।\nध्यायन्ते वैष्णवाः शान्ताः शान्तं तन्परमायणम् ।। २६ ।।\nएवंरूपं परं बिभ्रद्भगवानेक एव सः ।।\nदिग्भिश्च नभसा सार्द्धं शून्यं विश्वं ददर्श ह ।।२७।।\nइति श्रीब्रह्मवैवर्ते महापुराणे सौतिशौनकसंवादे ब्रह्मखण्डे परब्रह्मनिरूपणं नाम द्वितीयोऽध्यायः ।। २ ।।"
  }
]
[
  {
    "text": "सौतिरुवाच ।।\nकति कल्पान्तरेऽतीते स्रष्टुः सृष्टि विधौ पुनः ।।\nमरीचिमिश्रैमुनिभिः सार्द्धं कण्ठाद्बभूव सः।।१।।\nविधेर्नारदनाम्नश्च कण्ठदेशाद्बभूव सः ।।\nनारदश्चेति विख्यातो मुनीन्दस्तेन हेतुना ।। २ ।।\nयः पुत्रश्चेतसो धातुर्बभूव मुनिपुंगवः ।।\nतेन प्रचेता इति च नाम चक्रे पितामहः ।। ३ ।।\nबभूव धातुर्यः पुत्रः सहसा दक्षपार्श्वतः ।।\nसर्वकर्माणि दक्षश्च तेन दक्षः प्रकीर्तितः ।। ४ ।।\nवेदेषु कर्दमः शब्दश्छायायां वर्त्तते स्फुटः ।।\nबभूव कर्दमाद्वालः कर्दमस्तेन कीर्त्तितः ।। ५ ।।\nतेजोभेदे मरीचिश्च वेदेषु वर्त्तते स्फुटम् ।।\nजातः सद्योऽतितेजस्वी मरीचिस्तेन कीर्तितः ।। ६ ।।\nक्रतुसंघश्च बालेन कृतो जन्मान्तरेऽधुना ।।\nब्रह्मपुत्रेऽपि तन्नाम क्रतुरित्यभिधीयते ।। ७ ।।\nप्रधानाङ्गमुखं धातुस्ततो जातश्च बालकः ।।\nइरस्तेजस्विवचनोऽप्यङ्गिरास्तेन कीर्त्तितः ।। ८ ।।\nअतितेजस्विनि भृगुर्वर्त्तते नाग्नि शौनक ।।\nजातः सद्योऽतितेजस्वी भृगुस्तेन प्रकीर्त्तितः ।। ९ ।।\nबालोऽप्यरुणवर्णश्च जातः सद्योऽतितेजसा ।।\nप्रज्वलन्नूर्ध्वतपसा चारुणिस्तेन कीर्त्तितः।। 1.22.१० ।।\nहंसा आत्मवशा यस्य योगेन योगिनो धुवम् ।।\nबालः परमयोगीन्द्रस्तेन हंसी प्रकीर्त्तितः ।। ११ ।।\nवशीभूतश्च शिष्यश्च जातः सद्यो हि बालकः ।।\nअतिप्रियश्च धातुश्च वशिष्ठस्तेन कीर्त्तितः ।। १२ ।।\nसन्ततं यस्य यत्नं च तपःसु बालकस्य च ।।\nप्रकीर्त्तितो यतिस्तेन संयतः सर्वकर्मसु ।।\nपुलस्तपःसु वेदेषु वर्त्ततेऽहः स्फुटेऽपि च ।। १३ ।।\nस्फुटस्तपःसमूहश्च पुलहस्तेन बालकः ।।\nपुलस्तपः समूहश्च यस्यास्ति पूर्वजन्मनाम् ।।\nतपःसंघस्वरूपश्च पुलस्त्यस्तेन बालकः ।। १४ ।।\nत्रिगुणायां प्रकृत्यां त्रिर्विष्णावश्च प्रवर्त्तते ।।\nतयोभक्तिः समा यस्य तेन बालोऽत्रिरुच्यते ।। १५ ।। <a class=\"external text\" href=\"http://puranastudy.page.tl/Atri-%26%232309%3B%26%232340%3B%26%232381%3B%26%232352%3B%26%232367%3B.htm\" rel=\"nofollow\">अत्रि शब्दोपरि टिप्पणी</a>\nजटा वह्निशिखारूपाः पञ्च सन्ति च मस्तके ।।\nतपस्तेजोभवा यस्य स च पञ्चशिखः स्मृतः ।। १६ ।।\nअपान्तरतमे देशे तपस्तेपेऽन्यजन्मनि ।।\nअपान्तरतमा नाम शिशोस्तेन प्रकीर्तितम् ।। १७ ।।\nस्वयं तपः समाप्नोति वाहयेत्प्रापयेत्परान् ।।\nवोढुं समर्थस्तपसि वोढुस्तेन प्रकीर्तितः ।।१८।।\nतपसस्तेजसा बालो दीप्तिमान्सततं मुने ।।\nतपःसु रोचते चित्तं रुचिस्तेन प्रकीर्तितः ।। १९ ।।\nकोपकाले बभूवुर्ये स्रष्टुरेकादश स्मृताः ।।\nरोदनादेव रुद्राश्च कोपितास्तेन हेतुना।।1.22.२०।।\nशौनक उवाच ।।\nरुद्रेष्वेकतमो बालो महेश इति मे भ्रमः ।।\nभवान्पुराणतत्त्वज्ञः सन्देहं छेत्तुमर्हति।।२१।।\nसौतिरुवाच ।।\nविष्णुः सत्त्वगुणः पाता ब्रह्मा स्रष्टा रजोगुणः।।\nतमोगुणास्ते रुद्राश्च दुर्निवारा भयंकराः ।। २२ ।।\nकालाग्निरुद्रः संहर्त्ता तेष्वेकः शंकरांशकः ।।\nशुद्धसत्त्वस्वरूपश्च शिवश्च शिवदः सताम् ।। २३ ।।\nअन्ये कृष्णस्य च कलास्तावंशौ विष्णुशंकरौ ।।\nसमौ सत्त्वस्वरूपौ द्वौ परिपूर्णतमस्य च ।। २४ ।।\nउक्तं रुद्रोद्भवे काले कथं विस्मरति द्विज ।।\nमायया मोहिताः सर्वे मुनीनां च मतिभ्रमः ।। २५ ।।\nसनकश्च सनंदश्च तृतीयश्च सनातनः ।।\nसनत्कुमारो भगवांश्चतुर्थो ब्रह्मणः सुतः ।। २६ ।।\nब्रह्मा स्रष्टुं पूर्वपु्त्रानुवाच ते न सेहिरे ।।\nतेन प्रकोपितो धाता रुद्राः कोपोद्भवा मुने ।। २ ।।\nसनकश्च सनन्दश्च तौ द्वावानन्दवाचकौ ।।\nआनन्दितौ च बालौ द्वौ भक्तिपूर्णतमौ सदा ।। २८ ।।\nसनातनश्च श्रीकृष्णो नित्यः पूर्णतमः स्वयम् ।।\nतद्भक्तस्तत्समः सत्यं तेन बालः सनातनः ।। २९ ।।\nसनत्तु नित्यवचनः कुमारः शिशुवाचकः ।।\nसनत्कुमारं तेनेममुवाच कमलोद्भवः ।। 1.22.३० ।।\nब्रह्मणो बालकानां च व्युत्पत्तिः कथिता मुने ।।\nसाम्प्रतं नारदाख्यानं श्रूयतां च यथाक्रमम्।। ३१ ।।"
  }
]
[
  {
    "text": "सौतिरुवाच ।।\nमुदा मालावतीसार्द्धं गन्धर्वश्चोपबर्हणः ।।\nरेमे कालावशेषं च ताभिश्च निर्जने वने ।। १ ।।\nगन्धर्वराजो मुमुदे पुत्रदारादिभिः सह ।।\nनानाविधं क्रतुवरं महत्पुण्यं चकार ह ।। २ ।।\nराजत्वं बुभुजे राजा कुबेरभवनोपमे ।।\nरेमे सुशीलया सार्द्धं स्थिरयौवनयुक्तया ।। ३ ।।\nगन्धर्वराजः काले च गङ्गातीरे मनोहरे ।।\nपत्न्या सार्द्धमसूंस्त्यक्त्वा वैकुण्ठं च ययौ मुदा ।। ४ ।।\nशैवः शिवप्रसादेन पुत्रस्य विष्णुसेवया ।।\nबभूव दासो वैकुण्ठे विष्णोः श्यामचतुर्भुजः ।। ५ ।।\nकृत्वा पित्रोश्च सत्कारं गन्धर्वश्चोपबर्हणः ।।\nब्राह्मणेभ्यो ददौ विप्र धनानि विविधानि च ।। ६ ।।\nकाले स्वयं ब्रह्मशापात्प्राणांस्त्यक्त्वा विचक्षणः ।।\nस जज्ञे वृषलीगर्भे ब्रह्मबीजेन शौनक ।। ७ ।।\nमालावती वह्निकुण्डे पुष्करे भारते भुवि ।।\nकृत्वा तु वाञ्छितं कामं प्राणांस्तत्याज सा सती ।। ८ ।।\nसृंजयस्य तु पत्न्यां च मनुवंशोद्भवस्य च ।।\nजज्ञे नृपस्य साध्वी सा पुण्या जातिस्मरा वरा ।। ९ ।।\nउपबर्हणगन्धर्वः पतिर्मे भवितेति च ।।\nइतिकामा कामुकी सा सुन्दरी सुन्दरीवरा ।। 1.20.१० ।।\nशौनक उवाच ।।\nब्रह्मवीर्य्याच्छूद्रपत्न्यां गन्धर्वश्चोपबर्हणः ।।\nजातः केन प्रकारेण तद्भवान्वक्तुमर्हति ।। ११ ।।\nसौतिरुवाच ।।\nकान्यकुब्जे च देशे च द्रुमिलो नाम राजकः ।।\nकलावती तस्य पत्नी वन्ध्या चापि पतिव्रता ।। १२ ।।\nस्वामिदोषेण सा वन्ध्या काले च भर्तुराज्ञया ।।\nउपतस्थे वने घोरे नारदं काश्यपं मुनिम् ।। १३ ।।\nध्यायमानं च श्रीकृष्णं ज्वलन्तं ब्रह्मतेजसा ।।\nतस्थौ सुवेषं कृत्वा सा ध्यानान्तं च मुनेः पुरः ।। १४ ।।\nग्रीष्ममध्याह्नमार्तण्डप्रभातुल्येन तेजसा ।।\nतपन्तं दूरतोऽप्येवं समीपं गन्तुमक्षमा ।। १५ ।।\nध्यानान्ते च मुनिश्रेष्ठः परः कृष्णपरायणः ।।\nददर्श पुरतो दूरे सुन्दरीं स्थिरयौवनाम् ।। १६ ।।\nचारुचम्पकवर्णाभां शरत्पङ्कजलोचनाम् ।।\nशरत्पार्वणचंद्रास्यां रत्नभूषणभूषिताम् ।। १७ ।।\nबृहन्नितम्बभारार्त्तां पीनश्रोणिपयोधराम् ।।\nशोभितां पीतवस्त्रेण सस्मितां रक्तलोचनाम् ।। १८ ।।\nमोहितां मुनिरूपेण कामबाणप्रपीडिताम् ।।\nदर्शयन्तीं स्तनश्रोणिं मैथुनासक्तचेतसा ।। ।। १९ ।।\nसिन्दूरबिन्दुभूषाढ्यां सुचारुकज्जलोज्ज्वलाम् ।।\nपदालक्तकशोभाढ्यां रूपेणैव यथोर्वशीम् ।। 1.20.२० ।।\nमुनिः पप्रच्छ दृष्ट्वा तां का त्वं कामिनि निर्जने ।।\nकस्य पत्नी कथं वाऽत्र सत्यं ब्रूहि च पुंश्चलि ।।२१।।\nमुनेश्च वचनं श्रुत्वा कम्पिता च कलावती ।।\nउवाच विनयेनैव कृत्वा च श्रीहरिं हृदि ।। २२ ।।\nकलावत्युवाच ।।\nगोपिकाऽहं द्विजश्रेष्ठ द्रुमिलस्य च कामिनी ।।\nपुत्रार्थिनी चागताऽहं त्वन्मूलं भर्तुराज्ञया ।। २३ ।।\nवीर्य्याधानं कुरु मयि स्त्री नोपेक्ष्या ह्युपस्थिता ।।\nतेजीयसां न दोषाय वह्नेः सर्वभुजो यथा ।। २४ ।।\nवृषलीवचनं श्रुत्वा चुकोप मुनिसत्तमः ।।\nउवाच नीत्यं सत्यं च कोपप्रस्फुरिताधरः ।। २५ ।।\nकाश्यप उवाच ।।\nयः स्वलक्ष्मीं च भोगार्हां पराय दातुमिच्छति ।।\nतं सा त्यजति मूढं च वेदवाद इति ध्रुवम् ।। २६ ।।\nन त्वं द्रुमिलभोगार्हा पुनरेव भविष्यसि ।।\nविरक्तेन स्वयं त्यक्ता न गृह्णाति च त्वां पुनः ।। २७ ।।\nयः शूद्रपत्नीं गृह्णाति ब्राह्मणो ज्ञानदुर्बलः।।\nस चण्डालो भवेत्सत्यं न कर्मार्हो द्विजातिषु ।। २८ ।।\nपितृश्राद्धे च यज्ञे च शिलास्पर्शे सुरार्चने ।।\nअधिकारश्च तस्यैवमित्याह कमलोद्भवः ।। ।। २९ ।।\nकुम्भीपाकं स्वयं याति पातयित्वा च पूरुषान् ।।\nमातामहान्स्वात्मनश्च दश पूर्वान्दशापरान् ।। 1.20.३० ।।\nतत्तर्पणं मूत्रमेव पिण्डं सद्यः पुरीषकम् ।।\nशालग्रामस्य तत्स्पर्शे चोपवासस्त्रिरात्रकम् ।। ३१ ।।\nतदिष्टदेवो गृह्णाति न नैवेद्यं न तज्जलम् ।।\nसंन्यासिनां ब्राह्मणानां तदन्नं च पुरीषवत् ।। ३२ ।।\nकुम्भीपाके पच्यते स शक्रान्तं यावदेव हि ।।\nएकविंशतिपुरुषैः सार्द्धं सत्यं च पुंश्चलि ।। ३३ ।।\nपत्रोच्छिष्टं च यो भुङ्क्ते शूद्राणां ब्राह्मणाधमः ।।\nतत्तुल्योऽधरभोजी चैवेत्याङ्गिरेसभाषितम् ।। ३४ ।।\nशूद्रो वा यदि गृह्णाति ब्राह्मणीं ज्ञानदुर्बलः ।।\nस पच्यते कालसूत्रे यावदिन्द्राश्चतुर्दश ।। ३५ ।।\nअष्टादशेन्द्रावच्छिन्नं कालं च कालसूत्रके।।\nब्राह्मणी पच्यते तत्र भक्षिता क्रिमिभिर्ध्रुवम् ।। ३६ ।।\nततश्चण्डालयोनौ च लब्ध्वा जन्म च ब्राह्मणी ।।\nशूद्रश्च कुष्ठी भवति ज्ञातिभिः परिवर्जितः ।। ३७ ।।\nइत्युक्त्वा च मुनिश्रेष्ठो विरराम च शौनक ।।\nवृषली तत्पुरस्तस्थौ शुष्ककण्ठौष्ठतालुका ।। ३८ ।।\nएतस्मिन्नन्तरे तेन पथा याति च मेनका ।।\nतस्या ऊरुं स्तनं दृष्ट्वा मुनेर्वीर्य्यं पपात ह ।। ३९ ।।\nऋतुस्नाता च वृषली पीत्वा तत्र क्षणं मुदा ।।\nमुनिं प्रणम्य प्रहृष्टा प्रययौ भर्तुरन्तिकम् ।। 1.20.४० ।।\nगत्वा प्रणम्य द्रुमिलं कान्ता कान्तं मनोहरम् ।।\nसर्वं निवेदयामास वृत्तांत्तं गर्भहेतुकम् ।।४१।।\nकलावतीवचः श्रुत्वा प्रहृष्टवदनेक्षणः ।।\nउवाच कान्तां मधुरं परिणामसुखावहम् ।। ४२ ।।\nद्रुमिल उवाच ।।\nविप्रस्य वीर्यं त्वद्गर्भे वैष्णवस्य महात्मनः ।।\nवैष्णवो भविता बालस्त्वं च भाग्यवती सती ।।४३।।\nयद्गर्भे वैष्णवो जातो यस्य वीर्येण वा सति ।।\nतयोर्याति च वैकुण्ठं पुरुषाणां शतं शतम् ।।४४।।\nतौ च विष्णुविमानेन सद्रत्ननिर्मितेन च ।।\nयातौ वैकुण्ठनगरं जन्ममृत्युजराहरम् ।। ४५ ।।\nकस्यचिद्ब्राह्मणस्यैव गेहं गच्छ शुभानने ।।\nपश्चान्ममान्तिकं भद्रे यास्यसीति हरेः पुरम् ।। ४६ ।।\nइत्युक्त्वा गोपराजश्च स्नात्वा कृत्वा तु तर्पणम् ।।\nसंपूज्याभीष्टदेवं च ब्राह्मणेभ्यो धनं ददौ ।। ४७ ।।\nअश्वानां च चतुर्लक्षं गजानां लक्षमेव च ।।\nशतं मत्तगजेन्द्राणां ब्राह्मणेभ्यो ददौ मुदा ।। ४८ ।।\nउच्चैःश्रवः पञ्चलक्षं रथानां च सहस्रकम् ।।\nशकटानां त्रिलक्षं च ब्राह्मणेभ्यो ददौ मुदा ।। ४९ ।।\nगवां द्वादशलक्षं च महिषाणां त्रिलक्षकम् ।।\nत्रिलक्षं राजहंसानां ब्राह्मणेभ्यो ददौ मुदा ।। 1.20.५० ।।\nपारावतानां लक्षं च शुकानां च शतं मुने ।।\nलक्षं च दासदासीनां ब्राह्मणेभ्यो ददौ मुदा ।। ५१ ।।\nग्रामाणां च सहस्रं च नगराणां शतं शतम् ।।\nधान्यतण्डुलशैलं च ब्राह्मणेभ्यो ददौ मुदा।।५२।।\nशतकोटिं सुवर्णानां रत्नानां च सहस्रकम्।।\nमुद्राणां कोटिकलशं ब्राह्मणेभ्यो ददौ मुदा ।। ५३ ।।\nददौ तैजसपात्राणां भूषणानामसंख्यकम् ।।\nतां स्त्रियं रत्नभूषाढ्यां ब्राह्मणेभ्यो ददौ मुदा ।।५४।।\nराज्यं दत्त्वा महाराजोऽप्यन्तर्बाह्ये हरिं स्मरन् ।।\nजगाम बदरीं गोपो मनोगामी मुदाऽन्वितः।५५।।\nतत्र मासं तपः कृत्वा गङ्गातीरे मनोहरे ।।\nप्राणांस्तत्याज योगेन सद्यो दृष्टो महर्षिभिः ।।५६।।\nस च विष्णुविमानेन रत्नेन्द्रनिर्मितेन च।।\nसंयुक्तो विष्णुदूतैश्च वैकुण्ठं च जगाम ह।।५७।।\nतत्र प्राप हरेर्दास्यं हरिदासो बभूव सः ।।\nवृत्तान्तं च कलावत्या श्रूयतामिति शौनक ।। ५८ ।।\nगते कलावती नाथे उच्चैश्च प्ररुरोद ह ।।\nवह्नौ प्राणांस्त्यक्तुकामा ब्राह्मणेनैव रक्षिता ।। ५९ ।।\nब्राह्मणो मातरित्युक्त्वा तां गृहीत्वा मुदाऽन्वितः ।।\nजगाम रत्नपूर्णं च स्वगेहं च क्षणेन च ।। 1.20.६० ।।\nसा विप्रगेहे साध्वी च सुषाव तनयं वरम् ।।\nतप्तकाञ्चनवर्णाभं ज्वलन्तं ब्रह्मतेजसा ।। ६१ ।।\nतत्रस्था योषितः सर्वा ददृशुर्बालकं शुभम् ।।\nग्रीष्ममध्याह्नमार्तण्डजितं तं ब्रह्मतेजसा ।। ६२ ।।\nकामदेवाधिकं रूपे चन्द्राधिकशुभाननम् ।।\nशरत्पार्वणचन्द्रास्यं शरत्पङ्कजलोचनम् ।। ६३ ।।\nहस्तपादादिवलितं सुकपोलं मनोहरम् ।।\nपद्मचक्राङ्कितं पादपद्मं वाऽतुलमुज्ज्वलम् ।। ६४ ।।\nकरयुग्मं वाऽतुलं च रुदन्तं च स्तनार्थिनम् ।।\nयोषितो बालकं दृष्ट्वा प्रययुः स्वाश्रमं मुदा ।। ६५ ।।\nपुत्रदारयुतो विप्रः प्रहृष्टश्च ननर्त ह ।।\nस बालो ववृधे तत्र शुक्लपक्षे यथा शशी ।। ६५ ।।\nपुपोष ब्राह्मणस्तां च सपुत्रां च यथा सुताम् ।। ६६ ।।\nइति श्रीब्रह्मवैवर्ते महापुराणे ब्रह्मखण्डे सौतिशौनकसंवादे उपबर्हणजन्मकथनं नाम विंशोऽध्यायः ।। २० ।।"
  }
]
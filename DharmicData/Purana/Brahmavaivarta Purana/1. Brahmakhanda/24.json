[
  {
    "text": "श्रीब्रह्मोवाच ।।\nत्वं गच्छ तपसे वत्स किं मे संसारकर्मणि ।।\nअहं यास्यामि गोलोकं विज्ञातुं कृष्णमीश्वरम् ।। १ ।।\nसनकश्च सनन्दश्च तृतीयश्च सनातनः ।।\nसनत्कुमारो नीरागश्चतुर्थः पुत्र एव च ।। २ ।।\nयती हंसी चारुणिश्च वोढुः पञ्चशिखस्तथा ।।\nपुत्रास्तपस्विनः सर्वे किं मे संसारकर्मणि ।। ३ ।।\nवचस्करो मरीचिर्मे अङ्गिराश्च भृगुस्तथा ।।\nरुचिरत्रिः कर्दमश्च प्रचेताश्च क्रतुर्मनुः ।। ४ ।।\nवसिष्ठो वशगः शश्वत्सर्वेषु च सुतेषु च ।।\nअन्ये ऽविवेकिनोऽसाध्याः किं मे संसारकर्मणि ।। ५ ।।\nनिबोध वत्स वक्ष्यामि वेदोक्तं वचनं शुभम् ।।\nपारम्पर्य्यक्रमपरं चतुर्वर्गफलप्रदम् ।। ।। ६ ।।\nधर्मार्थकाममोक्षांश्च सर्वे वाञ्छन्ति पण्डिताः ।।\nवेदप्रणिहितानेतान्सभासु मुनिशंसितान् ।। ७ ।।\nवेदप्रणिहितो धर्मो ह्यधर्मस्तद्विपर्य्ययः ।।\nआदौ विप्रो यज्ञसूत्रं परिधाय सुखं सुखी ।। ८ ।।\nसमधीत्य ततो वेदान्ददाति गुरुदक्षिणाम् ।।\nततः प्रकृष्टकुलजां सुविनीतां समुद्वहेत् ।। ९ ।।\nसा साध्वी कुलजा या च पतिसेवासु तत्परा ।।\nसद्वरो दुर्विनीता च संभवेन्न कदाचन ।।\nआकरे पद्मरागाणां जन्म काचमणेः कुतः ।। 1.24.१० ।।\nअसद्वंशप्रसूता या पित्रोर्दोषेण नारद ।।\nदुर्विनीता च सा दुष्टा स्वतन्त्रा सर्वकर्मसु ।। ११ ।।\nन वत्स दुष्टाः सर्वाश्च योषितः कमलाकलाः ।।\nस्वर्वेश्यांशाश्च कुलटा असद्वंश समुद्भवाः ।। १२ ।।\nनिर्गुणं स्वामिनं साध्वी सेवते च प्रशंसति ।।\nन सेवते च कुलटा प्रियं निन्दति सद्गुणम् ।। १३ ।।\nसाधुः सद्वंशजां कन्यां प्रयत्नेन परिग्रहेत् ।।\nतस्यां पुत्रान्समुत्पाद्य वृद्धस्तु तपसे व्रजेत् ।। १४ ।।\nवरं हुतवहे वासः सर्पवक्त्रे च कण्टके ।।\nएतेभ्यो दुःखदो वासः स्त्रिया दुर्मुखया सह ।। १५ ।।\nमत्तोऽधीतस्त्वया वेदो मह्यं च गुरुदक्षिणाम् ।।\nपुत्र देहीदमेवेह कुरु दारपरिग्रहम् ।। १६ ।।\nवत्स त्वं कुलजातां च पूर्वपत्नी च मालतीम् ।।\nविवाहं कुरु कल्याण कल्याणे च दिने ऽनघ ।। १७ ।।\nमनुवंशोद्भवस्येह सृंजयस्य गृहे सती ।।\nत्वत्कृते जन्म लब्ध्वा च कुरुते भारते तपः ।। १८ ।।\nगृह्णीष्व परमां रत्नमालां च कमलाकलाम् ।।\nभारते न भवेद्व्यर्थं जनानां तपसः फलम् ।। १९ ।।\nआदौ भवेद्गृही लोको वानप्रस्थस्ततः परम् ।।\nततस्त पस्वी मोक्षाय क्रम एष श्रुतौ श्रुतः ।। 1.24.२० ।।\nवैष्णवानां हरेरर्चा तपस्या च श्रुतौ श्रुता ।। २१ ।।\nवैष्णव त्वं गृहे तिष्ठ कुरु कृष्णपदार्चनम् ।।\nअन्तर्बाह्ये हरिर्यस्य तस्य किं तपसा सुत ।। २२ ।।\nनान्तर्बाह्ये हरिर्यस्य तस्य किं तपसाऽनघ ।।\nतपसा हरिराराध्यो नान्यः कश्चन विद्यते ।। २३ ।।\nयत्र तत्र कृतं कृष्णसेवनं परमं तपः ।।\nवत्स मद्वचनेनैव गृहे स्थित्वा हरिं भज।। २४ ।।\nगृही भव मुनिश्रेष्ठ गृहिणां सर्वदा सुखम् ।।\nकामिन्यां सुखसम्भोगः स्वर्गभोगसमो मतः ।। २५ ।।\nतद्दर्शनमुपस्पर्शं वाञ्छन्त्येव मुमुक्षवः ।।\nसर्वस्पर्शसुखात्स्त्रीणामुपस्पर्शसुखं परम्।।२६।।\nततः सुखतमं पुत्रदर्शनं स्पर्शनं मुने ।।\nसर्वेभ्यः प्रेयसी कान्ता प्रिया तेन प्रकीर्त्तिता ।। ।।२७।।\nपुत्रप्रयोजना कान्ता शतकान्ताप्रियः सुतः ।।\nनास्ति पुत्रात्परो बन्धुर्नास्ति पुत्रात्परः प्रियः ।। २८।।\nसर्वेभ्यो जयमन्विच्छेत्पुत्रादेकात्पराजयम् ।।\nन चात्मनि प्रियोऽर्थश्च तस्मादपि सुतः प्रियः ।। २९ ।।\nअतः प्रियतमे पुत्रे न्यसेदात्मपरं धनम् ।।\nइत्येवमुक्त्वा स ब्रह्मा विरराम च शौनक ।।\nउवाच वचनं तातं नारदो ज्ञानिनां वरः ।। 1.24.३० ।।\nनारद उवाच ।।\nस्वयं विज्ञाय सर्वार्थं स्वपुत्रं वेददर्शने ।।\nप्रवर्त्तयत्यसन्मार्गे स दयालुः कथं पिता ।।३१।।\nजलबुद्बुदवत्सर्वं संसारमतिनश्वरम् ।।\nजलरेखा यथा मिथ्या तथा ब्रह्मञ्जगत्त्रयम् ।। ३२ ।।\nविहाय हरिदास्यं च विषये यन्मनश्चलम् ।।\nदुर्लभं मानवं जन्म मा भूत्तन्निष्फलं क्वचित् ।। ३३ ।।\nका वा कस्य प्रिया पुत्रो बन्धुः को वा भवार्णवे ।।\nकर्मोर्मिभिर्योजना च तदपायो वियोजना ।। ३४ ।।\nसुकर्म कारयेद्यो हि तन्मित्रं स पिता गुरुः ।।\nदुर्बुद्धिं जनयेद्यो हि स रिपुः स्यात्कथं पिता ।। ३५ ।।\nइत्येवं कथितं तात वेदबीजं यथागमम् ।।\nध्रुवं तथाऽपि कर्त्तव्यं तवाज्ञापरिपालनम् ।। ३६ ।।\nआदौ यास्यामि भगवन्नरनारायणाश्रमम् ।।\nनारायणकथां श्रुत्वा करिष्ये दारसंग्रहम् ।।३७।।\nइत्येवमुक्त्वा स मुनिर्विरराम पितुः पुरः ।।\nपुष्पवृष्टिस्तदुपरि तत्क्षणेन बभूव ह ।। ३८ ।।\nक्षणं पितुः पुरः स्थित्वा नारदो मुनिसत्तमः ।।\nउवाच च पुनर्वेदं वचनं मङ्गलप्रदम् ।। ३९ ।।\nश्रीनारद उवाच ।।\nदेहि मे कृष्णमन्त्रं च यन्मनोवाञ्छितं मम ।।\nतत्सम्बन्धि च यज्ज्ञानं यत्र तद्गुणवर्णनम्।। 1.24.४० ।।\nततः पश्चात्करिष्यामि त्वत्प्रीत्या दारसंग्रहम् ।।\nमानसे परिपूर्णे च कार्य्यं कर्तुं पुमान्सुखी।।४१।।\nनारदस्य वचः श्रुत्वा प्रहृष्टः कमलोद्भवः ।।\nउवाच पुनरेवेदं पुत्रं ज्ञानविदां वरः ।। ४२ ।।\nब्रह्मोवाच ।।\nपत्युर्मन्त्रं पितुर्मन्त्रं न गृह्णीयाद्विचक्षणः ।।\nविविक्ताश्रमिणां चैव न मन्त्रः सुखदायकः ।। ४३ ।।\nनिषेकाल्लभ्यते मन्त्रो गुरुर्भर्त्ता च कामिनी।।\nविद्या सुखं भयं दुःखं पुरुषैः स्वेच्छया न च ।। ४४ ।।\nमहेश्वरस्तव गुरुः प्राक्तनो नः पुरातनः ।।\nगच्छ वत्स शिवं शान्तं शिवदं ज्ञानिनां गुरुम् ।। ४५ ।।\nतत एव भवान्मन्त्रं ज्ञानं लब्ध्वा पुरातनात् ।।\nनारायणकथां श्रुत्वा शीघ्रमागच्छ मद्गृहम् ।। ४६ ।।\nइत्युक्त्वा जगतां धाता विरराम च शौनक ।।\nप्रणम्य पितरं भक्त्या शिवलोकं ययौ मुनिः ।। ४७ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे ब्रह्मनारदोक्तसंसारसुखासुखवर्णनं नाम चतुर्विंशतितमोऽध्यायः ।। २४ ।।"
  }
]
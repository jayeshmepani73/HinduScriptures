[
  {
    "text": "सौतिरुवाच ।।\nदेवाः सार्द्धं ब्राह्मणेन मोहिता विष्णुमायया ।।\nप्रययुर्मालतीमूलं ब्रह्मेशानपुरोगमाः ।। १ ।।\nब्रह्मा कमण्डलुजलं ददौ गात्रे शवस्य च ।।\nसंचारं मनसस्तस्य चकार सुन्दरं वपुः ।। २ ।।\nज्ञानदानं ददौ तस्मै ज्ञानानन्दः शिवः स्वयम् ।।\nधर्मज्ञानं स्वयं धर्मो जीवदानं च ब्राह्मणः ।। ३ ।।\nवह्निदर्शनमात्रेण बभूव जठरानलः ।।\nकामदर्शनमात्रेण सर्वकामः सुनिश्चितम् ।। ४ ।।\nतस्य वायोरधिष्ठानाज्जगत्प्राणस्वरूपिणः ।।\nनिश्वासस्य च सञ्चारः प्राणानां च बभूव ह।। ।। ५ ।।\nसर्व्वाधिष्ठानमात्रेण दृष्टिशक्तिर्बभूव ह ।।\nवाक्यं वाणीदर्शनेन शोभा श्रीदर्शनेन च ।। ६ ।।\nशवस्तथाऽपि नोत्तस्थौ यथा शेते जडस्तथा ।।\nविशिष्टबोधनं प्राप चाधिष्ठानं विनाऽऽत्मनः ।। ७ ।।\nब्रह्मणो वचनात्साध्वी तुष्टाव परमेश्वरम् ।।\nस्नात्वा शीघ्रं सरित्तोये धृत्वा धौते च वाससी ।। ८ ।।\nमालावत्युवाच ।।\nवन्दे तं परमात्मानं सर्वकारणकारणम् ।।\nविना येन शवाः सर्वे प्राणिनो जगतीतले ।। ९ ।।\nनिर्लिप्तं साक्षिरूपं च सर्वेषां सर्वकर्मसु ।।\nविद्यमानं न दृष्टं च सर्वैः सर्वत्र सर्वदा ।। 1.18.१० ।।\nयेन सृष्टा च प्रकृतिः सर्वाधारो परात्परा ।।\nब्रह्मविष्णुशिवादीनां प्रसूर्या त्रिगुणात्मिका ।। ११ ।।\nजगत्स्रष्टा स्वयं ब्रह्मा नियतो यस्य सेवया ।।\nपाता विष्णुश्च जगतां संहर्त्ता शङ्करः स्वयम् ।। १२ ।।\nध्यायन्ते यं सुराः सर्वे मुनयो मनवस्तथा ।।\nसिद्धाश्च योगिनः सन्तः सन्ततं प्रकृतेः परम्।।१३।।\nसाकारं च निराकारं परं स्वेच्छामयं विभुम् ।।\nवरं वरेण्यं वरदं वरार्हं वरकारणम् ।।१४ ।।\nतपःफलं तपोबीजं तपसां च फलप्रदम् ।।\nस्वयंतपःस्वरूपं च सर्वरूपं च सर्वतः ।। १५ ।।\nसर्वाधारं सर्वबीजं कर्म तत्कर्मणां फलम् ।।\nतेषां च फलदातारं तद्बीजं क्षयकारणम् ।। १६ ।।\nस्वयंतेजःस्वरूपं च भक्तानुग्रहविग्रहम् ।।\nसेवाध्यानं न घटते भक्तानां विग्रहं विना ।। १७ ।।\nतत्तेजो मण्डलाकारं सूर्यकोटिसमप्रभम् ।।\nअतीव कमनीयं च रूपं तत्र मनोहरम् ।। १८ ।।\nनवीननीरदश्यामं शरत्पङ्कजलोचनम् ।।\nशरत्पार्वणचन्द्रास्यमीषद्धास्यसमन्वितम् ।। १९ ।।\nकोटिकन्दर्पलावण्यं लीलाधाम मनोहरम् ।।\nचन्दनोक्षितसर्वाङ्गं रत्नभूषणभूषितम् ।। ।। 1.18.२० ।।\nद्विभुजं मुरलीहस्तं पीतकौशेयवाससम् ।।\nकिशोरवयसं शान्तं राधाकान्तमनन्तकम् ।। २१ ।।\nगोपाङ्गनापरिवृतं कुत्रचिन्निर्जने वने ।।\nकुत्रचिद्रासमध्यस्थं राधया परिषेवितम् ।। २२ ।।\nकुत्रचिद्गोपवेषं च वेष्टितं गोपबालकैः ।।\nशतशृङ्गाचलोत्कृष्टे रम्ये वृन्दावने वने ।। २३ ।।\nनिकरं कामधेनूनां रक्षन्तं शिशुरूपिणम् ।।\nगोलोके विरजातीरे पारिजातवने वने ।। २४ ।।\nवेणुं क्वणन्तं मधुरं गोपीसम्मोहकारणम् ।।\nनिरामये च वैकुंठे कुत्रचिच्च चतुर्भुजम् ।। २५ ।।\nलक्ष्मीकान्तं पार्षदैश्च सेवितं च चतुर्भुजैः ।।\nकुत्रचित्स्वांशरूपेण जगतां पालनाय च।।२६।।\nश्वेतद्वीपे विष्णुरूपं पद्मया परिषेवितम् ।।\nकुत्रचित्स्वांशकलया ब्रह्माण्डब्रह्मरूपिणम्।।२७।।\nशिवस्वरूपं शिवदं स्वांशेन शिवरूपिणम् ।।\nस्वात्मनः षोडशांशेन सर्वाधारं परात्परम्।।२८।।\nस्वयं महद्विराड्रूपं विश्वौघं यस्य लोमसु ।।\nलीलया स्वांशकलया जगतां पालनाय च।।२९।।\nनानावतारं बिभ्रन्तं बीजं तेषां सनातनम्।।\nवसन्तं कुत्रचित्सन्तं योगिनां हृदये सताम् ।।1.18.३०।।\nप्राणरूपं प्राणिनां च परमात्मानमीश्वरम्।।\nतं च स्तोतुमशक्ताऽहमबला निर्गुणं विभुम्।।३१।।\nनिर्लक्ष्यं च निरीहं च सारं वाङ्मनसोः परम् ।।\nयं स्तोतुमक्षमोऽनन्तः सहस्रवदनेन च ।।३२।।\nपञ्चवक्त्रश्चतुर्वक्त्रो गजवक्त्रः षडाननः ।।\nयं स्तोतुं न क्षमा माया मोहिता यस्य मायया।।३३।।\nयं स्तोतुं न क्षमा श्रीश्च जडीभूता सरस्वती ।।\nवेदा न शक्ता यं स्तोतुं को वा विद्वांश्च वेदवित् ।। ३४ ।।\nकिं स्तौमि तमनीहं च शोकार्त्ता स्त्री परात्परम् ।।\nइत्युक्त्वा सा च गान्धर्वी विरराम रुरोद च ।। ३५ ।।\nकृपानिधिं प्रणनाम भयार्ता च पुनः पुनः ।।\nकृष्णश्च शक्तिभिः सार्द्धमधिष्ठानं चकार ह ।। ३६ ।।\nभर्तुरस्यान्तरे तस्याः परमात्मा निराकृतिः ।।।\nउत्थाय शीघ्रं वीणां च धृत्वा स्नात्वा च वाससी ।। ३७ ।।\nप्रणनाम देवसंघं ब्राह्मणं पुरतः स्थितम् ।।\nनेदुर्दुन्दुभयो देवाः पुष्पवृष्टिं च चक्रिरे ।। ३८ ।।\nदृष्ट्वा चोपरि दम्पत्योः प्रददुः परमाशिषम् ।।\nगन्धर्वो देवपुरतो ननर्त्त च जगौ क्षणम् ।। ३९ ।।\nजीवितं पुरतः प्राप देवानां च वरेण च ।।\nजगाम पत्न्या सार्द्धं च पित्रा मात्रा च हर्षितः ।। 1.18.४० ।।\nउपबर्हणगन्धर्वो गन्धर्वनगरं पुनः ।।\nमालावती रत्नकोटिं धनानि विविधानि च ।। ४१ ।।\nप्रददौ ब्राह्मणेभ्यश्च भोजयामास तान्सती ।।\nवेदांश्च पाठयामास कारयामास मङ्गलम् ।। ४२ ।।\nमहोत्सवं च विविधं हरेर्नामैकमङ्गलम् ।।\nजग्मुर्देवाश्च स्वस्थानं विप्ररूपी हरिः स्वयम् ।। ४३ ।।\nएतत्ते कथितं सर्वं स्तवराजं च शौनक ।।\nइदं स्तोत्रं पुण्यरूपं पूजाकाले तु यः पठेत् ।। ४४ ।।\nहरिभक्तिं हरेर्दास्यं लभते वैष्णवोजनः।।\nवरार्थी यः पठेद्भक्त्या चास्तिकः परमास्थया।। ४५ ।।\nधर्मार्थकाममोक्षाणां निश्चितं लभते फलम् ।।\nविद्यार्थी लभते विद्यां धनार्थी लभते धनम् ।। ४६ ।।\nभार्य्यार्थी लभते भार्य्यां पुत्रार्थी लभते सुतम् ।।\nधर्मार्थी लभते धर्मं यशोऽर्थी लभते यशः ।। ४७ ।।\nभ्रष्टराज्यो लभेद्राज्यं प्रजाभ्रष्टः प्रजां लभेत् ।।\nरोगार्त्तो मुच्यते रोगाद्बद्धो मुच्येत बन्धनात् ।। ४८ ।।\nभयान्मुच्येत भीतस्तु धनं नष्टधनो लभेत् ।।\nदस्युग्रस्तो महारण्ये हिंस्रजन्तुसमन्वितः ।।\nदावाग्निदग्धो मुच्येत निमग्नश्च जलार्णवे ।। ४९ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे गन्धर्वजीवदाने महापुरुषस्तोत्रप्रणयनं नामाष्टादशोऽध्यायः ।। १८ ।।"
  }
]
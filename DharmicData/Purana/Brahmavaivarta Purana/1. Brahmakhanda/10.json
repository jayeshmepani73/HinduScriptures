[
  {
    "text": "सौतिरुवाच ।।\nभृगोः पुत्रश्च च्यवनः शुक्रश्च ज्ञानिनां वर ।।\nक्रतोरपि क्रिया भार्य्या वालखिल्यानसूयत ।। १ ।।\nत्रयः पुत्राश्चाङ्गिरसो बभूवुर्मुनिसत्तमाः ।।\nबृहस्पतिरुतथ्यश्च शम्बरश्चापि शौनक ।। २ ।।\nवसिष्ठस्य सुतः शक्तिः शक्तेः पुत्रः पराशरः ।।\nपराशरसुतः श्रीमान्कृष्णद्वैपायनो हरिः ।। ३ ।।\nव्यासपुत्रः शिवांशश्च शुकश्च ज्ञानिनां वरः ।।\nविश्वश्रवाः पुलस्त्यस्य यस्य पुत्रो धनेश्वरः ।। ४ ।।\nशौनक उवाच ।।\nअहो पुराण वदुषामत्यन्तं दुर्गमं वचः ।।\nन बुद्धं वचनं किंचिद्धनेशोत्पत्तिपूर्वकम् ।। ५ ।।\nअधुना कथितं जन्म धनेशस्येश्वरादिदम् ।।\nपुनर्भिंन्नक्रमं जन्म ब्रवीषि कथमेव माम् ।। ६ ।।\nसौतिरुवाच ।।\nबभूवुरेते दिक्पालाः पुरा च परमेश्वरात् ।।\nपुनश्च ब्रह्मशापेन स च विश्वश्रवस्सुतः ।। ७ ।।\nगुरवे दक्षिणां दातुमुतथ्यश्च धनेश्वरम् ।।\nययाचे कोटिसौवर्णं यत्नतश्च प्रचेतसे ।। ८ ।।\nधनेशो विरसो भूत्वा तस्मै तद्दातुमुद्यतः ।।\nचकार भस्मसाद्विप्र पुनर्जन्म ललाभ सः ।। ९ ।।\nतेन विश्रवसः पुत्रः कुबेरश्च धनाधिपः ।।\nरावणः कुम्भकर्णश्च धार्मिकश्च विभीषणः ।। 1.10.१० ।।\nपुलहस्य सुतो वात्स्यः शाण्डिल्यश्च रुचेः सुतः ।।\nसावर्णिर्गौतमाज्जज्ञे मुनिप्रवर एव सः ।। ११ ।।\nकाश्यपः कश्यपाज्जातो भरद्वाजो बृहस्पतेः ।।\nस्वयं वात्स्यश्च पुलहात्सावर्णिर्गौतमात्तथा ।। १२ ।।\nशाण्डिल्यश्च रुचेः पुत्रो मुनिस्तेजस्विनां वरः ।।\nबभूवुः पञ्चगोत्राश्च एतेषां प्रवरा भवे ।। १३ ।।\nबभूवुर्ब्रह्मणो वक्त्रादन्या ब्राह्मणजातयः।।\nताः स्थिता देशभेदेषु गोत्रशून्याश्च शौनक ।। १४ ।।\nचन्द्रादित्यमनूनां च प्रवराः क्षत्रियाः स्मृताः ।।\nब्रह्मणो बाहुदेशाच्चैवान्याः क्षत्रियजातयः ।। १५ ।।\nऊरुदेशाच्च वैश्याश्च पादतः शूद्रजातयः ।।\nतासां सङ्करजातेन बभूवुर्वर्णसङ्कराः ।। १६ ।।\nगोपनापितभिल्लाश्च तथा मोदककूबरौ ।।\nताम्बूलिस्वर्णकारौ च वणिग्जातय एव च ।। १७ ।।\nइत्येवमाद्या विप्रेन्द्र सच्छूद्राः परिकीर्त्तिताः ।।\nशूद्राविशोस्तु करणोऽम्बष्ठो वैश्यद्विजन्मनोः ।। १८ ।।\nविश्वकर्मा च शूद्रायां वीर्य्याधानं चकार सः ।।\nततो बभूवुः पुत्राश्च नवैते शिल्पकारिणः ।। १९ ।।\nमालाकारः शङ्खकारः कर्मकारः कुविन्दकः ।।\nकुम्भकारः कांस्यकारः षडेते शिल्पिनां वराः ।। 1.10.२० ।।\nसूत्रकारश्चित्रकारः स्वर्णकारस्तथैव च ।।\nपतितास्ते ब्रह्मशापादयाज्या वर्णसङ्कराः ।। ।।२१।।\nशौनक उवाच ।।\nकथं देवो विश्वकर्मा वीर्य्याधानं चकार सः ।।\nशूद्रायामधमायां च कथं ते पतितास्त्रयः ।। २२ ।।\nकथं तेषु ब्रह्मशापो ह्यभवत्केन हेतुना ।।\nहे पुराणविदां श्रेष्ठ तन्नः शंसितुमर्हसि ।। २३ ।।\nसौतिरुवाच ।।\nघृताची कामतः कामं वेषं चक्रे मनोहरम् ।।\nतामपश्यद्विश्वकर्मा गच्छन्तीं पुष्करे पथि ।। २४ ।।\nआगच्छत्तद्विलोकाच्च प्रसादोत्फुल्लमानमः ।।\nतां ययाचे स शृङ्गारं कामेन हृतचेतनः ।। २५ ।।\nरत्नालङ्कारभूषाढ्यां सर्वावयवकोमलाम् ।।\nयथा षोडशवर्षीयां शश्वत्सुस्थिरयौवनाम् ।।२६।।\nबृहन्नितम्ब भारार्तां मुनिमानसमोहिनीम् ।।\nअतिवेगकटाक्षेण लोलां कामातिपीडिताम् ।।२७।।\nतच्छ्रोणीं कठिनां दृष्ट्वा वायुनाऽपहृतांशुकाम् ।।\nअतीवोच्चैः स्तनयुगं कठिनं वर्तुलं परम् ।। २८ ।।\nसुस्मितं चारु वक्त्रं च शरच्चन्द्रविनिन्दकम् ।।\nपक्वबिम्बफलारक्तस्वोष्ठाधरमनोहरम् ।। २९ ।।\nसिन्दूरबिन्दुसंयुक्तं कस्तूरीबिन्दुसंयुतम् ।।\nकपोलमुज्ज्वलं शश्वन्महार्हमणिकुण्डलम् ।। 1.10.३० ।।\nतामुवाच प्रियां शान्तां कामशास्त्रविशारदः ।।\nकामाग्निवर्द्धनोद्योगि वचनं श्रुतिसुन्दरम् ।। ३१ ।।\nविश्वकर्मोवाच ।।\nअयि क्व यासि ललिते मम प्राणाधिके प्रिये ।।\nमम प्राणांश्चापहत्य तिष्ठ कान्ते क्षणं शुभे ।। ३२ ।।\nतवैवान्वेषणं कृत्वा भ्रमामि जगतीतलम् ।।\nस्वप्राणांस्त्यक्तुमिष्टोऽहं त्वां न दृष्ट्वा हुताशने ।।३३।।\nत्वं कामलोकं यासीति श्रुत्वा रम्भामुखोदितम् ।।\nआगच्छमहमेवाद्य चास्मिन्वर्त्मन्यवस्थितः ।। ३४ ।।\nअहो सरस्वतीतीरे पुष्पोद्याने मनोहरे ।।\nसुगन्धिमन्दशीतेन वायुना सुरभीकृते ।। ३५ ।।\nयभ कान्ते मया सार्द्धं यूना कान्तेन शोभने।।\nविदग्धाया विदग्धेन सङ्गमो गुणवान्भवेत् ।।३६।।\nस्थिरयौवनसंयुक्ता त्वमेव चिरजीविनी।।\nकामुकी कोमलाङ्गी च सुन्दरीषु च सुन्दरी।।३७।।\nमृत्युंजयवरेणैव मृत्युकन्या जिता मया ।।\nकुबेरभवनं गत्वा धनं लब्धं कुबेरतः।।३८।।\nरत्नमाला च वरुणाद्वायोः स्त्रीरत्नभूषणम् ।।\nवह्निशुद्धं वस्त्रयुगं वह्नेः प्राप्तं महौजसः।।३९।।\nकामशास्त्रं कामदेवाद्योषिद्रञ्जनकारम्।।\nशृङ्गारशिल्पं यत्किञ्चिल्लब्धं चन्द्राच्च दुर्लभम् ।। 1.10.४० ।।\nरत्नमालां वस्त्रयुग्मं सर्वाण्याभरणानि च ।।\nतुभ्यं दातुं हृदि कृतं प्राप्तं तत्क्षणमेव च ।। ४१ ।।\nगृहे तानि च संस्थाप्य चागतोऽन्वेषणे भवे ।।\nविरामे सुखसम्भोगे तुभ्यं दास्यामि साम्प्रतम् ।। ४२ ।।\nकामुकस्य वचः श्रुत्वा घृताची सस्मिता मुने ।।\nददौ प्रत्युत्तरं शीघ्रं नीतियुक्तं मनोहरम् ।। ४३ ।।\nघृताच्युवाच ।।\nत्वया यदुक्तं भद्रं तत्स्वीकरोम्यधुना परम् ।। ।\nकिन्तु सामयिकं वाक्यं ब्रवीष्यामि स्मरातुर ।। ४४ ।।\nकामदेवालयं यामि कृतवेषा च तत्कृते ।।\nयद्दिने यत्कृते यामो वयं तेषां च योषितः ।।४५।।\nअद्याहं कामपत्नी च गुरुपत्नी तवाधुना ।।\nत्वयोक्तमधुनेदं च पठितं कामदेवतः ।। ४६ ।।\nविद्यादाता मन्त्रदाता गुरुर्लक्षगुणैः पितुः ।।\nमातुः सहस्रगुणवान्नास्त्यन्यस्तत्समो गुरुः ।।४७।।\nगुरोः शतगुणैः पूज्या गुरुपत्नी श्रुतौ श्रुता।।\nपितुः शतगुणं पूज्या यथा माता विचक्षण ।।४८।।\nमात्रा समागमे सूनोर्यावान्दोषः श्रुतौ श्रुतः ।।\nततो लक्षगुणो दोषो गुरुपत्नीसमागमे ।। ४९ ।।\nमातरित्येव शब्देन यां च सम्भाषते नरः ।।\nस मातृतुल्या सत्येन धर्मः साक्षी सतामपि ।। 1.10.५० ।।\nतया हि संगतो यस्स्यात्कालसूत्रं प्रयाति सः ।।\nतत्र घोरे वसत्येव यावच्चन्द्रदिवाकरौ ।। ५१ ।।\nमात्रा सह समायोगे ततो दोषश्चतुर्गुणः ।।\nसार्द्धं च गुरुपत्न्या च तल्लक्षगुण एव च।।५२।।\nकुम्भीपाके पतत्येव यावद्वै ब्रह्मणो वयः ।।\nप्रायश्चित्तं पापिनश्च तस्य नैव श्रुतौ श्रुतम् ।।५३।।\nचक्राकारं कुलालस्य तीक्ष्णधारं च खङ्गवत् ।।\nवसामूत्रपुरीषैश्च परिपूर्णं सुदुस्तरम् ।। ५४ ।।\nशूलवत्कृमिसंयुक्तं तप्तमग्निसमं द्रवत् ।।\nपापिनां तद्विहारं च कुम्भीपाकप्रकीर्तितम् ।। ५५ ।।\nयावान्दोषो हि पुंसां च गुरुपत्नीसमागमे ।।\nतावांश्च गुरुपत्न्यां वै तत्र चेत्कामुकी यदि ।। ५६ ।।\nअद्य यास्यामि कामस्य मन्दिरं तस्य कामिनी ।।\nवेषं कृत्वा गमिष्यामि त्वत्कृतेऽहं दिनान्तरे ।।५७।।\nघृताचीवचनं श्रुत्वा विश्वकर्मा रुरोष ताम् ।।\nशशाप शूद्रयोनिं च व्रजेति जगतीतले ।।५८।।\nघृताची तद्वचः श्रुत्वा तं शशाप सुदारुणम् ।।\nलभ जन्म भवे त्वं च स्वर्गभ्रष्टो भवेति च ।। ५९ ।।\nघृताची कारुमुक्त्वा च साऽगच्छत्काममन्दिरम् ।।\nकामेन सुरतं कृत्वा कथयामास तां कथाम् ।।1.10.६० ।।\nसा भारते च कामोक्त्या गोपस्य मदनस्य च ।।\nपत्न्यां प्रयागे नगरे लेभे जन्म च शौनक ।। ६१ ।।\nजातिस्मरा तत्प्रसूता बभूव च तपस्विनी ।।\nवरं न वव्रे धर्मिष्ठा तपस्यायां मनो दधौ ।। ६२ ।।\nतपश्चकार तपसा तप्तकाञ्चनसन्निभा ।।\nदिव्यं च शतवर्षं सा गङ्गातीरे मनोरमे ।। ६३ ।।\nवीर्येण सुरकारोश्च नव पुत्रान्प्रसूय सा ।।\nपुनः स्वलोकं गत्वा च सा घृताची बभूव ह ।। ६४ ।।\nशौनक उवाच ।।\nकथं वीर्य्यं सा दधार सुरकारोस्तपस्विनी ।।\nपुत्रान्नव प्रसूता च कुत्र वा कति वासरान्।। ६५ ।।\nसौतिरुवाच ।।\nविश्वकर्मा तु तच्छापं समाकर्ण्य रुषाऽन्वितः ।।\nजगाम ब्रह्मणः स्थानं शोकेन हृतचेतनः ।। ६६ ।।\nनत्वा स्तुत्वा च ब्रह्माणं कथयामास तां कथाम् ।।\nललाभ जन्म ब्राह्मण्यां पृथिव्यामाज्ञया विधेः ।। ६७ ।।\nस एव ब्राह्मणो भूत्वा भुवि कारुर्बभूव ह ।।\nनृपाणां च गृहस्थानां नानाशिल्पं चकार ह ।।६८।।\nशिल्पं च कारयामास सर्वेभ्यः सर्वतः सदा ।\nविचित्रं विविधं शिल्पमाश्चर्य्यं सुमनोहरम् ।। ६९ ।।\nएकदा तु प्रयागे च शिल्पं कृत्वा नृपस्य च ।।\nस्नातुं जगाम गङ्गां स चापश्यत्तत्र कामिनीम्।।1.10.७०।।\nघृताचीं नवरूपां च युवतिं तां तपस्विनीम् ।।\nजातिस्मरां तां बुबुधे स च जातिस्मरो द्विज ।। ७१ ।।\nदृष्ट्वा सकामः सहसा बभूव हृतचेतनः ।।\nउवाच मधुरं शान्तः शान्तां तां च तपस्विनीम्।।७२।।\nब्राह्मण उवाच ।।\nअहोऽधुना त्वमत्रैव घृताचि सुमनोहरे ।।\nमा मां स्मरसि रम्भोरु विश्वकर्माऽहमेव च।।७३।।\nशापमोक्षं करिष्यामि भज मां तव सुन्दरि।।\nत्वत्कृतेऽतिदहत्येव मनो मे स च मन्मथः।। ।। ७४ ।।\nद्विजस्य वचनं श्रुत्वा घृताची नवरूपिणी।।\nउवाच मधुरं शान्ता नीतियुक्तं परं वचः ।।७५।।\nगोपिकोवाच।।\nतद्दिने कामकान्ताऽहमधुना च तपस्विनी ।।\nकथं त्वया संगता स्यां गंगातीरे च भारते ।। ७६ ।।\nविश्वकर्मन्निदं पुण्यं कर्मक्षेत्रं च भारतम् ।।\nअत्र यत्क्रियते कर्म भोगोऽन्यत्र शुभाशुभम् ।। ७७ ।।\nधर्मी मोक्षकृते जन्म प्रलभ्य तपसः फलात् ।।\nनिबद्धः कुरुते कर्म मोहितो विष्णुमायया ।। ७८ ।।\nमाया नारायणीशाना परितुष्टा च यं भवेत् ।।\nतस्मै ददाति श्रीकृष्णो भक्तिं तन्मन्त्रमीप्सितम् ।। ७९ ।।\nयो मूढो विषयासक्तो लब्धजन्मा च भारते ।।\nविहाय कृष्णं सर्वेशं स मुग्धो विष्णुमायया ।। 1.10.८० ।।\nसर्वं स्मरामि देवाहमहो जातिस्मरा पुरा ।।\nघृताची सुरवेश्याऽहमधुना गोपकन्यका ।। ८१ ।।\nतपः करोमि मोक्षार्थं गङ्गातीरे सुपुण्यदे ।।\nनात्र स्थलं च क्रीडायाः स्थिरस्त्वं भव कामुक ।। ८२ ।।\nअन्यत्र यत्कृतं पापं गंगायां तद्विनश्यति ।।\nगंगातीरे कृतं पापं सद्यो लक्षगुणं भवेत् ।। ८३ ।।\nतत्तु नारायणक्षेत्रे तपसा च विनश्यति ।।\nयद्येव कामतः कृत्वा निवृत्तश्च भवेत्पुनः ।। ८४ ।।\nघृताचीवचनं श्रुत्वा विश्वकर्माऽनिलाकृतिः ।।\nजगाम तां गृहीत्वा च मलयं चन्दनालयम् ।। ८५ ।।\nरम्यायां मलयद्रोण्यां पुष्पतल्पे मनोरमे ।। ।\nपुष्पचन्दनवातेन संततं सुरभीकृते।।८६।।\nचकार सुखसम्भोगं तया स विजने वने ।।\nपूर्णं द्वादशवर्षं च बुबुधे न दिवानिशम्।।८७।।\nबभूव गर्भः कामिन्याः परिपूर्णः सुदुर्वहः।।\nसा सुषाव च तत्रैव पुत्रान्नव मनोहरान्।।८८।।\nकृतशिक्षितशिल्पांश्व ज्ञानयुक्तांश्च शौनक।।\nपूर्णप्राक्तनतो युग्यान्बलयुक्तान्विचक्षणान् ।। ८९ ।।\nमालाकारान्कर्मकाराञ्छङ्खकारान्कुविन्दकान् ।।\nकुम्भकारान्सूत्रकारान्स्वर्णचित्रकरांस्तथा ।। 1.10.९० ।।\nतौ च तेभ्यो वरं दत्त्वा तान्संस्थाप्य महीतले ।।\nमानवीं तनुमुत्सृज्य जग्मतुर्निजमन्दिरम् ।। ९१ ।।\nस्वर्णकारः स्वर्णचौर्याद्ब्राह्मणानां द्विजोत्तम ।।\nबभूव पतितः सद्यो ब्रह्मशापेन कर्मणा ।। ९२ ।।\nसूत्रकारो द्विजानां तु शापेन पतितो भुवि ।।\nशीघ्रं च यज्ञकाष्ठानि न ददौ तेन हेतुना।।९३।।\nव्यतिक्रमेण चित्राणां सद्यश्चित्रकरस्तथा ।।\nपतितो ब्रह्मशापेन ब्राह्मणानां च कोपतः।।९४।\nकश्चिद्वणिग्विशेषश्च संसर्गात्स्वर्णकारिणः ।।\nस्वर्णचौर्य्यादिदोषेण पतितो ब्रह्मशापतः ।।९५।।\nकुलटायां च शूद्रायां चित्रकारस्य वीर्य्यतः ।।\nबभूवाट्टालिकाकारः पतितो जारदोषतः ।। ९६ ।।\nअट्टालिकाकारबीजात्कुम्भकारस्य योषिति ।।\nबभूव कोटकः सद्यः पतितो गृहकारकः ।। ९७ ।।\nकुम्भकारस्य बीजेन सद्यः कोटकयोषिति ।।\nबभूव तैलकारश्च कुटिलः पतितो भुवि।। ।। ९८ ।।\nसद्यः क्षत्रियबीजेन राजपुत्रस्य योषिति ।।\nबभूव तीवरश्चैव पतितो जारदोषतः ।। ९९ ।।\nतीवरस्य तु बीजेन तैलकारस्य योषिति।।\nबभूव पतितो दस्युर्लेटश्च परिकीर्तितः ।। 1.10.१०० ।।\nलेटस्तीवरकन्यायां जनयामास षट् सुतान् ।।\nमाल्लं मन्त्रं मातरं च भण्डं कोलं कलन्दरम् ।। १०१ ।।\nब्राह्मण्यां शूद्रवीर्य्येण पतितो जारदोषतः ।।\nसद्यो बभूव चण्डालः सर्वस्मादधमोऽशुचिः ।। ।। १०२ ।।\nतीवरेण च चण्डाल्यां चर्मकारो बभूव ह ।।\nचर्मकार्य्यां च चण्डालान्मांसच्छेदो बभूव ह ।। १०३ ।।\nमांसच्छेद्यां तीवरेण कोञ्चश्च परिकीर्तितः ।।\nकोञ्चस्त्रियां तु कैवर्त्तात्कर्त्तारः परिकीर्तितः ।। १०४ ।।\nसद्यश्चण्डालकन्यायां लेटवीर्य्येण शौनक ।।\nबभूवतुस्तौ द्वौ पुत्रौ दुष्टौ हड्डिडमौ तथा ।।१०५।।\nक्रमेण हड्डिकन्यायां सद्यश्चण्डालवीर्य्यतः ।।\nबभूवुः पञ्च पुत्राश्च दुष्टा वनचराश्च ते ।। १०६ ।।\nलेटात्तीवरकन्यायां गङ्गातीरे च शौनक ।।\nबभूव सद्यो यो बालो गङ्गापुत्रः प्रकीर्तितः ।। १०७ ।।\nगङ्गापुत्रस्य कन्यायां वीर्य्याद्वै वेषधारिणः ।।\nबभूव वेषधारी च पुत्रो युङ्गी प्रकीर्तितः ।। १०८ ।।\nवैश्यात्तीवरकन्यायां सद्यः शुण्डी बभूव ह ।।\nशुण्डीयोषिति वैश्यानु पौण्ड्रकश्च बभूव ह ।। १०९ ।।\nक्षत्रात्करणकन्यायां राजपुत्रो बभूव ह ।।\nराजपुत्र्यां तु करणादागरीति प्रकीर्तितः ।। 1.10.११० ।।\nक्षत्रवीर्य्येण वैश्यायां कैवर्त्तः परिकीर्तितः ।।\nकलौ तीवरसंसर्गाद्धीवरः पतितो भुवि ।। १११ ।।\nतीवर्यां धीवरात्पुत्रो बभूव रजकः स्मृतः ।।\nरजक्यां तीवराच्चैव कोयालीति बभूव ह ।। ११२ ।।\nनापिताद्गोपकन्यायां सर्वस्वी तस्य योषिति ।।\nक्षत्राद्बभूव व्याधश्च बलवान्मृगहिंसकः ।। ११३ ।।\nतीवराच्छुण्डिकन्यायां बभूवुः सप्त पुत्रकाः ।।\nते कलौ हड्डिसंसर्गाद्बभूवुर्दस्यवः सदा ।। ११४ ।।\nब्राह्मण्यामृषिवीर्य्येण ऋतोः प्रथमवासरे ।।\nकुत्सितश्चोदरे जातः कूदरस्तेन कीर्तितः ।। ११५ ।।\nतदशौचं विप्रतुल्यं पतितश्चर्तुदोषतः ।।\nसद्यः कोटकसंसर्गादधमो जगतीतले ।। ११६ ।।\nक्षत्रवीर्य्येण वैश्यायामृतोः प्रथमवासरे ।।\nजातः पुत्रो महादस्युर्बलवांश्च धनुर्द्धरः ।। ११७ ।।\nचकार वागतीतं च क्षत्रियेणापि वारितः ।।\nतेन जात्याः स पुत्रश्च वागतीतः प्रकीर्तितः ।। ११८ ।।\nक्षत्त्रवीर्य्येण शूद्रायामृतुदोषेण पापतः ।।\nबलवन्तो दुरन्ताश्च बभूवुर्म्लेच्छजातयः ।। ११९ ।।\nअविद्धकर्णाः क्रूराश्च निर्भया रणदुर्जयाः ।।\nशौचाचारविहीनाश्च दुर्द्धर्षा धर्मवर्जिताः ।। 1.10.१२० ।।\nम्लेच्छात्कुविन्दकन्यायां जोला जातिर्बभूव ह।। ।\nजोलात्कुविन्दकन्यायां शराङ्कः परिकीर्तितः ।। १२१ ।।\nवर्णसङ्करदोषेण बह्व्यश्चाश्रुतजातय ।।\nतासां नामानि संख्याश्च को वा वक्तुं क्षमो द्विज ।। १२२ ।।\nवैद्योऽश्विनीकुमारेण जातो विप्रस्य योषिति ।।\nवैद्यवीर्य्येण शूद्रायां बभूवुर्बहवो जनाः ।। १२३ ।।\nते च ग्राम्यगुणज्ञाश्च मन्त्रौषधिपरायणाः ।।\nतेभ्यश्च जाताः शूद्रायां ये व्यालग्राहिणो भुवि ।। १२४ ।।\nशौनक उवाच ।।\nकथं ब्राह्मणपत्न्यां तु सूर्य्यपुत्रोऽश्विनीसुतः ।।\nअहो केनाविवेकेन वीर्य्याधानं चकार ह ।। १२५ ।।\nसौतिरुवाच ।।\nगच्छन्तीं तीर्थयात्रायां ब्राह्मणीं रविनन्दनः ।।\nददर्श कामुकः शान्तः पुष्पोद्याने च निर्जने ।। १२६ ।।\nतया निवारितो यत्नाद्बलेन बलवान्सुरः ।।\nअतीव सुन्दरीं दृष्ट्वा वीर्य्याधानं चकार सः ।। १२७ ।।\nद्रुतं तत्याज गर्भं सा पुष्पोद्याने मनोहरे ।।\nसद्यो बभूव पुत्रश्च तप्तकाञ्चनस न्निभः ।। १२८ ।।\nसपुत्रा स्वामिनो गेहं जगाम व्रीडिता सदा ।।\nस्वामिनं कथयामास यन्मार्गे दैवसङ्कटम् ।। १२९ ।।\nविप्रो रोषेण तत्याज तं च पुत्रं स्वकामिनीम् ।।\nसरिद्बभूव योगेन सा च गोदावरी स्मृता ।। 1.10.१३० ।।\nपुत्रं चिकित्साशास्त्रं च पाठयामास यत्नतः ।।\nनानाशिल्पं च मंत्रं च स्वयं स रविनन्दनः ।। १३१ ।।\nविप्रश्च वेतनाज्योतिर्गणनाच्च निरन्तरम् ।।\nवेदधर्मपरित्यक्तो बभूव गणको भुवि ।। १३२ ।।\nलोभी विप्रश्च शूद्राणामग्रे दानं गृहीतवान् ।।\nग्रहणे मृतदानानामग्रादानो बभूव सः ।। १३३ ।।\nकश्चित्पुमान्ब्रह्मयज्ञे यज्ञकुण्डात्समुत्थितः ।।\nस सूतो धर्मवक्ता च मत्पूर्वपुरुषः स्मृतः ।। १३४ ।।\nपुराणं पाठयामास तं च ब्रह्मा कृपानिधिः ।।\nपुराणवक्ता सूतश्च यज्ञकुण्डसमुद्भवः ।। १३५ ।।\nवैश्यायां सूतवीर्य्येण पुमानेको बभूव ह ।।\nस भट्टो वावदूकश्च सर्वेषां स्तुतिपाठकः ।। १३६ ।।\nएवं ते कथितः किंचित्पृथिव्यां जातिनिर्णय ।।\nवर्णसङ्करदोषेण बह्व्योऽन्याः सन्ति जातयः।। १३७।।\nसबन्धो येषु येषां यः सर्वजातिषु सर्वतः ।।\nतत्त्वं ब्रवीमि वेदोक्तं ब्रह्मणा कथितं पुरा ।। १३८ ।।\nपिता तातस्तु जनको जन्मदाता प्रकीर्तितः ।।\nअम्बा माता च जननी जनयित्री प्रसूरपि ।। १३९ ।।\nपितामहः पितृपिता तत्पिता प्रपितापहः ।।\nअत ऊर्ध्वं ज्ञातयश्च सगोत्राः परिकीर्तितः ।। 1.10.१४० ।।\nमातामहः पिता मातुः प्रमातामह एव च ।।\nमातामहस्य जनकस्तत्पिता वृद्धपूर्वकः ।। १४१ ।।\nपितामही पितुर्माता तच्छ्वश्रूः प्रपितामही ।।\nतच्छ्वश्रूश्च परिज्ञेया सा वृद्धप्रपितामही ।। १४२ ।।\nमातामही मातृमाता मातृतुल्या च पूजिता ।।\nप्रमातामहीति ज्ञेया प्रमातामहकामिनी ।। १४३ ।।\nवृद्धमातामही ज्ञेया पत्पितुः कामिनी तथा ।।\nपितृभ्राता पितृ व्यश्च मातृभ्राता च मातुलः ।। १४४ ।।\nपितृष्वसा पितुर्मातृष्वसा मातुस्स्वसा स्मृता ।।\nसूनुश्च तनयः पुत्रो दायादश्चात्मजस्तथा।। ।। १४५ ।।\nधनभाग्वीर्य्यजश्चैव पुंसि जन्ये च वर्त्तते ।।\nजन्यायां दुहिता कन्या चात्मजा परिकीर्तिता ।। १४६ ।।\nपुत्रपत्नी वधू ज्ञेया जामाता दुहितुः पतिः ।।\nपतिः प्रियश्च भर्ता च स्वामीकान्ते च वर्तते ।। १४७ ।।\nदेवरः स्वामिनो भ्राता ननांदा स्वामिनः स्वसा ।।\nश्वशुरः स्वामिनस्तातः श्वश्रूश्च स्वामिनः प्रसूः ।। १४८ ।।\nभार्य्या जाया प्रिया कान्ता स्त्री व पत्नी प्रकीर्तिता ।।\nपत्नीभ्राता श्यालकश्च स्वसा पत्न्याश्च श्यालिका ।। १४९ ।।\nपत्नीमाता तथा श्वश्रूस्तत्पिता श्वशुरः स्मृतः ।।\nसगर्भः सोदरो भ्राता सगर्भा भगिनी स्मृता ।। 1.10.१५० ।।\nभगिनीजो भागिनेयो भ्रातृजो भ्रातृपुत्रकः ।।\nआवुत्तो भगिनीकान्तो भगिनीपतिरेव च ।। १५१ ।।\nश्यालीपतिस्तु भ्राता च श्वशुरैकत्वहेतुना ।।\nश्वशुरस्तु पिता ज्ञेयो जन्मदातुः समो मुने ।।१५२।।\nअन्नदाता भयत्राता पत्नीतातस्तथैव च ।।\nविद्यादाता जन्मदाता पंचैते पितरो नृणाम् ।। १५३।।\nअन्नदातुश्च या पत्नी भगिनी गुरुकामिनी\nमाता च तत्सपत्नी च कन्या पुत्रप्रिया तथा ।।१५४।।\nमातुर्माता पितुर्माता श्वश्रूपित्रोः स्वसा तथा।।\nपितृव्यस्त्री मातुलानी मातरश्च चर्तुदश।।१५५।।\nपौत्रस्तु पुत्रपुत्रे च प्रपौत्रस्तत्सुतेऽपि च ।।\nतत्पुत्राद्याश्च ये वंश्याः कुलजाश्च प्रकीर्तिताः।।१५६।।\nकन्यापुत्रश्च दौहित्रस्तत्पुत्राद्याश्च बांधवाः।।\nभागिनेयसुताद्याश्च पुरुषा बांधवाः स्मृताः।।१५७।।\nभ्रातृपुत्रस्य पुत्राद्यास्ते पुनर्ज्ञातयः स्मृताः ।।\nगुरुपुत्रस्तथा भ्राता पोष्यः परमबान्धवः।।१५८।।\nगुरुकन्या च भगिनी पोष्या मातृसमा मुने।।\nपुत्रस्य च गुरुर्भ्राता पोष्यः सुस्निग्धबान्धवः ।।१५९।।\nपुत्रस्य श्वशुरो भ्राता बन्धुर्वैवाहिकः स्मृतः।।\nकन्यायाः श्वशुरे चैव तत्सम्बन्धः प्रकीर्तितः।।1.10.१६०।।\nगुरुश्च कन्यकायाश्च भ्राता सुस्निग्धबान्धवः ।।\nगुरुश्वशुरभ्रातॄणां गुरुतुल्यः प्रकीर्तितः ।। १६१।।\nबन्धुता येन सार्द्ध च तन्मित्रं परिकीर्तितम् ।।\nमित्रं सुखप्रदं ज्ञेयं दुःखदो रिपुरुच्यते ।। १६२ ।।\nबान्धवो दुःखदो दैवान्निस्सम्बन्धोऽसुखप्रदः ।।\nसम्बन्धास्त्रिविधाः पुंसां विप्रेन्द्र जगतीतले ।। १६३ ।।\nविद्याजो योनिजश्चैव प्रीतिजश्च प्रकीर्तितः ।।\nमित्रं तु प्रीतिजं ज्ञेयं स सम्बधः सुदुर्लभः ।। १६४ ।।\nमित्रमाता मित्रभार्य्या मातृतुल्या न संशयः।।\nमित्रभ्राता मित्रपिता भ्रातृतातसमौ नृणाम् ।।१६५।।\nचतुर्थं नामसम्बन्धमित्याह कमलोद्भवः।।\nजारश्चोपपर्तिर्बन्धुर्दुष्टा सम्भोगकर्त्तरि ।। १६६ ।।\nउपपत्न्यां नवज्ञा च प्रेयसी चित्तहारिणी ।।\nस्वामितुल्यश्च जारश्च नवज्ञा गृहिणी समा ।। १६७ ।।\nसम्बन्धो देशभेदे च सर्वदेशे विगर्हितः ।।\nअवैदिको निन्दितस्तु विश्वामित्रेण निर्मितः ।। १६८ ।।\nदुस्त्यजश्च महद्भिस्तु देशभेदे विधीयते ।।\nअकीर्तिजनकः पुंसां योषितां च विशेषतः ।। १६९ ।।\nतेजीयसां न दोषाय विद्यमाने युगे युगे ।। 1.10.१७० ।।\nइति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे जातिसम्बन्धनिर्णयो नाम दशमोऽध्यायः ।। १० ।।"
  }
]
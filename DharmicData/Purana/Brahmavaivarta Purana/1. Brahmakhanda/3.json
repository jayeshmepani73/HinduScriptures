[
  {
    "text": "सौतिरुवाच ।।\nदृष्ट्वा शून्यमयं विश्वं गोलोकं च भयङ्करम्।।\nनिर्जन्तु निर्जलं घोरं निर्वातं तमसा वृतम् ।। १ ।।\nवृक्षशैलसमुद्रादिविहीनं विकृताकृतम् ।।\nनिर्मुक्तिकं च निर्धातु निःसस्यं निस्तृणं द्विज।।२।।\nआलोच्य मनसा सर्वमेक एवासहायवान् ।।\nस्वेच्छया स्रष्टुमारेभे सृष्टिं स्वेच्छामयः प्रभुः ।। ३ ।।\nआविर्बभूवुः सर्गादौ पुंसो दक्षिणपार्श्वतः ।।\nभवकारणरूपाश्च मूर्तिमन्तस्त्रयो गुणाः ।। ४ ।।\nततो महानहङ्कारः पञ्चतन्मात्र एव च ।।\nरूपरसगन्धस्पर्शशब्दाश्चैवेतिसंज्ञकाः ।। ५ ।।\nआविर्बभूव पश्चात्स्वयं नारायणः प्रभुः ।।\nश्यामो युवा पीतवासा वनमाली चतुर्भुजः ।। ६ ।।\nशंखचक्रगदापद्मधरः स्मेरमुखाम्बुजः ।।\nरत्नभूषणभूषाढ्यः शार्ङ्गी कौस्तुभभूषणः ।। ७ ।।\nश्रीवत्सवक्षाः श्रीवासः श्रीविधिः श्रीविभावनः ।।\nशारदेन्दुप्रभामृष्टसुखेन्दुसुमनो हरः ।। ८ ।।\nकामदेवप्रभामृष्टरूपलावण्यसुन्दरः ।।\nश्रीकृष्णपुरतः स्थित्वा तुष्टाव तं पुटाञ्जलिः ।। ९ ।।\nनारायण उवाच ।।\nवरं वरेण्यं वरदं वरार्हं वरकारणम् ।।\nकारणं कारणानां च कर्म तत्कर्मकारणम् ।। 1.3.१० ।।\nतपस्तत्फलदं शश्वत्तपस्वीशं च तापसम् ।।\nवन्दे नवघनश्यामं स्वात्मारामं मनोहरम् ।।११।।\nनिष्कामं कामरूपं च कामघ्नं कामकारणम्।।\nसर्वं सर्वेश्वरं सर्वं बीजरूपमनुत्तमम् ।। ।। १२ ।।\nवेदरूपं वेदभवं वेदोक्तफलदं फलम् ।।\nवेदज्ञं तद्विधानं च सर्ववेदविदांवरम् ।। १३ ।।\nइत्युक्त्वा भक्तियुक्तश्च स उवास तदाज्ञया ।।\nरत्नसिंहासने रम्ये पुरतः परमात्मनः ।। १४ ।।\nनारायणकृतं स्तोत्रं यः पठेत्सुसमाहितः ।।\nत्रिसंध्यं यः पठेन्नित्यं पापं तस्य न विद्यते ।। १५ ।।\nपुत्रार्थी लभते पुत्रं भार्य्यार्थी लभते प्रियाम् ।।\nभ्रष्टराज्यो लभेद्राज्यं धनं भ्रष्टधनो लभेत् ।।१६।।\nकारागारे विपद्ग्रस्तः स्तोत्रेणानेन मुच्यते ।।\nरोगात्प्रमुच्यते रोगी ध्रुवं श्रुत्वा च संयतः ।। १७ ।।\nसौतिरुवाच ।।\nआविर्बभूव तत्पश्चादात्मनो वामपार्श्वतः ।।\nशुद्धस्फटिकसङ्काशः पञ्चवक्त्रो दिगम्बरः ।। १८ ।।\nतप्तकाञ्चनवर्णाभ जटाभारधरो वरः ।।\nईषद्धास्यप्रसन्नास्यस्त्रिनेत्रश्चन्द्रशेखरः ।। १९ ।।\nत्रिशूलपट्टिशधरो जपमालाकरः परः ।।\nसर्वसिद्धेश्वरः सिद्धो योगीन्द्राणां गुरोर्गुरुः ।। 1.3.२० ।।\nमृत्योर्मृत्युरीश्वरश्च मृत्युर्मृत्युञ्जयः शिवः ।।\nज्ञानानन्दो महाज्ञानी महाज्ञानप्रदः परः ।।२१।।\nपूर्णचन्द्रप्रभामृष्टमुखदृश्यो मनोहरः ।।\nवैष्णवानां च प्रवरः प्रज्वलन्ब्रह्मतेजसा।।२२।।\nश्रीकृष्पुरतः स्थित्वा तुष्टाव तं पुटाञ्जलिः।।\nपुलकाङ्कितसर्वाङ्गः साश्रुनेत्रोऽतिगद्गदः।।२३।।\nमहादेव उवाच ।।\nजयस्वरूपं जयदं जयेशं जयकारणम् ।।\nप्रवरं जयदानां च वन्दे तमपराजितम् ।। २४ ।।\nविश्वं विश्वेश्वरेशं च विश्वेशं विश्वकारणम् ।।\nविश्वाधारं च विश्वस्तं विश्वकारणकारणम् ।। २५ ।।\nविश्वरक्षाकारणं च विश्वघ्नं विश्वजं परम् ।।\nफलबीजं फलाधारं फलं च तत्फलप्रदम् ।। २६ ।।\nतेजःस्वरूपं तेजोदं सर्वतेजस्विनां वरम् ।।\nइत्येवमुक्त्वा तं नत्वा रत्नसिंहासने वरे ।।\nनारायणं च संभाष्य स उवास तदाज्ञया ।। २७ ।।\nइति शम्भुकृतं स्तोत्रं यो जनः संयतः पठेत् ।।\nसर्वसिद्धिर्भवेत्तस्य विजयं च पदे पदे ।। २८ ।।\nसन्ततं वर्द्धते मित्रं धनमैश्वर्य्यमेव च ।।\nशत्रुसैन्यं क्षयं याति दुःखानि दुरितानि च ।। २९ ।।\nइति ब्रह्मवैवर्ते शम्भुकृतं श्रीकृष्णस्तोत्रम् ।।\nसौतिरुवाच ।।\nआविर्वभूव तत्पश्चात्कृष्णस्य नाभिपङ्कजात् ।।\nमहातपस्वी वृद्धश्च कमण्डलुकरो वरः ।। 1.3.३० ।।\nशुक्लवासाः शुक्लदन्तः शुक्लकेशश्चतुर्मुखः ।।\nयोगीशः शिल्पिनामीशः सर्वेषां जनको गुरुः ।। ३१ ।।\nतपसां फलदाता च प्रदाता सर्वसम्पदाम् ।।\nस्रष्टा विधाता कर्त्ता च हर्त्ता च सर्वकर्मणाम् ।।३२ ।।\nधाता चतुर्णां वेदानां ज्ञाता वेदप्रसूपतिः ।।\nशान्तः सरस्वतीकान्तः सुशीलश्च कृपानिधिः।।३३\nश्रीकृष्णपुरतः स्थित्वा तुष्टाव तं पुटाञ्जलिः ।।\nपुलकांकितसर्वांगो भक्तिनम्रात्मकन्धरः ।। ३४ ।।\n।। ब्रह्मोवाच ।। ।।\nकृष्णं वन्दे गुणातीतं गोविन्दमेकमक्षरम् ।।\nअव्यक्तमव्ययं व्यक्तं गोपवेषविधायिनम् ।। ३५ ।।\nकिशोरवयसं शान्तं गोपीकान्तं मनोहरम् ।।\nनवीननीरदश्यामं कोटिकन्दर्पसुन्दरम्।।३६।।\nवृन्दावनवनाभ्यर्णे रासमण्डलसंस्थितम् ।।\nरासेश्वरं रासवासं रासोल्लाससमुत्सुकम्।।३७।।\nइत्येवमुक्त्वा तं नत्वा रत्नसिंहासने वरम् ।।\nनारायणेशौ संभाष्य स उवास तदाज्ञया ।। ३८ ।।\nइति ब्रह्मकृतं स्तोत्रं प्रातरुत्थाय यः पठेत्।।\nपापानि तस्य नश्यन्ति दुःस्वप्नः सुस्वप्नो भवेत् ।। ३९ ।।\nभक्तिर्भवति गोविन्दे श्रीपुत्रपौत्रवर्द्धिनी ।।\nअकीर्तिः क्षयमाप्नोति सत्कीर्त्तिर्वर्द्धते चिरम् ।। 1.3.४० ।।\nइति ब्रह्मवैवर्त्ते ब्रह्मकृतं श्रीकृष्णस्तोत्रम् ।।\nसौतिरुवाच ।।\nआविर्बभूव तत्पश्चाद्वक्षसः परमात्मनः ।।\nसस्मितः पुरुषः कश्चिच्छुक्लवर्णो जटाधरः ।। ४१ ।।\nसर्वसाक्षी च सर्वज्ञः सर्वेषां सर्वकर्मणाम् ।।\nसमः सर्वत्र सदयो हिंसाकोपविवर्जितः ।। ४२ ।।\nधर्मज्ञानयुतो धर्मो धर्मिष्ठो धर्मदो भवेत् ।।\nस एव धर्मिणां धर्मः परमात्मा फलोद्भवः ।। ४३ ।।\nश्रीकृष्णपुरतः स्थित्वा प्रणम्य दण्डवद्भुवि ।।\nतुष्टाव परमात्मानं सर्वेशं सर्वकामदम् ।। ४४ ।।\nश्रीधर्म उवाच ।। ।।\nकृष्णं विष्णुं वासुदेवं परमात्मानमीश्वरम् ।।\nगोविन्दं परमानन्दमेकमक्षरमच्युतम् ।। ४५ ।।\nगोपेश्वरं च गोपीशं गोपं गोरक्षकं विभुम् ।।\nगवामीशं च गोष्ठस्थं गोवत्सपुच्छधारिणम् ।।४६।।\nगोगोपगोपीमध्यस्थं प्रधानं पुरुषोत्तमम् ।।४७।।\nइत्युच्चार्य्य समुत्तिष्ठन्रत्नसिंहासने वरे ।।\nब्रह्मविष्णुमहेशांस्तान्सम्भाष्य स उवास ह।।४८।।\nचतुर्विशतिनामानि धर्मवक्त्रोद्गतानि च।।\nयः पठेत्प्रातरुत्थाय स सुखी सर्वतो जयी ।।४९।।\nमृत्युकाले हरेर्नाम तस्य साध्यं लभेद् धुवम् ।।\nस यात्यन्ते हरेः स्थानं हरिदास्यं भवेद्ध्रुवम् ।।1.3.५०।।\nनित्यं धर्मस्तं घटते नाधर्मे तद्रतिर्भवेत् ।।\nचतुर्वर्ग फलं तस्य शश्वत्करगतं भवेत्।।५१।।\nतं दृष्ट्वा सर्वपापानि पलायन्ते भयेन च।।\nभयानि चैव दुःखानि वैनतेयमिवोरगाः।।५२।।\nइति ब्रह्मवैवर्त्ते धर्मकृतं श्रीकृष्णस्तोत्रम् ।।\nसौतिरुवाच ।।\nआविर्बभूव कन्यैका धर्मस्य वामपार्श्वतः ।।\nमूर्त्तिर्मूर्तिमती साक्षाद्द्वितीया कमलालया ।।५३ ।।\nआविर्बभूव तत्पश्चान्मुखतः परमात्मनः ।।\nएका देवी शुक्लवर्णा वीणापुस्तकधारिणी ।।५४।।\nकोटिपूर्णेन्दुशोभा ढ्या शरत्पङ्कजलोचना ।।\nवह्निशुद्धांशुकाधाना रत्नभूषणभूषिता ।। ५५ ।।\nसस्मिता सुदती श्यामा सुन्दरीणां च सुन्दरी ।।\nश्रेष्ठा श्रुतीनां शास्त्राणां विदुषां जननी परा ।। ५६ ।।\nवागधिष्ठातृदेवी सा कवीनामिष्टदेवता ।।\nशुद्धसत्त्वस्वरूपा च शान्तरूपा सरस्वती ।। ५७ ।।\nगोविन्दपुरतः स्थित्वा जगौ प्रथमतः सुखम् ।।\nतन्नामगुणकीर्तिं च वीणया सा ननर्त्त च ।। ५८ ।।\nकृतानि यानि कर्माणि कल्पेकल्पे युगेयुगे ।।\nतानि सर्वाणि हरिणा तुष्टाव संपुटांजलिः ।।५९।।\nसरस्वत्युवाच ।।\nरासमण्डलमध्यस्थं रासोल्लाससमुत्सुकम् ।।\nरत्नसिंहासनस्थं च रत्नभूषणभूषितम् ।। 1.3.६० ।।\nरासेश्वरं रासकरं वरं रासेश्वरीश्वरम् ।।\nरासाधिष्ठातृदैवं च वन्दे रासविनोदिनम् ।।६१।।\nरासायासपरिश्रान्तं रासरासविहारिणम् ।।\nरासोत्सुकानां गोपीनां कान्तं शान्तं मनोहरम्।।६२।।\nप्रणम्य च तमित्युक्त्वा प्रहृष्टवदना सती ।।\nउवास सा सकामा च रत्नसिंहासने वरे ।। ६३ ।।\nइति वाणीकृतं स्तोत्रं प्रातरुत्थाय यः पठेत ।।\nबुद्धिमान्धनवान्सोऽपि विद्यावान्पुत्रवान्सदा ।।६४।।\nइति ब्रह्मवैवर्ते सरस्वतीकृतं श्रीकृष्णस्तोत्रम् ।।\nसौतिरुवाच।।\nआविर्बभूव मनसः कृष्णस्य परमात्मनः ।।\nएका देवी गौरवर्णा रत्नालंकारभूषिता ।। ६५ ।।\nपीतवस्त्रपरीधाना सस्मिता नवयौवना ।।\nसर्वैश्वर्य्याधिदेवी सा सर्वसम्पत्फलप्रदा ।।\nस्वर्गे च स्वर्गलक्ष्मीश्च राजलक्ष्मीश्च राजसु ।। ६६ ।।\nसा हरेः पुरतः स्थित्वा परमात्मानमीश्वरम् ।।\nतुष्टाव प्रणता साध्वी भक्तिनम्रात्मकन्धरा ।। ६७ ।।\nमहालक्ष्मीरुवाच ।।\nसत्यस्वरूपं सत्येशं सत्यबीजं सनातनम् ।।\nसत्याधारं च सत्यज्ञं सत्यमूलं नमाम्यहम् ।। ६८ ।।\nइत्युक्त्वा श्रीहरिं नत्वा सा चोवास सुखासने ।।\nतप्तकांचनवर्णाभा भासयन्ती दिशस्त्विषा ।। ६९ ।।\nआविर्बभूव तत्पश्चाद् बुद्धेश्च परमात्मनः ।।\nसर्वाधिष्ठातृदेवी सा मूलप्रकृतिरीश्वरी ।। 1.3.७० ।।\nतप्तकाञ्चनवर्णाभा सूर्य्यकोटिसमप्रभा ।।\nईषद्धास्यप्रसन्नास्या शरत्पङ्कजलोचना ।। ७१ ।।\nरक्तवस्त्रपरीधाना रत्नाभरणभूषिता ।।\nनिद्रातृष्णा क्षुत्पिपासा दया श्रद्धा क्षमादिकाः ।। ७२ ।।\nतासां च सर्वशक्तीनामीशाधिष्ठातृदेवता ।।\nभयङ्करी शतभुजा दुर्गा दुर्गार्तिनाशिनी ।। ७३ ।।\nआत्मनः शक्तिरूपा सा जगतां जननी परा ।।\nत्रिशूलशक्तिशार्ङ्गं च धनुःखड्गशराणि च ।। ७४ ।।\nशंख चक्रगदापद्ममक्षमालां कमण्डलुम् ।।\nवज्रमङ्कुशपाशं च भुशुण्डीदण्डतोमरम् ।।७५।।\nनारायणास्त्रं ब्रह्मास्त्रं रौद्रं पाशुपतं तथा ।।\nपार्ज्जन्यं वारुणं वाह्नं गान्धर्वं बिभ्रती सती ।।\nकृष्णस्य पुरतः स्थित्वा तुष्टाव तं मुदाऽन्विता ।। ७६ ।।\nप्रकृतिरुवाच।।\nअहं प्रकृतिरीशाना सर्वेशा सर्वरूपिणी ।।\nसर्वशक्तिस्वरूपा च मया च शक्तिमज्जगत् ।। ७७ ।।\nत्वया सृष्टा न स्वतन्त्रा त्वमेव जगतां पतिः ।।\nगतिश्च पाता स्रष्टा च संहर्त्ता च पुनर्विधिः ।। ७८ ।।\nस्रष्टुं स्रष्टा च संहर्तुं संहर्ता वेधसा विधिः ।।\nपरमानन्दरूपं त्वां वन्दे चानन्दपूर्वकम् ।।\nचक्षुर्निमेषकाले च ब्रह्मणः पतनं भवेत् ।। ७९ ।।\nतस्य प्रभावमतुलं वर्णितुं कः क्षमो विभो ।।\nभ्रूभङ्गलीलामात्रेण विष्णुकोटिं सृजेत्तु यः ।। 1.3.८० ।।\nचराचरांश्च विश्वेषु देवान्ब्रह्मपुरोगमान् ।।\nमद्विधाः कति वा देवीः स्रष्टुं शक्तश्च लीलया ।। ८१ ।।\nपरिपूर्णतमं स्वीड्यं वन्दे चानन्दपूर्वकम् ।।\nमहान्विराड् यत्कलांशो विश्वसंख्याश्रयो विभो ।।\nवन्दे चानन्दपूर्वं तं परमात्मानमीश्वरम् ।। ८२ ।।\nयं च स्तोतुमशक्ताश्च ब्रह्मविष्णुशिवादयः ।।\nवेदा अहं च वाणी च वन्दे तं प्रकृतेः परम् ।। ८३ ।।\nवेदाश्च विदुषां श्रेष्ठाः स्तोतुं शक्ताश्च न क्षमाः ।।\nनिर्लक्ष्यं कः क्षमः स्तोतुं तं निरीहं नमाम्यहम् ।। ८४ ।।\nइत्येवमुक्त्वा सा दुर्गा रत्नसिंहासने वरे ।।\nउवास नत्वा श्रीकृष्णं तुष्टुवुस्तां सुरेश्वराः ।।८५।।\nइति दुर्गाकृतं स्तोत्रं कृष्णस्य परमात्मनः ।।\nयः पठेदर्च्चनाकाले स जयी सर्वतः सुखी।। ८६ ।।\nदुर्गा तस्य गृहं त्यक्त्वा नैव याति कदाचन ।।\nभवाब्धौ यशसा भाति यात्यन्ते श्रीहरेः पुरम् ।। ८७ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे सृष्टिनिरूपणे दुर्गास्तोत्रं नाम तृतीयोऽध्यायः ।। ३ ।।"
  }
]
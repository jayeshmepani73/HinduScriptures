[
  {
    "text": "नारद उवाच ।।\nश्रुतं सर्वं जगन्नाथ त्वत्प्रसादाज्जगद्गुरो ।।\nभवान्ब्रह्मस्वरूपं च वद ब्रह्मनिरूपणम् ।। १ ।।\nप्रभो किं ब्रह्म साकारं किं निराकारमीश्वर ।।\nकिं तद्विशेषणं किं वाऽप्यविशेषणमेव च ।।२।।\nकिं वा दृश्यमदृश्यं वा लिप्तं देहिषु किं न वा ।।\nकिं वा तल्लक्षणं शास्त्रे वेदे वा किं निरूपितम् ।। ३ ।।\nब्रह्मातिरिक्ता प्रकृतिः किं वा ब्रह्मस्वरूपिणी ।।\nप्रकृतेर्लक्षणं किं वा सारभूतं श्रुतौ श्रुतम्।।४।।\nप्राधान्यं तस्य सृष्टौ च द्वयोर्मध्ये वरं परम् ।।\nविचार्य्य मनसा सर्वं सर्वज्ञ वद मां ध्रुवम् ।।५।।\nनारदस्य वचः श्रुत्वा पञ्चवक्त्रः प्रहस्य च ।।\nभगवान्कर्तुमारेभे परब्रह्मनिरूपणम् ।। ६ ।।\nमहादेव उवाच ।।\nयद्यत्पृष्टं त्वया वत्स निगूढं ज्ञानमुत्तमम् ।।\nसुदुर्लभं च वेदेषु पुराणेषु च नारद ।। ७ ।।\nअहं ब्रह्मा च विष्णुश्च शेषो धर्मो महान्विराट्।।\nसर्वं निरूपितं ब्रह्मन्नस्माभिः श्रुतिभिर्मुने ।। ८ ।।\nयद्विशेषणयुक्तं च दृश्यं प्रत्यक्षमेव च ।।\nतन्निरूपितमस्माभिर्वेदे वेदविदांवर।।९।।\nवैकुण्ठे च पुरा पृष्टे धर्मेण ब्रह्मणा तदा ।।\nयदुवाच हरिः किञ्चिन्निबोध कथयामि ते ।।1.28.१०।।\nसारभूतं च तत्त्वानामज्ञानान्धकलोचनम्।।\nद्वैधभ्रमतमोध्वंस सुप्रकृष्टप्रदीपकम्।।११।।\nपरमात्मस्वरूपं च परं ब्रह्म सनातनम्।।\nसर्वदेहस्थितं साक्षिस्वरूपं देहिकर्मणाम्।।१२।।\nप्राणाः पञ्च स्वयं विष्णुर्मनो ब्रह्मा प्रजापतिः ।।\nसर्वज्ञानस्वरूपोऽहं शक्तिः प्रकृतिरीश्वरी ।। १३ ।।\nआत्माधीना वयं सर्वे स्थिते तस्मिन्वयं स्थिताः ।।\nगते गताश्च परमे नरदेवमिवानुगाः ।। १४ ।।\nजीवस्तत्प्रतिबिम्बं च सर्वभोगी हि कर्मणाम् ।।\nयथाऽर्कचन्द्रयो र्बिम्बं जलपूर्णघटेषु च ।। १५ ।।\nबिम्बं घटेषु भग्नेषु प्रलीनं चन्द्रसूर्य्ययोः ।।\nतथा लयप्रसंगे स जीवो ब्रह्मणि लीयते ।। १६ ।।\nएकमेव परं ब्रह्म शेषे वत्स भवक्षये ।।\nवयं प्रलीनास्तत्रैव जगदेतच्चराचरम् ।। १७ ।।\nतच्च ज्योतिःस्वरूपं च मण्डलाकारमेव च ।।।\nग्रीष्ममध्याह्नमार्त्तण्डकोटिकोटिसमप्रभम्।।१८।।\nआकाशमिव विस्तीर्णं सर्वव्यापकमव्ययम्।।\nसुखदृश्यं यथा चन्द्रबिम्बं योगिभिरेव च ।। १९ ।।\nवदन्ति योगिनस्तत्र परं ब्रह्म सनातनम् ।।\nदिवानिशं च ध्यायन्ते सत्यं तत्सर्वमङ्गलम् ।। 1.28.२० ।।\nनिरीहं च निराकारं परमात्मानमीश्वरम् ।।\nस्वेच्छामयं स्वतन्त्रं च सर्वकारणकारणम् ।। २१ ।।\nपरमानन्दरूपं च परमानन्दकारणम् ।।\nपरं प्रधानं पुरुषं निर्गुणं प्रकृतेः परम् ।।\nतत्रैव लीना प्रकृतिः सर्वबीजस्वरूपिणी ।। २२ ।।\nयथाऽग्नौ दाहिका शक्तिः प्रभा सूर्य्ये यथा मुने।।\nयथा दुग्धे च धावल्यं जले शैत्यं यथैव च ।। २३ ।।\nयथा शब्दश्च गगने यथा गन्धः क्षितौ सदा ।।\nतथा हि निर्गुणं ब्रह्म निर्गुणा प्रकृतिस्तथा ।। २४ ।।\nसृष्ट्युन्मुखेन तद् ब्रह्म चांशेन पुरुषः स्मृतः ।।\nस एव सगुणो वत्स प्राकृतो विषयी स्मृतः ।। २५ ।।\nत्रिगुणा सा हि तत्रैव परा च्छायामयी स्मृता।।२६।।\nयथा मृदा कुलालश्च घटं कर्तुं क्षमः सदा।।\nतथा प्रकृत्या तद्ब्रह्म सृष्टिं स्रष्टुं क्षमो मुने।।२७।।\nस्वर्णेन कुण्डलं कर्त्तुं स्वर्णकारः क्षमो यथा ।।\nतथा ब्रह्म तया सार्द्ध सृष्टिं कर्तुमिहेश्वरः ।। २८ ।।\nकुलालसृष्टा न च मृन्नित्या चैव सनातनी ।।\nन स्वर्णकारसृष्टं तत्स्वर्णं वा नित्यमेव च ।। २९ ।।\nनित्यं तत्परमं ब्रह्म नित्या च प्रकृतिः स्मृता ।।\nद्वयोः समं च प्राधान्यमिति केचिद्वदन्ति हि ।। 1.28.३० ।।\nमृदं स्वर्णं समाहर्तुं कुलालस्वर्णकारकौ ।।\nन समर्थौ च मृत्स्वर्णं तयोराहरणे क्षमम् ।। ३१ ।।\nतस्मात्तत्प्रकृतेर्ब्रह्म परमेव च नारद ।।\nइति केचिद्वदन्त्येवं द्वयोर्वै नित्यता ध्रुवम् ।। ३२ ।।\nकेचिद्वदन्ति तद्ब्रह्म स्वयं च प्रकृतिः पुमान् ।।\nब्रह्मातिरिक्ता प्रकृतिर्वदन्तीति च केचन ।। ३३ ।।\nतद्ब्रह्म परमं धाम सर्वकारणकारणम् ।।\nतद्ब्रह्मलक्षणं ब्रह्मन्निदं किंचिच्छ्रुतौ श्रुतम् ।। ३४ ।।\nब्रह्म चात्मा च सर्वेषां निर्लिप्तं साक्षिरूपि च ।।\nसर्वव्यापि च सर्वादि लक्षणं च श्रुतौ श्रुतम्।।३५।।\nतद्ब्रह्मशक्तिः प्रकृतिः सर्वबीजस्वरूपिणी ।।\nयतस्तच्छक्तिमद्ब्रह्म चेदं प्रकृतिलक्षणम् ।। ३६ ।।\nतेजोरूपं च तद्ब्रह्म ध्यायन्ते योगिनः सदा ।।\nवैष्णवास्तन्न मन्यन्ते मद्भक्ताः सूक्ष्मबुद्धयः ।। ३७ ।।\nतत्तेजः कस्य नाश्चर्य्यं ध्यायन्ते पुरुषं विना ।।\nकारणेन विना कार्य कुतो वा प्रभवेद्भुवि ।। ३८ ।।\nध्यायन्ते वैष्णवास्तस्मात्तत्र रूपं मनोहरम् ।।\nस्वेच्छामयस्य पुंसश्च साकारस्यात्मनः सदा ।। ३९ ।।\nतत्तेजोमण्डलाकारे सूर्य्यकोटिसमप्रभे ।।\nनित्यं स्थलं च प्रच्छन्नं गोलोकाभिधमेव च ।।1.28.४०।।\nलक्षकोट्या योजनानां चतुरस्रं मनोहरम् ।।\nरत्नेन्द्रसारनिर्माणैर्गोपीभिश्चावृतं सदा ।।४१।।\nसुदृश्यं वर्तुलाकारं यथा चन्द्रस्य मण्डलम् ।।\nनानारत्नैश्च खचितं निराधारं तदिच्छया ।। ४२ ।।\nऊर्ध्वं च नित्यवैकुण्ठात्पञ्चाशत्कोटियोजनम् ।।\nगोगोपगोपीसंयुक्तं कल्पवृक्षसमन्वितम् ।। ४३ ।।\nकामधेनुभिराकीर्णं रासमण्डलमण्डितम् ।।\nवृन्दावनवनाच्छत्रं विरजावेष्टितं मुने ।। ४४ ।।\nशतशृङ्गं शातकुम्भैः सुदीप्तं श्रीमदीप्सितम् ।। ।\nलक्षकोट्या परिमितैराश्रमैः सुमनोहरैः ।। ४५ ।।\nशतमन्दिरसंयुक्तमाश्रमं सुमनोहरम् ।।\nप्राकारपरिखायुक्तं पारिजातवनान्वितम्।। ।। ४६ ।।\nकौस्तुभेन्द्रेण मणिना राजितं परमोज्ज्वलम् ।।\nहीरसारसुसंक्लृप्तसोपानैश्चातिसुन्दरैः ।। ४७ ।।\nमणीन्द्रसाररचितैः कपाटैर्दर्पणान्वितैः ।।\nनानाचित्रविचित्राढ्यैराश्रमं च सुसंस्कृतम् ।। ४८ ।।\nषोडशद्वारसंयुक्तं सुदीप्तं रत्नदीपकैः ।।\nरत्नसिंहासने रम्ये महार्घमणिनिर्मिते ।। ४९ ।।\nनानाचित्रविचित्राढ्ये वसन्तं वरमीश्वरम् ।।\nनवीननीरदश्यामं किशोरवयसं शिशुम् ।। 1.28.५० ।।\nशरन्मध्याह्नमार्त्तण्डप्रभामोचकलोचनम् ।।\nशरत्पार्वणपूर्णेन्दुशुभदीप्तिमदाननम् ।। ५१ ।।\nकोटिकन्दर्पलावण्यलीलानिन्दितमन्मथम् ।।\nकोटिचन्द्रप्रभाजुष्टं पुष्टं श्रीयुक्तविग्रहम् ।।५२।।\nसस्मितं मुरलीहस्तं सुप्रशस्तं सुमङ्गलम् ।।\nपरमोत्तमपीतांशुकयुगेन समुज्ज्वलम् ।। ५३ ।।\nचन्दनोक्षितसर्वांगं कौस्तुभेन विराजितम् ।।\nआजानु मालतीमालावनमालाविभूषितम् ।। ५४ ।।\nत्रिभङ्गभङ्ग्या संयुक्तं मणिमाणिक्यभूषितम् ।।\nमयूरपुच्छचूडं च सद्रत्नमुकुटोज्ज्वलम् ।।५५।।\nरत्नकेयूरवलयरत्नमञ्जीररञ्जितम् ।।\nरत्नकुण्डलयुग्मेन गण्डस्थलसुशोभितम् ।। ५६ ।।\nमुक्तापङ्क्तिसदृक्षाभदशनं सुमनोहरम् ।।\nपक्वबिम्बाधरोष्ठं च नासिकोन्नतिशोभनम् ।। ।। ५७ ।।\nवीक्षितं गोपिकाभिश्च वेष्टिताभिस्समन्ततः ।।\nस्थिरयौवनयुक्ताभिः सस्मिताभिश्च सादरम् ।। ५८ ।।\nभूषिताभिश्च सद्रत्ननिर्मितैर्भूषणैः परम् ।।\nसुरेन्द्रैश्च मुनीन्द्रैश्च मुनिभिर्मानवेन्द्रकैः ।। ५९ ।।\nब्रह्मविष्णुशिवानन्तधर्माद्यैर्वन्दितं मुदा ।।\nभक्तप्रियं भक्तनाथं भक्तानुग्रहकारकम् ।। 1.28.६० ।।\nरासेश्वरं सुरसिकं राधावक्षस्थलस्थितम् ।।\nएवंरूपमरूपं तं मुने ध्यायन्ति वैष्णवाः ।। ।। ६१ ।।\nसततं ध्येयमस्माकं परमात्मानमीश्वरम् ।।\nअक्षरं परमं ब्रह्म भगवन्तं सनातनम् ।। ६२ ।।\nस्वेच्छामयं निर्गुणं च निरीहं प्रकृतेः परम् ।।\nसर्वाधारं सर्वबीजं सर्वज्ञं सर्वमेव च ।। ६३ ।।\nसर्वेश्वरं सर्वपूज्यं सर्वसिद्धिकरं प्रदम् ।।\nस एव भगवानादिर्गोलोके द्विभुजः स्वयम् ।। ६४ ।।\nगोपवेषश्च गोपालैः पार्षदैः परिवेष्टितः ।।\nपरिपूर्णतमः श्रीमान् श्रीकृष्णो राधिकेश्वरः ।। ६५ ।।\nसर्वान्तरात्मा सर्वत्र प्रत्यक्षः सर्वगः स्मृतः ।।\nकृषिश्च सर्ववचनो नकारश्चात्मवाचकः ।।\nसर्वात्मा च परं ब्रह्म तेन कृष्णः प्रकीर्तितः ।। ६६ ।।\nकृषिश्च सर्ववचनो नकारश्चादिवाचकः ।।\nसर्वादिपुरुषो व्यापी तेन कृष्णः प्रकीर्तितः ।। ६७ ।।\nस एवांशेन भगवान्वैकुण्ठे च चतुर्भुजः ।।\nचतुर्भुजैः पार्षदैस्तैरावृतः कमलापतिः ।। ६८ ।।\nस एव कलया विष्णुः पाता च जगतां प्रभुः ।।\nश्वेतद्वीपे सिन्धुकन्यापतिरेव चतुर्भुजः ।। ६९ ।।\nएतत्ते कथितं सर्वं परब्रह्मस्वरूपकम् ।।\nअस्माकं चिन्तनीयं च सेव्यं वन्दितमीप्सितम् ।। 1.28.७० ।।\nइत्युक्त्वा शङ्करस्तत्र विरराम च शौनक ।।\nगन्धर्वराजस्तोत्रेण तुष्टुवे तं च नारदः ।।७१ ।।\nमुनिस्तोत्रेण सन्तुष्टो भगवानादिरच्युतः ।।\nज्ञानं मृत्युञ्जयस्तस्मै प्रददौ वरमीप्सितम् ।। ७२ ।।\nमुनीन्द्रस्तं संप्रणम्य प्रहृष्टवदनेक्षणः ।।\nतदाज्ञया पुण्यरूपं ययौ नारायणाश्रमम् ।। ७३ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे ब्रह्मस्वरूपवैकुण्ठादिवर्णनं नारदप्रस्थानं नामाष्टाविंशतितमोऽध्यायः ।। २८ ।।"
  }
]
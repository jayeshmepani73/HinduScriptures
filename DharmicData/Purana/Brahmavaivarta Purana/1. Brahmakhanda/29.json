[
  {
    "text": "सौतिरुवाच ।।\nददर्शाश्रममाश्चर्य्यं देवर्षिर्नारदस्तथा ।।\nऋषिर्नारायणस्यैव बदरीवनसंयुतम् ।। १ ।।\nनानावृक्षफलाकीर्णं पुंस्कोकिलरुतश्रुतम् ।।\nशरभेन्द्रैः केसरीन्द्रैर्व्याघ्रौघैः परिवेष्टितम् ।। २ ।।\nऋषीन्द्रस्य प्रभावेण हिंसाभयविवर्जितम् ।।\nमहारण्यमगम्यं च स्वर्गादपि मनोहरम् ।। ३ ।।\nसिद्धेन्द्राणां मुनीन्द्राणामाश्रमाणां त्रिकोटिभिः ।।\nआवृतं चन्दनारण्यैः पारिजातवनान्वितम् ।। ४ ।।\nददर्श तमृषीन्द्रं च सभामध्ये मनोहरम् ।।\nरत्नसिंहासनस्थं च वसन्तं योगिनां गुरुम् ।। ५ ।।\nजपन्तं परमं ब्रह्म कृष्णमात्मानमीश्वरम् ।।\nप्रणनाम च तं दृष्ट्वा ब्रह्मपुत्रश्च शौनक ।। ६ ।।\nउत्थाय सहसाऽऽलिङ्ग्य युयुजे परमाशिषम् ।।\nपप्रच्छ कुशलं स्नेहाच्चकारातिथिपूजनम् ।।७।।\nरत्नसिंहासने रम्ये वासयामास नारदम् ।।\nनिवसन्नासने रम्ये वर्त्मश्रमविवर्जितः ।। ८ ।।\nउवाच तमृषिश्रेष्ठं भगवन्तं सनातनम् ।।\nअधीत्य वेदान्सर्वांश्च पितुः स्थाने सुदुर्गमान् ।।९।।\nज्ञानं सम्प्राप्य योगीन्द्रान्मन्त्रं वै शङ्कराद्विभो ।।\nमनो मे न हि तृप्नोति दुर्निवारं च चंचलम् ।।1.29.१०।।\nदृष्टं मया त्वत्पदाब्जं मनसा प्रेरितेन च ।।\nकिंचिज्ज्ञानविशेषं च लब्धुमिच्छामि साम्प्रतम् ।। ११ ।।\nयत्र कृष्णगुणाख्यानं जन्ममृत्युजरापहम् ।। १२ ।।\nब्रह्मविष्णुशिवाद्याश्च सुरेन्द्रश्च सुरा विभो ।।\nकं चिन्तयन्ति मुनयो मनवश्च विचक्षणाः।।१३।।\nकस्मात्सृष्टिश्च भवति कुत्र वा संप्रलीयते।।\nको वा सर्वेश्वरो विष्णुः सर्वकारणकारकः।।१४।।\nतस्येश्वरस्य किं रूपं कर्म वा किं जगत्पते ।।\nविचार्य्य मनसा सर्वं तद्भवान्वक्तुमर्हति।।१५।।\nनारदस्य वचः श्रुत्वा प्रहस्य भगवानृषिः।।\nकथां कथितुमारेभे पुण्यां भुवनपावनीम् ।। १६ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे नारायणं प्रति नारदप्रश्नो नामैकोनत्रिंशत्तमोऽध्यायः ।। २९ ।।"
  }
]
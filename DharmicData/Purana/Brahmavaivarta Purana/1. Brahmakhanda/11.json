[
  {
    "text": "शौनक उवाच।।\nद्विजः स भार्य्यां संत्यज्य किञ्चकार विशेषतः।।\nअश्विनोर्वा महाभाग किं नाम कस्य वंशजौ।।१।।\nसोतिरुवाच।।\nद्विजश्च सुतपा नाम भारद्वाजो महामुनिः।।\nतपश्चकार कृष्णस्य लक्षवर्षं हिमालिये।।२।।\nमहातपस्वी तेजस्वी प्रज्वलन्ब्रह्मतेजसा।।\nज्योतिर्ददर्श कृष्णस्य गगने सहसा क्षणम्।।३।।\nवरं स वव्रे निर्लिप्तमात्मानं प्रकृतेः परम्।।\nन च मोक्षं ययाचे तं दास्यं भक्तिं च निश्चलाम् ।।४।।\nबभूवाकाशवाणीति कुरु दारपरिग्रहम्।।\nपश्चाद्दास्यं प्रदास्यामि भक्तिं भोगक्षये द्विज।।५।।\nपितॄणां मानसीं कन्यां ददौ तस्मै विधिः स्वयम्।।\nतस्यां कल्याणमित्रश्च बभूव मुनिपुङ्गव।।६।।\nयस्य स्मरणमात्रेण न भवेत्कुलिशाद्भयम्।।\nन द्रष्टव्यं बन्धुमात्रं नूनं तत्स्मरणाल्लभेत्।।७।।\nकल्याणमित्रजननीं परित्यज्य महामुनिः।।\nशशाप सूर्य्यपुत्रं च यज्ञभाग्वर्ज्जितो भव।।८।।\nस सोदरश्च वा पूज्यो भवेति च सुराधम।।\nव्याधिग्रस्तो जडाङ्गश्च भूयात्तेऽकीर्तिमानिति।।९।।\nइत्युक्त्वा सुतपा गेहं प्रतस्थे सूनुना सह।।\nअश्विभ्यां सहितः सूर्य्यः प्रययौ च तदन्तिकम्।। 1.11.१०।।\nपुत्राभ्यां व्याधियुक्ताभ्यां सूर्य्यस्त्रिजगतां पतिः।।\nमुनीन्द्रं वै सुतपसं स तुष्टाव च शौनक।।११।।\nसूर्य्य उवाच।।\nक्षमस्व भगवन्विप्र विष्णुरूप युगे युगे ।।\nमम पुत्रापराधं च भारद्वाज मुनीश्वर ।।१२।।\nब्रह्मविष्णुमहेशाद्याः सुराः सर्वे च सन्ततम्।।\nभुञ्जते विप्रदत्तं तु फलपुष्पजलादिकम्।।१३।।\nब्राह्मणावाहिता देवाः शश्वद्विश्वेषु पूजिताः।।\nन च विप्रात्परो देवो विप्ररूपी स्वयं हरिः।।१४।।\nब्राह्मणे परितुष्टे च तुष्टो नारायणः स्वयम्।।\nनारायणे च सन्तुष्टे सन्तुष्टाः सर्वदेवताः।।१५।।\nनास्ति गङ्गासमं तीर्थं न च कृष्णात्परः सुरः।।\nन शङ्कराद्वैष्णवश्च न सहिष्णुर्धरा परा।।१६।।\nन च सत्यात्परो धर्मो न साध्वी पार्वतीपरा।।\nन दैवाद्बलवान्कश्चिन्न च पुत्रात्परः प्रियः ।।१७।।\nन च व्याधिसमः शत्रुर्न च पूज्यो गुरोः परः।।\nनास्ति मातृसमो बन्धुर्न च मित्रं पितुः परम्।। १८।।\nएकादशीव्रतान्नान्यत्तपो नानशनात्परम् ।।\nपरं सर्वधनं रत्नं विद्या रत्नं परं ततः ।।१९।।\nसर्वाश्रमैः परो विप्रो नास्ति विप्रसमो गुरुः।।\nवेदवेदाङ्गतत्त्वज्ञ इत्याह कमलोद्भवः।। 1.11.२०।।\nसूर्य्यस्य वचनं श्रुत्वा भारद्वाजो ननाम तम्।।\nनीरुजौ चापि तत्पुत्रौ चकार तपसः फलात्।। २१।।\nपश्चाच्च तव पुत्रौ च यज्ञभाजौ भविष्यतः।।\nइत्युक्त्वा तं च सुतपाः प्रणम्याहस्करं मुनिः।। २२।।\nजगाम गङ्गां संत्रस्तो हरिसेवनतत्परः।।\nपुत्राभ्यां सहितः सूर्य्यो जगाम निज मन्दिरम्।। २३।।\nबभूवतुस्तौ पूज्यौ च यज्ञभाजौ द्विजाशिषा।।\nएतत्सूर्यकृतं विप्रस्तोत्रं यो मानवः पठेत्।।\nविप्रपादप्रसादेन सर्वत्र विजयी भवेत् ।।२४।।\nब्राह्मणेभ्यो नम इति प्रातरुत्थाय यः पठेत्।।\nस स्नातः सर्वतीर्थेषु सर्वयज्ञेषु दीक्षितः।।२५।।\nपृथिव्यां यानि तीर्थानि तानि तीर्थानि सागरे ।।\nसागरे यानि तीर्थानि विप्रपादेषु तानि च।।२६।।\nविप्रपादोदकं पीत्वा यावत्तिष्ठति मेदिनी ।।\nतावत्पुष्करपात्रेषु पिबंति पितरो जलम् ।।२७।।\nविप्रपादोदकं पुण्यं भक्तियुक्तश्च यः पिबेत् ।।\nस स्नातः सर्वतीर्थेषु सर्वयज्ञेषु दीक्षितः।।२८।।\nमहारोगी यदि पिबेद्विप्रपादोदकं द्विज।।\nमुच्यते सर्वरोगाच्च मासमेकं तु भक्तितः।।२९।।\nअविद्यो वा सविद्यो वा संध्यापूतो हि यो द्विजः।।\nस एव विष्णुसदृशो न हरौ विमुखो यदि ।। 1.11.३०।।\nघ्नन्तं विप्रं शपन्तं वा न हन्यान्न च तं शपेत्।\nगोभ्यः शतगुणं पूज्यो हरिभक्तश्च स स्मृतः।।३१।।\nपादोदकं च नैवेद्यं भुङ्क्ते विप्रस्य यो द्विज।।\nनित्यं नैवेद्यभोजी यो राजसूयफलं लभेत्।।३२।।\nएकादश्यां न भुङ्क्ते यो नित्यं कृष्णं समर्चयेत्।।\nतस्य पादोदकं प्राप्य स्थलं तीर्थं भवेद् ध्रुवम्।। ३३।।\nयो भुङ्क्ते भोजनोच्छिष्टं नित्यं नैवेद्यभोजनम्।।\nकृष्णदेवस्य पूतोऽसौ जीवन्मुक्तो महीतले।।३४।।\nअन्नं विष्ठा पयो मूत्रं यद्विष्णोरनिवेदितम्।।\nद्विजानां कुलजातानामित्याह कमलोद्भवः।।३५।।\nब्रह्मा च ब्रह्मपुत्राश्च सर्वे विष्णुपरायणाः।।\nब्राह्मणस्तत्कुले जातो विमुखश्च हरौ कथम्।।३६।।\nपित्रोर्मातामहादीनां संसर्गस्य गुरोश्च वा।।\nदोषेण विमुखाः कृष्णे विप्रा जीवन्मृताश्च ते।। ३७।।\nस किंगुरुः स किंतातः स किंपुत्रः स किंसखा।।\nस किंराजा स किंबन्धुर्न   दद्याद्यो हरौ मतिम् ।।३८।।\nअवैष्णवाद्द्विजाद्विप्र चण्डालो वैष्णवो वरः।।\nसगणः श्वपचो मुक्तो ब्राह्मणो नरकं व्रजेत्।।३९।।\nसन्ध्याहीनोऽशुचिर्नित्यं कृष्णे वा विमुखो द्विजः।।\nस एव ब्राह्मणाभासो विषहीनो यथोरगः।। 1.11.४०।।\nगुरुवक्त्राद्विष्णुमंत्रो यस्य कर्णे प्रविश्यति।।\nतं वैष्णवं महापूतं जीवन्मुक्तं वदेद्विधिः।।४१।।\nपुंसां मातामहादीनां शतैः सार्द्धं हरेः पदम्।।\nप्रयाति वैष्णवः पुंसामात्मनः कुलकोटिभिः।।४२।।\nब्रह्मक्षत्त्रियविट्शूद्राश्चतस्रो जातयो यथा ।।\nस्वतन्त्रा जातिरेका च विश्वस्मिन्वैष्णवाभिधा ।। ४३।।\nध्यायन्ति वैष्णवाः शश्वद्गोविन्दपदपङ्कजम्।।\nध्यायते तांश्च गोविन्दः शश्वत्तेषां च सन्निधौ।।४४।।\nसुदर्शनं संनियोज्य भक्तानां रक्षणाय च।।\nतथापि न हि निश्चिन्तोऽवतिष्ठेद्भक्तसन्निधौ।।४५।।\nइति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे विष्णुवैष्णवब्राह्मणप्रशंसा नामैकादशोऽध्यायः।।११।।"
  }
]
[
  {
    "text": "सौतिरुवाच ।।\nदृष्ट्वा द्विजं देवसंघः प्रत्युत्थानं चकार च ।।\nपरस्परं च सम्भाषा बभूव तत्र संसदि ।। १ ।।\nमा तं बुबुधिरे देवाः श्रीहरिं विप्ररूपिणम् ।।\nपौर्वापर्य्यं विस्मृताश्च मोहिता विष्णुमायया ।। २ ।।\nसुरान्सम्बोध्य विप्रश्च वाचा मधुरया द्विज ।।\nउवाच सत्यं परमं प्राणिनां यच्छुभावहम् ।। ३ ।।\nब्राह्मण उवाच ।।\nउपबर्हणभार्य्येयं कन्या चित्ररथस्य च ।।\nययाचे जीवदानं च स्वामिनः शोककर्षिता ।। ४ ।।\nअधुना किमनुष्ठानमस्य कार्यस्य निश्चितम् ।।\nतन्मां ब्रूत सुराः सर्वे नित्यं यत्समयोचितम् ।। ५ ।।\nशप्तुकामा सुरान्सर्वान्साध्वी तेजस्विनी वरा ।।\nअहं क्षेमाय युष्माकमागतो बोधिता सती ।। ६ ।।\nस्तुतिः कृता च युष्माभिः श्वेतद्वीपे हरेरपि।।\nयुष्माकमीशो विष्णुश्च कथमेवात्र नागतः ।। ७ ।।\nबभूवाकाशवाणीति पश्चाद्यास्यति केशव ।।\nविपरीतं कथं भूतं वाणीवाक्यमचञ्चलम्।। ।। ८ ।।\nब्राह्मणस्य वचः श्रुत्वा स्वयं ब्रह्मा जगद्गुरुः ।।\nउवाच वचनं सत्यं हितं परममङ्गलम् ।।९।।\nब्रह्मोवाच ।।\nमत्पुत्रो नारदः शप्तो गन्धर्वश्चोपबर्हणः ।।\nयोगेन प्राणांस्तत्याज पुनः शापान्ममैव हि ।। 1.17.१० ।।\nकालं लक्षयुगं व्याप्य स्थितिरस्य महीतले ।।\nशूद्रयोनिं ततः प्राप्य भविता मत्सुतः पुनः ।। ११ ।।\nअस्य कालावशेषस्य किञ्चिदस्ति द्विजोत्तम ।।\nतत्तु वर्षसहस्रं चैवायुरस्यास्ति साम्प्रतम् ।। १२ ।।\nदास्यामि जीवदानं च स्वयं विष्णोः प्रसादतः ।।\nयथैनं न स्पृशेच्छापस्तत्करिष्यामि निश्चितम् ।। १३ ।।\nनागतो हरिरत्रेति त्वया यत्कथितं द्विज ।।\nहरिः सर्वत्र सर्वात्मा विग्रहः कुत आत्मनः ।। १४ ।।\nस्वेच्छामयः परं ब्रह्म भक्तानुग्रहविग्रहः ।।\nसर्वं पश्यति सर्वज्ञः सर्वत्रास्ति सनातनः ।। १५ ।।\nविषिश्च व्याप्तिवचनो नुश्च सर्वत्रवाचकः ।।\nसर्वव्यापी च सर्वात्मा तेन विष्णुः प्रकीर्त्तितः ।। १६ ।।\nअपवित्रः पवित्रो वा सर्वावस्थां गतोऽपि वा ।।\nयः स्मरेत्पुण्डरीकाक्षं स बाह्याभ्यन्तरः शुचिः ।।१७।।\nकर्मारम्भे च मध्ये वा शेषे विष्णुं च यः स्मरेत् ।।\nपरिपूर्णं तस्य कर्म वैदिकं च भवेद्द्विज ।। १८ ।।\nअहं स्रष्टा च जगतां विधाता संहरो हरः ।।\nधर्मश्च कर्मणां साक्षी यस्याज्ञापरिपालकः ।। १९ ।।\nकालः संहरते लोकान्यमः शास्ता च पापिनाम् ।।\nउपैति मृत्युः सर्वांश्च भिया यस्याज्ञया सदा ।। 1.17.२० ।।\nसर्वेशा या च सर्वाद्या प्रकृतिः सर्वसूः पुरा ।।\nसा भीता यस्य पुरतो यस्याज्ञापरिपालिका ।। २१ ।।\nमहेश्वर उवाच ।।\nपुत्राणां ब्रह्मणस्तेषां कस्य वंशोद्भवो भवान् ।।\nवेदानधीत्य भवता ज्ञातः कः सार एव च ।। २२ ।।\nशिष्यः कस्य मुनीन्द्रस्य कस्त्वं नाम्ना च भो द्विज ।।\nबिभर्त्त्यर्कातिरिक्तं च शिशुरूपोऽसि साम्प्रतम् ।। २३ ।।\nविडम्बयसि देवांश्च विष्णुमस्माकमीश्वरम् ।।\nहृदिस्थं च न जानासि परमात्मानमीश्वरम् ।। २४ ।।\nयस्मिन्गते पतेद्देहो देहिनां परमात्मनि ।।\nप्रयान्ति सर्वे तत्पश्चान्नरदेवानुगा इव ।। २५ ।।\nजीवस्तत्प्रतिबिम्बश्च मनो ज्ञानं च चेतना ।।\nप्राणाश्चेन्द्रियवर्गाश्च बुद्धिर्मेधा धृतिः स्मृतिः ।।२६।।\nनिद्रा दया च तन्द्रा च क्षुत्तृष्णा पुष्टिरेव च ।।\nश्रद्धा संतुष्टिरिच्छा च क्षमा लज्जादिकाः स्मृताः ।। २७ ।।\nप्रयाति यत्पुरः शक्तिरीश्वरे गमनोन्मुखे ।।\nएते सर्वे च शक्तिश्च यस्याज्ञा परिपालकाः ।।२८।।\nईश्वरे च स्थिते देही क्षमश्च सर्वकर्मसु ।।\nगतेऽस्पृश्यः शवस्त्याज्यः कस्तं देही न मन्यते ।। २९ ।।\nस्वयं ब्रह्मा च जगतां विधाता सर्वकारकः ।।\nपादारविन्दमनिशं ध्यायते द्रष्टुमक्षमः ।। 1.17.३० ।।\nयुगलक्षं तपस्तप्तं श्रीकृष्णस्य च वेधसा ।।\nतदा बभूव ज्ञानी च जगत्स्रष्टुं क्षमस्तदा ।। ३१ ।।\nअसंख्यकालं सुचिरं तपस्तप्तं हरेर्मया ।।\nतृप्तिं जगाम न मनस्तृप्यते केन मङ्गले ।।३२।।\nअधुना पञ्चवक्त्रेण यन्नामगुणकीर्तनम् ।।\nगायन्भ्रमामि सर्वत्र निस्पृहः सर्वकर्मसु ।। ३३ ।।\nमत्तो याति च मृत्युश्च यन्नामगुणकीर्त्तनात् ।।\nशश्वजपन्तं तन्नाम दृष्ट्वा मृत्युः पलायते ।। ३४ ।।\nसर्वब्रह्माण्डसंहर्त्ताऽप्यहं मृत्युंजयाभिधः ।।\nसुचिरं तपसा यस्य गुणनामानुकीर्त्तनात् ।। ३५ ।।\nकाले तत्र विलीनोऽहमाविर्भूतस्ततः पुनः ।।\nन कालो मम संहर्त्ता न मृत्युर्यत्प्रसादतः ।।३६।।\nगोलोके यः स वैकुण्ठे श्वेतद्वीपे स एव च ।।\nअंशांशिनोर्न भेदश्च ब्रह्मन्वह्निस्फुलिङ्गवत् ।। ३७ ।।\nमन्वन्तरं तु दिव्यानां युगानामेकसप्ततिः ।।\nअष्टाविंशतिमे शक्रे गते च ब्रह्मणो दिनम् ।। ३८ ।।\nएतत्संख्याविशिष्टस्य शतवर्षायुषो विधेः ।।\nपाते लोचनपातश्च यद्विष्णोः परमात्मनः ।। ३९ ।।\nअहं कलानामृषभः कृष्णस्य परमात्मनः ।।\nपरं महिम्नः को गच्छेन्न जानामि च किञ्चन ।। 1.17.४० ।।\nइत्युक्त्वा शङ्करस्तत्र विरराम च शौनक ।।\nधर्मश्च वक्तुमारेभे यः साक्षी सर्वकर्मणाम् ।। ४१ ।।\nधर्म उवाच ।।\nयत्पाणिपादौ सर्वत्र चक्षुश्च सर्वदर्शनम् ।।\nसर्वान्तरात्मा प्रत्यक्षोऽप्रत्यक्षश्च दुरात्मनः ।। ४२ ।।\nअधुनाऽपि सभां विष्णुर्नायात इति यद्वचः ।।\nत्वयोक्तं तत्कया बुद्ध्या मुनीनां च मतिभ्रमः ।। ४३ ।।\nमहन्निन्दा भवेद्यत्र नैव साधु शृणोति ताम् ।।\nनिन्दकः श्रोतृभिः सार्द्धं कुम्भीपाकं व्रजेद्युगम् ।। ४४ ।।\nश्रुत्वा दैवान्महन्निन्दां श्रीविष्णोः स्मरणाद् बुधः ।।\nमुच्यते सर्वपापेभ्यः पुण्यं प्राप्नोति दुर्लभम् ।।४५।।\nकामतोऽकामतो वाऽपि विष्णुनिन्दां करोति यः ।।\nशृणोति यो हसति वा सभामध्ये नराधमः ।। ४६ ।।\nकुम्भीपाके पचति स यावद्धि ब्रह्मणो वयः ।।\nस्थलं भवेदपूतं च सुरापात्रं यथा द्विज ।। ४७ ।।\nप्राणी च नरकं याति श्रुतं तत्रैव चेद्ध्रुवम् ।।\nविष्णुनिन्दा च त्रिविधा ब्रह्मणा कथिता पुरा।। ४८।।\nअप्रत्यक्षं च कुरुते किं वा तं च न मन्यते।।।\nदेवान्यसाम्यं कुरुते ज्ञानहीनो नराधमः।।४९।।\nतस्यात्र निष्कृतिर्नास्ति यावद्वै ब्रह्मणः शतम् ।।\nगुरोर्निन्दां यः करोति पितुर्निन्दां नराधमः ।।\nस याति कालसूत्रं च यावच्चन्द्रदिवाकरौ ।। 1.17.५० ।।\nविष्णुर्गुरुश्च सर्वेषां जनको ज्ञानदायकः ।।\nपोष्टा पाता भयत्राता वरदाता जगत्त्रये ।। ५१ ।।\nएषां च वचनं श्रुत्वा त्रयाणां विप्रपुङ्गव ।।\nप्रहस्योवाच तान्देवान्वाचा मधुरया पुनः ।। ५२ ।।\nब्राह्मण उवाच ।।\nका कृता विष्णुनिन्दाऽहो हे देवा धर्मशालिनः ।।\nनागतो हरिरत्रेति व्यर्थाऽऽकाशसरस्वती ।।५३।।\nइति प्रोक्तं मया भद्रं ब्रूत धर्मार्थमीश्वराः ।।\nसभायां पाक्षिकाः सन्तो घ्नन्ति स्म शतपूरुषम् ।।५४।।\nयूयं च भावुका ब्रूत विष्णुः सर्वत्र सन्ततम् ।।\nइति चेत्तत्कथं याताः श्वेतद्वीपं वराय च ।।५५।।\nअंशांशिनोर्न भेदश्चेदात्मनश्चेति निश्चितम्।।\nकलां हित्वा निषेवन्ते सन्तः पूर्णतमं कथम् ।।५६।।\nकोटिजन्मदुराराध्यमसाध्यमसतामपि ।।\nआशा बलवती पुंसां कृष्णं सेवितुमिच्छति ।।५७।।\nकिं क्षुद्राः किं महान्तश्च वाञ्छन्ति परमं पदम् ।।\nलब्धुमिच्छति चन्द्रं च बाहुभ्यां वामनो यथा।।५८।।\nयो विष्णुर्विषयी विश्वे श्वेतद्वीपनिवासकृत्।।\nयूयं ब्रह्मेशधर्माश्च दिक्पालाश्च दिगीश्वराः।।५९।।\nब्रह्मविष्णुशिवाद्याश्च सुरलोकाश्चराचराः ।।\nएवं कतिविधाः सन्ति प्रतिविश्वेषु सन्ततम् ।। 1.17.६० ।।\nविश्वानां च सुराणां च कः संख्यां कर्तुमीश्वरः ।।\nसर्वेषामीश्वरः कृष्णो भक्तानुग्रहविग्रहः ।। ६१ ।।\nऊर्ध्वं च सर्वब्रह्माण्डाद्वैकुण्ठं सत्यमीप्सितम् ।।\nतस्मादूर्ध्वं च गोलोकः पञ्चाशत्कोटियोजनम् ।। ६२ ।।\nचतुर्भुजश्च वैकुण्ठे लक्ष्मीकान्तः सनातनः ।।\nसुनन्दनन्दकुमुदपार्षदादिभिरावृतः ।। ६३ ।।\nगोलोके द्विभुजः कृष्णो राधाकान्तः सनातनः ।।\nगोपाङ्गनादिभिर्युक्तो द्विभुजैर्वोपपार्षदैः ।। ६४ ।।\nपरिपूर्णतमं ब्रह्म स चात्मा सर्वदेहिनाम् ।।\nस्वेच्छामयश्च विहरेद्रासे वृन्दावने सदा ।। ६९ ।।\nतज्ज्योतिर्मण्डलाकारं सूर्य्यकोटिसमप्रभम् ।।\nध्यायन्ते योगिनः सन्तः सन्ततं च निरामयम् ।। ६६ ।।\nनवीननीरदश्यामं द्विभुजं पीतवाससम् ।।\nकोटिकन्दर्पलावण्यलीलाधाम मनोहरम् ।। ६७ ।।\nकिशोरनयनं शश्वच्छान्तं सस्मितमी श्वरम् ।।\nध्यायन्ते वैष्णवाः सन्तः सेवन्ते सत्यविग्रहम्।। ६८ ।।\nयूयं च वैष्णवा ब्रूत कस्य वंशोद्भवो भवान्।।\nशिष्यः कस्य मुनीन्द्रस्येत्येवं मां च पुनः पुनः ।। ६९ ।।\nयस्य वंशोद्भवोऽहं च यस्य शिष्यश्च बालकः ।।\nतस्येदं वचनं ज्ञानं देवसंघा निबोधत ।। ।। 1.17.७० ।।\nशीघ्रं जीवय गन्धर्वं देवेश्वर सुरेश्वर ।।\nव्यक्ते विचारे मूर्खः को वाग्युद्धे किं प्रयोजनम् ।। ७१ ।।\nइत्युक्त्वा बालकस्तत्र विप्ररूपी जनार्दनः ।।\nविरराम सभामध्ये प्रजहास च शौनक ।। ७२ ।।\nइति श्रीब्रह्मवैवर्ते महापुराणे ब्रह्मखण्डे विष्णुसुरसंघसंवादे विष्णुप्रशंसाप्रणयने सप्तदशोऽध्यायः ।। १७ ।।"
  }
]
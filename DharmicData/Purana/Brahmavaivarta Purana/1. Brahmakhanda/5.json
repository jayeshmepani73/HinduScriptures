[
  {
    "text": "।। शौनक उवाच ।। ।।\nगोगोपगोप्यो गोलोके किं नित्याः किंनु कल्पिताः ।।\nमम संदेहभेदार्थं तन्मे व्याख्यातुमर्हसि ।। १ ।।\n।। सौतिरुवाच ।। ।।\nसर्वादिसृष्टौ ताः क्लृप्ताः प्रलये प्रलये स्थिताः ।।\nसर्वादिसृष्टिकथनं यन्मया कथितं द्विज ।। २ ।।\nसर्वादिसृष्टौ क्लृप्तौ च नारायणमहेश्वरौ ।।\nप्रलये प्रलये व्यक्तौ स्थितौ तौ प्रकृतिश्च सा।।३।।\nसर्वादौ ब्रह्मकल्पस्य चरितं कथितं द्विज ।।\nवाराहपाद्मकल्पौ द्वौ कथयिष्यामि श्रोष्यसि ।। ४ ।।\nब्राह्मवाराहपाद्माश्च कल्पाश्च त्रिविधा मुने ।।\nयथायुगानि चत्वारि क्रमेण कथितानि च ।। ५ ।।\nसत्यं त्रेता द्वापरं च कलिश्चेति चतुर्युगम् ।।\nत्रिशतैश्च षष्ट्यधिकैर्युगैर्दिव्यं युगं स्मृतम् ।। ६ ।।\nमन्वन्तरं तु दिव्यानां युगानामेकसप्ततिः ।।\nचतुर्दशेषु मनुषु गतेषु ब्रह्मणो दिनम् ।। ७ ।।\nत्रिशतैश्च षष्ट्यधिकैर्दिनैर्वर्षं च ब्रह्मणः ।।\nअष्टोत्तरं वर्षशतं विधेरायुर्निरूपितम् ।। ८ ।।\nएतन्निमेषकालस्तु कृष्णस्य परमात्मनः ।।\nब्रह्मणश्चायुषा कल्पः कालविद्भिर्निरूपितः ।। ९ ।।\nक्षुद्रकल्पा बहुतरास्ते संवर्तादयः स्मृताः ।।\nसप्तकल्पांतजीवी स मार्कण्डेयश्च तन्मतः ।।1.5.१०।।\nब्रह्मणश्च दिनेनैव स कल्पः परिकीर्तितः ।।\nविधेश्च सप्तदिवसे मुनेरायुर्निरूपितम् ।। ११ ।।\nब्राह्मवाराहपाद्माश्च त्रयः कल्पा निरूपिताः ।।\nकल्पत्रये यथा सृष्टिः कथयामि निशामय ।। १२ ।।\nब्राह्मे च मेदिनीं सृष्ट्वा स्रष्टा सृष्टिं चकार सः ।।\nमधुकैटभयोश्चैव मेदसा चाज्ञया प्रभोः ।।१३।।\nवाराहे तां समुद्धृत्य लुप्तां मग्नां रसातलात् ।।\nविष्णोर्वराहरूपस्य द्वारा चातिप्रयत्नतः ।। १४ ।।\nपाद्मे विष्णोर्नाभिपद्मे स्रष्टा सृष्टिं विनिर्ममे ।।\nत्रिलोकीं ब्रह्मलोकान्तां नित्यलोकत्रयं विना ।। १५ ।।\nएतत्तु कालसंख्यानमुक्तं सृष्टिनिरूपणे ।।\nकिंचिन्निरूपणं सृष्टे किं भूयः श्रोतुमिच्छसि ।। १६ ।।\n।। शौनक उवाच ।। ।।\nअतः परं किं चकार भगवान्सात्वतांपतिः ।।\nएतान्सृष्ट्वा किं चकार तन्मे व्याख्यातुमर्हसि ।। १७ ।।\n।। सौतिरुवाच ।। ।।\nअतः परं तु गोलोके गोलोकेशो महान्प्रभुः ।।\nएतान्सृष्ट्वा जगामासौ सुरम्यं रासमण्डलम् ।।\nएतैः समेतैर्भगवानतीव कमनीयकम् ।। १८ ।।\nरम्याणां कल्पवृक्षाणां मध्येऽतीव मनोहरम् ।।\nसुविस्तीर्णं च सुसमं सुस्निग्धं मण्डलीकृतम् ।। १९ ।।\nचन्दनागुरुकस्तूरीकुङ्कुमैश्च सुसंस्कृतम् ।।\nदधिलाजसक्तुधान्यदूर्वापर्णपरिप्लुतम् ।। 1.5.२० ।।\nपट्टसूत्रग्रन्थियुक्तं नवचन्दनपल्लवैः ।।\nसंयुक्तरम्भास्तम्भानां समूहैः परिवेष्टितम् ।। २१ ।।\nसद्रत्नसारनिर्माणमण्डपानां त्रिकोटिभिः ।।\nरत्नप्रदीपज्वलितैः पुष्पधूपादिवासितैः।।२२।।\nशृंगारार्हभोगवस्तुसमूहपरिवेष्टितम्।।\nअतीव ललिताकल्पतल्पयुक्तैः सुशोभितम् ।। २३ ।।\nतत्र गत्वा च तैः सार्धं समुवास जगत्पतिः ।।\nदृष्ट्वा रासं विस्मितास्ते बभूवुर्मुनिसत्तम ।। २४ ।।\nआविर्बभूव कन्यैका कृष्णस्य वामपार्श्वतः ।।\nधावित्वा पुष्पमानीय ददावर्घ्यं प्रभोः पदे ।। २५ ।।\nरासे संभूय गोलोके सा दधाव हरेः पुरः ।।\nतेन राधा समाख्याता पुराविद्भिर्द्विजोत्तम ।। २६ ।।\nप्राणाधिष्ठातृदेवी सा कृष्णस्य परमात्मनः ।।\nआविर्बभूव प्राणेभ्यः प्राणेभ्योऽपि गरीयसी ।। २७ ।।\nदेवी षोडशवर्षीया नवयौवनसंयुता ।।\nवह्निशुद्धांशुकाधाना सस्मिता सुमनोहरा ।। २८ ।।\nसुकोमलांगी ललिता सुन्दरीषु च सुन्दरी ।।\nबृहन्नितम्बभारार्त्ता पीनश्रोणिपयोधरा ।। २९ ।।\nबन्धुजीवजिता रक्तसुन्दरोष्ठा धरावरा ।।\nमुक्तापङ्क्तिजिता चारुदन्तपंक्तिर्मनोहरा ।। 1.5.३० ।।\nशरत्पार्वणकोटीन्दुशोभामृष्टशुभानना ।।\nचारुसीमन्तिनीचारुशरत्पङ्कजलोचना।। ३१ ।।\nखगेन्द्रचञ्चुविजितचारुनासा मनोहरा ।।\nस्वर्णगण्डूकविजिते गण्डयुग्मे च बिभ्रती ।। ३२ ।।\nदधती चारुकर्णे च रत्नाभरणभूषिते ।।\nचन्दनागुरुकस्तूरीयुक्तकुंकुमबिन्दुभिः ।। ३३ ।।\nसिन्दूरबिन्दुसंयुक्तसुकपोला मनोहरा ।।\nसुसंस्कृतं केशपाशं मालतीमाल्यभूषितम् ।। ३४ ।।\nसुगन्धकबरीभारं सुन्दरं दधती सती ।।\nस्थलपद्मप्रभामुष्टं पादयुग्मं च बिभ्रती ।। ३५ ।।\nगमनं कुर्वती सा च हंसखञ्जनगञ्जनम् ।।\nसद्रत्नसारनिर्माणां वनमाली मनोहराम्।।३६।।\nहारं हीरकनिर्माणं रत्नकेयूरकङ्कणम् ।।\nसद्रत्नसारनिर्माणं पाशकं सुमनोहरम् ।। ३७ ।।\nअमूल्यरत्ननिर्माणं क्वणन्मञ्जीररञ्जितम् ।।\nनानाप्रकारचित्राढ्यं सुन्दरं परिबिभ्रती ।। ३८ ।।\nसा च सम्भाष्य गोविन्दं रत्नसिंहासने वरे ।।\nउवास सस्मिता भर्तुः पश्यन्ती मुखपङ्कजम् ।। ३९ ।।\nतस्याश्च लोमकूपेभ्यः सद्यो\nगोपाङ्गनागणः ।। आविर्बभूव रूपेण वेशेनैव च तत्समः ।। 1.5.४० ।।\nलक्षकोटीपरिमितः शश्वत्सुस्थिरयौवनः ।।\nसंख्याविद्भिश्च संख्यातो गोलोके गोपिकागणः ।। ४१ ।।\nकृष्णस्य लोमकूपेभ्यः सद्यो गोपगणो मुने ।।\nआविर्बभूव रूपेण वेषेणैव च तत्समः।। ४२ ।।\nत्रिंशत्कोटिपरिमितः कमनीयो मनोहरः ।।\nसंख्याविद्भिश्च संख्यातो बल्लवानां गणः श्रुतौ ।। ४३ ।।\nकृष्णस्य लोमकूपेभ्यः सद्यश्चाविर्बभूव ह ।।\nनानावर्णो गोगणश्च शश्वत्सुस्थिरयौवनः ।। ४४ ।।\nबलीवर्दाः सुरभ्यश्च वत्सा नानाविधाः शुभाः ।।\nअतीव ललिताः श्यामा बह्व्यो वै कामधेनवः ।। ४५ ।।\nतेषामेकं बलीवर्दं कोटिसिंहसमं बले ।।\nशिवाय प्रददौ कृष्णो वाहनाय मनोहरम् ।। ४६ ।।\nकृष्णांघ्रिनखरन्धेभ्यो हंसपङ्क्तिर्मनोहरा ।।\nआविर्बभूव सहसा स्त्रीपुंवत्ससमन्विता।। ४७ ।।\nतेषामेकं राजहंसं महाबलपराक्रमम् ।।\nवाहनाय ददौ कृष्णो ब्रह्मणे च तपस्विने ।। ४८ ।।\nवामकर्णस्य विवरात्कृष्णस्य परमात्मनः ।।\nगणः श्वेततुरङ्गाणामाविर्भूतो मनोहरः ।। ४९ ।।\nतेषामेकं च श्वेताश्वं धर्मार्थं वाहनाय च ।।\nददौ गोपाङ्गनेशश्च संप्रीत्या सुरसंसदि ।। 1.5.५० ।।\nदक्षकर्णस्य विवरात्पुंसश्च सुरसंसदि ।।\nआविर्भूता सिंहपङ्क्तिर्महाबलपराक्रमा ।। ५१ ।।\nतेषामेकं ददौ कृष्णः प्रकृत्यै परमादरम् ।।\nअमूल्यरत्नमाल्यं च वरं यदभिवाञ्छितम् ।। ५२ ।।\nकृष्णो योगेन योगीन्द्रश्चकार रथपञ्चकम् ।।\nशुद्धरत्नेन्द्रनिर्माणं मनोयायि मनोहरम्।। ५३ ।।\nलक्षयोजनमूर्ध्वे च प्रस्थे च शतयोजनम् ।।\nलक्षचक्रं वायुरहं लक्षक्रीडागृहान्वितम् ।। ५४ ।।\nशृङ्गारार्हं भोगवस्तुतल्पासंख्यसमन्वितम् ।।\nरत्नप्रदीपलक्षाणां वाजिभिश्च विराजितम् ।। ५५ ।।\nनानाचित्रविचित्राढथं सद्रत्नकलशोज्ज्वलम् ।।\nरत्नदर्पणभूषाढ्यं शोभितं श्वेतचामरैः ।। ५६ ।।\nवह्निशुद्धांशुकैश्चित्रैर्मुक्ताजालैर्विभूषितम् ।।\nमणीन्द्रमुक्तामाणिक्यहीरहारविराजितम् ।। ५७ ।।\nआरक्तवर्णरत्नेन्द्रसारनिर्माणकृत्रिमैः ।।\nपङ्कजानामसंख्यैश्च सुन्दरैश्च सुशोभितम् ।। ५८ ।।\nददौ नारायणायैकं तेषां मध्ये द्विजोत्तमः ।।\nएकं दत्त्वा राधिकायै ररक्षाशेषमात्मने ।।।। ५९ ।।\nआविर्बभूव कृष्णस्य गुह्यदेशात्ततः परम् ।।\nपिङ्गलश्च पुमानेकः पिङ्गलैश्च गणैः सह ।। 1.5.६० ।।\nआविर्भूता यतो गुह्यात्तेन ते गुह्यकाः स्मृताः ।।\nयः पुमान् स कुबेरश्च धनेशो गुह्यकेश्वरः ।। ६१ ।।\nबभूव कन्यका चैका कुबेरे वामपार्श्वतः ।।\nकुबेरपत्नी सा देवी सुन्दरीणां मनोरमा ।। ६२ ।।\nभूतप्रेतपिशाचाश्च कूष्माण्डब्रह्मराक्षसाः ।।\nवेताला विकृतास्तस्याविर्भूता गुह्यदेशतः ।। ६३।।\nशङ्खचक्रगदापद्मधारिणो वनमालिनः ।।\nपीतवस्त्रपरीधानाः सर्वे श्यामचतुर्भुजाः ।। ६४ ।।\nकिरीटिनः कुण्डलिनो रत्नभूषणभूषिताः ।।\nआविर्भूताः पार्षदाश्च कृष्णस्य मुखतो मुने ।। ६५ ।।\nचतुर्भुजान्पार्षदांश्च ददौ नारायणाय च ।।\nगुह्यकान्गुह्यकेशाय भूतादीञ्छङ्कराय च ।।६६।।\nद्विभुजाः श्यामवर्णाश्च जपमालाकरा वराः ।।\nध्यायन्तश्चरणाम्भोजं कृष्णस्य सततं मुदा ।।६७।।\nदास्यो नियुक्ता दसाश्चैवार्घ्यमादाय यत्नतः ।।\nआविर्भूता वैष्णवाश्च सर्वे कृष्णपरायणाः ।। ६८ ।।\nपुलकाङ्कितसर्वाङ्गाः साश्रुनेत्राः सगद्गदा ।।\nआविर्भूताः पादपद्मात्पादपद्मैकमानसाः।।६९।।\nआविर्बभूवुः कृष्णस्य दक्षनेत्राद्भयङ्कराः।।\nत्रिशूलपट्टिशधरास्त्रिनेत्राश्चन्द्रशेखराः ।। 1.5.७० ।।\nदिगम्बरा महाकाया ज्वलदग्निशिखोपमाः ।।\nते भैरवा महाभागाः शिवतुल्याश्च तेजसा ।। ७१ ।।\nरुरुसंहारकालाख्या असितक्रोधभीषणाः ।।\nमहाभैरवखट्वाङ्गावित्यष्टौ भैरवाः स्मृताः ।। ७२ ।।\nआविर्बभूव कृष्णस्य वामनेत्राद्भयङ्करः।।\nत्रिशूलपट्टिशव्याघ्रचर्माम्बरगदाधरः ।। ७३ ।।\nदिगम्बरो महाकायस्त्रिणेत्रश्चन्द्रशेखरः ।।\nस ईशानो महाभागो दिक्पालानामधीश्वरः ।। ७४ ।।\nडाकिन्यश्चैव योगिन्यः क्षेत्रपालाः सहस्रशः ।।\nआविर्बभूवुः कृष्णस्य नासिकाविवरोदरात् ।। ७५ ।।\nसुरास्त्रिकोटिसंख्याता दिव्यमूर्तिधरावराः ।।\nआविर्बर्भूवुः सहसा पुंसो वै पृष्ठदेशतः ।। ७६ ।।"
  }
]
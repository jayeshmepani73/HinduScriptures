[
  {
    "text": "सौतिरुवाच ।।\nबभूव काले बालश्च क्रमेण पञ्चहायनः ।।\nजातिस्मरो ज्ञानयुक्तः पूर्वमन्त्रस्मृतः सदा ।।१ ।।\nगीयते सततं कृष्णयशोनामगुणादिकम् ।।\nक्षणं रोदिति नृत्येन पुलकाञ्चितविग्रहः ।। २ ।।\nकृष्णसम्बन्धिनीं गाथां शृणोति यत्र तत्र वै ।।\nतत्सम्बन्धि पुराणं च तत्र तिष्ठति बालकः ।। ३ ।।\nधूलिधूसरसर्वाङ्गो धूलिनैवेद्यमीप्सितम् ।।\nधूलिषु प्रतिमां कृत्वा धूलिना पूजयेद्धरिम् ।। ४ ।।\nपुत्रमाह्वयते माता प्रातराशाय चेन्मुने ।।\nहरिं संपूजयामीति मातरं संवदेत्पुनः।। ५ ।।\nशौनक उवाच ।।\nकिं नाम बालकस्यास्य जन्मन्यत्र बभूव ह ।।\nव्युत्पत्त्या संज्ञया वाऽपि तद्भवान्वक्तुमर्हति ।। ६ ।।\nसौतिरुवाच ।।\nअनावृष्ट्यवशेषे च काले बालो बभूव ह ।।\nनारं ददौ जन्मकाले तेनायं नारदाभिधः ।।७।।\nददाति नारं ज्ञानं च बालकेभ्यश्च बालकः ।।\nजातिस्मरो महाज्ञानी तेनायं नारदाभिधः ।। ८ ।।\nवीर्येण नारदस्यैव बभूव बालको मुने ।।\nमुनीन्द्रस्य वरेणैव तेनायं नारदाभिधः ।। ९ ।।\nशौनक उवाच ।।\nशिशुनाम च विज्ञातं व्युत्पत्त्या च यथोचितम् ।।\nमुनीन्द्रस्य कथं नाम नारदश्चेति मंगलम् ।। 1.21.१० ।।\nसौतिरुवाच ।।\nअपुत्रकाय विप्राय धर्मपुत्रो नरो मुनिः ।।\nददौ पुत्र कश्यपाय तेनायं नारदाभिधः ।। ११ ।।\nशौनक उवाच ।।\nअधुना नामव्युत्पत्तिः श्रुता सौते शिशोरपि ।।\nशूद्रयोनौ ब्रह्मपुत्रः कथं स नारदाभिधः ।। १२ ।।\nसौतिरुवाच ।।\nकल्पान्तरे ब्रह्मकण्ठाद्बभूवुर्बहवो नराः ।।\nनरान्ददौ तत्कण्ठं च तेन तन्नारदं स्मृतम् ।।१३।।\nततो बभूव बालश्च नारदात्कण्ठदेशतः ।।\nअतो ब्रह्मा नाम चक्रे नारदश्चेति मङ्गलम् ।। १४ ।।\nसाम्प्रतं शिशुवृत्तान्तं सावधानं निशामय ।।\nउपालम्भरहस्येन विशिष्टं किं प्रयोजनम् ।। १५ ।।\nववृधे गोपिकाबालो विप्रगेहे दिनेदिने ।।\nसपुत्रां पालितां चक्रे ब्राह्मणः स्वसुतां यथा ।।१६ ।।\nएतस्मिन्नन्तरे विप्रा आययुर्विप्रमन्दिरम् ।।\nशिशवः पञ्चवर्षीया महातेजस्विनो यथा ।। १७ ।।\nप्रच्छन्नं हृतवन्तश्च ग्रीष्ममध्याह्नभास्करम् ।।\nमधुपर्कादिकं दत्त्वा तान्ननाम गृही द्विज ।। १८ ।।\nफलमूलादिकं काले चत्वारो मुनिपुङ्गवाः ।।\nविप्रदत्तं बुभुजिरे तच्छेशं बुभुजे शिशुः ।। १९ ।।\nचतुर्थको मुनिस्तस्मै कृष्णमन्त्रं ददौ मुदा ।।\nतेषां बभूव दासः स द्विजस्य मातुराज्ञया ।।1.21.२०।।\nएकदा शिशुमाता च गच्छन्ती निशि वर्त्मनि ।।\nममार सर्पदष्टा च तत्क्षणं स्मरती हरिम् ।। २१ ।।\nसद्यो जगाम वैकुण्ठं विष्णुयानेन सा सती ।।\nविष्णुपार्षदसंयुक्ता सद्रत्ननिर्मितेन च ।। २२ ।।\nप्रातर्बालो द्विजैः सार्धं प्रययौ विप्रमन्दिरात् ।।\nतत्त्वज्ञानं ददुस्तस्मै ब्राह्मणाश्च कृपालवः ।। २३ ।।\nब्रह्मपुत्राः शिशुं त्यक्त्वा स्वस्थानं प्रययुः किल ।।\nमहाज्ञानी शिशुस्तस्थौ गङ्गातीरे मनोहरे ।।२४ ।।\nतत्र स्नात्वा विप्रदत्तं विष्णुमन्त्रं जजाप सः ।।\nक्षुत्पिपासारोगशोकहरं वेदेषु दुर्लभम् ।। २५ ।।\nमहारण्ये च घोरे च अश्वत्थमूलसन्निधौ ।।\nकृत्वा योगासनं तस्थौ सुचिरं तत्र बालकः ।। २६ ।।\nशौनक उवाच ।।\nकं मन्त्रं बालकः प्राप कुमारेण च धीमता ।।\nदत्तं परं श्रींहरेश्च तद्भवान्वक्तु मर्हति ।। २७ ।।\nसौतिरुवाच ।।\nकृष्णेन दत्तो गोलोके कृपया ब्रह्मणे पुरा ।।\nद्वाविंशत्यक्षरो मन्त्रो वेदेषु च सुदुर्लभः ।। २८ ।।\nतं च ब्रह्मा ददौ भक्त्या कुमाराय च धीमते ।।\nकुमारेण स दत्तश्च मन्त्रश्च शिशवे द्विज ।। २९ ।।\nॐ श्रीं नमो भगवते रास मण्डलेश्वराय ।।\nश्रीकृष्णाय स्वाहेति च मन्त्रोऽयं कल्पपादपः ।। 1.21.३० ।।\nमहापुरुषस्तोत्रं च पूर्वोक्तं कवचं च यत् ।।\nअस्यौपयौगिकं ध्यानं सामवेदोक्तमेव च ।। ३१ ।।\nतेजोमण्डलरूपे च सूर्य्यकोटिसमप्रभे ।।\nयोगिभिर्वाञ्छितं ध्याने योगैः सिद्धगणैः सुरैः ।। ३२ ।।\nध्यायन्ते वैष्णवा रूपं तदभ्यन्तरसन्निधौ ।।\nअतीव कमनीयानिर्वचनीयं मनोहरम् ।। ३३ ।।\nनवीनजलदश्यामं शरत्पङ्कजलोचनम् ।।\nशरत्पार्वणचन्द्रास्यं पक्वबिम्बाधिकाधरम् ।। ३४ ।।\nमुक्तापङ्क्तिविनिन्दैकदन्तपंक्तिमनोहरम् ।।\nसस्मितं मुरलीन्यस्तहस्तावलम्बनेन च ।। ३५ ।।\nकोटिकन्दर्पलावण्यं लीलाधाम मनोहरम् ।।\nचन्द्रलक्षप्रभाजुष्टं पुष्टश्रीयुक्तविग्रहम् ।। ३६ ।।\nत्रिभङ्गसङ्गि वा युक्तं द्विभुजं पीतवाससम् ।।\nरत्नकेयूरवलयरत्ननूपुरभूषि तम् ।। ३७ ।।\nरत्नकुण्डलयुग्मेन गण्डस्थलविराजितम् ।।\nमयूरपुच्छचूडं च रत्नमालाविभूषितम् ।। ३८ ।।\nशोभितं जानुपर्य्यन्तं मालतीवनमालया ।।\nचन्दनोक्षितसर्वाङ्गं भक्तानुग्रहकारकम् ।।३९ ।।\nमणिना कौस्तुभेन्द्रेण वक्षस्थलसमुज्ज्वलम् ।।\nवीक्षितं गोपिकाभिश्च शश्वद्व्रीडितलोचनैः ।।1.21.४०।।\nस्थिरयौवनयुक्ताभिर्वेष्टिताभिश्च सन्ततम् ।।\nभूषणैर्भूषिताभिश्च राधावक्षःस्थलस्थितम् ।। ।। ४१ ।।\nब्रह्मविष्णुशिवाद्यैश्च पूजितं वन्दितं स्तुतम् ।।\nकिशोरं राधिकाकान्तं शान्तरूपं परात्परम् ।। ४२ ।।\nनिर्लिप्तं साक्षिरूपं  च निर्गुणं प्रकृतेः परम् ।।\nध्यायेत्सर्वेश्वरं तं च परमात्मानमीश्वरम् ।। ४३ ।।\nइदं ते कथितं ध्यानं स्तोत्रं च कवचं मुने ।।\nमन्त्रोपयौगिकं सत्यं मन्त्रश्च कल्पपादपः।।४४।।\nसाम्प्रतं बालकस्तस्थौ ध्यानस्थस्तत्र शौनक ।।\nदिव्यं वर्षसहस्रं च निराहारः कृशोदरः।। ।।४५।।\nशक्तिमान्परिपुष्टश्च सिद्धमन्त्रप्रभावत।।\nददर्श बालको ध्याने दिव्यं लोकं च बालकम्।।४६।।\nरत्नसिंहासनस्थं च रत्नभूषणभूषितम् ।।\nकिशोरवयसं श्यामं गोपवेषं च सस्मितम् ।। ४७ ।।\nगोपैर्गोपाङ्गनाभिश्च वेष्टितं पीतवाससम् ।।\nद्विभुजं मुरलीहस्तं चन्दनेन विचर्चितम्।।४८।।\nब्रह्मविष्णुशिवाद्यैश्च स्तूयमानं परात्परम् ।।\nदृष्ट्वा च सुचिरं शान्तं शान्तश्च गोपिकासुतः।।४९।।\nविरराम च शोकार्तो यदा तद्द्रष्टुमक्षमः ।।\nरुरोदाश्वत्थमूले च न दृष्ट्वा बालकं शिशुः ।। 1.21.५० ।।\nबभूवाकाशवाणीति रुदन्तं बालकं प्रति ।।\nसत्यं प्रबोधयुक्तं च हितमेव मिताक्षरम् ।। ५१ ।।\nसकृद्यद्दर्शितं रूपं तदेव नाधुना पुनः ।।\nअपि पक्वकषायाणां दुर्दर्शं च कुयोगिनाम् ।। ५२ ।।\nएतस्मिन्विग्रहेऽतीते संप्राप्ते दिव्यविग्रहे ।।\nपुनर्द्रक्ष्यसि गोविन्दं जन्ममृत्युहरं हरिम् ।। ५३ ।।\nइति श्रुत्वा बालकश्च विरराम मुदाऽन्वितः ।।\nकाले तत्याज तीर्थे च तनुं कृष्णं हृदि स्मरन् ।। ५४ ।।\nनेदुर्दुन्दुभयः स्वर्गे पुष्पवृष्टिर्बभूव ह ।।\nबभूव शापमुक्तश्च नारदश्च महामुनिः।।५५।।\nतनुं त्वक्वा स जीवश्च विलीनो ब्रह्मविग्रहे ।।\nबभूव प्राक्तनान्नित्यः कालभेदे तिरोहितः ।। ५६ ।।\nआविर्भावस्तिरोभावः स्वेच्छया नित्यदेहिनाम् ।।\nजन्ममृत्युजराव्याधिर्भक्तानां नास्ति शौनक ।। ५७ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे नारदशापविमोचनं नामैकविंशोऽध्यायः ।। २१ ।।"
  }
]
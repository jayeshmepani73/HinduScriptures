[
  {
    "text": "सौतिरुवाच ।।\nहरिस्तोत्रं च कवचं मन्त्रं पूजाविधिं परम् ।।\nहरं ययाचे देवर्षिर्ध्यानं च ज्ञानमेव च ।। १ ।।\nस्तोत्रं च कवचं मन्त्रं ध्यानं पूजाविधिं तथा ।।\nतत्प्राक्तनीयज्ञानं च ददौ तस्मै महेश्वरः ।। २ ।।\nसर्वं प्राप्य मुनिश्रेष्ठः परिपूर्णमनोरथः ।।\nउवाच प्रणतो भक्त्या गुरुं प्रणतवत्सलम् ।। ३ ।।\nनारद उवाच ।।\nआह्निकं ब्राह्मणानां च वद वेदविदां वर ।।\nस्वधर्मपालनं नित्यं यतो भवति नित्यशः ।। ४ ।।\nश्रीमहेश्वर उवाच ।।\nब्राह्मे मुहूर्ते चोत्थाय बह्मरन्धस्थपङ्कजे ।।\nसूक्ष्मे सहस्रपत्रे स्वे निर्मले ग्लानिवर्जिते ।। ५ ।।\nरात्रिवासं परित्यज्य गुरुं तत्रैव चिन्तयेत् ।।\nव्याख्यामुद्राकरं प्रीतं सस्मितं शिष्यवत्सलम् ।। ६ ।।\nप्रसन्नवदनं शान्तं परितुष्टं निरन्तरम् ।।\nसाक्षाद्ब्रह्मस्वरूपं च परमं चिन्तयेत्सदा ।। ७ ।।\nध्यात्वैवं गुरुमाराध्य हृत्पद्मे निर्मले सिते ।।\nसहस्रपत्रे विस्तीर्णे देवमिष्टं विचिन्तयेत् ।। ८ ।।\nयस्य देवस्य यद्ध्यानं यद्रूपं तद्विचिन्तयेत् ।।\nगृहीत्वा तदनुज्ञां च कर्त्तव्यं समयोचितम् ।। ९ ।।\nआदौ ध्यात्वा गुरुं नत्वा संपूज्य विधिपूर्वकम् ।।\nपश्चात्तदाज्ञामादाय ध्यायेदिष्टं प्रपूजयेत् ।।1.26.१०।।\nगुरुप्रदर्शितो देवो मन्त्रपूजाविधिर्जपः ।।\nन देवेन गुरुर्दृष्टस्तस्माद्देवाद्गुरुः परः ।। ।। ११ ।।\nगुरुर्ब्रह्मा गुरुर्विष्णुर्गुरुर्देवो महेश्वरः ।।\nगुरुः प्रकृतिरीशाद्या गुरुश्चन्द्रोऽनलो रविः ।। १२ ।।\nगुरुर्वायुश्च वरुणो गुरुर्माता पिता सुहृत् ।।\nगुरुरेव परं ब्रह्म नास्ति पूज्यो गुरोः परः ।। १३ ।।\nअभीष्टदेवे रुष्टे च समर्थो रक्षणे गुरुः ।।\nन समर्था गुरौ रुष्टे रक्षणे सर्वदेवताः ।। १४ ।।\nयस्य तुष्टो गुरुः शश्वज्जयस्तस्य पदे पदे ।।\nयस्य रुष्टो गुरुस्तस्य सर्वनाशश्च सर्वदा ।। १५ ।।\nन संपूज्य गुरुं देवं यो मूढः पूजयेद् भ्रमात्।।\nब्रह्महत्याशतं पापी लभते नात्र संशयः ।।१६।।\nसामवेदे च भगवानित्युवाच हरिः स्वयम्।।\nतस्मादभीष्टदेवाच्च गुरुः पूज्यतमः परः ।। १७ ।।\nगुरुमिष्टं स्वयं ध्यात्वा स्तुत्वा वै साधको मुने ।।\nनिर्मलं स्थलमासाद्य विण्मूत्रं ह्युत्सृजेन्मुदा ।। १८ ।।\nजलं जलसमीपं च सरन्धं प्राणिसन्निधिम् ।।\nदेवालयसमीपं च वृक्षमूलं च वर्त्म च ।। १९ ।।\nहलोत्कर्षस्थलं चैव सस्यक्षेत्रं च गोष्ठकम् ।।\nनदीकन्दरगर्भं च पुष्पोद्यानं च पंकिलम् ।। 1.26.२० ।।\nग्रामाद्यभ्यन्तरं चैव नृणां गृहसमीपकम्।।\nशङ्कुं सेतुं शरवणं श्मशानं वह्निसन्निधिम् ।। २१ ।।\nक्रीडास्थलं महारण्यं मंचकाधःस्थलं तथा ।।\nवृक्षच्छायायुतं स्थानमन्तःप्राण्यवपर्णकम् ।।२२।।\nदूर्वास्थानं कुशस्थानं वल्मीकस्थानमेव च ।।\nवृक्षारोपणभूभिं च कार्यार्थं च परिष्कृतम् ।। २३ ।।\nएतत्सर्वं परित्यज्य सूर्य्यतापविवर्जितम् ।।\nकृत्वा गर्त्तं पुरीषं च मूत्रं च परिवर्जयेत् ।। २४ ।।\nपुरीषमूत्रोत्सर्गं च दिवा कुर्यादुदङ्मुखः ।।\nपश्चिमाभिमुखो रात्रौ सन्ध्यायां दक्षिणामुखः ।। २५ ।।\nमौनी भूत्वा च निश्वासं यथा गन्धो न सञ्चरेत् ।।\nत्यक्त्वा मृदा समाच्छाद्य शौचं कुर्य्याद्विचक्षणः ।।२६।।\nकृत्वा तु लोष्टशौचं च जलशौचं ततः परम् ।।\nमृद्युक्तं तज्जलं चैव तत्प्रमाणं निशामय ।। ।। २७ ।।\nएकां लिङ्गे मृदं दद्याद्वामहस्ते चतुष्टयम् ।।\nउभयोर्हस्तयोर्द्वे तु मूत्रशौचं प्रकीर्तितम् ।। २८ ।।\nमूत्रशौचं द्विगुणितं मैधुनानन्तरं यदि ।।\nमैथुनानन्तरं यद्वा मूत्रशौचं चतुर्गुणम् ।। २९ ।।\nएका लिङ्गे गुदे तिस्रस्तथा वामकरे दश ।।\nउभयोः सप्त दातव्याः पादः षष्ठेन शुध्यति ।। 1.26.३० ।।\nपुरीषशौचं विप्राणां गृहिणामिदमेव च ।।\nविधवानां द्विगुणितं शौचमेव प्रकीर्त्तितम् ।। ३१ ।।\nयतीनां वैष्णवानां च ब्रह्मर्षेर्ब्रह्मचारिणाम् ।।\nचतुर्गुणं च गृहिणां तेषां शौचं प्रकीर्त्तितम् ।। ३२ ।।\nनो यावदुपनीयेत द्विजः शूद्रस्तथाऽङ्गना ।।\nगन्धलेपक्षयकरं तेषां शौचं प्रकीर्त्तितम् ।। ३३ ।।\nशौचं क्षत्रविशोश्चैव द्विजानां गृहिणां समम् ।।\nद्विगुणं वैष्णवादीनां मुनीनां परिकीर्तितम् ।। ३४ ।।\nन्यूनाधिकं न कर्तव्यं शौचं शुद्धिमभीप्सता ।।\nप्रायश्चित्तं प्रयुज्येत विहितातिक्रमे कृते ।। ३५ ।।\nशौचं तन्नियमं मत्तः सावधानं निशामय ।।\nमृच्छौचे च शुचिर्विप्रोऽप्यशुचिश्च व्यतिक्रमे ।। ३६ ।।\nवल्मीकमूषिकोत्खातां मृदमन्तर्जलां तथा ।।\nशौचावशिष्टां गेहाच्च न दद्यात्क्लेशसम्भवाम् ।। ३७ ।।\nअन्तःप्राण्यवपर्णां च हलोत्खातां विशेषतः ।।\nकुशमूलोत्थितां चैव दूर्वामूलोत्थितां तथा ।। ३८ ।।\nअश्वत्थमूलान्नीतां च तथैव शयनोत्थिताम् ।।\nचतुष्पथाच्च गोष्ठानां गोष्पदानां तथैव च।।३९।।\nशस्यस्थलानां क्षेत्राणामुद्यानानां मृदं त्यजेत् ।।\nस्नातो वाऽप्यथवाऽस्नातो विप्रः शौचेन शुध्यति ।। 1.26.४० ।।\nशौचहीनोऽशुचिर्नित्यमनर्हः सर्वकर्मसु ।।\nकृत्वा शौचमिदं विप्रो सुखं प्रक्षालयेत्सुधीः ।। ४१ ।।\nआदौ षोडशगण्डूषैर्मुखशुद्धिं विधाय च ।।\nदन्तकाष्ठेन दन्तं च तत्पश्चात्परिमार्जयेत् ।।४२।।\nपुनः षोडशगण्डूषैर्मुखशुद्धिं समाचरेत् ।।\nदन्तमार्जनकाष्ठानां नियमं शृणु नारद ।।४३।।\nनिरूपितं सामवेदे हरिणा चाह्निकक्रमे ।।\nअपामार्गं सिन्धुवारमाम्रं च करवीरकम्।।४४।।\nखदिरं च शिरीषं च जातिपुन्नागशालकम् ।।\nअशोकमर्जुनं चैव क्षीरिवृक्षं कदम्बकम् ।।४५।।\nजम्बूकं बकुलं तोक्मं पलाशं च प्रशस्तकम् ।।\nबदरीं पारिभद्रं च मन्दारं शाल्मलिं तथा।।४६ ।।\nवृक्षं कण्टकयुक्तं च लतादि परिवर्जयेत् ।।\nपिप्पलं च प्रियालं च तिन्ति डीकं च तालकम् ।।४७।।\nखर्जूरं नारिकेलं च तालं च परिवर्जयेत् ।।\nदन्तशौचविहीनश्च सर्वशौचविहीनकः ।।४८।।\nशौचहीनोऽशुचि र्नित्यमनर्हः सर्वकर्मसु ।।\nकृत्वा शौचं शुचिर्विप्रो धृत्वा धौते च वाससी ।। ४९ ।।\nप्रक्षाल्य पादावाचम्य प्रातःसन्ध्यां समाचरेत्।।\nएवं त्रिसंध्यं संध्यां च कुरुते कुलजो द्विजः ।। 1.26.५० ।।\nस स्नातः सर्वतीर्थेषु त्रिसन्ध्यं यः समाचरेत् ।।\nसन्ध्यात्रितयहीनस्स्यादनर्हः सर्वकर्मसु ।। ५१ ।।\nयदह्ना कुरुते कर्म न तस्य फलभाग्भवेत् ।।\nनोपतिष्ठति यः पूर्वां नोपास्ते यस्तु पश्चिमाम् ।। ५२ ।।\nस शूद्रवद्बहिष्कार्य्यः सर्वस्माद्द्विजकर्मणः ।।\nपूर्वां सन्ध्यां परित्यज्य मध्यमां पश्चिमां तथा ।।५३।।\nब्रह्महत्यामात्महत्यां प्रत्यहं लभते द्विजः ।।\nएकदशीविहीनो यः सन्ध्याहीनश्च यो द्विजः ।। ५४ ।।\nकल्पं व्रजेत्कालसूत्रं यथा हि वृषलीपतिः ।।\nप्रातःसन्ध्यां विधायैवं गुरुमिष्टं सुरं रविम् ।।५५ ।।\nब्रह्माणमीशं विष्णुं च मायां पद्मां सरस्वतीम् ।।\nप्रणम्य गुरुमाज्यं च दर्पणं मधु काञ्चनम्।।५६।।\nस्पृष्ट्वा स्नानादिकं काले कुर्यात्साधकसत्तमः ।।\nपुष्करिण्यां तु वाप्यां तु यदा स्नानं समाचरेत् ।। ५७ ।।\nसमुद्धृत्य पञ्चपिण्डानादौ धर्मी विचक्षणः ।।\nनद्यां नदे कन्दरे वा तीर्थे वा स्नानमाचरेत् ।। ५८ ।।\nकुर्य्यात्स्नात्वा तु सङ्कल्पं ततः स्नानं पुनर्मुने ।।\nश्रीकृष्णप्रीतिकामश्च वैष्णवानां महात्मनाम् ।। ५९ ।।\nसङ्कल्पो गृहिणां चैव कृतपातकनाशकः ।।\nविप्रः कृत्वा तु सङ्कल्पं मृदं गात्रे प्रलेपयेत् ।। 1.26.६० ।।\nवेदोक्तमन्त्रेणानेन देहशुद्धिकृते नरः ।।\nअश्वक्रान्ते रथक्रांते विष्णुक्रान्ते वसुन्धरे ।। ६१ ।।\nमृत्तिके हर मे पापं यन्मया दुष्कृतं कृतम् ।।\nउद्धृतासि वराहेण कृष्णेन शतबाहुना ।। ६२ ।।\nआरुह्य मम गात्राणि सर्वं पापं प्रमोचय ।।\nपुण्यं देहि महाभागे स्नानानुज्ञां कुरुष्व माम् ।। ६३ ।।\nइत्युक्त्वा च जले नाभिप्रमाणे मन्त्रपूर्वकम् ।।\nचतुर्हस्तप्रमाणां च कृत्वा मण्डलिका शुभाम् ।। ६४ ।।\nतीर्थान्यावाहयेत्तत्र हस्तं दत्त्वा तपोधन ।।\nयानि यानि च तीर्थानि सर्वाणि कथयामि ते ।। ६५ ।।\nगङ्गे च यमुने चैव गोदावरि सरस्वति ।।\nनर्मदे सिन्धु कावेरि जलेऽस्मिन्सन्निधिं कुरु ।। ६६ ।।\nनलिनी नन्दिनी सीता मालिनी च महापगा।।\nविष्णुपादाब्जसम्भूता गङ्गा त्रिपथगामिनी ।। ६७ ।।\nपद्मावती भोगवती स्वर्णरेखा च कौशिकी ।।\nदक्षा पृथ्वी च सुभगा विश्वकाया शिवामृता ।। ६८ ।।\nविद्याधरी सुप्रसन्ना तथा लोकप्रसाधिनी ।।\nक्षेमा च वैष्णवी शान्ता शान्तिदा गोमती सती ।। ६९ ।।\nसावित्री तुलसी दुर्गा महालक्ष्मीः सरस्वती ।।\nकृष्णप्राणाधिका राधा लोपामुद्रा दितीरतिः ।।1.26.७०।।\nअहल्या चादितिः संज्ञा स्वधा स्वाहाऽप्यरुन्धती ।।\nशतरूपा देवहूतिरित्याद्याः संस्मरेत्सुधीः ।। ७१ ।।\nस्नात्वा स्नात्वा महापूतः कुर्य्यात्तु तिलक बुधः ।।\nबाह्वोर्मूले ललाटे च कण्ठदेशे च वक्षसि ।। ७२ ।।\nस्नानं दानं तपो होमो देवतापितृकर्म च ।।\nतत्सर्वं निष्फलं याति लला टे तिलकं विना।। ७३ ।।\nब्राह्मणस्तिलकं कृत्वा कुर्य्यात्सन्ध्यां च तर्पणम् ।।\nनमस्कृत्य सुरान्भक्त्या गृहं गच्छेन्मुदाऽन्वितः ।।७४।।\nप्रक्षाल्य पादौ यत्नेन धृत्वा धौते च वाससी ।।\nमन्दिरं प्रविशेत्प्राज्ञ इत्याह हरिरेव च ।। ७५ ।।\nविना पादक्षालनं यः स्नात्वा विशति मन्दिरम् ।।\nतस्य स्नानादिकं नष्टं जपहोमादिपञ्चकम् ।। ७६ ।।\nपरिधाय स्निग्धवस्त्रं गृहं च प्रविशेद्गृही ।।\nरुष्टा लक्ष्मीर्गृहा द्याति शापं दत्त्वा सुदारुणम्।। ७७ ।।\nजङ्घोर्ध्वतश्च यो विप्रः पादौ प्रक्षालयेद्यदा ।।\nतावद्भवति चाण्डालो यावद्गङ्गां न पश्यति ।। ७८ ।।\nउपविश्यासने ब्रह्मञ्छुचिराचम्य साधकः ।।\nपूजां कुर्य्यात्तु वेदोक्ता भक्तियुक्तो हि संयतः ।। ७९ ।।\nशालग्रामे मणौ मन्त्रे प्रतिमायां जले स्थले ।।\nगोपृष्ठे वा गुरौ विप्रे प्रशस्तमर्चनं हरेः ।। 1.26.८० ।।\nसर्वेषु शस्ता पूजा च शालग्रामे च नारद ।।\nसुराणामेव सर्वेषां यत्राधिष्ठानमेव च ।।८१ ।।\nस स्नातः सर्वतीर्थेषु सर्वयज्ञेषु दीक्षितः ।।\nशालग्रामोदकेनैव योऽभिषेकं समाचरेत् ।। ८२ ।।\nशालग्रामजलं भक्त्या नित्यमश्नाति यो नरः ।।\nजीवन्मुक्तः स च भवेद्यात्यन्ते कृष्णमन्दिरम् ।। ८३ ।।\nशालग्रामशिलाचक्रं यत्र तिष्ठति नारद ।।\nसचक्रो भगवांस्तत्र सर्वतीर्थानि निश्चितम् ।। ८४ ।।\nतत्र यो हि मृतो देही ज्ञानाज्ञानेन दैवतः ।।\nरत्ननिर्मितयानेन स याति श्रीहरेः पदम् ।। ८५ ।।\nशालग्रामं विनाऽन्यत्र कः साधुः पूजयेद्धरिम् ।।\nकृत्वा तत्र हरेः पूजां परिपूर्णं फलं लभेत्।। ।। ८६ ।।\nपूजाधारश्च कथितः श्रूयतां पूजनक्रमः ।।\nहरेः पूजां बहुमतां कथयामि यथागमम् ।। ८७ ।।\nकश्चिद्ददाति हरये चोपचारांश्च षोडश ।।\nसुन्दराणि पवित्राणि नित्यं भक्त्या च वैष्णवः ।। ८८ ।।\nकश्चिद्द्वादश वस्तूनि पञ्च वस्तूनि कश्चन ।।\nयेषामेव यथा शक्तिर्भक्तिर्मूलं च पूजने ।।८९।।\nआसनं वसनं पाद्यमर्घ्यमाचमनीयकम् ।।\nपुष्पं चन्दनधूपं च दीपं नैवेद्यमुत्तमम् ।। 1.26.९० ।।\nगन्धं माल्यं च शय्यां च ललितां सुविलक्षणाम् ।।\nजलमन्नं च ताम्बूलं साधारं देयमेव च ।। ९१ ।।\nगन्धान्नतल्पताम्बूलं विना द्रव्याणि द्वादश ।।\nपाद्यार्घ्यजलनैवेद्यपुष्पाण्येतानि पंच च ।। ९२ ।।\nसर्वाण्येतानि मूलेन दद्यात्साधकसत्तमः ।।\nगुरूपदिष्टं मूलं च प्रशस्तं सर्वकर्मसु ।। ९३ ।।\nआदौ कृत्वा भूतशुद्धिं प्राणायामं ततः परम् ।।\nअङ्गप्रत्यङ्गयोर्न्यासं मन्त्रन्यासं ततः परम् ।।९४।।\nवर्णन्यासं विनिर्वर्त्य चार्घ्यपात्रं विनिर्दिशेत् ।।\nत्रिकोणमण्डलं कृत्वा तत्र कूर्मं प्रपूजयेत् ।। ९५।।\nजलेनापूर्य्य शङ्खं च तत्र संस्थापयेद्द्विजः ।।\nजलं संपूज्य विधिवत्तीर्थान्यावाहयेत्तत्तः ।। ९६ ।।\nपूजोपकरणं तेन जलेन क्षालयेत्पुनः ।।\nततो गृहीत्वा पुष्पं च कृत्वा योगासनं शुचिः ।। ९७ ।।\nध्यानेन गुरुदत्तेन ध्यायेत्कृष्णमनन्यधीः ।।\nध्यात्वा पाद्यादिकं सर्वं दद्यान्मूलेन साधकः ।। ९८ ।।\nअङ्ग प्रत्यङ्गदेवं च तन्त्रोक्तं पूजयेद्धरिम् ।।\nमूलं जप्त्वा यथाशक्ति देवमन्त्रं विसर्जयेत् ।। ९९ ।।\nदत्त्वोपहारं विविधं स्तुत्वा च कवचं पठेत् ।।\nततः कृत्वा परीहारं मूर्ध्ना च प्रणमेद्भुवि ।।1.26.१००।।\nकृत्वा वै देवपूजां च यज्ञं कुर्य्याद्विचक्षणः ।।\nश्रौतस्मार्त्ताग्नियुक्तं च बलिं दद्यात्ततो मुने ।। १०१ ।।\nनित्यश्राद्धं यथाशक्ति दानं वित्तानुरूपकम् ।।\nकृत्वा कृती स विहरेत्क्रम एष श्रुतौ श्रुतः ।। १०२।।\nइति ते कथितं सर्वं वेदोक्तं सूत्रमुत्तमम् ।।\nआह्निकस्य च विप्राणां किं भूयः श्रोतुमिच्छसि।।१०३।।\nइति श्रीब्रह्मवैवर्त्ते महापुराणे ब्रह्मखण्डे शिवनारदसंवादे आह्निकनिरूपणं नाम षड्विंशतितमोऽध्यायः ।। २६ ।।"
  }
]
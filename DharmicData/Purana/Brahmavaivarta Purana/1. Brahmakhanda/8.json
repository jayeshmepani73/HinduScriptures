[
  {
    "text": "सौतिरुवाच ।।\nब्रह्मा विश्वं विनिर्माय सावित्र्यां वरयोषिति ।।\nचकार वीर्य्याधानं च कामुक्यां कामुको यथा ।। १ ।।\nसा दिव्यं शतवर्षं च धृत्वा गर्भं सुदुस्सहम् ।।\nसुप्रसूता च सुषुवे चतुर्वेदान्मनोहरान् ।। २ ।।\nविविधाञ्शास्त्रसंघांश्च तर्कव्याकरणादिकान् ।।\nषट्त्रिंशत्संख्यका दिव्या रागिणीः सुमनोहराः ।। ३ ।।\nषड्रागान्सुन्दरांश्चैव नानाताल समन्वितान् ।।\nसत्यत्रेताद्वापरांश्च कलिं च कलहप्रियम् ।। ४ ।।\nवर्षमासमृतुं चैव तिथिं दण्डक्षणादिकम् ।।\nदिनं रात्रिं च वारांश्च सन्ध्यामुषसमेव च ।। ५ ।।\nपुष्टिं च देवसेनां च मेधां च विजयां जयाम् ।।\nषट्कृत्तिकाश्च योगांश्च करणं च तपो धनः ।। ६ ।।\nदेवसेनां महाषष्ठीं कार्त्तिकेयप्रियां सतीम् ।।\nमातृकासु प्रधाना सा बालानामिष्टदेवता ।। ७ ।।\nब्राह्मं पाद्मं च वाराहं कल्पत्रयमिदं स्मृतम् ।।\nनित्यं नैमित्तिकं चैव द्विपरार्द्धं च प्राकृतम् ।। ८ ।।\nचतुर्विधं च प्रलयं कालं वै मृत्युकन्यकाम् ।।\nसर्वान्व्याधिगणांश्चैव सा प्रसूय स्तनं ददौ ।। ९ ।।\nअथ धातुः पृष्ठदेशादधर्मः समजायत।।\nअलक्ष्मीस्तद्वामपार्श्वाद्बभूवात्यन्तकामिनी ।।1.8.१०।।\nनाभिदेशाद्विश्वकर्मा जातो वै शिल्पिनां गुरुः ।।\nमहान्तौ वसवोऽष्टौ च महाबलपराक्रमाः ।। ११ ।।\nअथ धातुश्च मनस आविर्भूताः कुमारकाः ।।\nचत्वारः पञ्चवर्षीया ज्वलन्तो ब्रह्मतेजसा ।। १२ ।।\nसनकश्च सनन्दश्च तृतीयश्च सनातनः ।।\nसनत्कुमारो भगवांश्चतुर्थो ज्ञानिनां वरः ।।१३।।\nआविर्बभूव मुखतः कुमारः कनकप्रभः ।।\nदिव्यरूपधरः श्रीमान्सस्त्रीकः सुन्दरो युवा ।। १४ ।।\nक्षत्त्रियाणां बीजरूपो नाम्ना स्वायम्भुवो मनुः ।।\nया स्त्री सा शतरूपा च रूपाढ्या कमला कला ।।१५।।\nसस्त्रीकश्च मनुस्तस्थौ धात्राज्ञा परिपालकः ।।\nस्वयं विधाता पुत्रांश्च तानुवाच प्रहर्षितान् ।। १६ ।।\nसृष्टिं कर्त्तुं महाभागो महाभागवतान्द्विज ।।\nजग्मुस्ते च नहीत्युक्त्वा तप्तुं  कृष्णपरायणाः ।। १७ ।।\nचुकोप हेतुना तेन विधाता जगतां पतिः ।।\nकोपासक्तस्य च विधेर्ज्वलतो ब्रह्मतेजसा ।। १८ ।।\nआविर्भूता   ललाटाच्च रुद्रा एकादश प्रभो ।।\nकालाग्निरुद्रः संहर्ता तेषामेकः प्रकीर्तितः ।। १९ ।।\nसर्वेषामेव विश्वानां स तामस इति स्मृतः ।।\nराजसश्च स्वयं ब्रह्मा शिवो विष्णुश्च सात्त्विकौ ।। 1.8.२० ।।\nगोलोकनाथः कृष्णश्च निर्गुणः प्रकृतेः परः ।।\nपरमज्ञानिनो मूर्खा वदन्तं तामसं शिवम् ।। २१ ।।\nशुद्धसत्त्वस्वरूपं च निर्मलं वैष्णवाग्रणीम् ।।\nशृणु नामानि रुद्राणां वेदोक्तानि च यानि च ।। २२ ।।\nमहान्महात्मा मतिमान्भीषणश्च भयंकरः ।।\nऋतुध्वजश्चोर्ध्वकेशः पिङ्गलाक्षो रुचिः शुचिः ।। २३ ।।\nपुलस्त्यो दक्षकर्णाच्च पुलहो वामकर्णतः ।।\nदक्षनेत्रात्तथाऽत्रिश्च वामनेत्रात्क्रतुः स्वयम् ।। २४ ।।\nअरणिर्नासिकारन्ध्रादङ्गिराश्च मुखाद्रुचिः ।।\nभृगुश्च वामपार्श्वाच्च दक्षो दक्षिणपार्श्वतः ।। २५ ।।\nछायायाः कर्दमो जातो नाभेः पञ्चशिखस्तथा ।।\nवक्षसश्चैव वोढुश्च कण्ठदेशाच्च नारदः ।। २६ ।।\nमरीचिः स्कन्धदेशाच्चैवापान्तरतमा गलात् ।।\nवसिष्ठो रसनादेशात्प्रचेता अधरोष्ठतः ।। २७ ।।\nहंसश्च वामकुक्षेश्च दक्षकुक्षेर्यतिः स्वयम् ।।\nसृष्टिं विधातुं स विधिश्चकाराज्ञां सुतान्प्रति ।।\nपितुर्वाक्यं समाकर्ण्य तमुवाच स नारदः ।। २८ ।।\nनारद उवाच ।।\nपूर्वमानय मज्ज्येष्ठान्सनकादीन्पितामह ।।\nकारयित्वा दारयुक्तानस्मान्वद जगत्पते ।। २९ ।।\nपित्रा ते तपसे युक्ताः संसाराय वयं कथम् ।।\nअहो हन्त प्रभोर्बुद्धिर्विपरीताय कल्पते ।। 1.8.३० ।।\nकस्मै पुत्राय पीयूषात्परं दत्तं तपोऽधुना ।।\nकस्मै ददासि विषयं विषमं च विषाधिकम् ।। ३१ ।।\nअतीव निम्ने घोरे च भवाब्धौ यः पतेत्पितः ।।\nनिष्कृतिस्तस्य नास्तीति कोटिकल्पे गतेऽपि च ।। ३२ ।।\nनिस्तारबीजं सर्वेषां बीजं च पुरुषोतमम् ।।\nसर्वदं भक्तिदं दास्यप्रदं सत्यं कृपामयम् ।। ३३ ।।\nभक्तैकशरणं भक्तवत्सलं स्वच्छमेव च ।।\nभक्तप्रियं भक्तनाथं भक्तानुग्रहकारकम् ।। ३४ ।।\nभक्ताराध्यं भक्तसाध्यं विहाय परमेश्वरम् ।।\nमनो दधाति को मूढो विषये नाशकारणे ।। ३५ ।।\nविहाय कृष्णसेवां च पीयूषादधिकां प्रियाम् ।।\nको मूढो विषमश्नाति विषमं विषयाभिधम् ।। ३६ ।।\nस्वप्नवन्नश्वरं तुच्छमसत्यं मृत्युकारणम् ।।\nयथा दीपशिखाग्रं च कीटानां सुमनोहरम् ।।३७।।\nयथा बडिशमांसं च मत्स्यापातसुखप्रदम्।।\nतथा विषयिणां तात विषयं मृत्युकारणम्।।३८।।\nइत्युक्त्वा नारदस्तत्र विरराम विधेः पुरः ।।\nतस्थौ तातं नमस्कृत्य ज्वलदग्निशिखोपमः ।।३९।।\nब्रह्मा कोपपरीतश्च शशाप तनयं द्विज ।।\nउवाच कम्पिताङ्गश्च रक्तास्यः स्फुरिताधरः ।। 1.8.४० ।।\nब्रह्मोवाच ।।\nभविता ज्ञानलोपस्ते मच्छापेन च नारद ।।\nक्रीडामृगश्च त्वं साध्यो योषिल्लुब्द्धधश्च लम्पटः।।४१।।\nस्थिरयौवनयुक्तानां रूपाढ्यानां मनोहरः ।।\nपञ्चाशत्कामिनीनां च भर्ता च प्राणवल्लभः।।४२।।\nशृङ्गारशास्त्रवेत्ता च महाशृङ्गारलोलुपः।।\nनानाप्रकारशृङ्गारनिपुणानां गुरोर्गुरुः ।।४३।।\nगन्धर्वाणां च सुवरः सुस्वरश्च सुगायनः ।।\nवीणावादनसन्दर्भनिष्णातः स्थिरयौवनः ।। ४४ ।।\nप्राज्ञो मधुरवाक् शान्तः सुशीलः सुन्दरः सुधीः ।।\nभविष्यसि न सन्देहो नामतश्चोपबर्हणः ।। ४५ ।।\nताभिर्दिव्यं लक्षयुगं विहृत्य निर्जने वने ।।\nपुनर्मदीयशापेन दासी पुत्रश्च तत्परः ।। ४६ ।।\nवत्स वैष्णवसंसर्गाद्वैष्णवोच्छिष्टभोजनात् ।।\nपुनः कृष्णप्रसादेन भविष्यसि ममात्मजः ।। ४७ ।।\nज्ञानं दास्यामि ते दिव्यं पुनरेव पुरातनम् ।।\nअधुना भव नष्टस्त्वं मत्सुतो निपत धुवम्।।४८।।\nब्रह्मेत्युक्त्वा सुतं विप्र विरराम जगत्पतिः ।।\nरुरोद नारदस्तातमवोचत्संपुटाञ्जलिः ।। ४९ ।।\nनारद उवाच ।।\nक्रोधं संहर संहर्तस्तात तात जगद्गुरो ।।\nस्रष्टुस्तपस्वीशस्याहो क्रोधोऽयं मय्यनाकरः ।। 1.8.५० ।।\nशपेत्परित्यजेद्विद्वान्पुत्रमुत्पथगामिनम् ।।\nतपस्विनं सुतं शप्तुं कथमर्हसि पंडित ।। ५१ ।।\nजनिर्भवतु मे ब्रह्मन्यासु यासु च योनिषु ।।\nन जहातु हरेर्भक्तिर्मा वेदं देहि मे वरम् ।।५२।।\nपुत्रश्चेज्जगतां धातुर्नास्ति भक्तिर्हरेः पदे।।\nसूकरादतिरिक्तश्च सोऽधमो भारते भुवि ।। ५३ ।।\nजातिस्मरो हरेर्भक्तियुक्तः सूकरयोनिषु ।।\nजनिर्लभेत्स प्रवरो गोलोकं याति कर्मणा ।। ५४ ।।\nगोविन्दचरणाम्भोजभक्तिमाध्वीकमीप्सितम् ।।\nपिबतां वैष्णवादीनां स्पर्शपूता वसुन्धरा ।। ५५ ।।\nतीर्थानि स्पर्शमिच्छन्ति वैष्णवानां पितामह ।।\nपापानां पापितत्त्वानां क्षालनायात्मनामपि ।।५६।।\nमन्त्रोपदेशमात्रेण नरा मुक्ताश्च भारते ।।\nपरैश्च कोटिपुरुषैः पूर्वैः सार्धं हरेरहो ।। ५७ ।।\nकोटिजन्मार्जितात्पापान्मन्त्रग्रहणमात्रतः ।।\nमुक्ताः शुध्यन्ति यत्पूर्वं कर्म निर्मूलयन्ति च ।।५८।।\nपुत्रान्दारांश्च शिष्यांश्च सेवकान्बान्धवांस्तथा ।।\nयो दर्शयति सन्मार्गं सद्गतिस्तं लभेद्ध्रुवम् ।।५९।।\nयो दर्शयत्यसन्मार्गं शिष्यैर्विश्वासितो गुरुः ।।\nकुम्भीपाके स्थितिस्तस्य यावच्चन्द्रदिवाकरौ ।। 1.8.६० ।।\nस किंगुरुः स किंतातः स किंस्वामी स किंसुतः।।\nयः श्रीकृष्णपदाम्भोजे भक्तिं दातुमनीश्वरः ।। ६१ ।।\nशप्तो निरपराधेन त्वयाऽहं चतुरानन ।।\nमया शप्तुं त्वमुचितो घ्नन्तं घ्नन्त्यपि पण्डिताः ।। ६२ ।।\nकवचस्तोत्रपूजाभिः सहितस्ते मनुर्मनोः ।।\nलुप्तो भवतु मच्छापात्प्रतिविश्वेषु निश्चितम् ।। ६३ ।।\nअपूज्यो भव विश्वेषु यावत्कल्पत्रयं पितः ।।\nगतेषु त्रिषु कल्पेषु पूज्यपूज्यो भविष्यसि।।६४।।\nअधुना यज्ञभागस्ते व्रतादिष्वपि सुव्रत ।।\nपूजनं चास्तु मामैकं वन्द्यो भव सुरादिभिः ।। ६५ ।।\nइत्युक्त्वा नारदस्तत्र विरराम पितुः पुरः ।।\nतस्थौ सभायां स विधिर्हृदयेन विदूयता ।। ६६ ।।\nउपबर्हेण गन्धर्वो नारदस्तेन हेतुना ।।\nदासीपुत्रश्च शापेन पितुरेव च शौनक ।। ६७ ।।\nततः पुनर्नारदश्च स बभूव महानृषिः ।।\nज्ञानं प्राप्य पितुः पश्चात्कथयिष्यामि चाधुना ।। ६८ ।।\nइति श्रीब्रह्मवैवर्ते महापुराणे सौतिशौनकसंवादे ब्रह्मखण्डे ब्रह्मनारदशापोपलम्भनं नामाष्टमोऽध्यायः ।। ८ ।।"
  }
]
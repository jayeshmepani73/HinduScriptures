[
  {
    "text": "सौतिरुवाच ।।\nतत्र स्थित्वा क्षणं देवा ब्रह्मेशानपुरोगमाः ।।\nययुर्मालावतीमूलं परं मङ्गलदायकाः ।। १ ।।\nमालावती सुरान्दृष्ट्वा प्रणनाम प्रतिव्रता ।।\nरुरोद कान्तं संस्थाप्य देवानां सन्निधौ मुने ।। २ ।।\nएतस्मिन्नन्तरे तत्र कश्चिद्ब्राह्मणबालकः ।।\nआजगाम सुराणां च सभामतिमनोहरः ।। ३ ।।\nदण्डी छत्री शुक्लवासा बिभ्रत्तिलकमुज्ज्वलम् ।।\nदीर्घपुस्तकहस्तश्च सुप्रशान्तश्च सुस्मितः ।। ४ ।।\nचन्दनोक्षितसर्वाङ्गः प्रज्वलन्ब्रह्मतेजसा ।।\nसुरान्संभाष्य तत्रैव विस्मितान्विष्णुमायया ।।५।।\nतत्रोवास सभामध्ये तारामध्ये यथा शशी ।।\nउवाच देवान्सर्वांश्च मालतीं च विचक्षणः ।।६।।\nब्राह्मण उवाच।।\nकथमत्र सुराः सर्वे ब्रह्मेशानपुरोगमाः ।।\nस्वयं विधाता जगतां स्रष्टा वै केन कर्मणा।।७।।\nसर्वब्रह्माण्डसंहर्त्ता शम्भुरत्र स्वयं विभुः।।\nअहो त्रिजगतां साक्षी धर्मो वै सर्वकर्मणाम्।।८।।\nकथं रविः कथं चन्द्रः कथमत्र हुताशनः ।।\nकथं कालो मृत्युकन्या कथं वाऽत्र यमादयः।। ।।९।।\nहे मालावति ते क्रोडे कोऽतिशुष्कश्शवोऽनघे ।।\nजीवितायाः कथं मूले योषितश्च पुमाञ्छवः ।। 1.14.१० ।।\nइत्युक्त्वा तांश्च तां विप्रो विरराम सभातले ।।\nमालावती तं प्रणम्य समुवाच विचक्षणम् ।। ११ ।।\nमालावत्युवाच ।। आनन्दपूर्वकं वन्दे विप्ररूपं जनार्दनम् ।।\nतुष्टा देवा हरिस्तुष्टो यस्य पुष्पजलेन च ।।१२।।\nअवधानं कुरु विभो शोकार्ताया निवेदने ।।\nसमा कृपा सतां शश्वद्योग्या योग्ये कृपावताम् ।। १३ ।।\nउपबर्हणभार्य्याऽहं कन्या चित्ररथस्य च ।।\nसर्वे मालावतीं कृत्वा वदन्ते विप्रपुङ्गव ।। १४ ।।\nदिव्यं लक्षयुगं रम्ये स्थाने स्थाने मनोहरे ।।\nकृता स्वच्छन्दतः क्रीडा चानेन स्वामिना सह ।। १५ ।।\nप्रिये स्नेहो हि साध्वीनां यावान्विप्रेन्द्र योषिताम् ।।\nसर्व शास्त्रानुसारेण जानासि त्वं विचक्षण।। १६ ।।\nअकस्माद्ब्रह्मणः शापात्प्राणांस्तत्याज मत्पतिः।।\nदेवानुद्दिश्य विलपे यथा जीवति मत्पतिः ।। १७ ।।\nस्वकार्य्यसाधने सर्वे व्यग्राश्च जगतीतले ।।\nभावाभावं न जानन्ति केवलं स्वार्थतत्पराः ।। ।। १८ ।।\nसुखं दुःखं भयं शोकं सन्तापः कर्मणां नृणाम् ।।\nऐश्वर्य्यं परमानन्दो जन्म मृत्युश्च मोक्षणम् ।। १९ ।।\nदेवाश्च सर्वज नका दातारः कर्मणां फलम्।।\nकर्त्तारः कर्मवृक्षाणां मूलच्छेदं च लीलया।।1.14.२०।।\nन हि देवात्परो बन्धुर्न हि देवात्परो बली।।\nदयावान्न हि देवाच्च न च दाता ततः परः ।। २१ ।।\nसर्वान्देवानहं याचे पतिदानं ममेप्सितम् ।।\nधर्मार्थकाममोक्षाणां फलदांश्च सुरद्रुमान् ।। २२ ।।\nयदि दास्यन्ति देवा मे कान्तदानं यथेप्सितम् ।।\nभद्रं तदाऽन्यथा तेभ्यो दास्यामि स्त्रीवधं ध्रुवम् ।। २३ ।।\nशपिष्यामि च सर्वांश्च दारुणं दुर्निवारकम् ।।\nदुर्निवार्य्यः सतीशापस्तपसा केन वार्य्यते ।। २४ ।।\nइत्युक्त्वा मालती साध्वी शोकार्ता सुरसंसदि ।।\nविरराम द्विजश्रेष्ठस्तामुवाच च शौनक ।। २५ ।।\nब्राह्मण उवाच ।।\nकर्मणां फलदातारो देवाः सत्यं च मालति ।।\nन सद्यः सुचिरेणैव धान्यं कृषकवन्नृणाम् ।। २६ ।।\nगृही च कृषकद्वारा क्षत्रे धान्यं वपेत्सति ।।\nतदङ्कुरो भवेत्काले काले वृक्षः फलत्यपि।। २७ ।।\nकाले सुपक्वं भवति काले प्राप्नोति तद्गृही ।।\nएवं सर्वं समुन्नेयं चिरेण कर्मणः फलम् ।। २८ ।।\nअष्ठी वपति संसारे गृहस्थो विष्णुमायया ।।\nकाले तदङ्कुरो वृक्षः काले प्राप्नोति तत्फलम् ।। २९ ।।\nपुण्यवान्पुण्यभूमौ च करोति सुचिरं तपः ।।\nतेषां च फलदातारो देवाः सत्यं न संशयः ।। 1.14.३० ।।\nब्राह्मणानां मुखे क्षेत्रे श्रेष्ठेऽनूषर एव च ।।\nयो यज्जुहोति भक्त्या च स तत्प्राप्नोति निश्चितम् ।।३१।।\nन बलं न च सौन्दर्यं नैश्वर्यं न धनं सुतः ।।\nनैव स्त्री न च सत्कान्तः किं भवेत्तपसा विना ।।३२।।\nसेवते प्रकृतिं यो हि भक्त्या जन्मनि जन्मनि।।\nस लभेत्सुन्दरीं कान्तां विनीतां च गुणान्विताम् ।। ३३ ।।\nश्रियं च निश्चलां पुत्रं पौत्रं भूमिं धनं प्रजाम् ।।\nप्रकृतेश्च वरेणैव लभेद्भक्तोऽवलीलया ।। ३४ ।।\nशिवं शिवस्वरूपं च शिवदं शिवकारणम् ।।\nज्ञानानन्दं महात्मानं परं मृत्युंजयं परम् ।।३५।।\nतमीशं सेवते यो हि भक्त्या जन्मनि जन्मनि ।।\nपुमान्प्राप्नोति सत्कान्तां कामिनी चापि सत्पतिम्।। ३६ ।।\nविद्यां ज्ञानं सुकवितां पुत्रं पौत्रं परां श्रियम् ।।\nबलं धनं विक्रमं च लभेद्धरवरेण सः ।। ३७ ।।\nब्रह्माणं भजते यो हि लभेत्सोऽपि प्रजां श्रियम् ।।\nविद्यामैश्वर्य्यमानन्दं वरेण ब्रह्मणो नरः ।। ३८ ।।\nयो नरो भजते भक्त्या दीननाथं दिनेश्वरम् ।।\nविद्यामारोग्यमानन्दं धनं पुत्रं लभेद् धुवम् ।।३९।।\nगणेश्वरं यो भजते देवदेवं सनातनम् ।।\nसर्वाग्रपूज्यं सर्वेशं भक्त्या जन्मनि जन्मनि।। 1.14.४० ।।\nविघ्ननाशो भवेत्तस्य स्वप्ने जागरणेऽनिशम् ।।\nपरमानन्दमैश्वर्य्यं पुत्रं पौत्रं धनं प्रजाः ।। ४१ ।।\nज्ञानं विद्यां सुकवितां लभते तद्वरेण च ।।\nभजते यो हि विष्णुं च लक्ष्मीकान्तं सुरेश्वरम् ।।४२।।\nवरार्थी चेल्लभेत्सर्वं निर्वाणमन्यथा ध्रुवम् ।।\nशान्तं निषेव्य पातारं सत्यं सत्यं लभेन्नरः ।। ४३ ।।\nसर्वं तपः सर्वधर्मं यशः कीर्तिमनुत्तमाम् ।।\nविष्णुं निषेव्य सर्वेशं यो मूढो लभते वरम् ।। ४४ ।।\nविडम्बितो विधात्राऽसौ मोहितो विष्णुमायया ।।\nमाया नारायणीशाना सर्वप्रकृतिरीश्वरी ।। ४५ ।।\nसा कृपां कुरुते यं च विष्णुमन्त्रं ददाति तम् ।।\nधर्मं यो भजते धर्मी सर्वधर्मं लभेद् ध्रुवम् ।।४६।।\nइह लोके सुखं भुक्त्वा याति विष्णोः परं पदम् ।।\nयो यं देवं भजेद्भक्त्या स चादौ लभते च तम् ।। ४७ ।।\nकाले पश्चात्तेन सार्द्धं परं विष्णोः पदं लभेत् ।।\nश्रीकृष्णं भजते यो हि निर्गुणं प्रकृतेः परम् ।। ४८ ।।\nब्रह्मविष्णुशिवादीनां सेव्यं बीजं परात्परम् ।।\nअक्षरं परमं ब्रह्म भगवन्तं सनातनम् ।। ४९ ।।\nसाकारं च निराकारं ज्योतिः स्वेच्छामयं विभुम् ।।\nसर्वाधारं च सर्वेशं परमानन्दमीश्वरम् ।। 1.14.५० ।।\nनिर्लिप्तसाक्षिरूपं च भक्तानुग्रहविग्रहम् ।।\nजीवन्मुक्तः स सत्यं हि न वरं लभते सुधीः।।५१।।\nस सर्वं मन्यते तुच्छं सालोक्यादिचतुष्टयम् ।।\nब्रह्मत्वममरत्वं वा मोक्षं यत्तुच्छवत्सति ।।५२।।\nऐश्वर्यं लोष्टतुल्यं च नश्वरं चैव मन्यते ।।\nइन्द्रत्वं च मनुत्वं च चिरजीवित्वमेव वा ।। ९३ ।।\nजल बुद्बुदवद् बुद्ध्या चातितुच्छं न गण्यते ।।\nस्वप्ने जागरणे वाऽपि शश्वत्सेवां च वाच्छति ।।५४।।\nदास्यं विना न याचेत श्रीकृष्णस्य पदं परम् ।।\nतत्पादाब्जे दृढां भक्तिं लब्ध्वा पूर्णो निरन्तरम् ।। ५९ ।।\nपरिपूर्णतमं ब्रह्म निषेव्यं सुस्थिरः सदा ।।\nआत्मनः कुलकोटिं च शतं मातामहस्य च ।।५६।।\nश्वशुरस्य शतं पूर्वमुद्धृत्य चावलीलया ।।\nदासं दासीं प्रसूं भार्यां पुत्रादपि परं शतम्।। ।। ५७ ।।\nउद्धरेत्कृष्णभक्तश्च गोलोकं याति निश्चितम् ।।\nतावद्गर्भे वसेत्कामी तावती यमयातना ।। ५८ ।।\nतावद्गृही च भोगार्थी यावत्कृष्णं न सेवते ।।\nगुरुवक्त्राद्विष्णुमन्त्रो यस्य कर्णे प्रविश्यति ।। ५९ ।।\nयमस्तल्लिखनं दूरं करोति तत्क्षणं भिया ।।\nमधुपर्कादिकं ब्रह्मा पुरैव तन्नियोजयेत् ।।1.14.६०।।\nअहो विलङ्घ्य मल्लोकं मार्गेणानेन यास्यति।।\nतस्य वै निष्कृतिर्नास्ति कल्पकोटिशतैरपि।।६१।।\nदुरितानि च भीतानि कोटिजन्मकृतानि च ।।\nतं विहाय पलायन्ते वैनतेयं यथोरगाः ।। ६२ ।।\nपुरातनं कृतं कर्म यद्यत्तस्य शुभाशुभम् ।।\nछिनत्ति कृष्णश्चक्रेण तीक्ष्णधारेण सन्ततम् ।। ६३ ।।\nतं विहाय जरा मृत्युर्याति चक्रभिया सति ।।\nअन्यथा शतखण्डं तां कुरुते च सुदर्शनः।।६४।।\nनिःशङ्को याति गोलोकं विहाय मानवीं तनुम् ।।\nगत्वा दिव्यां तनुं धृत्वा श्रीकृष्णं सेवते सदा।।६५।।\nयावत्कृष्णो हि गोलोके तावद्भक्तो वसेत्सदा ।।\nनिमेषं मन्यते दासो नश्वरं ब्रह्मणो वयः ।। ६६ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे विष्णुमालावतीसंवादो नाम चतुर्दशोऽध्यायः ।। १४ ।।"
  }
]
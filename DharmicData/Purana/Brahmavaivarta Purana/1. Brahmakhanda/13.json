[
  {
    "text": "सौतिरुवाच ।।\nपुत्रोत्सवे च रत्नानि धनानि विविधानि च ।।\nगन्धर्वराजः प्रददौ ब्राह्मणेभ्यो मुदाऽन्वितः ।। १ ।।\nउपबर्हणस्तु कालेन हरेर्मन्त्रं सुदुर्लभम् ।।\nवसिष्ठेन तु सम्प्राप्य स चक्रे दुष्करं तपः ।। २ ।।\nएकदा गण्डकीतीरे तं च सम्प्राप्तयौवनम् ।।\nगन्धर्वपत्न्यो ददृशुर्मूर्च्छामापुश्च तत्क्षणम् ।। ३ ।।\nताश्च तीव्रं तपः कृत्वा प्राणान्संत्यज्य योगतः ।।\nपञ्चाशत्ता बभूवुश्च कन्याश्चित्ररथस्य च ।। ४ ।।\nउपबर्हणगन्धर्वं ताश्च तं वव्रिरे पतिम् ।।\nमुदा माला ददुस्तस्मै कामुक्यः पितुराज्ञया ।। ५ ।।\nगृहीत्वा ताश्च गन्धर्वो युवा सुस्थिरयौवनः।।\nदिव्यं त्रिलक्षवर्षं च रेमे रहसि कामुकः ।।६।।\nततोऽपि सुचिरं राज्यं कृत्वा ताभिः सहानिशम् ।।\nजगाम ब्रह्मणः स्थानं हरिगाथां जगौ मुने ।।७।।\nदृष्ट्वा स रम्भारम्भोरुनर्तने कठिनं स्तनम् ।।\nबभूव स्खलनं तस्य गन्धर्वस्य महात्मनः ।।८।।\nद्रुतं तत्याज सङ्गीतं मूर्च्छां प्राप सभातले ।।\nउच्चैः प्रजहसुर्देवा ब्रह्मा कोपाच्छशाप तम् ।। ९ ।।\nव्रज त्वं शूद्रयोनिं च गान्धर्वीं तनुमुत्सृज ।।\nकाले वैष्णवसंसर्गान्मत्पुत्रस्त्वं भविष्यसि ।। ।। 1.13.१० ।।\nविना विपत्तेर्महिमा पुंसां नैव भवेत्सुत ।।\nसुखं दुःखं च सर्वेषां क्रमेण प्रभवेदिति ।। ११ ।।\nइत्येवमुक्त्वा स विधिरगच्छत्पुष्कराद् गृहम् ।।\nउपबर्हणगन्धर्वस्स जहौ तां तनुं तदा ।। १२ ।।\nमूलाधारं स्वाधिष्ठानं मणिपूरमनाहतम् ।।\nविशुद्धमाज्ञाख्यं चेति भित्त्वा षट्चक्रमेव च ।। १३ ।।\nइडां सुषुम्नां मेधां च पिङ्गलां प्राणहारिणीम् ।।\nसर्वज्ञानप्रदां चैव मनस्संयमिनीं तथा ।। १४ ।।\nविशुद्धां च निरुद्धां च वायुसंचारिणीं तथा ।।\nतेजश्शुष्ककरीं चैव बलपुष्टिकरीं तथा ।। १५ ।।\nबुद्धिसंचारिणीं चैव ज्ञानजृम्भनकारिणीम् ।।\nसर्वप्राणहरां चैव पुनर्जीवनकारिणीम् ।। १६ ।।\nएताः षोडशधा नाडीर्भित्त्वा वै  हंसमेव च ।।\nमनसा सहितं ब्रह्मरन्ध्रमानीय योगतः ।। १७ ।।\nस्थित्वा मुहूर्तमात्मानमात्मन्येव युयोज ह ।।\nजातिस्मरश्च योगीन्द्रः संप्राप ब्रह्म शौनक ।। १८ ।।\nवीणां त्रितन्त्रीं दुष्प्राप्यां वामस्कन्धे निधाय च ।।\nशुद्धस्फटिकमालां च विधृत्वा दक्षिणे करे ।। १९ ।।\nसंजल्पन्परमं ब्रह्म वेदसारं परात्परम् ।।\nपरं निस्तारबीजं च कृष्ण इत्यक्षरद्वयम् ।। 1.13.२० ।।\nप्राच्यां कृत्वा शिरःस्थानं पश्चिमे चरणद्वयम् ।।\nनिधाय दर्भशयने शयानः पुरुषो यथा ।। २१ ।।\nगन्धर्वराजस्तं दृष्ट्वा भार्य्यया सह तत्क्षणम् ।।\nयोगेन ब्रह्म सम्प्राप श्रीकृष्णं मनसा स्मरन् ।। २२ ।।\nपत्न्यश्च बान्धवाः सर्वे विलप्य रुरुदुर्भुशम् ।।\nजग्मुः क्रमेण शोकार्त्ता मोहिता विष्णुमायया।।२३।।\nपञ्चाशद्योषितां मध्ये प्रधाना महिषी च या ।।\nसाध्वी मालावती नाम्ना परमा प्रेयसी वरा ।। ।। २४ ।।\nउच्चै रुरोद सा तीव्रं कान्तं कृत्वा च वक्षसि ।।\nइत्युवाच च शोकार्त्ता कान्तं संबोध्य चैव हि ।। २५ ।।\nमालावत्युवाच ।। हे नाथ रमण श्रेष्ठ विदग्ध रसिकेश्वर ।।\nदर्शनं देहि मां बन्धो निमग्नां शोकसागरे ।। २६ ।।\nविस्रम्भके सुवसने रम्ये चन्दनकानने ।।\nपुष्पभद्रानदीतीरे पुष्पोद्याने मनोहरे ।। २७ ।।\nचन्दनाचलसान्निध्ये चारुचन्दनकानने ।।\nपुष्पचन्दनतल्पे च चन्दनानिलवासिते।।२८।।\nगन्धमादनशैलैकदेशे रम्ये नदीतटे ।।\nपुंस्कोकिलनिनादे च मालतीजालशालिनि।।२९।।\nश्रीशैले श्रीवने दिव्ये श्रीनिवासनिषेविते ।।\nश्रीयुक्ते श्रीपदाम्भोजे पूतेऽच्युतकृते शुभे ।।1.13.३०।।\nपुरा या या कृता क्रीडा वसन्ते रहसि त्वया ।।\nमया च दुर्हृदा सार्द्धं तया वै दूयते मनः ।। ३१ ।।\nसुधातुल्येन वचसा सिक्ताऽहं च पुरा त्वया ।।\nदूयते सततं तेन परमात्माऽतिदारुणम् ।। ३२ ।।\nसाधुना सह संसर्गो वैकुण्ठादपि दुर्लभः ।।\nअहो ततोऽतिविच्छेदो मरणादपि दुष्करः ।। ३३ ।।\nतस्मात्तेषां च विच्छेदः साधुशोककरः परः ।।\nततोऽपि बन्धुविच्छेदः शोकः परमदारुणः ।। ३४ ।।\nततोऽपत्यवियोगो हि मरणादतिरिच्यते ।।\nसर्वस्मात्पतिभेदो हि तत्परं नास्ति सङ्कटम् ।। ३५ ।।\nशयने भोजने स्नाने स्वप्ने जागरणेऽपि च ।।\nस्वामिविच्छेददुःखं च नूतनं च दिने दिने ।। ३६ ।।\nसर्वशोकं विस्मरेत्स्त्री स्वामिसंयोगमात्रतः ।।\nबन्धुमन्यं न पश्यामि यं दृष्ट्वा विस्मरेत्पतिम् ।। ३७ ।।\nनातो विशिष्टं पश्यामि बान्धवं स्वामिना विना ।।\nसाध्वीनां कुलजातानामित्याह कमलोद्भवः ।। ३८ ।।\nहे दिगीशाश्च दिक्पाला हे धर्म त्वं प्रजापते ।।\nगिरीश कमलाकान्त पतिदानं च देहि मे ।। ३९ ।।\nइत्युक्त्वा विरहार्त्ता सा कन्या चित्ररथस्य च ।।\nमूर्च्छां संप्राप तत्रैव दुर्गमे गहने वने ।। 1.13.४० ।।\nविचेतना तत्र तस्थौ कान्तं कृत्वा स्ववक्षसि ।।\nपरिपूर्णं दिवानक्तं सर्वदेवैश्च रक्षिता ।। ४१ ।।\nप्रभाते चेतनां प्राप्य विललाप भृशं मुहुः ।।\nइत्युवाच पुनस्तत्र हरिं संबोध्य सा सती ।। ४२।।\nमालावत्युवाच।।\nहे कृष्ण जगतां नाथ नाथ नाहं जगद्बहिः ।।\nत्वमेव जगतां पाता मां न पासि कथं प्रभो ।। ४३ ।।\nअयं भर्त्ताऽस्य भार्य्याऽहं ममेति तव मायया।।\nत्वमेव सम्भवो भर्त्ता सर्वेषां सर्वकारणः।। ४४ ।।\nगन्धर्वः कर्मणा कान्तः कान्ताऽहं चास्य कर्मणा ।।\nक्व गतः कर्मभोगान्ते कुत्र संस्थाप्य मां  प्रियाम् ।।४५।।\nको वा कस्य पतिः पुत्रः का वा कस्य प्रिया प्रभो ।।\nसंयुनक्ति विधाता च विनयुक्ति च कर्मणा। ।।४६।।\nसंयोगे परमानन्दो वियोगे प्राणसङ्कटम्।।\nशश्वज्जगति मूर्खस्य नात्मारामस्य निश्चितम्।।४७।।\nनश्वरो विषयः सत्यं भुवि भोगश्च बान्धवः।।\nस्वयं त्यक्तः सुखायैव दुःखाय त्याजितः परैः।।४८।।\nतस्मात्सन्तः स्वयं त्यक्त्वा परमैश्वर्यमीप्सितम्।।\nध्यायन्ते सततं कृष्ण पादपद्मं निरापदम् ।। ४९ ।।\nसर्वत्र ज्ञानिनः सन्तः का स्त्री ज्ञानवती भुवि ।।\nततो मह्यं विमूढायै दातुमर्हति वाञ्छितम् ।। 1.13.५० ।।\nन मे वाञ्छाऽमरत्वे च शक्रत्वे मोक्षवर्त्मनि ।।\nइमं कान्तं वरं देहि चतुर्वर्गकरं परम् ।। ५१ ।।\nयावती कामिनीजातिर्जगत्यां जगदीश्वर ।।\nकस्यैचिन्न हि दत्तश्च तेन धात्रेदृशः पतिः ।। ५२ ।।\nतस्मै दत्ता गुणाः सर्वे रूपाणि विविधानि च ।।\nसुशीलानि च सर्वाणि चामरत्वं विना हरे ।। ५३ ।।\nरूपेण च गुणेनैव तेजसा विक्रमेण च ।।\nज्ञानेन शान्त्या सन्तुष्ट्या हरितुल्यः प्रभुर्मम ।। ।। ५४ ।।\nहरिभक्तो हरिसमो गाम्भीर्ये सागरो यथा ।।\nदीप्तिमान्सूर्य्यतुल्यश्च शुद्धो वह्निसमस्तथा ।। ५५ ।।\nचन्द्रतुल्यः सुदृश्यश्च कन्दर्पसमसुन्दरः ।।\nबुद्ध्या बृहस्पतिसमः काव्ये कविसमस्तथा ।। ५६ ।।\nवाणी च सर्वशास्त्रज्ञा प्रतिभायां भृगोरिव ।।\nकुबेरतुल्यो धनवान्महान्दाता मनोरिव ।। ५७ ।।\nधर्मे धर्मसमो धर्मी सत्ये सत्यव्रताधिकः ।।\nकुमारतुल्यस्तपसा स्वाचारे ब्रह्मणा समः ।। ५८ ।।\nऐश्वर्य्ये शक्रतुल्यश्च सहिष्णुः पृथिवीसमः ।।\nएवम्भूतो मृतः कान्तः प्राणा यान्ति न मे कथम् ।। ५९ ।।\nअरे सुरा यज्ञभाजो घृतं भोक्तुं क्षमा भुवि ।।\nक्षणेनायज्ञभाजश्च करिष्यामि स्वलीलया ।। 1.13.६० ।।\nनारायण जगत्कान्त नाहमेव जगद्बहिः ।।\nशीघ्रं जीवय मत्कान्तमन्यथा त्वां शपाम्यहम् ।। ६१ ।।\nप्रजापते पुत्रशापात्त्वमपूज्यो महीतले ।।\nतवैवानधिकारित्वं करिष्याम्यधुना भवे ।। ६२ ।।\nहे शम्भो ज्ञानलोपं ते करिष्यामि शपेन च ।।\nधर्मलोपं च धर्मस्य करिष्याम्येव लीलया ।। ६३।।\nयमाधिकारं दूरे च करिष्यामि न संशयः ।।\nसत्यं कालं शपिष्यामि मृत्युकन्यां सुनिष्ठुराम् ।। ६४ ।।\nशपामि सर्वानत्रैव जरां व्याधिं विनाऽधुना ।।\nव्याधिना जरया मृत्युर्न ह्यभूच्च पतेर्मम ।। ६५ ।।\nइत्युक्त्वा कौशिकीतीरे चागच्छच्छप्तुमेव तान् ।।\nमालावती महासाध्वी शवं कृत्वा स्ववक्षसि ।। ६६ ।।\nतां शप्तुमुद्यतां दृष्ट्वा ब्रह्मा देवपुरोगमः ।।\nजगाम शरणं विष्णुं तीरं क्षीरपयोनिधेः ।। ६७ ।।\nतत्र स्नात्वा च तुष्टाव परमात्मानमीश्वरम् ।।\nविष्णुं ब्रह्मा जगत्कान्तमित्युवाच ह भीतवत् ।। ६८ ।।\nब्रह्मोवाच ।।\nउपबर्हणपत्नी सा कन्या चित्ररथस्य च ।।\nकान्तहेतोश्च मा देवाञ्छपेत्त्वं रक्ष माधव ।। ६९ ।।\nस्मरन्ति साधवः सन्तो जपन्ति मुनयो मुदा ।।\nस्वप्ने जागरणे चैव सर्वकार्य्येषु माधवम् ।। 1.13.७० ।।\nशरणागतदीनार्त्तपरित्राणपरायण ।।\nरक्ष रक्ष हृषीकेश व्रजामः शरणं वयम् ।। ७१ ।।\nपूजा मे पुत्रशापेन विहता साम्प्रतं प्रभो ।।\nअधिकारहतं मां च कुरुते मालती सती ।। ७२ ।।\nसर्वाधिकारो ब्रह्माण्डे त्वया दत्तः पुरा प्रभो ।।\nसम्पदेतादृशी नाथ यास्यत्येवाधुना मम ।। ७३ ।।\nमहादेव उवाच ।।\nत्वया दत्तं महाज्ञानं गुप्तं सर्वेषु दुर्लभम् ।।\nशतमन्वन्तरतपःफलेन पुष्करे पुरा ।। ७४ ।।\nऐश्वर्यं वा धनं वाऽपि विद्या वा विक्रमोऽथवा ।।\nज्ञानस्य परमार्थस्य कलां नार्हंति षोडशीम् ।। ७५ ।।\nसर्वाज्ञातं सर्वगुप्तमत्यन्तं दुर्लभं परम् ।।\nमम तत्त्वज्ञानरत्नं शापान्निर्याति योषितः ।। ७६ ।।\nअहो पतिव्रतातेजः सर्वेषां तेजसां परम् ।।\nतेजोऽनलेन दग्धं मां रक्ष रक्ष हरे हरे ।। ७७ ।।\nधर्म उवाच ।।\nसर्वरत्नात्परं रत्नं धर्म एव सनातनः ।।\nयास्यत्येवंविधो धर्मस्त्वया दत्तः पुरा प्रभो ।। ७८ ।।\nसप्तमन्वन्तरतपःफलेन परमेश्वर ।।\nप्राप्तो धर्मो ऽधुना याति शापेन योषितः प्रभौ ।। ७९ ।।\nदेवा ऊचुः ।।\nयज्ञभाजो घृतभुजो वयमेव त्वया कृताः ।।\nयोषिच्छापेन तत्सर्वमधुना याति माधव ।। 1.13.८० ।।\nइत्युक्त्वा संयताः सर्वे तस्थुस्तत्र भयार्दिताः ।।\nएतस्मिन्नन्तरेऽकस्माद्वाग्बभूवाशरीरिणी ।। ८१ ।।\nयूयं गच्छत तन्मूलं विप्ररूपी जनार्दनः ।।\nपश्चाद्यास्यति शान्त्यर्थमिति वो रक्षणाय च ।। ८२ ।।\nश्रुत्वा तद्वचनं देवाः प्रहृष्टमनसोन्मुखाः ।।\nजग्मुर्मालावतीस्थानं कौशिकीतीरमीश्वराः ।। ८३ ।।\nतामेव ददृशुर्देवा देवीं मालावतीं सतीम् ।।\nरत्नसारेन्द्रभूषाभिरुज्ज्वलां कमलाकलाम् ।। ८४ ।।\nवह्निशुद्धांशुकाधानां सिन्दूरबिन्दुभूषिताम् ।।\nशरच्चन्द्रप्रभां शान्तां द्योतयन्तीं दिशस्त्विषा ।। ८५ ।।\nपतिसेवामहाधर्मचिरसञ्चिततेजसा ।।\nप्रज्वलन्तीं सुप्रदीप्तशिखां वह्नेरिवोत्तमाम् ।। ८६ ।।\nयोगासनं कुर्वती च शववक्षःस्थलस्थिताम् ।।\nसुरम्यां स्वामिनो वीणां बिभ्रतीं दक्षिणे करे ।। ८७ ।।\nतर्जन्यङ्गुष्ठकोटिभ्यां शुद्धस्फटिकमालिकाम् ।।\nभक्त्या स्नेहेन कान्तस्य बिभ्रतीं योगमुद्रया ।। ८८ ।।\nचारुचम्पकवर्णाभां बिम्बोष्ठीं रत्नमालिनीम् ।।\nयथा षोडशवर्षीयां शश्वत्सुस्थिरयौवनाम् ।। ।।८९।।\nबृहन्नितम्बभारार्त्तां पीनश्रोणिपयोधराम् ।।\nपश्यन्तीं शवमीशस्य शुभदृष्ट्या पुनः पुनः ।।1.13.९०।।\nएवम्भूतां च तां दृष्ट्वा देवास्ते विस्मयं ययुः ।।\nस्थगितां च क्षणं तत्र धार्मिका धर्मभीरवः ।। ९१ ।।\nइति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे मालावतीविलापो नाम त्रयोदशोऽध्यायः ।। १३ ।।"
  }
]
[
  {
    "text": "सौतिरुवाच ।।\nआविर्बभूव तत्पश्चात्कृष्णस्य रसनाग्रतः ।।\nशुद्धस्फटिकसंकाशा देवी चैका मनोहरा ।। १ ।।\nशुक्लवस्त्रपरीधाना सर्वालङ्कारभूषिता ।।\nबिभ्रती जपमालां च सा सावित्री प्रकीर्तिता ।। २ ।।\nसा तुष्टाव पुरः स्थित्वा परं ब्रह्म सनातनम्।।\nपुटांजलिपरा साध्वी भक्तिनम्रात्मकन्धरा ।। ३ ।।\nसावित्र्युवाच ।।\nनमामि सर्वबीजं त्वां ब्रह्मज्योतिः सनातनम् ।।\nपरात्परतरं श्यामं निर्विकारं निरञ्जनम् ।। ४ ।।\nइत्युक्त्वा   सस्मिता देवी रत्नसिंहासने वरे ।।\nउवास श्रीहरिं नत्वा पुनरेव श्रुतिप्रसूः ।। ५ ।।\nआविर्बभूव तत्पश्चात्कृष्णस्य परमात्मनः ।।\nमानसाच्च पुमानेकस्तप्तकांचनसन्निभः ।। ६ ।।\nमनो मथ्नाति सर्वेषां पञ्चबाणेन कामिनाम् ।।\nतन्नाम मन्मथं तेन प्रवदन्ति मनीषिणः ।। ७ ।।\nतस्य पुंसो वामपार्श्वात्कामस्य कामिनी वरा ।।\nबभूवातीव ललिता सर्वेषां मोहकारिणी ।। ८ ।।\nरतिर्बभूव सर्वेषां तां दृष्ट्वा सस्मितां सतीम् ।।\nरतीति तेन तन्नाम प्रवदंति मनीषिणः ।। ९ ।।\nहरिं स्तुत्वा तया सार्द्धं स उवास हरेः पुरः ।।\nरत्नसिंहासने चास्य पञ्चबाणो धनुर्द्धरः ।।1.4.१०।।\nमारणं स्तम्भनं चैव जृम्भणं शोषणं तथा ।।\nउन्मादनं पञ्चबाणन्पञ्चबाणो बिभर्ति सः ।। ।। ११ ।।\nबाणांश्चिक्षेप सर्वांश्च कामो बाणपरीक्षया ।।\nसद्यः सर्वे सकामाश्च बभूवुरीश्वरेच्छया ।। १२ ।।\nरतिं दृष्ट्वा ब्रह्मणश्च रेतः पातो वभूव ह ।।\nतत्र तस्थौ महायोगी वस्त्रेणाच्छाद्य लज्जया ।। १३ ।।\nवस्त्रं दग्ध्वा समुत्तस्थौ ज्वलदग्निः सुरेश्वरः ।।\nकोटितालप्रमाणश्च सशिखश्च समुज्ज्वलन् ।। १४ ।।\nकृष्णस्तद्वर्द्धनं दृष्ट्वा ससर्जापः स्वलीलया ।।\nनिःश्वासवायुना सार्द्धं मुखबिन्दुं समुद्गिरन् ।। १५ ।।\nविश्वौघं प्लावयामास मुखबिंदुजलं द्विज ।।\nतत्र किञ्चिज्जलकणं वह्निं शान्तं चकार ह ।। १६ ।।\nततःप्रभृति तेनाग्निस्तोयान्निर्वाणतां व्रजेत् ।।\nआविर्भूतः पुमानेकस्ततस्तदधिदेवता ।। १७ ।।\nउत्तस्थौ तज्जलादेकः पुमान्स वरुणः स्मृतः ।।\nजलाधिष्ठातृदेवोऽसौ सर्वेषां यादसाम्पतिः ।। १८ ।।\nआविर्बभूव कन्यैका तद्वह्नेर्वामपार्श्वतः ।।\nसा स्वाहा वह्निपत्नी तां प्रवदन्ति मनीषिणः ।। १९ ।।\nजलेशस्य वामपार्श्वात्कन्या चैका बभूव सा ।।\nवरुणानीति विख्याता वरुणस्य प्रिया सती ।। 1.4.२० ।।\nबभूव पवनः श्रीमान्विभोर्निश्वासवायुतः।।\nस च प्राणाश्च सर्वेषां निःश्वासस्तत्फलोद्भवः।।२१।।\nतस्य वायोर्वामपार्श्वात्कन्या चैका बभूव ह।।\nवायोः पत्नी सा च देवी वायवी परिकीर्तिता ।।२२।।\nकृष्णस्य कामबाणेन रेतःपातो बभूव ह ।।\nजले तद्रेचनं चक्रे लज्जया सुर संसदि ।। २३ ।।\nसहस्रवत्सरान्ते तड्डिम्भरूपं बभूव ह ।।\nततो महान्विराड् जज्ञे विश्वौघाधार एव सः ।। २४ ।।\nयस्यैक लोमविवरे विश्वैकस्य व्यवस्थितिः ।।\nस्थूलात्स्थूलतरः सोऽपि महान्नान्यस्ततः परः ।। २५ ।।\nस एव षोडशांशोऽपि कृष्णस्य परमात्मनः ।।\nमहाविष्णुः स विज्ञेयः सर्वाधारः सनातनः ।। २६ ।।\nमहार्णवे शयानः स पद्मपत्रं यथा जले ।।\nबभूवतुस्तौ द्वौ दैत्यौ तस्य कर्णमलोद्भवौ ।। २७ ।।\nतौ जलाच्च समुत्थाय ब्रह्माणं हन्तुमुद्यतौ ।।\nनारायणश्च भगवाञ्जघने तौ जघान ह ।। २८ ।।\nबभूव मेदिनी कृत्स्ना कार्त्स्न्येन मेदसा तया ।।\nतत्रैव सन्ति विश्वानि सा च देवी वसुन्धरा ।। २९ ।। ।।\nइति श्रीब्रह्मवैवर्ते महापुराणे ब्रह्मखण्डे सौतिशौनकसंवादे सृष्टिनिरूपणे चतुर्थोऽध्यायः ।। ४ ।। ।।"
  }
]
[
  {
    "text": "शौनक उवाच ।।\nऋषिवंशप्रसङ्गेन बभूवुर्विविधाः कथाः ।।\nउपालम्भेन प्रस्तावात्कौतुकेन श्रुता मया ।।१।।\nप्रजा वा ससृजुः के वा ऊर्ध्वरेताश्च कश्चन ।।\nपित्रा सह विरोधेन नारदः किं चकार सः ।। २ ।।\nपितुः शापेन पुत्रस्य किं बभूव विरोधतः ।।\nपितुर्वा पुत्रशापेन सौते तत्कथ्यतां शुभम् ।। ३ ।।\nसौतिरुवाच ।।\nहंसो यतिश्चारणिश्च वोढुः पञ्चशिखस्तथा ।।\nअपान्तरतमाश्चैव सनकाद्याश्च शौनक ।। ४ ।।\nएतैर्विनाऽन्ये बहवो ब्रह्मपुत्राश्च सन्ततम् ।।\nसांसारिकाः प्रजावन्तो गुर्वाज्ञापरिपालकाः ।। ५ ।।\nअपूज्यः पुत्रशापेन स्वयं ब्रह्मा प्रजापतिः ।।\nतेनैव ब्रह्मणो मन्त्रं नोपासन्ते विपश्चितः ।। ६ ।।\nनारदो गुरुशापेन गन्धर्वश्च बभूव सः।।\nकथयामि सुविस्तीर्णं तद्वृत्तान्तं निशामय ।। ७ ।।\nगन्धर्वराजः सर्वेषां गन्धर्वाणां वरो महान् ।।\nपरमैश्वर्य्यसंयुक्तः पुत्रहीनो हि कर्मणा ।। ८ ।।\nगुर्वाज्ञया पुष्करे स परमेण समाधिना ।।\nतपश्चकार शम्भोश्च कृपणो दीनमानसः ।। ९ ।।\nशिवस्य कवचं स्तोत्रं मन्त्रं च द्वादशाक्षरम् ।।\nददौ गन्धर्वराजाय वसिष्ठश्च कृपानिधिः ।। 1.12.१० ।।\nजजाप परमं मन्त्रं दिव्यं वर्षशतं मुने ।।\nपुष्करे स निराहारः पुत्रदुःखेन तापितः ।। ११ ।।\nविरामे शतवर्षस्य ददर्श पुरतः शिवम् ।।\nभासयंतं दश दिशो ज्वलन्तं ब्रह्मतेजसा ।। १२ ।।\nमहत्तेजस्स्वरूपं च भगवन्तं सनातनम् ।।\nईषद्धासं प्रसन्नास्यं भक्तानुग्रहकारकम् ।। १३ ।।\nतपोरूपं तपोबीजं तपस्याफलदं फलम् ।।\nशरणागतभक्ताय दातारं सर्वसम्पदाम् ।। १४ ।।\nत्रिशूलपट्टिशधरं वृषभस्थं दिगम्बरम् ।।\nशुद्ध स्फटिकसंकाशं त्रिनेत्रं चन्द्रशेखरम् ।। १५ ।।\nतप्तस्वर्णप्रभाजुष्टजटाजालधरं वरम् ।।\nनीलकण्डं च सर्वज्ञं नागयज्ञोपवीतकम् ।। १६ ।।\nसंहर्तारं च सर्वेषां कालं मृत्युंजयं परम् ।।\nग्रीष्ममध्याह्नमार्त्तण्डकोटिसंकाशमीश्वरम् ।। १७ ।।\nतत्त्वज्ञानप्रदं शांतं मुक्तिदं हरिभक्तिदम् ।।\nदृष्ट्वा ननाम सहसा गन्धर्वो दण्डवद्भुवि ।। १८ ।।\nवसिष्ठदत्तस्तोत्रेण तुष्टाव परमेश्वरम् ।।\nवरं वृणुष्वेति शिवस्तमुवाच कृपानिधिः ।।\nस ययाचे हरे भक्तिं पुत्रं परमवैष्णवम् ।। १९ ।।\nगन्धर्वस्य वचः श्रुत्वा चाह सीच्चन्द्रशेखरः ।।\nउवाच दीनं दीनेशो दीनबन्धुः सनातनम् ।। 1.12.२० ।।\nश्रीमहादेव उवाच ।।\nकृतार्थस्त्वं वरादेकादन्यच्चर्वितचर्वणम्   ।।\nगन्धर्वराज वृणुषे को वा तृप्तोऽतिमङ्गले ।। २१ ।।\nयस्य भक्तिर्हरौ वत्स सुदृढा सर्वमङ्गला ।।\nस समर्थः सर्वविश्वं पातुं कर्त्तुं च लीलया ।। २२ ।।\nआत्मनः कुलकोटिं च शतं मातामहस्य च ।।\nपुरुषाणां समुद्धृत्य गोलोकं याति निश्चितम् ।।२३।।\nत्रिविधानि च पापानि कोटिजन्मार्जितानि च ।।\nनिहत्य पुण्यभोगं च हरिदास्यं लभेद् ध्रुवम्।।२४।।\nतावत्पत्नी सुतस्तावत्तावदैश्वर्य्यमीप्सितम्।।\nसुखं दुःखं नृणां तावद्यावत्कृष्णे न मानसम्।। २५ ।।\nकृष्णे मनसि संजाते भक्तिखड्गो दुरत्ययः ।।\nनराणां कर्मवृक्षाणां मूलच्छेदं करोत्यहो ।। २६ ।।\nभवेद्येषां सुकृतिनां पुत्राः परमवैष्णवाः ।।\nकुलकोटिं च तेषां ते उद्धरन्त्येव लीलया ।। २७ ।।\nचरितार्थः पुमानेकाद्वरमिच्छुर्वरादहो।।\nकिं वरेण द्वितीयेन पुंसां तृप्तिर्न मङ्गले ।। २८ ।।\nधनं संचितमस्माकं वैष्णवानां सुदुर्लभम् ।।\nश्रीकृष्णे भक्तिदास्यं च न वयं दातुमुत्सुकाः ।।२९।।\nवरयान्यं वरं वत्स यत्ते मनसि वांछितम्।।\nइन्द्रत्वममरत्वं वा ब्रह्मत्वं लभ दुर्लभम्।।1.12.३०।।\nसर्वसिद्धिं महायोगं ज्ञानं मृत्युजयादिकम् ।।\nसुखेन सर्वं दास्यामि हरिदास्यं त्यज ध्रुवम् ।। ३१ ।।\nशङ्करस्य वचः श्रुत्वा शुष्ककण्ठोष्ठतालुकः ।।\nउवाच दीनो दीनेशं दातारं सर्वसम्पदाम् ।। ३२ ।।\nगन्धर्व उवाच ।।\nयत्पक्ष्मचालनेनैव ब्रह्मणः पतनं भवेत् ।।\nतद्ब्रह्मत्वं स्वप्नतुल्यं कृष्णभक्तो न चेच्छति ।। ३३ ।।\nइन्द्रत्वममरत्वं वा सिद्धियोगादिकं शिव ।।\nज्ञानं मृत्युजयाद्यं वा न हि भक्तस्य वाञ्छितम् ।। ३४ ।।\nसालोक्यसार्ष्टिसामीप्यसायुज्यं श्रीहरेरपि ।।\nतत्र निर्वाणमोक्षं च न हि वाञ्छन्ति वैष्णवाः ।। ३५ ।।\nशश्वत्तत्र दृढा भक्तिर्हरिदास्यं सुदुर्लभम् ।।\nस्वप्ने जागरणे भक्ता वाञ्छन्त्येवं वरं वरम् ।। ३६ ।।\nतद्दास्यं वैष्णवसुतं देहि कल्पतरो वरम् ।।\nत्वां प्राप्य लभते तुष्टं वरं सर्ववरोऽवरः ।। ३७।।\nन दास्यसीदं चेच्छम्भो वरं दुष्कृतिनं च माम् ।।\nकृत्वा हि स्वशिरश्छेदं प्रदास्यामि हुताशने ।। ३८ ।।\nगन्धर्ववचनं श्रुत्वा तमुवाच कृपानिधिः ।।\nभक्तं दीनं च भक्तेशो भक्तानुग्रहकारकः ।।३९।।\nश्रीशंकर उवाच ।।\nहरिभक्तिं हरेर्दास्यं पुत्रं परमवैष्णवम्।।\nचिरायुषं च गुणिनं शश्वत्सुस्थिरयौवनम् ।। 1.12.४० ।।\nज्ञानिनं सुन्दरवरं गुरुभक्तं जितेन्द्रियम् ।।\nगन्धर्वराजप्रवरं वरेमं लभ मा शुचः ।। ४१ ।।\nइत्युक्त्वा शंकरस्तस्माज्जगाम स्वालयं मुने ।।\nगन्धर्वराजः सन्तुष्ट आजगाम स्वमन्दिरम् ।। ४२ ।।\nप्रफुल्लमानसाः सर्वे मानवाः सिद्धकर्मणः ।।\nनारदस्तस्य भार्य्यायां लेभे जन्म च भारते ।। ४३ ।।\nसुषाव पुत्रं सा वृद्धा पर्वते गन्धमादने ।।\nगुरुर्वसिष्ठो भगवान्नाम चक्रे यथोचितम् ।। ४४ ।।\nबालकस्य च तस्यैव मङ्गलं मङ्गले दिने ।।\nउप शब्दोऽधिकार्थश्च पूज्ये च बर्हणः पुमान् ।।\nपूज्यानामधिको बालस्तेनोपबर्हणाभिधः ।। ४५।।\nइति श्रीब्रह्मवैवर्त्ते महापुराणे सौति शौनकसंवादे ब्रह्मखण्डे नारदजन्मकथनं नाम द्वादशोऽध्यायः ।। १२ ।।"
  }
]
[
  {
    "text": "श्रीगणेशाय नमः ।।\n।। अथ ब्रह्मवैवर्ते ब्रह्मखण्डम् ।।\nगणेशब्रह्मशसुरेशशेषाः सुराश्च सर्वे मनवो मुनीन्द्राः ।।\nसरस्वतीश्रीगिरिजादिकाश्च यं नमन्ति देव्यः प्रणमामि तं विभुम।।१।।\nस्थूलास्तनूर्विदधतं त्रिगुणं विराजं विश्वानि लोमविवरेषु महान्तमाद्यम्।।\nसृष्ट्युन्मुखः स्वकलयाऽपि ससर्ज सूक्ष्मं नित्यं समेत्य हृदि यस्तमजं भजामि।।२।।\nध्यायन्ते ध्याननिष्ठाः सुरनरमनवो योगिनो योगरूढाः सन्तः स्वप्नेऽपि सन्तं कतिकतिजनिभिर्यं न पश्यन्ति तप्त्वा ।।\nध्याये स्वेच्छामयं तं त्रिगुणपरमहो निर्विकारं निरीहं भक्त्या ध्यानैकहेतोर्निरुपमरुचिरश्यामरूपं दधानम् ।। ३ ।।\nवन्दे कृष्णं गुणातीतं परं ब्रह्माच्युतं यतः ।।\nआविर्बभूवुः प्रकृतिब्रह्मविष्णुशिवादयः ।।४।।\nॐ नमो भगवते वासु देवाय ।।\nनारायणं नमस्कृत्य नरं चैव नरोत्तमम् ।।\nदेवीं सरस्वतीं व्यासं ततो जयमुदीरयेत् ।। १ ।।\nअमृतपरमपूर्वं भारतीकामधेनुं श्रुतिगणकृतवत्सो व्यासदेवो दुदोह ।।\nअतिरुचिरपुराणं ब्रह्मवैवर्त्तमेतत्पिबत पिबत मुग्धा दुग्धमक्षय्यमिष्टम्।।२।।\nभारते नैमिषारण्ये ऋषयः शौनकादयः ।।\nनित्यां नैमित्तिकीं कृत्वा क्रियामूषुः कुशासने ।। १ ।।\nएतस्मिन्नन्तरे सौतिमागच्छन्तं यदृच्छया ।।\nप्रणतं सुविनीतं तं विलोक्य ददुरासनम् ।। २।।\nतं सम्पूज्यातिथिं भक्त्या शौनको मुनिपुङ्गवः।।\nपप्रच्छ कुशलं शांतं शान्तः पौराणिकं मुदा ।। ३ ।।\nवर्त्मायासविनिर्मुक्तं वसन्तं सुस्थिरासने ।।\nसस्मितं सर्वतत्त्वज्ञं पुराणानां पुराणवित् ।। ४ ।।\nपरं कृष्णकथोपेतं पुराणं श्रुति संमतम्।।\nमङ्गलं मङ्गलार्हं च मङ्गल्यं मङ्गलालयम् ।। ५ ।।\nसर्वमङ्गलबीजं च सर्वदा मङ्गलप्रदम् ।।\nसर्वामङ्गलनिघ्नं च सर्वसंपत्करं परम् ।। ६ ।।\nहरिभक्तिप्रदं शश्वत्सुखदं मोक्षदं भवात् ।।\nतत्त्वज्ञानप्रदं दारपुत्रपौत्रविवर्द्धनम् ।। ७ ।।\nपप्रच्छ सुविनीतं च सुप्रीतो मुनिसंसदि ।।\nयथाऽऽकाशे तारकाणां द्विजराजो विराजते ।। ८ ।।\n।। शौनक उवाच ।। ।।\nप्रस्थानं भवतः कुत्र कुत आयासि ते शिवम् ।।\nकिमस्माकं पुण्यदिनमद्य त्वद्दर्शनेन च ।। ९ ।।\nवयमेव कलौ भीता विशिष्टज्ञानवर्जिताः ।।\nमुमुक्षवो भवे मग्नास्तद्धेतुस्त्वमिहागतः ।। 1.1.१० ।।\nभवान्साधुर्महाभागः पुराणेषु पुराणवित् ।।\nसर्वेषु च पुराणेषु निष्णातोऽतिकृपानिधिः ।। ११ ।।\nश्रीकृष्णे निश्चला भक्तिर्यतो भवति शाश्वती ।।\nतत्कथ्यतां महाभाग पुराणं ज्ञानवर्द्धनम् ।। १२ ।।\nगरीयसी या साक्षाच्च कर्ममूलनिकृन्तनी ।।\nसंसारसन्निबद्धानां निगडच्छेदकर्तरी ।। १३ ।।\nभवदावाग्निदग्धानां पीयूष वृष्टिवर्षिणी ।।\nसुखदाऽऽनन्ददा सौते शश्वच्चेतसि जीविनाम् ।। १४ ।।\nयत्रादौ सर्वबीजं च परं ब्रह्मनिरूपणम् ।।\nतस्य सृष्ट्युन्मुखस्यापि सृष्टेरुत्कीर्त्तनं परम्।। १५ ।।\nसाकारं वा निराकारं परमात्मस्वरूपकम् ।।\nकिमाकारञ्च तद्ब्रह्म तद्ध्यानं किञ्च भावनम् ।। १६ ।।\nध्यायन्ते वैष्णवाः किंवा शान्ताश्च योगिनस्तथा ।।\nमतं प्रधानं केषां वा गूढं वेदे निरूपितम् ।। १७ ।।\nप्रकृतेश्च य आकारो यत्र वत्सनिरूपितः ।।\nगुणानां लक्षणं यत्र महदादेश्च निश्चयः ।। १८ ।।\nगोलोकवर्णनं यत्र यत्र वैकुण्ठवर्णनम् ।।\nवर्णनं शिवलोकस्य यत्रान्यत् स्वर्गवर्णनम् ।। १९ ।।\nअंशानां च कलानां च यत्र सौते निरूपणम् ।।\nके प्राकृताः का प्रकृतिः क आत्मा प्रकृतेः परः ।। 1.1.२० ।।\nनिगूढं जन्म येषां वा देवानां देवयोषिताम् ।।\nसमुत्पत्तिः समुद्राणां शैलानां सरितामपि ।। २१ ।।\nके वांऽशाः प्रकृतेश्चापि कलाः का वा कलाकलाः ।।\nतासाञ्च चरितं ध्यानं पूजास्तोत्रादिकं शुभम् ।। २२ ।।\nदुर्गा सरस्वती लक्ष्मी सावित्रीणाञ्च वर्णनम् ।।\nयत्रैव राधिकाख्यानमत्यपूर्वं सुधोपमम् ।। २३ ।।\nजीवकर्मविपाकश्च नरकाणाञ्च वर्णनम् ।।\nकर्मणां खण्डनं यत्र यत्र तेभ्यो विमोक्षणम् ।। २४ ।।\nयेषाञ्च जीविनां यद्यत्स्थानं यत्र शुभाशुभम्।।\nजीविनां कर्मणो यस्माद्यासु यासु च योनिषु।। २५ ।।\nजीविनां कर्मणो यस्माद्योयो रोगो भवेदिह ।।\nमोक्षणं कर्मणो यस्मात्तेषाञ्च तन्निरूपय ।। २६ ।।\nमनसा तुलसी काली गङ्गा पृध्वी वसुन्धरा ।।\nआसां यत्र शुभाख्यानमन्यासामपि यत्र वै ।। २७ ।।\nशालिग्रामशिलानाञ्च दानानाञ्च निरूपणम् ।।\nअपूर्वं यत्र वा सौते धर्माधर्मनिरूपणम् ।। २८ ।।\nगणेश्वरस्य चरितं यत्र तज्जन्म कर्म च ।।\nकवचस्तोत्रमन्त्राणां गूढानां यत्र वर्णनम् ।। २९ ।।\nयदपूर्वमुपाख्यानमश्रुतं परमाद्भुतम् ।।\nकृत्वा मनसि तत्सर्वं साम्प्रतं वक्तुमर्हसि ।। 1.1.३० ।।\nयत्र जन्म भ्रमो विश्वे पुण्यक्षेत्रे च भारते ।।\nपरिपूर्णतमस्यापि कृष्णस्य परमात्मनः ।। ३१ ।।\nजन्म कस्य गृहे लब्धं पुण्ये पुण्यवतो मुने ।।\nसुतं प्रसूता का धन्या मान्या पुण्यवती सती ।। ३२ ।।\nआविर्भूय च तद्गेहात्क्वागतः केन हेतुना ।।\nगत्वा किं कृतवांस्तत्र कथं वा पुनरागतः ।। ३३ ।।\nभारावतरणं केन प्रार्थितो गोश्चकार सः ।।\nविधाय किंवा सेतुं च गोलोकं गतवान्पुनः ।। ३४ ।।\nइतीदमन्यदाख्यानं पुराणं श्रुतिदुर्लभम् ।।\nदुर्विज्ञेयं मुनीनां च मनोनिर्मलकारणम् ।। ३५ ।।\nस्वज्ञानाद्यन्मया पृष्टमपृष्टं वा शुभाशुभम् ।।\nसद्यो वैराग्यजननं तन्मे व्याख्यातुमर्हसि ।। ३६ ।।\nशिष्यपृष्टमपृष्टं वा व्याख्यानं कुरुते च यः ।।\nस सद्गुरुः सतां श्रेष्ठो योग्यायोग्ये च यः समः ।। ३७ ।।\nसौतिरुवाच ।।\nसर्वं कुशलमस्माकं त्वत्पादपद्मदर्शनात् ।।\nसिद्धक्षेत्रादागतोऽहं यामि नारायणाश्रमम् ।। ३८ ।।\nदृष्ट्वा विप्रसमूहं च नमस्कर्तुमिहागतः ।।\nद्रष्टुं च नैमिषारण्यं पुण्यदं चापि भारते ।। ३९ ।।\nदेवं विप्रं गुरुं दृष्ट्वा न नमेद्यस्तु संभ्रमात् ।।\nस कालसूत्रं व्रजति यावच्चन्द्रदिवाकरौ ।। 1.1.४० ।।\nहरिर्ब्राह्मणरूपेक्षण शश्वद् भ्रमति भूतले ।।\nसुकृती प्रणमेत्पुण्याद्ब्राह्मणं हरिरूपिणम् ।। ४१ ।।\nभगवन्यत्त्वया पृष्टं ज्ञातं सर्वमभीप्सितम् ।।\nसारभूतं पुराणेषु ब्रह्मवैवर्त्तमुत्तमम् ।। ।। ४२ ।।\nपुराणोपपुराणानां वेदानां भ्रमभञ्जनम् ।।\nहरिभक्तिप्रदं सर्वतत्त्वज्ञानविवर्द्धनम् ।। ४३ ।।\nकामिनां कामदं चेदं मुमुक्षूणां च मोक्षदम् ।।\nभक्तिप्रदं वैष्णवानां कल्पवृक्षस्वरूपकम् ।। ४४ ।।\nब्रह्मखण्डं सर्वबीजं परब्रह्मनिरूपणम् ।।\nध्यायन्ते योगिनः सन्तो वैष्णवा यत्परात्परम् ।।४५।।\nवैष्णवा योगिनः सन्तो न च भिन्नाश्च शौनक ।।\nस्वाज्ञानपरिपाकेन भवन्ति जीविनः क्रमात् ।। ।।४६।।\nसन्तो भवन्ति सत्सङ्गाद्योगिसंगेन योगिनः ।।\nवैष्णवा भक्तसंगेन क्रमात्सद्योगिनः पराः ।।४७।।\nयत्रोद्भवश्च देवानां देवीनां सर्वजीविनाम् ।।\nततः प्रकृतिखण्डे च देवीनां चरितं शुभम् ।। ४८ ।।\nजीवकर्मविपाकश्च शालिग्रामनिरूपणम् ।।\nतासां च कवच स्तोत्रमन्त्रपूजानिरूपणम् ।। ४९ ।।\nप्रकृतेर्लक्षणं तत्र कलांशानां निरूपणम् ।।\nकीर्त्तेरुत्कीर्तनं तासां प्रभावश्च निरूपितः ।। 1.1.५० ।।\nसुकृतीनां दुष्कृतीनां यद्यत्स्थानं शुभाशुभम् ।।\nवर्णनं नरकाणां च रोगाणां मोक्षणं ततः ।। ५१ ।।\nततो गणेशखण्डे च तज्जन्म परिकीर्तितम् ।।\nअतीवापूर्वचरितं श्रुतिवेदसुदुर्लभम् ।। ५२ ।।\nगणेशभृगुसंवादे सर्वतत्त्वनिरूपणम् ।।\nनिगूढकवचस्तोत्रमन्त्रतन्त्र निरूपणम् ।। ५३ ।।\nश्रीकृष्णजन्मखण्डं च कीर्तितं च ततः परम् ।।\nभारते पुण्यक्षेत्रे च श्रीकृष्णजन्म कर्म च ।। ५४ ।।\nभुवो भारावतरणं क्रीडाकौतुकमङ्गलम् ।।\nसतां सेतुविधानं च जन्मखण्डे निरूपितम् ।। ५५ ।।\nइदं ते कथितं विप्र पुराणप्रवरं परम् ।।\nचतुःखण्डैः परिमितं सर्वधर्मनिरूपणम् ।। ५६ ।।\nसर्वेषामीप्सितं श्रीदं सर्वाशापूर्णकारणम् ।।\nब्रह्मवैवर्तकं नाम सर्वाभीष्टफलप्रदम् ।। ५७ ।।\nसारभूतं पुराणेषु केवलं वेदसंमितम् ।।\nविवृतं ब्रह्मकार्त्स्न्यं च कृष्णेन यत्र शौनक ।। ५८ ।।\nब्रह्मवैवर्तकं तेन प्रवदन्ति पुराविदः ।।\nइदं पुराणसूत्रं च पुरा दत्तं च ब्रह्मणे ।। ५९ ।।\nनिरामये च गोलोके कृष्णेन परमात्मना ।।\nमहातीर्थे पुष्करे च दत्तं धर्माय ब्रह्मणा ।।1.1.६०।।\nधर्मेण दत्तं पुत्राय प्रीत्या नारायणाय च ।।६१।।\nनारदो व्यासदेवाय प्रददौ जाह्नवीतटे ।।\nव्यासः पुराणसूत्रं तत्संव्यस्य विपुलं महत् ।। ६२ ।।\nमह्यं ददौ सिद्धक्षेत्रे पुण्यदेशे मनोहरम् ।।\nमयेदं कथितं ब्रह्मंस्तत्समग्रं निशामय ।। ६३ ।।\nअष्टादशसहस्रं तु व्यासेनेदं पुराणकम् ।।\nपुराणकार्त्स्न्यश्रवणे यत्फलं लभते नरः ।।\nतत्फलं लभते नूनमध्यायश्रवणेन च ।। ६४ ।।\nइति श्रीब्रह्मवैवर्ते महापुराणे सौतिशौनकसंवादे ब्रह्मखण्डेऽनुक्रमणिका नाम प्रथमोऽध्यायः ।। १ ।।"
  }
]
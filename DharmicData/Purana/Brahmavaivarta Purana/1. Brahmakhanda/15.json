[
  {
    "text": "ब्राह्मण उवाच ।।\nकेन रोगेण हि मृतोऽधुना साध्वि तव प्रियः ।।\nसर्वरोगचिकित्सां च जानामि च चिकित्सकः ।। १ ।।\nमृततुल्यं मृतं रोगात्सप्ताहाभ्यन्तरे सति ।।\nमहाज्ञानेन तं जीवं जीवयाम्यवलीलया ।।२।।\nराजमृत्युं यमं कालं व्याधिमानीय त्वत्पुरः।।\nनिबध्य दातुं शक्तोऽहं व्याधो बद्ध्वा पशुं यथा।।३।।\nयतो न सञ्चरेद्व्याधिर्देहेषु देहधारिणाम् ।।\nव्याधीनां कारणं यद्यत्सर्वं जानामि सुन्दरि ।। ४ ।।\nयतो न सञ्चरेद्व्याधिबीजं दुष्टममङ्गलम् ।।\nतदुपायं विजानामि शास्त्रतत्त्वानुसारतः।।५ ।।\nयो वा योगेन खेदेन देहत्यागं करोति च ।।\nतस्य तं जीवनोपायं जानामि योगधर्मतः ।। ६ ।।\nब्राह्मणस्य वचः श्रुत्वा स्फीता मालावती सती ।।\nसस्मिता स्निग्धचित्ता सा तमुवाच प्रहर्षिता ।। ७ ।।\nमालावत्युवाच ।।\nअहो श्रुतं किमाश्चर्य्यं वचनं वालवक्त्रतः ।।\nवयसाऽतिशिशुर्दृष्टो ज्ञानं योगविदां परम् ।। ८ ।।\nत्वया कृता प्रतिज्ञा च कान्तं जीवयितुं मम ।।\nविपरीतं न सद्वाक्यं तत्क्षणं जीवितः पतिः ।। ९ ।।\nजीवयिष्यति मत्कान्तं पश्चाद्वेदविदां वरः ।।\nयद्यत्पृच्छामि सन्देहात्तद्भवान्वक्तुमर्हति ।। 1.15.१० ।।\nसभायां जीविते कान्ते तस्य तीव्रस्य सन्निधौ ।।\nत्वां हि प्रष्टुं न शक्ताऽहं विद्यमाने मदीश्वरे ।। ११ ।।\nएते ब्रह्मादयो देवा विद्यमानाश्च संसदि ।।\nत्वं च वेदविदां श्रेष्ठो न च कश्चिन्मदीश्वरः ।। १२ ।।\nनारीं रक्षति भर्त्तां चेन्न कोऽपि खण्डितुं क्षमः ।।\nशास्तिं करोति यदि स न कोऽपि रक्षिता भुवि ।। १३ ।।\nएवं देवेषु नो शक्तिः शक्रे वा ब्रह्मरुद्रयोः ।।\nस्त्री पुम्भावश्च बोद्धव्यः स्वामी कर्त्ता च योषिताम् ।। १४ ।।\nस्वामी कर्त्ता च हर्त्ता च शास्ता पोष्टा च रक्षिता ।।\nअभीष्टदेवः पूज्यश्च न गुरुः स्वामिनः परः ।। १५ ।।\nकन्या सत्कुलजाता या सा कान्तवशवर्तिनी ।।\nया स्वतन्त्रा च सा दुष्टा स्वभावात्कुटिला ध्रुवम् ।। १६ ।।\nदुष्टा परपुमांसं च सेवते या नराधमा ।।\nसा निन्दति पतिं शश्वदसद्वंशप्रसूतिका ।। १७ ।।\nउपबर्हणभार्य्याऽहं कन्या चित्ररथस्य च ।।\nवधूर्गन्धर्वराजस्य कान्तभक्ता सदा द्विज ।।१८।।\nसर्वं कालयितुं शक्तस्त्वं च वेदविदां वर ।।\nकालं यमं मृत्युकन्यां मदभ्याशं समानय ।। १९ ।।\nमालावतीवचः श्रुत्वा विप्रो वेदविदां वरः ।।\nसभामध्ये समाहूय तान्प्रत्यक्षं चकार ह ।। 1.15.२० ।।\nददर्श मृत्युकन्यां च प्रथमं मालती सती ।।\nकृष्णवर्णां घोररूपां रक्ताम्बरधरां वराम् ।। २१ ।।\nसस्मितां षड्भुजां शान्तां दयायुक्तां महासतीम् ।।\nकालस्य स्वामिनो वामे चतुष्षष्टिसुतान्विताम् ।। २२ ।।\nकालं नारायणांशं च ददर्श पुरतः सती ।।\nमहोग्ररूपं विकटं ग्रीष्मसूर्य्यसमप्रभम् ।। २३ ।।\nषड्वक्त्रं षोडशभुजं चतुर्विंशतिलोचनम् ।।\nषट्पादं कृष्णवर्णं च रक्ताम्बरधरं परम् ।। २४ ।।\nदेवस्य देवं विकृतं सर्वसंहाररूपिणम् ।।\nकालाधिदेवं सर्वेशं भगवन्तं सनातनम् ।। २५ ।।\nईषद्धास्यप्रसन्नास्यमक्षमालाकरं वरम् ।।\nजपन्तं परमं ब्रह्म कृष्णमात्मानमीश्वरम्।। २६ ।।\nसती ददर्श पुरतो व्याधिसंघान्सुदुर्जयान् ।।\nवयसाऽतिमहावृद्धान्स्तनन्धान्मातृसन्निधौ ।। २७ ।।\nस्थूलपादं कृष्णवर्णं धर्मिष्ठं रविनन्दनम् ।।\nजपन्तं परमं ब्रह्म भगवन्तं सनातनम् ।। २८ ।।\nधर्माधर्मविचारज्ञं परं धर्मस्वरूपिणम् ।।\nपापिनामपि शास्तारं ददर्श पुरतो यमम् ।।२९।।\nतांश्च दृष्ट्वा च निःशङ्का पप्रच्छ प्रथमं यमम् ।।\nमालावती महासाध्वी प्रहष्टवदनेक्षणा ।।1.15.३०।।\nमालावत्युवाच ।।\nहे धर्मराज धर्मिष्ठ धर्मशास्त्रविशारद।।\nकालव्यतिक्रमे कान्तं कथं हरसि मे विभो।। ।।३१।।\nयम उवाच ।।\nअप्राप्तकालो म्रियते न कश्चिज्जगतीतले ।।\nईश्वराज्ञां विना साध्वि नामृतं चालयाम्यहम् ।। ३२।।\nअहं कालो मृत्युकन्या व्याधयश्च सुदुर्जयाः ।।\nनिषेकेण प्राप्तकालं कालयन्तीश्वराज्ञया ।। ३३ ।।\nमृत्युकन्या विचारज्ञा यं प्राप्नोति निषेकतः ।।\nतमहं कालयाम्येव पृच्छतां केन हेतुना ।। ३४ ।।\nमालावत्युवाच ।।\nत्वमपि स्त्री मृत्युकन्या जानासि स्वामिवेदनम् ।।\nकथं हरसि मत्कान्तं जीवितायां मयि प्रिये ।। ३५ ।।\nमृत्युकन्योवाच ।।\nपुरा विश्वसृजा सृष्टाऽप्यहमेवात्र कर्मणि ।।\nन च क्षमा परित्यक्तुं बहुना तपसा सति ।। ३६ ।।\nसती सतीनां मध्ये च काचित्तेजस्विनी वरा ।।\nमामेव भस्मसात्कर्तुं क्षमा यदि भवेद्भवे ।। ३७ ।।\nसर्वापच्छान्तिरेवेह तदा भवति सुन्दरि ।।\nपुत्राणां स्वामिनः पश्चाद्भविता यद्भविष्यति ।। ३८ ।।\nकालेन प्रेरिताऽहं च मत्पुत्रा व्याधयश्च वै ।।\nन मत्सुतानां दोषश्च न च मे शृणु निश्चितम्।।३९।।\nपृच्छ कालं महात्मानं धर्मज्ञं धर्मसंसदि ।।\nतदा यदुचितं भद्रे तत्करिष्यसि निश्चितम् ।। 1.15.४० ।।\nमालावत्युवाच ।।\nहे काल कर्मणां साक्षिन्कर्मरूप सनातन ।।\nनारायणांशो भगवन्नमस्तुभ्यंपराय च ।। ४१ ।।\nकथं हरसि मत्कान्तं जीवितायां मयि प्रभो ।।\nजानासि सर्वदुःखं च सर्वज्ञस्त्वं कृपानिधे ।। ४२ ।।\nकालपुरुष उवाच ।।\nको वाऽहं को यमः का च मृत्युकन्या च व्याधयः ।।\nवयं भ्रमामः सततमीशाज्ञापरिपालकाः ।। ४३ ।।\nयस्य सृष्टा च प्रकृतिर्ब्रह्मविष्णुशिवादयः ।।\nसुरा मुनीन्द्रा मनवो मानवाः सर्वजन्तवः ।। ४४ ।।\nध्यायन्ते तत्पदाम्भोजं योगिनश्च विचक्षणाः।।\nजपन्ति शश्वन्नामानि पुण्यानि परमात्मनः ।। ४५ ।।\nयद्भयाद्वाति वातोऽयं सूर्य्यस्तपति यद्भयात् ।।\nस्रष्टा ब्रह्माऽऽज्ञया यस्य पाता विष्णुर्यदाज्ञया ।। ४६ ।।\nसंहर्त्ता शङ्करः सर्वजगतां यस्य शासनात् ।।\nधर्मश्च कर्मणां साक्षी यस्याज्ञापरिपालकः ।। ४७ ।।\nराशि चक्रं ग्रहाः सर्वे भ्रमन्ति यस्य शासनात् ।।\nदिगीशाश्चैव दिक्पाला यस्याज्ञापरिपालकाः ।। ४८ ।।\nयस्याज्ञया च तरवः पुष्पाणि च फलानि च ।।\nबिभ्रत्येव ददत्येव काले मालावतीसति ।।४९।।\nयस्याज्ञया जलाधारा सर्वाधारा वसुन्धरा ।।\nक्षमावती पृथिवी कम्पिता न भयेन च ।। 1.15.५० ।।\nसहसा मोहिता माया मायया यस्य सन्ततम् ।।\nसर्वप्रसूर्या प्रकृतिः सा भीता यद्भयादहो ।। ५१ ।।\nयस्यान्तं न विदुर्वेदा वस्तूनां भावगा अपि ।।\nपुराणानि च सर्वाणि यस्यैव स्तुतिपाठकाः ।। ५२ ।।\nयस्य नाम विधिर्विष्णुः सेवते सुमहान्विराट् ।।\nषोडशांशो भगवतः स एव तेजसो विभोः ।। ५३ ।।\nसर्वेश्वरः कालकालो मृत्योर्मृत्युः परात्परः ।।\nसर्वविघ्नविनाशाय तं कृष्णं परिचिन्तय ।। ५४ ।।\nसर्वाभीष्टं च भर्त्तारं प्रदास्यति कृपानिधिः ।।\nइमे यत्प्रेरिताः सर्वे स दाता सर्व सम्पदाम् ।। ५५ ।।\nइत्युक्त्वा कालपुरुषो विरराम च शौनक ।।\nकथां कथितुमारेभे पुनरेव तु ब्राह्मणः ।। ५६ ।।\nइति श्रीब्रह्मवैवर्ते महापुराणे ब्रह्मखण्डे मालावतीकालपुरुषसंवादे पञ्चदशोऽध्यायः ।। १५ ।।"
  }
]
[
  {
    "text": "नारद उवाच ।।\nभक्ष्यं किं वाऽप्यभक्ष्यं च द्विजानां गृहिणां प्रभो ।।\nयतीनां वैष्णवानां च विधवाब्रह्मचारिणाम् ।। १ ।।\nकिं कर्त्तव्यमकर्त्तव्यमभोग्यं भोग्यमेव वा ।।\nसर्वं कथय सर्वज्ञ सर्वेशः सर्वकारणम् ।। २ ।।\nमहेश्वर उवाच ।।\nकश्चित्तपस्वी विप्रश्च निराहारी चिरं मुनिः ।।\nकश्चित्समीरणाहारी फलाहारी च कश्चन ।। ३ ।।\nअन्नाहारी यथा काले गृही च गृहिणीयुतः ।।\nयेषामिच्छा च या ब्रह्मन्रुचीनां विविधा गतिः ।। ४ ।।\nहविष्यान्नं ब्राह्मणानां प्रशस्तं गृहिणां सदा ।।\nनारायणोच्छिष्टमिष्टमभक्ष्यमनिवेदितम् ।। ५ ।।\nअन्नं विष्ठा जलं मूत्रं यद्विष्णोरनिवेदितम्।।\nविण्मूत्रं सर्वथा प्रोक्तमन्नं च हरिवासरे ।।६।।\nब्राह्मणः कामतोऽन्नं च यो भुङ्क्ते हरिवासरे।।\nत्रैलोक्यजनितं पापं सोऽपि भुङ्क्ते न संशयः।।७।।\nन भोक्तव्यं न भोक्तव्यं न भोक्तव्यं च नारद ।।\nगृहिभिर्ब्राह्मणैरन्नं संप्राप्ते हरिवासरे ।।८।।\nगृही शैवश्च शाक्तश्च ब्राह्मणो ज्ञानदुर्बलः ।।\nप्रयाति कालसूत्रं च भुक्त्वा च हरिवासरे ।। ९ ।।\nकृमिभिः शालिमानैश्च भक्षितस्तत्र तिष्ठति ।।\nविण्मूत्रभोजनं कृत्वा यावदिन्द्राश्चतुर्दश ।। 1.27.१० ।।\nजन्माष्टमीदिने रामनवमीदिवसे हरेः।।\nशिवरात्रौ च यो भुङ्क्ते सोऽपि द्विगुणपातकी ।। ११ ।।\nउपवासासमर्थश्च फलं मूलं जलं पिबेत् ।।\nनष्टे शरीरे स भवेदन्यथा चात्मघातकः ।।१२।।\nसकृद्भुङ्क्ते हविष्यान्नं विष्णोर्नैवेद्यमेव च।।\nन भवेत्प्रत्यवायी स चोपवासफलं लभेत् ।। १३ ।।\nएकादश्यामनाहारं गृही विप्रश्च भारते ।।\nस च तिष्ठति वैकुण्ठे यावद्वै ब्रह्मणो वयः ।। १४ ।।\nगृहिणां शैवशाक्तानामिदमुक्तं च नारद ।।\nविशेषतो वैष्णवानां यतीनां ब्रह्मचारिणाम् ।। १५ ।।\nनित्यं नैवेद्यभोजो यः श्रीविष्णोस्स हि वैष्णवः ।।\nनित्यं शतोपवासानां जीवन्मुक्तफलं भवेत् ।। १६ ।।\nवाञ्छन्ति तस्य संस्पर्शं तीर्थान्यखिलदेवताः ।।\nआलापं दर्शनं चैव सर्वपापप्रणाशनम् ।। १७ ।।\nद्विः स्विन्नमन्नं पृथुकं शुद्धं देशविशेषके ।।\nनात्यन्तशस्तं विप्राणां भक्षणे न निवेदने।। १८ ।।\nअभक्ष्यं वै यतीनां च विधवाब्रह्मचारिणाम् ।।\nताम्बूलं च यथा ब्रह्मंस्तथैतद्वस्तु न ध्रुवम् ।। १९ ।।\nताम्बूलं विधवास्त्रीणां यतीनां ब्रह्मचारिणाम् ।।\nतपस्विनां च विप्रेन्द्र गोमांससदृशं ध्रुवम् ।। 1.27.२० ।।\nसर्वेषां ब्राह्मणानां यदभक्ष्यं शृणु नारद ।।\nयदुक्तं सामवेदे च हरिणा चाह्निकक्रमे ।। २१ ।।\nताम्रपात्रे पयःपानमुच्छिष्टे घृतभोजनम् ।।\nदुग्धं लवणसार्द्धं च सद्यो गोमांसभक्षणम् ।। २२ ।।\nनारिकेलोदकं कांस्ये ताम्रपात्रे स्थितं लघु ।।\nऐक्षवं ताम्रपात्रस्थं सुरातुल्यं न संशयः ।। २३ ।।\nउत्थाय वामहस्तेन यस्तोयं पिबति द्विजः ।।\nसुरापी च स विज्ञेयः सर्वधर्मबहिष्कृतः ।। २४ ।।\nअनिवेद्यं हरेरन्नं भुक्तशेषं च नित्यशः ।।\nपीतशेषजलं चैव गोमांससदृशं मुने ।। २५ ।।\nवानिङ्गणफलं चैव गोमांसं कार्त्तिके स्मृतम् ।।\nमाघे च मूलकं चैव कलम्बी शयने तथा ।। २६ ।।\nश्वेतवर्णं च तालं च मसूरं मत्स्यमेव च ।।\nसर्वेषां ब्राह्मणानां च त्याज्यं सर्वत्र देशके ।। २७ ।।\nमत्स्यांश्च कामतो भुक्त्वा सोपवासस्त्र्यहं वसेत् ।।\nप्रायश्चित्तं ततः कृत्वा शुद्धिमाप्नोति वाडवः ।। २८ ।।\nप्रतिपत्सु च कूष्माण्डमभक्ष्यं ह्यर्थनाशनम् ।।\nद्वितीयायां च बृहतीभोजनेन स्मरेद्धरिम् ।। २९ ।।\nअभक्ष्यं च पटोलं च शत्रुवृद्धिकरं परम् ।।\nतृतीयायां चतुर्थ्यां च मूलकं धननाशनम् ।। 1.27.३० ।।\nकलङ्ककारणं चैव पंचम्यां बिल्वभक्षणम् ।।\nतिर्य्यग्योनिं प्रापयेत्तु षष्ठ्यां वै निम्बभक्षणम् ।। ३१ ।।\nरोगवृद्धिकरं चैव नराणां तालभक्षणम्।।\nसप्तम्यां च तथा तालं शरीरस्य च नाशकम् ।। ३२ ।।\nनारिकेलफलं भक्ष्यमष्टम्यां बुद्धिनाशनम् ।।\nतुम्बी नवम्यां गोमांसं दशम्यां च कलम्बिका ।। ३३ ।।\nएकादश्यां तथा शिम्बी द्वादश्यां पूतिका तथा ।।\nत्रयोदश्यां च वार्त्ताकी न भक्ष्या पुत्रनाशनम् ।।३४।।\nचतुर्दश्यां माषभक्ष्यं महापापकरं परम् ।।\nपञ्चदश्यां तथा मांसमभक्ष्यं गृहिणां मुने ।।३५।।\nगृहिणां प्रोक्षितं मांसं भक्ष्यमन्यदिनेषु च ।।\nप्रातः स्नाने तथा श्राद्धे पार्वणे व्रतवासरे ।। ३६ ।।\nप्रशस्तं सार्षपं तैलं पक्वतैलं च नारद ।।\nकुहूपूर्णेन्दुसंक्रांतिचतुर्दश्यष्टमीषु च ।।३७।।\nरवौ श्राद्धे व्रताहे च दुष्टं स्त्रीतिलतैलकम् ।।\nमांसं च रक्तशाकं च कांस्यपात्रे च भोजनम् ।। ३८ ।।\nनिषिद्धं शयनं चैव कूर्ममांसं च मन्त्रितम् ।।\nनिषिद्धं सर्ववर्णानां दिवा स्वस्त्रीनिषेवणम् ।। ३९ ।।\nरात्रौ च दधि भक्ष्यं च शयनं सन्ध्ययोर्दिने ।।\nरजस्वलास्त्रीगमनमेतन्नरककारणम् ।। 1.27.४० ।।\nउदक्यवीरयोरन्नं पुंश्चल्यन्नमभक्षकम् ।।\nशूद्रान्नं याजकान्नं च शूद्रश्राद्धान्नमेव च ।।४१।।\nअभक्ष्यान्नं च विप्रर्षे यदन्नं वृषलीपतेः ।।\nब्रह्मन्वार्धुषिकान्नं च गणकान्नमभक्षकम् ।। ४२ ।।\nअग्रदानिद्विजान्नं च चिकित्साकारकस्य च ।।\nहस्तचित्राहरौ तैलमग्राह्यं चाप्यभक्षकम् ।। ४३ ।।\nमूले मृगे भाद्रपदे मांसं गोमांसतुल्यकम् ।।\nअमायां कृत्तिकायां च द्विजैः क्षौरं विवर्जितम् ।। ४४ ।।\nकृत्वा तु मैथुनं क्षौरं यो देवांस्तर्पयेत्पितॄन् ।।\nरुधिरं तद्भवेत्तोयं दाता च नरकं व्रजेत् ।। ४५ ।।\nयत्कर्त्तव्यमकर्त्तव्यं यद्भोज्यं यदभोज्यकम् ।।\nसर्वं तुभ्यं निगदितं किं भूयः श्रोतुमिच्छसि ।। ४६ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनकसंवादे नारदं प्रति शिवोपदेशे भक्ष्याभक्ष्यादिविवरणं नाम सप्तविंशतितमोऽध्यायः ।।२७।।"
  }
]
[
  {
    "text": "सौतिरुवाच ।।\nअथ ब्रह्मा स्वपुत्रांस्तानादिदेश च सृष्टये ।।\nसृष्टिं प्रचक्रुस्ते सर्वे विप्रेन्द्र नारदं विना ।। १ ।।\nमरीचेर्मनसो जातः कश्यपश्च प्रजापतिः ।।\nअत्रेर्नेत्रमलाच्चन्द्रः क्षीरोदे च बभूव ह ।। २ ।।\nप्रचेतसोऽपि मनसो गौतमश्च बभूव ह ।।\nपुलस्त्यमानसः पुत्रो मैत्रावरुण एव च ।। ३ ।।\nमनोश्च शतरूपायां तिस्रः कन्याः प्रजज्ञिरे ।।\nआकूतिर्देवहूतिश्च प्रसूतिस्ताः पतिव्रताः ।। ४ ।।\nप्रियव्रतोत्तानपादौ द्वौ च पुत्रौ मनोहरौ ।।\nउत्तानपादतनयो ध्रुवः परमधार्मिकः ।। ५ ।।\nआकूतिं रुचये प्रादाद्दक्षायाथ प्रसूतिकाम् ।।\nदेवहूतिं कर्दमाय यत्पुत्रः कपिलः स्वयम् ।। ६ ।।\nप्रसूत्यां दक्षबीजेन षष्टिकन्याः प्रजज्ञिरे ।।\nअष्टौ धर्माय स ददौ रुद्रायैकादश स्मृताः ।। ७ ।।\nशिवायैकां सतीं प्रादात्कश्यपाय त्रयोदश ।।\nसप्तविंशति कन्याश्च दक्षश्चन्द्राय दत्तवान् ।। ८ ।।\nनामानि धर्मपत्नीनां मत्तो विप्र निशामय ।।\nशान्तिः पुष्टिर्धृतिस्तुष्टिः क्षमा श्रद्धा मतिः स्मृतिः ।। ९ ।।\nशान्तेः पुत्रश्च सन्तोषः पुष्टेः पुत्रो महानभूत् ।।\nधृतेधैर्य्यं च तुष्टेश्च हर्षदर्पौ सुतौ स्मृतौ ।। 1.9.१० ।।\nक्षमापुत्रः सहिष्णुश्च श्रद्धापुत्रश्च धार्मिकः ।।\nमतेर्ज्ञानाभिधः पुत्रः स्मृतेर्जातिस्मरो महान् ।। ११ ।।\nपूर्वपत्न्यां च मूर्त्यां च नरनारायणावृषी ।।\nबभूवुरेते धर्मिष्ठा धर्मपुत्राश्च शौनक ।। १२ ।।\nनामानि रुद्रपत्नीनां सावधानं निबोध मे ।।\nकला कलावती काष्ठा कालिका कलहप्रिया ।। १३ ।।\nकन्दली भीषणा रास्ना प्रमोचा भूषणा शुकी ।।\nएतासां बहवः पुत्रा बभूवुः शिवपार्षदाः ।। १४ ।।\nसा सती स्वामिनिन्दायां तनुं तत्याज यज्ञतः ।।\nपुनर्भूत्वा शैलपुत्री लेभे सा शङ्करं पतिम् ।। १५ ।।\nकश्यपस्य प्रियाणां च नामानि शृणु धार्मिक ।।\nअदितिर्देवमाता वै दैत्यमाता दितिस्तथा।।१६।।\nसर्पमाता तथा कद्रूर्विनता पक्षिसूस्तथा ।।\nसुरभिश्च गवां माता महिषाणां च निश्चितम् ।। १७ ।।\nसारमेयादिजन्तूनां सरमा सूश्चतुष्पदाम् ।।\nदनुः प्रसूर्दानवानामन्याश्चेत्येवमादिकाः ।। १८ ।।\nइन्द्रश्च द्वादशादित्या उपेन्द्राद्याः सुरा मुने ।।\nकथिताश्चादितेः पुत्रा महाबलपराक्रमाः।।१९।।\nइन्द्रपुत्रो जयन्तश्च ब्रह्मञ्शच्यामजायत ।। ।\nआदित्यस्य सवर्णायां कन्यायां विश्वकर्मणः।।1.9.२०।।\nशनैश्चरयमौ पुत्रौ कालिन्दी कन्यका तथा ।।\nउपेंद्रवीर्य्यात्पृथ्व्यां तु मङ्गलः समजायत।।२१।।\nशौनक उवाच ।।\nकथं सौते स चोपेद्रान्मङ्गलः समजायत ।।\nवसुन्धरायां बलवांस्तन्मे व्याख्यातुमर्हसि ।।२२।।\nसौतिरुवाच ।।\nउपेन्द्ररूपमालोक्य कामार्ता च वसुन्धरा ।।\nविधाय सुन्दरीवेषमक्षता प्रौढयौवना ।।२३।।\nमलये निर्जने रम्ये चारुचन्दनपल्लवे ।।\nचन्दनोक्षितसर्वाङ्गं रत्नभूषणभूषितम्।।२४।।\nतं सुशीलं शयानं च शान्तं सस्मितमीप्सितम् ।।\nसस्मिता तस्य तल्पे च सहसा समुपस्थिता।।२५।।\nसुरम्यां मालतीमालां ददौ तस्मै वरानना ।।\nसुगन्धि चन्दनं चारु कस्तूरीकुङ्कुमान्वितम् ।।२६।।\nउपेन्द्रस्तन्मनो ज्ञात्वा कामिनीं कामपीडिताम् ।।\nनानाप्रकारशृङ्गारं चकार च तया सह ।। २७ ।।\nतदङ्गसङ्गसंसक्ता मूर्छां प्राप सती तदा ।।\nमृतेव निद्रितेवासौ बीजाधानं कृते हरौ ।। २८ ।।\nतां विलग्नां च सुश्रोणीं सुखसम्भोगमूर्छिताम् ।।\nबृहन्मुक्तनितम्बां च स स्मितां विपुलस्तनीम् ।। २९ ।।\nक्षणं वक्षसि कृत्वा तां तदोष्ठं च चुचुम्ब ह ।।\nविहाय तत्र रहसि जगाम पुरुषोत्तमः ।। 1.9.३० ।।\nउर्वशी पथि गच्छन्ती बोधयामास तां मुने ।।\nसा च पप्रच्छ वृत्तान्तं कथयामास भूश्च ताम्।। ३१ ।।\nवीर्य्यसंवरणं कर्तुं सा चाशक्ता च दुर्बला ।।\nप्रवालस्याकरे त्रस्ता वीर्य्यन्यासं चकार सा ।। ३२ ।।\nतेन प्रवालवर्णश्च कुमारः समपद्यत ।।\nतेजसा सूर्य्यसदृशो नारायण सुतो महान् ।। ३३ ।।\nमङ्गलस्य प्रिया मेधा तस्य घण्टेश्वरो महान्।।\nव्रणदाताऽतितेजस्वी विष्णुतुल्यो बभूव ह ।।३४।।\nदितेर्हिरण्यकशिपुहिरण्याक्षौ महाबलौ ।।\nकन्या च सिंहिका विप्र सैंहिकेयश्च तत्सुतः ।।३५।।\nनिर्ऋतिः सिंहिका सा च तेन राहुश्च नैर्ऋतः।।\nसूकरेण हिरण्याक्षोऽप्यनपत्यो मृतो युवा ।। ३६ ।।\nहिरण्यकशिपोः पुत्रः प्रह्रादो वैष्णवाग्रणीः ।।\nविरोचनश्च तत्पुत्रस्तत्पुत्रश्च बलिः स्वयम् ।। ३७।।\nबलेः पुत्रो महायोगी ज्ञानी शङ्करकिंकरः ।।\nदितेर्वंशश्च कथितः कद्रूवंशं निबोध मे ।। ३८ ।।\nअनन्तं वासुकिं चैव कालीयं च धनञ्जयम् ।।\nकर्कोटकं तक्षकं च पद्ममैरावतं तथा ।। ३९ ।।\nमहापद्मं च शंकुं च शंखं संवरणं तथा ।।\nधृतराष्ट्रं च दुर्द्धर्षं दुर्जयं दुर्मुखं बलम् ।। 1.9.४० ।।\nगोक्षं गोकार्मुकं चैव विरूपादींश्च शौनक ।।\nन तेषां प्रवराश्चैव यावत्यः सर्पजातयः ।। ४१ ।।\nकन्यका मनसा देवी कमलांशसमुद्भवा ।।\nतपस्विनीनां प्रवरा महातेजस्विनी शुभा ।। ४२ ।।\nयत्पतिश्च जरत्कारुर्नारायणकुलोद्भवः ।।\nआस्तीकस्तनयो यस्या विष्णुतुल्यश्च तेजसा ।। ४३ ।।\nएतेषां नाममात्रेण नास्ति नागभयं नृणाम् ।।\nकद्रूवंशो निगदितो विनतायाः शृणुष्व मे ।। ४४ ।।\nवैनतेयारुणौ पुत्रौ विष्णुतुल्यपराक्रमौ ।।\nतौ बभूवुः क्रमेणैव यावत्यः पक्षिजातयः ।। ४५ ।।\nगावश्च महिषाश्चैव सुरभिप्रवरा इमे ।।\nसर्वे वै सारमेयाश्च बभूवुः सरमासुताः ।। ।।४६ ।।\nदानवाश्च दनोर्वंशा अन्यास्सामान्यजातयः ।।\nउक्तः कश्यपवंशश्च चन्द्राख्यानं निबोध मे ।। ४७ ।।\nनामानि चन्द्रपत्नीनां सावधानं निशामय ।।\nअत्यपूर्वं च चरितं पुराणेषु पुरातनम् ।। ४८ ।।\nअश्विनी भरणी चैव कृत्तिका रोहिणी तथा ।।\nमृगशीर्षा तथाऽऽर्द्रा च पूज्या साध्वी पुनर्वसुः ।। ४९ ।।\nपुष्याऽऽश्लेषा मघा पूर्वफल्गुन्युत्तरफल्गुनी ।।\nहस्ता चित्रा तथा स्वाती विशाखा चानुराधिका ।। 1.9.५० ।।\nज्येष्ठा मूला तथा पूर्वाऽऽषाढा चैवोत्तरा स्मृता ।।\nश्रवणा च धनिष्ठा च तथा शतभिषक् शुभा ।। ५१ ।।\nपूर्वा भाद्रोत्तराभाद्रा रेवत्यन्ता विधुप्रियाः ।।\nतासां मध्ये च सुभगा रोहिणी रसिका वरा ।। ५२ ।।\nसन्ततं रसभावेन चकार शशिनं वशम् ।।\nरोहिण्युपगतश्चन्द्रो न यात्यन्यां च कामिनीम् ।। ५३ ।।\nसर्वा भगिन्यः पितरं कथयामासुरादृताः ।।\nसपत्नीकृतसन्तापं प्राणनाशकरं परम् ।। ५४ ।।\nदक्षः प्रकुपितश्चन्द्रमशपन्मन्त्रपूर्वकम् ।।\nद्रुतं श्वशुरशापेन यक्ष्मग्रस्तो बभूव सः ।। ५५ ।।\nदिने दिने यक्ष्मणा स क्षीयमाणश्च दुःखितः ।।\nवपुष्यर्द्धं क्षीयमाणे शंकरं शरणं ययौ ।। ५६ ।।\nदृष्ट्वा चन्द्रं शंकरश्च क्लेशितं शरणागतम् ।।\nकरुणासागरस्तस्मै कृपया चाभयं ददौ ।। ५७ ।।\nनिर्मुक्तं यक्ष्मणा कृत्वा स्वकपोले स्थलं ददौ ।।\nअमरो निर्भयो भूत्वा स तस्थौ शिवशेखरे ।। ५८ ।।\nतं शिवः शेखरे कृत्वा चाभवच्चन्द्रशेखरः ।।\nनास्ति देवेषु लोकेषु शिवाच्छरणपंजरः ।। ५९ ।।\nदक्षकन्याः पतिं मुक्तं दृष्ट्वा च रुरुदुः पुनः ।।\nआजग्मुः शरणं तातं दक्षं तेजस्विनां वरम् ।। 1.9.६०।।\nउच्चैश्च रुरुदुर्गत्वा निहत्याङ्गं पुनः पुनः ।।\nतमूचुः कातरं दीना दीननाथं विधेः सुतम् ।। ६१ ।।\nदक्षकन्या ऊचुः ।।\nस्वामिसौभाग्यलाभाय त्वमुक्तोऽस्माभिरेव च ।।\nसौभाग्यमस्तु नस्तात गतः स्वामी गुणान्वितः ।। ६२ ।।\nस्थिते चक्षुषि हे तात दृष्टं ध्वान्तमयं जगत् ।।\nविज्ञातमधुना स्त्रीणां पतिरेव हि लोचनम् ।। ६३ ।।\nपतिरेव गतिः स्त्रीणां पतिः प्राणाश्च सम्पदः ।।\nधर्मार्थकाममोक्षाणां हेतुः सेतुर्भवार्णवे ।। ६४ ।।\nपतिर्नारायणः स्त्रीणां व्रतं धर्मः सनातनः ।।\nसर्वं कर्म वृथा तासां स्वामिनां विमुखाश्च याः ।। ६५ ।।\nस्नानं च सर्वतीर्थेषु सर्वयज्ञेषु दक्षिणा ।।\nसर्वदानानि पुण्यानि व्रतानि नियमाश्च ये ।। ६६ ।।\nदेवार्चनं चानशनं सर्वाणि च तपांसि च ।।\nस्वामिनः पादसेवायाः कलां नार्हंति षोडशीम् ।। ६७ ।।\nसर्वेषां बान्धवानां च प्रियः पुत्रश्च योषिताम् ।।\nस एव स्वामिनोंऽशश्च शतपुत्रात्परः   पतिः ।। ६८ ।।\nअसद्वंशप्रसूता या सा द्वेष्टि स्वामिनं सदा ।।\nयस्या मनश्चलं दुष्टं सन्ततं परपूरुषे ।। ६९ ।।\nपतितं रोगिणं दुष्टं निर्धनं गुणहीनकम् ।।\nयुवानं चैव वृद्धं वा भजेत्तं न त्यजेत्सती ।। 1.9.७० ।।\nसगुणं निर्गुणं वापि द्वेष्टि या संत्यजेत्पतिम् ।।\nपच्यते कालसूत्रे सा यावच्चंद्रदिवाकरौ ।। ७१ ।।\nकीटैः शुनकतुल्यैश्च भक्षिता सा दिवानिशम् ।।\nभुङ्क्ते मृतवसामांसं पिबेन्मूत्रं च तृष्णया ।। ७२ ।।\nगृध्रः कोटिसहस्राणि शतजन्मानि सूकरः ।।\nश्वापदः शतजन्मानि सा भवेद्बन्धुहा ततः ।। ७३ ।।\nततो मानवजन्मानि लभेच्चेत्पूर्वकर्मणः ।।\nविधवा धनहीना च रोगयुक्ता भवेद् ध्रुवम् ।। ७४ ।।\nदेहि नः कान्तदानं च कामपूरं विधेः सुत ।।\nविधात्रा सदृशस्त्वं च पुनः स्रष्टुं क्षमो जगत् ।। ७५ ।।\nकन्यानां वचनं श्रुत्वा दक्षः शंकरसन्निधिम् ।।\nजगाम शम्भुस्तं दृष्ट्वा समुत्थाय ननाम च ।। ७६ ।।\nदक्षस्तस्याशिषं कृत्वा समुवाच कृपानिधिम् ।।\nतत्याज कोपं दुर्द्धषो दृष्ट्वा च प्रणतं शिवम् ।। ७७ ।।\nदक्ष उवाच ।।\nदेहि जामातरं शम्भो मदीयं प्राणवल्लभम् ।।\nमत्सुतानां च प्राणानां परमेव प्रियं पतिम् ।। ७८ ।।\nन चेद्ददासि जामातर्मम जामातरं विधुम् ।।\nदास्यामि दारुणं शापं तुभ्यं त्वं केन मुच्यसे ।। ७९ ।।\nदक्षस्य वचनं श्रुत्वा तमुवाच कृपानिधिः ।।\nसुधाधिकं च वचनं ब्रह्मञ्शरणपञ्जरः ।। 1.9.८० ।।\nशिव उवाच ।।\nकरोषि भस्मसाच्चेन्मां दद्या वा शापमेव च ।।\nनाहं दातुं समर्थश्च चन्द्रं च शरणागतम् ।। ८१ ।।\nशिवस्य वचनं श्रुत्वा दक्षस्तं शप्तुमुद्यतः ।।\nशिवः सस्मार गोविन्दं विपन्मोक्षणकारकम् ।। ८२ ।।\nएतस्मिन्नन्तरे कृष्णो वृद्धब्राह्मणरूपधृक्।।\nसमाययौ तयोर्मूलं तौ तं च नमतुः क्रमात् ।। ८३ ।।\nदत्त्वा शुभाशिषं तौ स ब्रह्मज्योतिः सनातनः ।।\nउवाच शङ्करं पूर्वं परिपूर्णतमो द्विज ।। ८४ ।।\nश्रीभगवानुवाच ।।\nन चात्मनः प्रियः कश्चिच्छर्व सर्वेषु बन्धुषु ।।\nआत्मानं रक्ष दक्षाय देहि चन्द्रं सुरेश्वर ।। ८५ ।।\nतपस्विनां वरः शान्तस्त्वमेवं वैष्णवाग्रणीः ।।\nसमः सर्वेषु जीवेषु हिंसाक्रोधविवर्जितः ।। ८६ ।।\nदक्षः क्रोधी च दुर्द्धर्षस्तेजस्वी  ब्रह्मणः सुतः ।।\nशिष्टो बिभेति दुर्द्धर्षं न दुर्द्धर्षश्च कंचन ।। ८७ ।।\nनारायणवचः श्रुत्वा हसित्वा शङ्करः स्वयम् ।।\nउवाच नीतिसारं च नीतिबीजं परात्परम् ।। ८८ ।।\nशङ्कर उवाच ।।\nतपो दास्यामि तेजश्च सर्वसिद्धिं च सम्पदम् ।।\nप्राणांश्च न समर्थोऽहं प्रदातुं शरणागतम् ।। ८९ ।।\nयो ददाति भयेनैव प्रपन्नं शरणागतम् ।।\nतं च धर्मः परित्यज्य याति शप्त्वा सुदारुणम् ।। 1.9.९० ।।\nसर्वं त्यक्तुं समर्थोऽहं न स्वधर्मं जगत्प्रभो ।।\nयः स्वधर्मविहीनश्च स च सर्वबहिष्कृतः ।। ९१ ।।\nयश्च धर्मं सदा रक्षेद्धर्मस्तं परिरक्षति ।।\nधर्मं वेदेश्वर त्वं च किं मां ब्रूहि स्वमायया ।। ९२ ।।\nत्वं सर्वमाता स्रष्टा च हन्ता च परिणामतः ।।\nत्वयि भक्तिर्दृढा यस्य तस्य कस्माद्भयं भवेत् ।। ९३ ।।\nशङ्करस्य वचः श्रुत्वा भगवान्सर्वभाववित् ।।\nचन्द्रं चन्द्राद्विनिष्कृष्य दक्षाय प्रददौ हरिः ।। ९४ ।।\nप्रतस्थावर्द्धचन्द्रश्च निर्व्याधिः शिवशेखरे ।।\nनिजग्राह परं चन्द्रं विष्णुदत्तं प्रजापतिः ।। ९५ ।।\nयक्ष्मग्रस्तं च तं दृष्ट्वा दक्षस्तुष्टाव माधवम् ।।\nपक्षे पूर्णं क्षतं पक्षे तं चकार हरिः स्वयम् ।। ९६ ।।\nकृष्णस्तेभ्यो वरं दत्त्वा जगाम स्वालयं द्विज ।।\nदक्षश्चन्द्रं गृहीत्वा च कन्याभ्यः प्रददौ पुनः ।। ९७ ।।\nचन्द्रस्ताश्च परिप्राप्य विजहार दिवानिशम् ।।\nसमं ददर्श ताः सर्वास्तत्प्रभृत्येव कम्पितः ।। ९८ ।।\nइत्येवं कथितं सर्वं किञ्चित्सृष्टिक्रमं मुने ।।\nश्रुतं च गुरुवक्त्रेण पुष्करे मुनिसंसदि ।। ९९ ।।\nइति श्रीबह्मवैवर्ते महापुराणे सौतिशौनकसंवादे ब्रह्मखण्डे नवमोऽध्यायः ।। ९ ।।"
  }
]
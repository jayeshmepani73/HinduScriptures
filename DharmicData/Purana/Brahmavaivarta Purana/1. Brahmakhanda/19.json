[
  {
    "text": "सौतिरुवाच ।।\nमालावती धनं दत्त्वा ब्राह्मणेभ्यः प्रहर्षिता ।।\nचकार विविधं वेशं स्वात्मनः स्वामिनः कृते ।।१।।\nभर्तुश्चकार शुश्रूषां पूजां च समयोचिताम्।।\nतेन सार्द्धं सुरसिका रेमे सा सुचिरं मुदा।।२।।\nमहापुरुषस्तोत्रं च पूजां च कवचं मनुम्।।\nविस्मृतं बोधयामास स्वयं रहसि सुव्रता ।। ३ ।।\nपुरा दत्तं वसिष्ठेन स्तोत्रपूजादिकं हरेः ।।\nगन्धर्वाय च मालत्यै मन्त्रमेकं च पुष्करे ।।४।।\nविस्मृतं स्तोत्रकवचं वसिष्ठश्च कृपानिधिः ।।\nगन्धर्वराजं रहसि बोधयामास शूलिनः ।। ५ ।।\nएवं चकार राज्यं च कुबेरभवनोपमे ।।\nआश्रमे परमानन्दो गन्धर्वो बान्धवैः सह ।। ६ ।।\nयथातथा गताभिश्च स्त्रीभिरन्याभिरेव च ।।\nआगत्य ताभिः स्वस्वामी संप्राप्तः परया मुदा ।। ७ ।।\nशौनक उवाच ।।\nकिं स्तोत्रं कवचं विष्णोर्मन्त्रपूजाविधिः पुरा ।।\nदत्तो विशिष्टस्ताभ्यां च तं भवान्वक्तुमर्हति ।। ८ ।।\nद्वादशाक्षरमन्त्रं च शूलिनः कवचादिकम् ।।\nदत्तं गन्धर्वराजाय वसिष्ठेन च किं पुरा ।। ९ ।।\nतदपि ब्रूहि हे सौते श्रोतुं कौतूहलं मम ।।\nशङ्करस्तोत्रकवचं मन्त्रं दुर्गतिनाशनम्।।1.19.१०।।\nसौतिरुवाच ।।\nतुष्टाव येन स्तोत्रेण मालती परमेश्वरम् ।।\nतदेव स्तोत्रं दत्तं च मन्त्रं च कवचं शृणु ।। ११।।\nॐ नमो भगवते रासमण्डलेशाय स्वाहा ।।\nइमं मन्त्रं कल्पतरुं प्रददौ षोडशाक्षरम् ।। १२ ।।\nपुरा दत्तं कुमाराय ब्रह्मणा पुष्करे हरेः ।।\nपुरा दत्तं च कृष्णेन गोलोके शङ्कराय च ।।१३।।\nध्यानं च विष्णोर्वेदोक्तं शाश्वतं सर्वदुर्लभम् ।।\nमूलेन सर्वं देयं च नैवेद्यादिकमुत्तमम् ।। १४ ।।\nअतीव गुप्तकवचं पितुर्वक्त्रान्मया श्रुतम् ।।\nपित्रे दत्तं पुरा विप्र गङ्गायां शूलिना ध्रुवम्।। ।। १५ ।।\nशूलिने ब्रह्मणे दत्तं गोलोके रासमण्डले ।।\nधर्माय गोपीकान्तेन कृपया परमाद्भुतम् ।। १६ ।।\nब्रह्मोवाच ।।\nराधाकान्त महाभाग कवचं यत्प्रकाशितम् ।।\nब्रह्माण्डपावनं नाम कृपया कथय प्रभो ।। १७ ।।\nमां महेशं च धर्मं च भक्तं च भक्तवत्सल ।।\nत्वत्प्रसादेन पुत्रेभ्यो दास्यामि भक्तिसंयुतः ।। १८ ।।\nश्रीकृष्ण उवाच ।।\nशृणु वक्ष्यामि ब्रह्मेश धर्मेदं कवचं परम् ।।\nअहं दास्यामि युष्मभ्यं गोपनीयं सुदुर्लमम् ।। १९ ।।\nयस्मै कस्मै न दातव्यं प्राणतुल्यं ममैव हि ।।\nयत्तेजो मम देहेऽस्ति तत्तेजः कवचेऽपि च ।। 1.19.२० ।।\nकुरु सृष्टिमिमं धृत्वा धाता त्रिजगतां भव ।।\nसंहर्त्ता भव हे शम्भो मम तुल्यो भवे भव ।। ।। २१ ।।\nहे धर्म त्वमिमं धृत्वा भव साक्षी च कर्मणाम् ।।\nतपसां फलदातारो यूयं भवत मद्वरात् ।। २२ ।।\nब्रह्माण्डपावनस्यास्य कवचस्य हरिः स्वयम् ।।\nऋषिश्छन्दश्च गायत्री देवोऽहं जगदीश्वरः ।। २३ ।।\nधर्मार्थकाममोक्षेषु विनियोगः प्रकीर्तितः ।।\nत्रिलक्षवार पठनात्सिद्धिदं कवचं विधे ।। २४ ।।\nयो भवेत्सिद्धकवचो मम तुल्यो भवेच्च सः ।।\nतेजसा सिद्धियोगेन ज्ञानेन विक्रमेण च ।। ।। २५ ।।\nप्रणवो मे शिरः पातु नमो रामेश्वराय च ।।\nभालं पायान्नेत्रयुग्मं नमो राधेश्वराय च ।। २६ ।।\nकृष्णः पायाच्छ्रोत्रयुग्मं हे हरे प्राणमेव च ।।\nजिह्विकां वह्निजाया तु कृष्णायेति च सर्वतः ।। २७ ।।\nश्रीकृष्णाय स्वाहेति च कण्ठं पातु षडक्षरः ।।\nह्रीं कृष्णाय नमो वक्त्रं क्लींपूर्वश्च भुजद्वयम् ।। २८ ।।\nनमो गोपाङ्गनेशाय स्कन्धावष्टाक्षरोऽवतु ।।\nदन्तपङ्क्तिमोष्ठयुग्मं नमो गोपीश्वराय च ।। २९ ।।\nॐ नमो भगवते रासमण्डलेशाय स्वाहा ।।\nस्वयं वक्षःस्थलं पातु मन्त्रोऽयं षोडशाक्षरः ।। 1.19.३० ।।\nऐं कृष्णाय स्वाहेति च कर्णयुग्मं सदाऽवतु ।।\nॐ विष्णवे स्वाहेति च कपोलं सवर्तोऽवतु ।। ३१ ।।\nॐ हरये नम इति पृष्ठं पादं सदा ऽवतु ।।\nॐ गोवर्द्धनधारिणे स्वाहा सर्वशरीरकम् ।। ३२ ।।\nप्राच्यां मां पातु श्रीकृष्ण आग्नेय्यां पातु माधवः ।।\nदक्षिणे पातु गोपीशो नैर्ऋत्यां नन्दनन्दनः ।। ३३ ।।\nवारुण्यां पातु गोविन्दो वायव्यां राधिकेश्वरः ।।\nउत्तरे पातु रासेश ऐशान्यामच्युतः स्वयम् ।। ३४ ।।\nसततं सर्वतः पातु परो नारायणः स्वयम्।।\nइति ते कथितं ब्रह्मन्कवचं परमाद्भुतम् ।।३५।।\nमम जीवनतुल्यं च युष्मभ्यं दत्तमेव च ।।\nअश्वमेधसहस्राणि वाजपेयशतानि च ।।\nकलां नार्हन्ति तान्येव कवचस्यैव धारणात् ।। ३६ ।।\nगुरुमभ्यर्च्य विधिवद्वस्त्रालङ्कारचन्दनैः ।।\nस्नात्वा तं च नमस्कृत्य कवचं धारयेत्सुधीः ।। ३७ ।।\nकवचस्य प्रसादेन जीवन्मुक्तो भवेन्नरः ।।\nयदि स्यात्सिद्धकवचो विष्णुरेव भवेद्द्विज ।। ३८ ।।\nसौतिरुवाच ।।\nशिवस्य कवचं स्तोत्रं श्रूयतामिति शौनक ।।\nवशिष्ठेन च यद्दत्तं गन्धर्वाय च यो मनुः ।। ३९ ।।\nॐ नमो भगवते शिवाय स्वाहेति च मनुः ।।\nदत्तो वशिष्ठेन पुरा पुष्करे कृपया विभो ।। 1.19.४० ।।\nअयं मन्त्रो रावणाय प्रदत्तो ब्रह्मणा पुरा ।।\nस्वयं शम्भुश्च बाणाय तथा दुर्वाससे पुरा ।।४१।।\nमूलेन सर्वं देयं च नैवेद्यादिकमुत्तमम् ।।\nध्यायेन्नित्यादिकं ध्यानं वेदोक्तं सर्वसम्मतम्।।४२।।\nॐ नमो महादेवाय ।।\nबाणासुर उवाच ।।\nमहेश्वर महाभाग कवचं यत्प्रकाशितम् ।।\nसंसार पावनं नाम कृपया कथय प्रभो ।। ४३ ।।\nमहेश्वर उवाच ।।\nशृणु वक्ष्यामि हे वत्स कवचं परमाद्भुतम् ।।\nअहं तुम्यं प्रदास्यामि गोपनीयं सुदुर्लभम् ।। ४४ ।।\nपुरा दुर्वाससे दत्तं त्रैलोक्यविजयाय च ।। ४५ ।।\nममैवेदं च कवचं भक्त्या यो धारयेत्सुधीः ।।\nजेतुं शक्नोति त्रैलोक्यं भगवन्नवलीलया।।४६।।\nसंसारपावनस्यास्य कवचस्य प्रजापतिः।।\nऋषिश्छन्दश्च गायत्री देवोऽहं च महेश्वरः।।\nधर्मार्थकाममोक्षेषु विनियोगः प्रकीर्तितः ।। ४७ ।।\nपंचलक्षजपेनैव सिद्धिदं कवचं भवेत् ।।\nयो भवेत्सिद्धकवचो मम तुल्यो भवेद्भुवि ।।\nतेजसा सिद्धि योगेन तपसा विक्रमेण च ।।४८ ।।\nशम्भुर्मे मस्तकं पातु मुखं पातु महेश्वरः ।।\nदन्तपक्तिं नीलकण्ठोऽप्यधरोष्ठं हरः स्वयम् ।। ४९।।\nकण्ठं पातु चन्द्रचूडः स्कन्धौ वृषभवाहनः ।।\nवक्षःस्थलं नीलकण्ठः पातु पृष्ठं दिगम्बरः ।। 1.19.५० ।।\nसर्वाङ्गं पातु विश्वेशः सर्वदिक्षु च सर्वदा ।।\nस्वप्ने जागरणे चैव स्थाणुर्मे पातु सन्ततम् ।। ५१ ।।\nइति ते कथितं बाण कवचं परमाद्भुतम् ।।\nयस्मै कस्मै न दातव्यं गोपनीयं प्रयत्नतः ।। ५२ ।।\nयत्फलं सर्वतीर्थानां स्नानेन लभते नरः ।।\nतत्फलं लभते नूनं कवचस्यैव धारणात् ।। ५३ ।।\nइदं कवचमज्ञात्वा भजेन्मां यः सुमन्दधीः ।।\nशतलक्षप्रजप्तोऽपि न मन्त्रः सिद्धिदायकः ।। ५४ ।।\nसौतिरुवाच ।।\nइदं च कवचं प्रोक्तं स्तोत्रं च शृणु शौनक ।।\nमन्त्रराजः कल्पतरुर्वसिष्ठो दत्तवान्पुरा ।। ५५ ।।\nॐ नमः शिवाय ।।\nबाणासुर उवाच ।।\nवन्दे सुराणां सारं च सुरेशं नीललोहितम् ।।\nयोगीश्वरं योगबीजं योगिनां च गुरोर्गुरुम् ।। ५६ ।।\nज्ञानानन्दं ज्ञानरूपं ज्ञानबीजं सनातनम् ।।\nतपसां फलदातारं दातारं सर्वसम्पदाम् ।।५७।।\nतपोरूपं तपोबीजं तपोधनधनं वरम् ।।\nवरं वरेण्यं वरदमीड्यं सिद्धगणैर्वरैः।।५८।।\nकारणं भुक्तिमुक्तीनां नरकार्णवतारणम् ।।\nआशुतोषं प्रसन्नास्यं करुणामयसागरम् ।।५९।।\nहिमचन्दनकुन्देन्दुकुमुदाम्भोजसन्निभम्।।\nब्रह्मज्योतिःस्वरूपं च भक्तानुग्रहविग्रहम् ।। 1.19.६० ।।\nविषयाणां विभेदेन बिभ्रतं बहुरूपकम् ।।\nजलरूपमग्निरूपमाकाशरूपमीश्वरम्।। ।। ६१ ।।\nवायुरूपं चन्द्ररूपं सूर्य्यरूपं महत्प्रभुम् ।।\nआत्मनः स्वपदं दातुं समर्थमवलीलया ।।६२ ।।\nभक्तजीवनमीशं च भक्तानुग्रहकातरम् ।।\nवेदा न शक्ता यं स्तोतुं किमहं स्तौमि तं प्रभुम् ।।६३।।\nअपरिच्छिन्नमीशानमहो वाङ्मनसोः परम् ।।\nव्याघ्रचर्माम्बरधरं वृषभस्थं दिगम्बरम् ।।\nत्रिशूलपट्टिशधरं सस्मितं चन्द्रशेखरम् ।। ६४ ।।\nइत्युक्त्वा स्तवराजेन नित्यं बाणः सुसंयतः ।।\nप्राणमच्छङ्करं भक्त्या दुर्वासाश्च मुनीश्वरः ।। ६५ ।।\nइदं दत्तं वसिष्ठेन गन्धर्वाय पुरा मुने ।।\nकथितं च महास्तोत्रं शूलिनः परमाद्भुतम् ।। ६६ ।।\nइदं स्तोत्रं महापुण्यं पठेद्भक्त्या च यो नरः ।।\nस्नानस्य सर्वतीर्थानां फलमाप्नोति निश्चितम् ।। ६७ ।।\nअपुत्रो लभते पुत्रं वर्षमेकं शृणोति यः ।।\nसंयतश्च हविष्याशी प्रणम्य शङ्करं गुरुम् ।। ६८ ।।\nगलत्कुष्ठी महाशूली वर्षमेकं शृणोति यः ।।\nअवश्यं मुच्यते रोगाद्व्यासवाक्यमिति श्रुतम् ।। ६९ ।।\nकारागारेऽपि बद्धो यो नैव प्राप्नोति निर्वृतिम् ।।\nस्तोत्रं श्रुत्वा मासमेकं मुच्यते बन्धनाद् ध्रुवम् ।। 1.19.७० ।।\nभ्रष्टराज्यो लभेद्राज्यं भक्त्या मासं शृणोति यः ।।\nमासं श्रुत्वा संयतश्च लभेद्भ्रष्टधनो धनम् ।। ७१ ।।\nयक्ष्मग्रस्तो वर्षमेकमास्तिको यः शृणोति चेत् ।।\nनिश्चितं मुच्यते रोगाच्छङ्करस्य प्रसादतः ।। ७२ ।।\nयः शृणोति सदा भक्त्या स्तवराजमिमं द्विज ।।\nतस्यासाध्यं त्रिभुवने नास्ति किंचिच्च शौनक ।। ७३ ।।\nकदाचिद्बन्धुविच्छेदो न भवेत्तस्य भारते ।।\nअचलं परमैश्वर्य्यं लभते नात्र संशयः ।। ७४ ।।\nसुसंयतोऽतिभक्त्या च मासमेकं शृणोति यः ।।\nअभार्य्यो लभते भार्य्यां सुविनीतां सतीवराम् ।।७५।।\nमहामूर्खश्च दुर्मेधा मासमेकं शृणोति यः ।।\nबुद्धिं विद्यां च लभते गुरूपदेशमात्रतः।।७६।।\nकर्मदुःखी दरिद्रश्च मासं भक्त्या शृणोति यः।।\nध्रुवं वित्तं भवेत्तस्य शङ्करस्य प्रसादतः।।७७।।\nइह लोके सुखं भुक्त्वा कृत्वा कीर्तिं सुदुर्लभाम् ।।\nनानाप्रकारधर्मं च यात्यन्ते शङ्करालयम् ।। ७८ ।।\nपार्षदप्रवरो भूत्वा सेवते तत्र शङ्करम् ।।\nयः शृणोति त्रिसन्ध्यं च नित्यं स्तोत्रमनुत्तमम् ।। ७९ ।।\nइति श्रीब्रह्मवैवर्त्ते महापुराणे ब्रह्मखण्डे सौतिशौनक संवादे विष्णुशङ्करस्तोत्रकथनं नामैकोनविंशोऽध्यायः ।। १९ ।।"
  }
]
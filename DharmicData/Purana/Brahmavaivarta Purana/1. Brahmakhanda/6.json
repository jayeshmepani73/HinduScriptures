[
  {
    "text": "सौतिरुवाच ।।\nअथ कृष्णो महालक्ष्मीं सादरं च सरस्वतीम् ।।\nनारायणाय प्रददौ रत्नेन्द्रं मालया सह ।। १ ।।\nसावित्रीं ब्रह्मणे प्रादान्मूर्तिं धर्माय सादरम्।।\nरतिं कामाय रूपाढ्यां कुबेराय मनोरमाम् ।। २ ।।\nअन्याश्च या या अन्यभ्यो याश्च येभ्यः समुद्भवाः ।।\nतस्मै तस्मै ददौ कृष्णस्तां तां रूपवतीं सतीम् ।। ।। ३ ।।\nततः शंकरमाहूय सर्वेशो योगिनां गुरुम् ।।\nउवाच प्रियमित्येवं गृह्णीयाः सिंहवाहिनीम् ।। ४ ।।\nश्रीकृष्णस्य वचः श्रुत्वा प्रहसन्नीललोहितः ।।\nउवाच भीतः प्रणतः प्राणेशं प्रभुमच्युतम् ।। ५ ।।\nश्रीमहेश्वर उवाच ।।\nअधुनाहं न गृह्णामि प्रकृतिं प्राकृतो यथा ।।\nत्वद्भक्त्यैकव्यवहितां दास्यमार्गविरोधिनीम् ।। ६ ।।\nतत्त्वज्ञानसमाच्छन्नां योगद्वारकपाटिकाम् ।।\nमुक्तीच्छाध्वंसरूपां च सकामां कामवर्द्धिनीम् ।। ७ ।।\nतपस्याच्छन्नरूपां च महामोहकरण्डिकाम् ।।\nभवकारागृहे घोरे दृढां निगडरूपिणीम् ।। ।। ८ ।।\nशश्वद्विबुद्धिजननीं सद्बुद्धिच्छेदकारिणीम् ।।\nशश्वद्विभोगसारां च विषयेच्छाविवर्द्धिनीम् ।। ९।।\nनेच्छामि गृहिणीं नाथ वरं देहि मदीप्सितम् ।।\nयस्य यद्वाञ्छितं तस्मै तद्ददाति सदीश्वरः ।। 1.6.१० ।।\nत्वद्भक्तिविषये दास्ये लालसा वर्द्धतेऽनिशम् ।।\nतृप्तिर्न जायते नाम जपने पादसेवने ।।११।।\nत्वन्नामपञ्चवक्त्रेण गुणं सन्मङ्गलालयम् ।।\nस्वप्ने जागरणे शश्वद्गायन्गायन् भ्रमाम्यहम्।।१२।।\nआकल्पकोटिकोटिं च तद्रूपध्यानतत्परम् ।।\nभोगेच्छाविषयेनैव योगे तपसि मन्मनः ।। १३ ।।\nत्वत्सेवने पूजने च वन्दने नाम कीर्तने ।।\nसदोल्लसितमेषां च विरतौ विरतिं लभेत् ।। १४ ।।\nस्मरणं कीर्त्तनं नाम गुणयोः श्रवणं जपः ।।\nत्वच्चारुरूपध्यानं त्वत्पादसेवाभिवन्दनम् ।। १५ ।।\nसमर्पणं चात्मनश्च नित्यं नैवेद्यभोजनम् ।।\nवरं वरेश देहीदं नवधा भक्तिलक्षणम् ।। १६ ।।\nसार्ष्टिसालोक्यसारूप्यसामीप्यं साम्यलीनताम् ।।\nवदन्ति षड्विधां मुक्तिं मुक्तामुक्तिविदो विभो ।। १७ ।।\nअणिमालघिमाप्राप्तिः प्राकाम्यं महिमा तथा ।।\nईशित्वं च वशित्वं च सर्वकामावसायिता ।। १८ ।।\nसर्वज्ञ दूरश्रवणं परकायप्रवेशनम् ।।\nवाक्सिद्धिः कल्पवृक्षत्वं स्रष्टुं संहर्तुमीशता ।। १९ ।।\nअमरत्वं च सर्वाग्र्यं सिद्धयोऽष्टादश स्मृताः ।।\nयोगास्तपांसि सर्वाणि दानानि च व्रतानि च ।। ।। 1.6.२० ।।\nयशःकीर्तिर्वचः सत्यं धर्माण्यनशनानि च ।।\nभ्रमणं सर्वतीर्थेषु स्नानमन्यसुरार्चनम् ।। २१ ।।\nसुरार्चा दर्शनं सप्तद्वीपसप्तप्रदक्षिणम् ।।\nस्नानं सर्वसमुद्रेषु सर्वस्वर्गप्रदर्शनम् ।। २२ ।।\nब्रह्मत्वं चैव रुद्रत्वं विष्णुत्वं च परं पदम् ।।\nअतोऽनिर्वचनीयानि वाञ्छनीयानि सन्ति वा ।। २३ ।।\nसर्वाण्येतानि सर्वेश कथितानि च यानि च ।।\nतव भक्तिकलांशस्य कलां नार्हन्ति षोडशीम् ।। २४ ।।\nशर्वस्य वचनं श्रुत्वा कृष्णस्तं योगिनां गुरुम् ।।\nप्रहस्योवाच वचनं सत्यं सर्वसुखप्रदम् ।। २५ ।।\n।। श्रीभगवानुवाच ।।\nमत्सेवां कुरु सर्वेश शर्वसर्वविदांवर ।।\nकल्पकोटिशतं यावत्पूर्णं शश्वदहर्निशम् ।। २६ ।।\nवरस्तपस्विनां त्वं च सिद्धानां योगिनां तथा ।।\nज्ञानिनां वैष्णवानां च सुराणां च सुरेश्वर ।।२७।।\nअमरत्वं लभ भव भव मृत्युंजयो महान् ।।\nसर्वसिद्धिं च वेदांश्च सर्वज्ञत्वं च मद्वरात् ।।२८।।\nअसंख्यब्रह्मणां पातं लीलया वत्स पश्यसि ।।\nअद्यप्रभृति ज्ञानेन तेजसा वयसा शिव ।। २९ ।।\nपरा क्रमेण यशसा महसा मत्समो भव।।\nप्राणानामपधिकस्त्वञ्च न भक्तस्त्वत्परो मम ।।1.6.३०।।\nत्वत्परो नास्ति मे प्रेयांस्त्वं मदीयात्मनः परः।।\nये त्वां निन्दन्ति पापिष्ठा ज्ञानहीना विचेतनाः ।। ३१ ।।\nपच्यन्ते कालसूत्रेण यावच्चन्द्रदिवाकरौ ।।\nकल्पकोटिशतान्ते च ग्रहीष्यसि शिवां शिव ।। ३२ ।।\nममाव्यर्थं च वचनं पालनं कर्तुमर्हसि ।।\nत्वन्मुखान्निर्गतं वाक्यं न करोम्यधुनेति च ।। ३३ ।।\nमद्वाक्यं च स्ववाक्यं च पालनं तत्करिष्यसि ।।\nगृहीत्वा प्रकृतिं शम्भो दिव्यं वर्षसहस्रकम् ।। ३४ ।।\nसुखं महच्च शृङ्गारं करिष्यसि न संशयः ।।\nन केवलं तपस्वी त्वमीश्वरो मत्समो महान् ।। ३५ ।।\nकाले गृही तपस्वी च योगी स्वेच्छामयो हि यः ।।\nदुःखं च दारसंयोगे यत्त्वया कथितं शिव ।। ३६ ।।\nकुस्त्री ददाति दुःखं च स्वामिने न पतिव्रता ।।\nकुले महति या जाता कुलजा कुलपालिका ।। ३७ ।।\nकरोति पालनं स्नेहात्सत्पुत्रस्य समं पतिम् ।।\nपतिर्बन्धुः पतिर्भर्त्ता दैवतं कुलयोषिताम् ।। ३८ ।।\nपतितोऽपतितो वापि कृपणश्चेश्वरोऽथवा ।।\nअसत्कुलप्रसूतायाः पित्रोर्दुश्शीलमिश्रिताः ।। ३९ ।।\nध्रुवं ताः परभोग्याश्च पतिं निन्दन्ति सन्ततम्।।\nआवयोरतिरिक्तं च या पश्यति पतिं सती ।। 1.6.४० ।।\nगोलोके स्वामिना सार्द्धं कोटिकल्पं प्रमोदते ।।\nभविता सा शिवा शैवी प्रकृतिवैष्णवी शिव ।। ४१ ।।\nमदाज्ञया च तां साध्वीं ग्रहीष्यसि भवाय च ।।\nप्रकृत्या योनिसंयुक्तं त्वल्लिङ्गं तीर्थमृत्कृतम् ।।४२।।\nतीर्थे सहस्रं संपूज्य भक्त्या पञ्चोपचारतः ।।\nसदक्षिणं संयतो यः पवित्रश्च जितेन्द्रियः ।। ४३ ।।\nकोटिकल्पं च गोलोके मोदते च मया सह ।।\nलक्षं तीर्थे पूजयेद्यो विधिवत्साधुदक्षिणम् ।। ४४ ।।\nन च्युतिस्तस्य गोलोकात्स भवेदावयोः समः ।।\nमृद्भस्मगोशकृत्पिण्डैस्तीर्थे वालुकयाऽपि वा ।। ४५ ।।\nकृत्वा लिङ्गं सकृत्पूज्य वसेत्कल्पायुतं दिवि ।।\nप्रजावान्भूमिमान्विद्वान्पुत्रवान्धनवांस्तथा।। ४६ ।।\nज्ञानवान्मुक्तिमान्साधुः शिवलिङ्गार्चनाद्भवेत् ।।\nशिवलिङ्गार्चनं स्थानं मत्तीर्थं तीर्थमेव तत् ।।\nभवेत्तत्र मृतः पापी शिवलोकं स गच्छति ।। ४७ ।।\nमहादेव महादेव महादेवेतिवादिनः ।।\nपश्चाद्यामि महात्रस्तो नामश्रवणलोभतः ।। ४८ ।।\nशिवेति शब्दमुच्चार्य्य प्राणांस्त्यजति यो नरः ।।\nकोटिजन्मार्जितात्पापान्मुक्तो मुक्तिं प्रयाति सः ।। ४९ ।।\nशिवकल्याणवचनं कल्याणं मुक्तिवाचकम् ।।\nयतस्तत्प्रभवेत्तेन स शिवः परिकीर्तितः ।। 1.6.५० ।।\nविच्छेदे धनबन्धूनां निमग्नः शोकसागरे ।।\nशिवेति शब्दमुच्चार्य्य लभेत्सर्वशिवं नरः ।। ५१ ।।\nपापघ्ने वर्तते शिश्च वश्च मुक्तिप्रदे तथा ।।\nपापघ्नो मोक्षदो नॄणां शिवस्तेन प्रकीर्तितः ।। ५२ ।।\nशिवेति च शिवं नाम यस्य वाचि प्रवर्त्तते ।।\nकोटिजन्मार्जितं पापं तस्य नश्यति निश्चितम् ।। ५३ ।।\nइत्युक्त्वा शूलिने कृष्णो दत्त्वा कल्पतरुं मनुम् ।।\nतत्त्वज्ञानं मृत्युजयमवोचत्सिंहवाहिनीम् ।। ५४ ।।\nश्रीभगवानुवाच ।।\nअधुना तिष्ठ वत्से त्वं गोलोके मम सन्निधौ ।।\nकाले भजिष्यसि शिवं शिवदं च शिवायनम् ।। ५५ ।।\nतेजःसु सर्वदेवानामाविर्भूय वरानने ।।\nसंहृत्य दैत्यान्सर्वांश्च भविता सर्वपूजिता ।। ५६ ।।\nततः कल्पविशेषे च सत्यं सत्ययुगे सति ।।\nभविता दक्षकन्या त्वं सुशीला शम्भुगेहिनी ।। ५७ ।।\nततः शरीरं संत्यज्य यज्ञे भर्तुश्च निन्दया ।।\nमेनायां शैलभार्य्यायां भविता पार्वतीति च ।। ५८ ।।\nदिव्यं वर्षसहस्रं च विहरिष्यसि शम्भुना ।।\nपूर्णं ततः सर्वकालममेदं त्वं लभिष्यसि ।। ५९ ।।\nकाले सर्वेषु विश्वेषु महापूजासु पूजिते।।\nभविता प्रतिवर्षे च शारदी या सुरेश्वरि ।। ।। 1.6.६० ।।\nग्रामेषु नगरेष्वेव पूजिता ग्रामदेवता ।।\nभवती भवितेत्येवं नामभेदेन चारुणा ।। ६१ ।।\nमदाज्ञया शिवकृतैस्तन्त्रैर्नानाविधैरपि ।।\nपूजाविधिं विधास्यामि कवचं स्तोत्रसंयुतम् ।। ६२ ।।\nभविष्यन्ति महान्तश्च तवैव परिचारकाः ।।\nधर्मार्थकाममोक्षाणां सिद्धाश्च फलभागिनः ।। ६३ ।।\nये त्वां मातर्भजिष्यन्ति पुण्यक्षेत्रे च भारते ।।\nतेषां यशश्च कीर्तिश्च धर्मैश्वर्य्यं च वर्द्धते ।। ६४ ।।\nइत्युक्त्वा प्रकृतिं तस्यै मन्त्रमेकादशाक्षरम् ।।\nदत्त्वा सकामबीजं च मन्त्रराजमनुत्तमम् ।। ६५ ।।\nचकार विधिना ध्यानं भक्तं भक्तानुकम्पया ।।\nश्रीमायाकामबीजाढ्यं ददौ मन्त्रं दशाक्षरम् ।। ६६ ।।\nसृष्ट्यौपयौगिकीं शक्तिं सर्वसिद्धिं च कामदाम् ।।\nतद्विशिष्टोत्कृष्टतत्त्वं ज्ञानं तस्यै ददौ विभुः ।। ६७ ।।\nत्रयोदशाक्षरं मन्त्रं दत्त्वा तस्मै जगत्पतिः ।।\nकवचं स्तोत्रसहितं शङ्कराय तथा द्विज ।। ६८ ।।\nदत्त्वा धर्माय तं मन्त्रं सिद्धिज्ञानं तदेव च ।।\nकामाय वह्नये चैव कुबेराय च वायवे ।। ६९ ।।\nएवं कुबेरादिभ्यस्तु दत्त्वा मन्त्रादिकं परम्।।\nविधिं प्रोवाच सृष्ट्यर्थं विधातुर्विधिरेव सः ।। 1.6.७० ।।\nश्रीभगवानुवाच ।।\nमदीयं च तपः कृत्वा दिव्यं वर्षसहस्रकम् ।।\nसृष्टिं कुरु महाभाग विधे नानाविधां पराम् ।। ७१ ।।\nइत्युक्त्वा ब्रह्मणे कृष्णो ददौ मालां मनोरमाम् ।।\nजगाम सार्द्धं गोपीभिर्गोपैर्वृन्दावनं वनम् ।। ७२ ।।\nइति श्रीब्रह्मवैवर्त्ते महापुराणे सौतिशौनकसंवादे ब्रह्मखण्डे सृष्टिनिरूपणं नाम षष्ठोऽध्यायः ।। ६ ।।"
  }
]
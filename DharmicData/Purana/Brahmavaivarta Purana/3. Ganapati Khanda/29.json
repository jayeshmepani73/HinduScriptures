[
  {
    "text": "नारायण उवाच ।।\nब्रह्मणो वचनं श्रुत्वा प्रणम्य च जगद्गुरुम्।।\nस्फीतस्तस्माद्वरं प्राप्य शिवलोकं जगाम सः ।। १ ।।\nलक्षयोजनमूर्ध्वं च ब्रह्मलोकाद्विलक्षणम् ।।\nअनिर्वाच्यसुशोभाढ्यं वाय्वाधारं मनोहरम् ।। २ ।।\nवैकुण्ठं दक्षिणे यस्य गौरीलोकश्च वामतः ।।\nयदधो धुवलोकश्च सर्वलोकात्परः स्मृतः ।। ३ ।।\nतेषामूर्ध्वं च गोलोकः पञ्चाशत्कोटियोजनः ।।\nअत ऊर्ध्वं न लोकश्च सर्वोपरि च स स्मृतः ।। ४ ।।\nमनोयायी स योगीन्द्रः शिवलोकं ददर्श ह ।।\nउपमानोपमेयाभ्यां रहितं महदद्भुतम् ।।५।।\nयोगीन्द्राणां वरेण्यैश्च सिद्धविद्याविशारदैः।।\nकोटिकल्पतपःपूतैः पुण्यवद्भिर्निषेवितम्।।६।।\nवेष्टितं कल्पवृक्षाणां समूहैर्वाञ्छितप्रदैः ।।\nसमूहैः कामधेनूनामसंख्यानां विराजितम् ।। ७ ।।\nपारिजाततरूणां च वनराजिविराजितम् ।।\nपुष्पोद्यानायुतैर्युक्तं सदा चातिसुशोभितम् ।। ८ ।।\nमणीन्द्रसाररचितैः शोभितैर्मणिवेदिभिः ।।\nराजमार्गशतैर्दिव्यैः सर्वतः परिभूषितम् ।।९।।\nमणीन्द्रासारनिर्माणशतकोटिगृहैर्युतम् ।।\nनानाचित्रविचित्राढ्यैर्मणीन्द्रकलशोज्ज्वलैः ।। १० ।।\nतन्मध्यदेशे रम्ये च ददर्श शङ्करालयम् ।।\nमणीन्द्रसाररचितप्राकारं सुमनोहरम् ।। ११ ।।\nअत्यूर्ध्वमम्बरस्पर्शि क्षीरनीरनिभं परम् ।।\nषोडशद्वारसंयुक्तं शोभितं शतमन्दिरैः ।। १२ ।।\nअमूल्यरत्नरचितै रत्नसोपानभूषितैः ।।\nरत्नस्तम्भकपाटैश्च हीरकेण परिष्कृतैः ।। १३ ।।\nमाणिक्यजालमालाभिः सद्रत्नकलशोज्ज्वलैः ।।\nनानाविचित्रचित्रेण चित्रितैः सुमनोहरैः ।। १४ ।।\nआलयस्य पुरस्तत्र सिंहद्वारं ददर्श सः ।।\nरत्नेन्द्रसारखचितकपाटैश्च विराजितैः ।। १५ ।।\nशोभितं वेदिकाभिश्च बाह्याभ्यन्तरतः सदा ।।\nरचिताभिः पद्मरागैर्महामरकतैर्गृहम् ।। १६ ।।\nनानाप्रकारचित्रेण चित्रितं सुमनोहरम् ।।\nकरालरूपावद्राक्षीद् द्वारपालौ भयंकरौ ।। ।। १७ ।।\nमहाकरालदन्तास्यौ विरक्तौ रक्तलोचनौ ।।\nदग्धशैलप्रतीकाशौ महाबलपराक्रमौ ।। १८ ।।\nविभूतिभूषितांगौ च व्याघ्रचर्माम्बरौ वरौ ।।\nपिङ्गलाक्षौ विशालाक्षौ जटिलौ च त्रिलोचनौ ।।१९।।\nत्रिशूलपट्टिशधरौ ज्वलन्तौ ब्रह्मतेजसा ।।\nतौ दृष्ट्वा मनसा भीतस्त्रस्तः किञ्चिदुवाच ह ।। २० ।।\nविनयेन विनीतश्च दुर्विनीतौ महाबलौ ।।\nआत्मनः सर्ववृत्तान्तं कथयामास तत्पुरः ।। ।। २१ ।।\nविप्रस्य वचनं श्रुत्वा कृपायुक्तौ बभूवतुः ।।\nगृहीत्वाऽऽज्ञां चरद्वारा शंकरस्य महात्मनः ।। २२ ।।\nप्रवेष्टुमाज्ञां ददतुरीश्वरानुचरौ वरौ ।।\nभृगुस्तदाज्ञामादाय प्रविवेश हरिं स्मरन् ।। २३ ।।\nप्रत्येकं षोडश द्वारो ददर्श सुमनोहराः ।।\nद्वारपालैर्नियुक्ताश्च नानाचित्रविचित्रिताः ।। २४ ।।\nदृष्ट्वा ता महदाश्चर्य्यादपश्यच्छूलिनः सभाम् ।।\nनानासिद्धगणाकीर्णां महर्षिगणसेविताम् ।। २५ ।।\nपारिजातसुगन्धाढ्यवायुना सुरभीकृताम् ।।\nददर्श तत्र देवेशं शङ्करं चन्द्रशेखरम् ।। २६ ।।\nत्रिशूलपट्टिशधरं व्याघ्रचर्माम्बरं परम्।।\nविभूतिभूषितांगं तं नागयज्ञोपवीतिनम् ।।\nरत्नसिंहासनस्थं च रत्नभूषणभूषितम् ।।२७।।\nमहाशिवं शिवकरं शिवबीजं शिवाश्रयम्।।\nआत्मारामं पूर्णकामं सूर्य्यकोटिसमप्रभम् ।। २८ ।।\nईषद्धास्यं प्रसन्नास्यं भक्तानुग्रहकातरम् ।।\nशश्वज्ज्योतिस्स्वरूपं च लोकानुग्रहविग्रहम्।।२९।।\nधृतवन्तं जटाजालं दक्षकन्यासमन्वितम् ।।\nतपसां फलदातारं दातारं सर्वसम्पदाम् ।।३०।।\nशुद्धस्फटिकसंकाशं पञ्च वक्त्रं त्रिलोचनम् ।।\nगुह्यं ब्रह्म प्रवोचन्तं शिष्येभ्यस्तत्त्वमुद्रया ।। ३१ ।।\nस्तूयमानं च योगीन्द्रैः सिद्धेन्द्रैः परिसेवितम् ।।\nपार्षदप्रवरैश्शश्वत्सेवितं श्वेतचामरैः।।३२।।\nध्यायमानं परं ब्रह्म परिपूर्णतमं परम्।।\nस्वेच्छामयं गुणातीतं जरामृत्युहरं परम्।।३३।।\nज्योतीरूपं च सर्वाद्यं श्रीकृष्णं प्रकृतेः परम् ।।\nध्यायन्तं परमानन्दं पुलकाञ्चितविग्रहम् ।।\nसुस्वरं साश्रुनेत्रं तमुद्गायन्तं गुणार्णवम् ।। ३४ ।।\nभूतेन्द्रैर्वै रुद्रगणैः क्षेत्रपालैश्च वेष्टितम् ।।\nमूर्ध्ना ननाम परशुरामो दृष्ट्वा तमादरात् ।। ३५ ।।\nतद्वामे कार्त्तिकेयं च दक्षिणे च गणेश्वरम् ।।\nनन्दीश्वरं महाकालं वीरभद्रं च तत्पुरः ।।\nअंके ददर्श कान्तां तां गौरीं शैलेन्द्रकन्यकाम् ।। ३६ ।।\nननाम सर्वान्मूर्ध्ना च भक्त्या च परया मुदा ।।\nदृष्ट्वा हरं परं तोषात्स्तोतुं समुपचक्रमे ।।३७।।\nसगद्गदपदं दीनस्साश्रुनेत्रोऽतिकातरः ।।\nकृताञ्जलिपुटः शान्तः शोकार्तः शोकनाशनम् ।। ३८ ।।\nपरशुराम उवाच ।।\nईश त्वां स्तोतुमिच्छामि सर्वथा स्तोतुमक्षमः ।।\nअक्षराक्षयबीजं च किं वा स्तौमि निरीहकम् ।।३९।।\nन योजनां कर्त्तुमीशो देवेशं स्तौमि मूढधीः ।।\nवेदा न शक्ता यं स्तोतुं कस्त्वां स्तोतुमिहेश्वरः ।। ।।४०।।\nवाग्बुद्धिमनसां दूरं सारात्सारं परात्परम् ।।\nज्ञानमात्रेण साध्यं च सिद्धं सिद्धैर्निषेवितम्।। ४१।।\nयमाकाशमिवाद्यन्तमध्यहीनं तथाऽव्ययम् ।।\nविश्वतन्त्रमतन्त्रं च स्वतन्त्रं तन्त्रबीजकम् ।। ४२ ।।\nध्यानासाध्यं दुराराध्यमतिसाध्यं कृपानिधिम् ।।\nत्राहि मां करुणासिन्धो दीनबन्धोऽतिदीनकम् ।। ४३ ।।\nअद्य मे सफलं जन्म जीवितं च सुजीवितम् ।।\nस्वप्नेऽप्यदृष्टं भक्तैश्चाधुना पश्यामि चक्षुषा ।। ४४ ।।\nशक्रादयः सुरगणाः कलया यस्य सम्भवाः ।।\nचराचराः कलांशेन तं नमामि महेश्वरम् ।। ४५ ।।\nस्त्रीरूपं क्लीबरूपं च पौरुषं च बिभर्ति यः ।।\nसर्वाधारं सर्वरूपं तं नमामि महेश्वरम् ।। ४६ ।।\nयं भास्करस्वरूपं च शशिरूपं हुताशनम् ।।\nजलरूपं वायुरूपं तं नमामि महेश्वरम् ।। ४७ ।।\nअनन्तविश्वसृष्टीनां संहर्तारं भयंकरम् ।।\nक्षणेन लीलामात्रेण तं नमामि महेश्वरम् ।।४८।।\nयः कालः कालकालश्च कलिर्बीजं च कालजः।।\nअजः प्रजश्च यः सर्वस्तं नमामि महेश्वरम्।।४९।।\nइत्येवमुक्त्वा स भृगुः पपात चरणाम्बुजे ।।\nआशिषं च ददौ तस्मै सुप्रसन्नो बभूव सः ।। ५० ।।\nजामदग्न्यकृतं स्तोत्रं यः पठेद्भक्तिसंयुतः ।।\nसर्वपापविनिर्मुक्तः शिवलोकं स गच्छति ।। ५१ ।।\nइति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे परशुरामस्य कैलासगमननामैकोनत्रिंशोऽध्यायः ।। २९ ।।"
  }
]
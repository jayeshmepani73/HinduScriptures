[
  {
    "text": "नारायण उवाच ।।\nपार्वत्याः स्तवनं श्रुत्वा श्रीकृष्णः करुणानिधिः ।।\nस्वरूपं दर्शयामास सर्वादृश्यं सुदुर्लभम् ।। १ ।।\nस्तुत्वा देवी व्रतपरा कृष्णसंलग्नमानसा ।।\nददर्श तेजसां मध्ये स्वरूपं सर्वमोहनम् ।। २ ।।\nसद्रत्नसाररचिते हीरकेण परिष्कृते ।।\nयुक्ते माणिक्यमालाभी रत्नपूर्णे मनोरमे ।। ३ ।।\nपीतांशुकं वह्निशुद्धं वरं वंशकरं परम् ।।\nवनमालागलं श्यामं रत्नभूषणभूषितम् ।। ४ ।।\nकिशोरवयसं चित्रवेषं वै चन्दनांकितम् ।।\nचारुस्मितास्यमीड्यं तच्छारदेन्दुविनिन्दकम् ।। ९ ।।\nमालतीमाल्यसंयुक्तं केकिपिच्छावचूडकम् ।।\nगोपांगनापरिवृतं राधावक्षस्थलोज्ज्वलम् ।। ६ ।।\nकोटिकन्दर्पलावण्यलीलाधाम मनोहरम् ।।\nअतीव हृष्टं सर्वेष्टं भक्तानुग्रहकारकम् ।। ७ ।।\nदृष्ट्वा रूपं रूपवती पुत्रं तदनुरूपकम् ।।\nमनसा वरयामास वरं संप्राप्य तत्क्षणम् ।। ८ ।।\nवरं दत्त्वा वरेशस्तु यद्यन्मनसि वाञ्छितम् ।।\nदत्त्वाऽभीष्टं सुरेभ्यश्च तत्तेजोऽन्तरधीयत ।। ९ ।।\nकुमारं बोधयित्वा तु देवदेव्यै दिगम्बरम् ।।\nददुर्निरुपमं तत्र प्रहृष्टायै कृपान्विताः ।। १० ।।\nब्राह्मणेभ्यो ददौ दुर्गा रत्नानि विविधानि च ।।\nसुवर्णानि च भिक्षुभ्यो बन्दिभ्यो विश्वनन्दिता ।। ११ ।।\nब्राह्मणान्भोजयामास देवान्वै पर्वतांस्तथा ।।\nशंकरं पूजयामास चोपहारैरनुत्तमैः ।। १२ ।।\nदुन्दुभिं वादयामास कारयामास मंगलम् ।।\nसंगीतं गापयामास हरिसम्बन्धि सुन्दरम्।। १३।।\nव्रतं समाप्य सा दुर्गा दत्त्वा दानानि सस्मिता ।।\nसर्वांश्च भोजयित्वा तु बुभुजे स्वामिना सह ।। १४ ।।\nताम्बूलं च वरं रम्यं कर्पूरादिसुवासितम् ।।\nक्रमात्प्रदाय सर्वेभ्यो बुभुजे तेन कौतुकात् ।। १५ ।।\nपयःफेननिभां शय्यां रम्यां सद्रत्नमञ्चके ।।\nपुष्पचन्दनसंयुक्तां कस्तूरीकुंकुमान्विताम् ।।\nरहसि स्वामिना सार्द्धं सुष्वाप परमेश्वरी ।। ।। १६ ।।\nकैलासस्यैकदेशे च रम्ये चन्दनकानने ।।\nसुगन्धिकुसुमाढ्येन वायुना सुरभीकृते ।। १७ ।।\nभ्रमरध्वनिसंयुक्ते पुंस्कोकिलरुताश्रये ।।\nव्यहार्षीत्सा सुरसिका तत्र तेन सहाम्बिका ।। १८ ।।\nरेतःपतनकाले च स विष्णुर्विष्णुमायया ।।\nविधाय विप्ररूपं तदाजगाम रतेर्गृहम् ।।१९।।\nजटावन्तं विना तैलं कुचैलं भिक्षुकं मुने ।।\nअतीवशुक्लदशनं तृष्णया परिपीडितम्।। ।। २० ।।\nअतीव कृशगात्रं च बिभ्रत्तिलकमुज्ज्वलम् ।।\nबहुकाकुस्वरं दीनं दैन्यात्कुत्सितमूर्तिमत् ।। २१ ।।\nआजुहाव महादेवमतिवृद्धोऽन्नयाचकः ।।\nदण्डावलम्बनं कृत्वा रतिद्वारेऽतिदुर्बलः ।। २२ ।।\nब्राह्मण उवाच ।।\nकिं करोषि महादेव रक्ष मां शरणागतम् ।।\nसप्तरात्रिव्रतेऽतीते पारणाकांक्षिणं क्षुधा।।२३।।\nकिं करोषि महादेव हे तात करुणानिधे ।।\nपश्य वृद्धं जराग्रस्तं तृषया परिपीडितम्।। ।। २४ ।।\nमातरुत्तिष्ठ मेऽन्नं त्वं प्रयच्छाद्य शिवं जलम् ।।\nअनन्तरत्नोद्भवजे रक्ष मां शरणागतम् ।। २५ ।।\nमातर्मातर्जगन्मातरेहि नाहं स्थितो बहिः ।।\nसीदामि तृषया कस्मात्स्थितायामात्ममातरि ।। २६ ।।\nइति काकुस्वरं श्रुत्वा शिवस्योत्तिष्ठतो मुने ।।\nपपात वीर्य्यं शय्यायां न योनौ प्रकृतेस्तदा ।। २७ ।।\nउत्तस्थौ पार्वती त्रस्ता सूक्ष्मवस्त्रं पिधाय च ।।\nआजगाम बहिर्द्वारं पार्वत्या सह शंकरः ।। २८ ।।\nददर्श ब्राह्मणं दीनं जरया परिपीडितम् ।।\nवृद्धं लुलितगात्रं च बिभ्रतं दण्डमानतम् ।। २९ ।।\nतपस्विनमशान्तं च शुष्ककण्ठौष्ठतालुकम् ।।\nकुर्वन्तं परया भक्त्या प्रणामं स्तवनं तयोः ।। ३० ।।\nश्रुत्वा तद्वचनं तत्र नीलकण्ठः सुधोपमम् ।।\nउवाच परया प्रीत्या प्रसन्नस्तं प्रहस्य च ।। ३१ ।।\nशंकर उवाच ।।\nगृहं ते कुत्र विप्रर्षे वद वेदविदां वर ।।\nकिन्नाम भवतः क्षिप्रं ज्ञातुमिच्छामि साम्प्रतम् ।। ३२ ।।\nपार्वत्युवाच ।।\nआगतोऽसि कुतो विप्र मम भाग्यादुपस्थितः ।।\nअद्य मे सफलं जन्म ब्राह्मणो मद्गृहेऽतिथिः ।। ३३ ।।\nअतिथिः पूजितो येन त्रिजगत्तेन पूजितम् ।।\nतत्रैवाधिष्ठिता देवा ब्राह्मणा गुरवो द्विज ।। ३४ ।।\nतीर्थान्यतिथिपादेषु शश्वत्तिष्ठन्ति निश्चितम् ।।\nतत्पादधौततोयेन मिश्रितानि लभेद्गृही ।। ३५।।\nस स्नातः सर्वतीर्थेषु सर्वयज्ञेषु दीक्षितः।।\nअतिथिः पूजितो येन स्वात्मशक्त्या यथोचितम् ।। ३६ ।।\nमहादानानि सर्वाणि कृतानि तेन भूतले ।।\nअतिथिः पूजितो येन भारते भक्तिपूर्वकम् ।। ३७ ।।\nनानाप्रकारपुण्यानि वेदोक्तानि च यानि वै ।।\nअन्ये चातिथिसेवायाः कलां नार्हन्ति षोडशीम् ।। ३८ ।।\nअपूजितोऽतिथिर्यस्य भवनाद्विनिवर्त्तते ।।\nपितृदेवाग्नयः पश्चाद्गुरवो यान्त्यपूजिताः ।। ३९ ।।\nयानि कानि च पापानि ब्रह्महत्यादिकानि च ।।\nतानि सर्वाणि लभते नाभ्यर्च्यातिथिमीप्सितम्।।४०।।\nब्राह्मण उवाच ।।\nजानासि वेदान्वेदज्ञे वेदोक्तं कुरु पूजनम् ।।\nक्षुत्तृड्भ्यां पीडितो मातर्वचनं च श्रुतौ श्रुतम् ।। ४१ ।।\nव्याधियुक्तो निराहारो यदा वाऽनशनव्रती ।।\nमनोरथेनोपहारं भोक्तुमिच्छति मानवः।।४२।।\nपार्वत्युवाच ।।\nभोक्तुमिच्छसि किं विप्र त्रैलोक्ये च सुदुर्लभम्।।\nदास्यामि भोक्तुं त्वामद्य मज्जन्म सफलं कुरु ।।४३।।\nब्राह्मण उवाच ।।\nव्रते सुव्रतया सर्वमुपहारं समाहृतम् ।।\nनानाविधं मिष्टमिष्टं भोक्तुं श्रुत्वा समागतः।।४४।।\nसुव्रते तव पुत्रोऽहमग्रे मां पूजयिष्यसि ।।\nदत्त्वा मिष्टानि वस्तूनि त्रैलोक्ये दुर्लभानि च ।। ४५ ।।\nताताः पञ्चविधाः प्रोक्ता मातरो विविधाः स्मृताः ।।\nपुत्रः पञ्चविधः साध्वि कथितो वेदवादिभिः।।४६।।\nविद्यादाताऽन्नदाता च भयत्राता च जन्मदः ।।\nकन्यादाता च वेदोक्ता नराणां पितरः स्मृताः ।। ४७ ।।\nगुरुपत्नी गर्भधात्री स्तनदात्री पितुः स्वसा ।।\nस्वसा मातुः सपत्नी च पुत्रभार्य्याऽन्नदायिका ।। ४८ ।।\nभृत्यः शिष्यश्च पोष्यश्च वीर्य्यजः शरणागतः ।।\nधर्मपुत्राश्च चत्वारो वीर्य्यजो धनभागिति ।। ४९ ।।\nक्षुत्तृड्भ्यां पीडितो मातर्वृद्धोऽहं शरणागतः ।।\nसाम्प्रतं तव वन्ध्याया अनाथः पुत्र एव च ।। ५० ।।\nपिष्टकं परमान्नं च सुपक्वानि फलानि च ।।\nनानाविधानि पिष्टानि कालदेशोद्भवानि च ।। ५१ ।।\nपक्वान्नं स्वस्तिकं क्षीरमिक्षुमिक्षुविकारजम् ।।\nघृतं दधि च शाल्यन्नं घृतपक्वं च व्यञ्जनम् ।। ५२ ।।\nलड्डुकानि तिलानां च मिष्टान्नैः सगुडानि च ।।\nममाज्ञातानि वस्तूनि सुधया तुल्यकानि च ।। ५३ ।।\nताम्बूलं च वरं रम्यं कर्पूरादिसुवासितम् ।।\nचलं सुनिर्मलं स्वादु द्रव्याण्येतानि वासितम् ।।५४।।\nद्रव्याणि यानि भुक्त्वा मे चारु लम्बोदरं भवेत् ।।\nअनन्तरत्नोद्भवजे तानि मह्यं प्रदास्यसि ।। ५५ ।।\nस्वामी ते त्रिजगत्कर्त्ता प्रदाता सर्वसम्पदाम् ।।\nमहालक्ष्मी स्वरूपा त्वं सर्वैश्वर्य्यप्रदायिनी ।। ५६ ।।\nरत्नसिंहासनं रम्यममूल्यं रत्नभूषणम् ।।\nवह्निशुद्धांशुकं चारु प्रदास्यसि सुदुर्लभम् ।। ५७ ।।\nसुदुर्लभं हरेर्मन्त्रं हरौ भक्तिं दृढां सति ।।\nहरिप्रिया हरेः शक्तिस्त्वमेव सर्वदा स्थिता ।। ५८ ।।\nज्ञानं मृत्युञ्जयं नाम दातृशक्तिं सुखप्रदाम् ।।\nसर्वसिद्धिं च किं मातरदेयं स्वसुताय च ।। ५९ ।।\nमनः सुनिर्मलं कृत्वा धर्मे तपसि सन्ततम् ।।\nश्रेष्ठे सवं करिष्यामि न कामे जन्म हेतुके ।। ६० ।।\nस्वकामात्कुरुते कर्म कर्मणो भोग एव च ।।\nभोगौ शुभाशुभौ ज्ञेयौ तौ हेतू सुखदुःखयोः ।।६१।।\nदुःखं न कस्माद्भवति सुखं वा जगदम्बिके ।।\nसर्वं स्वकर्मणो भोगस्तेन तद्विरतो बुधः ।। ६२ ।।\nकर्म निर्मूलयन्त्येव सन्तो हि सततं मुदा ।।\nहरिभावनबुद्ध्या तत्तपसा भक्तसङ्गतः ।। ६३ ।।\nइन्द्रियद्रव्यसंयोगसुखं विध्वंसनावधि ।।\nहरिसंलापरूपं च सुखं तत्सर्वकालिकम् ।।६४।।\nहरिस्मरणशीलानां नायुर्याति सतां सती ।।\nन तेषामीश्वरः कालो न च मृत्युञ्जयो ध्रुवम् ।। ६५ ।।\nचिरं जीवन्ति ते भक्ता भारते चिरजीविनः ।।\nसर्वसिद्धिं च विज्ञाय स्वच्छन्दं सर्वगामिनः ।। ६६ ।।\nजातिस्मरा हरेर्भक्ता जानते कोटिजन्मनः ।।\nकथयन्ति कथां जन्म लभन्ते स्वेच्छया मुदा ।। ६७ ।।\nपरं पुनन्ति ते पूतास्तीर्थानि स्वीयलीलया ।।\nपुण्यक्षेत्रेऽत्र सेवायै परार्थं च भ्रमन्ति ते ।। ६८ ।।\nवैष्णवानां पदस्पर्शात्सद्यः पूता वसुन्धरा ।।\nकालं गोदोहमात्रं तु तीर्थे यत्र वसन्ति ते ।। ६९ ।।\nगुरोरास्याद्विष्णुमन्त्रः श्रुतौ यस्य प्रविश्यति ।।\nतं वैष्णवं तीर्थपूतं प्रवदन्ति पुराविदः ।। ७० ।।\nपुरुषाणां शतं पूर्वमुद्धरन्ति शतं परम् ।।\nलीलया भारते भक्त्या सोदरान्मातरं तथा ।। ७१ ।।\nमातामहानां पुरुषान्दश पूर्वान्दशापरान् ।।\nमातुः प्रसूमुद्धरन्ति दारुणाद्यमताडनात् ।। ।। ७२ ।।\nभक्तदर्शनमाश्लेषं मानवाः प्राप्नुवन्ति ये ।।\nते याताः सर्वतीर्थेषु सर्वयज्ञेषु दीक्षिताः ।। ७३ ।।\nन लिप्ताः पातकैर्भक्ताः सन्ततं हरिमानसाः ।।\nयथाऽग्नयः सर्वभक्ष्या यथा द्रव्येषु वायवः ।।७४।।\nत्रिकोटिजन्मनामन्ते प्राप्नोति जन्म मानवम् ।।\nप्राप्नोति भक्तसंगं स मानुषे कोटिजन्मतः ।। ७५ ।।\nभक्तसङ्गाद्भवेद्भक्तेरङ्कुरो जीवितः सती ।।\nअभक्तदर्शनादेव स च प्राप्नोति शुष्कताम् ।। ।। ७६ ।।\nपुनः प्रफुल्लतां याति वैष्णवालापमात्रतः ।।\nअंकुरश्चाविनाशी च वर्द्धते प्रतिजन्मनि ।। ७७\nतत्तरोवर्द्धमानस्य हरिदास्यं फलं सति ।।\nपरिणामे भक्तिपाके पार्षदश्च भवेद्धरेः ।। ७८ ।।\nमहति प्रलये नाशो न भवेत्तस्य निश्चितम् ।।\nसर्वसृष्टेश्च संहारे ब्रह्मलोकस्य वेधसः ।। ७९ ।।\nतस्मान्नारायणे भक्तिं देहि मामम्बिके सदा ।।\nन भवेद्विष्णुभक्तिश्च विष्णुमाये त्वया विना ।।८०।।\nतद्वन्तं लोकशिक्षार्थं स्वतपस्तव पूजनम् ।।\nसर्वेषां फलदात्री त्वं नित्यरूपा सनातनी ।। ८१ ।।\nगणेशरूपः श्रीकृष्णः कल्पे कल्पे तवात्मजः ।।\nत्वत्क्रोडमागतः क्षिप्रमित्युक्त्वाऽन्तरधीयत ।। ८२ ।।\nकृत्वाऽन्तर्धानमीशश्च बालरूपं विधाय सः ।।\nजगाम पार्वती तल्पं मन्दिराभ्यन्तरस्थितम् ।। ८३ ।।\nतल्पस्थे शिववीर्य्ये च मिश्रितः स बभूव ह ।।\nददर्श गेहशिखरं प्रसूते बालके यथा ।।८४।।\nशुद्धचम्पकवर्णाभः कोटिचन्द्रसमप्रभः ।।\nसुखदृश्यः सर्वजनैश्चक्षूरश्मिविवर्द्धकः ।। ८५ ।।\nअतीव सुन्दरतनुः कामदेवविमोहनः ।।\nसुखं निरुपमं बिभ्रच्छारदेन्दुविनिन्दकम् ।। ८६ ।।\nसुन्दरे लोचने बिभ्रच्चारुपद्मविनिन्दके ।।\nओष्ठाधरपुटं बिभ्रत्पक्वबिम्बविनिन्दकम् ।। ८७ ।।\nकपालं च कपोलं च परमं सुमनोहरम् ।।\nनासाग्रं रुचिरं बिभ्रद्वीन्द्रचञ्चुविनिन्दकम् ।। ८८ ।।\nत्रैलोक्ये वै निरुपमं सर्वांगं   बिभ्रदुत्तमम् ।।\nशयानः शयने रम्ये प्रेरयन्हस्तपादकम् ।। ८९ ।।\nइति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे गणेशोत्पत्तिवर्णनं नामाष्टमोऽध्यायः ।। ८ ।।"
  }
]
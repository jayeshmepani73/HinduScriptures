[
  {
    "text": "नारायण उवाच ।।\nस्तुत्वा तां पर्शुरामोऽसौ हर्षसंफुल्लमानसः ।।\nस्तोत्रेण हरिणोक्तेन स तुष्टाव गणाधिपम् ।। १ ।।\nपूजां चकार भक्त्या च नैवेद्यैर्विविधैरपि ।।\nधूपैर्दीपैश्च गन्धैश्च पुष्पैश्च तुलसीं विना ।। २ ।।\nसम्पूज्य भ्रातरं भक्त्या स रामः शंकराज्ञया ।।\nगुरुपत्नीं गुरुं नत्वा गमनं कर्तुमुद्यतः ।। ३ ।।\nनारद उवाच ।।\nपूजां भगवतश्चक्रे रामो गणपतेर्यदा ।।\nनैवद्यैर्विविधैः पुष्पैस्तुलसीं च विना कथम् ।। ४ ।।\nतुलसी सर्वपुष्पाणां मान्या धन्या मनोहरा ।।\nकथं पूजां सारभूतां न गृह्णाति गणेश्वरः ।। ५ ।।\nनारायण उवाच ।।\nशृणु नारद वक्ष्येऽहमितिहासं पुरातनम् ।।\nब्रह्मकल्पस्य वृत्तान्तं निगूढं च मनोहरम् ।।६।।\nएकदा तुलसी देवी प्रोद्भिन्ननवयौवना ।।\nतीर्थं भ्रमन्ती तपसा नारायणपरायणा ।। ७ ।।\nददर्श गङ्गातीरे सा गणेशं यौवनान्वितम् ।।\nअतीव सुन्दरं शुद्धं सस्मितं पीतवाससम् ।। ८ ।।\nचन्दनोक्षितसर्वांगं रत्नभूषणभूषितम् ।।\nध्यायन्तं कृष्णपादाब्जं जन्ममृत्युजरापहम् ।। ९ ।।\nजितेन्द्रियाणां प्रवरं योगीन्द्राणां गुरोर्गुरुम् ।।\nसुरूपहार्य्यं निष्कामं सकामा तमुवाच ह ।। 3.46.१० ।।\nतुलस्युवाच ।।\nअहो ध्यायसि किं देव शान्तरूप गजानन ।।\nकथं लम्बोदरो देहो गजवक्त्रं कथं तव ।। ११ ।।\nएकदन्तः कथं वक्त्रे वदामुत्र च कारणम् ।।\nत्यज ध्यानं महाभाग सायंकाल उपस्थितः ।। १२ ।।\nइत्युक्त्वा तुलसी देवी प्रजहास पुनः पुनः ।।\nपरं चेतसि दग्धा सा कामबाणैः सुदारुणैः ।। १३ ।।\nगणेशस्य प्रधानांगे दत्त्वा किञ्चिज्जलं मुने ।।\nजघान तर्जन्यग्रेण निष्पन्दं कृष्णमानसम् ।। १४ ।।\nबभूव ध्यानभग्नं च तस्य नारद चेतनम् ।।\nदुःखं च ध्यानभेदेन तद्विच्छेदो हि शोकदः ।। १५ ।।\nध्यानं त्यक्त्वा हरिं स्मृत्वा चापश्यत्कामिनीं पुरः ।।\nनवयौवनसम्पन्नां सस्मितां कामपीडिताम् ।। ।। १६ ।।\nलम्बोदरश्च तां दृष्ट्वा परं विनयपूर्वकम् ।।\nउवाच सस्मितः शान्तः शान्तां कामातुरां वशी ।। १७ ।।\nगणेश्वर उवाच ।।\nका त्वं वत्से कस्य कन्या मातर्मा ब्रूहि किं शुभे ।।\nपापदोऽशुभदः शश्वद्ध्यानभंगस्तपस्विनाम् ।। १८ ।।\nकृष्णः करोतु कल्याणं हन्तु विघ्नं कृपानिधिः ।।\nतद्ध्यानभंगजाद्दोषान्नाशुभं स्यात्तु ते शुभे ।। १९ ।।\nगणेशवचनं श्रुत्वा तमुवाच स्मरातुरा ।।\nसस्मितं सकटाक्षं च देवं मधुरया गिरा ।। 3.46.२० ।।\nतुलस्युवाच ।।\nधर्मात्मजस्य कन्याऽहमप्रौढा च तपस्विनी ।।\nतपस्या मे स्वामिनोऽर्थे त्वं स्वामी भव मे प्रभो ।। २१ ।।\nतुलसीवचनं श्रुत्वा गणेशः श्रीहरिं स्मरन् ।।\nतामुवाच महाप्राज्ञः प्राज्ञीं मधुरया गिरा ।। २२ ।।\nगणेश उवाच ।।\nहे मातर्नास्ति मे वाच्छा घोरे दारपरिग्रहे ।।\nदारग्रहो हि दुःखाय न सुखाय कदाचन ।। २३ ।।\nहरिभक्तेर्व्यवायश्च तपस्यानाशकारकः ।।\nमोक्षद्वारकपाटश्च भवबन्धनपाशकः ।। २४ ।।\nगर्भवासकरः शश्वत्तत्त्वज्ञाननिकृन्तकः ।।\nसंशयानां समारम्भो यस्त्याज्यो वृषलैरपि ।। २५ ।।\nगेहोऽयं कारणानां च सर्वमायाकरण्डकम् ।।\nसाहसानां समूहश्च दोषाणां च विशेषतः ।। २६ ।।\nनिवर्तस्व महाभागे पश्यान्यं कामुकं पतिम् ।।\nकामुकेनैव कामुक्याः संगमो गुणवान्भवेत ।। २७ ।।\nइत्येवं वचनं श्रुत्वा कोपात्सा तं शशाप ह ।।\nदारास्ते भविताऽसाध्वी गणेश्वर न संशयः ।। २८ ।।\nइत्याकर्ण्य सुरश्रेष्ठस्तां शशाप शिवात्मजः ।।\nदेवि त्वमसुरग्रस्ता भविष्यसि न संशयः ।। २९ ।।\nतत्पश्चान्महतां शापाद्वृक्षस्त्वं भवितेति च ।।\nमहातपस्वीत्युक्त्वा तां विरराम च नारद ।। 3.46.३० ।।\nशापं श्रुत्वा तु तुलसी सा रुरोद पुनः पुनः ।।\nतुष्टाव च सुरश्रेष्ठं स प्रसन्न उवाच ताम् ।। ३१ ।।\nगणेश्वर उवाच ।।\nपुष्पाणां सारभूता त्वं भविष्यसि मनोरमे ।।\nकलांशेन महाभागे स्वयं नारायणप्रिया ।। ३२ ।।\nप्रिया त्वं सर्वदेवानां श्रीकृष्णस्य विशेषतः ।।\nपूजा विमुक्तिदा नॄणां मया भोग्या न नित्यशः ।। ३३'।।\nइत्युक्त्वा तां सुरश्रेष्ठो जगाम तपसे पुनः ।।\nहरेराराधनव्यग्रो बदरीसन्निधिं ययौ ।। ३४ ।।\nजगाम तुलसी देवी हृदयेन विदूयता ।।\nनिराहारा तपश्चक्रे पुष्करे लक्षवर्षकम् ।। ३५ ।।\nपश्चान्मुनीन्द्रशापेन गणेशस्य च नारद ।।\nसा प्रिया शंखचूडस्य बभूव सुचिरं मुने ।। ३६ ।।\nततः शङ्करशूलेन स ममारासुरेश्वरः ।।\nसा कलांशेन वृक्षत्वं ययौ नारायणप्रिया ।। ३७ ।।\nकथितश्चेतिहासस्ते श्रुतो धर्ममुखात्पुरा ।।\nमोक्षप्रदश्च सारश्च पुराणेन प्रकीर्तितः ।। ३८ ।।\nततः परशुरामोऽसौ जगाम तपसे वनम् ।।\nप्रणम्य शङ्करं दुर्गां संपूज्य च गणेश्वरम् ।। ३९ ।।\nपूजितो वन्दितः सर्वैः सुरेन्द्रमुनिपुङ्गवैः ।।\nपार्वतीशिवसान्निध्ये सुखं तस्थौ गणेश्वरः ।। 3.46.४० ।।\nइदं गणपतेः खण्डं यः शृणोति समाहितः ।।\nस राजसूययज्ञस्य फलमाप्नोति निश्चितम् ।। ४१ ।।\nअपुत्रो लभते पुत्रं श्रीगणेशप्रसादतः ।।\nधीरं वीरं च धनिनं गुणिनं चिरजीविनम् ।। ४२ ।।\nयशस्विनं पुत्रिणं च विद्वांसं सुकवीश्वरम् ।।\nजितेन्द्रियाणां प्रवरं दातारं सर्वसम्पदाम् ।। ४३ ।।\nसुशीलं च सदाचारं प्रशंस्यं वैष्णवं लभेत् ।।\nअहिंसकं दयालुं च तत्त्वज्ञानविशारदम् ।। ४४ ।।\nभक्त्या गणेशं संपूज्य वस्त्रालङ्कारचन्दनैः ।।\nश्रुत्वा गणपतेः खण्डं महावन्ध्या प्रसूयते ।। ४९ ।।\nमृतवत्सा काकवन्ध्या ब्रह्मन्पुत्रं लभेद्ध्रुवम् ।।\nअदूष्यदूषणपरा शुद्धा चैव लभेत्सुतम् ।। ४६ ।।\nसंपूर्णं ब्रह्मवैवर्तं श्रुत्वा यल्लभते फलम् ।।\nतत्फलं लभते मर्त्यः श्रुत्वेदं खण्डमुत्तमम्।।४७।।\nवाञ्छां कृत्वा तु मनसि शृणोति परमास्थितः।।\nतस्मै ददाति सर्वेष्टं सुरश्रेष्ठो गणेश्वरः ।।४८।।\nश्रुत्वा गणपतेः खण्डं विघ्ननाशाय यत्नतः ।।\nस्वर्णयज्ञोपवीतं च श्वेतच्छत्रं च माल्यकम् ।। ४९ ।।\nप्रदीयते वाचकाय स्वस्तिकं तिललड्डुकान् ।।\nपरिपक्वफलान्येव देशकालोद्भवानि च ।।3.46.५०।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे परशुरामागमनैतत्खण्डश्रवणफलवर्णनं नाम षट्चत्वारिंशत्तमोऽध्यायः ।। ४६ ।।"
  },
  {
    "text": "इति श्रीब्रह्मवैवर्त्ते महापुराणे तृतीयं गणपतिखण्डं समाप्तम्  ।।"
  }
]
[
  {
    "text": "नारायण उवाच ।।\nतं गृहीत्वा तदा विष्णौ वैकुण्ठं च गते सति।।\nसपुत्रं च सहस्राक्षं जघान भृगुनन्दनः।।१।।\nकृत्वा युद्धं तु सप्ताहं ब्रह्मास्त्रेण प्रयत्नतः ।।\nराजा कवचहीनोऽपि सपुत्रश्च पपात ह।।\nपतिते तु सहस्राक्षे कार्तवीर्य्यार्जुनः स्वयम्।।\nआजगाम महावीरो द्विलक्षाक्षौहिणीयुतः।। ।।३।।\nसुवर्णरथमारुह्य रत्नसारपरिच्छदम् ।।\nनानास्त्रं परितः कृत्वा तस्थौ समरमूर्द्धनि।।४।।\nसमरे तं परशुरामो राजेन्द्रं च ददर्श ह ।।\nरत्नालंकारभूषाढ्यै राजेन्द्राणां च कोटिभिः ।।५।।\nरत्नातपत्रभूषाढ्यं रत्नालंकारभूषितम् ।।\nचन्दनोक्षितसर्वांगं सस्मितं सुमनोहरम् ।। ६ ।।\nराजा दृष्ट्वा मुनीन्द्रं तमवरुह्म रथादहो ।।\nप्रणम्य रथमारुह्य तस्थौ नृपगणैः सह ।। ७ ।।\nददौ शुभाशिषं तस्मै रामश्च समयोचितम् ।।\nप्रोवाच च गतार्थं तं स्वर्गं गच्छेति सानुगः।।८।।\nउभयोः सेनयोर्युद्धमभवत्तत्र नारद ।।\nपलायिता रामशिष्या भ्रातरश्च महाबलाः ।।\nक्षतविक्षतसर्वाङ्गाः कार्त्तवीर्य्यप्रपीडिताः ।। ९ ।।\nनृपस्य शरजालेन रामः शस्त्रभृतां वरः ।।\nन ददर्श स्वसैन्यं च राजसैन्यं तथैव च ।। 3.40.१० ।।\nचिक्षेप रामश्चाग्नेयं बभूवाग्निमयं रणे ।।\nनिर्वापयामास राजा वारुणेनैव लीलया ।। ११ ।।\nचिक्षेप रामो गान्धर्वं शैलसर्पसमन्वितम् ।।\nवायव्येन महाराजः प्रेरयामास लीलया ।। १२ ।।\nचिक्षेप रामो नागास्त्रं दुर्निवार्य्यं भयंकरम् ।।\nगारुडेन महाराजः प्रेरयामास लीलया ।। १३ ।।\nमाहेश्वरं च भगवांश्चिक्षेप भृगुनन्दनः ।।\nनिर्वापयामास राजा वैष्णवास्त्रेण लीलया ।। १४ ।।\nब्रह्मास्त्रं चिक्षिपे रामो नृपनाशाय नारद ।।\nब्रह्मास्त्रेण च शान्तं तत्प्राणनिर्वापणं रणे ।। १५ ।।\nदत्तदत्तं च यच्छूलमव्यर्थं मन्त्रपूर्वकम् ।।\nजग्राह राजा परशुरामनाशाय संयुगे ।। १६ ।।\nशूलं ददर्श रामश्च शतसूर्य्यसमप्रभम् ।।\nप्रलयाग्रिशिखोद्रिक्तं दुर्निवार्यं सुरैरपि ।। १७ ।।\nपपात शूलं समरे रामस्योपरि नारद ।।\nमूर्च्छामवाप स भृगुः पपात च हरिं स्मरन् ।। १८ ।।\nपतिते तु तदा रामे सर्वे देवा भयाकुलाः ।।\nआजग्मुः समरं तत्र ब्रह्मविष्णुमहेश्वराः ।। १९ ।।\nशङ्करश्च महाज्ञानी महाज्ञानेन लीलया ।।\nब्राह्मणं जीवयामास तूर्णं नारायणाज्ञया ।। 3.40.२० ।।\nभृगुश्च चेतनां प्राप्य ददर्श पुरतः सुरान् ।।\nप्रणनाम परं भक्त्या लज्जानम्रात्मकन्धरः ।। २१ ।।\nराजा दृष्ट्वा सुरेशांश्च भक्तिनम्रात्मकन्धरः ।।\nप्रणम्य शिरसा मूर्ध्ना तुष्टाव च सुरेश्वरान् ।। २२ ।।\nतत्राजगाम भगवान्दत्तात्रेयो रणस्थलम् ।।\nशिष्यरक्षानिमित्तेन कृपालुर्भक्तवत्सलः ।। २३ ।।\nभृगुः पाशुपतास्त्रं च सोऽग्रहीत्कोपसंयुतः ।।\nदत्तदत्तेन दृष्टेन बभूव स्तम्भितो भृगुः ।।२४।।\nददर्श स्तम्भितो रामो राजानं रणमूर्द्धनि ।।\nनानापार्षदयुक्तेन कृष्णेनाऽऽरक्षितं रणे ।।२५।।\nसुदर्शनं प्रज्वलन्तं भ्रमणं कुर्वता सदा ।।\nसस्मितेन स्तुतेनैव ब्रह्मविष्णुमहेश्वरैः ।। ।। २६ ।।\nगोपालशतयुक्तेन गोपवेषविधारिणा ।।\nनवीनजलदाभेन वंशीहस्तेन गायता ।। २७ ।।\nएतस्मिन्नन्तरे तत्र वाग्बभूवाशरीरिणी ।।\nदत्तेन दत्तं कवचं कृष्णस्य परमात्मनः ।। २८ ।।\nराज्ञोऽस्ति दक्षिणे बाहौ सद्रत्नगुटिकान्वितम् ।।\nगृहीतकवचे शम्भौ भिक्षया योगिनां गुरौ ।। २९ ।।\nतदा हन्तुं नृपं शक्तो भृगुश्चेति च नारद ।।\nश्रुत्वाऽशरीरिणीं वाणीं शङ्करो द्विजरूपधृक्।। 3.40.३० ।।\nभिक्षां कृत्वा तु कवचमानीय च नृपस्य च ।।\nशम्भुना भृगवे दत्तं कृष्णस्य कवचं च यत् ।। ३१ ।।\nएतस्मिन्नन्तरे देवा जग्मुः स्वस्थानमुत्तमम् ।।\nप्रत्युवाचापि परशुरामो वै समरे नृपम् ।।३२।।\nपरशुराम उवाच ।।\nराजेन्द्रोत्तिष्ठ समरं कुरु साहसपूर्वकम् ।।\nकालभेदे जयो नृणां कालभेदे पराजयः।।३३।।\nअधीतं विधिवद्दत्तं कृत्स्ना पृथ्वी सुशासिता ।।\nसम्यक्कृतश्च संग्रामस्त्वयाऽहं मूर्च्छितो ऽधुना।। ३४ ।।\nजिताः सर्वे च राजेन्द्रा लीलया रावणो जितः ।।\nजितोऽहं दत्तशूलेन शम्भुना जीवितः पुनः ।। ३५ ।।\nरामस्य वचनं श्रुत्वा राजा परमधार्मिकः ।।\nमूर्ध्ना प्रणम्य तं भक्त्या यथार्थोक्तिमुवाच ह ।। ३६ ।।\nराजोवाच ।।\nकिमधीतं तथा दत्तं का वा पृथ्वी सुशासिता ।।\nगताः कतिविधा भूपा मादृशा धरणीतले ।। ३७ ।।\nबुद्धिस्तेजो विक्रमश्च विविधा रणमन्त्रणा ।।\nश्रीरैश्वर्यं तथा ज्ञानं  दानशक्तिश्च लौकिकम् ।। ३८ ।।\nआचारो विनयो विद्या प्रतिष्ठा परमं तपः ।।\nसर्वं मनोरमासंगे गतमेव मम प्रभो ।। ३९ ।।\nसा च स्त्री प्राणतुल्या मे साध्वी पद्मांशसम्भवा ।।\nयज्ञेषु पत्नी मातेव स्नेहे क्रीडति संगिनी ।।3.40.४०।।\nआबाल्यात्संगिनी शश्वच्छयने भोजने रणे ।।\nतां विना प्राणहीनोऽहं विषहीनो यथोरगः ।। ४१ ।।\nत्वया न दृष्टं युद्धं मे पुरेयं शोचना स्थिता ।।\nद्वितीया शोचना विप्र हतोऽहं ब्राह्मणेन च ।। ४२ ।।\nकाले सिंहः सृगालं च सृगालः सिंहमेव च ।।\nकाले व्याघ्रं हन्ति मृगो गजेन्द्रं हरिणस्तथा ।। ४३ ।।\nमहिषं मक्षिका काले गरुडं च तथोरगः ।।\nकिङ्करः स्तौति राजेन्द्रं काले राजा च किंकरम्।। ४४ ।।\nइन्द्रं च मानवः काले काले ब्रह्मा मरिष्यति ।।\nतिरोभूत्वा सा प्रकृतिः काले श्रीकृष्णविग्रहे ।। ४९ ।।\nमरिष्यन्ति सुराः सर्वे त्रिलोकस्थाश्चराचराः ।।\nसर्वे काले लयं यान्ति कालो हि दुरतिक्रमः।।४६।।\nकालस्य कालः श्रीकृष्णः स्रष्टुः स्रष्टा यथेच्छया।।\nसंहर्ता चैव संहर्तुः पातुः पाता परात्परः।।४७।।\nमहास्थूलात्स्थूलतमः सूक्ष्मात्सूक्ष्मतमः कृशः ।।\nपरमाणुपरः कालः कालस्स्यात्कालभेदकः ।। ४८ ।।\nयस्य लोमानि विश्वानि स पुमांश्च महाविराट् ।।\nतेजसा षोडशांशश्च कृष्णस्य परमात्मनः ।।४९।।\nततः क्षुद्रविराड् जातः सर्वेषां कारणं परम् ।।\nयः स्रष्टा च स्वयं ब्रह्मा यन्नाभिकमलोद्भवः ।। 3.40.५० ।।\nनाभेः कमलदण्डस्य योऽन्तं न प्राप यत्नतः ।।\nभ्रमणाल्लक्षवर्षं च ततः स्वस्थानसंस्थितः ।। ५१ ।।\nतपश्चक्रे ततस्तत्र लक्षवर्षं च वायुभुक् ।।\nततो ददर्श गोलोकं श्रीकृष्णं च सपार्षदम् ।। ।। ५२ ।।\nगोपगोपीपरिवृतं द्विभुजं मुरलीधरम् ।।\nरत्नसिंहासनस्थं च राधावक्षस्थलस्थितम् ।। ५३ ।।\nदृष्ट्वाऽनुज्ञां गृहीत्वा च प्रणम्य च पुनः पुनः ।।\nईश्वरेच्छां च विज्ञाय स्रष्टुं सृष्टिं मनो दधे ।। ५४ ।।\nयः शिवः सृष्टिसंहर्त्ता स च स्रष्टुर्ललाटजः ।।\nविष्णुः पाता क्षुद्रविराट् श्वेतद्वीपनिवासकृत् ।। ५५ ।।\nसृष्टिकारणभूताश्च ब्रह्मविष्णुमहेश्वराः ।।\nसन्ति विश्वेषु सर्वेषु श्रीकृष्णस्य कलोद्भवाः ।।५६।।\nतेऽपि देवाः प्राकृतिकाः प्राकृतश्च महाविराट् ।।\nसर्वप्रसूतिः प्रकृतिः श्रीकृष्णः प्रकृतेः परः ।।५७।।\nन शक्तः परमेशोऽपि तां शक्तिं प्रकृतिं विना ।।\nसृष्टिं विधातुं मायेशो न सृष्टिर्मायया विना ।। ५८ ।।\nसा च कृष्णे तिरोभूय सृष्टिसंहारकारके ।।\nसाऽऽविर्भूता सृष्टिकाले सा च नित्या महेश्वरी ।।५९।।\nकुलालश्च कटं कर्तुं यथाऽशक्तो मृदं विना।।\nस्वर्णं विना स्वर्णकारः कुण्डलं कर्तुमक्षमः ।। 3.40.६० ।।\nसा च शक्तिः सृष्टिकाले पञ्चधा चेश्वरेच्छया ।।\nराधा पद्मा च सावित्री दुर्गा देवी सरस्वती ।। ६१ ।।\nप्राणाधिष्ठातृदेवी या कृष्णस्य परमात्मनः ।।\nप्राणाधिकप्रियतमा सा राधा परिकीर्त्तिता ।। ६२ ।।\nऐश्वर्य्याधिष्ठातृदेवी सर्वमङ्गलकारिणी ।।\nपरमानन्दरूपा च सा लक्ष्मीः परिकीर्त्तिता ।।६३।।\nविद्याधिष्ठातृदेवी या परमेशस्य दुर्लभा ।।\nया माता वेदशास्त्राणां सा सावित्री प्रकीर्तिता।।६४।।\nबुद्ध्यधिष्ठातृदेवी या सर्वशक्तिस्वरूपिणी ।।\nसर्वज्ञानात्मिका सर्वा सा दुर्गा दुर्गनाशिनी ।। ६५ ।।\nवागधिष्ठातृदेवी या शास्त्रज्ञानप्रदा सदा ।।\nकृष्णकण्ठोद्भवा सा स्याद्या च देवी सरस्वती।।६६।।\nपञ्चधाऽऽदौ स्वयं देवी मूलप्रकृतिरीश्वरी ।।\nततः सृष्टिक्रमेणैव बहुधा कलया च सा ।। ६७ ।।\nयोषितः प्रकृतेरंशाः पुमांसः पुरुषस्य च ।।\nमायया सृष्टि काले च तद्विना न भवेद्भवः।।६८।।\nसृष्टिश्च प्रतिविश्वेषु ब्रह्मन्ब्रह्मोद्भवा सदा ।।\nपाता विष्णुश्च संहर्त्ता शिवः शश्वच्छिवप्रदः ।।६९।।\nदत्तदत्तं ज्ञानमिदं राम मह्यं च पुष्करे ।।\nदीक्षाकाले च माघ्यां च मुनिप्रवरसन्निधौ ।। 3.40.७० ।।\nइत्युक्त्वा कार्त्तवीर्य्यश्च रामं नत्वा च सस्मितः ।।\nआरुरोह रथं शीघ्रं गृहीत्वा सशरं धनुः ।। ७१ ।।\nरामस्ततो राजसैन्यं ब्रह्मास्त्रेण जघान ह ।।\nनृपं पाशुपतेनैव लीलया श्रीहरिं स्मरन् ।। ७२ ।।\nएवं त्रिस्सप्तकृत्वश्च क्रमेण च वसुन्धराम् ।।\nरामश्चकार निर्भूपां लीलया च शिवं स्मरन् ।। ७३ ।।\nगर्भस्थं मातुरङ्कस्थं शिशुं वृद्धं च मध्यमम् ।।\nजघान क्षत्रियं रामः प्रतिज्ञापालनाय वै ।। ७४ ।।\nकार्त्तवीर्य्यश्च गोलोकं त्वगमत्कृष्णसन्निधिम् ।।\nजगाम तोषात्परशुरामश्च श्रीहरिं स्मरन्।। ७५ ।।\nत्रिस्सप्तकृत्वो निर्भूपां महीं दृष्ट्वा महेश्वरः ।।\nरमणं तेन परशुरामं दृष्ट्वा च कातरम् ।। ७६ ।।\nदेवाश्च मुनयो देव्यः सिद्धगन्धर्वकिन्नराः ।।\nसर्वे चक्रुः पुष्पवृष्टिं राममूर्ध्नि च नारद ।। ७७ ।।\nस्वर्गे दुन्दुभयो नेदुर्हर्षशब्दो बभूव ह।।\nयशसा चैव परशुरामस्यापूरितं जगत् ।।७८।।\nब्रह्मा भृगुश्च शुक्रश्च वाल्मीकिश्च्यवनस्तथा।।\nजमदग्निर्ब्रह्मलोकादाजगाम प्रहर्षितः।।७९।।\nपुलकाञ्चितसर्वाङ्गाः सानन्दाश्च समन्विताः ।।\nदूर्वापुष्पकराः सर्वे कुर्वन्तो मंगलाशिषः।। ।। 3.40.८० ।।\nप्रणनाम च तान्रामो दण्डवत्पतितो भुवि ।।\nक्रोडे चकार ब्रह्माऽऽदौ क्रमात्तातेति संवदन् ।। ८१ ।।\nतमुवाचाथ परशुरामं ब्रह्मा जगद्गुरुः ।।\nवेदसारं नीतियुतं परिणामसुखावहम् ।। ८२ ।।\nब्रह्मोवाच ।।\nशृणु राम प्रवक्ष्यामि सर्वसम्पत्करं परम् ।।\nकाण्वशाखोक्तवचनं सत्यं वै सर्वसम्मतम् ।।८३।।\nपूज्यानामेव सर्वेषामिष्टः पूज्यतमः परः ।।\nजनको जन्मदानाच्च पालनाच्च पिता स्मृतः ।। ८४ ।।\nगरीयाञ्जन्मदातुश्च सोऽन्नदाता पिता मुने ।।\nविनाऽन्नं नश्वरो देहो नित्यं च पितुरुद्भवः ।। ८९ ।।\nतयोः शतगुणं माता पूज्या मान्या च वन्दिता।।\nगर्भधारणपोषाभ्यां सैव प्रोक्ता गरीयसी।।८६।।\nतेभ्यः शतगुणं पूज्योऽभीष्टदेवः श्रुतौ श्रुतः।।\nज्ञानविद्यामन्त्रदाताऽभीष्टदेवात्परो गुरुः ।। ८७ ।।\nगुरुवद्गुरुपुत्रश्च गुरुपत्नी ततोऽधिका ।।\nदेवे रुष्टे गुरू रक्षेद्गुरौ रुष्टे न कश्चन ।। ८८ ।।\nगुरुर्ब्रह्मा गुरुर्विष्णुर्गुरुर्देवो महेश्वरः ।।\nगुरुरेव परं ब्रह्म ब्राह्मणेभ्यः प्रियः परः ।। ८९ ।।\nगुरुर्ज्ञानं ददात्येव ज्ञानं च हरिभक्तिदम् ।।\nहरिभक्तिप्रदाता यः को वा बन्धुस्ततः परम् ।। 3.40.९० ।।\nअज्ञानतिमिराच्छन्नो ज्ञानदीपं यतो लभेत् ।।\nलब्ध्वा च निर्मलं पश्येत्को वा बन्धुस्ततः परः ।। ९१ ।।\nगुरुदत्तं सुमन्त्रं च जप्त्वा ज्ञानं ततो लभेत् ।।\nसर्वज्ञत्वाच्च सिद्धिं च को वा बन्धुस्ततोऽधिकः ।। ९२ ।।\nसुखं जयति सर्वत्र विद्यया गुरुदत्तया ।।\nयया पूज्योऽपि जगति को वा बन्धुस्ततोऽधिकः ।। ९३ ।।\nविद्यान्धो वा धनान्धो वा यो मूढो न यजेद्गुरुम् ।।\nब्रह्महत्यादिकं पापं लभते नात्र संशयः ।। ९४ ।।\nदरिद्रं पतितं क्षुद्रं नरबुद्या भजेद्गुरुम् ।।\nतीर्थस्नातोऽपि न शुचिर्नाधिकारी च कर्मसु ।। ९५ ।।\nअभीष्टदेवः श्रीकृष्णो गुरुस्ते शङ्करः स्वयम् ।।\nशरणं गच्छ हे पुत्र देवपूज्यतमं गुरुम् ।। ९६ ।।\nत्रिस्सप्तकृत्वो निर्भूपा त्वया पृथ्वी कृता यतः ।।\nप्राप्ता त्वया हरेर्भक्तिस्तं शिवं शरणं व्रज ।। ९७ ।।\nशिवां च शिवरूपं च शिवदं शिवकारणम् ।।\nशिवाराध्यं शिवं शान्तं गुरुं त्वं शरणं व्रज ।। ९८ ।।\nगोलोकनाथो भगवानंशेन शिवरूपधृक् ।।\nय इष्टदेवः स गुरुस्तमेव शरणं व्रज ।। ९९ ।।\nआत्मा कृष्णः शिवो ज्ञानं मनोऽहं सर्वजीविषु ।।\nप्राणा विष्णोस्सा प्रकृतिस्सर्वशक्तियुता सुत ।। 3.40.१००।।\nज्ञानदं ज्ञानरूपं च ज्ञानबीजं सनातनम् ।।\nमृत्युञ्जयं कालकालं तं गुरुं शरणं व्रज ।। १०१ ।।\nब्रह्मज्योतिस्स्वरूपं तं भक्तानुग्रहविग्रहम् ।।\nशरणं व्रज सर्वज्ञं भगवन्तं सनातनम् ।। १०२ ।।\nप्रकृतिर्लक्षवर्षं च तपस्तप्त्वा यमीश्वरम् ।।\nकान्तं प्रियपतिं लेभे तं गुरुं शरणं व्रज ।। १०३ ।।\nइत्युक्त्वा मुनिभिः सार्द्धं जगाम कमलोद्भवः ।।\nरामश्च गन्तुं कैलासं मनश्चक्रे च नारद ।। १०४ ।।\nइति श्रीब्रह्मवैवर्त्ते तृतीये गणेशखण्डे नारदनारायणसंवादे भृगोः कैलासगमनोपदेशो नाम चत्वारिंशत्तमोऽध्यायः ।। ४० ।।"
  }
]
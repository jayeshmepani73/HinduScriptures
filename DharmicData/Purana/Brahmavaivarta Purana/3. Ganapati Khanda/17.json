[
  {
    "text": "नारायण उवाच ।।\nअथ विष्णुर्जगत्कान्तो हृष्टः कृत्वा शुभक्षणम् ।।\nरत्नसिंहासने रम्ये वासयामास षण्मुखम् ।।१।।\nनानाविधानि वाद्यानि कांस्यतालादिकानि च ।।\nनानाविधानि यन्त्राणि वादयामास कौतुकात् ।। २ ।।\nवेदमन्त्राभिषिक्तैश्च सर्वर्तीर्थोदपूर्णकैः ।।\nसद्रत्नकुम्भशतकैः स्नापयामास तं मुदा ।। ३ ।।\nसद्रत्नसारखचितं किरीटं मङ्गलाङ्गदे ।।\nअमूल्यरत्नखचितं भूषणानि बहूनि च ।। ४ ।।\nवह्निशुद्धांशुके दिव्ये क्षीरोदार्णवसम्भवम् ।।\nकौस्तुभं वनमालां च तस्मै चक्रं ददौ मुदा ।। ५ ।।\nब्रह्मा ददौ यज्ञसूत्रं वेदा वै वेदमातरम् ।।\nसन्ध्यामन्त्रं कृष्णमन्त्रं स्तोत्रं च कवचं हरेः ।। ६ ।।\nकमण्डलुं च ब्रह्मास्त्रं विद्यां वै वैरिमर्दिनीम् ।।\nधर्मो धर्ममतिं दिव्यां सर्वजीवे दयां ददौ ।। ७ ।।\nपरं मृत्युञ्जयं ज्ञानं सर्वशास्त्रावबोधनम् ।।\nशश्वत्सुखप्रदं तत्त्वज्ञानं च सुमनोहरम् ।। ८ ।।\nयोगतत्त्वं सिद्धितत्त्वं ब्रह्मज्ञानं सुदुर्लभम् ।।\nशूलं पिनाकं परशुं शक्तिं पाशुपतं धनुः ।।\nसंहारास्त्रविनिक्षेपं तत्संहारे ददौ शिवः ।। ९ ।।\nश्वेतच्छत्रं रत्नमालां ददौ तस्मै जलेश्वरः ।।\nगजेन्द्रं च हयेन्द्रं च सुधाकुम्भं सुधानिधिः ।। १० ।।\nमनोयायिरथं सूर्य्यः सन्नाहं च मनोरमम् ।।\nयमदण्डं यमश्चैव महाशक्तिं हुताशनः ।।\nनानाशस्त्राण्युपायानि सर्वे देवा ददुर्मुदा ।। ११ ।।\nकामशास्त्रं कामदेवो ददौ तस्मै मुदाऽन्वितः ।।\nक्षीरोदोऽमूल्यरत्नानि विशिष्टे रत्ननूपुरे ।। १२ ।।\nपार्वती सस्मिता हृष्टा परमानन्दमानसा ।।\nमहाविद्यां सुशीलां च विद्यां मेधां दयां स्मृतिम् ।। १३ ।।\nबुद्धिं सुनिर्मलां शान्तिं तुष्टिं पुष्टिं क्षमां धृतिम् ।।\nसदृढां च हरौ भक्तिं हरिदास्यं ददौ मुदा ।। १४।।\nप्रजापतिर्देवसेनां रत्नभूषणभूषिताम् ।।\nसुविनीतां सुशीलां च सुन्दरीं सुमनोहराम् ।। १५ ।।\nददौ तस्मै वेदमन्त्रैर्विवाहविधिना स्वयम् ।।\nयां वदन्ति महाषष्ठीं पण्डिताः शिशुपालिकाम् ।। १६ ।।\nअभिषिच्य कुमारं च सर्वे देवा ययुर्गृहम् ।।\nमुनयश्चैव गन्धर्वाः प्रणम्य जगदीश्वरान् ।। १७।।\nनारायणं च ब्रह्माणं धर्मं तुष्टाव शंकरः ।।\nप्रणनाम हरिं तात धर्ममालिंग्य नारद।।१८।।\nप्रीत्या ययौ च शैलेन्द्रः सगणः शंकरार्चितः।।\nये ये तत्रागता सर्वे ययुरानन्दपूर्वकम् ।। १९ ।।\nपरमानन्दसंयुक्तो देव्या सह महेश्वरः ।।\nकालान्तरे च तान्सर्वान्पुनरानीय शंकरः ।।\nपुष्टिं ददौ विवाहेन गणेशाय महात्मने।।२०।।\nसुताभ्यां सगणैः सार्द्धं पार्वती हृष्टमानसा ।।\nसिषेवे स्वामिनः पादपद्मं सा सर्वकामदम् ।। २१ ।।\nइत्येवं कथितं सर्वं कुमारस्याभिषेचनम् ।।\nविवाहः पूजनं तस्य गणेशस्य विवाहकम् ।। २२ ।।\nपार्वतीपुत्रलाभश्च देवानां च समागमः ।।\nका ते मनसि वाञ्छाऽस्ति किं भूयः श्रोतुमिच्छसि ।। २३ ।।\nइति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे कुमारगणेशविवाह कुमाराभिषेककथनं नाम सप्तदशोऽध्यायः ।। १७ ।।"
  }
]
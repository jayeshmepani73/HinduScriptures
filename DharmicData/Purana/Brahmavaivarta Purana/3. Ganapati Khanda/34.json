[
  {
    "text": "नारायण उवाच ।।\nस प्रातराह्निकं कृत्वा समालोच्य च तैः सह ।।\nदूतं प्रस्थापयामास कार्त्तवीर्य्याश्रमं भृगुः ।।१।।\nस दूतःशीघ्रमागत्य वसन्तं राजसंसदि ।।\nवेष्टितं सचिवैः सार्द्धमुवाच नृपतीश्वरम् ।। २ ।।\nरामदूत उवाच ।।\nनर्म्मदातीरसान्निध्ये न्यग्रोधाक्षयमूलके ।।\nस भृगुर्भ्रातृभिः सार्द्धं तत्र त्वं गन्तुमर्हसि ।। ३ ।।\nयुद्धं कुरु महाराज जातिभिर्ज्ञातिभिः सह ।।\nत्रिस्सप्तकृत्वो निर्भूपां करिष्यति महीमिति ।। ४ ।।\nइत्युक्त्वा रामदूतश्चाप्यगच्छद्रामसन्निधिम् ।।\nराजा विधाय सन्नाहं समरं गन्तुमुद्यतः ।। ५ ।।\nगच्छन्तं समरं दृष्ट्वा प्राणेशं सा मनोरमा ।।\nतमेव वारयामास वासयामास सन्निधौ ।। ६ ।।\nराजा मनोरमां दृष्ट्वा प्रसन्नवदनेक्षणः ।।\nतामुवाच सभामध्ये वाक्यं मानसिकं मुने ।। ७ ।।\nकार्त्तवीर्य्यार्जुन उवाच।।\nमामेवाह्वयते कान्ते जमदग्निसुतो महान् ।।\nस तिष्ठन्नर्म्मदातीरे रणाय भ्रातृभिः सह ।। ८ ।।\nसम्प्राप्य शङ्कराच्छस्त्रं मन्त्रं च कवचं हरेः ।'\nत्रिस्सप्तकृत्वो निर्भूपां कर्तुमिच्छति मेदिनीम् ।। ९ ।।\nआन्दोलयन्ति मे प्राणा मनः संक्षुभितं मुहुः ।।\nशश्वत्स्फुरति वामाङ्गं दृष्टं स्वप्नं शृणु प्रिये ।। 3.34.१० ।।\nतैलाभ्यङ्गितमात्मानमपश्यं गर्दभोपरि ।।\nऔढपुष्पस्य माल्यं च बिभ्रतं रक्तचन्दनम् ।। ११ ।।\nरक्तवस्त्रपरीधानं लोहालङ्कारभूषितम् ।।\nक्रीडन्तं च हसन्तं च निर्वाणाङ्गारराशिना ।। १२ ।।\nभस्माच्छन्नां च पृथिवीं जपापुष्पान्वितां सति ।।\nरहितं चन्द्रसूर्य्याभ्यां रस्तसन्ध्यान्वितं नभः ।। १३ ।।\nमुक्तकेशां च नृत्यन्तीं विधवां छिन्ननासिकाम् ।।\nरक्तवस्त्रपरीधानामपश्यं चाट्टहासिनीम् ।। १४ ।।\nसशरामग्निरहितां चितां भस्मसमन्विताम् ।।\nभस्मवृष्टिमसृग्वृष्टिमग्निवृष्टिमपीश्वरि ।। १९ ।।\nपक्व तालफलाकीर्णां पृथिवीमस्थिसंयुताम्।।\nअपश्यं कर्परौघं च छिन्नकेशनखान्वितम् ।।१६।।\nपर्वतं लवणानां च राशीभूतं कपर्दकम्।।\nचूर्णानां चैव तैलानामदृशं कन्दरं निशि ।।१७।।\nअदृशं पुष्पितं वृक्षमशोककरवीरयोः ।।\nतालवृक्षं च फलितं तत्र चैव पतत्फलम् ।। १८ ।।।\nस्वकरात्पूर्णकलशः पपात च बभञ्ज च ।।\nइत्यपश्यं च गगनात्सम्पतच्चन्द्रमण्डलम् ।।१९।।\nअपश्यमम्बरात्सूर्य्यमण्डलं समम्पतद्भुवि ।।\nउल्कापातं धूमकेतुं ग्रहणं चन्द्रसूर्य्ययोः ।। 3.34.२० ।।\nविकृताकारपुरुषं विकटास्यं दिगम्बरम् ।।\nआगच्छन्तं चाग्रतस्तमपश्यं च भयानकम् ।। २१ ।।\nबाला द्वादशावर्षीया वस्त्रभूषणभूषिता ।।\nसंरुष्टा याति मद्गेहादित्यपश्यमहं निशि ।। २२ ।।\nआज्ञां त्वं देहि राजेन्द्र त्वद्गेहाद्यामि काननम् ।।\nवदसि त्वं मामिति च निश्यपश्यमहं शुचा ।। २३ ।।\nरुष्टो विप्रो मां शपते संन्यासी च तथा गुरुः ।।\nभित्तौ पुत्तलिकाश्चित्रा नृत्यन्तीश्च ददर्श ह ।। २४ ।।\nचञ्चलानां च गृध्राणां काकानां निकरैः सदा ।।\nपीडितं महिषाणां च स्वमपश्यमहं निशि ।। २५ ।।\nपीडितं तैलयन्त्रेण भ्रामितं तैलकारिणा ।।\nदिगम्बरान्पाशहस्तानपश्यमहमीश्वरि ।। २६ ।।\nनृत्यन्ति गायकाः सर्वे गानं गायन्ति मे गृहे ।।\nविवाहं परमानन्दमित्यपश्यमहं निशि ।। २७ ।।\nरमणं कुर्वतो लोकान्केशाकेशि च कुर्वतः ।।\nअदृशं समरं रात्रौ काकानां च शुनामपि ।। २८ ।।\nमोटकानि च पिण्डानि श्मशानं शवसंयुतम् ।।\nरक्तवस्त्रं शुक्लवस्त्रमपश्यं निशि कामिनि ।। २९ ।।\nकृष्णाम्बरा कृष्णवर्णा नग्ना वै मुक्तकेशिनी।।\nविधवाऽऽश्लिष्यति च मामपश्यं निशि शोभने ।। ।। 3.34.३० ।।\nनापितो मुण्डते मुण्डं श्मश्रुश्रेणीं च मे प्रिये ।।\nवक्षःस्थलं च नखरमित्यपश्यमहं निशि ।। ३१ ।।\nपादुका चर्मरज्जूनामपश्यं राशिमुल्बणम् ।।\nचक्रं भ्रमन्तं भूमौ च कुलालस्येति सुन्दरि ।। ३२ ।।\nवात्यया घूर्णमानं च शुष्कवृक्षं तमुत्थितम् ।।\nपूर्णमानं कबन्धं वै चापश्यं निशि सुव्रते ।। ३३ ।।\nग्रथितां मुण्डमालां च चूर्णमानां च वात्यया ।।\nअतीव घोरदशनामप्यपश्यमहं वरे ।। ३४ ।।\nभूतप्रेता मुक्तकेशा वमन्तश्व हुताशनम् ।।\nमां भीषयन्ति सततमित्यपश्यमहं निशि ।। ३५ ।।\nदग्धजीवं दग्धवृक्षं व्याधिग्रस्तं नरं परम् ।।\nअङ्गहीनं च वृषलमप्यपश्यमहं निशि ।। ३६ ।।\nगेहपर्वतवृक्षाणां सहसा पतनं परम् ।।\nमुहुर्मुहुर्वज्रपातमप्यपश्यमहं निशि ।। ३७ ।।\nकुक्कुराणां शृगालानां रोदनं च मुहुर्मुहुः ।।\nगृहे गृहे च नियतमपश्यं सर्वतो निशि ।। ३८ ।।\nअधश्शिरस्तूर्द्ध्वपादं मुक्तकेशं दिगम्बरम् ।।\nभूमौ भ्रमन्तं गच्छन्तं चाप्यपश्यमहं नरम् ।। ३९ ।।\nविकृताकारशब्दं च ग्रामादौ देव रोदनम् ।।\nप्रातः श्रुत्वैवावबुद्धः क उपायो वदाधुना ।। 3.34.४० ।।\nनृपतेर्वचनं श्रुत्वा हृदयेन विदूयता ।।\nसगद्गदं च रुदती तमुवाच नृपेश्वरम् ।। ४१ ।।\nमनोरमोवाच ।।\nहे नाथ रमणश्रेष्ठ श्रेष्ठ सर्वमहीभृताम् ।।\nप्राणातिरेक प्राणेश शृणु वाक्यं शुभावहम् ।।४२।।\nनारायणांशो भगवाञ्जामदग्न्यो महाबली ।।\nसृष्टिसंहर्तुरीशस्य शिष्योऽयं जगतः प्रभोः ।। ४३ ।।\nत्रिःसप्तकृत्वो निर्भूपां करिष्यामि महीमिति ।।\nप्रतिज्ञा यस्य रामस्य तेन सार्द्धं रणं त्यज ।। ४४ ।।\nपापिनं रावणं जित्वा शूरं त्वमपि मन्यसे ।।\nस त्वया न जितो नाथ स्वपापेन पराजितः ।। ४५ ।।\nयो न रक्षति धर्म्मं च तस्य को रक्षिता भुवि ।।\nस नश्यति स्वयं मूढो जीवन्नपि मृतो हि सः ।। ४६ ।।\nशुभाशुभस्य सततं साक्षी धर्म्मस्य कर्मणः ।।\nआत्मारामः स्थितः स्वान्तो मूढस्त्वं नहि पश्यसि ।।४७।।\nपुत्रदारादिकं यद्यत्सर्वैश्वर्य्यं सुधर्मिणाम् ।।\nजलबुद्बुदवत्सर्वमनित्यं नश्वरं नृप ।।४८।।\nसंसारं स्वप्नसदृशं मत्वा सन्तोऽत्र भारते।।\nध्यायन्ति सततं धर्म्मं तपः कुर्वन्ति भक्तितः ।। ४९ ।।\nदत्तेन दत्तं यज्ज्ञानं तत्सर्वं विस्मृतं त्वया ।।\nअस्ति चेद्विप्रहिंसायां कुबुद्धे त्वन्मनः कथम् ।। 3.34.५० ।।\nसुखार्थे मृगयां गत्वा तत्रोपोष्य द्विजाश्रमे ।।\nभुक्त्वा मिष्टमपूर्वं च हतो विप्रो निरर्थकम् ।। ५१ ।।\nगुरु विप्रसुराणां च यः करोति पराभवम् ।।\nअभीष्टदेवस्तं रुष्टो विपत्तिस्तस्य सन्निधौ ।। ५२ ।।\nस्मरणं कुरु राजेन्द्र दत्तात्रेयपदाम्बुजम् ।।\nगुरौ भक्तिश्च सर्वेषां सर्वविघ्नविनाशिनी ।। ५३ ।।\nगुरुदेवं समभ्यर्च्य तं भृगुं शरणं व्रज ।।\nविप्रे देवे प्रसन्ने च क्षत्त्रियाणां नहि क्षतिः ।। ५४ ।।\nविप्रस्य किंकरो भूपो वैश्यो भूपस्य भूमिप ।।\nसर्वेषां किङ्कराः शूद्रा ब्राह्मणस्य विशेषतः ।। ५९ ।।\nअयशः शरणं शश्वत्क्षत्रियस्य च क्षत्रिये ।।\nमहद्यशस्तच्छरणं गुरुदेवद्विजेषु च ।। ९६ ।।\nब्राह्मणं भज राजेन्द्र गरीयांसं सुरादपि ।।\nब्राह्मणे परितुष्टे च सन्तुष्टाः सर्वदेवताः।।५७।।\nइत्येवमुक्त्वा राजेन्द्रं क्रोडे कृत्वा महासती।।\nमुहुर्मुहुर्मुखं दृष्ट्वा विललाप रुरोद च ।।५८।।\nक्षणं तिष्ठ महाराज पुनरेवमुवाच सा ।।\nस्नानं कुरु महाराज भोजयिष्यामि वाञ्छितम् ।। ५९ ।।\nचन्दनागुरुकस्तूरीकर्पूरैः कुंकुमैर्युतम् ।।\nअनुलेपं करिष्यामि सर्वांगे तव सुन्दर ।।3.34.६०।।\nक्षणं सिंहासने तिष्ठ क्षणं वक्षसि मे प्रभो।।\nसभायां पुष्परचिते तल्पे पश्यामि शोभनम् ।। ६१ ।।\nशतपुत्राधिकः प्रेम्णा सतीनां वै पतिर्नृप ।।\nनिरूपितो भगवता वेदेषु हरिणा स्वयम् ।। ६२ ।।\nमनोरस्तवचः श्रुत्वा राजा परमपण्डितः ।।\nबोधयामास तां राज्ञीं ददौ प्रत्युत्तरं पुनः ।। ६३ ।।\nकार्त्तवीर्य्यार्जुन उवाच ।।\nशृणु कान्ते प्रवक्ष्यामि श्रुतं सर्वं त्वयेरितम् ।।\nशोकार्तानां च वचनं न प्रशंस्यं सभासु च ।। ६४ ।।\nसुखं दुःखं भयं शोकः कलहः प्रीतिरेव च ।।\nकर्म भोगार्हकालेन सर्वं भवति सुन्दरि ।। ६५ ।।\nकालो ददाति राजत्वं कालो मृत्युं पुनर्भवम् ।।\nकालः सृजति संसारं कालः संहरते पुनः ।। ६६ ।।\nकरोति पालनं कालः कालरूपी जनार्दनः ।।\nकालस्य कालः श्रीकृष्णो विधातुर्विधिरेव च ।। ६७ ।।\nसंहर्त्तुर्वाऽपि संहर्त्ता पातुः पाता च कर्मकृत् ।।\nस कर्मणां कर्मरूपी ददाति तपसां फलम् ।।\nकः केन हन्यते जन्तुः कर्मणा वै विना सति।।  ' ।। ६८ ।।\nस्रष्टा सृजति सृष्टिं च संहर्त्ता संहरेत्पुनः ।।\nपाता पाति च भूतानि यस्याज्ञां परिपालयेत् ।। ६९ ।।\nयस्याज्ञया वाति वातः सन्ततं भयविह्वलः ।।\nशश्वत्सञ्चरते मृत्युः सूर्य्यस्तपति सन्ततम् ।। 3.34.७० ।।\nवर्षतीन्द्रो दहत्यग्निः कालो भ्रमति भीतवत् ।।\nतिष्ठन्ति स्थावराः सर्वे चरन्ति सततं चराः ।। ७१ ।।\nवृक्षाश्च पुष्पिताः काले फलितः पल्लवान्विताः ।।\nशुष्यन्ति कालतः काले वर्द्धन्ते च तदाज्ञया ।।७२।।\nआविर्भूता तिरोभूता सृष्टिरेव तदाज्ञया ।।\nतस्याज्ञया भवेत्सर्वं न किञ्चित्स्वेच्छया नृणाम् ।। ।। ७३ ।।\nनारायणांशो भगवाञ्जामदग्न्यो महाबलः ।।\nत्रिस्सप्तकृत्वो निर्भूपां करिष्यति महीमिति।। ७४ ।।\nप्रतिज्ञा विफला तस्य न भवेत्तु कदाचन ।।\nनिश्चितं तस्य वध्योऽहमिति जानामि सुव्रते ।। ७५ ।।\nज्ञात्वा सर्वं भविष्यं च शरणं यामि तत्कथम् ।।\nप्रतिष्ठितानां चाकीर्त्तिर्मरणादतिरिच्यते ।। ७६ ।।\nइत्येवमुक्त्वा राजेन्द्रः समरं गन्तुमुद्यतः ।।\nवाद्यं च वादयामास कारयामास मंगलम् ।। ७७ ।।\nशतकोटिर्नृपाणां च गजेन्द्राणां त्रिलक्षकम् ।।\nअक्षौहिणीनां शतकं महाबलपराक्रमम् ।। ७८ ।।\nअश्वानां च गजानां च पदातीनां तथैव च ।।\nअसंख्यकं रथानां च गृहीत्वा गन्तुमुद्यतः ।। ७९ ।।\nबभूव स्तिमिता साध्वी दृष्ट्वा तं गमनोन्मुखम् ।\nधृतवन्तं च सन्नाहमक्षयं सशरं धनुः ।। 3.34.८० ।।\nक्रीडागारे क्षणं तस्थौ कृत्वा कान्तं स्ववक्षसि ।।\nपश्यन्ती तन्मुखाम्भोजं चुचुम्ब च मुहुर्मुहुः ।। ८१ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे कार्तवीर्यार्जुन संनाहो नाम चतुस्त्रिंशत्तमोऽध्यायः ।। ३४ ।।"
  }
]
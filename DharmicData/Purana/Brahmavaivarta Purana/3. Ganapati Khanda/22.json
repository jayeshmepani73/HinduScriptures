[
  {
    "text": "नारद उवाच ।।\nआविर्भूय हरिस्तस्मै किं स्तोत्रं कवचं ददौ ।।\nमहालक्ष्म्याश्च लक्ष्मीशस्तन्मे ब्रूहि तपोधन ।। १ ।।\nनारायण उवाच।।\nपुष्करे च तपस्तप्त्वा विरराम सुरेश्वरः ।।\nआविर्बभूव तत्रैव क्लिष्टं दृष्ट्वा हरिः स्वयम् ।।२।।\nतमुवाच हृषीकेशो वरं वृणु यथेप्सितम् ।।\nस च वव्रे वरं लक्ष्मीमीशस्तस्मै ददौ मुदा ।। ३ ।।\nवरं दत्त्वा हृषीकेशः प्रवक्तुमुपचक्रमे ।।\nहितं सत्यं च सारं च परिणामसुखावहम् ।। ४ ।।\nश्रीमधुसूदन उवाच ।।\nगृहाण कवचं शक्र सर्वदुःखविनाशनम् ।।\nपरमैश्वर्य्यजनकं सर्वशत्रुविमर्दनम् ।। ५ ।।\nब्रह्मणे च पुरा दत्तं विष्टपे च जलप्लुते ।।\nयद्धृत्वा जगतां श्रेष्ठः सर्वैश्वर्य्ययुतो विधिः ।।६।।\nबभूवुर्मनवः सर्वे सर्वैश्वर्ययुता यतः ।।\nसर्वैश्वर्य्यप्रदस्यास्य कवचस्य ऋषिर्विधिः ।। ७ ।।\nपङ्क्तिश्छन्दश्च सा देवी स्वयं पद्मालया वरा ।।\nसिद्ध्यैश्वर्य्यसुखेष्वेव विनियोगः प्रकीर्त्तितः ।।\nयद्धृत्वा कवचं लोकः सर्वत्र विजयी भवेत् ।। ८ ।।\nमस्तकं पातु मे पद्मा कण्ठं पातु हरिप्रिया ।।\nनासिकां पातु मे लक्ष्मीः कमला पातु लोचने ।। ९ ।।\nकेशान्केशवकान्ता च कपालं कमलालया ।।\nजगत्प्रसूर्गण्डयुग्मं स्कन्धं सम्पत्प्रदा सदा ।। ।। १० ।।\nॐ श्रीं कमलवासिन्यै स्वाहा पृष्ठं सदाऽवतु ।।\nॐ ह्रीं श्रीं पद्मालयायै स्वाहा वक्षः सदाऽवतु ।।\nपातु श्रीर्मम कङ्कालं बाहुयुग्मं च ते नमः ।। ११ ।।\nॐ ह्रीं श्रीं लक्ष्म्यै नमः पादौ पातु मे संततं चिरम् ।।\nॐ ह्रीं श्रीं नमः पद्मायै स्वाहा पातु नितम्बकम् ।। १२ ।।\nॐ श्रीं महालक्ष्म्यै स्वाहा सर्वाङ्गं पातु मे सदा ।।\nॐ ह्रीं श्रीं क्लीं महालक्ष्म्यै स्वाहा मां पातु सर्वतः ।।१३।।\nइति ते कथितं वत्स सर्वसम्पत्करं परम् ।।\nसर्वैश्वर्य्यप्रदं नाम कवचं परमाद्भुतम् ।।१४।।\nगुरुमभ्यर्च्य विधिवत्कवचं धारयेत्तु यः।।\nकण्ठे वा दक्षिणे बाहौ स सर्वविजयी भवेत् ।। १५ ।।\nमहालक्ष्मीर्गृहं तस्य न जहाति कदाचन ।।\nतस्य च्छायेव सततं सा च जन्मनि जन्मनि ।। १६ ।।\nइदं कवचमज्ञात्वा भजेल्लक्ष्मीं स मन्दधीः ।।\nशतलक्षप्रजापेऽपि न मन्त्रः सिद्धिदायकः ।। १७ ।।\nनारायण उवाच ।।\nदत्त्वा तस्मै च कवचं मन्त्रं वै षोडशाक्षरम् ।।\nसन्तुष्टश्च जगन्नाथो जगतां हितकारणम् ।।१८।।\nॐ ह्रीं श्रीं क्लीं नमो महालक्ष्म्यै स्वाहा।।\nददौ तस्मै च कृपया चेन्द्राय च महामुने ।। १९ ।।\nध्यानं च सामवेदोक्तं गोपनीयं सुदुर्लभम् ।।\nसिद्धैर्मुनीन्द्रैर्दुष्प्राप्यं ध्रुवं सिद्धिप्रदं शुभम्।। २० ।।\nश्वेतचम्पकवर्णाभां शतचन्द्रसमप्रभाम् ।।\nवह्निशुद्धांशुकाधानां रत्नभूषणभूषिताम् ।।२१।।\nईषद्धास्यप्रसन्नास्यां भक्तानुग्रहकारिकाम् ।।\nसहस्रदलपद्मस्थां स्वस्थां च सुमनोहराम् ।। २२ ।।\nशान्तां च श्रीहरेः कान्तां तां भजेज्जगतां प्रसूम् ।।२३।।\nध्यानेनानेन देवेन्द्रो ध्यात्वा लक्ष्मीं मनोहराम् ।।\nभक्त्या संपूज्य तस्यै च चोपचारांस्तु षोडश ।।२४।।\nस्तुत्वाऽनेन स्तवेनैव वक्ष्यमाणेन वासव ।।\nनत्वा वरं गृहीत्वा च लभिष्यसि च निर्वृतिम् ।। २५ ।।\nस्तवनं शृणु देवेन्द्र महालक्ष्म्याः सुखप्रदम्।।\nकथयामि सुगोप्यं च त्रिषु लोकेषु दुर्लभम् ।।२६।।\nनारायण उवाच।।\nदेवि त्वां स्तोतुमिच्छामि न क्षमाः स्तोतुमीश्वराः ।।\nबुद्धेरगोचरां सूक्ष्मां तेजोरूपां सनातनीम् ।।\nअनिवार्य्यगुणाढ्यां च को वा निर्वक्तुमीश्वरः ।। २७ ।।\nस्वेच्छामयीं निराकारां भक्तानुग्रहविग्रहाम् ।।\nस्तौमि वाङ्मनसापारां किं वाऽहं जगदम्बिके।।२८।।\nपरां चतुर्णां वेदानां पारबीजं भवार्णवे ।।\nसर्वसस्याधिदेवीं च सर्वासामपि सम्पदाम् ।।२९।।\nयोगिनां चैव योगानां ज्ञानानां ज्ञानिनां तथा ।।\nवेदानां वै वेदविदां जननीं वर्णयामि किम्।।३०।।\nयया विना जगत्सर्वमबीजं निष्फलं ध्रुवम् ।।\nयया स्तनंधयानां च विना मात्रा सुखं भवेत् ।। ३१ ।।\nप्रसीद जगतां माता रक्षास्मानतिकातरान् ।।\nवयं त्वच्चरणाम्भोजे प्रपन्नाः शरणं गताः ।। ३२ ।।\nनमः शक्तिस्वरूपायै जगन्मात्रे नमो नमः ।।\nज्ञानदायै बुद्धिदायै सर्वदायै नमो  नमः ।।३३।।\nहरिभक्तिप्रदायिन्यै मुक्तिदायै नमो नमः।।\nसर्वज्ञायै सर्वदायै महालक्ष्म्यै नमो नमः ।। ३४ ।।\nकुपुत्राः कुत्रचित्सन्ति न कुत्रापि कुमातरः।।\nकुत्र माता पुत्रदोषं तं विहाय च गच्छति।।३५।।\nस्तनन्धयेभ्य इव मे हे मातर्देहि दर्शनम् ।।\nकृपां कुरु कृपासिन्धो त्वमस्मान्भक्तवत्सले ।।३६।।\nइत्येवं कथितं वत्स पद्मायाश्च शुभावहम् ।।\nसुखदं मोक्षदं सारं शुभदं सम्पदःप्रदम् ।।३७।।\nइदं स्तोत्रं महापुण्यं पूजाकाले च यः पठेत् ।।\nमहालक्ष्मीर्गृहं तस्य न जहाति कदाचन ।। ३८ ।।\nइत्युक्त्वा श्रीहरिस्तं च तत्रैवान्तरधीयत ।।\nदेवो जगाम क्षीरोदं सुरैः सार्द्धं तदाज्ञया ।। ३९ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे लक्ष्मीस्तवकवचपूजा कथनं नाम द्वाविंशतितमोऽध्यायः ।। २२ ।।"
  }
]
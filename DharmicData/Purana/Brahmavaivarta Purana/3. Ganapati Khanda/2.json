[
  {
    "text": "नारायण उवाच ।।\nत्यक्त्वा रतिं महादेवो ददर्श पुरतः सुरान् ।।\nपलायध्वमिति प्राह कृपया पार्वतीभयात्।। ।। १ ।।\nदेवाः पलायिता भीताः पार्वतीशापहेतुना ।।\nसर्वब्रह्माण्डसंहर्त्ता चकम्पे पार्वतीभयात् ।। २ ।।\nतल्पादुत्थाय सा दुर्गा न च दृष्ट्वा पुरस्सुरान् ।।\nसमुत्थितं कोपवह्निं स्तम्भयामास देहतः ।। ३ ।।\nअद्यप्रभृति ते देवा व्यर्थवीर्य्या भवन्त्विति ।।\nशशाप देवी तान्देवानतिरुष्टा बभूव ह ।। ४ ।।\nततः शिवः शिवां दृष्ट्वा क्रोधसंरक्तलोचनाम् ।।\nरुदन्तीं नम्रवदनां लिखन्तीं धरणीतलम् ।। ५ ।।\nशिवस्तां दुःखितां दृष्ट्वा क्रोधसंरक्तलोचनाम् ।।\nहस्ते गृहीत्वा देवेशो वासयामास वक्षसि ।। ६ ।।\nअतीव भीतः संत्रस्त उवाच मधुरं वचः ।।\nशंकर उवाच ।।\nकथं रुष्टा गिरिश्रेष्ठकन्ये धन्ये मनोहरे।।७।।\nमम सौभाग्यरूपे च प्राणाधिष्ठातृदेवते ।।\nकिं ते ऽभीष्टं करिष्यामि वद मां जगदम्बिके ।।८।।\nब्रह्माण्डसंघे निखिले किमसाध्यमिहावयोः ।।\nअहो निरपराधं मां प्रसन्ना भव सुन्दरि।। ।। ९ ।।\nदैवादज्ञातदोषस्य शान्तिं मे कर्त्तुमर्हसि ।।\nत्वया युक्तः शिवोऽहं च सर्वषां शिवदायकः ।। १० ।।\nत्वया विना हीश्वरश्च शवतुल्योऽशिवः सदा ।।\nप्रकृतिस्त्वं च बुद्धिस्त्वं शक्तिस्त्वं च क्षमा दया ।। ११ ।।\nतुष्टिस्त्वं च तथा पुष्टिः शान्तिस्त्वं क्षान्तिरेव च ।।\nक्षुत्त्वं छाया तथा निद्रा तन्द्रा श्रद्धा सुरेश्वरि ।। १२।।\nसर्वाधारस्वरूपा त्वं सर्वबीजस्वरूपिणी ।।\nस्मितपूर्वं वद वचः साम्प्रतं सरसं शिवे ।। १३ ।।\nत्वत्कोपविषसंदग्धं द्रुतं जीवय मां मृतम् ।। १४ ।।\nशंकरस्य वचः श्रुत्वा क्षमायुक्ता च पार्वती ।।\nउवाच मधुरं देवी हृदयेन विदूयता ।। १५ ।।\nपार्वत्युवाच ।।\nकिं त्वाऽहं कथयिष्यामि सर्वज्ञं सर्वरूपिणम् ।।\nआत्मारामं पूर्णकामं सर्वदेहेष्ववस्थितम् ।। १६ ।।\nकामिनी मानसं काममप्रज्ञं स्वामिनं वदेत् ।।\nसर्वेषां हृदयज्ञं च हृदीष्टं कथयामि किम् ।। १७ ।।\nसुगोप्यं सर्वनारीणां लज्जाजननकारणम् ।।\nअकथ्यमपि सर्वासां महेश कथयामि ते।। १८ ।।\nसुखेषु मध्ये स्त्रीणां च विभवेषु सुरेश्वर ।।\nसत्पुंसा सह सम्भोगो निर्जनेषु परं सुखम् ।। १९ ।।\nतद्भंगेन च यद्दुःखं तत्समं नास्ति च स्त्रियाः ।।\nकान्तानां कान्तविच्छेदशोकः परमदारुणः ।। २० ।।\nकृष्णपक्षे यथा चन्द्रः क्षीयमाणो दिने दिने ।।\nतथा कान्तं विना कान्ता क्षीणा कान्त क्षणे क्षणे ।। २१ ।।\nचिन्ताज्वरश्च सर्वेषामुपतापश्च वाससाम् ।।\nसाध्वीनां कान्तविच्छेदस्तुरगानां च मैथुनम् ।। २२ ।।\nरतिभंगो दुःखमेकं द्वितीयं वीर्य्यपातनम् ।।\nदुःखातिरेकि दुःखं च तृतीयमनपत्यता ।। २३ ।।\nत्रैलोक्यकान्तं कान्तं त्वां लब्ध्वाऽपि न च मे सुतः ।।\nया स्त्री पुत्रविहीना च जीवनं तन्निरर्थकम् ।। २४ ।।\nजन्मान्तरसुखं पुण्यं तपोदानसमुद्भवम् ।।\nसद्वंशजातपुत्रश्च परत्रेह सुखप्रदः ।। २५ ।।\nसुपुत्रः स्वामिनोंऽशश्च स्वामितुल्यसुखप्रदः ।।\nकुपुत्रश्च कुलाङ्गारो मनस्तापाय केवलम् ।। २६ ।।\nस्वामी स्वांशेन सुस्त्रीणां गर्भे जन्म लभेद्ध्रुवम् ।।\nसाध्वीस्त्री मातृतुल्या च सततं हितकारिणी ।। २७ ।।\nअसाध्वी वैरितुल्या च शश्वत्सन्तापदायिनी ।।\nमुखदुष्टा योनिदुष्टा चासाध्वीति त्रिधा स्मृता ।। २८ ।।\nकिमुपायं करिष्यामि वद योगीश्वरेश्वर ।।\nउपायसिन्धो तपसां सर्वेषां च फलप्रद ।। २९ ।।\nइत्युक्त्वा पार्वती देवी नम्रवक्त्रा बभूव ह ।।\nप्रहस्य शंकरो देवो बोधयामास पार्वतीम् ।। ३० ।।\nसत्पुत्रबीजं सुखदं तापनाशनकारणम् ।।\nमितं स्निग्धं सुरुचिरं प्रवक्तुमुपचक्रमे ।। ३१ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारद नारायणसंवादे द्वितीयोऽध्यायः ।। २ ।।"
  }
]
[
  {
    "text": "नारायण उवाच ।।\nपुत्रस्य वार्त्तां सम्प्राप्य पार्वत्या सह शङ्करः ।।\nप्रेरितो  विष्णुना देवैर्मुनिभिः पर्वतैर्मुने ।। १ ।।\nदूतान्प्रस्थापयामास महाबलपराक्रमान् ।।\nवीरभद्रं विशालाक्षं शङ्कुकर्णं कबन्धकम् ।। २ ।।\nनन्दीश्वरं महाकालं वज्रदन्तं भगन्दरम् ।।\nगोधामुखं दधिमुखं ज्वलदग्निशिखोपमम् ।। ३ ।।\nलक्षं च क्षेत्रपालानां भूतानां च त्रिलक्षकम् ।।\nवेतालानां चतुर्लक्षं यक्षाणां पञ्चलक्षकम् ।। ४ ।।\nकूष्माण्डानां चतुर्लक्षं त्रिलक्षं ब्रह्मराक्षसान् ।।\nडाकिनीनां चतुर्लक्षं योगिनीनां त्रिलक्षकम् ।। ५ ।।\nरुद्रांश्च भैरवांश्चैव शिवतुल्यपराक्रमान् ।।\nअन्यांश्च विकृताकारानसंख्यानपि नारद ।। ६ ।।\nते सर्वे शिवदूताश्च नानाशस्त्रास्त्रपाणयः ।।\nकृत्तिकानां च भवनं वेष्टयामासुरुज्ज्वलम् ।।७।।\nदृष्ट्वा तान्कृत्तिकाः सर्वा भयविह्वलमानसाः।।\nकार्त्तिकेयं च जगृहुर्ज्वलन्तं ब्रह्मतेजसा ।। ८ ।।\nकृत्तिका ऊचुः ।।\nवत्स सैन्यान्यसंख्यानि वेष्टयामासुरायलम् ।।\nन जानीमो वयं कस्य करालानि च बालक ।। ९ ।।\nकार्त्तिकेय उवाच ।।\nभयं त्यजत कल्याण्यो भयं किं वो मयि स्थिते ।।\nदुर्निवार्य्यः कर्मपाको मातरः केन वार्य्यते ।।१०।।\nएतस्मिन्नन्तरे तत्र सेनानीर्नन्दिकेश्वरः ।।\nपुरतः कार्त्तिकेयस्य तिष्ठंस्तासामुवाच ह ।। ११ ।।\nनन्दिकेश्वर उवाच।।\nभ्रातः प्रवृत्तिं शृणु मे मातुश्चापि शुभावहाम् ।।\nप्रेषितस्य सुरेन्द्रस्य संहर्तुः शंकरस्य च ।। १२ ।।\nकैलासे सर्वदेवाश्च ब्रह्मविष्णुशिवादयः ।।\nसभायां ते वसन्तश्च गणेशोत्सवमङ्गलम् ।। १३ ।।\nशैलेन्द्रकन्या तं विष्णुं जगतां परिपालकम् ।।\nसंबोध्य कथयामास तवान्वेषणकारणम् ।। १४ ।।\nपप्रच्छ देवान्विष्णुस्तान्क्रमेणावाप्तिहेतवे ।।\nप्रत्युत्तरं ददुस्ते तु प्रत्येकं च यथोचितम्।। १५ ।।\nत्वमत्र कृत्तिकास्थाने कथयामासुरीश्वरम् ।।\nसर्वे धर्मादयो देवा धर्माधर्मस्य साक्षिणः ।।\nया बभूव रहःक्रीडा पार्वतीशिवयोः पुरा ।। १६ ।।\nदृष्टस्य च सुरैः शम्भोवीर्य्यं भूमौ पपात ह ।।\nभूमिस्तदक्षिपद्वह्नौ वह्निश्च शरकानने ।।\nततो लब्धः कृत्तिकाभिरमूभिर्गच्छ साम्प्रतम् ।।१७।।\nतवाभिषेकं विष्णुश्च करिष्यति सुरैः सह ।।\nशस्त्रं लब्ध्वाऽखिलं देव तारकं संहनिष्यति।।\nपुत्रस्त्वं विश्वसंहर्त्तुस्त्वां गोप्तुं न क्षमा इमाः ।।१८।।\nनाग्निं गोप्तुं यथा शक्तः शुष्कवृक्षः स्वकोटरे ।।\nदीप्तिमांस्त्वं च विश्वेषु तासां गेहेषु शोभसे ।।\nयथा पतन्महाकूपे द्विजराजो न राजते ।। १९ ।।\nकरोषि जगदालोकं नाच्छन्नोऽस्याङ्गतेजसा ।।\nयथा सूर्य्यः कराच्छन्नो न भवेत्पूरुषस्य च ।। २० ।।\nविष्णुस्त्वं च जगद्व्यापी नासां व्याप्योऽसि शाम्भव ।।\nयथा न केषां व्याप्यं च तत्सर्वं व्यापकं नभः ।। २१ ।।\nयोगीन्द्रो नानुलिप्तस्त्वं भोगी च परिपोषणे ।।\nनैव लिप्तो यथाऽऽत्मा च कर्म्म भोगेषु जीविनाम् ।। २२ ।।\nविश्वाधारस्त्वमीशश्च नामृते सम्भवेत्स्थितिः ।।\nसागरस्य यथा नद्यां सरितामाश्रयस्य च ।। २३ ।।\nनहि सर्वेश्वरावासः सम्भवेत्कृत्तिकालये ।।\nगरुडस्य यथा वासः क्षुद्रे च चटकोदरे ।। २४ ।।\nत्वां च देवा न जानन्ति भक्तानुग्रह विग्रहम् ।।\nगुणानां तेजसां राशिं यथा ज्ञानमयोगिनः ।।२५।।\nत्वामनिर्वचनीयं च कथं जानन्ति कृत्तिकाः ।।\nयथा परां हरेर्भक्तिमभक्ता मूढचेतसः ।। २६ ।।\nभ्रातर्ये यं न जानन्ति ते तं कुर्वन्त्यनादरम् ।।\nनाद्रियन्ते यथा भेकास्त्वेकावासं च पङ्कजम् ।। २७ ।।\nकार्त्तिकेय उवाच।।\nभ्रातः सर्वं विजानामि ज्ञानं त्रैकालिकं च यत्।।\nज्ञानी त्वं का प्रशंसा ते यतो मृत्युञ्जयाश्रितः।।२८।।\nकर्मणा जन्म येषां वा यासु यासु च योनिषु ।।\nतासु ते निर्वृतिं भ्रातर्नाप्नुवन्ति च सन्ततम्।।२९।।\nये यत्र सन्ति सन्तो वा मूढा वा कर्मभोगतः।।\nतेऽपि तं बहुमन्यन्ते मोहिता विष्णुमायया।।३०।।\nसाम्प्रतं जगतां माता विष्णुमाया सनातनी।।\nसर्वाद्या विष्णुमाया च सर्वदा विष्णुमङ्गला ।। ३१ ।।\nशैलेन्द्रपत्नी गर्भे सा चालभज्जन्म भारते ।।\nदारुणं च तपस्तप्त्वा सम्प्रापच्छङ्करं पतिम् ।। ३२ ।।\nब्रह्मादितृणपर्य्यन्तं सर्वं मिथ्यैव कृत्रिमम् ।।\nसर्वे कृष्णोद्भवाः काले विलीनास्तत्र केवलम् ।। ३३ ।।\nकल्पे कल्पे जगन्माता माता मे प्रतिजन्मनि ।।\nयज्जन्ममायया बद्धो नित्यः सृष्टिविधावहम् ।। ३४ ।।\nप्रकृतेरुद्भवास्सत्यं जगत्यां सर्वयोषितः ।।\nकाश्चिदंशाः कलाः काश्चित्कलांशांशेन काश्चन ।। ३६ ।।\nकृत्तिका ज्ञानवत्यश्च योगिन्यः प्रकृतेः कलाः ।।\nस्तनैश्च संवर्द्धितोऽहमुपहारेण सन्ततम् ।। ।। ३६ ।।\nतासामहं पोष्यपुत्रो मदम्बाः पोषणादिमाः ।।\nतस्याश्च प्रकृतेः पुत्रो गतस्त्वत्स्वामिवीर्य्यतः ।। ३७ ।।\nन गर्भजोऽहं शैलेन्द्रकन्याया नन्दिकेश्वर ।।\nसा च मे धर्मतो माता तथेमाः सर्वसम्मताः ।। ३८ ।।\nस्तनदात्री गर्भधात्री भक्ष्यदात्री गुरुप्रिया ।।\nअभीष्टदेवपत्नी च पितुः पत्नी च कन्यकाः।।३९।।\nसगर्भकन्या भगिनी पुत्रपत्नी प्रियाप्रसूः ।।\nमातुर्माता पितुर्माता सोदरस्य प्रिया तथा ।।४०।।\nमातुः पितुश्च भगिनी मातुलानी तथैव च ।।\nजनानां वेदविहिता मातरः षोडश स्मृताः ।।४१।।\nइमाश्च सर्वसिद्धिज्ञाः परमैश्वर्य्यसंयुताः ।।\nन क्षुद्रा ब्रह्मणः कन्यास्त्रिषु लोकेषु पूजिताः ।। ४२ ।।\nविष्णुना प्रेरितस्त्वं च शम्भोः पुत्रसमो महान् ।।\nगच्छ यामि त्वया सार्द्धं द्रक्ष्यामि सुरसंचयम् ।।४३।।\nइति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे नन्दिकार्त्तिकेयसंवादो नाम पञ्चदशोऽध्यायः ।। १५ ।।"
  }
]
[
  {
    "text": "नारायण उवाच ।।\nहरेश्च कवचं धृत्वा कृत्वा निः क्षत्रियां महीम् ।।\nरामो जगाम कैलासं नमस्कर्तुं शिवं गुरुम्।।।।\nगुरुपत्नीं शिवामम्बां द्रष्टुं गुरुसुतौ च तौ ।।\nगुणैर्नारायणसमौ कार्त्तिकेयगणेश्वरौ ।। २ ।।\nमनोयायी महात्मा स भृगुस्संप्राप्य तत्क्षणम् ।।\nददर्श पर्वतं रम्यमतीव सुमनोहरम् ।। ३ ।।\nशुद्धस्फटिकसङ्काशैर्मणिभिः सुमनोहरैः ।।\nसुवर्णभूमिसदृशै राजमार्गैर्विराजितम् ।। ४ ।।\nसिन्दूरारुणवर्णैश्च वेष्टितं मणिवेदिभिः ।।\nसंयुक्तं मुक्तानिकरैः पूरितं मणिमण्डपैः ।। ५ ।।\nयक्षाणामालयैर्दिव्यैः संयुक्तं शतकोटिभिः ।।\nकपाटस्तम्भसोपानैः शोभितैर्मणिनिर्मितैः।। ।।६।।\nसुवर्णकलशैर्दिव्यै राजतैः श्वेतचामरैः।।\nरत्नकाञ्चनपूर्णैश्च यक्षेन्द्रगणवेष्टितैः।।७।।\nरत्नभूषणभूषाढ्यैर्दीपितैः सुन्दरीगणैः।।\nबालिकाभिर्बालकैश्च चित्रपुत्तलिकाकरैः ।।८।।\nक्रीडद्भिः सस्मितैः शश्वत्स्वच्छन्दं च विराजितैः ।।\nपारिजातद्रुमगणैः स्वर्णदीतीरनीरजैः ।। ९ ।।\nआकीर्णं पुष्पजालैश्च पुष्पितैश्च सुगन्धिभिः ।।\nकल्पवृक्षाश्रितैः सिद्धैः कामधेनुपुरस्कृतैः ।। 3.41.१० ।।\nसिद्धविद्यासु निपुणैः पुण्यवद्भिर्निषेवितम् ।।\nत्रिलक्षयोजनाच्छायैर्वटवृक्षैरथाक्षयैः ।। ११ ।।\nशतयोजनविस्तीर्णैः शतस्कन्धसमन्वितैः ।।\nअसंख्यशाखानि करैरसंख्यफलसंयुतैः ।। १२ ।।\nनानापक्षिगणाकीर्णैः सुमनोहरशब्दितैः ।।\nकम्पितैः शीतवातेन मण्डितं च सुगन्धिना ।। १३ ।।\nपुष्पोद्यानसहस्रेण सरसां च शतेन च ।।\nसिद्धेन्द्रालयलक्षैश्च मणिरत्नविकारजैः ।। १४ ।।\nरामश्च दृष्ट्वा नगरमतिसंहृष्टमानसः ।।\nददर्श पुरतो रम्यं श्रीयुक्तं शंकरालयम् ।।१५।।\nसुवर्णमूल्यशतकैर्मणिभिः स्वर्णवर्णकैः ।।\nखचितं रत्नसारैश्च रचितं विश्वकर्मणा ।। ।। १६ ।।\nत्रिपञ्चयोजनोच्छ्रायं चतुर्योजनविस्तृतम् ।।\nचतुरस्रं चतुष्कोणं प्राकारं सुमनोहरम् ।। १७ ।।\nद्वारं रत्नकपाटेन नाना चित्रान्वितेन च ।।\nमणीन्द्रवेदिभिर्युक्तं मणिस्तम्भविराजितैः ।। १८ ।।\nतद्दक्षिणे वृषेन्द्रं च वामे सिंहं च नारद ।।\nनन्दीश्वरं महाकालं पिङ्गलाक्षं भयंकरम् ।।१९।।\nविशालाक्षं च बाणं च विरूपाक्षं महाबलम् ।।\nविकटाक्षं भास्कराक्षं रक्ताक्षं विकटोदरम् ।। 3.41.२० ।।\nसंहारभैरवं कालभैरवं च भयङ्करम् ।।\nरुरुभैरवमीशाभं महाभैरवमेव च ।। २१ ।।\nकृष्णाङ्गभैरवं चैव क्रोधभैरवमुल्बणम् ।।\nकपालभैरवं चैव रुद्रभैरवमेव च ।। २२ ।।\nसिद्धेंद्रादीन्रुद्रगणान्विद्याधरसुगुह्यकान् ।।\nभूतान्प्रेतान्पिशाचांश्च कूष्माण्डान्ब्रह्मराक्षसान्।।२३।।\nवेतालान्दानवांश्चैव योगीन्द्रांश्च जटाधरान् ।।\nयक्षान्किम्पुरुषांश्चैव किन्नरांश्च ददर्श ह ।।२४।।\nतान्दृष्ट्वा नन्दिकेशाज्ञां गृहीत्वा भृगुनन्दनः ।।\nतान्सम्भाष्याभ्यन्तरं च जगामानन्दसंप्लुतः ।। २५ ।।\nरत्नेन्द्रसारखचितं ददर्श शतमन्दिरम् ।।\nअमूल्यरत्नकलशैर्ज्वलद्भिश्च विराजितम् ।। २६ ।।\nअमूल्यरत्नरचितैर्मुक्तानिर्म्मलदर्पणैः ।।\nहीरसारविकारैश्च कपाटैश्च विराजितम् ।। ।। २७ ।।\nगोरोचनाभिर्मणिभिर्युतं स्तम्भसहस्रकैः ।।\nमणिसारविकारैश्च सोपानैः परिशोभितम् ।। २८ ।।\nददर्शाभ्यन्तरं द्वारं नानाचित्रैश्च चित्रितम् ।।\nमाणिक्यमुक्ताग्रथितैर्मालाजालैर्विराजितम् ।। २९ ।।\nददर्श कार्त्तिकेयं च वामे दक्षे गणेश्वरम् ।।\nवीरभद्रं महाकायं शिवतुल्यपराक्रमम् ।। 3.41.३० ।।\nप्रधानपार्षदगणान्क्षेत्रपालांश्च नारद ।।\nरत्नसिंहासनस्थांश्च रत्नभूषणभूषितान्।। ।। ३१ ।।\nतान्सम्भाष्य भृगुः शीघ्रं महाबलपराक्रमः ।।\nपर्शुहस्तस्स परशुरामो गन्तुं समुद्यतः ।। ३२ ।।\nगच्छन्तं तं गणेशश्च क्षणं तिष्ठेत्युवाच ह ।।\nनिद्रितो निद्रया युक्तो महादेवोऽधुनेति च ।। ३३ ।।\nईश्वराज्ञां गृहीत्वाऽहमत्रागत्य क्षणान्तरे ।।\nत्वया सार्द्धं गमिष्यामि भ्रातस्तिष्ठात्र साम्प्रतम्।।३४।।\nगणेशवाक्यं परशुरामश्श्रुत्वा महाबलः ।।\nबृहस्पतिसमो वक्ता प्रवक्तुमुपचक्रमे।। ।।३५।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे कैलासवर्णनं नामैकचत्वारिंशत्तमोऽध्यायः ।। ४१ ।।"
  }
]
[
  {
    "text": "शौनक उवाच ।।\nनारायणवचः श्रुत्वा नारदो हृष्टमानसः ।।\nकिं पप्रच्छ पुनः साधो तन्मे ब्रूहि तपोधन ।। १ ।।\nसूत उवाच ।।\nनारायणवचः श्रुत्वा नारदो हृष्टमानसः ।।\nव्रतारम्भविधानं च संप्रष्टुमुपचक्रमे ।। ।। २ ।।\nनारद उवाच ।।\nकृतं केन प्रकारेण व्रतमेतच्छुभावहम्।।\nतन्मे ब्रूहि मुनिश्रेष्ठ पार्वत्या भर्तुराज्ञया ।।३।।\nललाभ जन्म भूतेशः कृते सुव्रतया व्रते ।।\nब्रह्मन्केन प्रकारेण तन्नः शंसितुमर्हसि ।। ४ ।।\nनारायण उवाच।।\nकथयित्वा कथां दिव्यां विधानं च व्रतस्य च ।।\nस्वयं विधाता तपसां जगाम तपसे शिवः ।। ५ ।।\nहरेराराधनव्यग्रो मूर्त्तिभेदधरो हरिः ।।\nहरिभावनशीलश्च हरिध्यानपरायणः ।। ।। ६ ।।\nपरमानन्दपूर्णश्च ज्ञानानन्दः सनातनः ।।\nदिवानिशं न जानाति हरिमन्त्रं बहिः स्मरन् ।। ७ ।।\nप्रहृष्टमनसा देवी पार्वती भर्तुराज्ञया ।।\nकिङ्करान्प्रेरयामास विप्रांश्च व्रतहेतवे ।। ८ ।।\nआनीय सर्वद्रव्याणि व्रते योग्यानि यानि च।।\nव्रतं कर्तुं समारेभे शुभदा सा शुभे क्षणे ।। ९ ।।\nसनत्कुमारो भगवानाजगाम विधेः सुतः ।।\nमूर्त्तिमांस्तेजसा राशिः प्रज्वलन्ब्रह्मतेजसा ।।१०।।\nब्रह्माऽऽजगाम हृष्टश्च ब्रह्मलोकात्सभार्य्यकः ।।\nअतित्रस्तो हि भगवानाजगाम महेश्वरः ।। ११ ।।\nविष्णुः क्षीरोदशायी च सलक्ष्मीकश्चतुर्भुजः ।।\nभगवाञ्जगतां पाता शास्ता भर्त्ता सपार्षदः ।। १२ ।।\nवनमालाधर श्यामो भूषितो रत्नभूषणैः ।।\nतथा सम्भृतसम्भारो रत्नयानेन नारद ।। १३ ।।\nसनकश्च सनन्दश्च कपिलश्च सनातनः ।।\nआसुरिश्च क्रतुर्हंसो वोढुः पञ्चशिखोऽरुणिः ।। १४ ।।\nयतिश्च सुमतिश्चैव वसिष्ठश्च सहानुगः ।।\nपुलहश्च पुलस्त्यश्चाप्यत्रिश्च भृगुरंगिराः ।। १५ ।।\nअगस्त्यश्च प्रचेताश्च दुर्वासाश्च्यवनस्तथा ।।\nमरीचिः कश्यपः कण्वो जरत्कारुश्च गौतमः ।। १६ ।।\nबृहस्पतिरुतथ्यश्च संवर्तः सौभरिस्तथा ।।\nजाबालिर्जमदग्निश्च जैगीषव्यश्च देवलः ।। ।। १७ ।।\nगोकामुखो वक्ररथः पारिभद्रः पराशरः ।।\nविश्वामित्रो वामदेव ऋष्यशृंगो विभाण्डकः ।। १८ ।।\nमार्कण्डेयो मृकण्डुश्च  पुष्करो लोमशस्तथा ।।\nकौत्सो वत्सश्च दक्षश्च बालाग्निरघमर्षणः ।। १९ ।।\nकात्यायनः कणादश्च पाणिनिः शाकटायनः ।।\nशंकुरापिशलिश्चैव शाकल्यः शङ्ख एव च ।। २० ।।\nएते चान्ये च बहवः सशिष्या मुनयो मुने ।।\nआवां च धर्म्मपुत्रौ च नरनारायणौ समौ ।। २१ ।।\nदिक्पालाश्च तथा देवा यक्षगन्धर्वकिन्नराः ।।\nआजग्मुः पर्वताः सर्वे सगणाः पार्वतीव्रते ।। २२ ।।\nहिमालयः शैलराजः सापत्यश्च सभार्यकः ।।\nसगणः सानुगश्चैव रत्नभूषणभूषितः ।। २३ ।।\nतथा सम्भृतसम्भारो नानाद्रव्यसमन्वितः ।।\nमणि माणिक्यरत्नानि व्रते योग्यानि यानि च ।। २४ ।।\nनानाप्रकारवस्तूनि जगत्यां दुर्लभानि च ।।\nलक्षं च गजरत्नानामश्वरत्नं त्रिलक्षकम् ।। २९ ।।\nदशलक्षं गवां रत्नं शतलक्षं सुवर्णकम् ।।\nरुचकानां हीरकाणां स्पर्शानां च तथैव च ।। २६ ।।\nमुक्तानां च चतुर्लक्षं कौस्तुभानां सहस्रकम् ।।\nसुस्वादुनानाद्रव्याणां लक्षभाराणि कौतुकी ।।\nअनन्तरत्नप्रभव आजगाम सुताव्रते ।।२७।।\nब्राह्मणा मनवः सिद्धा नागा विद्याधरास्तथा ।।\nसंन्यासिनो भिक्षुकाश्च बन्दिनः पार्वतीव्रते ।। २८ ।।\nविद्याधरी नर्तकी च नर्त्तकाऽप्सरसां गणाः ।।\nनानाविधा वाद्यभाण्डा आजग्मुः शिवमन्दिरम् ।। २९ ।।\nकैलासराजमार्गं च चन्दनेन सुसंस्कृतम् ।।\nआम्रपल्लवसूत्राढ्यं कदलीस्तम्भशोभितम् ।। ३० ।।\nदूर्वाधान्यफलैः पर्णलाजपुष्पैर्विभूषितम् ।।\nनिर्मितं पद्मरागेण ददृशुस्ते गणा मुदा ।। ३१ ।।\nउच्चैः सिंहासनेष्वेते पूजिताः शङ्करेण च ।।\nकैलासवासिनः सर्वे परमानन्दसंयुताः ।। ३२ ।।\nदानाध्यक्षः शुनासीरः कुबेरः कोशरक्षकः ।।\nआदेष्टा च स्वयं सूर्य्यः परिवेष्टा जलाधिपः ।। ३३ ।।\nदध्नां नद्यः सहस्राणि दुग्धानां च तथैव च ।।\nसहस्राणि घृतानां च गुडानां च शतानि च ।। ३४ ।।\nमाध्वीकानां सहस्राणि तैलानां च शतानि च ।।\nलक्षाणि चैव तक्राणां बभूवुः पार्वतीव्रते ।।३५।।\nपीयूषाणां च कुम्भानि शतलक्षाणि नारद ।।\nमिष्टान्नानां शर्कराणां बभूवुर्लक्षराशयः ।।\nयवगोधूमचूर्णानां घृताक्तानां च नारद ।। ३६ ।।\nस्वस्तिकानां च पूर्णानां बभूवुर्लक्षराशयः ।।\nगुडसंस्कृतलाजानां बभूवुः कोटिराशयः।।३७।।\nशालीनां पृथुकानां च राशीनां दशकोटयः।।\nवरतण्डुलराशीनां मुने संख्या न विद्यते ।। ३८ ।।\nस्वर्णरौप्यप्रवालानां मणीनां च महामुने ।।\nबभूवुः पर्वतास्तत्र कैलासे पार्वती व्रते ।। ३९ ।।\nपायसं पिष्टकं चैव शाल्यन्नं सुमनोहरम् ।।\nचकार लक्ष्मीः पाकं च व्यञ्जनं घृतसंस्कृतम् ।। ४० ।।\nबुभुजे देवर्षिगणैः शिवो नारायणेन च ।।\nबभूवुर्लक्षविप्राश्च परिवेषणकारकाः ।। ४१ ।।\nताम्बूलं च ददौ तेभ्यः कर्पूरादिसुवासितम् ।।\nरत्नसिंहासनस्थेभ्यो विप्रलक्षाः सुदक्षकाः ।। ४२ ।।\nरत्नसिंहासनस्थं च विष्णुं क्षीरोदशायिनम् ।।\nसेव्यमानं पार्षदैश्च सस्मितैः श्वेतचामरैः ।। ४३ ।।\nऋषिभिः स्तूयमानं च सिद्धैर्देवगणैस्तथा ।।\nविद्याधरीणां नृत्यानि पश्यन्तं सस्मितं मुदा ।। ४४ ।।\nगन्धर्वाणां च संगीतं श्रुतवन्तं मनोहरम् ।।\nपप्रच्छ शङ्करो ब्रह्मन्ब्रह्मेशं प्रीतिपूर्वकम् ।। ४८५ ।।\nब्रह्मणा प्रेरितो युक्तं व्रतं कर्त्तव्यमीप्सितम् ।।\nदेवर्षिगणपूर्णायां सभायां संपुटाञ्जलिः ।। ४६ ।।\nश्रीमहादेव उवाच ।।\nमदीयं वचनं नाथ श्रीनिवास शृणु प्रभो ।।\nतपस्स्वरूप तपसां कर्मणां च फलप्रद ।। ४७ ।।\nव्रतानां जपयज्ञानां पूजानां सर्वपूजित ।।\nसर्वेषां बीजरूपेण वाञ्छाकल्पतरो हरे ।। ४८।।\nसुपुण्यं च व्रतं कर्त्तुं ब्रह्मन्निच्छति पार्वती ।।\nपुत्रार्थिनी सा शोकार्त्ता हृदयेन विदूयता ।। ४९ ।।\nरतिभंगे कृते देवैर्व्यर्थवीर्य्यशुचार्दिता ।।\nप्रबोधिता मया साध्वी विविधैर्वचनामृतैः ।। ५० ।।\nसत्पुत्रं स्वामिसौभाग्यं सुव्रता याचते व्रते ।।\nताभ्यां विना न सन्तुष्टा स्वप्राणांस्त्यक्तुमिच्छति ।। ५१ ।।\nपुरा त्यक्त्वा स्वदेहं च पितृयज्ञे च मानिनी ।।\nमन्निन्दया हिमवति पुनर्जन्म ललाभ सा ।। ५२ ।।\nसर्वं जानासि वृत्तान्तं सर्वज्ञं त्वां वदामि किम् ।।\nदीनां तां वद तत्त्वज्ञ परिणामशुभप्रदाम् ।। ५३ ।।\nदुर्निवार्य्यश्च सर्वेश स्त्रीस्वभावश्च चापलः।।\nदुस्त्यज्यं योगिभिः सिद्धैरस्माभिश्च तपस्विभिः ।। ५४ ।।\nजितेन्द्रियैर्जितक्रोधैः स्त्रीरूपं मोहकारणम् ।।\nसर्वमायाकरण्डं च कामवर्द्धनकारणम् ।। ५५ ।।\nब्रह्मास्त्रं कामदेवस्य दुर्भेद्यं जयकारणम् ।।\nसुनिर्मितं च विधिना सर्वाद्यं विधिपूर्वकम् ।। ५६ ।।\nमोक्षद्वारकपाटं च हरिभक्तिनिरोधनम् ।।\nसंसारबन्धनस्तम्भरज्जुरूपमकृन्तनम् ।। ५७ ।।\nवैराग्यनाशबीजं च शश्वद्रागविवर्द्धनम् ।।\nपत्तनं साहसानां च दोषाणामालयं सदा ।। ५८ ।।\nअप्रत्ययानां क्षेत्रं च स्वयं कपटमूर्तिमत् ।।\nअहङ्काराश्रयं शश्वद्विषकुम्भं सुधामुखम् ।। ५९ ।।\nसर्वैरसाध्यमानं च दुराराध्यं च सर्वदा ।।\nस्वकार्य्यसाध्याचाराढ्यं कलहांकुरकारणम् ।। ६० ।।\nसर्वं निवेदितं ब्रह्मन्कर्त्तव्यं वक्तुमर्हसि ।।\nकार्य्यं सर्वं परामर्शे परिणामसुखावहम् ।। ६१ ।।\nश्रीनारायण उवाच ।।\nइत्येवमुक्त्वा भगवान्निरीक्ष्य ब्रह्मणो मुखम् ।।\nविरराम सभामध्ये स्तुत्वा च कमलापतिम् ।। ६२ ।।\nशङ्करस्य वचः श्रुत्वा प्रहस्य जगदीश्वरः ।।\nहितं च नीतिवचनं प्रवक्तुमुपचक्रमे ।। ६३ ।।\nश्रीविष्णुरुवाच ।।\nसुपुण्यकव्रतं सारं सतीसन्तानहेतवे ।।\nस्वामिसौभाग्यबीजं च पत्नी ते कर्तुमिच्छति ।। ६४ ।।\nसर्वासाध्यं दुराराध्यं सर्वकामफलप्रदम् ।।\nसुखदं सुखसारं च मोक्षदं पार्वतीश्वर ।। ६९ ।।\nआत्मा साक्षिस्वरूपश्च ज्योतीरूपः सनातनः ।।\nनिराश्रयश्च निर्लिप्तो निरुपाधिर्निरामयः ।। ६६ ।।\nभक्तप्राणश्च भक्तेशो भक्तानुग्रहकारकः।।\nदुराराध्यो हि योऽन्येषां भक्तानामतिसाधकः ।। ६७ ।।\nभक्त्यधीनो हि भगवान्सर्वसिद्धो हि निष्फलः ।।\nते यस्य च कलाः पुंसो ब्रह्मविष्णुमहेश्वराः ।। ६८ ।।\nमहान्विराड्यदंशश्च निर्लिप्तः प्रकृतेः परः ।।\nअव्ययो निग्रहश्चोग्रो भक्तानुग्रहविग्रहः ।। ६९ ।।\nउग्रग्रहो ग्रहाणां च ग्रहनिग्रहकारकः।\nत्रिकोटिजन्ममध्ये च न साध्यो भवता विना ।। ७० ।।\nलब्धवा हि भारते जन्म हरिभक्तिं लभेन्नरः ।।\nसेवनं क्षुद्रदेवानां कृत्वा सप्तसु जन्मसु ।। ७१ ।।\nसूर्य्यमन्त्रमवाप्नोति केवलं स तदाशिषा ।।\nसूर्य्यमन्त्रं समाराध्य त्रिषु जन्मसु भारते ।। ७२ ।।\nप्राप्नोति शैवं मन्त्रं च सर्वदं मानवो मुदा ।।\nसंसेव्य परया भक्त्या त्वामेवं सप्तजन्मसु ।। ७३ ।।\nप्राप्नोति मायामन्त्रं च त्वत्पदाब्जप्रसादतः ।।\nशतं जन्मसु चाराध्य मायां नारायणीं पराम् ।। ७४ ।।\nनारायणकलां सेव्यां समवाप्नोति मानवः ।।\nकलां निषेव्य वर्षेऽत्र पुण्यक्षेत्रे सुदुर्लभे ।। ७५ ।।\nकृष्णभक्तिमवाप्नोति भक्तसंसर्गहैतुकीम् ।।\nसंप्राप्य भक्तिं निष्पक्वां भ्रामंभ्रामं च भारते ।। ७६ ।।\nप्राप्नोति परिपक्वां च भक्तिं भक्तनिषेवया ।।\nतदा भक्तप्रसादेन देवानामाशिषा शिव ।।\nश्रीकृष्णमन्त्रं प्राप्नोति निर्वाणफलदं परम् ।। ७७ ।।\nकृष्णव्रतं कृष्णमन्त्रं सर्वकामफलप्रदम् ।।\nकृष्णतुल्यो भवेद्भक्तश्चिरं कृष्णनिषेवया ।। ७८ ।।\nमहति प्रलये पातः सर्वेषां वै सुनिश्चितम् ।।\nन पातः कृष्णभक्तानां साधूनामविनाशिनाम् ।। ७९ ।।\nअविनाशिनि गोलोके मोदन्ते कृष्णकिंकराः ।।\nहसन्ति ते सुनिश्चिन्ता देवान्ब्रह्मादिकाञ्छिव ।।८० ।।\nत्वं संहर्त्ता च सर्वेषां न भक्तानां महेश्वर ।।\nमाया मोहयते सर्वान्भक्तान्न कृपया मम ।। ८१ ।।\nमाया नारायणी माता सर्वेषां कृष्णभक्तिदा ।।\nन कृष्णभक्तिं प्राप्नोति विना मायानिषेवणम् ।। ८२ ।।\nसा च नारायणी माया मूलप्रकृतिरीश्वरी ।।\nकृष्णप्रिया कृष्णभक्ता कृष्णतुल्याऽविनाशिनी ।। ८३ ।।\nसा च तेजस्स्वरूपा च स्वेच्छाविग्रहधारिणी ।।\nआविर्भूता च देवानां तेजसाऽसुरनिग्रहे ।। ८४ ।।\nनिहत्य दैत्यसंघांश्च दक्षपत्न्यां च  भारते ।।\nललाभ दक्षस्तपसा जन्म चानेकजन्मनः ।। ।। ८५ ।।\nत्यक्त्वा देहं पितुर्यज्ञे सा सती तव निन्दया ।।\nजगाम देवी गोलोकं कृष्णशक्तिः सनातनी ।। ८६ ।।\nगृहीत्वा विग्रहं तस्या गुणरूपाश्रय परम् ।।\nभ्रामंभ्रामं भारते त्वं विषण्णोऽभूः पुरा हर ।। ८७ ।।\nप्रबोधितो मया त्वं च श्रीशैलेषु सरित्तटे ।।\nललाभ जन्म सा शैलकान्तायामचिरेण च ।। ८८ ।।\nकरोतु पुण्यकं साध्वी सुव्रता  सुव्रतं शिवा ।।\nराजसूयसहस्राणां पुण्यं शंकर पुण्यके ।। ८९ ।।\nराजसूयसहस्राणां व्रते यत्र धनव्ययः ।।\nन साध्यं सर्वसाध्वीनां व्रतमेतत्त्रिलोचन ।। ९० ।।\nस्वयं भूतेशनाथस्त्वं पुण्यकस्य प्रभावतः ।।\nपार्वतीगर्भजातश्च वरः पुत्रो भविष्यति ।। ९१ ।।\nस्वयं  देवगणानां स यस्मादीशः कृपानिधिः ।।\nगणेश इति विख्यातो भविष्यति जगत्त्रये।।९२।।\nयस्य स्मरणमात्रेण विघ्ननाशो भवेद्ध्रुवम्।।\nजगतां हेतुनाऽनेन विघ्ननिघ्नाभिधो विभुः ।।९३।।\nनानाविधानि द्रव्याणि यस्माद्देयानि पुण्यके।।\nभुक्त्वा लम्बोदरत्वं च तेन लम्बोदरः स्मृतः।।९४।।\nशनिदृष्ट्या शिरश्छेदाद्गजवक्त्रेण योजितः ।।\nगजाननः शिशुस्तेन सर्वेषां सर्वसिद्धिदः ।।९९।।\nदन्तभङ्गः परशुना पर्शुरामस्य वै यतः ।।\nहेतुना तेन विख्यातश्चैकदन्ताभिधः शिशुः ।। ९६ ।।\nपूज्यश्च सर्वदेवानामस्माकं जगतां विभुः ।।\nसर्वाग्रे पूजनं तस्य भविता मद्वरेण वै ।। ९७ ।।\nपूजासु सर्वदेवानामग्रे संपूज्य तं जनः ।।\nपूजाफलमवाप्नोति निर्विघ्नेन वृथाऽन्यथा ।। ९८ ।।\nगणेशं च दिनेशं च विष्णुं शम्भुं हुताशनम् ।।\nदुर्गामेतान्सन्निषेव्य पूजयेद्देवतान्तरम् ।। ९९ ।।\nगणेशपूजने विघ्नं निर्मूलं जगतां भवेत् ।।\nनिर्व्याधिः सूर्य्यपूजायां शुचिः श्रीविष्णुपूजने ।। १०० ।।\nमोक्षश्च पापनाशश्च यशश्चैश्वर्यमुत्तमम् ।।\nतत्त्वज्ञानं सुतृप्तीनां बीजं शंकरपूजनात् ।। १०१ ।।\nस्वबुद्धिशुद्धिजननं कीर्त्तितं वह्निपूजनम् ।।\nविधिसंस्कृतवह्नेस्तु पूजातो ज्ञानतो मृतिः ।। १०२।।\nदाता भोक्ता च भवति शंकराग्निनिषेवणात् ।।\nहरिभक्तिप्रदं चैव परं दुर्गार्च्चनं शिवम् ।। १०३ ।।\nविपरीतं त्रिजगतामेतेषां पूजनं विना ।।\nएवं क्रमो महादेव कल्पे कल्पेऽस्ति निश्चितम् ।। १०४ ।।\nएते शश्वद्विद्यमाना नित्याः सृष्टिपरायणाः ।।\nआविर्भावतिरोभावौ चैतेषामीश्वरेच्छया ।। ।। १०५ ।।\nइत्युक्त्वा श्रीहरिस्तत्र विरराम सभातले ।।\nप्रहृष्टा देवता विप्राः पार्वत्या सह शंकरः ।। १०६ ।।\nइति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे व्रताज्ञाग्रहणं नाम षष्ठोऽध्यायः ।। ६ ।।"
  }
]
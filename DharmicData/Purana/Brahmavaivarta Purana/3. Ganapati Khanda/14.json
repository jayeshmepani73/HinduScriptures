[
  {
    "text": "नारायण उवाच ।।\nदेवास्तस्यां सभायां च सर्वे संहृष्टमानसाः ।।\nगन्धर्वा मुनयः शैलाः पश्यन्तः सुमहोत्सवम्।। ।। १ ।।\nएतस्मिन्नन्तरे दुर्गा स्मेराननसरोरुहा ।।\nउवाच विष्णुं प्रणता देवेशं तत्र संसदि ।।२।।\nपार्वत्युवाच ।।\nत्वं पाता सर्वजगतां नाथ नाहं जगद्बहिः ।।\nकथं मत्स्वामिनो वीर्य्यममोघं रक्षितं प्रभो ।। ३ ।।\nरतिभङ्गे कृते देवैर्ब्रह्मणा प्रेरितैस्त्वया ।।\nभूमौ निपतितं वीर्यं केन देवेन वै हृतम् ।। ४ ।।\nसर्वे देवास्त्वत्पुरतस्तदन्विष्यन्तु सादरम् ।।\nअराजकं कथमिदं तिष्ठति त्वयि राजनि ।। ५ ।।\nपार्वतीवचनं श्रुत्वा प्रहस्य जगदीश्वरः ।।\nउवाच देववर्गे च मुनिवर्गे च तिष्ठति ।। ६ ।।\nश्रीविष्णुरुवाच ।।\nदेवाः शृणुत मद्वाक्यं पार्वतीवचनं श्रुतम् ।।\nशिवस्यामोघवीर्य्यं यत्तत्पुरा केन निर्हृतम् ।। ७ ।।\nसभामानयत क्षिप्रं न चेद्दण्डमिहार्हथ ।।\nस को राजा न शास्ता यः प्रजाबाध्यश्च पाक्षिकः ।। ८ ।।\nविष्णोस्तद्वचनं श्रुत्वा समालोच्य परस्परम् ।।\nऊचुः सर्वे शिवावाक्यैस्त्रासिताः पुरतो हरेः ।। ९ ।।\nब्रह्मोवाच ।।\nतद्वीर्यं निर्हृतं येन पुण्यभूमौ च भारते ।।\nस वञ्चितो भवत्वत्र पुण्याहे पुण्यकर्मणि ।। १० ।।\nश्रीमहादेव उवाच ।।\nमद्वीर्य्यं निर्हृतं येन पुण्यभूमौ च भारते ।।\nस वञ्चितो भवत्वत्र सेवने पूजने तव ।। ११ ।।\nयम उवाच ।।\nस वञ्चितो भवत्वत्र शरणागतरक्षणे ।।\nएकादशीव्रते चैव तद्वीर्य्यं येन निर्हृतम् ।।१२।।\nइन्द्र उवाच ।।\nतद्वीर्यं निर्हृतं येन पापिनां पापमोचने ।।\nभवत्वत्र यशो लुप्तं तत्पुण्यं कर्म सन्ततम् ।। १३ ।।\nवरुण उवाच ।।\nभवत्वत्र कलौ जन्म वर्षे स्याद्भारते हरे ।।\nशूद्रयाजकपत्न्याश्च गर्भे तद्येन निर्हृतम् ।। १४ ।।\nकुबेर उवाच ।।\nन्यासहारी स भवतु विश्वासघ्नश्च मित्रहा ।।\nसत्यघ्नश्च कृतघ्नश्च तद्वीर्यं येन निर्हृतम्।।१५।।\nईशान उवाच ।।\nपरद्रव्यापहारी च स भवत्वत्र भारते ।।\nनरघाती गुरुद्रोही तद्वीर्यं येन निर्हृतम्।।१६।।\nरुद्रा ऊचुः।।\nते मिथ्यावादिनः सन्तु भारते पारदारिकाः ।।\nगुरुनिन्दारताः शश्वत्तद्वीर्य्यं यैश्च निर्हृतम् ।। १७ ।।\nकामदेव उवाच ।।\nकृत्वा प्रतिज्ञां यो मूढो न सम्पालयते भ्रमात् ।।\nभाजनं तस्य पापस्य स भवेद्येन तद्धृतम् ।। १८ ।।\nस्वर्वैद्यावूचतुः ।।\nमातुः पितुर्गुरोश्चैव स्त्रीपुत्राणां च पोषणे ।।\nभवेतां वञ्चितौ तौ च याभ्यां वीर्य्यं च तद्धृतम् ।। १९ ।।\nसर्वे देवा ऊचुः ।।\nमिथ्यासाक्ष्यप्रदातारो भवन्त्वत्र च भारते ।।\nअपुत्रिणो दरिद्राश्च यैश्च वीर्य्यं हि तद्धृतम् ।। २० ।।\nदेवपत्न्य ऊचुः ।।\nता निन्दंतु स्वभर्त्तारो गच्छन्तु परपूरुषम् ।।\nसन्तु बुद्धिविहीनाश्च याभिर्वीर्य्यं हि तद्धृतम् ।। २१ ।।\nदेवानां वचनं श्रुत्वा देवीनां च हरिस्स्वयम् ।।\nकर्मणां साक्षिणं धर्मं सूर्य्यं चन्द्रं हुताशनम् ।। २२ ।।\nपवनं पृथिवीं तोयं सन्ध्ये रात्रिं दिवं मुने ।।\nउवाच जगतां कर्त्ता पाता शास्ता जगत्त्रये ।। २३ ।।\nश्रीविष्णुरुवाच ।।\nदेवैर्न निर्हृतं वीर्य्यं तदेतत्केन निर्हृतम् ।।\nतदमोघं भगवतो महेशस्य जगद्गुरोः ।। २४ ।।\nयूयं च साक्षिणो विश्वे सततं सर्वकर्मणाम् ।।\nयुष्माभिर्निर्हृत किं वा किम्भूतं वक्तुमर्हथ ।। २५ ।।\nईश्वरस्य वचः श्रुत्वा सभायां कम्पिताश्च ते ।।\nपरस्परं समालोच्य क्रमेणोचुः पुरो हरेः ।। २६ ।।\nश्रीधर्म उवाच ।।\nरतेरुत्तिष्ठतो वीर्य्यं पपात वसुधातले ।।\nमया ज्ञातममोघं तच्छङ्करस्य प्रकोपतः ।। २७ ।।\nक्षितिरुवाच ।।\nवीर्य्यं वोढुमशक्ताऽहं तद्वह्नौ न्यक्षिपं पुरा ।।\nअतीव दुर्वहं ब्रह्मन्नबलां क्षन्तुमर्हसि ।। २८ ।।\nअग्निरुवाच ।।\nवीर्य्यं वोढुमशक्ताऽहं न्यक्षिपं शरकानने ।।\nदुर्बलस्य जगन्नाथ किं यशः किं च पौरुषम् ।। २९ ।।\nवायुरुवाच ।। शरेषु पतितं वीर्य्यं सद्यो बालो बभूव ह ।।\nअतीव सुन्दरो विष्णो स्वर्णरेखानदीतटे ।। ३० ।।\nश्रीसूर्य्य  उवाच ।।\nरुदन्तं बालकं दृष्ट्वाऽगममस्ताचलं प्रति ।।\nप्रेरितः कालचक्रेण निशि संस्थातुमक्षमः ।। ३१ ।।\nचन्द्र उवाच ।। रुदन्तं बालकं प्राप्य गृहीत्वा कृत्तिकागणः ।।\nजगाम स्वालयं विष्णो गच्छन्बदरिकाश्रमात् ।। ।। ३२ ।।\nजलमुवाच ।।\nअमुं रुदन्तमानीय स्तनं दत्त्वा स्तनार्थिने ।।\nवर्द्धयामासुरीशस्य तं ताः सूर्य्याधिकप्रभम् ।। ३३ ।।\nसन्ध्ये ऊचतुः ।। अधुना कृत्तिकानां च षण्णां तत्पोष्यपुत्रकः ।।\nतन्नाम चक्रुस्ताः प्रेम्णा कार्त्तिकेय इति स्वयम् ।। ३४ ।।\nरात्रिरुवाच ।।\nन चक्रुर्बालकं ताश्च लोचनानामगोचरम् ।।\nप्राणेभ्योऽपि प्रेमपात्रं यः पोष्टा तस्य पुत्रकः ।। ३५ ।।\nदिनमुवाच ।।\nयानि यानि च वस्तूनि त्रैलोक्ये दुर्लभानि च ।।\nप्रशंसितानि स्वादूनि भोजयामासुरेव तम् ।। ३६ ।।\nतेषां तद्वचनं श्रुत्वा सन्तुष्टो   मधुसूदनः ।।\nते सर्वे हरिमित्यूचुः सभायां हृष्टमानसाः ।। ३७ ।।\nपुत्रस्य वार्त्तां सम्प्राप्य पार्वती हृष्टमानसा ।।\nकोटिरत्नानि विप्रेभ्यो ददौ बहुधनानि च ।।\nददौ सर्वाणि विप्रेभ्यो वासांसि विविधानि च।।३८।।\nलक्ष्मीः सरस्वती मेना सावित्री सर्वयोषितः ।।\nविष्णुश्च सर्वदेवाश्च ब्राह्मणेभ्यो ददुर्धनम् ।। ३९ ।।\nइति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे कार्त्तिकेयजन्मकथनं नाम चतुर्दशोऽध्यायः ।। १४ ।।"
  }
]
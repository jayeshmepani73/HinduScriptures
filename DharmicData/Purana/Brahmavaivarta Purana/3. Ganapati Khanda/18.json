[
  {
    "text": "नारद उवाच ।।\nनारायण महाभाग वेदवेदांगपारग ।।\nपृच्छामि त्वामहं किंचिदतिसन्देहवान्यतः ।। १ ।।\nसुतस्य त्रिदशेशस्य शंकरस्य महात्मनः ।।\nविघ्ननिघ्नस्य यद्विघ्नमीश्वरस्य कथं प्रभो ।।२।।\nपरिपूर्णतमः श्रीमान्परमात्मा परात्परः ।।\nगोलोकनाथः स्वांशेन पार्वतीतनयः स्वयम्।।३।।\nअहो भगवतस्तस्य मस्तकच्छेदनं विभो ।।\nग्रहदृष्ट्या ग्रहेशस्य कथं मे वक्तुमर्हसि ।। ४ ।।\nनारायण उवाच ।।\nसावधानं शृणु ब्रह्मन्नितिहासं पुरातनम् ।।\nविघ्नेशस्य बभूवेदं विघ्नं येन च नारद ।। ५।।\nएकदा शंकरः सूर्य्यं जघान परमष्टधा ।।\nसुमालिमालिहन्तारं शूलेन बहुवत्सलः ।। ६ ।।\nश्रीसूर्य्योऽमोघशूलेनाशनितुल्येन तेजसा ।।\nजहौ स चेतनां सद्यो रथाच्च निपपात ह ।। ७ ।।\nददर्श कश्यपः पुत्रं मृतमुत्तानलोचनम् ।।\nकृत्वा वक्षसि तं शोकाद्विललाप भृशं मुहुः ।।८।।\nहाहाकारं सुराश्चक्रुर्विलेपुर्भयकातराः ।।\nअन्धीभूतं जगत्सर्वं बभूव तमसा वृतम् ।। ९ ।।\nनिष्प्रभं तनयं दृष्ट्वा चाशपत्कश्यपः शिवम् ।।\nतपस्वी ब्रह्मणः पौत्रः प्रज्वन्ब्रह्मतेजसा ।। १० ।।\nमत्पुत्रस्य यथा वक्षश्छिन्नं शूलेन तेऽद्य वै ।।\nत्वत्पुत्रस्य शिरश्छिन्नं भविष्यति न संशयः ।। ११ ।।\nशिवश्च गलितक्रोधः क्षणेनैवाशुतोषकः ।।\nब्रह्मज्ञानेन तत्पूर्णं जीवयामास तत्क्षणात् ।। १२ ।।\nब्रह्मविष्णुमहेशानामंशश्च त्रिगुणात्मकः ।।\nसूर्य्यश्च चेतनां प्राप्य समुत्तस्थौ पितुः पुरः ।। १३ ।।\nननाम पितरं भक्त्या शंकरं भक्तवत्सलः ।।\nविज्ञाय शम्भोः शापं च कश्यपं स चुकोप ह ।। १४ ।।\nविषयान्नैव जग्राह कोपेनैवमुवाच ह ।।\nविषयांश्च परित्यज्य भजे श्रीकृष्णमीश्वरम् ।।१५।।\nसर्वं तुच्छमनित्यं च नश्वरं चेश्वरं विना ।।\nविहाय मङ्गलं सत्यं विद्वान्नेच्छेदमंगलम् ।। १६ ।।\nदेवैश्च प्रेरितो ब्रह्मा समागत्य ससम्भ्रमः ।।\nबोधयित्वा रविं तत्र युयोज विषयेष्वजः ।। १७ ।।\nतस्मै दत्त्वाऽऽशिषश्शम्भुर्ब्रह्मा च स्वालयं मुदा ।।\nजगाम कश्यपश्चैव स्वराशिं रविरेव च ।। १८ ।।\nअथ माली सुमाली च व्याधिग्रस्तौ बभूवतुः ।।\nश्वित्रौ गलितसर्वांगौ शक्तिहीनौ हतप्रभौ।। १९ ।।\nतावुवाच स्वयं ब्रह्मा युवां च भजतां रविम् ।।\nसूर्य्यकोपेन मलिनौ युवामेवं हतप्रभौ ।। २० ।।\nसूर्य्यस्य कवचं स्तोत्रं सर्वपूजाविधिं विधिः ।।\nजगाम कथयित्वा तौ ब्रह्मलोकं सनातनः ।।२१।।\nततस्तौ पुष्करं गत्वा सिषेवाते रविं मुने।।\nस्नात्वा त्रिकालं भक्त्या च जपन्तौ मन्त्रमुत्तमम् ।। २२ ।।\nततः सूर्य्याद्वरं प्राप्य निजरूपौ बभूवतुः ।।\nइत्येवं कथितं सर्वं किं भयः श्रोतुमिच्छसि ।। २३ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे विघ्नेशविघ्नकथनंनामाष्टादशोऽध्यायः ।। १८ ।।"
  }
]
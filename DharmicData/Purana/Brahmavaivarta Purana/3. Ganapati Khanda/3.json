[
  {
    "text": "श्रीमहादेव उवाच ।।\nशृणु पार्वति वक्ष्यामि तव भद्रं भविष्यति ।।\nउपायतः कार्य्यसिद्धिर्भवत्येव जगत्त्रये ।। १ ।।\nसर्ववांछितसिद्धेस्तु बीजरूपं सुमङ्गलम् ।।\nमनसः प्रीतिजनकमुपायं कथयामि ते ।।२।।\nहरेराराधनं कृत्वा व्रतं कुरु वरानने ।।\nव्रतं च पुण्यकं नाम वर्षमेकं करिष्यसि।।३।।\nमहाकठोरबीजं च वाञ्छाकल्पतरुं परम् ।।\nसुखदं पुण्यदं सारं पुत्रदं सर्वसौख्यदम् ।।४।।\nनदीनां च यथा गंगा देवानां च हरिर्यथा ।।\nवैष्णवानां यथाहं च देवीनां त्वं यथा प्रिये ।।५।।\nवर्णानां च यथा विप्रस्तीर्थानां पुष्करं यथा ।।\nपुष्पाणां पारिजातं च पत्राणां तुलसी यथा ।। ६ ।।\nयथा पुण्यप्रदानां च तिथिरेकादशी स्मृता।।\nरविवारश्च वाराणां यथा पुण्यप्रदः शिवे ।।\nमासानां मार्गशीर्षश्चाप्यृतूनां माधवो यथा ।। ७ ।।\nसंवत्सरो वत्सराणां युगानां च कृतं यथा ।।\nविद्याप्रदश्च पूज्यानां गुरूणां जननी यथा ।।\nसाध्वी पत्नी यथाप्तानां विश्वस्तानां मनो यथा ।। ८ ।।\nयथा धनानां रत्नं च प्रियाणां च यथा पतिः ।।\nयथा पुत्रश्च बन्धूनां वृक्षाणां कल्पपादपः ।।९।।\nफलानां वै चूतफलं वर्षाणां भारतं तथा।।\nवृन्दावनं वनानां च शतरूपा च योषिताम् ।। १० ।।\nयथा काशी पुरीणां च सूर्य्यस्तेजस्विनां यथा ।।\nयथेन्दुः सुखदानां च सुन्दराणां च मन्मथः ।। ११ ।।\nशास्त्राणां च यथा वेदाः सिद्धानां कपिलो यथा ।।\nहनूमान्वानराणां च क्षेत्राणां ब्राह्मणाननम् ।। १२ ।।\nयशोदानां यथा विद्या कविता च मनोहरा ।।\nआकाशो व्यापकानां च ह्यंगानां लोचनं यथा ।। १३ ।।\nविभवानां हरिकथा सुखानां हरिचिन्तनम् ।।\nस्पर्शानां पुत्रसंस्पर्शो हिंस्राणां च यथा खलः ।।१४।।\nपापानां च यथा मिथ्या पापिनां पुंश्चली यथा ।।\nपुण्यानां च यथा सत्यं तपसां हरिसेवनम् ।। १५ ।।\nयथा घृतं च गव्यानां यथा ब्रह्मा तपस्विनाम्।।\nअमृतं भक्ष्यवस्तूनां सस्यानां धान्यकं यथा ।। १६ ।।\nपुण्यदानां यथा तोयं शुद्धानां च हुताशनः ।।\nसुवर्णं तैजसानां च मिष्टानां प्रियभाषणम् ।। १७ ।।\nगरुडः पक्षिणां चैव हस्तिनामिन्द्रवाहनम् ।।\nयोगिनां च कुमारश्च देवर्षीणां च नारदः ।। १८ ।।\nगन्धर्वाणां चित्ररथो जीवो बुद्धिमतां यथा ।।\nसुकवीनां यथा शुक्रः काव्यानां च पुराणकम् ।। १९ ।।\nस्रोतस्वतां समुद्रश्च यथा पृथ्वी क्षमावताम् ।।\nलाभानां च यथा मुक्तिर्हरिभक्तिश्च सम्पदाम् ।। २० ।।\nपवित्राणां वैष्णवाश्च वर्णानां प्रणवो यथा ।।\nविष्णुमन्त्रश्च मन्त्राणां बीजानां प्रकृतिर्यथा ।। २१ ।।\nविदुषां च यथा वाणी गायत्री छन्दसां यथा ।।\nयथा कुबेरो यक्षाणां सर्पाणां वासुकिर्यथा ।। २२ ।।\nयथा पिता ते शैलानां गवां च सुरभिर्यथा ।।\nवेदानां सामवेदश्च तृणानां च यथा कुशः ।। २३ ।।\nसुखदानां यथा लक्ष्मीर्मनो वै शीघ्रगामिनाम् ।।\nअक्षराणामकारश्च यथा तातो हितैषिणाम् ।। २४ ।।\nशालग्रामश्च मूर्तीनां पर्शूनां विष्णुपञ्जरः ।।\nचतुष्पदानां पञ्चास्यो मानवो जीविनां यथा ।। २५ ।।\nयथा स्वान्तं चेन्द्रियाणां मन्दाग्निश्च रुजां यथा ।।\nबलिनां च यथा शक्तिरहं शक्तिमतां तथा ।। २६ ।।\nमहान्विराट् च स्थूलानां सूक्ष्माणां परमाणुकः ।।\nयथेन्द्र आदितेयानां दैत्यानां च बलिर्यथा ।। २७ ।।\nयथा दधीचिर्दातॄणां प्रह्रादश्चैव साधुषु ।।\nब्रह्मास्त्रं च यथाऽस्त्राणां चक्राणां च सुदर्शनम् ।। २८।।\nनृणां राजा रामचन्द्रो धन्विनां लक्ष्मणो यथा ।।\nसर्वाधारः सर्वसेव्यः सर्वबीजं च सर्वदः।।\nसर्वसारो यथा कृष्णो व्रतानां पुण्यकं यथा।।२९।।\nव्रतं कुरु महाभागे त्रिषु लोकेषु दुर्लभम् ।।\nसर्वश्रेष्ठश्च पुत्रस्ते व्रतादेव भविष्यति ।। ३० ।।\nव्रताराध्यश्च वै कृष्णः सर्वेषां वाञ्छितप्रदः ।।\nजनो यत्सेवनान्मुक्तः पितृभिः कोटिभिः सह।। ।। ३१ ।।\nहरिमन्त्रं गृहीत्वा च हरिसेवां करोति यः ।।\nभारते जन्म सफलं स्वात्मनः स करोति च ।। ३२ ।।\nउद्धृत्य कोटिपुरुषान्वैकुण्ठं याति निश्चितम् ।।\nश्रीकृष्णपार्षदो भूत्वा सुखं तत्रैव मोदते ।। ३३ ।।\nसहोदरान्स्वभृत्यांश्च स्वबन्धून्सहचारिणः ।।\nस्वस्त्रियश्च समुद्धृत्य भक्तो याति हरेः पदम् ।। ३४ ।। '\nतस्माद्गृहाण गिरिजे हरेर्म्मन्त्रं सुदुर्लभम् ।।\nजप मन्त्रं व्रते तत्र पितॄणां मुक्तिकारणम्।। ।। ३५ ।।\nइत्युक्त्वा शंकरो देवो गत्वा गिरिजया सह ।।\nशीघ्रं च जाह्नवीतीरं हरेर्म्मन्त्रं मनोहरम् ।। ३६ ।।\nतस्यै ददौ च संप्रीत्या कवचं स्तोत्रसंयुतम् ।।\nपूजाविधाननियमं कथयामास तां मुने ।। ३७ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे तृतीयोऽध्यायः ।। ३ ।।"
  }
]
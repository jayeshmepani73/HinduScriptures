[
  {
    "text": "नारद उवाच ।।\nते देवा ब्रह्मशापेन निःश्रीका केन वा प्रभो ।।\nबभूवुस्तद्रहस्यं च गोपनीयं सुदुर्लभम् ।। १ ।।\nकथं वा प्रापुरेते तां कमलां जगतां प्रसूम् ।।\nकिं चकार महेन्द्रश्च तद्भवान्वक्तुमर्हति ।। २ ।।\nनारायण उवाच ।।\nगजेन्द्रेण पराभूतो रम्भया च सुमन्दधीः ।।\nभ्रष्टश्रीर्दैन्ययुक्तश्च स जगामामरावतीम् ।। ।। ३ ।।\nतां ददर्श निरानन्दो निरानन्दां पुरीं मुने ।।\nदैन्यग्रस्तां बन्धुहीनां वैरिवर्गैः समाकुलाम् ।। ४ ।।\nइति श्रुत्वा दूतमुखाज्जगाम गुरुमन्दिरम् ।।\nतेन देवगणैः सार्द्धं जगाम ब्रह्मणः सभाम् ।। ५ ।।\nगत्वा ननाम तं शक्रः सुरैः सार्द्धं तथा गुरुः ।।\nतुष्टाव वेदवाक्यैश्च स्तोत्रेणापि च संयतः ।। ६ ।।\nप्रवृत्तिं कथयामास वाक्पतिस्तं प्रजापतिम् ।।\nश्रुत्वा ब्रह्मा नम्रवक्त्रः प्रवक्तुमुपचक्रमे ।। ७ ।।\nब्रह्मोवाच ।। मत्प्रपौत्रोऽसि देवेन्द्र शश्वद्राजञ्छ्रिया ज्वलन् ।।\nलक्ष्मीसमशचीभर्त्ता परस्त्रीलोलुपः सदा ।। ८ ।।\nगौतमस्याभिशापेन भगांगः सुरसंसदि ।।\nपुनर्लज्जाविहीनस्त्वं परस्त्रीरतिलोलुपः ।। ९ ।।\nयः परस्त्रीषु निरतस्तस्य श्री वा कुतो यशः ।।\nस च निन्द्यः पापयुक्तः शश्वत्सर्वसभासु च ।। १० ।।\nनैवेद्यं श्रीहरेरेव दत्तं दुर्वाससा च ते ।।\nगजमूर्ध्नि त्वया न्यस्तं रम्भयाऽऽहृतचेतसा ।। ११ ।।\nक्व सा रम्भा सर्वभोग्या क्वाधुना त्वं श्रिया हतः ।।\nसर्वसौख्यप्रदात्री त्वां गता त्यक्त्वा क्षणेन सा ।। १२ ।।\nवेश्या सश्रीकमिच्छन्ती निःश्रीकं न च चञ्चला ।।\nनवं नवं प्रार्थयन्ती परिनिन्द्य पुरातनम् ।। १३ ।।\nयद्गतं तद्गतं वत्स निष्पन्नं न निवर्त्तते ।।\nभज नारायणं भक्त्या पद्मायाः प्राप्तिहेतवे ।।१४।।\nइत्युक्त्वा तं जगत्स्रष्टुः स्तोत्रं च कवचं ददौ ।।\nनारायणस्य मन्त्रं च नारायणपरायणः ।।१५।।\nस तैः सार्द्धं च गुरुणा ह्यजपन्मन्त्रमीप्सितम् ।।\nगृहीत्वा कवचं तेन पर्यष्टौत्पुष्करे हरिम् ।।१६।।\nवर्षमेकं निराहारो भारते पुण्यदे शुभे ।।\nसिषेवे कमलाकान्तं कमलाप्राप्तिहेतवे ।। १७ ।।\nआगत्य तं हरिस्तस्मै वाञ्छितं च वरं ददौ ।।\nलक्ष्मीस्तोत्रं च कवचं मन्त्रमैश्वर्य्यवर्द्धनम् ।। १८ ।।\nदत्त्वा जगाम वैकुण्ठमिन्द्रः क्षीरोदमेव च ।।\nगृहीत्वा कवचं स्तुत्वा प्राप पद्मालयां मुने ।। १९ ।।\nसुरेश्वरोऽरिं जित्वा वै ह्यलभच्चामरावतीम् ।।\nप्रत्येकं च सुराः सर्वे स्वालयं प्रापुरीप्सितम् ।। २० ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शक्रलक्ष्मीप्राप्तिर्नामैकविंशतितमोऽध्यायः ।। २१ ।।"
  }
]
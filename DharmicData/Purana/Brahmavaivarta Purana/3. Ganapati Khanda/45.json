[
  {
    "text": "नारायण उवाच ।।\nपार्वतीं बोधयित्वा तु विष्णू राममुवाच ह ।।\nहितं सारं नीतिसारं परिणामसुखावहम् ।। १ ।।\nविष्णुरुवाच ।।\nराम त्वमधुना सत्यमपराधी श्रुतेर्म्मते ।।\nकोपात्कृत्वा दन्तभङ्गं गणेशस्य स्थितोऽशिवे ।। २ ।।\nस्तोत्रेणैव मयोक्तेन स्तुत्वा गणपतिं परम् ।।\nकाण्वशाखोक्तविधिना स्तुहि दुर्गां जगत्प्रसूम् ।। ३ ।।\nश्रीकृष्णस्य परा शक्तिर्बुद्धिरूपा जगत्प्रभोः ।।\nअस्यां च तव रुष्टायां हता बुद्धिर्भविष्यति ।। ४ ।।\nसर्वशक्तिस्वरूपेयमनया शक्तिमज्जगत्।।\nअनया शक्तिमान्कृष्णो निर्गुणः प्रकृतेः परः ।। ५ ।।\nसृष्टिं कर्तुं न शक्तश्च ब्रह्मा शक्त्याऽनया विना ।।\nवयमस्यां प्रसूताश्च ब्रह्मविष्णुमहेश्वराः ।। ६ ।।\nसुरसंघेऽसुरग्रस्ते काले घोरतरे द्विज ।।\nतेजस्तु सर्वदेवानामाविर्भूता पुरा सती ।। ७ ।।\nकृष्णाज्ञयाऽसुरान्हत्वा दत्त्वा तेभ्यः पदं ततः ।।\nदक्षपत्न्यां जनिं लेभे दक्षस्य तपसा पुरा ।। ८ ।।\nभार्य्या भूत्वा शंकरस्य पुनः पत्युश्च निन्दया ।।\nदेहं त्यक्त्वा शैलपत्न्यां जनिं लेभे पुरा सती ।। ९ ।।\nशंकरस्तपसा लब्धो योगीन्द्राणां गुरोर्गुरुः ।।\nलब्धो गणपतिः पुत्रः कृष्णांशः कृष्णसेवया ।। 3.45.१० ।।\nयं ध्यायस्येव नित्यं किं तं न जानासि बालक ।।\nस एव भगवान्कृष्णश्चांशेन गिरिजासुतः ।। ११ ।।\nकृताञ्जलिर्नतो भूत्वा स्तुहि दुर्गां शिवप्रियाम् ।।\nशिवां शिवप्रदां शैवां शिवबीजां शिवेश्वरीम् ।। १२ ।।\nशिवायाः स्तोत्रराजेन पुरा शूलिकृतेन वै ।।\nत्रिपुरस्य वधे घोरे ब्रह्मणा प्रेरितेन च ।। १३ ।।\nइत्युक्त्वा श्रीपदं शीघ्रं जगाम श्रीनिकेतनम् ।।\nगते हरौ हरिं स्मृत्वा रामस्तां स्तोतुमुद्यतः ।। १४ ।।\nस्तोत्रेण विष्णुदत्तेन सर्वविघ्नहरेण च ।।\nधर्म्मार्थकाममोक्षाणां कारणेन च नारद ।। १५ ।।\nकृताञ्जलिपुटो भूत्वा स्नात्वा गङ्गोदके शुभे ।।\nगुरुं प्रणम्य भक्तेशं धृत्वा धौते च वाससी ।।१६।।\nआचम्य नत्वा मूर्ध्ना तां भक्तिनम्रात्मकन्धरः ।।\nपुलकाञ्चितसर्वांगश्चानन्दाश्रुसमन्वितः ।।१७।।\nपरशुराम उवाच ।।\nश्रीकृष्णस्य च गोलोके परिपूर्णतमस्य च ।।\nआविर्भूता विग्रहतः पुरा सृष्ट्युन्मुखस्य च ।। १८ ।।\nसूर्य्यकोटिप्रभायुक्ता वस्त्रालङ्कारभूषिता ।।\nवह्निशुद्धांशुकाधाना सस्मिता सुमनोहरा ।। १९ ।।\nनवयौवनसम्पन्ना सिन्दूरारुण्यशोभिता ।।\nललितं कबरीभारं मालतीमाल्यमण्डितम् ।। 3.45.२० ।।\nअहोऽनिर्वचनीया त्वं चारुमूर्त्तिं च बिभ्रती ।।\nमोक्षप्रदा मुमुक्षूणां महाविष्णोर्विधिः स्वयम् ।। २१ ।।\nमुमोह क्षणमात्रेण दृष्ट्वा त्वां सर्वमोहिनीम् ।।\nबालैस्संभूय सहसा सस्मिता धाविता पुरा ।। २२ ।।\nसद्भिः ख्याता तेन राधा मूलप्रकृतिरीश्वरी ।।\nकृष्णस्तां सहसा भीतो वीर्य्याधानं चकार ह ।। २३ ।।\nततो डिम्भं महज्जज्ञे ततो जातो महाविराट् ।।\nयस्यैव लोमकूपेषु ब्रह्माण्डान्यखिलानि च ।। २४ ।।\nराधारतिक्रमेणैव तन्निश्वासो बभूव ह ।।\nस निश्श्वासो महावायुः स विराड् विश्वधारकः ।। २५ ।।\nभयघर्म्मजलेनैव पुप्लुवे विश्वगोलकम् ।।\nस विराड् विश्वनिलयो जलराशिर्बभूव ह ।। २६ ।।\nततस्त्वं पञ्चधाभूय पञ्च मूर्तीश्च बिभ्रती।।\nप्राणाधिष्ठातृमूर्तिर्या कृष्णस्य परमात्मनः ।।\nकृष्णप्राणाधिकां राधां तां वदन्ति पुराविदः ।। २७ ।।\nवेदाधिष्ठातृमूर्तिर्या वेदशास्त्रप्रसूरपि ।।\nतां सावित्रीं शुद्धरूपां प्रवदन्ति मनीषिणः ।। २८ ।।\nऐश्वर्य्याधिष्ठातृमूर्तिः शान्तिस्त्वं शान्तरूपिणी ।।\nलक्ष्मीं वदन्ति सन्तस्तां शुद्धां सत्त्वस्वरूपिणीम् ।। २९।।\nरागाधिष्ठातृदेवी या शुक्लमूर्तिस्सतां प्रसूः ।।\nसरस्वतीं तां शास्त्रज्ञां शास्त्रज्ञाः प्रवदन्त्यहो ।। 3.45.३० ।।\nबुद्धिर्विद्या सर्वशक्तेर्या मूर्तिरधिदेवता ।।\nसर्वमङ्गलमङ्गल्या सर्वमङ्गलरूपिणी ।। ३१ ।।\nसर्वमङ्गलबीजस्य शिवस्य निलयेऽधुना ।।३२।।\nशिवे शिवास्वरूपा त्वं लक्ष्मीर्नारायणान्तिके ।।\nसरस्वती च सावित्री वेदसूर्ब्रह्मणः प्रिया ।।३३।।\nराधा रासेश्वरस्यैव परिपूर्णतमस्य च ।।\nपरमानन्दरूपस्य परमानन्दरूपिणी।।३४।।\nत्वत्कलांशांशकलया देवानामपि योषितः ।। ३५ ।।\nत्वं विद्या योषितः सर्वास्सर्वेषां बीजरूपिणी ।।\nछाया सूर्य्यस्य चन्द्रस्य रोहिणी सर्व मोहिनी।।३६।।\nशची शक्रस्य कामस्य कामिनी रतिरीश्वरी।।\nवरुणानी जलेशस्य वायोः स्त्री प्राणवल्लभा।।३७।।\nवह्नेः प्रिया हि स्वाहा च कुबेरस्य च सुन्दरी।।\nयमस्य तु सुशीला च नैर्ऋतस्य च कैटभी ।।३८।।\nऐशानी स्याच्छशिकला शतरूपा मनोः प्रिया।।\nदेवहूतिः कर्दमस्य वसिष्ठस्याप्यरुन्धती ।। ३९ ।।\nलोपामुद्राऽप्यगस्त्यस्य देवमाताऽदितिस्तथा ।।\nअहल्या गौतमस्यापि सर्वाधारा वसुन्धरा ।। 3.45.४० ।।\nगङ्गा च तुलसी चापि पृथिव्यां या सरिद्वरा ।।\nएताः सर्वाश्च या ह्यन्या सर्वास्त्वत्कलयाऽम्बिके ।। ४१ ।।\nगृहलक्ष्मी गृहे नॄणां राजलक्ष्मीश्च राजसु ।।\nतपस्विनां तपस्या त्वं गायत्री ब्राह्मणस्य च ।। ४२ ।।\nसतां सत्त्वस्वरूपा त्वमसतां कलहाङ्कुरा ।।\nज्योतीरूपा निर्गुणस्य शक्तिस्त्वं सगुणस्य च ।। ४३ ।।\nसूर्य्ये प्रभास्वरूपा त्वं दाहिका च हुताशने ।।\nजले शैत्यस्वरूपा च शोभारूपा निशाकरे ।। ४४ ।।\nत्वं भूमौ गन्धरूपा चाप्याकाशे शब्दरूपिणी ।।\nक्षुत्पिपासादयस्त्वं च जीविनां सर्वशक्तयः ।। ४५ ।।\nसर्वबीजस्वरूपा त्वं संसारे साररूपिणी ।।\nस्मृतिर्मेधा च बुद्धिर्वा ज्ञानशक्तिर्विपश्चिताम् ।। ४६ ।।\nकृष्णेन विद्या या दत्ता सर्वज्ञान प्रसूः शुभा ।।\nशूलिने कृपया सा त्वं यया मृत्युञ्जयः शिवः ।।४७।।\nसृष्टिपालनसंहारशक्तयस्त्रिविधाश्च याः ।।\nब्रह्मविष्णुमहेशानां सा त्वमेव नमोऽस्तु ते ।। ४८ ।।\nमधुकैटभभीत्या च त्रस्तो धाता प्रकम्पितः ।।\nस्तुत्वा मुक्तश्च यां देवीं तां मूर्ध्ना प्रणमाम्यहम् ।। ४९ ।।\nमधुकैटभयोर्युद्धे त्राताऽसौ विष्णुरीश्वरीम् ।।\nबभूव शक्तिमान्स्तुत्वा त्वां दुर्गां प्रणमाम्यहम् ।। 3.45.५० ।।\nत्रिपुरस्य महायुद्धे सरथे पतिते शिवे ।।\nयां तुष्टुवुः सुराः सर्वे तां दुर्गां प्रणमाम्यहम् ।। ५१ ।।\nविष्णुना वृषरूपेण स्वयं शम्भुः समुत्थितः ।।\nजघान त्रिपुरं स्तुत्वा तां दुर्गां प्रणमाम्यहम् ।। ५२ ।।\nयदाज्ञया वाति वातः सूर्यस्तपति सन्ततम् ।।\nवर्षतीन्द्रो दहत्यग्निस्तां दुर्गां प्रणमाम्यहम् ।। ५३ ।।\nयदाज्ञया हि कालश्च शश्वद्भ्रमति वेगतः ।।\nमृत्युश्चरति जन्तूनां तां दुर्गां प्रणमाम्यहम्।। ।। ५४ ।।\nस्रष्टा सृजति सृष्टिं च पाता पाति यदाज्ञया ।।\nसंहर्त्ता संहरेत्काले तां दुर्गां प्रणमाम्यहम् ।। ५५ ।।\nज्योतिस्स्वरूपो भगवाञ्छ्रीकृष्णो निर्गुणः स्वयम् ।।\nयया विना न शक्तश्च सृष्टिं कर्तुं नमामि ताम् ।। ५६ ।।\nरक्ष रक्ष जगन्मातरपराधं क्षमस्व मे ।।\nशिशूनामपराधेन कुतो माता हि कुप्यति ।। ५७ ।।\nउक्त्वा परशुरामश्चेति नत्वा तां रुरोद ह ।।\nतुष्टा दुर्गा संभ्रमेण चाभयं च वरं ददौ ।। ५८ ।।\nअमरो भव हे पुत्र वत्स सुस्थिरतां व्रज ।।\nसर्वप्रसादात्सर्वत्र जयोऽस्तु तव सन्ततम् ।। ५९ ।।\nसर्वान्तरात्मा भगवांस्तुष्टस्स्यात्सन्ततं हरिः ।।\nभक्तिर्भवतु ते कृष्णे शिवदे च शिवे गुरौ ।। 3.45.६० ।।\nइष्टदेवे गुरौ यस्य भक्तिर्भवति शाश्वती ।।\nतं हन्तुं नहि शक्ता वा रुष्टा वा सर्वदेवताः ।। ६१ ।।\nश्रीकृष्णस्य च भक्तस्त्वं शिष्यो वै शंकरस्य च ।।\nगुरुपत्नीं स्तौषि यस्मात्कस्त्वां हन्तुमिहेश्वरः ।। ६२ ।।\nअहो न कृष्णभक्तानामशुभं विद्यते क्वचित् ।।\nअन्यदेवेषु ये भक्ता न भक्ता वा निरङ्कुशाः ।। ६३ ।।\nचन्द्रमा बलवांस्तुष्टो येषां भाग्यवतां भृगो ।।\nतेषां तारागणा रुष्टाः किं कुर्वंति च दुर्बलाः।।६४।।\nयस्मै तुष्टः पालयति नरदेवो महान्सुखी ।।\nतस्य किं वा करिष्यन्ति रुष्टा भृत्याश्च दुर्बलाः।।६५।।\nइत्युक्त्वा पार्वती तुष्टा दत्त्वा रामाय चाशिषम् ।।\nजगामान्तःपुरं तूर्णं हर्षशब्दो बभूव ह ।।६६।।\nस्तोत्रं वै काण्वशाखोक्तं पूजाकाले च यः पठेत् ।।\nयात्राकाले तथा प्रातर्वाच्छितार्थं लभेद्ध्रुवम् ।।६७।।\nपुत्रार्थी लभते पुत्रं कन्यार्थी कन्यकां लभेत् ।।\nविद्यार्थी लभते विद्यां प्रजार्थी चाप्नुयात्प्रजाः ।।\nभ्रष्टराज्यो लभेद्राज्यं नष्टवित्तो धनं लभेत् ।।६८।।\nयस्य रुष्टो गुरुर्देवो राजा वा बान्धवोऽथवा ।।\nतस्मै तुष्टश्च वरदः स्तोत्रराजप्रसादतः ।। ६९ ।।\nदस्युग्रस्तः फणिग्रस्तश्शत्रुग्रस्तो भयानकः ।।\nव्याधिग्रस्तो भवेन्मुक्तः स्तोत्रस्मरणमात्रतः ।। ।। 3.45.७० ।।\nराजद्वारे श्मशाने च कारागारे च बन्धने ।।\nजलराशौ निमग्नश्च मुक्तस्तत्स्मृतिमात्रतः ।।७१।।\nस्वामिभेदे पुत्रभेदे मित्रभेदे च दारुणे ।।\nस्तोत्रस्मरणमात्रेण वाञ्छितार्थं लभेद्ध्रुवम् ।। ७२ ।।\nकृत्वा हविष्यं वर्षं च स्तोत्रराजं शृणोति या ।।\nभक्त्या दुर्गां च सम्पूज्य महावन्ध्या प्रसूयते ।। ७३ ।।\nलभते सा दिव्यपुत्रं ज्ञानिनं चिरजीविनम् ।।\nअसौभाग्या च सौभाग्यं षण्मासश्रवणाल्लभेत् ।।७४।।\nनवमासं काकवन्ध्या मृतवत्सा च भक्तितः ।।\nस्तोत्रराजं या शृणोति सा पुत्रं लभते ध्रुवम् ।।७२।।\nकन्यामाता पुत्रहीना पञ्चमासं शृणोति या ।।\nघटे सम्पूज्य दुर्गां च सा पुत्रं लभते ध्रुवम् ।। ७६ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे परशुरामकृतदुर्गास्तोत्रं नाम पञ्चचत्वारिंशत्तमोऽध्यायः ।। ४५ ।।"
  }
]
[
  {
    "text": "नारायण उवाच ।।\nश्रुत्वा व्रतविधानं च दुर्गा संहृष्टमानसा ।।\nसर्वं व्रतविधानं च संप्रष्टुमुपचक्रमे ।। १ ।।\nपार्वत्युवाच ।।\nसर्वं व्रतविधानं मां वद वेदविदां वर ।।\nहे नाथ करुणासिन्धो दीनबन्धो परात्पर ।। २ ।।\nकानि व्रतोपयुक्तानि द्रव्याणि च फलानि च ।।\nसनियमं सभक्ष्यं च विधानं तत्फलं प्रभो।।३।।\nदेहि मह्यं विनीतायै नियुक्तं सत्पुरोहितम्।।\nपुष्पोपहारान्विप्रांश्च द्रव्याहरणकिंकरान् ।। ४ ।।\nअन्यानि चोपयुक्तानि मयाऽज्ञातानि यानि च ।।\nसन्नियोजय तत्सर्वं स्त्रीणां स्वामी च सर्वदः ।। ९ ।।\nपिता कौमारकाले च सदा पालनकारकः ।।\nभर्त्ता मध्ये सुतः शेषे त्रिधाऽवस्था सुयोषिताम् ।।६ ।। .\nतातोऽशोकः प्राणतुल्यां दत्त्वा सत्त्वामिने सुताम् ।।\nस्वामी निर्वृतिमाप्नोति संन्यस्य स्वसुते प्रियाम् ।। ७ ।।\nबन्धुत्रययुता या स्त्री सा च भाग्यवती परा ।।\nकिञ्चिद्विहीना मध्या च सर्वहीनाऽधमा भुवि।।।।\nएतेषां च समीपस्था प्रशंस्या सा जगत्त्रये।।\nनिन्दिताऽन्येषु संन्यस्ता सर्वमेतच्छ्रुतौ श्रुतम्।।९।।\nसर्वात्मा भगवांस्त्वं च सर्वसाक्षी च सर्ववित्।।\nदेहि मह्यं पुत्रवरं स्वात्मनिर्वृतिहेतुकम्।।१०।।'\nस्वात्मबोधानुमानेन महात्मनि निवेदितम्।।\nसर्वान्तराभिप्रायज्ञं बोधज्ञं बोधयामि किम्।।११।।\nइत्युक्त्वा पार्वती प्रीत्या पपात स्वामिनः पदे ।।\nकृपासिन्धुश्च भगवान्प्रवक्तुमुपचक्रमे।।१२।।\nश्रीमहादेव उवाच ।।\nशृणु देवि प्रवक्ष्यामि विधानं नियमं फलम् ।।\nफलानि चैव द्रव्याणि व्रतयोग्यानि यानि च ।। १३ ।।\nविप्राणां शतकं शुद्धं फलपुष्पोपहारकम् ।।\nकिंकराणां च शतकं द्रव्याहरणकारकम्।।१४।।\nदासीनां शतकं लक्षं नियुक्तं च पुरोहितम् ।।\nसर्वव्रतविधानज्ञं वेदवेदान्तपारगम् ।। १५ ।।\nप्रवरं हरिभक्तानां सर्वज्ञं ज्ञानिनां वरम्।।\nसनत्कुमारं मत्तुल्यं गृहाण व्रतहेतवे।।१६।।\nदेवि शुद्धे च काले च परं नियमपूर्वकम्।।\nमाघशुक्लत्रयोदश्यां व्रतारम्भः शुभः प्रिये।।१७।।\nगात्रं सुनिर्मलं कृत्वा शिरस्संस्कारपूर्वकम् ।।\nउपोष्य पूर्वदिवसे वस्त्रं संशोध्य यत्नतः ।। १८ ।।\nअरुणोदयवेलायां तल्पादुत्थाय सुव्रती ।।\nमुखप्रक्षालनं कृत्वा स्नात्वा वै निर्मले जले।।१९।।\nआचम्य यत्नपूतो हि हरिस्मरणपूर्वकम् ।।\nदत्त्वाऽर्घ्यं हरये भक्त्या गृहमागत्य सत्वरम्।।२०।।\nधौते च वाससी धृत्वा ह्युपविश्यासने शुचौ।।\nआचम्य तिलकं धृत्वा समाप्य स्वाह्निकं पुनः ।।२१।।\nघटं संस्थाप्य विधिवत्स्वस्तिवाचनपूर्वकम् ।।\nपुरोहितस्य वरणं पुरः कृत्वा प्रयत्नतः ।।२२।।\nसङ्कल्पं वेदविहितं व्रतमेतत्समाचरेत् ।।\nव्रते द्रव्याणि नित्यानि चोपचारास्तु षोडश।।२३।।\nदेयानि नित्यं देवेशि कृष्णाय परमात्मने ।।\nआसनं स्वागतं पाद्यमर्घ्यमाचमनीयकम् ।।२४।।\nस्नानीयं मधुपर्कं च वस्त्राण्याभरणानि च ।।\nसुगन्धि पुष्पधूपं च दीपनैवेद्यचन्दनम् ।। २५ ।।\nयज्ञसूत्रं च ताम्बूलं कर्पूरादिसुवासितम् ।।\nद्रव्याण्येतानि पूजायाश्चाङ्गरूपाणि सुन्दरि ।।२६।।\nदेवि किञ्चिद्विहीनेन चाङ्गहानिः प्रजायते ।।\nअंगहीनं च यत्कर्म्म चाङ्गहीनो  यथा नरः ।।\nअंगहीने च कार्य्ये च फलहानिः प्रजायते ।। २७ ।।\nअष्टोत्तरशतं पुष्पं पारिजातस्य विष्णवे ।।\nदेयं प्रतिदिनं दुर्गे स्वात्मनो रूपहेतवे ।। २८ ।।\nश्वेतचम्पकपुष्पाणां लक्षमक्षतमीप्सितम् ।।\nप्रदेयं हरये भक्त्या वर्णसौन्दर्य्यहेतवे ।। २९ ।।\nसहस्रपत्रपद्मानामक्षतं लक्षकं तथा ।।\nभक्त्या देयं च हरये मुखसौन्दर्य्यहेतवे ।। ३० ।।\nअमूल्यरत्नरचितं दर्पणानां सहस्रकम् ।।\nदेयं नारायणायैव नेत्रयोर्दीप्तिहेतवे ।। ३१ ।।\nनीलोत्पलानां लक्षं च देयं कृष्णाय भक्तितः ।।\nव्रताङ्गभूतं देवेशि चक्षुषो रूपहेतवे ।। ।। ३२ ।।\nहिमालयोद्भवं लक्षं रुचिरं श्वेतचामरम् ।।\nप्रदेयं केशवायैव केशसौन्दर्य्यहेतवे ।। ३३ ।।\nअमूल्यरत्नरचितं पुटकानां सहस्रकम् ।।\nप्रदेयं गोपिकेशाय नासासौन्दर्यहेतवे ।। ३४ ।।\nबन्धूकपुष्पलक्षं च देयं राधेश्वराय च ।।\nसौम्यौष्ठाधरयोश्चैव वर्णसौन्दर्यहेतवे ।। ३५ ।।\nमुक्ताफलानां लक्षं च दन्तसौन्दर्यहेतवे ।।\nदेयं गोलोकनाथाय शैलजे भक्तिपूर्वकम् ।। ३६ ।।\nरत्नगण्डूषलक्षं च गण्डसौन्दर्य्यहेतवे ।।\nमहेश्वराय दातव्यं व्रते शैलेन्द्रकन्यके ।। ३७ ।।\nरत्नपाशकलक्षं च देयं ब्रह्मेश्वराय च ।।\nओष्ठाधः स्थलरूपाय व्रती प्राणेशि भक्तितः ।। ३८ ।।\nकर्णभूषणलक्षं च रत्नसारविनिर्म्मितम् ।।\nदेयं सर्वेश्वरायैव कर्णसौन्दर्य्यहेतवे ।।३९।।\nमाध्वीककलशानां च लक्षं रत्नविनिर्म्मितम् ।।\nदेयं विश्वेश्वरायैव स्वरसौन्दर्य्यहेतवे ।।४०।।\nसुधापूर्णं च कुम्भानां सहस्रं रत्ननिर्म्मितम् ।।\nदेयं कृष्णाय देवेशि वाक्यसौन्दर्य्यहेतवे ।। ४१ ।।\nरत्नप्रदीपलक्षं च गोपवेषविधायिने ।।\nदेयं किशोरवेषाय दृष्टिसौन्दर्य्य हेतवे ।। ४२ ।।\nधत्तूरकुसुमाकारं रत्नपात्रसहस्रकम् ।।\nदेयं गोरक्षकायैव बलसौन्दर्य्यहेतवे ।। ४३ ।।\nसद्रत्नसाररचितं पद्मनालसहस्रकम् ।।\nदेयं चण्डकपालाय बाहुसौन्दर्य्यहेतवे ।। ४४ ।।\nलक्षं च रक्तपद्मानां करसौन्दर्यहेतवे।।\nदेयं गोपांगनेशाय नारायणि हरिव्रते ।। ४५ ।।\nअंगुलीयकलक्षं च रत्नसारविनिर्म्मितम् ।।\nअंगुलीनां च रूपार्थं देयं देवेश्वराय च ।। ४६ ।।\nमणीन्द्रसारलक्षं च श्वेतवर्णं मनोहरम् ।।\nदेयं मुनीन्द्रनाथाय नखसौन्दर्य्यहेतवे ।। ४७ ।।\nसद्रत्नसारहाराणां लक्षं चातिमनोहरम् ।।\nदेयं मदनमोहाय वक्षःसौन्दर्य्यहेतवे ।। ४८ ।।\nसुपक्वश्रीफलानां च लक्षं च सुमनोहरम् ।।\nदेयं सिद्धेन्द्रनाथाय स्तनसौन्दर्य्यहेतवे ।। ४९ ।।\nसद्रत्नवर्तुलाकारपत्रलशं मनोहरम् ।।\nदेयं पद्मालयेशाय देहसौन्दर्य्यहेतवे ।। ५० ।।\nसद्रत्नसाररचितं नाभीनां च सहस्रकम् ।।\nप्रदेयं पद्मनाभाय नाभिसौन्दर्य्यहेतवे ।। ५१ ।।\nसद्रत्नसाररचितं रथचक्रसहस्रकम् ।।\nनितम्बसौन्दर्य्यार्थं च देयं वै चक्रपाणये ।। ५२ ।।\nसुवर्णरम्भास्तम्भानां लक्षं च सुमनोहरम् ।।\nप्रदेयं श्रीनिवासाय श्रोणिसौन्दर्य्यहेतवे ।। ५३ ।।\nशतपत्रस्थलाब्जानां लक्षमम्लानमक्षतम् ।।\nप्रदेयं पद्मनेत्राय पादसौन्दर्य्यहेतवे ।। ९४ ।।\nसुवर्णरचितानां च खञ्जनानां सहस्रकम् ।।\nगतिसौन्दर्य्यहेत्वर्थं देयं लक्ष्मीश्वराय च ।। ५५ ।।\nराजहंससहस्रं च गजेन्द्राणां सहस्रकम् ।।\nसुवर्णरचितं देयं हरये गतिहेतवे ।। ।। ५६ ।।\nसुवर्णच्छत्रलक्षं च देयं नारायणाय च ।।\nविचित्रं रत्नसारेण मूर्द्धसौन्दर्य्यहेतवे ।। ५७ ।।\nमालतीनां च कुसुममक्षतं लक्षमीश्वरि ।।\nदेयं वृन्दावनेशाय हास्यसौन्दर्य्यहेतवे ।। ५८ ।।\nअमूल्यरत्नलक्षं च देयं नारायणाय वै ।।\nसुव्रते व्रतपूर्णार्थं शीलसौन्दर्य्यहेतवे ।। ५९ ।।\nस्वच्छस्फटिकसङ्काशं मणीन्द्रश्रेष्ठलक्षकम् ।।\nदेयं मुनीन्द्रनाथाय मनस्सौन्दर्य्यहेतवे ।। ६० ।।\nप्रवालसारसंकाशं मणिसारसहस्रकम् ।।\nदेयं कृष्णाय भक्त्या च प्रियारागविवृद्धये ।। ६१ ।।\nमाणिक्यसारलक्षं च देयं कृष्णाय यत्नतः ।।\nजन्मनः कोटिपर्य्यन्तं स्वामिसौभाग्यहेतवे ।। ६२ ।।\nकूष्माण्डं नारिकेलं च जम्बीरं श्रीफलं तथा ।।\nफलान्येतानि देयानि हरये पुत्रहेतवे ।। ६३ ।।\nरत्नेन्द्रसारलक्षं च देयं कृष्णाय यत्नतः ।।\nअसंख्यजन्मपर्य्यन्तं स्वामिनो धनवृद्धये ।। ६४ ।।\nवाद्यं नानाप्रकारं च कांस्यतालादिकं परम् ।।\nव्रते सम्पत्तिवृद्ध्यर्थ श्रीहरिं श्रावयेद्व्रती ।।६५।।\nपायसं पिष्टकं सर्पिः शर्कराक्तं मनोहरम् ।।\nप्रदेयं हरये भक्त्या स्वामिनो भोगवृद्धये ।। ६६ ।।\nसुगन्धिपुष्पमालानां लक्षमक्षतमीप्सितम् ।।\nप्रदेयं हरये भक्त्या हरिभक्तिविवृद्धये ।। ६७ ।।\nनैवेद्यानि च देयानि स्वादूनि मधुराणि च ।।\nश्रीकृष्णप्रीतिप्राप्त्यर्थं दुर्गे नानाविधानि च ।। ६८ ।।\nनानाविधानि पुष्पाणि तुलसीसंयुतानि च ।।\nश्रीकृष्णप्रीतये भक्त्या व्रते देयानि सुव्रते ।। ६९ ।।\nब्राह्मणानां सहस्रं च प्रत्यहं भोजयेद्व्रती ।।\nस्वात्मनः सस्यवृद्ध्यर्थं व्रते जन्मनि जन्मनि ।। ७० ।।\nपुष्पाञ्जलिशतं देयं नित्यं पूर्णं च पूजने ।।\nप्रणामशतकं देवि कर्तव्यं भक्तिवृद्धये ।। ७१ ।।\nषण्मासांश्च हविष्यान्नं मासान्पञ्च फलादिकम् ।।\nहविः पक्षं जलं पक्षं व्रते भक्षेच्च सुव्रते ।। ७२ ।।\nरत्नप्रदीपशतकं वह्निं दद्याद्दिवानिशम् ।।\nरात्रौ कुशासनं कृत्वा नित्यं जागरणं व्रते ।। ७३ ।।\nस्मरणं कीर्त्ततं केलिः प्रेक्षणं गुह्यभाषणम् ।।\nसंकल्पोऽध्यवसायश्च क्रियानिर्वृत्तिरित्यपि ।। ७४ ।।\nस्वप्नमैथुनकं त्याज्यं व्रतिना व्रतशुद्धये ।।\nसम्पूर्णे च व्रते देवि प्रतिष्ठा तदनन्तरम् ।। ७५ ।।\nत्रिशतं वै षष्ट्यधिकं रल्लकं वस्त्रसंयुतम् ।।\nसभोज्यं सोपवीतं च सोपहारं ददात्वयम् ।। ७६ ।।\nत्रिशतं वै षष्ट्यधिकसहस्रं विप्रभोजनम् ।।\nत्रिशतं वै षष्ट्यधिकं सहस्रं तिलहोमकम् ।। ७७ ।।\nत्रिशतं वै षष्ट्यधिकं सहस्रं स्वर्णमेव च ।।\nदेया व्रतसमाप्तौ च दक्षिणा विधिबोधिता ।। ७८ ।।\nअन्यां समाप्तिदिवसे कथयिष्यामि दक्षिणाम् ।।\nएतद्व्रतफलं देवि दृढा भक्तिर्हरौ भवेत् ।। ७९ ।।\nहरितुल्यो भवेत्पुत्रो विख्यातो भुवनत्रये ।।\nसौन्दर्यं स्वामिसौभाग्यमैश्वर्य्यं विपुलं धनम् ।। ८० ।।\nसर्ववाञ्छितसिद्धीनां बीजं जन्मनि जन्मनि ।।\nइत्येवं कथितं देवि व्रतं कुरु महेश्वरि ।। ८१ ।।\nपुत्रस्ते भविता साध्वीत्युक्त्वा स विरराम ह ।। ८२ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे पुण्यक व्रतविधानं नाम चतुर्थोऽध्यायः ।। ४ ।।"
  }
]
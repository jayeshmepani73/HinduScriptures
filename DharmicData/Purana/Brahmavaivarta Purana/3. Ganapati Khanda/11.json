[
  {
    "text": "नारायण उवाच ।।\nहरिस्तमाशिषं कृत्वा रत्नसिंहासने वरे ।।\nदेवैश्च मुनिभिः सार्द्धमवसत्तत्र संसदि ।। १ ।।\nदक्षिणे शंकरस्तस्य वामे ब्रह्मा प्रजापतिः ।।\nपुरतो जगतां साक्षी धर्मो धर्मवतां वरः ।। २ ।।\nतथा धर्मसमीपे च सूर्य्यः शक्रः कलानिधिः ।।\nदेवाश्च मुनयो ब्रह्मन्नूषुः शैलाः सुखासने ।। ३ ।।\nननर्त्त नर्त्तकश्रेणी जगुर्गन्धर्व किन्नराः ।।\nश्रुतिसारं श्रुतिसुखं तुष्टुवुः श्रुतयो हरिम् ।। ४ ।।\nएतस्मिन्नन्तरे तत्र द्रष्टुं शङ्करनन्दनम् ।।\nआजगाम महायोगी सूर्यपुत्रः शनैश्चरः ।। ५ ।।\nअत्यन्तनम्रवदन ईषन्मुद्रितलोचनः ।।\nअन्तर्बहिः स्मरन्कृष्णं कृष्णैकगतमानसः ।। ६ ।।\nतपःफलाशी तेजस्वी ज्वलदग्निशिखोपमः ।।\nअतीव सुन्दरः श्यामः पीताम्बरधरो वरः ।। ७ ।।\nप्रणम्य विष्णुं ब्रह्माणं शिवं धर्मं रविं सुरान् ।।\nमुनीन्द्रान्बालकं द्रष्टुं जगाम तदनुज्ञया ।।८।।\nप्रधानद्वारमासाद्य शिवतुल्यपराक्रमम् ।।\nद्वाःस्थं वै शूलहस्तं च विशालाक्षमुवाच ह ।। ९ ।।\nशनैश्चर उवाच ।।\nशिवाज्ञया शिशुं द्रष्टुं यामि शंकरकिंकर ।।\nविष्णुप्रमुखदेवानां मुनीनामनुरोधतः ।। १० ।।\nआज्ञां देहि च मां गन्तुं पार्वतीसन्निधिं बुध ।।\nपुनर्यामि शिशुं दृष्ट्वा विषयासक्तमानसः ।। ११ ।।\nविशालाक्ष उवाच ।। आज्ञावहो न देवानां नाहं शंकरकिंकरः ।।\nमार्गं दातुं न शक्तोऽहं विना मन्मातुराज्ञया ।। १२ ।।\nइत्युक्त्वाऽभ्यन्तरभ्येत्य प्रेरितः स शिवाज्ञया ।।\nददौ मार्गं ग्रहेशाय विशालाक्षो मुदा ततः ।। १३ ।।\nशनिरभ्यन्तरं गत्वा चानमन्नम्रकन्धरः ।।\nरत्नसिंहासनस्थां च पार्वतीं सस्मितां मुदा ।। १४ ।।\nसखीभिः पञ्चभिः शश्वत्सेवितां श्वेतचामरैः ।।\nसखीदत्तं च ताम्बूलमुपभुज्य सुवासितम् ।।१५।।\nवह्निशुद्धांशुकाधानां रत्नभूषणभूषिताम् ।।\nपश्यन्तीं नर्त्तकीनृत्यं पुत्रं धृत्वा च वक्षसि ।। १६ ।।\nनतं सूर्य्यसुतं दृष्ट्वा दुर्गा संभाष्य सत्वरम् ।।\nशुभाशिषं ददौ तस्मै पृष्ट्वा तन्मंगलं शुभम् ।। ३७ ।।\nपार्वत्युवाच ।।\nकथमानम्रवक्त्रस्त्वं श्रोतुमिच्छामि साम्प्रतम् ।।\nकिं न पश्यसि मां साधो बालकं वा ग्रहेश्वर ।। १८ ।।\nशनिरुवाच।।\nसर्वे स्वकर्मणा साध्वि भुञ्जते तपसः फलम्।।\nशुभाशुभं च यत्कर्म कोटिकल्पैर्न लुप्यते ।। १९ ।।\nकर्मणा जायते जन्तुर्ब्रह्मेन्द्रार्य्यममन्दिरे ।।\nकर्मणा नरगेहेषु पश्वादिषु च कर्मणा ।। २० ।।\nकर्मणा नरकं याति वैकुण्ठं याति कर्मणा ।।\nस्वकर्मणा च राजेन्द्रो भृत्यश्चापि स्वकर्मणा ।। २१ ।।\nकर्मणा सुन्दरः शश्वद्व्याधियुक्तः स्वकर्मणा ।।\nकर्मणा विषयी मातर्न्निर्लिप्तश्च स्वकर्मणा ।। २२ ।।\nकर्मणा धनवाँल्लोको दैन्ययुक्तः स्वकर्मणा ।।\nकर्मणा सत्कुटुम्बी च कर्मणा बन्धुकण्टकः ।। २३ ।।\nसुभार्यश्च सुपुत्रश्च सुखी शश्वत्स्वकर्मणा ।।\nअपुत्रकश्च कुस्त्रीको निस्त्रीकश्च स्वकर्मणा ।। २४ ।।\nइतिहासं चातिगोप्यं शृणु शङ्करवल्लभे ।।\nअकथ्यं जननीपार्श्वे लज्जाजनककारणम् ।। २५ ।।\nआबाल्यात्कृष्णभक्तोऽहं कृष्णध्यानैकमानसः ।।\nतपस्यासु रतश्शश्वद्विषयेऽपि रतः सदा ।। २६ ।।\nपिता ददौ विवाहे तु कन्यां चित्ररथस्य च ।।\nअतितेजस्विनी शश्वत्तपस्यासु रता सती ।। २७ ।।\nएकदा सा त्वृतुस्नाता सुवेषं स्वं विधाय च ।।\nरत्नालङ्कारसंयुक्ता मुनिमानसमोहिनी ।। २८ ।।\nहरेः पादं ध्यायमानं पश्यन्ती मदमोहिता ।।\nमत्समीपं समागत्य सस्मिता लोललोचना ।।२९।।\nशशाप मामपश्यन्तमृतुनाशाच्च कोपतः ।।\nबाह्यज्ञानविहीनं च ध्यानसंलग्नमानसम् ।। ३० ।।\nन दृष्टाऽहं त्वया येन न कृतं ह्यृतुरक्षणम्\nत्वया दृष्टं च यद्वस्तु मूढ सर्वं विनश्यति ।। ३१ ।।\nअहं च विरतो ध्यानात्तोषयंस्तां तदा सतीम् ।।\nशापं मोक्तुं न शक्ता सा पश्चात्तापमवाप ह ।। ३२ ।।\nतेन मातर्न पश्यामि किञ्चिद्वस्तु स्वचक्षुषा ।।\nततः प्रकृतिनम्रास्यः प्राणिहिंसाभयादहम् ।। ३३ ।।\nशनैश्चरवचः श्रुत्वा चाहसत्पार्वती मुने ।।\nउच्चैः प्रजहसुः सर्वा नर्त्तकीकिन्नरीगणाः ।। ३४ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शनिपार्वतीसंवादे शनेरधोदृष्टौ कारणकथनं नामैकादशोऽध्यायः ।। ११ ।।"
  }
]
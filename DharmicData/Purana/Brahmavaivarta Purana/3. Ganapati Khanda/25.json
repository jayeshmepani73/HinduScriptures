[
  {
    "text": "नारायण उवाच ।।\nहरिं स्मरन्कार्तवीर्य्यो हृदयेन विदूयता ।।\nदूतं प्रस्थापयामास कुपितो मुनिसन्निधिम् ।। १ ।।\nयुद्धं देहि मुनिश्रेष्ठ किं वा धेनुं च वाञ्छिताम् ।।\nमह्यं भृत्यायातिथये सुविचार्य्य यथोचितम् ।।२।।\nदूतस्य वचनं श्रुत्वा जहास मुनिपुंगवः ।।\nहितं सत्यं नीतिसारं सर्वं दूतमुवाच ह ।। ३ ।।\nमुनिरुवाच ।। दृष्टो नृपो निराहारः समानीतो मया गृहम् ।।\nविविधं च यथाशक्त्या भोजितश्च यथोचितम् ।।४ ।।\nकपिलां याचते राजा मम प्राणाधिकां प्रियाम्।।\nतां दातुमक्षमो दूत युद्धं दास्यामि निश्चितम् ।। ५ ।।\nमुनेस्तद्वचनं श्रुत्वा दूतः सर्वमुवाच ह ।।\nनृपेन्द्रं च सभामध्ये सन्नाहैस्संयुतं भिया ।।६।।\nमुनिश्च कपिलामाह साम्प्रतं किङ्करोम्यहम् ।।\nकर्णधारं विना नौका तथा सैन्यं विना मया।।७।।\nकपिला च ददौ तस्मै शस्त्राणि विविधानि च।।\nयुद्धशास्त्रोपदेशं च सन्धानं चौपयोगिकम्।।८।।\nजयं भवतु ते विप्र युद्धे जेष्यसि निश्चितम् ।।\nतव मृत्युर्न भविता सत्यमस्त्रं विना मुने ।।९ ।।\nनृपेण सार्द्धं ते युद्धमयुक्तं ब्राह्मणस्य च ।।\nदत्तात्रेयस्य शिष्येण व्यर्थं वै शक्तिधारिणा ।।\nइत्युक्त्वा कपिला ब्रह्मन्विरराम मनस्विनी ।। १० ।।\nमुनिर्मनस्वी सैन्यं च सज्जीकृत्य ततो मुने ।।\nगृहीत्वा सर्वसैन्यं च स जगाम रणाजिरम्।।११।।\nराजा जगाम युद्धाय ननाम मुनिपुंगवम् ।।\nउभयोः सैन्ययोर्युद्धं बभूव बहुदुष्करम् ।। १२ ।।\nराजसैन्यं जितं सर्वं कपिलासेनया बलात् ।।\nविचित्रं च रथं राज्ञो बभञ्जे लीलया रणे ।। १३ ।।\nधनुश्चिच्छेद सज्यं तत्सा सेना कापिली मुदा।।\nनृपेन्द्रः कापिलेयानि जेतुं सैन्यानि चाक्षमः ।। १४ ।।\nसैन्यानि तं शस्त्रवृष्ट्या न्यस्तशस्त्रं चकार ह ।।\nशरवृष्ट्या शस्त्रवृष्ट्या राजा मूर्च्छामवाप ह ।। १९ ।।\nकिञ्चिच्छिष्टं बलं राज्ञः किंचिदेव पलायितम् ।।\nमुनीन्द्रो मूर्च्छितं दृष्ट्वा नृपेन्द्रमतिथिं मुने ।। १६ ।।\nकृपानिधिश्च कृपया तत्सैन्यं सञ्जहार च ।।\nगत्वा सैन्यं विलीनं च कपिलायां च कृत्रिमम् ।। १७ ।।\nनृपाय मुनिना शीघ्रं दत्ताश्चरणरेणवः ।।\nआशीर्वादं प्रदत्तं च जयोऽस्त्विति कृपालुना ।।\nकमण्डलुजलं प्रोक्ष्य जीवयामास तं नृपम् ।। १८ ।।\nस राजा चेतनां प्राप्य समुत्थाय रणाजिरात् ।।\nमूर्ध्ना ननाम भक्त्या च मुनिश्रेष्ठं  कृताञ्जलिः ।। १९ ।।\nमुनिः शुभाशिषं दत्त्वा राजानं त्वालिलिङ्ग सः ।।\nपुनस्तं स्नापयित्वा च भोजयामास यत्नतः ।। २० ।।\nनवनीतं हि हृदयं ब्राह्मणानां तु सन्ततम् ।।\nअन्येषां क्षुरधाराभमसाध्यं दारुणं सदा ।।\nउवाच तं मुनिश्रेष्ठो गृहं गच्छ धराधिप।। ।। २१ ।।\nराजोवाच ।।\nरणं देहि महाबाहो धेनुं किं वा मयेप्सिताम् ।। २२ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे जमदग्निकार्तवीर्यार्जुनयुद्धवर्णनं नाम पञ्चविंशोऽध्यायः ।। २५ ।।"
  }
]
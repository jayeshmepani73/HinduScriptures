[
  {
    "text": "नारायण उवाच ।।\nदुर्गा तद्वचनं श्रुत्वा सस्मार हरिमीश्वरम् ।।\nईश्वरेच्छावशीभूतं जगदेवेत्युवाच ह।।१।।\nसा च देवी दैववशा शनिं प्रोवाच कौतुकात्।।\nपश्य मां मच्छिशुमिति निषेकः केन वार्य्यते।।२।।\nपार्वत्या वचनं श्रुत्वा शनिर्मेने हृदा स्वयम् ।।\nपश्यामि किं न पश्यामि पार्वतीसुतमित्यहो ।।\nयदि बालो मया दृष्टस्तस्य विघ्नो भवेद्ध्रुवम्।।३।।\nअन्यथा सुप्रशस्तं च पुरतः स्वात्मरक्षणम् ।।\nइत्येवमुक्त्वा धर्मिष्ठो धर्मं कृत्वा तु साक्षिणम्।।\nबालं द्रष्टुं मनश्चक्रे न तु तन्मातरं शनिः।।४।।\nविषण्णमानसः पूर्वं शुष्ककण्ठौष्ठतालुकः।।\nसव्यलोचनकोणेन ददर्श च शिशोर्मुखम् ।।५।।\nशनेश्च दृष्टिमात्रेण चिच्छिदे मस्तकं मुने ।।\nचक्षुर्निमीलयामास तस्थौ नम्राननः शनिः।।६।।\nतस्थौ च पार्वतीक्रोडे तत्सर्वाङ्गं सलोहितम्।।\nविवेश मस्तकं कृष्णे गत्वा गोलोकमीप्सितम्।।७।।\nमूर्च्छा संप्राप सा देवी विलप्य च भृशं मुहुः।।\nमत्तेव च पृथिव्यां तु कृत्वा वक्षसि बालकम् ।। ८ ।।\nविस्मितास्ते सुराः सर्वे चित्रपुत्तलिका यथा ।।\nदेव्यश्च शैला गन्धर्वाः सर्वे कैलासवासिनः ।। ९ ।।\nतान्सर्वान्मूर्च्छितान्दृष्ट्वैवारुह्य गरुडं हरिः ।।\nजगाम पुष्पभद्रां स चोत्तरस्यां दिशि स्थिताम् ।। १० ।।\nपुष्पभद्रानदीतीरे ह्यपश्यत्कानने स्थितम् ।।\nगजेन्द्रं निद्रितं तत्र शयानं हस्तिनीयुतम् ।। ११ ।।\nतथोदक्छिरसं रम्यं मूर्च्छितं सुरतश्रमात् ।।\nपरितः शावकात्कृत्वा परमानन्दमानसम् ।। १२ ।।\nशीघ्रं सुदर्शनेनैव चिच्छिदे तच्छिरो मुदा ।।\nस्थापयामास गरुडे रुधिराक्तं मनोहरम् ।। १३ ।।\nगजच्छिन्नाङ्गविक्षेपात्प्रबोधं प्राप्य हस्तिनी ।।\nशावकान्बोधयामास चाशुभं वदती तदा ।।\nरुरोद शावकैः सार्द्धं सा विलप्य शुचातुरा ।। १४ ।।\nतुष्टाव कमलाकान्तं शान्तं सस्मितमीश्वरम् ।।\nशंखचक्रगदापद्मधरं पीताम्बरं परम् ।।\nगरुडस्थं जगत्कान्तं भ्रामयन्तं सुदर्शनम् ।। १५ ।।\nनिषेकं खण्डितुं शक्तं निषेकजनकं विभुम् ।।\nनिषेकभोगदातारं भोगनिस्तारकारणम् ।। १६ ।।\nप्रभुस्तत्स्तवनात्तुष्टस्तस्यै विप्र वरं ददौ ।।\nमुण्डातुण्डं पृथक्कृत्य युयुजेऽन्यगजस्य च ।। १७ ।।\nजीवयामास तं तत्र ब्रह्मज्ञानेन सर्ववित् ।।\nसर्वांगे योजयामास गजस्य चरणाम्बुजम् ।। १८ ।।\nत्वं जीवाकल्पपर्य्यन्तं परिवारैः समं गज ।।\nइत्युक्त्वा च मनोयायी कैलासं ह्याजगाम सः ।। १९ ।।\nआहृत्य पार्वतीहस्ताद्बालं कृत्वा स्ववक्षसि ।।\nरुचिरं तच्छिरस्सम्यग्योजयामास बालके ।। २० ।।\nब्रह्मस्वरूपो भगवान्ब्रह्मज्ञानेन लीलया ।।\nजीवयामास तं शीघ्रं हुंकारोच्चारणेन च ।। २१ ।।\nपार्वतीं बोधयित्वा तु कृत्वा क्रोडे च तं शिशुम् ।।\nबोधयामास तां कृष्ण आध्यात्मिकविबोधनैः ।। २२ ।।\nविष्णुरुवाच ।।\nब्रह्मादिकीटपर्य्यन्तं फलं भुङ्क्ते स्वकर्मणः ।।\nजगद्बुद्धिस्वरूपाऽसि त्वं न जानासि किं शिव ।। २३ ।।\nकल्पकोटिशतं भोगी जीविनां तत्स्वकर्मणा ।।\nउपस्थितो भवेन्नित्यं प्रतियोनौ शुभाशुभैः ।। २४ ।।\nइन्द्रः स्वकर्मणा कीटयोनौ जन्म लभेत्सति ।।\nकीटश्चापि भवेदिन्द्रः पूर्वकर्मफलेन वै।।२५।।\nसिंहोऽपि मक्षिकां हन्तुमक्षमः प्राक्तनं विना ।।\nमशको हस्तिनं हन्तुं क्षमः स्वप्राक्तनेन च ।।२६।।\nसुखं दुःख भयं शोकमानन्दं कर्मणः फलम् ।।\nसुकर्मणः सुखं हर्षमितरे पापकर्मणः ।। २७ ।।\nइहैव कर्मणो भोगः परत्र च शुभाशुभैः ।।\nकर्मोपार्जनयोग्यं च पुण्यक्षेत्रं च भारतम् ।। २८ ।।\nकर्मणः फलदाता च विधाता च विधेरपि ।।\nमृत्योर्मृत्युः कालकालो निषेकस्य निषेककृत् ।। २९ ।।\nसंहर्तुरपि संहर्त्ता पातुः पाता परात्परः ।।\nगोलोकनाथः श्रीकृष्णः परिपूर्णतमः स्वयम् ।।३०।।\nवयं यस्य कलाः पुंसो ब्रह्मविष्णुमहेश्वराः ।।\nमहाविराड्यदंशश्च यल्लोमविवरे जगत् ।। ३१ ।।\nकलांशाः केऽपि तद्धर्मे कलाशांशाश्च केचन ।।\nचराचरं जगत्सर्वं तत्र तस्थौ विनायकः ।। ३२ ।।\nश्रीविष्णोर्वचनं श्रुत्वा परितुष्टा च पार्वती ।।\nस्तनं ददौ च शिशवे तं प्रणम्य गदाधरम् ।। ३३ ।।\nतुष्टाव पार्वती तुष्टा प्रेरिता शंकरेण च ।।\nकृताञ्जलिपुटा भक्त्या विष्णुं तं कमलापतिम् ।।३४।।\nआशिषं युयुजे विष्णुः शिशुं च शिशुमातरम् ।।\nददौ गले बालकस्य कौस्तुभं च स्वभूषणम् ।।३५।।\nब्रह्मा ददौ स्वमुकुटं धर्मो वै रत्नभूषणम्।।\nक्रमेण देव्यो रत्नानि ददुः सर्वे यथोचितम्।।३६।।\nतुष्टाव तं महादेवश्चात्यन्तं हृष्टमानसः ।।\nदेवाश्च मुनयः शैला गन्धर्वाः सर्वयोषितः।।३७।।\nदृष्ट्वा शिवाः शिवा चैव बालकं मृतजीवितम् ।।\nब्राह्मणेभ्यो ददौ तत्र कोटिरत्नानि नारद ।।३६।।\nअश्वानां च गजानां च सहस्राणि शतानि च ।।\nबन्दिभ्यः प्रददौ तत्र बालके मृतजीविते ।।३९।।\nहिमालयश्च संतुष्टो हृष्टा देवाश्च तत्र वै ।।\nददुर्दानानि विप्रेभ्यो बन्दिभ्यः सर्वयोषित।।४०।।\nब्राह्मणान्भोजयामास कारयामास मङ्गलम् ।।\nवेदांश्च पाठयामास पुराणानि रमापतिः ।। ४१ ।।\nशनिं संलज्जितं दृष्ट्वा पार्वती कोपशालिनी ।।\nशशाप च सभामध्येऽप्यङ्गहीनो भवेति च ।। ४२ ।।\nदृष्ट्वा शप्तं शनिं सूर्य्यः कश्यपश्च यमस्तथा ।।\nतेऽतिरुष्टाः समुत्तस्थुर्गामुकाः शङ्करालयात् ।। ४३ ।।\nरक्ताक्षास्ते रक्तमुखाः कोपप्रस्फुरिताधराः ।।\nतां धर्मसाक्षिणं कृत्वा विष्णुं संशप्तुमुद्यताः ।। ४४ ।।\nब्रह्मा तान्बोधयामास विष्णुना प्रेरितः सुरैः ।।\nरक्तास्यां पार्वतीं चैव कोपप्रस्फुरिताधराम् ।। ४५ ।।\nब्रह्माणमूचुस्ते तत्र क्रमेण समयोचितम् ।।\nभीरवो देवताः सर्वे मुनयः पर्वतास्तथा ।। ४६।।\nकश्यप उवाच ।।\nदुर्दृष्टोऽयं प्राक्तनेन पत्नीशापेन सर्वदा ।।\nबालं ददर्श यत्नेन तस्य वै मातुराज्ञया ।। ४७ ।।\nश्रीसूर्य्य उवाच ।।\nतं धर्मं साक्षिणं कृत्वा सूनोर्वै मातुराज्ञया ।।\nयत्पुत्रोऽतिप्रयत्नेन ह्यपश्यत्पार्वतीसुतम् ।। ४८ ।।\nयथा निरपराधेन मत्पुत्रं सा शशाप ह ।।\nतत्पुत्रस्यांगभंगश्च भविष्यति न संशयः ।। ४९ ।।\nयम उवाच ।।\nप्रदाय स्वयमाज्ञां च शशापेयं स्वयं कथम् ।।\nवयं शपामः कोऽधर्मो जिघांसोश्च विहिंसने ।। ५० ।।\nब्रह्मोवाच ।।\nशशाप पार्वती रुष्टा स्त्रीस्वभावाच्च चापलात् ।।\nसर्वेषां वचनेनैव क्षन्तुमर्हन्तु साधवः ।। ५१ ।।\nदुर्गे दत्त्वा त्वमाज्ञां च पुत्रदर्शनहेतवे ।।\nकथं शपसि निर्दोषमतिथिं त्वद्गृहागतम् ।। ५२ ।।\nइत्युक्त्वा शनिमादाय बोधयित्वा च पार्वतीम् ।।\nतां तं समर्पणं चक्रे शाप मोचनहेतवे ।। ५३ ।।\nबभूव पार्वती तुष्टा ब्रह्मणो वचनान्मुने।।\nशान्ता बभूबुस्ते तत्र दिनेशयमकश्यपाः।।५४।।\nउवाच पार्वती तत्र सन्तुष्टा तं शनैश्चरम् ।।\nप्रसादिता शिवेनैव ब्रह्मणा परिसेविता ।। ५५ ।।\nपार्वत्युवाच ।।\nग्रहराजो भव शने मद्वरेण हरिप्रियः ।।\nचिरजीवी च योगीन्द्रो हरिभक्तस्य का विपत् ।। ५६ ।।\nअद्यप्रभृति निर्विघ्ना हरौ भक्तिर्दृढाऽस्तु ते ।।\nशापोऽमोघस्ततो मेऽद्य किञ्चित्खञ्जो भविष्यसि ।। ५७ ।।\nइत्युक्त्वा पार्वती तुष्टा बालं धृत्वा च वक्षसि ।।\nउवास योषितां मध्ये तस्मै दत्त्वा शुभाशिषः ।। ५८ ।।\nशनिर्जगाम देवानां समीपं हृष्टमानसः ।।\nप्रणम्य भक्त्या तां ब्रह्मन्नम्बिकां जगदम्बिकाम् ।। ५९ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शनिकृतगणेशदर्शन तज्जातगणेशशिरःपतन विष्णुकृतगणेशशिरोयोजन शनिशापादिकथनं नाम द्वादशोऽध्यायः ।। १२ ।।"
  }
]
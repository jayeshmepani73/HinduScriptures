[
  {
    "text": "नारद उवाच ।।\nनारायण महाभाग हरेरंशसमुद्भव ।।\nसर्वं श्रुतं त्वत्प्रसादाद्गणेशचरितं शुभम् ।।१।।\nदन्तद्वययुतं वक्त्रं गजराजस्य बालके ।।\nविष्णुना योजितं ब्रह्मन्नेकदन्तः कथं शिशुः ।।२।।\nकुतो गतोऽस्य दन्तोऽन्यस्तद्भवान्वक्तुमर्हति ।।\nसर्वेश्वरस्त्वं सर्वज्ञः कृपावान्भक्तवत्सलः ।। ३ ।।\nसूत उवाच ।।\nनारदस्य वचः श्रुत्वा स्मेरानन सरोरुहः ।।\nएकदन्तस्य चरितं प्रवक्तुमुपचक्रमे ।। ४ ।।\nनारायण उवाच ।।\nशृणु नारद वक्ष्येऽहमितिहासं पुरातनम् ।।\nएकदन्तस्य चरितं सर्वमंगलमंगलम् ।। ५ ।।\nएकदा कार्त्तवीर्य्यश्च जगाम मृगयां मुने ।।\nमृगान्निहत्य बहुलान्परिश्रान्तो बभूव सः ।। ६ ।।\nनिशामुखे दिनेऽतीते तत्र तस्थौ वने नृपः ।।\nजमदग्न्याश्रमाभ्याशे चोपोष्यानीकसंयुतः ।।७।।\nप्रातः सरोवरे राजा स्नातः शुचिरलंकृतः ।।\nतदाऽऽत्रेयेण दत्तं च ह्यजपद्भक्तितो मनुम् ।। ८ ।।\nमुनिर्ददर्श राजानं शुष्ककण्ठौष्ठतालुकम्।।\nप्रीत्याऽऽदरेण मृदुलं पप्रच्छ कुशलं मुनिः ।। ९ ।।\nननाम सम्भमाद्राजा मुनिं सूर्य्यसमप्रभम् ।।\nस च तस्मै ददौ प्रीत्या प्रणताय शुभाशिषः ।। १० ।।\nवृत्तान्तं कथयामास राजा चानशनादिकम् ।।\nसंभ्रमेणैव मुनिना त्रस्तो राजा निमन्त्रितः ।। ११ ।।\nविज्ञाप्य तं मुनिश्रेष्ठः प्रययौ स्वालयं मुदा ।।\nएतद्वृत्तं कामधेनुं कथयामास भीतवत् ।।१२।।\nउवाच सा मुनिं भीतं भयं किं ते मम स्थितौ ।।\nजगद्भोजयितुं शक्तस्त्वं मया को नृपो मुने ।। १३ ।।\nराजभोजनयोग्यार्हं यद्यद्द्रव्यं प्रयाचसे ।।\nसर्वं तुभ्यं प्रदास्यामि त्रिषु लोकेषु दुर्लभम् ।। १४ ।।\nसौवर्णानि च रौप्याणि पात्राणि विविधानि च ।।\nभोजनार्हाण्यसंख्यानि पाकपात्राणि यानि च ।। १५ ।।\nपात्राणि स्वादुपूर्णानि प्रददौ मुनये च सा ।।\nनानाविधानि स्वादूनि परिपक्वफलानि च ।। १६ ।।\nपनसाम्रश्रीफलानि नारिकेलादिकानि च ।।\nराशीभूतान्यसंख्यानि स्वादुलड्डुकराशयः ।। १७ ।।\nयवगोधूमचूर्णानां भक्ष्याणि विविधानि च ।।\nपक्वान्नानां पर्वतांश्च परमान्नस्य कन्दरान् ।। १८ ।।\nदुग्धानां च घृतानां च नदीर्दध्नां ददौ मुदा ।।\nशर्कराणां तथा राशिं मोदकानां च पर्वतान् ।। १९ ।।\nपृथुकानां सुशालीनां पर्वतान्प्रददौ मुदा ।।\nताम्बूलं च ददौ पूर्णं कर्पूरादिसुवासितम् ।। २० ।।\nनृपयोग्यं कौतुकाच्च सुन्दरं वस्त्रभूषणम् ।।\nमुनिः सम्भृतसम्भारो दत्त्वा द्रव्यं मनोहरम् ।। २१ ।।\nभोजयामास राजानं ससैन्यमपि लीलया ।।\nयद्यस्तु दुर्लभं वस्तु परिपूर्णं नृपेश्वर ।।\nजगाम विस्मयं राजा दृष्ट्वा पात्राण्युवाच ह ।। २२ ।।\nराजोवाच ।।\nद्रव्याण्येतानि सचिव दुर्लभान्यश्रुतानि च ।।\nममासाध्यानि सहसा क्वागतान्यवलोकय ।। २३ ।।\nनृपाज्ञया च सचिवः सर्वं दृष्ट्वा मुनेर्गृहे ।।\nराजानं कथयामास वृत्तान्तं महद्भुतम् ।। २४ ।।\nसचिव उवाच ।।\nदृष्टं सर्वं महाराज निबोध मुनिमन्दिरम् ।।\nवह्निकुण्डं यज्ञकाष्ठकुशपुष्पफलान्वितम् ।।२५।।\nकृष्णचर्मस्रुवस्रुग्भिः शिष्यसंघैश्च संकुलम् ।।\nतैजसाधारसस्यादिसर्वसम्पद्विवर्जितम् ।। २६ ।।\nवृक्षचर्मपरीधाना दृष्टाः सर्वे जटाधराः ।।\nगृहैकदेशे दृष्टा सा कपिलैका मनोहरा ।। २७ ।।\nचार्वंगी रुद्रवर्णाभा रक्तपङ्कजलोचना ।।\nज्वलन्ती तेजसा तत्र पूर्णचन्द्रसमप्रभा ।। २८ ।।\nसर्वसम्पद्गुणाधारा साक्षादिव हरिप्रिया ।।\nइत्येवं बोधितो राजा दुर्बुद्धिः सचिवाज्ञया ।। २९ ।।\nमुनिं ययाचे तां धेनुं निबद्धः कालपाशतः ।।\nकिं वा पुण्यं च का बुद्धिः कः कालः सर्वतो बली।।३०।।\nपुण्यवान्बुद्धिमान्दैवाद्राजेन्द्रो ऽयाचत द्विजम् ।।\nपुण्यात्प्रजायते कर्म पुण्यरूपं च भारते ।। ३१ ।।\nपापात्प्रजायते कर्म पापरूपं भयावहम् ।।\nपुण्यात्कृत्वा स्वर्गभोगं जन्म पुण्यस्थले नृणाम् ।। ३२ ।।\nपापाद्भुक्त्वा च नरकं कुत्सितं जन्म जीविनाम् ।।\nजीविनां निष्कृतिर्नास्ति स्थिते कर्मणि नारद ।। ३३ ।।\nतेन कुर्वन्ति सन्तश्च सन्ततं कर्मणः क्षयम् ।।\nसा विद्या तत्तपो ज्ञानं स गुरुः स च बान्धवः ।। ३४ ।।\nसा माता स पिता पुत्रस्तत्क्षयं कारयेत्तु यः ।।\nजीविनां दारुणो रोगः कर्मभोगः शुभाशुभः ।। ३९ ।।\nभक्तवैद्यस्तं निहन्ति कृष्णभक्तिरसायनात् ।।\nमाया ददाति तां भक्तिं प्रतिजन्मनि सेविता ।। ३६ ।।\nपरितुष्टा जगद्धात्री भक्तेभ्यो बुद्धिदायिनी ।।\nपरा परम भक्ताय माया यस्मै ददाति च ।।३७।।\nमायां तस्मै मोहयितुं न विवेकं कदाचन ।।\nमायाविमोहिते राजा मुनिमानीय यत्नतः ।। ।। ३८ ।।\nउवाच विनयाद्भक्त्या कृताञ्जलिपुटो मुदा ।। ३९ ।।\nराजोवाच ।।\nदेहि भिक्षां कल्पतरो कामधेनुं च कामदाम् ।।\nमह्यं भक्ताय भक्तेश भक्तानुग्रहकारक ।।४०।।\nयुष्मद्विधानां दातॄणामदेयं नास्ति भारते ।।\nदधीचिर्देवताभ्यश्च ददौ स्वास्थि पुरा श्रुतम् ।। ।। ४१ ।।\nभ्रूभंगलीलामात्रेण तपोराशे तपोधन ।।\nसमूहं कामधेनूनां स्रष्टुं शक्तोऽसि भारते ।। ४२ ।।\nमुनिरुवाच ।।\nअहो व्यतिक्रमं राजन्ब्रवीषि शठ वञ्चक ।।\nदानं दास्यामि विप्रोऽहं क्षत्रियाय कथं नृप ।। ४३ ।।\nकृष्णेन दत्ता गोलोके ब्रह्मणे परमात्मना ।।\nकामधेनुरियं यज्ञे न देया प्राणतः प्रिया ।। ४४ ।।\nब्रह्मणा भृगवे दत्ता प्रियपुत्राय भूमिप ।।\nमह्यं दत्ता च भृगुणा कपिला पैतृकी मम ।।४५।।\nगोलोकजा कामधेनुर्दुर्लभा भुवनत्रये।।\nलीलामात्रात्कथमहं कपिलां स्रष्टुमीश्वरः ।। ४६ ।।\nनाहं रे हालिको मूढस्तुत्या नोत्थापितो बुधः ।।\nक्षणेन भस्मसात्कर्तुं क्षमोऽहमतिथिं विना ।। ४७ ।।\nगृहं गच्छ गृहं गच्छ मे कोपं नैव वर्द्धय ।।\nपुत्र दारादिकं पश्य दैवबाधित पामर ।।४८।।\nमुनेस्तद्वचनं श्रुत्वा चुकोप स नराधिपः ।।\nनत्वा मुनिं सैन्यमध्यं प्रययौ विधिबाधितः ।। ।। ४९ ।।\nगत्वा सैन्यसकाशं स कोपप्रस्फुरिताधरः ।।\nकिङ्करान्प्रेषयामास धेनुमानयितुं बलात् ।। ५० ।।\nकपिलासन्निधिं गत्वा रुरोद मुनिपुंगवः ।।\nकथयामास वृत्तान्तं शोकेन हतचेतनः ।। ५१ ।।\nरुदन्तं ब्राह्मणं दृष्ट्वा सुरभिस्तमुवाच ह ।।\nसाक्षाल्लक्ष्मीस्वरूपा सा भक्तानुग्रहकारिका ।।५२।।\nसुरभिरुवाच ।।\nइन्द्रो वा हालिको वाऽपि वस्तु स्वं दातुमीश्वरः ।।\nशास्ता पालयिता दाता स्ववस्तूनां च सन्ततम् ।।५३।।\nस्वेच्छया चेन्नृपेन्द्राय मां ददासि तपोधन ।।\nतेन सार्द्धं गमिष्यामि स्वेच्छया च तवाज्ञया ।।९४।।\nअथवा न ददासि त्वं न गमिष्यामि ते गृहात् ।।\nमत्तो दत्तेन सैन्येन दूरीकुरु नृपं द्विषम् ।। ५५ ।।\nकथं रोदिषि सर्वज्ञ मायामोहितचेतनः ।।\nसंयोगश्च वियोगश्च कालसाध्यो न चात्मनः ।। ५६ ।।\nत्वं वा को मे तवाहं का सम्बन्धः कालयोजितः ।।\nयावदेव हि सम्बन्धो ममत्वं तावदेव हि ।।५७।।\nमनो जानाति यद्द्रव्यमात्मीयं चेति केवलम् ।।\nदुःखं च तस्य विच्छेदाद्यावत्स्वत्वं च तत्र वै ।।। ।।। ५८ ।।\nइत्युक्त्वा कामधेनुश्च सुषाव विविधानि च ।।\nशस्त्राण्यस्त्राणि सैन्यानि सूर्यतुल्यप्रभाणि च ।।५९।।\nनिर्गताः कपिलावक्त्रात्त्रिकोट्यः खड्गधारिणाम् ।।\nविनिस्सृता नासिकायाः शूलिनः पञ्च कोटयः ।। ६० ।।\nविनिस्सृता लोचनाभ्यां शतकोटिधनुर्द्धरा।।\nकपालान्निस्सृता वीरास्त्रिकोट्यो दण्डधारिणाम्।। ६१ ।।\nवक्षस्स्थलान्निस्सृताश्च त्रिकोट्यश्शक्तिधारिणाम् ।।\nशतकोट्यो गदाहस्ताः पृष्ठदेशाद्विनिर्गताः।।६२।।\nविनिस्सृताः पादतलाद्वाद्यभाण्डाः सहस्रशः ।।\nजंघादेशान्निस्सृताश्च त्रिकोट्यो राजपुत्रकाः ।। ६३ ।।\nविनिर्गता गुह्यदेशात्त्रिकोटिम्लेच्छजातयः।।\nदत्त्वा सैन्यानि कपिला मुनये चाभयं ददौ।\nयुद्धं कुर्वन्तु सैन्यानि त्वं न याहीत्युवाच ह।।६४।।\nमुनिः सम्भूतसम्भारैर्हर्षयुक्तो बभूव ह।।\nनृपेण प्रेरितो भृत्यो नृपं सर्वमुवाच ह।।६५।।\nकपिलासैन्यवृत्तान्तमात्मवर्गपराजयम्।।\nतच्छ्रुत्वा नृपशार्दूलस्त्रस्तः कातरमानसः ।।\nदूतान्त्संप्रेष्य सैन्यानि चाजहार स्वदेशतः।।६६।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे एकदन्तत्वप्रश्नप्रसङ्गे जदमग्निकार्त्तवीर्ययुद्धारंभवर्णनंनाम चतुर्विंशोऽध्यायः ।। २४ ।।"
  }
]
[
  {
    "text": "भृगुरुवाच।।\nसम्प्राप्तं कवचं नाष शश्वत्सर्वाङ्गरक्षणम्।।\nसुखदं मोक्षदं सारं शत्रुसंहारकारणम्॥१॥\nअधुना भगवन्मन्त्रं स्तोत्रं पूजाविधिं प्रभो ॥\nदेहि मह्यमनाथाय शरणागतपालक ॥२॥\nमहादेव उवाच ॥\nॐ श्रीं नमः श्रीकृष्णाय परिपूर्णतमाय स्वाहा॥\nमन्त्रेषु मन्त्रराजोऽयं महान्सप्तदशाक्षरः ॥३॥\nसिद्धोऽयं पञ्चलक्षेण जपेन मुनिपुंगवः॥\nतद्दशांशं च हवनं तद्दशांशाभिषेचनम् ॥\nतर्पणं तद्दशांशं च तद्दशांशं च मार्जनम् ॥\nसुवर्णानां च शतकं पुरश्चरणदक्षिणा ॥ ४ ॥\nमन्त्रसिद्धस्य पुंसश्च विश्वं करतले मुने ॥\nशक्तः पातुं समुद्रांश्च विश्वं संहर्तुमीश्वरः ॥ ९ ॥\nपाञ्चभौतिकदेहेन वैकुण्ठं गन्तुमीश्वरः ॥\nतस्य संस्पर्शमात्रेण पदपङ्कजरेणुना ॥\nपूतानि सर्वतीर्थानि सद्यः पूता वसुन्धरा ॥ ६ ॥|\nध्यानं च सामवेदोक्तं शृणु मन्मुखतो मुने ।।\nसर्वेश्वरस्य कृष्णस्य भक्तिमुक्तिप्रदायि च ।। ७ ।।\nनवीनजलदश्यामं नीलेन्दीवरलोचनम् ।।\nशरत्पार्वणचन्द्रास्यमीषद्धास्यं मनोहरम् ।। ८ ।।\nकोटिकन्दर्पलावण्यलीलाधाममनोहरम् ।।\nरत्नसिंहासनस्थं तं रत्नभूषणभूषितम् ।। ९ ।।\nचन्दनोक्षितसर्वांगं पीताम्बरधरं वरम् ।।\nवीक्ष्यमाणं च गोपीभिः सस्मिताभिश्च सन्ततम् ।। 3.32.१० ।।\nप्रफुल्लमालतीमालावनमाला विभूषितम् ।।\nदधतं कुन्दपुष्पाढ्यां चूडां चन्द्रकचर्च्चिताम् ।। ११ ।।\nप्रभां क्षिपन्तीं नभसश्चन्द्रतारान्वितस्य च ।।\nरत्नभूषितसर्वांगं राधावक्षःस्थलस्थितम्।।१२।।\nसिद्धेन्द्रैश्च मुनीन्द्रैश्च देवेन्द्रैः परिसेवितम्।।\nब्रह्मविष्णुमहेशैश्च श्रुतिभिश्च स्तुतं भजे।।१३।।\nध्यानेनानेन तं ध्यात्वा चोपचारांस्तु षोडश ।।\nदत्त्वा भक्त्या च संपूज्य सर्वज्ञत्वं लभेत्पुमान् ।।१४।।\nअर्घ्यं पाद्यं चासनं च वसनं भूषणं तथा।।\nगामर्घ्यं मधुपर्कं च यज्ञसूत्रमनुत्तमम् ।।१५।।\nधूपदीपौ च नैवेद्यं पुनराचमनीयकम् ।।\nनानाप्रकारपुष्पाणि ताम्बूलं च सुवासितम्।। ।।१६।।\nमनोहरं दिव्यतल्पं कस्तूर्यगरुचन्दनैः।।\nभक्त्या भगवते देयं माल्यं पुष्पाञ्जलित्रयम् ।। १७ ।।\nततः षडंगं सम्पूज्य पश्चात्स म्पूजयेद्गणम्।।\nश्रीदामानं सुदामानं वसुदामानमेव च।।१८।।\nहरिभानुं चन्द्रभानुं सूर्य्यभानुं सुभानुकम्।।\nपार्षदप्रवरान्सप्त पूजयेद्भक्तिभा वतः।।१९।।\nगोपीश्वरीं राधिकां च मूलप्रकृतिमीश्वरीम्।।\nकृष्णशक्तिं कृष्णपूज्यां पूजयेद्भक्तिपूर्वकम् ।। 3.32.२० ।।\nगोपगोपीगणं शान्तं मां ब्रह्माणं च पार्वतीम् ।।\nलक्ष्मीं सरस्वतीं पृथ्वीं सर्वदेवं सपार्षदम्।।२१।।\nदेवषट्कं समभ्यर्च्य पुनः पञ्चोपचारतः।।\nपश्चादेवं क्रमेणैव श्रीकृष्णं पूजयेत्सुधीः ।।२२।।\nगणेशं च दिनेशं च वह्निं विष्णुं शिवं शिवाम् ।।\nदेवषट्कं समभ्यर्च्य चेष्टदेवं च पूजयेत् ।। २३ ।।\nगणेशं विघ्ननाशाय व्याधिनाशाय भास्करम् ।।\nआत्मनः शुद्धये वह्निं श्रीविष्णुं मुक्तिहेतवे ।। २४ ।।\nज्ञानाय शङ्करं दुर्गां परमैश्व र्य्यहेतवे ।।\nसम्पूजने फलमिदं विपरीतमपूजने ।।२५।।\nततः कृत्वा परीहारमिष्टदेवं च भक्तितः ।।\nस्तोत्रं च सामवेदोक्तं पठेद्भक्त्या च तच्छृणु।।२६।।\nमहादेव उवाच ।।\nपरं ब्रह्म परं धाम परं ज्योतिः सनातनम्।।\nनिर्लिप्तं परमात्मानं नमाम्यखिलकारणम्।।२७।।\nस्थूलात्स्थूलतमं देवं सूक्ष्मात्सूक्ष्मतमं परम् ।।\nसर्वदृश्यमदृश्यं च स्वेच्छाचारं नमाम्यहम् ।। २८ ।।\nसाकारं च निराकारं सगुणं निर्गुणं प्रभुम् ।।\nसर्वाधारं च सर्वं च स्वेच्छारूपं नमाम्यहम् ।।२९।।\nअतीव कमनीयं च रूपं निरुपमं विभुम् ।।\nकरालरूपमत्यन्तं बिभ्रतं प्रणमाम्यहम् ।। 3.32.३० ।।\nकर्म्मणः कर्मरूपं तं साक्षिणं सर्वकर्मणः ।।\nफलं च फलदातारं सर्वरूपं नमाम्यहम् ।। ३१ ।।\nस्रष्टा पाता च संहर्ता कलया मूर्तिभेदतः ।।\nनानामूर्तिः कलांशेन यः पुमांस्तं नमाम्यहम् ।। ३२ ।।\nस्वयं प्रकृतिरूपश्च मायया च स्वयं पुमान् ।।\nतयोः परं स्वयं शश्वत्तन्नमामि परात्परम् ।। ३३ ।।\nस्त्रीपुन्नपुंसकं रूपं यो बिभर्ति स्वमायया ।।\nस्वयं माया स्वयं मायी यो देवस्तं नमाम्यहम् ।। ३४ ।।\nतारकं सर्वदुःखानां सर्वकारणकारणम् ।।\nधारकं सर्वविश्वानां सर्वबीजं नमाम्यहम् ।। ३५ ।।\nतेजस्विनां रविर्यो हि सर्वजातिषु वाडवः ।।\nनक्षत्राणां च यश्चन्द्रस्तं नमामि जगत्प्रभुम् ।। ३६ ।।\nरुद्राणां वैष्णवानां च ज्ञानिनां यो हि शङ्करः ।।\nनागानां यो हि शेषश्च तं नमामि जगत्पतिम् ।। ३७ ।।\nप्रजापतीनां यो ब्रह्मा सिद्धानां कपिलः स्वयम् ।।\nसनत्कुमारो मुनिषु तं नमामि जगद्गुरुम्।।३८।।\nदेवानां यो हि विष्णुश्च देवीनां प्रकृतिः स्वयम्।।\nस्वायम्भुवो मनूनां यो मानवेषु च वैष्णवः।।\nनारीणां शतरूपा च बहुरूपं नमाम्यहम् ।।३९।।\nऋतूनां यो वसन्तश्च मासानां मार्गशीर्षकः ।।\nएकादशी तिथीनां च नमाम्यखिलरूपिणम् ।।3.32.४०।।\nसागरः सरितां यश्च पर्वतानां हिमालयः ।।\nवसुन्धरा सहिष्णूनां तं सर्वं प्रणमाम्यहम् ।।४१।।\nपत्राणां तुलसीपत्रं दारुरूपेषु चन्दनम् ।।\nवृक्षाणां कल्पवृक्षो यस्तं नमामि जगत्पतिम् ।। ४२ ।।\nपुष्पाणां पारिजातश्च सस्यानां धान्यमेव च ।।\nअमृतं भक्ष्यवस्तूनां नानारूपं नमाम्यहम्।।४३।।\nऐरावतो गजेन्द्राणां वैनतेयश्च पक्षिणाम् ।।\nकामधेनुश्च धेनूनां सर्वरूपं नमाम्यहम्।।४४।।\nतैजसानां सुवर्णं च धान्यानां यव एव च ।।\nयः केसरी पशूनां च वररूपं नमाम्यहम् ।। ४९ ।।\nयक्षाणां च कुबेरो यो ग्रहाणां च बृहस्पतिः ।।\nदिक्पालानां महेन्द्रश्च तं नमामि परं वरम् ।। ४६ ।।\nवेदसंघश्च शास्त्राणां पण्डितानां सरस्वती ।।\nअक्षराणामकारो यस्तं प्रधानं नमाम्यहम् ।। ४७ ।।\nमन्त्राणां विष्णुमन्त्रश्च तीर्थानां जाह्नवी स्वयम् ।।\nइन्द्रियाणां मनो यो हि सर्वश्रेष्ठं नमाम्यहम् ।। ।। ४८ ।।\nसुदर्शनं च शस्त्राणां व्याधिनां वैष्णवो ज्वरः ।।\nतेजसां ब्रह्मतेजश्च वरेण्यं तं नमाम्यहम् ।। ४९ ।।\nबलं यो वै बलवतां मनो वै शीघ्रगामिनाम् ।।\nकालः कलयतां यो हि तं नमामि विलक्षणम् ।।3.32.५०।।\nज्ञानदाता गुरूणां च मातृरूपश्च बन्धुषु ।\nमित्रेषु जन्मदाता यस्तं सारं प्रणमाम्यहम् ।।५१।।\nशिल्पिनां विश्वकर्मा यः कामदेवश्च रूपिणाम् ।।\nपतिव्रता च पत्नीनां नमस्यं तं नमाम्यहम् ।। ५२ ।।\nप्रियेषु पुत्ररूपो यो नृपरूपो नरेषु च ।।\nशालग्रामश्च यन्त्राणां तं विशिष्टं नमाम्यहम् ।। ५३ ।।\nधर्म्मः कल्याणबीजानां वेदानां सामवेदकः ।।\nधर्म्माणां सत्यरूपो यो विशिष्टं तं नमाम्यहम् ।। ५४ ।।\nजले शैत्यस्वरूपो यो गन्धरूपश्च भूमिषु ।।\nशब्दरूपश्च गगने तं प्रणम्य नमाम्यहम् ।। ५५ ।।\nक्रतूनां राजसूयो यो गायत्री छन्दसां च यः ।।\nगन्धर्वाणां चित्ररथस्तं गरिष्ठं नमाम्यहम् ।।५६।।\nक्षीरस्वरूपो गव्यानां पवित्राणां च पावकः।।\nपुण्यदानां च यः स्तोत्रं तं नमामि शुभप्रदम् ।।५७।।\nतृणानां कुशरूपो यो व्याधिरूपश्च वैरिणाम् ।।\nगुणानां शान्तरूपो यश्चित्ररूपं नमाम्यहम् ।। ५८ ।।\nतेजोरूपो ज्ञानरूपः सर्वरूपश्च यो महान्।।\nसर्वानिर्वचनीयं च तं नमामि स्वयं विभुम्।।५९।।\nसर्वाधारेषु यो वायुर्यथाऽऽत्मा नित्यरूपिणाम् ।।\nआकाशो व्यापकानां यो व्यापकं तं नमाम्यहम् ।। 3.32.६० ।।\nवेदानिर्वचनीयं यन्न स्तोतुं पण्डितः क्षमः ।।\nयदनिर्वचनीयं च को वा तत्स्तोतुमीश्वरः ।। ६१ ।।\nवेदा न शक्ता यं स्तोतुं जडीभूता सरस्वती ।।\nतं च वाङ्मनसापारं को विद्वान्स्तोतुमीश्वरः ।।६२।।\nशुद्धतेजस्स्वरूपं च भक्तानुग्रहविग्रहम् ।।\nअतीव कमनीयं च श्यामरूपं नमाम्यहम् ।।६३।।\nद्विभुजं मुरलीवक्त्रं किशोरं सस्मितं मुदा ।।\nशश्वद्गोपाङ्गनाभिश्च वीक्ष्यमाणं नमाम्यहम्।।६४।।\nराधया दत्तताम्बूलं भुक्तवन्तं मनोहरम्।।\nरत्नसिंहासनस्थं च तमीशं प्रणमाम्यहम्।।६५।।\nरत्नभूषणभूषाढ्यं सेवितं श्वेतचामरैः।।\nपार्षदप्रवरैर्गोपकुमारैस्तं नमाम्यहम्।।६६।।\nवृन्दावनान्तरे रम्ये रासोल्लाससमुत्सुकम्।।\nरासमण्डलमध्यस्थं नमामि रसिकेश्वरम् ।। ६७ ।।\nशतशृङ्गे महाशैले गोलोके रत्नपर्वते ।।\nविरजापुलिने रम्ये प्रणमामि विहारिणम्।।६८।।\nपरिपूर्णतमं शान्तं राधाकान्तं मनोहरम् ।।\nसत्यं ब्रह्मस्वरूपं च नित्यं कृष्णं नमाम्यहम् ।। ६९ ।।\nश्रीकृष्णस्य स्तोत्रमिदं त्रिसन्ध्यं यः पठेन्नरः।।\nधर्मार्थकाममोक्षाणां स दाता भारते भवेत् ।। 3.32.७० ।।\nहरिदास्यं हरौ भक्तिं लभेत्स्तोत्रप्रसादतः ।।\nइह लोके जगत्पूज्यो विष्णुतुल्यो भवेद्ध्रुवम् ।। ७१ ।।\nसर्वसिद्धेश्वरः शान्तोऽप्यन्ते याति हरेः पदम् ।।\nतेजसा यशसा भाति यथा सूर्य्यो महीतले।।७२।।\nजीवन्मुक्तः कृष्णभक्तः स भवेन्नात्र संशयः ।।\nअरोगी गुणवान्विद्वान्पुत्रवान्धनवान्सदा ।। ७३ ।।\nषडभिज्ञो दशबलो मनोयायी भवेद्ध्रुवम् ।।\nसर्वज्ञः सर्वदश्चैव स दाता सर्वसम्पदाम् ।।\nकल्पवृक्षसमः शश्वद्भवेत्कृष्णप्रसादतः ।। ७४ ।।\nइत्येवं कथितं स्तोत्रं वत्स त्वं गच्छ पुष्करम् ।।\nतत्र कृत्वा मन्त्रसिद्धिं पश्चात्प्राप्स्यसि वाञ्छितम् ।। ७५ ।।\nत्रिस्सप्तकृत्वो निर्भूपां कुरु पृथ्वीं यथासुखम् ।।\nममाशिषा मुनिश्रेष्ठ श्रीकृष्णस्य प्रसादतः ।। ७६ ।।\nइति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे स्तवप्रदानं नाम द्वात्रिंशत्तमोऽध्यायः ।।३२।।"
  }
]
[
  {
    "text": "नारायण उवाच ।।\nसुचन्द्रे पतिते ब्रह्मन्राजेन्द्राणां शिरोमणौ ।।\nअगमत्पुष्कराक्षस्तु सेनात्र्यक्षौहिणीयुतः ।। १ ।।\nसूर्य्यवंशोद्भवो राजा सुचन्द्रतनयो महान् ।।\nमहालक्ष्मीसेवकश्च लक्ष्मीवान्सूर्य्यसन्निभः ।। २ ।।\nमहालक्ष्म्याश्च कवचं गले यस्य मनोहरम् ।।\nपरमैश्वर्य्यसंयुक्तस्त्रैलोक्यविजयी ततः ।।३।।\nतं दृष्ट्वा भ्रातरः सर्वे रैणुकेयस्य धीमतः ।।\nआययुः समरं कर्त्तुं नानाशस्त्रास्त्रपाणयः ।।।४।।\nराजेन्द्रः शरजालेन च्छेदयामास तांस्तथा ।।\nचिच्छिदुः शरजालं च ते वीराश्चैव लीलया ।। ५ ।।\nचिच्छिदुः स्यन्दनं राज्ञस्ते वीराः पञ्चबाणतः ।।\nसारथिं पञ्चबाणेन रथाश्वं दशबाणतः ।। ६ ।।\nतद्धनुः सप्तबाणेन तूर्णं वै पञ्चबाणतः ।।\nचिच्छिदुस्तद्भ्रातृवर्गान्विप्राः शङ्करशूलतः ।।७।।\nते च त्र्यक्षौहिणीं सेनान्निजघ्नुश्चापि लीलया ।।\nहन्तुं नृपेन्द्रं ते वीराः शिवशूलं निचिक्षिपुः ।।\nगले बभूव तच्छूलं राज्ञः पुष्करमालिका ।। ८ ।।\nशक्तिं च परिघं चैव भुशुण्डीं मुद्गरं तथा ।।\nगदां च चिक्षिपुर्विप्राः कोपेन ज्वलदग्नयः ।। ९ ।।\nतानि शस्त्राणि चूर्णानि क्ष्माभृतो देहयोगतः ।।\nविस्मिता भ्रातरः सर्वे भृगोरेव महामुने ।।3.38.१०।।\nरथं धनुश्च शस्त्राणि चास्त्राणि विविधानि च ।।\nसेनां प्रस्थापयामास कार्त्तवीर्य्यार्जुनः स्वयम्।।११।।\nराजा स्यन्दनमारुह्य पुष्कराक्षो महाबलः ।।\nचकार शरजालं च महाघोरतरं मुने ।। १२ ।।\nचिच्छिदुः शरजालं ते वीराः शस्त्रास्त्रपाणयः ।।\nराजा प्रस्वापनेनैव निद्रितांस्तांश्चकार ह ।। १३ ।।\nभ्रातॄंश्च निद्रितान्दृष्ट्वा जामदग्न्यो महाबलः ।।\nक्षतविक्षतसर्वांगान्बोधयामास तत्त्वतः ।।१४।।\nबोधयित्वा तान्निवार्य्य जगाम रणमूर्द्धनि ।।\nचिक्षेप पर्शुं कोपेन शीघ्रं राजजिघांसया।।१५।।\nछित्त्वा राज्ञः किरीटं च पर्शुर्भूमौ पपात ह।।\nजग्राह परशुं शीघ्रं जामदग्न्यो महाबलः।।१६।।\nतदा शङ्करशूलं च चिक्षिपे मन्त्रपूर्वकम् ।।\nनृपस्य कुण्डलं छित्त्वा जगाम शिवसन्निधिम्।।१७।।\nराजा निहन्तुं तं रामं शरजालं चकार ह ।।\nचिच्छेद शरजालं च रेणुकेयश्च लीलया ।।१८।।\nक्रमेण राजा नानास्त्रं चिक्षिपे मन्त्रपूर्वकम्।।\nतच्चिच्छेद क्रमेणैव भृगुः शस्त्रभृतां वरः।।१९।।\nभृगुश्चिक्षेप नानास्त्रं महासन्धानपूर्वकम् ।।\nतच्चिच्छेद महाराजः सन्धानेनैव लीलया ।। 3.38.२० ।।\nरामश्चिक्षेप सन्धाय ब्रह्मास्त्रं मन्त्रपूर्वकम् ।।\nराजा निर्वापणं चक्रे सन्धानेनैव लीलया ।।२१।।\nसर्वाण्यस्त्राणि शस्त्राणि रामः पाशुपतं विना ।।\nचिक्षेप कोपविभ्रांतो भूपश्चिच्छेद तानि च ।। २२ ।।\nरामः स्तुत्वा शिवं नत्वाऽऽददे पाशुपतं मुने ।।\nनारायणश्च भगवानवोचद् विप्ररूपधृक् ।। २३ ।।\nब्राह्मण उवाच ।।\nकिं करोषि भृगो वत्स त्वमेवं ज्ञानिनां वरः ।।\nनरं हन्तुं पाशुपतं कोपात्किं क्षिपसि भ्रमात् ।। २४ ।।\nविश्वं पाशुपतेनैव भवेद्भस्म च सत्वरम् ।।\nसर्वघ्नं स्याच्छस्त्रमिदं विना श्रीकृष्णमीश्वरम् ।। २५ ।।\nअहो पाशुपतं जेतुं नालमेव सुदर्शनम् ।।\nहरेः सुदर्शनं चैव सर्वास्त्रपरिमर्दकम् ।।२६।।\nखट्वांगिनः पाशुपातं हरेरेव सुदर्शनम् ।।\nएते प्रधाने सर्वेषामस्त्राणां च जगत्त्रये ।। २७ ।।\nत्यज पाशुपतं ब्रह्मन्मदीयं वचनं शृणु ।।\nयथा जेष्यसि राजानं पुष्कराक्षं महाबलम् ।। २८ ।।\nकार्त्तवीर्य्यमजेतारं यथा जेष्यसि साम्प्रतम् ।।\nश्रूयतां सावधानेन तत्सर्वं कथयामि ते ।। २९ ।।\nमहालक्ष्म्याश्च कवचं त्रिषु लोकेषु दुर्लभम् ।।\nभक्त्या च पुष्कराक्षेण धृतं कण्ठे विधानतः ।। 3.38.३० ।।\nपरं दुर्गतिनाशिन्याः कवचं परमाद्भुतम् ।।\nधृतं च दक्षिणे बाहौ पुष्कराक्षसुतेन च ।। ३१ ।।\nकवचस्य प्रभावेण विश्वं जेतुं क्षमौ च तौ ।।\nको जेता च त्रिभुवने देहे च कवचे स्थिते ।। ३२ ।।\nअहं यास्यामि भिक्षार्थं सन्निधाने तयोर्मुने ।।\nकरिष्यामि च तद्भिक्षां प्रतिज्ञा सफलाऽस्तु ते ।। ३३ ।।\nब्राह्मणस्य वचः श्रुत्वा रामः संत्रस्तमानसः ।।\nउवाच ब्राह्मणं वृद्धं हृदयेन विदूयता ।। ३४ ।।\nपरशुराम उवाच ।।\nन जानामि महाप्राज्ञ कस्त्वं ब्राह्मणरूपधृक् ।।\nशीघ्रं च ब्रूहि मां मूढं तदा गच्छ नृपान्तिकम् ।। ३५ ।।\nजामदग्न्यवचः श्रुत्वा प्रहस्य ब्राह्मणः स्वयम् ।।\nउक्त्वा चाहं विष्णुरिति ययौ भिक्षितुमीश्वरः ।। ३६ ।।\nगत्वा तयोः सन्निधानं ययाचे कवचे च तौ ।।\nददतुस्तौ च कवचे विष्णवे विष्णुमायया ।।\nगृहीत्वा कवचे विष्णुर्वैकुण्ठं निर्जगाम सः ।। ३७ ।।\nनारद उवाच ।।\nमहालक्ष्म्याश्च कवचं केन दत्तं महामुने ।।\nपुष्कराक्षाय भूपाय श्रोतुं कौतूहलं मम ।। ३८ ।।\nकवचं चापि दुर्गायाः पुष्कराक्षसुताय च ।।\nदुर्ल्लभं केन वा दत्तं तद्भवान्वक्तुमर्हसि ।। ३९ ।।\nकवचं चापि किम्भूतं तयोर्वा तस्य किं फलम् ।।\nमन्त्रौ तु किंप्रकारौ च तन्मे ब्रूहि जगद्गुरो।। ।।। 3.38.४० ।।\nनारायण उवाच ।।\nदत्तं सनत्कुमारेण पुष्कराक्षाय धीमते ।।\nमहालक्ष्म्याश्च कवचं मन्त्रश्चापि दशाक्षरः ।। ४१ ।।\nस्तवनं चापि गोप्यं वै प्रोक्तं तच्चरितं च यत् ।।\nध्यानं च सामवेदोक्तं पूजां चैव मनोहराम् ।। ४२ ।।\nदुर्गायाश्चापि कवचं दत्तं दुर्वाससा पुरा।।\nस्तवनं चापि गोप्यं च मन्त्रश्चापि दशाक्षरः।।४३।।\nपश्चाच्छ्रोष्यसि तत्सर्वं देव्याश्च परमाद्भुतम्।।\nमहायुद्धसमारम्भे दत्तं प्रार्थनया च यत् ।।४४।।\nमहालक्ष्म्याश्च मन्त्रं च शृणु तं कथयामि ते ।।\nॐ श्रीं कमलवासिन्यै स्वाहेति परमाद्भुतम् ।। ४५।।\nध्यानं च सामवेदोक्तं शृणु पूजाविधिं मुने ।।\nदत्तं तस्मै कुमारेण पुष्कराक्षाय धीमते ।। ४६ ।।\nसहस्रदलपद्मस्थां पद्मनाभप्रियां सतीम् ।।\nपद्मालयां पद्मवक्त्रां पद्मपत्राभलोचनाम् ।। ४७।।\nपद्मपुष्पप्रियां पद्मपुष्पतल्पाधिशायिनीम् ।।\nपद्मिनीपद्महस्तां च पद्ममालाविभूषिताम् ।। ४८ ।।\nपद्मभूषणभूषाढ्यां पद्मशोभाविवर्द्धनीम् ।।\nपद्माटवीं प्रपश्यन्तीं सस्मितां तां भजे मुदा ।। ४९ ।।\nचन्दनाष्टदले पद्मे पद्मपुष्पेण पूजयेत् ।।\nगणं सम्पूज्य दत्त्वा चैवोपचारांश्च षोडश ।। 3.38.५० ।।\nततः स्तुत्वा च प्रणमेत्साधको भक्तिपूर्वकम् ।।\nकवचं श्रूयतां ब्रह्मन्सर्वसारं वदामि ते ।। ५१ ।।\nशृणु विप्रेन्द्र पद्मायाः कवचं परमं शुभम् ।।\nपद्मनाभेन यद्दत्तं ब्रह्मणे नाभिपद्मके ।। ५२ ।।\nसम्प्राप्य कवचं ब्रह्मा तत्पद्मे ससृजे जगत् ।।\nपद्मालयाप्रसादेन सलक्ष्मीको बभूव सः ।। ५३ ।।\nपद्मालयावरं प्राप्य पाद्मश्च जगतां प्रभुः ।।\nपाद्येन पद्मकल्पे च कवचं परमाद्भुतम् ।।५४।।\nदत्तं सनत्कुमाराय प्रियपुत्राय धीमते ।।\nकुमारेण च यद्दत्तं पुष्कराय च नारद ।। ५५ ।।\nयद्धृत्वा पाठनाद् ब्रह्मा सवसिद्धेश्वरो महान् ।।\nपरमैश्वर्य्यसंयुक्तः सर्वसम्पत्समन्वितः ।। ५६ ।।\nयद्दत्वा च धनाध्यक्षः कुबेरश्च धनाधिपः ।।\nस्वायम्भुवो मनुः श्रीमान्पठनाद्धारणाद्यतः ।। ५७ ।।\nप्रियव्रतोत्तानपादौ लक्ष्मीवन्तौ यतो मुने ।।\nपृथुः पृथ्वीपतिः सद्यो ह्यभवद्वारणाद्यतः ।। ५८ ।।\nकवचस्य प्रसादेन स्वयं दक्षः प्रजापतिः ।।\nधर्म्मश्च कर्म्मणां साक्षी पाता यस्य प्रसादतः ।। ५९ ।।\nयद्धृत्वा दक्षिणे बाहौ विष्णुः क्षीरोदशायितः ।।\nभक्त्या विधत्ते कण्ठे च शेषो नारायणांशकः ।। 3.38.६० ।।\nयद्धृत्वा वामनं लेभे कश्यपश्च प्रजापतिः ।।\nसर्वदेवाधिपः श्रीमान्महेन्द्रो धारणाद्यतः ।। ६१ ।।\nराजा मरुत्तो भगवानभवद्धारणाद्यतः ।।\nत्रैलोक्याधिपतिः श्रीमान्नहुषो यस्य धारणात् ।। ६२ ।।\nविश्वं विजिग्ये खट्वाङ्गः पठनाद्धारणाद्यतः ।।\nमुचुकुन्दो यतः श्रीमान्मान्धातृतनयो महान्।। ६३ ।।\nसर्वसम्पत्पदस्यास्य कवचस्य प्रजापतिः ।।\nऋषिश्छन्दश्च बृहती देवी पद्मालया स्वयम् ।। ६४ ।।\nधर्मार्थकाममोक्षेषु विनियोगः प्रकीर्तितः ।।\nपुण्यबीजं च महतां कवचं परमाद्भुतम् ।।६५।।\nॐ ह्रीं कमलवासिन्यै स्वाहा मे पातु मस्तकम्।।\nश्रीं मे पातु कपालं च लोचने श्रीं श्रियै नमः।६६।।।\nॐ श्रीं श्रियै स्वाहेति च कर्णयुग्मं सदाऽवतु।।\nॐ श्रीं क्लीं महालक्ष्म्यै स्वाहा मे पातु नासिकाम।६७।।\nॐ श्रीं पद्मालयायै च स्वाहा दन्तान्सदाऽवतु ।।\nॐ श्रीं कृष्णप्रियायै च दन्तरन्ध्रं सदाऽवतु।।६८।।\nॐ श्रीं  नारायणेशायै मम कण्ठं सदाऽवतु।।\nॐ श्रीं केशवकान्तायै मम स्कन्धं सदाऽवतु।। ।।६९।।\nॐ श्रीं पद्मनिवासिन्यै स्वाहा नाभिं सदाऽवतु।।\nॐ ह्रीं श्रीं संसारमात्रे मम वक्षः सदाऽवतु।।3.38.७०।।\nओं श्रीं मों कृष्णकान्तायै स्वाहा पृष्ठं सदाऽवतु ।।\nओं ह्रीं श्रीं श्रियै स्वाहा च मम हस्तौ सदाऽवतु ।। ७१ ।।\nॐ श्रीनिवासकान्तायै मम पदौ सदाऽवतु ।।\nॐ ह्रीं श्रीं क्लीं श्रियै स्वाहा सर्वाङ्गं मे सदाऽवतु ।। ७२ ।।\nप्राच्यां पातु महालक्ष्मीराग्नेय्यां कमलालया ।।\nपद्मा मां दक्षिणे पातु नैर्ऋत्यां श्रीर्हरिप्रिया ।। ७३ ।।\nपद्मालया पश्चिमे मां वायव्यां पातु सा स्वयम् ।।\nउत्तरे कमला पातु चैशान्यां सिन्धुकन्यका ।। ७४ ।।\nनारायणी च पातूर्ध्वमधो विष्णुप्रियाऽवतु ।।\nसन्ततं सर्वतः पातु विष्णुप्राणाधिका मम ।। ।। ७९ ।।\nइति ते कथितं वत्स सर्वमन्त्रौघविग्रहम् ।।\nसर्वैश्वर्य्यप्रदं नाम कवचं परमाद्भुतम् ।। ७६ ।।\nसुवर्णपर्वतं दत्त्वा मेरुतुल्यं द्विजातये ।।\nयत्फलं लभते धर्मी कवचेन ततोऽधिकम् ।। ७७ ।।\nगुरुमभ्यर्च्य  विधिवत्कवचं धारयेत्तु यः ।।\nकण्ठे वा दक्षिणे बाहौ स श्रीमान्प्रतिजन्मनि ।। ७८ ।।\nअस्ति लक्ष्मीर्गृहे तस्य निश्चला शतपूरुषम् ।।\nदेवेन्द्रैश्चासुरेन्द्रैश्च सोऽवध्यो निश्चितं भवेत् ।। ७९ ।।\nस सर्वपुण्यवान्धीमान्सर्वयज्ञेषु दीक्षितः ।।\nस स्नातः सर्वतीर्थेषु यस्येदं कवचं गले ।। 3.38.८० ।।\nयस्मै कस्मै न दातव्यं लोभमोहभयैरपि ।।\nगुरुभक्ताय शिष्याय शरण्याय प्रकाशयेत् ।। ८१ ।।\nइदं कवचमज्ञात्वा जपेल्लक्ष्मीं जगत्प्रभुम् ।।\nकोटिसंख्यं प्रजप्तोऽपि न मन्त्रः सिद्धिदायकः ।। ८२ ।।\nइति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे श्रीलक्ष्मीकवचवर्णनं नामाष्टात्रिंशत्तमोऽध्यायः ।। ३८ ।।"
  }
]
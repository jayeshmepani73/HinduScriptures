[
  {
    "text": "शंकर उवाच ।।\nकस्त्वं वटो कस्य पुत्रः क्व वासः स्तवनं कथम् ।।\nकिं वा तेऽहं करिष्यामि वाञ्छितं वद साम्प्रतम् ।। १ ।।\nपार्वत्युवाच ।।\nशोकाकुलं त्वां पश्यामि विमनस्कं सुविस्मितम् ।।\nवयसाऽतिशिशुं शान्तं गुणेन गुणिनां वरम्।।२।]\nभृगुरुवाच ।।\nजमदग्निसुतोऽहं च भृगुवंशसमुद्भवः।।\nरेणुकाऽम्बा मे परशुरामोऽहं नामतः प्रभो ।।३।।\nक्रीणीहि मां दयासिन्धो विद्यापण्येन किंकरम् ।।\nत्वामीशः शरणापन्नं रक्ष मां दीनवत्सल ।। ४ ।।\nमृगयामागतं भूपं पिता मे चोपवासिनम्।।\nचकारातिथ्यमानीय कपिलादत्तवस्तुना ।। ५ ।।\nराजा तं कपिलालोभाद्घातयामास मन्दधीः ।।\nकपिला तं मृतं दृष्ट्वा गोलोकं च जगाम सा ।।६।।\nमाताऽनुगमनं चक्रे ह्यनाथोऽहं च साम्प्रतम् ।।\nत्वं मे पिता शिवा माता रक्ष मां पुत्रवत्प्रभो ।। ७ ।।\nमया कृता प्रतिज्ञा च शोकेनैवातिदुष्करा ।।\nत्रिस्सप्तकृत्वो निर्भूपां करिष्यामि महीमिति ।। ८ ।।\nकार्तवीर्य्यं हनिष्यामि समरे तातघातकम् ।।\nइत्येतत्परिपूर्णं मे भगवान्कर्तुमर्हति ।। ९ ।।\nब्राह्मणस्य वचः श्रुत्वा दृष्ट्वा दुर्गामुखं हरः ।।\nबभूवानम्रवक्त्रश्च सा च शुष्कौष्ठतालुका ।। १० ।।\nपार्वत्युवाच ।।\nतपस्विन्विप्रपुत्रस्त्वं निर्भूपां कर्तुमिच्छसि ।।\nत्रिस्सप्तकृत्वः कोपेन साहसस्ते महान्बटो ।। ११ ।।\nहन्तुमिच्छसि निःशस्त्रः सहस्रार्जुनमीश्वरम् ।।\nभ्रूभङ्गलीलया यस्य रावणस्य पराजयः ।। १२ ।।\nतस्मै प्रदत्तं दत्तेन श्रीहरेः कवचं बटो ।।\nशक्तिरव्यर्थरूपा च यया ते हिंसितः पिता ।। १३ ।।\nहरेर्म्मन्त्रं संस्तवनं यः पठेच्च दिवानिशम् ।।\nको वा शक्नोति तं हन्तुं न पश्यामीह भूतले ।। १४ ।।\nअये विप्र गृहं गच्छ किं करिष्यति शंकरः ।।\nअन्ये भूपाश्च मद्भृत्याः का भीस्तेषां मयि स्थिते।।१५।।\nकाल्युवाच।।\nअये विप्र बटो जाल्म निर्भूपान्कर्तुमिच्छसि।।\nयथा हि वामनश्चन्द्रं करेणाहर्तुमिच्छति।।१६।।\nकृतयज्ञान्महापुण्यान्महाबलपराक्रमान् ।।\nदिगम्बरसहायेन मद्भृत्यान्हन्तुमिच्छसि ।। १७ ।।\nस तयोर्वचनं श्रुत्वा रुरोदोच्चैश्च शोकतः ।।\nसहसा पुरतस्तेषां प्राणांस्त्यक्तुं समुद्यतः ।। १८ ।।\nविप्रस्य रोदनं श्रुत्वा शंकरः करुणानिधिः ।।\nपश्यन्दुर्गां च कालीं च ज्ञात्वाऽऽशयमथो विभुः ।। १९ ।।\nतयोरनुमतिं प्राप्य सर्वेशो भक्तवत्सलः ।।\nजमदग्निसुतं सद्यः प्रवक्तुमुपचक्रमे ।। २० ।।\nशंकर उवाच ।।\nअद्यप्रभृति हे वत्स त्वं मे पुत्रसमो महान् ।।\nदास्यामि मन्त्रं गुह्यं ते त्रिषु लोकेषु दुर्ल्लभम् ।। २१ ।।\nएवंभूतं च कवचं दास्यामि परमाद्भुतम् ।।\nलीलया मत्प्रसादेन कार्त्तवीर्यं हनिष्यसि ।। २२ ।।\nत्रिस्सप्तकृत्वो निर्भूपां करिष्यसि महीं द्विज ।।\nजगत्ते यशसा पूर्णं भविष्यति न संशयः ।। २३ ।।\nइत्युक्त्वा शंकरस्तस्मै ददौ मन्त्रं सुदुर्लभम् ।।\nत्रैलोक्यविजयं नाम कवचं परमाद्भुतम् ।। २४ ।।\nस्तवं पूजाविधानं च पुरश्चरणपूर्वकम् ।।\nमन्त्रसिद्धेरनुष्ठानं यथावन्नियमक्रमम् ।। २५ ।।\nसिद्धिस्थानं कालसंख्यं कथयामास नारद ।।\nवेदवेदाङ्गादिकं च पाठयामास तत्क्षणम् ।। २६ ।।\nनागपाशं पाशुपतं ब्रह्मास्त्रं च सुदुर्लभम् ।।\nनारायणास्त्रमाग्नेयं वायव्यं वारुणं तथा ।। २७ ।।\nगान्धर्वं गारुडं चैव जृम्भणास्त्रं तथैव च ।।\nगदां शक्तिं च परशुं शूलमव्यर्थमुत्तमम् ।। २८ ।।\nनानाप्रकारशस्त्रास्त्रमन्त्रं च विधिपूर्वकम् ।।\nशस्त्रास्त्राणां च संहारं तूणी चाक्षयसायकौ ।। २९ ।।\nआत्मरक्षणसन्धानं संग्रामविजयक्रमम् ।।\nमायायुद्धं च विविधं हुंकारं मन्त्रपूर्वकम् ।। ३० ।।\nरक्षणं च स्वसैन्यानां परसैन्यविमर्दनम् ।।\nनानाप्रकारमतुलमुपायं रणसंकटे ।।\nसंहारे मोहिनीं विद्यां ददौ मृत्युहरां हरः ।। ३१ ।।\nस्थित्वा चिरं गुरोर्वांसे सर्वविद्यां विबोध्य सः ।।\nतीर्थे कृत्वा मन्त्रसिद्धिं तांश्च नत्वा जगाम सः ।।३२।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे परशुरामस्य शिवदत्तास्त्रशस्त्रादिप्राप्तिवर्णनं नाम त्रिंशत्तमोऽध्यायः ।।३०।।"
  }
]
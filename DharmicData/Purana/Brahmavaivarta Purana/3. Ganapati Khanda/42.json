[
  {
    "text": "परशुराम उवाच ।।\nयास्याम्यन्तःपुरं भ्रातः प्रणामं कर्तुमीश्वरम् ।।\nप्रणम्य मातरं भक्त्या यास्यामि त्वरितं गृहम्।।१।।\nत्रिस्सप्तकृत्वो निर्भूपां कृत्वा पृथ्वीं च लीलया ।।\nकार्त्तवीर्य्यः सुचन्द्रश्च हतो यस्य प्रसादतः ।। २ ।।\nनानाविद्या यतो लब्धा नानाशस्त्रं सुदुर्लभम् ।।\nतं गुरुं जगतां नाथं द्रष्टुमिच्छामि साम्प्रतम्।।३।।\nसगुणं निर्गुणं चैव भक्तानुग्रहविग्रहम्।।\nसत्यं सत्यस्वरूपं च ब्रह्म ज्योतिः सनातनम् ।।४।।\nस्वेच्छामयं दयासिन्धुं दीनबन्धुं मुनीश्वरम्।।\nआत्मारामं पूर्णकामं व्यक्ताव्यक्तं परात्परम् ।।५।।\nपरापराणां स्रष्टारं पुरुहूतं पुरस्कृतम् ।।\nपुराणं परमात्मानमीशानं त्वादिमव्ययम्।।६।।\nसर्वमङ्गलमाङ्गल्यं सर्वमंगलकारणम् ।।\nसर्वमगलदं शान्तं सर्वैश्वर्य्यप्रदं वरम् ।। ७ ।।\nआशुतोषं प्रसन्नास्यं शरणागतवत्सलम् ।।\nभक्ताभयप्रदं भक्तवत्सलं समदर्शनम् ।।८।।\nइत्थं परशुरामोऽस्थादुक्त्वा गणपतेः पुरः ।।\nवाचा मधुरया तत्र समुवाच गणेश्वरः ।। ९ ।।\nक्षणं तिष्ठ क्षणं तिष्ठ शृणु भ्रातरिदं वचः ।।\nरहःस्थलस्थितो नैव द्रष्टव्यः स्त्रीयुतः पुमान् ।। 3.42.१० ।।\nस्त्रीसंयुक्तं च पुरुषं यः पश्यति नराधमः ।।\nकरोति रसभङ्गं वा कालसूत्रं व्रजेद्ध्रुवम् ।।११।।।\nतत्र तिष्ठति पापीयान्यावच्चन्द्रदिवाकरम् ।।\nविशेषतश्च पितरं गुरुं भूतपतिं द्विज ।। १२ ।।\nरहः सुरतसंसक्तं नहि पश्येद्विचक्षणः ।।।\nकामतः कोपतो वाऽपि यः पश्येत्सुरतोन्मुखम् ।। १३ ।।\nस्त्रीविच्छेदो भवेत्तस्य ध्रुवं सप्तसु जन्मसु ।।\nश्रोणीवक्षस्थलं वक्त्रं यः पश्यति परस्त्रियः ।।\nकामतोऽपि विमूढश्च सोऽन्धो भवति निश्चितम् ।। १४ ।।\nगणेशस्य वचः श्रुत्वा प्रहस्य भृगुनन्दनः ।।\nतमुवाच महाकोपान्निष्ठुरं वचनं मुने ।। १५ ।।\nपरशुराम उवाच ।।\nअहो श्रुतं किं वचनमपूर्वं नीतिसंयुतम् ।।\nइदमेवमहो नैवं श्रुतमीश्वरवक्त्रतः ।। १६ ।।\nश्रुतं श्रुतौ वाक्यमिदं कामिनां च विकारिणाम् ।।\nनिर्विकारस्य च शिशोर्न दोषः कश्चिदेव हि ।।\nयास्याम्यन्तःपुरं भ्रातस्तव किं तिष्ठ बालक ।। १७ ।।\nयथादृष्टि करिष्यामि मत्कार्य्यं समयोचितम् ।।\nतवैव तातो माता चेत्येवं नैव निरूपितम् ।।१८।।\nजगतां पितरौ तौ च पार्वतीपरमेश्वरौ ।।\nपार्वती स्त्री पुमाञ्छम्भुरिति कैर्न निरूपितः ।। १९ ।।\nसर्वरूपः शङ्करश्च सर्वारूपा च पार्वती ।।\nगुणातीतस्य का क्रीडा तद्भंगो वा कुतो विभो ।। 3.42.२० ।।\nक्रीडा लज्जा भीतिभंगो ग्राम्यस्यैव न चेशितुः ।।\nस्तन्धयं च मां दृष्ट्वा पित्रोर्ल्लज्जा कुतो भवेत् ।। २१ ।।\nलज्जायाश्च कुतो लज्जा लज्जेशस्य च सा कुतः ।।\nलज्जा लज्जां किमाप्नोति तापं किं वा हुताशनः ।। २२ ।।\nशीतं शैत्यमहो भ्रातर्निदाघो दाहमेव च ।।\nभीतिर्भीतिमवाप्नोति मृत्योर्मृत्युर्बिभेति किम् ।। २३ ।।\nकुतो ज्वरो ज्वरं हन्ति व्याधिं व्याधिश्च जीर्यति ।।\nसंहर्त्ता नापि संहर्त्तुः कालः कालाद्बिभेति किम्।। ।। २४ ।।\nस्रष्टारं सृजते स्रष्टा पाता किं पाति ते मते ।।\nक्षुत्क्षुधं समवाप्नोति तृष्णा तृष्णां प्रयाति किम् ।। २५ ।।\nनिद्रा निद्रां च शोभां श्रीः शान्तिः शांतिं च ते मते ।।\nपुष्टिः पुष्टिं किमाप्नोति तुष्टिस्तुष्टिं क्षमा क्षमाम्।।\nआत्मनः परमात्माऽस्ति शक्तिः शक्त्या बिभेति किम् ।। २६ ।।\nकामक्रोधौ लोभमोहौ स्वात्मनैते न बाधिताः ।।\nदया न बद्धा दयया नेच्छा बद्धेच्छया प्रभो ।। २७ ।।\nज्ञानबुद्ध्योः को विकारो जरां नो बाधते जरा ।।\nचिन्ता न चिन्तया ग्रस्ता चक्षुश्चक्षुर्न पश्यति ।। २८ ।।\nहर्षो मुदं किं प्राप्नोति शोकं शोको न बाधते ।।\nका विपत्तिर्विपत्तेश्च सम्पत्तिः सम्पदः कुतः ।। २९ ।।\nमेधाया धारणा शक्तिः स्मृतेर्वा स्मरणं कुतः ।।\nन दग्धः स्वप्रतापेन विवस्वानिति सम्मतः ।। 3.42.३० ।।\nविपरीतमतो भ्रातस्त्वयैवाचरितोऽधुना ।।\nन श्रुतोऽयं गुरुमुखान्न दृष्टो न श्रुतौ श्रुतः ।। ३१ ।।\nइत्युक्त्वा चापि परशुरामश्शश्वत्प्रहस्य सः ।।\nशीघ्रं गन्तुं मनश्चक्रं तद्गुहाभ्यन्तरं मुदा ।। ३२ ।।\nतच्च रामवचः श्रुत्वा जितक्रोधो गणेश्वरः ।।\nशुद्धसत्त्वस्वरूपश्च प्रहस्य तमुवाच ह ।। ३३ ।।\nगणपतिरुवाच ।।\nअज्ञानतिमिराच्छन्नो ज्ञानं प्राप्नोति तद्विदः ।।\nपितुर्भ्रातुर्मुखाज्ज्ञानं दुर्लभं भाग्यवाँल्लभेत् ।। ३४ ।।\nश्रुतं ज्ञानं विशिष्टं च ज्ञानिनामपि दुर्लभम् ।।\nकिञ्चिन्मे त्वं मन्द बुद्धेः शृणु भ्रातर्निवेदनम् ।। ३५ ।।\nयो निर्गुणः स निर्लिप्तः शक्तिभिर्न हि संयुतः ।।\nसिसृक्षुराश्रितश्शक्त्या निर्गुणः सगुणो भवेत् ।। ३६ ।।\nयावन्ति च शरीराणि भोगार्हाणि महामुने ।।\nप्राकृतानि च सर्वाणि विना श्रीकृष्णविग्रहम् ।। ३७ ।।\nध्यायन्ति योगिनस्तं च शुद्धज्योतिस्स्वरूपिणम् ।।\nहस्तपादादिरहितं निर्गुणं प्रकृतेः परम् ।। ३८ ।।\nवैष्णवास्ते नमस्यन्ति भक्तानुग्रहकारकम् ।।\nकुतो बभूव तज्ज्योतिरहो तेजस्विनो विना ।। ३९ ।।\nज्योतिरभ्यन्तरे नित्यं शरीरं श्यामसुन्दरम् ।।\nद्विभुजं मुरलीहस्तं सस्मितं पीतवाससम्।।3.42.४०।।\nअतीवामूल्यसद्रत्नभूषणैश्च विभूषितम्।।\nज्योतिरभ्यन्तरे मूर्तिं पश्यन्ति कृपया विभोः।।४१।।\nतदा दास्ये नियुक्तास्ते भवन्त्येवेश्वरेच्छया ।।\nयोगस्तपो वा दास्यस्य कलां नार्हन्ति षोडशीम् ।। ४२ ।।\nयदा सृष्ट्युन्मुखः कृष्णः ससृजे प्रकृतिं मुदा ।\nतद्योनौ ह्यर्पितं वीर्यं वीर्य्याड्डिम्भो बभूव ह ।। ४३ ।।\nदिव्येन लक्षवर्षेण गर्भाड्डिम्भो विनिर्गतः ।।\nतदा बभूव निश्श्वासस्ततो वायुर्बभूव ह ।। ४४ ।।\nनिश्श्वासेन समं भ्रातर्मुखबिन्दुर्विनिर्गतः ।।\nततो बभूव सहसा जलराशिर्हरेः पुरः ।। ४५ ।।\nतज्जले च स्थितो डिम्भो दिव्यवर्षाणि लक्षकम् ।।\nततो बभूव सहसा विश्वाधारो महाविराट् ।। ४६ ।।\nयावन्ति गात्रलोमानि तस्य सन्ति महात्मनः ।।\nब्रह्माण्डानि च तावन्ति विद्यमानानि निश्चितम् ।। ४७ ।।\nतत्रैव प्रतिविध्यण्डे ब्रह्मविष्णुमहेश्वराः ।।\nदेवाश्च मुनयश्चैव विद्यमानाश्चराचराः।।४८।।\nमहाविराडाश्रयश्च सर्वस्य च जनस्य च।।\nनिश्श्वासवायुर्भगवान्बभूव  श्रीहरेर्मुने।।४९।।\nमहाविष्णुश्च कलया ततः क्षुद्रविराडभूत् ।।\nतन्नाभिकमले ब्रह्मा शंकरस्तल्लाटजः।।3.42.५०।।\nविष्णुस्तदंशः पाता यः श्वेतद्वीपनिवासकृत् ।।\nएवं ते प्रतिविध्यण्डे ब्रह्मविष्णुमहेश्वराः ।। ५१ ।।\nस्वयं च स्वांशकलया नानामूर्त्तिधरो हरिः ।।\nतदाऽभवच्च सगुणः सर्वशक्तियुतस्तदा ।। ५२ ।।\nकथं लज्जादिरहितः स च स्वच्छामयो महान् ।।\nसर्वदा सर्वभोगार्हः सर्वशक्तिसमन्वितः ।। ५३ ।।\nलज्जा नास्त्येव लज्जाया मतोऽयं सर्वसम्मतः ।।\nया च लज्जावती देवी तस्य लज्जा कुतो गता ।। ५४ ।।\nसर्वशक्तिमती दुर्गा प्रकृत्या सा च शैलजा ।।\nतस्या लज्जादयः सन्ति सर्वदा सर्वसम्मताः ।। ५५ ।।\nपञ्चधा प्रकृतिर्या च श्रीकृष्णस्य बभूव ह ।।\nराधा पद्मा च सावित्री दुर्गा देवी सरस्वती ।। ५६ ।।\nप्राणाधिष्ठातृदेवी या कृष्णस्य परमात्मनः।।\nप्राणाधिका प्रिया सा च राधाऽऽस्ते तस्य वक्षसि ।। ५७ ।।\nविद्याधिष्ठातृदेवी या सावित्री ब्रह्मणः प्रिया ।।\nलक्ष्मीर्नारायणस्यैव सर्वसम्पत्स्वरूपिणी ।। ५८ ।।\nसरस्वती द्विधा भूत्वा कृष्णस्य मुख निर्गता ।।\nसावित्री ब्रह्मणः कान्ता स्वयं नारायणस्य च ।। ५९ ।।\nबुद्ध्यधिष्ठातृदेवी या ज्ञानसूः शक्तिसंयुता ।।\nसा दुर्गा शूलिनः कान्ता तस्या लज्जा कुतो गता ।।3.42.६०।।\nप्रकृतिः पञ्चधा भ्रातर्गोलोके च बभूव ह।।\nइमाः प्रधानाः कलया बभूवुर्नैकधा यतः।।६१।।\nविप्रेन्द्र नित्यं वैकुण्ठं ब्रह्माण्डात्परमुच्यते ।।\nअविनाशि स्थलं शश्वल्लये प्राकृतिके ध्रुवम् ।। ६२ ।।\nतत्र नारायणो देवः कृष्णार्द्धांशश्चतुर्भुजः ।।\nवनमाली पीतवासाः शक्त्या वै पद्मया सह ।। ६३ ।।\nस्वयं कृष्णश्च गोलोके द्विभुजः श्यामसुन्दरः।।\nसस्मितो मुरलीहस्तो राधावक्षःस्थलस्थितः ।। ६४ ।।\nशश्वद्गोगोपगोपीभिः संयुक्तो गोपरूपधृक् ।।\nपरिपूर्णतमः श्रीमान्निर्गुणः प्रकृतेः परः ।। ६५ ।।\nस्वेच्छामयः स्वतन्त्रस्तु परमानन्दरूपधृक् ।।\nसुराः कलोद्भवा यस्य षोडशांशो महाविराट् ।। ६६ ।।\nयतो भवन्ति विश्वानि स्थूलसूक्ष्मादिकानि च ।।\nपुनस्तत्र प्रलीयन्त एवमेव मुहुर्मुहुः ।। ६७ ।।\nगोलोक ऊर्ध्ववैकुण्ठात्पञ्चाशत्कोटियोजनः ।।\nनास्ति लोकस्तदूर्ध्वं च नास्ति कृष्णात्परः प्रभुः ।। ६८ ।।\nइदं श्रुतं शम्भुवक्त्रान्मया ते कथितं द्विज ।।\nक्षणं तिष्ठाधुना भ्रातरीश्वरः सुरतोन्मुखः ।। ६९ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणेशपरशुरामसंवादो नाम द्विचत्वारिंशत्तमोऽध्यायः ।। ४२ ।।"
  }
]
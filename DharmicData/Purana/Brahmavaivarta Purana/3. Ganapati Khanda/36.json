[
  {
    "text": "नारायण उवाच ।।\nमत्स्यराजे निपतिते राजा युद्धविशारदः ।।\nराजेन्द्रान्प्रेषयामास युद्धे शस्त्रविशारदान् ।। १ ।।\nबृहद्बलं सोमदत्तं विदर्भं मिथिलेश्वरम् ।।\nनिषधाधिपतिं चैव मगधाधिपतिं तथा ।। २ ।।\nआययुः समरे योद्धुं जामदग्न्यं महारथाः ।।\nत्रितयाक्षौहिणीभिश्च सेनाभिः सह नारद ।।३।।\nरामस्य भ्रातरः सर्वे वीरास्तीक्ष्णास्त्रपाणयः ।।\nवारयामासुरस्त्रैश्च तानेव रणमूर्द्धनि ।। ४ ।।\nते वीराः शरजालेन दिव्यास्त्रेण प्रयत्नतः ।।\nवारयामासुरेकैकं भ्रातृवर्गान्भृगोस्तथा ।। ।। ५ ।।\nआययौ समरे शीघ्रं दृष्ट्वा तांश्च पराजितान् ।।\nपिनाकहस्तः स भृगुर्ज्वलदग्निशिखोपमः ।।६।।\nचिक्षेप नागपाशं च जामदग्न्यो महाबलः ।।\nचिच्छेद तं गारुडेन सोमदत्तो महाबलः ।। ७ ।।\nभृगुः शङ्करशूलेन सोमदत्तं जघान ह ।।\nबृहद्बलं च गदया विदर्भं मुष्टिभिस्तथा ।। ८ ।।\nमैथिलं मुद्गरेणैव शक्त्या वै नैषधं तथा ।।\nमागधं चरणोद्घातैरस्त्रजालेन सैनिकान् ।। ९ ।।\nनिहत्य निखिलान्भूपान्संहाराग्निसमो रणे ।।\nदुद्राव कार्त्तवीर्यं च जामदग्न्यो महाबलः ।। 3.36.१० ।।\nदृष्ट्वा तं योद्धुमायान्तं राजानश्च महारथाः।।\nआययुः  समरं कर्त्तुं कार्त्तवीर्य्यं निवार्य्य च ।। ११।।\nकान्यकुब्जाश्च शतशः सौराष्ट्राः शतशस्तथा ।।\nराष्ट्रीयाः शतशश्चैव वीरेन्द्राः शतशस्तथा ।। १२।।\nसौम्या वाङ्गाश्च शतशो महाराष्ट्रास्तथा दश ।।\nतथा गुर्जरजातीयाः कलिङ्गाः शतशस्तथा ।। ।। १३ ।।\nकृत्वा तु शरजालं च भृगुश्चिच्छेद तत्क्षणम् ।।\nतं छित्त्वाऽभ्युत्थितो रामो नीहारमिव भास्करः ।। १४ ।।\nत्रिरात्रं युयुधे रामस्तैः सार्द्धं समराजिरे ।।\nद्वादशाक्षौहिणीं सेनां तथा चिच्छेद पर्शुना ।। १५ ।।\nरम्भास्तम्भसमूह च यथा खड्गेन लीलया ।।\nछित्त्वा सेनां भूपवर्गं जघान शिवशूलतः ।।१६।।\nसर्वांस्तान्निहतान्दृष्ट्वा सूर्य्यवंशसमुद्भवः ।।\nआजगाम सुचन्द्रश्च लक्ष राजेन्द्रसंयुतः ।। १७ ।।\nद्वादशाक्षौहिणीभिश्च सेनाभिः सह संयुगे ।।\nकोपेन युयुधे रामं सिंहं सिंहो यथा रणे ।। १८ ।।\nभृगुः शङ्करशूलेन नृपलक्षं निहत्य च ।।\nद्वादशाक्षौहिणीं सेनामहन्वै पर्शुना बली ।।१९।।\nनिहत्य सर्वाः सेनाश्च सुचन्द्रं युयुधे बली ।।\nनागास्त्रं प्रेरयामास निहृतं तं भृगुः स्वयम् ।। 3.36.२० ।।\nनागपाशं च चिच्छेद गारुडेन नृपेश्वरः ।।\nजहास च भृगुं राजा समरे च पुनः पुनः ।। २१ ।।\nभृगुर्नारायणास्त्रं च चिक्षेप रणमूर्धनि ।।\nअस्तं ययौ तं निहन्तुं शतसूर्यसमप्रभम् ।। २२ ।।\nदृष्ट्वाऽस्त्रं नृपशार्दूलश्चावरुह्य रथात्क्षणात् ।।\nन्यस्तशस्त्रः प्राणमच्च स्तुत्वा नारायणं शिवम् ।। २३ ।।\nतमेव प्रणतं त्यक्त्वा ययौ नारायणान्तिकम् ।।\nअस्त्रराजो भगवतो रामः संप्राप विस्मयम् ।। २४ ।।\nभृगुः शक्तिं च मुसलं तोमरं पट्टिशं तथा ।।\nगदां पर्शुं च कोपेन चिक्षिपे तज्जिघांसया ।। २५ ।।\nजग्राह काली तान्सर्वान्सुचन्द्रस्यन्दनस्थिता ।।\nचिक्षेप शिवशूलं स नृपमाल्यं बभूव तत् ।। २६ ।।\nददर्श पुरतो रामो भद्रकालीं जगत्प्रसूम् ।।\nवहन्तीं मुण्डमालां च विकटास्यां भयंकरीम् ।। २७ ।।\nविहाय शस्त्रमस्त्रं च पिनाकं च भृगुस्तदा ।।\nतुष्टाव तां महामायां भक्तिनम्रात्मकन्धरः ।। २८ ।।\nपरशुराम उवाच ।।\nनमः शङ्करकान्तायै सारायै ते नमो नमः ।।\nनमो दुर्गतिनाशिन्यै मायायै ते नमो नमः ।। २९ ।।\nनमो नमो जगद्धात्र्यै जगत्कर्त्र्यै नमोनमः ।।\nनमोऽस्तु ते जगन्मात्रे कारणायै नमो नमः ।। 3.36.३० ।।\nप्रसीद जगतां मातः सृष्टिसंहारकारिणि ।।\nत्वत्पादौ शरणं यामि प्रतिज्ञां सार्थिकां कुरु ।। ३१ ।।\nत्वयि मे विमुखायां च को मां रक्षितुमीश्वरः ।।\nत्वं प्रसन्ना भव शुभे मां भक्तं भक्तवत्सले ।। ३२ ।।\nयुष्माभिः शिवलोके च मह्यं दत्तो वरः पुरा ।।\nतं वरं सफलं कर्तुं त्वमर्हसि वरानने ।। ३३ ।।\nरेणुकेयस्तवं श्रुत्वा प्रसन्नाऽभवदम्बिका ।।\nमा भैरित्येवमुक्त्वा तु तत्रैवान्तरधीयत ।। ३४ ।।\nएतद्भृगुकृतं स्तोत्रं भक्तियुक्तश्च यः पठेत् ।।\nमहाभयात्समुत्तीर्णः स भवेदेव लीलया ।। ३५ ।।\nस पूजितश्च त्रैलोक्ये तत्रैव विजयी भवेत् ।।\nज्ञानिश्रेष्ठो भवेच्चैव वैरिपक्षविमर्दकः ।। ३६ ।।\nएतस्मिन्नन्तरे ब्रह्मा भृगुं धर्मभृतां वरम् ।।\nआगत्य कथयामास रहस्यं राममेव च ।। ३७ ।।\nब्रह्मोवाच ।।\nशृणु राम महाभाग रहस्यं पूर्वमेव च ।।\nसुचन्द्रजयहेतुं च प्रतिज्ञाफलमेव च ।। ३८ ।।\nदशाक्षरी महाविद्या दत्ता दुर्वाससा पुरा ।।\nसुचन्द्रायैव कवचं भद्रकाल्याः सुदुर्लभम् ।। ३९ ।।\nकवचं भद्रकाल्याश्च देवानां च सुदुर्लभम् ।।\nकवचं तद्गले यस्य सर्वशत्रुविमर्दकम् ।। 3.36.४० ।।\nअतीव पूज्यं शस्तं च त्रैलोक्यजयकारणम्।।\nतस्मिन्स्थिते च कवचे कस्त्वं जेतुमलं भुवि ।। ४१ ।।\nभृगो गच्छतु भिक्षार्थं करोतु प्रार्थनां नृपम् ।।\nसूर्य्यवंशोद्भवो राजा दाता परमधार्मिकः ।। ४२ ।।\nप्राणांश्च कवचं मन्त्रं सर्वं दास्यति निश्चितम् ।। ४३ ।।\nभृगुः संन्यासिवेषेण गत्वा राजान्तिकं मुने ।।\nभिक्षां चकार मन्त्रं च कवचं परमाद्भुतम् ।। ४४ ।।\nराजा ददौ च तन्मन्त्रं कवचं परमादरात् ।।\nततः शङ्करशूलेन तं जघान नृपं भृगुः ।। ४५ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे भृगुकार्तवीर्ययुद्धवर्णनं नाम षट्त्रिंशत्तमोऽध्यायः ।। ३६"
  }
]
[
  {
    "text": "नारायण उवाच ।।\nअथ विष्णुः शुभे काले देवैश्च मुनिभिः सह ।।\nपूजयामास तं बालमुपहारैरनुत्तमैः ।। १ ।।\nसर्वाग्रे तव पूजा च मया दत्ता सुरोत्तम ।।\nसर्वपूज्यश्च योगीन्द्रो भव वत्सेत्युवाच तम् ।। २ ।।\nवनमालां ददौ तस्मै ब्रह्मज्ञानं च मुक्तिदम् ।।\nसर्वसिद्धिं प्रदायैव चकारात्मसमं हरिः ।। ३ ।।\nददौ द्रव्याणि चारूणि चोपचारांश्च षोडश ।।\nनामभिः स्तवनं चक्रे मुनिभिश्च समं सुरैः ।। ४ ।।\nविघ्नेशश्च गणेशश्च हेरम्बश्च गजाननः ।।\nलम्बोदरश्चैकदन्तः शूर्पकर्णो विनायकः ।। ५ ।।\nएतान्यष्टौ च नामानि सर्वसिद्धिप्रदानि च ।।\nआशिषं दापयामास चानयामास तान्मुनीन् ।। ६ ।।\nसिद्धासनं ददौ धर्मस्तस्मै ब्रह्मा कमण्डलुम् ।।\nशङ्करो योगपट्टं च तत्त्वज्ञानं सुदुर्लभम् ।। ७ ।।\nरत्नसिंहासनं शक्रः सूर्य्यश्च मणिकुण्डले ।।\nमाणिक्यमालां चन्द्रश्च कुबेरश्च किरीटकम् ।। ८ ।।\nवह्निशुद्धं च वसनं ददौ तस्मै हुताशनः ।।\nरत्नच्छत्रं च वरुणो वायू रत्नांगुलीयकम् ।। ९ ।।\nक्षीरोदोद्भवसद्रत्नरचितं वलयं वरम् ।।\nमञ्जीरं चापि केयूरं ददौ पद्मालया मुने ।। १० ।।\nकण्ठभूषां च सावित्री भारती हारमुज्ज्वलम् ।।\nक्रमेण सर्वदेवाश्च देव्यश्च यौतकं ददुः ।। ११ ।।\nमुनयः पर्वताश्चैव रत्नानि विविधानि च ।।\nवसुन्धरा ददौ तस्मै वाहनाय च मूषकम्।।१२।।\nक्रमेण देवा देव्यश्च मुनयः पर्वतादयः।।\nगन्धर्वाः किन्नरा यक्षा मनवो मानवास्तथा ।।१३।।\nनानाविधानि द्रव्याणि स्वादूनि मधुराणि च ।।\nपूजां चक्रुश्च ते सर्वे क्रमाद्वै भक्तिपूर्वकम् ।। १४ ।।\nपार्वती जगतां माता स्मेराननसरोरुहा ।।\nरत्नसिंहासने पुत्रं वासयामास नारद ।। १९ ।।\nसर्वतीर्थोदकै रत्नकलशावर्जितैः स्तुतैः ।।\nस्नापयामास वेदोक्तमन्त्रेण मुनिभिस्तदा ।।\nअग्निशुद्धे च वसने ददौ तस्मै सती मुदा ।। १६ ।।\nगोदावर्युदकैः पाद्यमर्घ्यं गंगोदकेन च ।।\nदूर्वाभिरक्षतापुष्पैश्चन्दनेन समन्वितम् ।। १७ ।।\nपुष्करोदकमानीय पुनराचमनीयकम् ।।\nमधुपर्कं रत्नपात्रैरासवं शर्करान्वितम् ।। १८ ।।\nस्नानीयं विष्णुतैलं च स्वर्वैद्याभ्यां विनिर्मितम् ।।\nअमूल्यरत्नरचितं चारुभूषाकदम्बकम् ।। १९ ।।\nपारिजातप्रसूनानामन्येषां शतकानि च ।।\nमालतीचम्पकादीनां पुष्पाणि विविधानि च ।।\nपूजार्हाणि च पत्राणि तुलसीसहितानि च ।। २० ।।\nचन्दनागुरुकस्तूरी कुंकुमानि च सादरम् ।।\nरत्नप्रदीपनिकरं धूपं च परितो ददौ ।। २१ ।।\nनैवेद्यं तत्प्रियं चैव तिललड्डुकपर्वतान् ।।\nयवगोधूमचूर्णानां लड्डुकानां च पर्वतान् ।। २२ ।।\nपक्वान्नानां पर्वताश्च सुस्वादुसुमनोहरान् ।।\nपर्वतान्स्वस्तिकानां च सुस्वादुशर्करान्वितान् ।। २३ ।।\nगुडाक्तानां च लाजानां पृथुकानां च पर्वतान् ।।\nशाल्यन्नानां पिष्टकानां पर्वतान्व्यञ्जनैः सह ।।\nपयोभृत्कलशानां च लक्षाणि प्रददौ मुदा ।। २४ ।।\nलक्षाणि दधिपूर्णानां कलशानां च पूजने ।।\nमधुभृत्कलशानां च त्रिलक्षाणि च सुन्दरी ।। २५ ।।\nसर्पिस्सुवर्णकुम्भानां पंचलक्षाणि सादरम् ।।\nदाडिमानां श्रीफलानामसंख्यानि फलानि च ।। २६ ।।\nखर्जूराणां कपित्थानां जम्बूनां विविधानि च ।।।\nआम्राणां पनसानां च कदलीनां च नारद ।।\nफलानि नारिकेलानामसंख्यानि ददौ मुदा ।। २७।।\nअन्यानि परिपक्वानि कालदेशोद्भवानि च ।।\nददौ तानि महाभाग स्वादूनि मधुराणि च ।। २८ ।।\nस्वच्छं सुनिर्मलं चैव कर्पूरादिसुवासितम् ।।\nगङ्गाजलं च पानार्थं पुनराचमनीयकम् ।। २९ ।।\nताम्बूलं च वरं रम्यं कर्पूरादिसुवासितम् ।।\nसुवर्णपात्रशतकं भक्ष्यपूर्णं च नारद ।। ३० ।।\nशैलराजप्रिया मात्याः पुपूजुः शैलजात्मजम् ।।३१।।\nॐ श्रीं ह्रीं क्लीं गणेश्वराय ब्रह्मरूपाय चारवे ।।\nसर्वसिद्धिप्रदेशाय विश्वेशाय नमो नमः ।।३२।।\nइत्यनेनैव मन्त्रेण दत्त्वा द्रव्याणि भक्तितः।।\nसर्वे प्रमुदितास्तत्र ब्रह्मविष्णुशिवादयः।।३३।।\nद्वात्रिंशदक्षरो मालामन्त्रोऽयं सर्वकामद।।\nधर्मार्थकाममोक्षाणां फलदः सर्वसिद्धिदः ।।३४।।\nपञ्चलक्षजपेनैव मन्त्रसिद्धिस्तु मन्त्रिणः।।\nमन्त्रसिद्धिर्भवेद्यस्य स च विष्णुश्च भारते।।३५।।\nविघ्नानि च पलायन्ते तन्नामस्मरणेन च ।।\nमहावाग्ग्मी महासिद्धिः सर्वसिद्धिसमन्वितः ।। ३६ ।।\nवाक्पतिर्गुरुतां याति तस्य साक्षात्सुनिश्चितम् ।।\nमहाकवीन्द्रो गुणवान्विदुषां च गुरोर्गुरुः ।। ३७ ।।\nसंपूज्यानेन मन्त्रेण देवा आनन्दसंप्लुताः ।।\nनानाविधानि वाद्यानि वादयामासुरुत्सवे ।।३८।।\nब्राह्मणान्भोजयामासुः कारयामासुरुत्सवम् ।।\nददुर्दानानि तेभ्यश्च बन्दिभ्यश्च विशेषतः ।।३९।।\nनारायण उवाच ।।\nअथ विष्णुः सभामध्ये तं सम्पूज्य गणेश्वरम् ।।\nतुष्टाव परया भक्त्या सर्वविघ्नविनाशकम् ।। ४० ।।\nईश त्वां स्तोतुमिच्छामि ब्रह्मज्योतिः सनातनम् ।।\nनैव वर्णयितुं शक्तोऽस्त्यनुरूपमनीहकम् ।। ४१ ।।\nप्रवरं सर्वदेवानां सिद्धानां योगिनां गुरुम् ।।\nसर्वस्वरूपं सर्वेशं ज्ञानराशिस्वरूपिणम् ।। ४२ ।।\nअव्यक्तमक्षरं नित्यं सत्यमात्मस्वरूपिणम् ।।\nवायुतुल्यं च निर्लिप्तं चाक्षतं सर्वसाक्षिणम् ।। ४३ ।।\nसंसारार्णवपारे च मायापोते सुदुर्लभे ।।\nकर्णधारस्वरूपं च भक्तानुग्रहकारकम् ।। ४४ ।।\nवरं वरेण्यं वरदं वरदानामपीश्वरम् ।।\nसिद्धं सिद्धिस्वरूपं च सिद्धिदं सिद्धिसाधनम ।। ४९ ।।\nध्यानातिरिक्तं ध्येयं च ध्यानासाध्यं च धार्मिकम् ।।\nधर्मस्वरूपं धर्मज्ञं धर्माधर्मफलप्रदम् ।।४६।।\nबीजं संसारवृक्षाणामंकुरं च तदाश्रयम् ।।\nस्त्रीपुंनपुंसकानां च रूपमेतदतीन्द्रियम् ।। ४७ ।।\nसर्वाद्यमग्रपूज्यं च सर्वपूज्यं गुणार्णवम् ।।\nस्वेच्छया सगुणं ब्रह्म निर्गुणं स्वेच्छया पुनः ।।४८।।\nस्वयं प्रकृतिरूपं च प्राकृतं प्रकृतेः परम् ।।\nत्वां स्तोतुमक्षमोऽनन्तः सहस्रवदनैरपि ।। ४९ ।।\nन क्षमः पञ्चवक्त्रश्च न क्षमश्चतुराननः ।।\nसरस्वती न शक्ता च न शक्तोऽहं तव स्तुतौ ।।\nन शक्ताश्च चतुर्वेदाः के वा ते वेदवादिनः ।।५०।।\nइत्येवं स्तवनं कृत्वा मुनीशसुरसंसदि ।।\nसुरेशश्च सुरैः सार्द्धं विरराम रमापतिः ।।५१।।\nइदं विष्णुकृतं स्तोत्रं गणेशस्य च यः पठेत् ।।\nसायं प्रातश्च मध्याह्ने भक्तियुक्तः समाहितः ।। ५२ ।।\nतद्विघ्ननाशं कुरुते विघ्नेशः सततं मुने ।।\nवर्द्धते सर्वकल्याणं कल्याणजनकः सदा ।। ५३ ।।\nयात्राकाले पठित्वा यो याति तद्भक्तिपूर्वकम् ।।\nतस्य सर्वाभीष्टसिद्धिर्भवत्येव न संशयः ।। ५४ ।।\nतेन दृष्टं च दुस्स्वप्नं सुस्वप्नमुपजायते ।।\nकदाऽपि न भवेत्तस्य ग्रहपीडा च दारुणा ।। ५५ ।।\nभवेद्विनाशः शत्रूणां बन्धूनां चापि वर्द्धनम् ।।\nशश्वद्विघ्नविनाशश्च शश्वत्सम्यग्विवर्द्धनम् ।। ५६ ।।\nस्थिरा भवेद्गृहे लक्ष्मीः पुत्रपौत्रविवर्द्धनम् ।।\nसर्वैश्वर्य्यमिह प्राप्य ह्यन्ते विष्णुपदं लभेत् ।। ५७ ।।\nफलं चापि च तीर्थानां यज्ञानां यद्भवेद्ध्रुवम् ।।\nमहतां सर्वदानानां तद्गणेशप्रसादत ।।५८।।\nनारद उवाच ।।\nश्रुतं स्तोत्रं गणेशस्य पूजनं च मनोहरम् ।।\nकवचं श्रोतुमिच्छामि साम्प्रतं भवतारणम् ।।५९।।\nनारायण उवाच ।।\nपूजायां सुनिवृत्तायां सभामध्ये शनैश्चरः ।।\nउवाच विष्णुं सर्वेषां तारकं जगतां गुरुम् ।। ६० ।।\nशनैश्चर उवाच ।।\nसर्वदुःखविनाशाय पापप्रशमनाय च ।।\nकवचं विघ्ननिघ्नस्य वद वेदविदांवर ।। ६१ ।।\nबभूव नो विवादश्च शक्त्या वै मायया सह ।।\nतद्विघ्नप्रशमार्थं च कवचं धारयाम्यहम् ।। ६२ ।।\nश्रीविष्णुरुवाच ।।\nविनायकस्य कवचं त्रिषु लोकेषु दुर्लभम् ।।\nसुगोप्यं च पुराणेषु दुर्लभं चागमेषु च ।। ६३ ।।\nउक्तं कौथुमशाखायां सामवेदे मनोहरम् ।।\nकवचं विघ्ननाथस्य सर्वविघ्नहरं परम् ।। ६४ ।।\nराज्यं देयं शिरो देयं प्राणा देयाश्च सूर्य्यज ।।\nएवम्भूतं च कवचं न देयं प्राणसङ्कटे ।। ६५ ।।\nआविर्भावस्तिरोभावः स्वेच्छया यस्य मायया ।।\nनित्योऽयमेकदन्तश्च कवचं चास्य वत्सक ।।६६।।\nपूजाऽस्य नित्या स्तोत्रं च कल्पे कल्पेऽस्ति सन्ततम्।।\nअस्य वै जन्मनः पूर्वं मुनयश्च सिषेविरे।।६७।।\nयथा मदवतारेषु जन्मविग्रहधारणम् ।।\nतथा गणेश्वरस्यापि जन्म शैलसुतोदरे ।। ६८ ।।\nयद्धृत्वा मुनयः सर्वे जीवन्मुक्ताश्च भारते ।।\nनिश्शङ्काश्च सुराः सर्वे शत्रुपक्षविमर्दकाः ।। ६९ ।।\nकवचं बिभ्रतां मृत्युर्न भिया याति सन्निधिम् ।।\nनायुर्व्ययो नाशुभं च ब्रह्माण्डे न पराजयः ।। ७० ।।\nदश लक्षजपेनैव सिद्धं तु कवचं भवेत् ।।\nयो भवेत्सिद्धकवचो मृत्युं जेतुं स च क्षमः ।। ७१ ।।\nसुसिद्धकवचो वाग्मी चिरंजीवी महीतले ।।\nसर्वत्र विजयी पूज्यो भवेद्ग्रहणमात्रतः ।। ७२ ।।\nमालामन्त्रमिमं पुण्यं कवचं मङ्गलं शुभम् ।।\nबिभ्रतां सर्वपापानि प्रणश्यन्ति सुनिश्चितम् ।। ७३ ।।\nभूतप्रेतपिशाचाश्च कूष्माण्डा ब्रह्मराक्षसाः ।।\nडाकिनीयोगिनीयक्षवेताला भैरवादयः ।। ७४ ।।\nबालग्रहा ग्रहाश्चैव क्षेत्रपालादयस्तथा ।।\nवर्मणः शब्दमात्रेण पलायन्ते च भीरवः ।।७५।।\nआधयो व्याधयश्चैव शोकाश्चैव भयावहाः ।।\nन यान्ति सन्निधिं तेषां गरुडस्य यथोरगाः ।। ७६ ।।\nऋजवे गुरुभक्ताय स्वशिष्याय प्रकाशयेत् ।।\nखलाय परशिष्याय दत्त्वा मृत्युमवाप्नुयात् ।। ७७ ।।\nसंसारमोहकस्यास्य कवचस्य प्रजापतिः ।।\nऋषिश्छन्दश्च बृहती देवो लम्बोदरः स्वयम्।।\nधर्मार्थकाममोक्षेषु विनियोगः प्रकीर्त्तितः ।। ७८ ।।\nसर्वेषां कवचानां च सारभूतमिदं मुने ।।\nॐ गं हुं श्रीगणेशाय स्वाहा मे पातु मस्तकम् ।।\nद्वात्रिंशदक्षरो मन्त्रो ललाटं मे सदाऽवतु ।। ७९ ।।\nॐ ह्रीं क्लीं श्रीं गमिति वै सततं पातु लोचनम् ।।\nतालुके पातु विघ्नेशः सततं धरणीतले ।। ८० ।।\nॐ ह्रीं श्रीं क्लीमिति परं सन्ततं पातु नासिकाम् ।।\nॐ गौं गं शूर्पकर्णाय स्वाहा पात्वधरं मम ।।\nदन्तांश्च तालुकां जिह्वां पातु मे षोडशाक्षरः ।। ८१ ।।\nॐ लं श्रीं लम्बोदरायेति स्वाहा गण्डं सदा ऽवतु ।।\nॐ क्लीं ह्रीं विघ्ननाशाय स्वाहा कर्णं सदाऽवतु ।। ८२ ।।\nॐ श्रीं गं गजाननायेति स्वाहा स्कन्धं सदाऽवतु।।\nॐ ह्रीं विनायकायेति स्वाहा पृष्ठं सदाऽवतु ।। ८३ ।।\nॐ क्लीं ह्रीमिति कङ्कालं पातु वक्षःस्थलं परम् ।।\nकरौ पादौ सदा पातु सर्वांगं  विघ्ननाशकृत् ।। ८४ ।।\nप्राच्यां लम्बोदरः पातु चाग्नेय्यां विघ्ननायकः ।।\nदक्षिणे पातु विश्वेशो नैर्ऋत्यां तु गजाननः ।। ८५ ।।\nपश्चिमे पार्वतीपुत्रो वायव्यां शंकरात्मजः ।।\nकृष्णस्यांशश्चोत्तरे च परिपूर्णतमस्य च ।। ८६ ।।\nऐशान्यामेकदन्तश्च हेरम्बः पातु चोर्ध्वतः ।।\nअधो गणाधिपः पातु सर्वपूज्यश्च सर्वतः ।।\nस्वप्ने जागरणे चैव पातु मां योगिनां गुरुः ।। ८७ ।।\nइति ते कथितं वत्स सर्वमन्त्रौघविग्रहम् ।।\nसंसारमोहनं नाम कवचं परमाद्भुतम् ।।८८।।\nश्रीकृष्णेन पुरा दत्तं गोलोके रासमण्डले ।।\nवृन्दावने विनीताय मह्यं दिनकरात्मज ।। ८९ ।।\nमया दत्तं च तुभ्यं च यस्मै कस्मै न दास्यसि ।।\nपरं वरं सर्वपूज्यं सर्वसंकटतारणम् ।। ९० ।।\nगुरुमभ्यर्च्य विधिवत्कवचं धारयेत्तु यः ।।\nकण्ठे वा दक्षिणे बाहौ सोऽपि विष्णुर्न संशयः ।। ९१ ।।\nअश्वमेधसहस्राणि वाजपेयशतानि च ।।\nग्रहेन्द्र कवचस्यास्य कलां नार्हन्ति षोडशीम् ।। ९२ ।।\nइदं कवचमज्ञात्वा यो भजेच्छंकरात्मजम् ।।\nशतलक्षप्रजप्तोऽपि न मन्त्रः सिद्धिदायकः ।। ९३ ।।\nइति संसारमोहनं नाम कवचम् ।।\nदत्त्वेदं सूर्य्यपुत्राय विरराम सुरेश्वरः ।।\nपरमानन्दसंयुक्ता देवास्तस्थुः समीपतः ।। ९४ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणेशपूजास्तवकवचकथनं नाम त्रयोदशोऽध्यायः ।।१३।।"
  }
]
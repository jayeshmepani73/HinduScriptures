[
  {
    "text": "नारायण उवाच ।।\nइन्द्रश्च गुरुणा सार्द्धं सुरैस्संहृष्टमानसः ।।\nजगाम शीघ्रं पद्मायै तीरं क्षीरपयोनिधेः ।।\nकवचं च गले बद्ध्वा सद्रत्नगुटिकान्वितम् ।।\nमनसा स्तवनं दिव्यं स्मारं स्मरं पुनःपुनः।१।।\nते सर्वे भक्तियुक्ताश्च तुष्टुवुः कमलालयाम् ।।\nसाश्रुनेत्राश्च दीनाश्च भक्तिनम्रात्मकन्धराः ।। २।।\nसा तेषां स्तवनं श्रुत्वा सद्यः साक्षाद्बभूव ह ।।\nसहस्रदलपद्मस्था शतचन्द्रसमप्रभा ।। ३ ।।\nजगद्व्याप्तं सुप्रभया जगन्मात्रं यया मुने ।।\nतानुवाच जगद्धात्री हितं सारं यथोचितम् ।। ४ ।।\nश्री महालक्ष्मीरुवाच।।\nवत्सा नेच्छामि वो गेहान्गन्तुं नैवं क्षमाऽधुना ।।\nभ्रष्टान्दृष्ट्वा ब्रह्मशापाद्बिभेमि ब्रह्मशापतः ।।५।।\nप्राणा मे ब्राह्मणाः सर्वे शश्वत्पुत्राधिकं प्रियाः ।।\nविप्रदत्तं च यत्किञ्चिदुपजीव्यं सदैव च ।। ६ ।।\nविप्रा ब्रुवन्तु मां तुष्टा यास्यामि भवदाज्ञया ।।\nन मे पूजां ध्रुवं कर्तुं क्षमास्ते च तपस्विनः ।।७ ।\nगुरुभिर्ब्राह्मणैर्देवैर्भिक्षुभिर्वैष्णवैस्तथा ।।\nयद्यभाग्यं भवेद्दैवात्ते शप्ताः सन्ति तैस्सदा ।। ८।।\nनारायणश्च भगवान्बिभेति ब्रह्मशापतः ।।\nसर्वबीजं च भगवान्सर्वेशश्च सनातनः ।। ९ ।।\nएतस्मिन्नन्तरे ब्रह्मन्ब्राह्मणा हृष्टमानसाः।।\nआजग्मुः सस्मिताः सर्वे ज्वलन्तो ब्रह्मतेजसा।।१०।।\nअंगिराश्च प्रचेताश्च क्रतुश्च भृगुरेव च ।।\nपुलहश्च पुलस्त्यश्च मरीचिश्चात्रिरेव च ।। ११।।\nसनकश्च सनन्दश्च तृतीयश्च सनातनः ।।\nसनत्कुमारो भगवान्साक्षान्नारायणात्मकः ।। १२ ।।\nकपिलश्चासुरिश्चैव वोढुः पञ्चशिखस्तथा ।।\nदुर्वासाः कश्यपोऽगस्त्यो गौतमः कण्व एव च।। १३ ।।\nऔर्वः कात्यायनश्चैव कणादः पाणिनिस्तथा ।।\nमार्कण्डेयो लोमशश्च वसिष्ठो भगवान्स्वयम् ।। १४ ।।\nब्राह्मणा विविधैर्द्रव्यैः पूजयामासुरीश्वरीम् ।।\nदेवाश्चारण्यनैवेद्यैरुपहारेण भक्तितः ।। १५ ।।\nस्तुत्वा मुनीन्द्रास्तां भक्त्या चक्रुराराधनं मुदा ।।\nआगच्छ देवभवनं मर्त्यं च जगदम्बिके ।। १६ ।।\nतेषां तद्वचनं श्रुत्वा तानुवाच जगत्प्रसूः ।।\nपरितुष्टा गामुकी च निर्भया ब्राह्मणाज्ञया ।। १७ ।।\nश्रीमहालक्ष्मीरुवाच ।।\nगृहान्यास्यामि देवानां युष्माकं चाज्ञया द्विजाः ।।\nयेषां गेहं न गच्छामि शृणुध्वं भारतेषु च ।। १८ ।।\nस्थिरा पुण्यवतां गेहे सुनीतिपथवेदिनाम्।।\nगृहस्थानां नृपाणां वा पुत्रवत्पालयामि तान् ।। १९ ।।\nयं यं रुष्टो गुरुर्देवो माता तातश्च बान्धवाः ।।\nअतिथिः पितृलोकश्च यामि तस्य न मन्दिरम् ।। २० ।।\nमिथ्यावादी च यः शश्वदनध्यायी च यः सदा ।।\nसत्त्वहीनश्च दुश्शीलो न गेहं तस्य याम्यहम्।।२१।।\nसत्यहीनः स्थाप्यहारी मिथ्यासाक्ष्यप्रदायकः ।।\nविश्वासघ्नः कृतघ्नो यो यामि तस्य न मन्दिरम् ।।२२।।\nचिन्ताग्रस्तो भयग्रस्तः शत्रुग्रस्तोऽतिपातकी ।।\nऋणग्रस्तोऽतिकृपणो न गेहं यामि पापिनाम् ।।२३।।\nदीक्षाहीनश्च शोकार्त्तो मन्दधीः स्त्रीजितः सदा ।।\nन याम्यपि कदा गेहं पुंश्चल्याः पतिपुत्रयोः ।। २४ ।।\nयो दुर्वाक्कलहाविष्टः कलिः शश्वद्यदालये ।।\nस्त्री प्रधाना गृहे यस्य यामि तस्य न मन्दिरम् ।। २५ ।।\nयत्र नास्ति हरेः पूजा तदीयगुणकीर्त्तनम् ।।\nनोत्सुकस्तत्प्रशंसायां यामि तस्य न मन्दिरम् ।। २६ ।।\nकन्यान्नवेदविक्रेता नरघाती च हिंसकः ।।\nनरकागारसदृशं यामि तस्य न मन्दिरम् ।। २७ ।।\nमातरं पितरं भार्यां गुरुपत्नीं गुरुं सुतम् ।।\nअनाथां भगिनीं कन्यामनन्याश्रयबान्धवान् ।। २८ ।।\nकार्पण्याद्यो न पुष्णाति सञ्चयं कुरुते सदा ।।\nतद्गेहान्नरकागारान्यामि तान्न मुनीश्वराः ।। २९ ।।\nदशनं वसनं यस्य समलं रूक्षमस्तकम् ।।\nविकृतौ ग्रासहासौ च यामि तस्य न मन्दिरम्।।३०।\nमूत्रं पुरीषमुत्सृज्य यस्तत्पश्यति मन्दधीः ।।\nयः शेते स्निग्धपादेन यामि तस्य न मन्दिरम् ।। ३१ ।।\nअधौतपादशायी यो नग्नः शेतेऽतिनिद्रितः ।।\nसन्ध्याशायी दिवाशायी यामि तस्य न मन्दिरम् ।। ३२ ।।\nमूर्ध्नि तैलं पुरो दत्त्वा योऽन्यदङ्गमुपस्पृशेत् ।।\nददाति पश्चाद्गात्रे वा यामि तस्य न मन्दिरम् ।। ३३ ।।\nदत्त्वा तैलं मूर्ध्नि गात्रे विण्मूत्रं यः समुत्सृजेत् ।।\nप्रणमेदाहरेत्पुष्पं यामि तस्य न मन्दिरम् ।। ३४ ।।\nतृणं छिनत्ति नखरैर्नखरैर्विलिखेन्महीम् ।।\nगात्रे पादे मलं यस्य यामि तस्य न मन्दिरम् ।। ३५ ।।\nस्वदत्तां परदत्तां वा ब्रह्मवृत्तिं सुरस्य च ।।\nयो हरेज्ज्ञानशीलश्च यामि तस्य न मन्दिरम् ।। ३६ ।।\nयत्कर्म दक्षिणाहीनं कुरुते मूढधीः शठः ।।\nस पापी पुण्यहीनश्च यामि तस्य न मन्दिरम् ।। ३७ ।।\nमन्त्रविद्योपजीवी च ग्रामयाजी चिकित्सकः ।।\nसूपकृद्देवलश्चैव यामि तस्य न मन्दिरम् ।। ३८ ।।\nविवाहं धर्मकार्यं वा यो निहन्ति च कोपतः ।।\nदिवामैथुनकारी यो यामि तस्य न मन्दिरम् ।।३९।।\nइत्युक्त्वा सा महालक्ष्मीरन्तर्द्धानं जगाम ह ।।\nददौ दृष्टिं च देवानां गृहे मर्त्ये च नारद ।।४०।।\nतां प्रणम्य सुराः सर्वे मुनयश्च मुदाऽन्विताः ।।\nप्रजग्मुः स्वालयं शीघ्रं शत्रुत्यक्तं सुहृद्युतम् ।।४१।।\nनेदुर्दुन्दुभयः स्वर्गे बभूवुः पुष्पवृष्टयः।।\nप्रापुर्देवाः स्वराज्यं च निश्चलां कमलां मुने ।। ४२ ।।\nइत्येवं कथितं वत्स लक्ष्मीचरितमुत्तमम् ।।\nसुखदं मोक्षदं सारं किं पुनः श्रोतुमिच्छसि ।। ४३ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणपतेर्गजास्यत्वकारण लक्ष्मीब्राह्मणविरोधादि लक्ष्मीचरित्रकथनं नाम त्रयोविंशोऽध्यायः ।। २३ ।।"
  }
]
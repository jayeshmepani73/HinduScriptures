[
  {
    "text": "नारायण उवाच ।।\nश्रुत्वा व्रतविधाने च दुर्गा संहृष्टमानसा ।।\nपुनः पप्रच्छ कान्तं सा दिव्यां व्रतकथां शुभाम् ।। १ ।।\nश्रीपार्वत्युवाच ।।\nकिमद्भुतं व्रतं नाथ विधानफलमस्य च ।।\nअधिकां तत्कथां ब्रूहि व्रतं केन प्रकाशितम् ।। २ ।।\nअथ पुण्यकव्रतकथा ।।\nश्रीमहादेव उवाच ।।\nशतरूपा मनोः पत्नी पुत्रदुःखेन दुःखिता ।।\nब्रह्मणः स्थानमागत्य सा ब्रह्माणमुवाच ह ।। ३ ।।\nशतरूपोवाच ।।\nब्रह्मन्केन प्रकारेण वन्ध्यायाश्च सुतो भवेत् ।।\nतन्मे ब्रूहि जगद्धातः सृष्टिकारणकारण ।। ४ ।।\nतज्जन्म निष्फलं ब्रह्मन्नैश्वर्य्यं धनमेव च ।।\nकिंचिन्न शोभते गेहे विना पुत्रेण पुत्रिणाम् ।।९।।\nतपोदानोद्भवं पुण्यं जन्मांतरसुखावहम् ।।\nसुखदो मोक्षः प्रीतिदाता पुत्रश्च पुत्रिणाम् ।। ६ ।।\nपुत्री पुत्रमुखं दृष्ट्वा चाश्वमेधशतोद्भवम् ।।\nफलं पुन्नामनरकत्राणहेतुं लभेद्ध्रुवम् ।। ७ ।।\nपुत्रोत्पत्तेरुपायं वै वद मां तापसंयुताम् ।।\nतदा भद्रं न चेद्भर्त्रा सह यास्यामि काननम् ।। ८ ।।\nगृहाण राज्यमैश्वर्य्य धनं पृथ्वीं प्रजावहाम् ।।\nकिमेतेनावयोस्तात विना पुत्रैरपुत्रिणोः ।। ९ ।।\nअपुत्रिणो मुखं द्रष्टुं विद्वान्नोत्सहते ऽशिवम् ।।\nमुखं दर्शयितुं लज्जां समवाप्नोत्यपुत्रकः ।। १० ।।\nअथवा गरलं भुक्त्वा प्रवेक्ष्यामि हुताशनम् ।।\nअपुत्रपौत्रमशिवं गृहं स्यात्स्त्रीविहीनकम् ।। ११ ।।\nइत्येवमुक्त्वा सा साक्षाद्ब्रह्मणोऽग्रे रुरोद ह ।।\nकृपानिधिश्च तां दृष्ट्वा प्रवक्तुमुपचक्रमे ।।१२।।\nब्रह्मोवाच ।। शृणु वत्से प्रवक्ष्यामि पुत्रोपायं सुखावहम् ।।\nसर्वैश्वर्य्यादिबीजं च सर्ववाञ्छाप्रदं शुभम् ।।१३।।\nमाघशुक्लत्रयोदश्यां व्रतमेतत्सुपुण्यकम् ।।\nकर्तव्यं शुक्लकाले च कृष्णमाराध्य सर्वदम् ।। १४ ।।\nसंवत्सरं च कर्तव्यं सर्वविघ्नविनाशनम् ।।\nद्रव्याणि वेदैरुक्तानि व्रते देयानि सुव्रते ।। १५ ।।\nव्रतं च काण्वशाखोक्तं सर्ववाञ्छितसिद्धिदम् ।।\nकृत्वा पुत्रं लभ शुभे विष्णुतुल्यपराक्रमम् ।। ।। १६ ।।\nब्रह्मणश्च वचः श्रुत्वा सा कृत्वा व्रतमुत्तमम् ।।\nप्रियव्रतोत्तानपादौ लेभे पुत्रौ मनोहरौ ।। १७ ।।\nव्रतं कृत्वा देवहूतिर्लेभे सिद्धेश्वरं सुतम् ।।\nनारायणांशं कपिलं पुण्यकं पुण्यदं शुभम् ।। १८ ।।\nअरुन्धतीदं कृत्वा तु लेभे शक्तिसुतं शुभा ।।\nशक्तिकान्ता व्रतं कृत्वा सुतं लेभे पराशरम् ।। १९ ।।\nअदितिश्च व्रतं कृत्वा लेभे वामनकं सुतम्।।\nशची जयन्तं पुत्रं  च लेभे कृत्वेदमीश्वरी ।।२०।।\nउत्तानपादपत्नीदं कृत्वा लेभे ध्रुवं सुतम् ।।\nकुबेरजाया कृत्वेदं लेभे च नलकूबरम् ।। २१ ।।\nसूर्य्यपत्नी मनुं लेभे कृत्वेदं व्रतमुत्तमम् ।।\nअत्रिपत्नी सुतं चन्द्रं लेभे कृत्वेदमुत्तमम् ।। २२ ।।\nलेभे चांगिरसः पत्नी कृत्वेदं व्रतमुत्तमम् ।।\nबृहस्पतिं सुरगुरुं पुत्रमस्य प्रभावतः ।। २३ ।।\nभृगोर्भार्य्या व्रतं कृत्वा लेभे दैत्यगुरुं सुतम् ।।\nशुक्रं नारायणांशं च सर्वतेजस्विनां वरम् ।।२४।।\nइत्येवं कथितं देवि व्रतानां व्रतमुत्तमम् ।।\nत्वमेवं कुरु कल्याणि हिमालयसुते शुभे।।२९।।\nसाध्यं राजेन्द्रपत्नीनां देवीनां च सुखावहम् ।।\nव्रतमेतन्महासाध्वि साध्वीनां प्राणतः प्रियम् ।। २६ ।।\nव्रतस्यास्य प्रभावेण स्वयं गोपाङ्गनेश्वरः ।।\nईश्वरः सर्वभूतानां तव पुत्रो भविष्यति ।। ।। २७ ।।\nइत्युक्त्वा शंकरस्तत्र विरराम च नारद ।।\nव्रतं चकार सा देवी प्रदृष्टा शङ्कराज्ञया ।। २८ ।।\nइत्येवं कथितं सर्वं किं भूयः श्रोतुमिच्छसि ।।\nसुखदं मोक्षदं सारं गणेशजनिकारणम् ।। २९ ।।\nइति श्रीबह्मवैवर्त्ते महापुराणे तृतीये गणपतिखण्डे नारदनारायणसंवादे पुण्यकव्रतकथनं नाम पञ्चमोऽध्यायः ।। ५ ।।"
  }
]
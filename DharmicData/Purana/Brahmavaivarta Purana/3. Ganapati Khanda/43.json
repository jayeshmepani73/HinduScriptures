[
  {
    "text": "नारायण उवाच ।।\nगणेशवचनं श्रुत्वा स तदा रागतः सुधीः ।।\nपर्शुहस्तस्स वै रामो निर्भयो गन्तुमुद्यतः ।। १ ।।\nगणेश्वरस्तदा दृष्ट्वा शीघ्रमुत्थाय यत्नतः ।।\nवारयामास स प्रीत्या चकार विनयं पुनः ।। २ ।।\nरामस्तं प्रेरयामास हुं कृत्वा तु पुनः पुनः ।।\nबभूव च ततस्तत्र वाग्युद्धं हस्तकर्षणैः ।। ३ ।।\nपर्शुनिक्षेपणं कर्तुं मनश्चक्रे भृगुस्तदा ।।\nहाहा कृत्वा कार्तिकेयो बोधयामास संसदि ।। ४ ।।\nअव्यर्थमस्त्रं हे भ्रातर्गुरुपुत्रे कथं क्षिपेः ।।\nगुरुवद्गुरुपुत्रं च मा भवान्हन्तुमर्हति ।। ९ ।।\nपर्शुं क्षिपन्तं कुपितं रक्तपद्मदलेक्षणम् ।।\nगणेशो रोधयामास निवर्त्तस्वेत्युवाच तम् ।। ६ ।।\nपुनर्गणेशं रामश्च प्रेरयामास कोपतः ।।\nपपात पुरतो वेगान्मानहीनो गजाननः ।। ७ ।।\nगजाननः समुत्थाय धर्मं कृत्वा तु सक्षिणम् ।।\nपुनस्तं बोधयामास जितक्रोधः शिवात्मजः ।। ८ ।।\nनिवर्तस्व निवर्त्तस्वेत्युच्चार्य्य च पुनः पुनः ।।\nप्रवेशने ते का शक्तिरीश्वराज्ञां विना प्रभो ।। ९ ।।\nमम भ्राता त्वमतिथिर्विद्यासम्बन्धतो ध्रुवम् ।।\nईश्वरप्रियशिष्यश्च सोढं वै तेन हेतुना ।। 3.43.१० ।।\nन ह्यहं कार्त्तवीर्य्यश्च भूपास्ते क्षुद्रजन्तवः ।।\nअतो विप्र न जानासि मां च विश्वेश्वरात्मजम् ।। ११ ।।\nक्षणं तिष्ठ निवर्त्तस्व समरे ब्राह्मणातिथे ।।\nक्षणान्तरे त्वया सार्द्धं यास्यामीश्वरसन्निधिम् ।। १२ ।।\nनारायण उवाच ।।\nहेरम्बवचनं श्रुत्वा प्रजहास पुनः पुनः।।\nपर्शुं क्षेप्तुं मनश्चक्रे प्रणम्य हरिशङ्करौ ।।१३।।\nपर्शुं क्षिपन्तं कोपेन तं च रामं गजाननः ।।\nदृष्ट्वा मुमूर्षुं देवेशो धर्मं कृत्वा तु साक्षिणम् ।। १४ ।।\nयोगेन वर्द्धयामास शुण्डां तां कोटियोजनाम् ।।\nयोगीन्द्रस्तत्र सन्तिष्ठन्भ्रामयित्वा पुनः पुनः ।। १५ ।।\nशतधा वेष्टयित्वा तु भ्रामयित्वा तु तत्र वै ।।\nऊर्द्ध्वमुत्तोल्य वेगेन क्षुद्राहिं गरुडो यथा ।। १६ ।।\nसप्तद्वीपांश्च शैलांश्च मेरुं चाखिलसागरान् ।।\nक्षणेन दर्शयामास रामं योगपराहतम् ।। १७ ।।\nहस्तपादाद्यनाथं तं जडं सर्वांगकम्पितम् ।।\nपुनस्तं भ्रामयामास दर्पितं दर्पनाशनः ।। १८ ।।\nभूर्लोकं च भुवर्लोकं स्वर्लोकं च सुरेश्वरः ।।\nजनोलोकं तपोलोकं ध्रुवलोकं च तत्परम् ।। १९ ।।\nगौरीलोकं शम्भुलोकं दर्शयामास नारद ।।\nदर्शयित्वा तु विध्यण्डं स पपौ सप्त सागरान् ।। 3.43.२० ।।\nपुनरुद्गिरणं चक्रे सनक्रमकरोदकम् ।।\nतत्र तं पातयामास गम्भीरे सागरोदके ।। २१ ।।\nमुमूर्षुं तं सन्तरन्तं पुनर्जग्राह लीलया ।।\nपुनस्तत्र भ्रामयित्वा ब्रह्माण्डादूर्द्ध्वमप्यमुम् ।। २२ ।।\nवैकुण्ठं दर्शयामास सलक्ष्मीकं चतुर्भुजम् ।।\nक्षणं तत्र भ्रामयित्वा योगीन्द्रो योगमायया ।। २३ ।।\nपुनः करं च योगेन वर्द्धयामास लीलया ।।\nगोलोकं दर्शयामास विरजां च नदीश्वरीम् ।। २४ ।।\nवृन्दावनं शृङ्गशतं शैलेन्द्रं रासमण्डलम् ।।\nगोपीगोपादिभिः सार्द्धं श्रीकृष्णं श्यामसुन्दरम् ।। २५ ।।\nद्विभुजं मुरलीहस्तं सस्मितं सुमनोहरम् ।।\nरत्नसिंहासनस्थं च रत्नभूषणभूषितम् ।। २६ ।।\nतेजसा कोटिसूर्य्याभं राधावक्षःस्थलस्थितम् ।।\nएवं कृष्णं दर्शयित्वा प्रणमय्य पुनः पुनः ।। २७ ।।\nक्षणेन लम्बमानं च भ्रामयित्वा पुनः पुनः ।।\nदृष्ट्वा कृष्णं चेष्टदेवं सर्वपापप्रणाशनम् ।।\nभ्रूणहत्यादिकं पापं भृगोर्दूरं चकार ह ।। २८ ।।\nन भवेद्यातना नष्टा विना भोगेन पापजा ।।\nस्वल्पां च बुभुजे रामो गताऽन्या कृष्णदर्शनात् ।। २९ ।।\nक्षणेन चेतनां प्राप्य भुवि वेगात्पपात ह ।।\nबभूव दूरीभूतं च गणेशस्तम्भनं भृगोः ।। 3.43.३० ।।\nसस्मार कवचं स्तोत्रं गुरुदत्तं सुदुर्लभम् ।।\nअभीष्टदेवं श्रीकृष्णं गुरुं शम्भुं जगद्गुरुम् ।। ३१ ।।\nचिक्षेप पर्शुमव्यर्थं शिवतुल्यं च तेजसा ।।\nग्रीष्ममध्याह्नमार्तण्डप्रभाशतगुणं मुने ।। ३२ ।।\nपितुरव्यर्थमस्त्रं च दृष्ट्वा गणपतिः स्वयम् ।।\nजग्राह वामदन्तेन नास्त्रं व्यर्थं चकार ह ।। ३३ ।।\nनिपात्य पर्शुर्वेगेन च्छित्त्वा दन्तं समूलकम् ।।\nजगाम रामहस्तं च महादेवबलेन च ।। ३४ ।।\nहाहेति शब्दमाकाशे देवाश्चक्रुर्महाभिया ।।\nवीरभद्रः कार्त्तिकेयः क्षेत्रपालाश्च पार्षदाः ।। ।। ३५ ।।\nपपात भूमौ दन्तश्च सरक्तः शब्दयंस्तदा ।।\nपपात गैरिकायुक्तो यथा स्फटिकपर्वतः ।।३६।।\nशब्देन महता विप्र चकम्पे पृथिवी भिया ।।\nकैलासस्था जनाः सर्वे मूर्च्छामापुः क्षणं भिया ।। ३७ ।।\nनिद्रा बभञ्ज तत्काले निद्रेशस्य जगत्प्रभोः ।।\nआजगाम बहिः शम्भुः पार्वत्या सह सम्भ्रमात् ।।३८।।\nपुरो ददर्श हेरम्बं लोहितास्यं क्षतेन तम् ।।\nभग्नदन्तं जितक्रोधं सस्मितं लज्जितं मुने ।। ३९ ।।\nपप्रच्छ पार्वती शीघ्रं स्कन्दं किमिति पुत्रक ।।\nस च तां कथयामास वार्तां पौर्वापरीं भिया ।। 3.43.४० ।।\nचुकोप दुर्गा कृपया रुरोद च मुहुर्मुहुः ।।\nउवाच शम्भोः पुरतः पुत्रं कृत्वा स्ववक्षसि ।। ४१ ।।\nसम्बोध्य शम्भुं शोकेन भिया विनयपूर्वकम् ।।\nउवाच प्रणता साध्वी प्रणतार्तिहरं पतिम् ।। ४२ ।।\nइति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे गणेशदन्तभङ्गकारणवर्णनं नाम त्रिचत्वारिंशत्तमोऽध्यायः ।। ४३ ।।"
  }
]
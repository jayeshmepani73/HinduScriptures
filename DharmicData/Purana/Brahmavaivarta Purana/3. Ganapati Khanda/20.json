[
  {
    "text": "नारद उवाच ।।\nहरेरंशसमुत्पन्नो हरितुल्यो भवान्धिया ।।\nतेजसा विक्रमेणैव मत्प्रश्नं श्रोतुमर्हसि ।।१।।\nविघ्ननिघ्नस्य यद्विघ्नं श्रुतं तत्परमाद्भुतम् ।।\nतद्विघ्नकारणं चैव विश्वकारणवक्त्रतः ।। २ ।।\nअधुना श्रोतुमिच्छामि परं सन्देहभञ्जनम् ।।\nत्रैलोक्यनाथतनये गजास्यायोजनार्थकम् ।। ३ ।।\nस्थितेष्वन्येषु बहुषु जन्तुष्वब्जभुवः पते ।।\nसुप्राणिनां सुरूपेषु नानारूपेषु रूपिणाम् ।। ४ ।।\nश्रीनारायण उवाच ।।\nगजास्ययोजनायाश्च कारणं शृणु नारद ।।\nगोप्यं सर्वपुराणेषु वेदेषु च सुदुर्लभम्।।५।।\nतारणं सर्वदुःखानां कारणं सर्वसम्पदाम् ।।\nहारणं विपदां चैव रहस्यं पापमोचनम् ।। ६ ।।\nमहालक्ष्म्याश्च चरितं सर्वमङ्गलमङ्गलम् ।।\nसुखदं मोक्षदं चैव चतुर्वर्गफलप्रदम्।।७।।\nशृणु तात प्रवक्ष्येऽहमितिहासं पुरातनम् ।।\nरहस्यं पाद्मकल्पस्य पुरा तातमुखाच्छ्रुतम् ।। ८ ।।\nएकदैव महेन्द्रश्च पुष्पभद्रां नदीं ययौ ।।\nमहासम्पन्मदोन्मत्तः कामी राजश्रियाऽन्वितः ।। ९।।\nतत्तीरेऽतिरहःस्थाने पुष्पोद्याने मनोहरे ।।\nअतीव दुर्गमेऽरण्ये सर्वजन्तुविवर्जिते ।। १० ।।\nभ्रमरध्वनिसंयुक्ते पुंस्कोकिलरुतश्रवे ।।\nसुगन्धिपुष्प संश्लिष्टवायुना सुरभीकृते ।। ११ ।।\nददर्श रम्भां तत्रैव चन्द्रलोकात्समागताम् ।।\nसुरतश्रमविश्रान्तिकामुकीं कामकामुकीम् ।। ।। १२ ।।\nइच्छन्तीमीप्सितां क्रीडां गच्छन्तीं मदनाश्रमम् ।।\nएकाकिनीमुन्मनस्कां मन्मथोद्गतमानसाम् ।। १३ ।।\nसुश्रोणीं सुदतीं श्यामां बिम्बाधरसरोरुहाम्।।\nबृहन्नितम्बभारार्त्तां मत्तवारणगामिनीम्।।१४।।\nसस्मितास्यशरच्चन्द्रां सुकटाक्षं च बिभ्रतीम्।।\nबिभ्रतीं कबरीं रम्यां मालतीमाल्यशोभिताम् ।। १५ ।।\nवह्निशुद्धांशुकधरां रत्नभूषणभूषिताम् ।।\nकस्तूरीबिन्दुना सार्द्धं सिन्दूरं बिभ्रतीं मुदा ।। ।। १६ ।।\nनीलोत्पलदलश्यामकज्जलोज्जललोचनाम् ।।\nमणिकुण्डलयुग्माढ्यगण्डस्थलविराजिताम् ।। १७ ।।\nअत्युन्नतं सुकठिनं पत्रराजिविराजितम् ।।\nसुखदं रसिकानां च स्तनयुग्मं च बिभ्रतीम् ।। १८ ।।\nसर्वशोभां सुवेषाढ्यां सुभगां सुरतोत्सुकाम् ।।\nप्राणाधिकां च देवानां स्वच्छां स्वच्छन्दगामिनीम् ।। १९ ।।\nवरामप्सरसां रम्यामतीव स्थिरयौवनाम् ।।\nगुणरूपवतीं शान्तां मुनिमानसमोहिनीम् ।।२०।।\nदृष्ट्वा तामतिवेषाढ्यां तत्कटाक्षेण पीडितः ।।\nइन्द्रोऽतीन्द्रियचापल्यात्प्रवक्तुपचक्रमे ।। २१ ।।\nइन्द्र उवाच ।।\nक्व गच्छसि वरारोहे क्व गताऽसि मनोहरे ।।\nमया दृष्टा हि सुचिरात्कल्याणि सुभगेऽधुना ।। २२ ।।\nतवान्वेषणकर्त्ताऽहं श्रुत्वा वाचिकमग्रतः ।।\nत्वदासक्तमनाश्चास्मि नान्यां वै गणयामि च ।। २३ ।।\nसुवासितजलार्थी यः किमिच्छेत्पङ्किलं जलम् ।।\nपङ्कं नेच्छेच्चन्दनार्थी पङ्कजार्थी न चोत्पलम् ।। २४ ।।\nसुधार्थी न सुरामिच्छेद्दुग्धार्थी नाविलं जलम् ।।\nसुगन्धिपुष्पशायी यो ह्यस्त्रतल्पं न चेच्छति ।।२५ ।।\nस्वर्गी च नरकं नेच्छेत्सुभोगी दुष्टभोजनम् ।।\nपण्डितैः सह संवासी नेच्छेत्स्त्रीसन्निधिं नरः ।।\nविहाय रत्नाभरणं कोऽपीच्छेल्लोहभूषणम् ।। २६ ।।\nत्वां नाश्लिष्य महाविज्ञां कां मूढो गन्तुमिच्छति।।\nविहाय गङ्गां को विज्ञो नदीमन्यां च वांछति ।। २७ ।।\nइन्द्रियैश्चेन्द्रियरतिं वर्द्धयन्तीं पदे पदे ।।\nवरं प्रार्थयितारश्च प्राणिनश्च सुखार्थिनः ।।२२८।।।\nइत्येवमुक्त्वा भगवानवरुह्य गजेश्वरात् ।।\nकामयुक्तश्च पुरतस्तस्थौ तस्याश्च नारद ।। २९ ।।\nश्रुत्वा तद्वचनं रम्भा महाशृङ्गारलोलुपा ।।\nजहासानम्रवदना पुलकाञ्चितविग्रहा ।। ३० ।।\nस्मेरानना कटाक्षेण स्तनोर्वोर्दर्शनेन च ।।\nनर्मोक्तिगर्भवाक्येन चाहरत्तस्य चेतनाम् ।। ३१ ।।\nमितं सारं सुमधुरं सुस्निग्धं कोमलं प्रियम् ।।\nपुरुषायत्तबीजं च प्रवक्तुमुपचक्रमे ।। ३२ ।।\nरम्भोवाच ।।\nयास्यामि वाञ्छितं यत्र प्रश्नेन तव किं फलम् ।।\nनाहं सन्तोषजननी धूर्त्तानां दुष्टमित्रता ।। ३३ ।।\nयथा मधुकरो लोभात्सर्वपुष्पासवं लभेत् ।।\nस्वादु यत्रातिरिक्तं स तत्र तिष्ठति सन्ततम् ।। ३४ ।।\nतथैव कामुकी लोके भ्रमेद्भ्रमरवत्सदा ।।\nचाञ्चल्यात्स हि कास्वेव वायुवद्रसमाहरेत् ।। ३५ ।।\nसुपुमानङ्गवत्स्त्रीणां यथा शाखाश्च शाखिषु ।।\nकामुकी काकवल्लोलः फलं भुक्त्वा प्रयाति च ।। ३६ ।।\nस्वकार्य्यमुद्धरेद्यावत्तावद्वा स प्रयोजनम् ।।\nस्थितिः कार्य्यानुरोधेन यथा काष्ठे हुताशनः ।। ३७ ।।\nयावत्तडागे तोयानि तावद्यादांसि तेषु च ।।\nशोषारम्भे च तोयानां यान्ति स्थानान्तरं पुनः ।। ३८ ।।\nत्वं देवानामीश्वरोऽसि कामिनीनां च वाञ्छितः ।।\nपुमांसं रसिकं शश्वद्वाञ्छन्ति रसिकाः सुखात् ।। ३९ ।।\nयुवानं रसिकं शान्तं सुवेषं सुन्दरं प्रियम् ।।\nगुणिनं धनिनं स्वच्छं कान्तमिच्छति कामिनी ।। ४० ।।\nदुश्शीलं रोगिणं वृद्धं रतिशक्तिवियोजितम् ।।\nअदातारमविज्ञं च नैव वाञ्छन्ति योषितः ।। ४१ ।।\nका मूढा न च वाञ्छन्ति त्वामेवं गुणसागरम् ।।\nतवाज्ञाकारिणीं दासीं गृहाणात्र यथासुखम् ।। ४२ ।।\nइत्युक्त्वा सस्मिता सा च तं पपौ वक्रचक्षुषा ।।\nकामाग्निदग्धा विगलल्लज्जा तस्थौ समीपतः ।। ४३ ।।\nज्ञात्वा भावं स्मरार्त्तायाः स्मरशास्त्रविशारदः ।।\nगृहीत्वा तां पुष्पतल्पे विजहार तया सह ।। ४४ ।।\nचुचुम्ब रहसि प्रौढां नग्नां च सुभगां वराम् ।।\nपक्वबिम्बाधरौष्ठीं च सुदत्या चुंबितस्तया ।। ४५ ।।\nनानाप्रकारशृङ्गाराद्विपरीतादिकान्मुने ।।\nसुखी बभूव तस्यां वै शृंगारो मूर्तिमानिव ।। ४६ ।।\nतौ कामाहितचित्तौ नो बुबुधाते दिवानिशम् ।।\nअन्योन्यगतचित्तौ च कामार्तौ ज्ञानवर्जितौ ।। ४७ ।।\nस च कृत्वा स्थले क्रीडां तया सह सुरेश्वरः।।\nययौ जलविहारार्थं पुष्पभद्रानदी जलम् ।। ४८ ।।\nस चकार जलक्रीडां तया सह मुदा क्षणम् ।।\nजलात्स्थले स्थलात्तोये विजहार पुनः पुनः ।।४९।।\nएतस्मिन्नन्तरे तेन वर्त्मना मुनिपुंगवः ।।\nसशिष्यो याति दुर्वासा वैकुण्ठाच्छङ्करालयम् ।। ५० ।।\nतं च दृष्ट्वा मुनीन्द्रं च देवेन्द्रः स्तब्धमानसः ।।\nननामागत्य सहसा ददौ तस्मै स चाशिषः ।। ५१ ।।\nपारिजातप्रसूनं यद्दत्तं नारायणेन वै ।।\nतच्च दत्तं महेन्द्राय मुनीन्द्रेण महात्मना ।।५२।।\nदत्त्वा पुष्पं महाभागस्तमुवाच कृपानिधिः।।\nमाहात्म्यं तस्य यत्किंचिदपूर्वं मुनिसत्तमः ।।५३।।\nदुर्वासा उवाच ।।\nसर्वविघ्नहरं पुष्पं नारायणनिवेदितम ।।\nमूर्ध्नीदं यस्य देवेन्द्र जयस्तस्यैव सर्वतः ।। ९४ ।।\nपुरःपूजा च सर्वेषां देवानामग्रणीर्भवेत्।\nतच्छायेव महालक्ष्मीर्न जहाति कदाऽपि तम् ।।५५।।\nज्ञानेन तेजसा बुद्ध्या विक्रमेण बलेन च ।।\nसर्वदेवाधिकः श्रीमान्हरितुल्यपराक्रमः ।। ५५ ।।\nभक्त्या मूर्ध्नि न गृह्णाति योऽहंकारेण पामरः ।।\nनैवेद्यं च हरेरेव स भ्रष्टश्रीः स्वजातिभिः ।।\nइत्युक्त्वा शंकरांशश्च ह्यगमच्छंकरालयम् ।।५७।।\nतत्स रम्भांतिके तिष्ठंश्चिक्षेप गजमस्तके ।।\nतेन भ्रष्टश्रियं दृष्ट्वा सा जगाम सुरालयम्।।५८।।\nपुंश्चली योग्यमिच्छन्ती नापरं चञ्चलाऽधमा ।।\nदेवराजं परित्यज्य गजराजो महाबली ।। ५९ ।।\nप्रविवेश महारण्यं तं निक्षिप्य स्वतेजसा ।।\nतत्रैव करिणीं प्राप्य मत्तः संबुभुजे बलात् ।। ६० ।।\nसाऽतो बभूव वशगा योषिज्जातिः सुखार्थिनी ।।\nतयोर्बभूवापत्यानां निवहस्तत्र कानने ।। ६१ ।।\nहरिस्तन्मस्तकं छित्त्वा योजयामास बालके ।।\nइत्येवं कथितं वत्स किं भूयः श्रोतुमिच्छसि ।।\nगजास्ययोजनायाश्च कारणं पापनाशनम् ।। ६२ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणपतेर्गजास्ययोजनाहेतुकथनं नाम विंशतितमोऽध्यायः ।।२०।।"
  }
]
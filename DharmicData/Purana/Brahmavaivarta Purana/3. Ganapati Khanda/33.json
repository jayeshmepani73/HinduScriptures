[
  {
    "text": "नारायण उवाच ।।\nशिवं प्रणम्य स भृगुर्दुर्गां कालीं मुदाऽन्वितः ।।\nगत्वा पुष्करतीर्थ च मन्त्रसिद्धिं चकार ह।१।।\nस बभूव निराहारो मासं भक्तिसमन्वितः ।।\nध्यायन्कृष्णपदाम्भोजं वायुरोधं चकार सः ।।२।।\nददर्श चक्षुरुन्मील्य गगनं तेजसा वृतम् ।।\nदिशो दश द्योतयन्तं समाच्छन्नदिवाकरम् ।।३।।\nतेजोमण्डलमध्यस्थं रत्नयानं ददर्श ह ।।\nददर्श तत्र पुरुषमत्यन्तं सुन्दरं वरम्।।४।।\nईषद्धास्यप्रसन्नास्यं भक्तानुग्रहकारकम् ।।\nप्रणम्य दण्डवन्मूर्ध्ना वरं वव्रे तमीश्वरम् ।।५।।\nत्रिस्सप्तकृत्वो निर्भूपां करिष्यामि महीमिति ।।\nपादारविन्दे सुदृढां तां भक्तिमनपायिनीम्।।६।।\nदास्यं सुदुर्ल्लभं शश्ववत्पादाब्जे च देहि मे ।।\nकृष्णस्तस्मै वरं दत्त्वा तत्रैवान्तरधीयत।।७।।\nभृगुः प्रणम्य भवनं तज्जगाम परात्परम्।।\nपस्पन्द दक्षिणाङ्गं च परं मङ्गलसूचकम्।।८।।\nवाञ्छा प्रतीतिजननं सुस्वप्नं च ददर्श ह ।।\nमनः प्रसन्नं स्फीतं  च तद्बभूव दिवानिशम् ।।\nभाष्य स्वजनं सर्वं गृहे तस्थौ मुदाऽन्वितः ।। ।। ९ ।।\nस्वशिष्यान्पितृशिष्यांश्च भ्रातृवर्गांश्च बान्धवान् ।।\nआनीयानीय विविधान्मन्त्रांश्च स चकार ह ।।3.33.१०।।\nपौर्वापर्य्यं स्ववृत्तान्तं तानेवोक्त्वा शुभक्षणे ।।\nतैरेव सार्द्धं बलवान्बभूव गमनोन्मुखः ।। ११ ।।\nददर्श मङ्गलं रामः शुश्राव जयसूचकम् ।।\nबुबुधे मनसा सर्वं स्वजयं वैरिसंक्षयम्।।१२।।\nयात्राकाले च पुरतः शुश्राव सहसा मुनिः ।।\nहरिशब्दं सिंहशब्दं घण्टादुन्दुभिवादनम्।।१३।।\nआकाशवाणीसंगीतं जयस्ते भवितेति च ।।\nनवेङ्गितं च  कल्याणं मेघशब्दं जयावहम् ।।१४।।\nचकार यात्रां भगवाञ्छ्रुत्वैवं विविधं शुभम् ।।\nददर्श पुरतो विप्रबन्दिदैवज्ञभिक्षुकान् ।।१५।।\nज्वलत्प्रदीपं दधतीं पतिपुत्रवतीं सतीम्।।\nपुरो ददर्श स्मेरास्यां नानाभूषणभूषिताम् ।। ।। १६ ।।\nशिवं शिवां पूर्णकुम्भं चाषं च नकुलं तथा ।।\nगच्छन्ददर्श रामश्च यात्रामंगलसूचकम् ।। १७ ।।\nकृष्णसारं गजं सिंहं तुरगं गण्डकं द्विपम् ।।\nचमरीं राजहंसं च चक्रवाकं शुकं पिकम् ।। १८ ।।\nमयूरं खञ्जनं चैव शंखचिल्लं चकोरकम् ।।\nपारावतं बलाकं च कारण्डं चातकं चटम् ।। १९ ।।\nसौदामनीं शक्रचापं सूर्य्यं सूर्याप्रभां शुभाम् ।।\nसद्योमांसं सजीवं च मत्स्यं शङ्खं सुवर्णकम् ।। 3.33.२० ।।\nमाणिक्यं रजतं मुक्तां मणीन्द्रं च प्रवालकम् ।।\nदधि लाजाञ्छुक्लधान्यं शुक्लपुष्पं च कुङ्कुमम् ।। २१ ।।\nपर्णं पताकां छत्रं च दर्पणं श्वेतचामरम् ।।\nधेनुं वत्सप्रयुक्तां च रथस्थं भूमिपं तथा ।। २२ ।।\nदुग्धमाज्यं तथा पूगममृतं पायसं तथा ।।\nशालग्रामं पक्वफलं स्वस्तिकं शर्करां मधु ।।२३।।\nमार्ज्जारं च वृषेन्द्रं च मेषं पर्वतमूषिकम् ।।\nमेघाच्छन्नस्य च रवेरुदयं चन्द्रमण्डलम्'।। ।। २४ ।।\nकस्तूरीं व्यजनं तोयं हरिद्रां तीर्थमृत्तिकाम् ।।\nसिद्धार्थं सर्षपं दूर्वां विप्रवालं च बालिकाम् ।। २५ ।।\nमृगं वेश्यां षट्पदं च कर्पूरं पीतवाससम् ।। गो\nमूत्रं गोपुरीषं च गोधूलिं गोपदाङ्कितम् ।। २६ ।।\nगोष्ठं गवां वर्त्म रम्यां गोशालां गोगतिं शुभाम् ।।\nभूषणं देवमूर्तिं च ज्वलदग्निं महोत्सवम् ।।२७।।\nताम्रं च स्फटिकं वन्द्यं सिन्दूरं माल्यचन्दनम् ।।\nगन्धं च हीरकं रत्नं ददर्श दक्षिणे शुभम् ।।२८।।\nसुगन्धिवायोराघ्राणं प्राप विप्राशिषं शुभाम् ।। २९ ।।\nइत्येवं मङ्गलं ज्ञात्वा प्रययौ स मुदाऽन्वितः ।।\nअस्तं गते दिनकरे नर्म्मदातीरसन्निधौ।।3.33.३०।।\nतत्राक्षयवटं दिव्यं ददर्श सुमनोहरम् ।।\nअत्यूर्ध्वं विस्तृतमतिपुण्याश्रमपदं परम्।।३ १।।\nपौलस्त्यतपसः स्थानं सुगन्धिमरुदन्वितम्।।\nकार्तवीर्य्यार्जुनाभ्याशे तत्र तस्थौ गणैः सह।।३२।।\nसुष्वाप पुष्पशय्यायां  किङ्करैः परिसेवितः।।\nनिद्रां ययौ परिश्रान्तः परमानन्दसंगतः।।३३।।\nनिशातीते च स भृगुश्चारु स्वप्नं ददर्श ह ।।\nन चिन्तितं यन्मनसा वायुपित्तकफं विना ।। ३४ ।।\nगजाश्वशैलप्रासादगोवृक्षफलितेषु च ।।\nआरुह्यमाणमात्मानं रुदन्तं कृमिभक्षितम् ।। ३५ ।।\nआरुह्यमाणमात्मानं नौकायां चन्दनोक्षितम् ।।\nधृतवन्तं पुष्पमालां शोभितं पीतवाससा ।। ३६ ।।\nविण्मूत्रोक्षितसर्वांगं वसापूयसमन्वितम् ।।\nवीणां वरां वादयन्तमात्मानं च ददर्श ह ।। ३७ ।।\nविस्तीर्णपद्मपत्त्रैश्च स्वं ददर्श सरित्तटे ।।\nदध्याज्यमधुसंयुक्तं भुक्तवन्तं च पायसम् ।। ३८ ।।\nभुक्तवन्तं च ताम्बूलं लभन्तं ब्राह्मणाशिषम्।।\nफलपुष्पप्रदीपं च पश्यन्तं स्वं ददर्श ह।।३९।\nपरिपक्वफलं क्षीरमुष्णान्नं शर्करान्वितम् ।।\nस्वस्तिकं भुक्तवन्तं स्वं ददर्श च पुनः पुनः ।। 3.33.४० ।।\nजलौकसा वृश्चिकेन मीनेन भुजगेन च ।।\nभक्षितं भीतमात्मानं पलायन्तं ददर्श सः ।। ।। ४१ ।।\nततो ददर्श चात्मानं मण्डलं चन्द्रसूर्य्ययोः ।।\nपतिपुत्रवतीं नारीं पश्यन्तं सस्मितं द्विजः ।। ४२ ।।\nसुवेषया कन्यका स स्मितेन द्विजेन च ।।\nददर्श श्लिष्टमात्मानं तुष्टेन परितुष्टया ।। ४३ ।।\nफलितं पुष्पितं वृक्षं देवताप्रतिमां नृपम् ।।\nगजस्थं च रथस्थं च पश्यन्तं स्वं ददर्श ह ।। ४४ ।।\nपीतवस्त्रपरीधानां रत्नालङ्कारभूषिताम् ।।\nविशन्तीं ब्राह्मणो गेहं पश्यन्तं स्वं ददर्श ह ।। ४५ ।।\nशंखं च स्फटिकं श्वेतमालां मुक्तां च चन्दनम् ।।\nसुवर्णं रजतं रत्नं पश्यन्तं स्वं ददर्श ह ।। ४६ ।।\nगजं वृषं च सर्पं च श्वेतं च श्वेतचामरम् ।।\nनीलोत्पलं दर्पणं च भार्गवो वै ददर्श ह ।। ४७ ।।\nरथस्थं नवरत्नाढ्यं मालतीमाल्यभूषितम् ।।\nरत्नसिंहासनस्थं स्वं भृगुः स्वप्ने ददर्श ह ।। ४८ ।।\nपद्मश्रेणीं पूर्णकुम्भं दधि लाजान्घृतं मधु ।।\nपर्णच्छत्रं छत्रिणं च भृगुः स्वप्ने ददर्श ह ।। ४९ ।।\nबकपंक्तिं हंसपंक्तिं कन्यापंक्तिं व्रतान्विताम् ।।\nपूजयन्तो घटं शुभ्रं भृगुः स्वप्ने ददर्श ह ।। 3.33.५० ।।\nमण्डपस्थं द्विजगणं पूजयन्तं हरं हरिम् ।।\nजयोऽस्त्वित्युक्तवन्तं तं भृगुः स्वप्ने ददर्श ह ।। ५१ ।।\nसुधावृष्टिं पर्णवृष्टिं फलवृष्टिं च शाश्वतीम् ।।\nपुष्पचन्दनवृष्टिं च भृगुः स्वप्ने ददर्श ह ।। ५२ ।।\nसद्योमांसं जीवमत्स्यं मयूरं श्वेतखञ्जनम् ।।\nसरोवरं च तीर्थानि भृगुः स्वप्ने ददर्श ह ।। ५३ ।।\nपारावतं शुकं चाषं शंखं चिल्लं च चातकम् ।।\nव्याघ्रं सिंहं च सुरभीं भृगुः स्वप्ने ददर्श ह ।।५४।।\nगोरोचनां हरिद्रां च शुक्लधान्याचलं वरम् ।।\nज्वलदग्निं तथा दूर्वां भृगुः स्वप्ने ददर्श ह ।।५५।।\nदेवालयसमूहं च शिवलिंगं च पूजितम् ।।\nअर्चितां मृन्मयीं शैवां भृगुः स्वप्ने ददर्श ह ।। ५६ ।।\nयवगोधूमचूर्णानां भक्ष्याणि विविधानि च ।।\nभृगुर्ददर्श स्वप्ने च बुभुजे च पुनः पुनः ।। ५७ ।।\nदिव्यवस्त्रपरीधाना रत्नभूषणभूषिताः ।।\nअगम्यागमनं स्वप्ने चकार भृगुनन्दनः ।।५८।।\nददर्श नर्त्तकीं वेश्यां रुधिरं च सुरां पपौ ।।\nरुधिरोक्षितसर्वाङ्गः स्वप्ने च भृगुनन्दनः ।। ५९ ।।\nपक्षिणां पीतवर्णानां मानुषाणां च नारद ।।\nमांसानि बुभुजे रामो हृष्टः स्वप्नेऽरुणोदये ।। 3.33.६० ।।\nअकस्मान्निगडैर्बद्धं क्षतं शस्त्रेण स्वं पुनः ।।\nदृष्ट्वा च बुबुधे प्रातः समुत्तस्थौ हरिं स्मरन्।। ६१ ।।\nअतीव हृष्टः स्वप्नेन प्रातःकृत्यं चकार सः ।।\nमनसा बुबुधे सर्वं विजेष्यामि रिपुं ध्रुवम् ।। ६२ ।।\nइति श्रीब्रह्मवैवत्ते महापुराणे तृतीये गणपति खण्डे नारदनारायणसंवादे त्रयस्त्रिंशत्तमोऽध्यायः ।। ३३ ।।"
  }
]
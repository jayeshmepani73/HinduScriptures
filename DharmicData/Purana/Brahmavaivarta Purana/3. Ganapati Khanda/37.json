[
  {
    "text": "।। नारद उवाच।।\nकवचं श्रोतुमिच्छामि तां च विद्यां दशाक्षरीम् ।।\nनाथ त्वत्तो हि सर्वज्ञ भद्रकाल्याश्च साम्प्रतम् ।। १ ।।\nनारायण उवाच ।।\nशृणु नारद वक्ष्यामि महाविद्यां दशाक्षरीम् ।।\nगोपनीयं च कवचं त्रिषु लोकेषु दुर्लभम् ।। २ ।।\nॐ ह्रीं श्रीं क्लीं कालिकायै स्वाहेति च दशाक्षरीम् ।।\nदुर्वासा हि ददौ राज्ञे पुष्करे सूर्य्यपर्वणि ।।३।।\nदशलक्षजपेनैव मन्त्रसिद्धिः कृता पुरा ।।\nपञ्चलक्षजपेनैव पठन्कवचमुत्तमम् ।।४।।\nबभूव सिद्धकवचोऽप्ययोध्यामाजगाम सः ।।\nकृत्स्नां हि पृथिवीं जिग्ये कवचस्य प्रभावतः ।। ५ ।।\nनारद उवाच ।।\nश्रुता दशाक्षरी विद्या त्रिषु लोकेषु दुर्लभा ।।\nअधुना श्रोतुमिच्छामि कवचं ब्रूहि मे प्रभो ।। ६ ।।\nनारायण उवाच ।।\nशृणु वक्ष्यामि विप्रेन्द्र कवचं परमाद्भुतम् ।।\nनारायणेन यद्दत्तं कृपया शूलिने पुरा ।। ७ ।।\nत्रिपुरस्य वधे घोरे शिवस्य विजयाय च ।।\nतदेव शूलिना दत्तं पुरा दुर्वाससे मुने ।।८।।\nदुर्वाससा च यद्दत्तं सुचन्द्राय महात्मने ।।\nअतिगुह्यतरं तत्त्वं सर्वमन्त्रौघविग्रहम् ।। ।।९।।\nॐ ह्रीं श्रीं क्लीं कालिकायै स्वाहा मे पातु मस्तकम् ।।\nक्लीं कपालं सदा पातु ह्रीं ह्रीं ह्रीमिति लोचने ।। 3.37.१० ।।\nॐ ह्रीं त्रिलोचने स्वाहा नासिकां मे सदाऽवतु ।।\nक्लीं कालिके रक्ष रक्ष स्वाहा दन्तान्सदाऽवतु ।। ११ ।।\nक्लीं भद्रकालिके स्वाहा पातु मेऽधरयुग्मकम् ।।\nॐ ह्रीं ह्रीं क्लीं कालिकायै स्वाहा कण्ठं सदाऽवतु ।। १२ ।।\nॐ ह्रीं कालिकायै स्वाहा कर्णयुग्मं सदाऽवतु ।।\nॐ क्रीं क्रीं क्लीं काल्यै स्वाहा स्कन्धं पातु सदा मम ।। १३ ।।\nॐ क्रीं भद्रकाल्यै स्वाहा मम वक्षः सदाऽवतु ।।\nॐ क्लीं कालिकायै स्वाहा मम नाभिं सदाऽवतु ।। १४ ।।\nॐ ह्रीं कालिकायै स्वाहा मम पृष्ठं सदाऽवतु ।।\nरक्तबीजविनाशिन्यै स्वाहा हस्तो सदाऽवतु ।। १५ ।।\nॐ ह्रीं क्लीं मुण्डमालिन्यै स्वाहा पादौ सदावतु।।\nॐ ह्रीं चामुण्डायै स्वाहा सर्वाङ्गं मे सदाऽवतु।।१६।।\nप्राच्यां पातु महाकाली चाग्नेय्यां रक्तदन्तिका ।।\nदक्षिणे पातु चामुण्डा नैर्ऋत्यां पातु कालिका ।। १७ ।।\nश्यामा च वारुणे पातु वायव्यां पातु चण्डिका ।।\nउत्तरे विकटास्या चाप्यैशान्यां साट्टहासिनी ।। १८ ।।\nपातूर्ध्वं लोलजिह्वा सा मायाऽऽद्या पात्वधः सदा ।।\nजले स्थले चान्तरिक्षे पातु विश्वप्रसूः सदा ।। १९ ।।\nइति ते कथितं वत्स सर्वमन्त्रौघविग्रहम् ।।\nसर्वेषां कवचानां च सारभूतं परात्परम् ।।3.37.२०।।\nसप्तद्वीपेश्वरो राजा सुचन्द्रोऽस्य प्रभावतः ।।\nकवचस्य प्रभावेन मान्धाता पृथिवीपतिः ।। २१ ।।\nप्रचेता लोमशश्चैव यतः सिद्धो बभूव ह ।।\nयतो हि योगिनां श्रेष्ठः सौभरिः पिप्पलायनः ।। २२ ।।\nयदि स्यात्सिद्धकवचः सर्वसिद्धीश्वरो भवेत् ।।\nमहादानानि सर्वाणि तपांस्येवं व्रतानि व ।।\nनिश्चितं कवचस्यास्य कलां नार्हन्ति षोडशीम् ।। २३ ।।\nइदं कवचमज्ञात्वा भजेत्कालीं जगत्प्रसूम् ।।\nशतलक्षं प्रजप्तोऽपि न मन्त्रः सिद्धिदायकः ।। २४ ।।\nइति श्रीब्रह्मवैवर्ते महापुराणे तृतीये गणपतिखण्डे नारदनारायणसंवादे भद्रकालीकवचनिरूपणं नाम सप्तत्रिंशत्तमोऽध्यायः ।। ३७ ।।"
  }
]
[
  {
    "text": "नारायण उवाच ।।\nइत्येवमुक्त्वा तं शीघ्रं बोधयित्वा च कृत्तिकाः ।।\nउवाच किंचिद्युक्तं च वचनं शङ्करात्मजः ।। १ ।।\nकार्तिकेय उवाच ।।\nयास्यामि शंकरस्थानं द्रक्ष्यामि सुरसञ्चयम् ।।\nमातरं बन्धुवर्गांश्चाप्याज्ञां मे दत्त मातरः ।। २ ।।\nदैवाधीनं जगत्सर्वं जन्म कर्म शुभावहम् ।।\nसंयोगश्च वियोगश्च न च दैवात्परं बलम् ।। ३ ।।\nकृष्णायत्तं च तद्दैवं स च दैवात्परस्ततः ।।\nभजन्ति सततं सन्तः परमात्मानमीश्वरम् ।। ४ ।।\nदैवं वर्द्धयितुं शक्तः क्षयं कर्त्तुं स्वलीलया ।।\nन दैवबद्धस्तद्भक्तश्चाविनाशीति निर्णयः ।।५।।\nतस्माद्भजत गोविन्दं मोहं त्यजत दुःखदम्।।\nसुखदं मोक्षदं सारं जन्ममृत्युभयापहम् ।। ६ ।।\nपरमानन्दजननं मोहजालनिकृन्तनम् ।।\nशश्वद्भजन्ति यत्सर्वे ब्रह्मविष्णुशिवादयः ।। ७ ।।\nकोऽहं भवाब्धौ युष्माकं का वा यूयं ममात्मिकाः ।।\nतत्कर्मस्रोतसां सर्वं पुञ्जीभूतं च फेनवत् ।। ८ ।।\nसंश्लेषं वा वियोगं वा सर्वमीश्वरचिन्तया ।।\nब्रह्माण्डमीश्वराधीनं न स्वतन्त्रं विदुर्बुधाः ।। ९ ।।\nजलबुद्बुदवत्सर्वमनित्यं च जगत्त्रयम् ।।\nमायामनित्ये कुर्वन्ति मायया मूढचेतसः ।। १० ।।\nसन्तस्तत्र न लिप्यन्ते वायुवत्कृष्णचेतसः ।।\nतस्मान्मोहं परित्यज्य चाज्ञप्तिं दत्त मातरः ।। ११ ।।\nइत्येवमुक्त्वा ता नत्वा सार्द्धं शङ्करपार्षदैः ।।\nयात्रां चकार भगवान्मनसा श्रीहरिं स्मरन् ।। १२ ।।\nएतस्मिन्नन्तरे तत्र ददर्श रथमुत्तमम् ।।\nविश्वकर्मकृतं रम्यं हीरकेण विराजितम् ।। १३ ।।\nसद्रत्नसाररचितं माणिक्येन विराजितम् ।।\nपारिजातप्रसूनानां मालाजालैश्च शोभितम् ।। १४ ।।\nमणीन्द्रदर्पणः श्वेतचामरैरतिदीपितम् ।।\nक्रीडार्हमन्दिरै रम्यैश्चित्रितैश्चित्रितं वरम् ।। १५ ।।\nशतचक्रं सुविस्तीर्णं मनोयायि मनोहरम् ।।\nप्रस्थापितं च पार्वत्या वेष्टितं पार्षदैर्वरैः ।। १६ ।।\nसमारुहन्तं यानं ता हृदयेन विदूयता ।।\nसहसा चेतनां प्राप्य मुक्तकेश्यः शुचाऽऽतुराः ।। १७ ।।\nदृष्ट्वा च स्वपुरः स्कन्दं स्तंभिताश्चातिशोकतः ।।\nउन्मत्ता इव तत्रैव वक्तुमारेभिरे भिया ।। १८ ।।\nकृत्तिका ऊचुः ।।\nकिं कुर्मः क्व च यास्यामो वयं वत्स त्वदाश्रयाः ।।\nविहायास्मान्क्व यासि त्वं नायं धर्म्मस्तवाधुना ।। १९ ।।\nस्नेहेन वर्द्धितोऽस्माभिः पुत्रोऽस्माकं स्वधर्मतः ।।\nनायं धर्मो मातृवर्गाननुरक्तः सुतस्त्यजेत् ।। २० ।।\nइत्युक्त्वा कृत्तिकाः सर्वाः कृत्वा वक्षसि तं सुतम् ।।\nपुनर्मूर्च्छामवापुस्ताः सुतविच्छेददारुणम् ।। २१ ।।\nकुमारो बोधयित्वा ता अध्यात्मवचनेन वै ।।\nताभिश्च पार्षदैः सार्द्धमारुरोह रथं मुने ।। २२ ।।\nपूर्णकुम्भं द्विजं वेश्यां शुक्लधान्यानि दर्पणम्।।\nदध्याज्यं मधु लाजांश्च पुष्पं दूर्वाक्षतान्सितान् ।। २३ ।।\nवृषं गजेन्द्रं तुरगं ज्वलदग्निं सुवर्णकम् ।।\nपूर्णं च परिपक्वानि फलानि विविधानि च ।। २४ ।।\nपतिपुत्रवतीं नारीं प्रदीपं मणिमुत्तमम् ।।\nमुक्तां प्रसूनमालां च सद्योमांसं च चन्दनम् ।। २५ ।।\nददर्शैतानि वस्तूनि मङ्गलानि पुरो मुने ।।\nशृगालं नकुलं कुम्भं शवं वामे शुभावहम् ।। २६ ।।\nराजहंसं मयूरं च खञ्जनं च शुकं पिकम् ।।\nपारावतं शङ्खचिल्लं चक्रवाकं च मङ्गलम् ।। २७ ।।\nकृष्णसारं च सुरभिं चमरीं श्वेतचामरम्।।\nधेनुं च वत्ससंयुक्तां पताकां दक्षिणे शुभाम्।। ।। २८ ।।\nनानाप्रकारवाद्यं चाप्यश्रौषीन्मंगलध्वनिम् ।।\nमनोहरं च संगीतं घण्टाशंखध्वनिं तथा ।। २९ ।।\nदृष्ट्वा श्रुत्वा मङ्गलं स ह्यगमत्तातमन्दिरम् ।।\nक्षणेनानन्दयुक्तश्च मनोयायिरथेन च ।। ३० ।।\nकुमारः प्राप्य कैलासं न्यग्रोधाक्षयमूलके ।।\nक्षणं तस्थौ कृत्तिकाभिः पार्षदप्रवरैः सह ।। ३१ ।।\nपार्वती मंगलं कृत्वा राजमार्गं मनोहरम् ।।\nपद्मरागैरिन्द्रनीलैः संस्कृतं परितः पुरम् ।। ३२ ।।\nरम्भास्तम्भसमूहैश्च पट्टसूत्रांशुकैस्तथा ।।\nश्रीखण्डपल्लवैर्युक्तं पूर्णकुम्भैः सुशोभितम् ।। ३३ ।।\nपूर्णकुम्भजलैर्व्याप्तं सिक्तं चन्दनवारिभिः ।।\nअसंख्यरत्नदीपैश्च मणिराजैर्विराजितम् ।। ३४ ।।\nनटनर्त्तकवेश्यानामुत्सवैः संकुलं सदा ।।\nबन्दिभिर्विप्रवर्गैश्च दूर्वापुष्पकरैर्युतम्।।३५।।\nपतिपुत्रवतीभिश्च साध्वीभिश्च समन्वितम्।।\nलक्ष्मीं सरस्वतीं दुर्गां सावित्रीं तुलसीं रतिम्।।३६।।\nअरुन्धतीमहल्यां च दितिं तारां मनोरमाम् ।।\nअदितिं शतरूपां च शचीं सन्ध्यां च रोहिणीम् ।। ३७ ।।\nअनसूयां तथा स्वाहां संज्ञां वरुणकामिनीम्।।\nआकूतिं च प्रसूतिं च देवहूतिं च मेनकाम् ।। ३८ ।।\nतामेकपाटलामेकपर्णां मैनाककामिनीम् ।।\nवसुन्धरां च मनसां पुरस्कृत्य समाययौ।। ।। ३९ ।।\nरम्भा तिलोत्तमा मेना घृताची मोहिनी शुभा ।।\nउर्वशी रत्नमाला च सुशीला ललिता कला ।। ४० ।।\nकदम्बमाला सुरसा वनमाला च सुन्दरी ।।\nएताश्चान्याश्च बहवो विप्रेन्द्राप्सरसां गणाः ।। ४१ ।।\nसंगीतनर्त्तनपराः सस्मिता वेषसंयुताः ।।\nकरतालकराः सर्वा जग्मुरानन्दपूर्वकम् ।। ४२ ।।\nदेवाश्च मुनयः शैला गन्धर्वाः किन्नरास्तथा ।।\nसर्वे ययुः प्रमुदिताः कुमारस्यानुमज्जने ।। ४३ ।।\nनानाप्रकारवाद्यैश्च रुद्रैर्वा पार्षदैः सह ।।\nभैरवैः क्षेत्रपालैश्च ययौ सार्द्धं महेश्वरः ।। ४४ ।।\nअथ शक्तिधरो हृष्टो दृष्ट्वा ऽऽरात्पार्वतीं तदा ।।\nअवरुह्य रथात्तूर्णं शिरसा प्रणनाम ह।।४५।।\nतं पद्माप्रमुखं देवीगणं च मुनिकामिनीम् ।।\nशिवं च परया भक्त्या सर्वान्संभाष्य यत्नतः ।। ४६ ।।\nकार्त्तिकेयं शिवा दृष्ट्वा क्रोडे कृत्वा चुचुम्ब च ।।\nशङ्करश्च सुराः शैला देव्यो वै शैलयोषितः ।।४७।।\nपार्वतीप्रमुखा देव्यस्तथा देवश्च शङ्करः ।।\nशैलाश्च मुनयः सर्वे ददुस्तस्मै शुभाशिषः ।। ४८ ।।\nकुमारः स गणैः सार्द्धमागत्य च शिवालयम् ।।\nददर्श तं सभामध्ये विष्णुं क्षीरोदशायिनम्।।४९।।\nरत्नसिंहासनस्थं च रत्नभूषणभूषितम् ।।\nधर्मब्रह्मेन्द्रचन्द्रार्कवह्निवाय्वादिभिर्युतम् ।। ५० ।।\nईषद्धास्यं प्रसन्नास्यं भक्तानुग्रहकारकम् ।।\nस्तुतं मुनीन्द्रैर्देवेन्द्रैः सेवितं श्वेतचामरैः ।।५१।।\nतं दृष्ट्वा जगतां नाथं भक्तिनम्रात्मकन्धरः ।।\nपुलकान्वितसर्वांगः शिरसा प्रणनाम ह ।। ५२ ।।\nविधिं धर्मं च देवांश्च मुनीन्द्रांश्च मुदाऽन्वितान् ।।\nप्रणनाम पृथक्तत्र प्राप तेभ्यश्शुभाशिषः ।। ५३ ।।\nपृथक्संभाष्य सर्वांश्चाप्युवास कनकासने ।।\nददौ धनानि विप्रेभ्यः पार्वत्या सह शङ्करः ।। ५४ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे कार्त्तिकेयागमनं नाम षोडशोऽध्यायः ।। १६ ।।"
  }
]
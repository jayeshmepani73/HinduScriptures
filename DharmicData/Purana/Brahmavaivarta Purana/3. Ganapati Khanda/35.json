[
  {
    "text": "नारायण उवाच ।।\nमनोरमा प्राणनाथं क्षणं कृत्वा स्ववक्षसि ।।\nभविष्यं मनसा चक्रे यद्यत्स्वामिमुखाच्छुतम् ।। १ ।।\nपुत्रांश्च पुरतः हृत्वा बान्धवांश्च स्वकिंकरान् ।।\nसस्मार सा हरिपदं मेने सत्यं भवेन्मुने।।२।।\nयोगेन भित्त्वा षट्चक्रं वायुं संस्थाप्य मूर्द्धनि ।।\nब्रह्मरन्ध्रस्थकमले सहस्रदलसंयुते ।। ३ ।।\nस्वान्तमाकृष्य विषयाज्जलबुद्बुदसन्निभात् ।।\nसंस्थाप्य बद्ध्वा ज्ञानेन लोलं ब्रह्मणि निष्कले ।। ४ ।।\nद्विविधं कर्म संन्यस्य निर्मूलमपुनर्भवम् ।।\nतत्र प्राणांश्च तत्याज न च प्राणाधिकं प्रियम् ।। ५ ।।\nस राजा तां मृतां दृष्ट्वा विललाप रुरोद च ।।\nसन्नाहं संपरित्यज्य कृत्वा वक्षस्युवाच ताम् ।।६।।\nराजोवाच ।।\nमनोरमे समुत्तिष्ठ न यास्यामि रणाजिरम् ।।\nसचेतना मां पश्येति विलपन्तं मुहुमुर्हुः ।। ७ ।।\nमनोरमे समुत्तिष्ठ मया सार्द्धं गृहं व्रज ।।\nन करिष्यामि समरं भृगुणा सह भामिनि ।। ८ ।।\nमनोरमे समुत्तिष्ठ श्रीशैलं व्रज सुन्दरि ।।\nतत्र क्रीडां करिष्यामि त्वया सार्द्धं यथा पुरा ।। ९ ।।\nमनोरमे समुत्तिष्ठ व्रज गोदावरीं प्रिये ।।\nजलक्रीडां करिष्यामि त्वया सार्धं यथा पुरा ।। 3.35.१० ।।\nमनोरमे समुत्तिष्ठ नन्दनं व्रज सुन्दरि ।।\nपुष्पभद्रानदीतीरे विहरिष्यामि निर्जने ।। ११ ।।\nमनोरमे समुत्तिष्ठ मलयं व्रज सुन्दरि ।।\nत्वया सार्द्धं रमिष्येऽहं तत्र चन्दनकानने ।। १२ ।।\nशीतेन गन्धयुक्तेन वायुना सुरभीकृते ।।\nभ्रमरध्वनिसंयुक्ते पुंस्कोकिल रुतश्रिते ।। १३ ।।\nचन्दनागुरुकस्तूरीकुंकुमालेपनं कुरु ।।\nचन्दनोक्षितसर्वाङ्गं पश्य मां सस्मिते सति ।। १४ ।।\nसुधातुल्यं सुमधुरं वचनं रचय प्रिये ।।\nकुटिलभ्रूविकारं च कथं न कुरुषेऽधुना ।। १५ ।।\nनृपस्य रोदनं श्रुत्वा वाग्बभूवाशरीरिणी ।।\nस्थिरीभव महाराज कुरुषे रोदनं कथम् ।। १६ ।।\nत्वं महाज्ञानिनां श्रेष्ठो दत्तात्रेयप्रसादतः ।।\nजलबुद्बुदवत्सर्वं संसारं पश्य शोभनम् ।। १७ ।।\nकमलांशा च सा साध्वी जगाम कमलालयम् ।।\nत्वमेव गच्छ वैकुण्ठं रणं कृत्वा रणाजिरे ।। १८ ।।\nइत्येव वचनं श्रुत्वा जहौ शोकं नराधिपः ।।\nततश्चन्दनकाष्ठेन चितां दिव्यां चकार ह ।। १९ ।।\nसंस्काराग्निं कारयित्वा पुत्रद्वारा ददाह ताम् ।।\nनानाविधानि रत्नानि ब्राह्मणेभ्यो ददौ मुदा ।। 3.35.२० ।।\nनानाविधानि दानानि वस्त्राणि विविधानि च ।।\nमनोरमायाः पुण्येन ब्राह्मणेभ्यो ददौ मुदा ।।२१।।\nभुज्यतां भुज्यतां शश्वद्दीयतां दीयतामिति ।।\nशब्दो बभूव सर्वत्र कार्त्तवीर्य्याश्रमे मुने ।।२२।।\nकोषेषु स्वाधिकारेषु स्थितं यद्यद्धनं तदा ।।\nमनोरमायाः पुण्येन ब्राह्मणेभ्यो ददौ मुदा ।। २३ ।।\nराजा जगाम समरं हृदयेन विदूयता ।।\nसार्धं सैन्यसमूहैश्च वाद्यभाण्डैरसंख्यकैः ।।२४।।\nददर्श मङ्गलं राजा पुरो वर्त्मनि वर्त्मनि ।।\nययौ तथापि समरं नाजगाम गृहं पुनः।।२५।।\nमुक्तकेशीं छिन्ननासां रुदतीं च दिगम्बराम् ।।\nकृष्णवस्त्रपरीधानामपरां विधवामपि ।। २६ ।।\nमुखदुष्टां योनिदुष्टां व्याधियुक्तां च कुट्टिनीम् ।।\nपतिपुत्रविहीनां च डाकिनीं पुंश्चली तथा ।। २७ ।।\nकुम्भकारं तैलकारं व्याधं सर्पोपजीविनम् ।।\nकुचैलमतिरूक्षांगं नग्नं काषायवासिनम् ।। २८ ।।\nवसाविक्रयिणं चैव कन्याविक्रयिणं तथा ।।\nचितादग्धं शवं भस्म निर्वाणाङ्गारमेव च।।२९।।\nसर्पक्षतं नरं सर्पं गोधां च शशकं विषम्।।\nश्राद्धपाकं च पिण्डं च मोटकं च तिलांस्तथा ।।3.35.३०।।\nदेवलं वृषवाहं च शूद्रश्राद्धान्नभोजिनम् ।।\nशूद्रान्नपाचकं शूद्रयाजकं ग्रामयाजकम्ा।३१।।\nकुशपुत्तलिकां चैव शवदाहनकारिणम् ।।\nशून्यकुम्भं भग्नकुम्भं तैलं लवणमस्थि च।।३२।।\nकार्पासं कच्छपं चूर्णं कुक्कुरं शब्दकारिणम् ।।\nदक्षिणे च सृगालं च कुर्वन्तं भैरवं रवम् ।।३३।।\nकपर्दकं च क्षौरं च च्छिन्नकेशं नखं मलम् ।।\nकलहं च विलापं च तथा तत्कारिणं जनम् ।। ३४ ।।\nअमङ्गलं रुदन्तं च रुदन्तं शोककारिणम् ।। ३५ ।।\nमिथ्यासाक्ष्य प्रदातारं चौरं च नरघातिनम्।।\nपुंश्चलीपतिपुत्रौ च पुंश्चल्योदनभोजिनम् ।। ३६ ।।\nदेवतागुरुविप्राणां वस्तुवित्तापहारिणम् ।।\nदत्तापहारिणं दस्युं हिंसकं सूचकं खलम् ।। ३७ ।।\nपितृमातृविरक्तं च द्विजाश्वत्थविघातिनम् ।।\nसत्यघ्नं च कृतघ्नं च स्थाप्यस्याप्यपहारिणम् ।। ३८ ।।\nविप्रमित्रद्रोहमेवं क्षतं विश्वासघातकम् ।।\nगुरुदेवद्विजानां च निन्दकं स्वांगघातकम् ।। ३९ ।।\nजीवानां घातकं चैव स्वांगहीनं च निर्दयम्।।\nव्रतोपवासहीनं च दीक्षाहीनं नपुंसकम् ।।3.35.४०।।\nगलितव्याधिगात्रं च काणं बधिरमेव च ।।\nपुल्कसं छिन्नलिङ्गं च सुरामत्तं सुरां तथा ।।४१।।\nक्षिप्तं वमन्तं रुधिरं महिषं गर्दभं तथा ।।\nमूत्रं पुरीषं श्लेष्माणं रूक्षिणं नृकपालकम् ।।४२।।\nचण्डवातं रक्तवृष्टिं वाद्यं वै वृक्षपातनम् ।।\nवृकं च सूकरं गृध्रं श्येनं कङ्कं च भल्लुकम्।।४३।।\nपाशं च शुष्ककाष्ठं च वायसं गन्धकं तथा।।४४।।\nप्रतिग्राहिब्राह्मणं च तन्त्रमन्त्रोपजीविनम्।।\nवैद्यं च रक्तपुष्पं चाप्यौषधं तुषमेव च।।४५।।\nकुवार्त्तां मृतवार्तां च विप्रशापं च दारुणम्।।\nदुर्गन्धिवातं दुश्शब्दं राजाऽपश्यत्स वर्त्मनि ।। ४६ ।।\nमनश्च कुत्सितं प्राणाः क्षुभिताश्च निरन्तरम्।।\nवामांगस्पन्दनं देहजाड्यं राज्ञो बभूव ह ।। ४७ ।।\nतथाऽपि राजा निश्शङ्को ददर्श समराङ्गणम् ।।\nसर्वसैन्यसमायुक्तः प्रविवेश रणाजिरम् ।। ४८ ।।\nअवरुह्य रथात्तूर्णं दृष्ट्वा च पुरतो भृगुम् ।।\nननाम दण्डवद्भूमौ राजेन्द्रैः सह भक्तितः ।। ४९ ।।\nआशिषं युयुजे रामः स्वर्गं याहीति वाञ्छितम् ।।\nतेषां सह्यं तद्बभूवुर्दुलंघ्या ब्राह्मणाशिषः ।। 3.35.५० ।।\nभृगुं प्रणम्य राजेन्द्रो राजेन्द्रैः सह तत्क्षणात् ।।\nआरुरोह रथं तूर्णं नानायुधसमन्वितम् ।। ५१ ।।\nनानाप्रकारवाद्यं च दुन्दुभिं मुरजादिकम् ।।\nवादयामास सहसा ब्राह्मणेभ्यो ददौ धनम् ।। ५२ ।।\nउवाच रामो राजेन्द्रं राजेन्द्राणां च संसदि ।।\nहितं सत्यं नीतिसारं वाक्यं वेदविदां वरः ।। ९३ ।।\nपरशुराम उवाच ।।\nशृणु राजेन्द्र धर्मिष्ठ चन्द्रवंशसमुद्भव ।।\nविष्णोरंशस्य शिष्यस्त्वं दत्तात्रेयस्य धीमतः ।। ५४ ।।\nस्वयं विद्वांश्च वेदांश्च श्रुत्वा वेदविदो मुखात् ।।\nकथं दुर्बुद्धिरधुना सज्जनानां विहिंसना ।। ५५ ।।\nत्वं पूर्वमहनो लोभान्निरीहं ब्राह्मणं कथम् ।।\nब्राह्मणी शोकसन्तप्ता भर्त्रा सार्द्धं गता सती ।। ५६ ।।\nकिं भविष्यति ते भूप परत्रैवानयोर्वधात् ।।\nसर्वं मिथ्यैव संसारं पद्मपत्रे यथा जलम् ।। ५७ ।।\nसत्कीर्त्तिश्चाथ दुष्कीर्तिः कथामात्रावशेषिता ।।\nविडम्बना वा किमतो दुष्कीर्त्तेश्च सतामहो ।। ५८ ।।\nक्व गता कपिला त्वं क्व क्व विवादो मुनिः कुतः ।।\nयत्कृतं विदुषा राज्ञा न कृतं हालिकेन तत् ।। ५९ ।।\nत्वामुपोषितमीशं हि दृष्ट्वा तातो हि धार्मिकः ।।\nपारणां कारयामास दत्तं तस्य फलं त्वया ।। 3.35.६० ।।\nअधीतं विधिवद्दत्तं ब्राह्मणेभ्यो दिने दिने ।।\nजगते यशसा पूर्णमयशो वार्द्धके कथम् ।। ।। ६१ ।।\nदाता वरिष्ठो धर्म्मिष्ठो यशस्वी पुण्यवान्सुधीः ।।\nकार्त्तवीर्यार्जुनसमो न भूतो न भविष्यति ।। ६२ ।।\nपुरातना वदन्तीति बन्दिनो धरणीतले ।।\nयो विख्यातः पुराणेषु तस्य दुष्कीर्त्तिरीदृशी ।। ६३ ।।\nदुर्वाक्यं दुःसहं राजंस्तीक्ष्णास्त्रादपि जीविनाम् ।।\nसंकटेऽपि सतां वक्त्राद्द्विरुक्तिर्न विनिर्गता ।। ६४ ।।\nन ददामि द्विरुक्तिं ते प्रकृतं कथयाम्यहम् ।।\nउत्तरं देहि राजेन्द्र मह्यं राजेन्द्रसंसदि ।। ६५ ।।\nसूर्य्यचन्द्रमनूनां च वंशजाः सन्ति संसदि ।।\nसत्यं वद सभायां च शृण्वन्तु पितरः सुराः ।। ६६ ।।\nशृण्वन्तु सर्वे राजेन्द्राः सदसद्वक्तुमीश्वराः ।।\nपश्यन्तो हि समं सन्तः पाक्षिकं न वदन्ति च ।। ६७ ।।\nइत्युक्त्वा रैणुकेयश्च विरराम रणस्थले ।।\nराजा बृहस्पतिसमः प्रवक्तुमुपचक्रमे ।। ६८ ।।\nकार्त्तवीर्य्यार्जुन उवाच ।।\nशृणु राम हरेरंशो हरिभक्तो जितेन्द्रियः ।।\nश्रुतो धर्मो मुखाद्येषां त्वं च तेषां गुरोर्गुरुः ।। ६९ ।।\nकर्म्मणा वाऽप्यसद्बुध्या करोति ब्रह्मभावनाम् ।।\nस्वधर्मनिरतः शुद्धस्तस्माद्ब्राह्मण उच्चते ।। 3.35.७० ।।\nअन्तर्बहिश्च मननात्कुरुत कर्म्म नित्यशः ।।\nमौनी शश्वद्वदेत्काले यो वै स मुनिरुच्यते ।। ७१ ।।\nस्वर्णे लोष्टे गृहेऽरण्ये पंके सुस्निग्धचन्दने ।।\nसमताभावना यस्य स योगी परिकीर्त्तितः ।।७२।।\nसर्वजीवेषु यो विष्णुं भावयेत्समता धिया ।।\nहरौ करोति भक्तिं च हरिभक्तः स च स्मृतः ।।७३।।\nतपोधनं ब्राह्मणानां तपः कल्पतरुर्यथा ।।\nतपस्या कामधेनुश्च सन्ततं तपसि स्पृहा ।।७४।।\nऐश्वर्य्ये क्षत्रियाणां च वाणिज्ये च तथा विशाम्।।\nक्षत्रियाणां च तपसि स्पृहाऽतीवाऽप्रशंसिता।।७५।।\nब्राह्मणानां विवादे च स्पृहाऽतीव विनिन्दिता।।७६।।\nरागी राजसिकं कार्य्यं कुरुते कर्म्म रागतः ।।\nरागान्धो यो राजसिकस्तेन राजा प्रकीर्तितः ।।७७।।\nरागतः कामधेनुश्च मया वै याचिता मुने ।।\nको दोष एक मे जातः क्षत्रियस्यानुरागिणः।।७८।।\nकुतः कस्य मुनेरस्ति कामधेनुस्त्वया विना।।\nस्पृहा रणे वा भोगे वा युष्माकं च व्यतिक्रमः।।७९।।\nत्रिंशदक्षौहिणीं सेनां राजेन्द्राणां त्रिकोटिकाम्।।\nनिहत्यायान्तमेकं मां न हन्तुं सहनं मुने ।।3.35.८०।।\nआत्मानं हन्तुमायान्तमपि वेदांगपारगम् ।।\nन दोषो हनने तस्य न तेन ब्रह्महाऽभवम् ।। ८१ ।।\nप्रायश्चित्तं हिंसकानां न वेदेषु निरूपितम् ।।\nवधः समुचितस्तेषामित्याह कमलोद्भवः ।। ८२ ।।\nपित्रा ते निहता भूपा महाबलपराक्रमाः ।।\nइदानीं राजपुत्राश्च शिशवोऽत्र समागताः ।।८३।।\nत्रिःसप्तकृत्वो निर्भूपां कृत्स्नां कर्तुं महीमिति ।।\nत्वया कृता प्रतिज्ञा या तस्यास्त्वं पालनं कुरु ।। ८४ ।।\nक्षत्रियाणां रणो धर्मो रणे मृत्युर्न गर्हितः ।।\nरणे स्वाहा ब्राह्मणानां लोके वेदे विडम्बना ।। ८५ ।।\nतपोधनानां विप्राणां वाग्बलानां युगे युगे ।।\nशान्तिः स्वस्त्ययनं कर्म विप्रधर्मो न संगरः ।। ८६ ।।\nक्षत्रियाणां बलं युद्धं व्यापारश्च बलं विशाम् ।।\nभिक्षा बलं भिक्षुकाणां शूद्राणां विप्रसेवनम् ।। ८७ ।।\nहरौ भक्तिर्हरेर्दास्यं वैष्णवानां बलं हरिः ।।\nहिंसा बलं खलानां च तपस्या च तपस्विनाम् ।। ८८ ।।\nबलं वेषश्च वेश्यानां योषितां यौवनं बलम् ।।\nबलं प्रतापो भूपानां बालानां रोदनं बलम् ।। ८९ ।।\nसतां सत्यं बलं मिथ्या बलमेवासतां सदा ।।\nअनुगानामनुगमः स्वल्पस्वानां च सञ्चयः ।। 3.35.९० ।।\nविद्या बलं पण्डितानां धैर्य्यं साहसिनां बलम् ।।९१ ।।\nधनं बलं च धनिनां शुचीनां च विशेषतः ।।\nबलं विवेकः शान्तानां गुणिनां बलमेकता ।। ९२ ।।\nगुणो बलं च गुणिनां चौराणां चौर्य्यमेव च ।।\nप्रियवाक्यं च कापट्यमधर्म्मः पुंश्चलीबलम् ।। ९३ ।।\nहिंसा च हिंस्रजन्तूनां सतीनां पतिसेवनम् ।।\nवरशापौ सुराणां च शिष्याणां गुरुसेवनम् ।। ९४ ।।\nबलं धर्मो गृहस्थानां भृत्यानां राजसेवनम् ।।\nबलं स्तवः स्तावकानां ब्रह्म च ब्रह्मचारिणाम् ।। ९५ ।।\nयतीनां च सदाचारो न्यासः संन्यासिनां बलम् ।।\nपापं बलं पातकिनामशक्तानां हरिर्बलम् ।। ९६ ।।\nपुण्यं बलं पुण्यवतां प्रजानां नृपतिर्बलम् ।।\nफलं बलं च वृक्षाणां जलजानां जलं बलम् ।। ९७ ।।\nजलं बलं च सस्यानां मत्स्यानां च जलं बलम् ।।\nशान्तिर्बलं च भूपानां विप्राणां च विशेषतः ।। ९८ ।।\nविप्रः शान्तो रणोद्योगी नैव दृष्टो न च श्रुतः ।।\nस्थिते नारायणे देवे बभूवान्यविपर्य्ययः ।। ९९ ।।\nइत्येवमुक्त्वा राजेन्द्रो विरराम रणाजिरे ।।\nतस्य तद्वचनं श्रुत्वा सद्यस्तूष्णीं बभूव ह ।। 3.35.१०० ।।\nरामस्य भ्रातरः सर्वे तीक्ष्णशस्त्रासिपाणयः ।।\nआरेभिरे रणं कर्त्तुं महावीरास्तदाज्ञया ।। १०१ ।।\nरणोन्मुखांश्च तान्दृष्ट्वा मत्स्यराजो महाबलः ।।\nसमारेभे रणं कर्तुं मङ्गलो मङ्गलालयः ।। १०२ ।।\nशरजालेन राजेन्द्रो वारयामास तानपि ।।\nचिच्छिदुः शरजालं च जमदग्निसुतास्तदा ।। १०३ ।।\nराजा चिक्षेप दिव्यास्त्रं शतसूर्य्यप्रभं मुने ।।\nमाहेश्वरेण मुनयश्चिच्छिदुश्चैव लीलया।।१०४।।\nदिव्यास्त्रेणैव मुनयश्चिच्छिदुः सशरं धनुः।।\nरथं च सारथिं चैव राज्ञः सन्नाहमेव च।।१०५\nन्यस्तशस्त्रं नृपं दृष्ट्वा मुनयो हर्षविह्वलाः ।।\nदधार शूलिनः शूलं मत्स्यराजजिघांसया ।। १०६ ।।\nशूलनिक्षेपसमये वाग्बभूवाशरीरिणी ।।\nशूलं त्यजत विप्रेन्द्राः शिवस्याव्यर्थमेव च ।। १०७ ।।\nशिवस्य कवचं दिव्यं दत्तं दुर्वाससा पुरा ।।\nमत्स्यराजगलेऽस्त्येतत्सर्वावयवरक्षकम् ।। १०८ ।।\nप्राणानां च प्रदातारं कवचं याचतं नृपम् ।।\nतदा निक्षिप्तशूलं च जघान नृपतिश्चिरम् ।। १०९ ।।\nतच्छूलं तं नृपं प्राप्य शतखण्डं गतं मुने ।।\nश्रुत्वैवाकाशवाणीं च शृङ्गी संन्यासवेषकृत् ।। 3.35.११० ।।\nययाचे कवचं भूपं जमदग्निसुतो महान् ।।\nराजा ददौ च कवचं ब्रह्माण्डविजयं परम् ।। १११ ।।\nगृहीत्वा कवचं तच्च शूलेनैव जघान ह ।।\nपपात मत्स्यराजश्च शतचन्द्रसमाननः ।।\nमहाबलिष्ठो गुणवांश्चन्द्रवंशसमुद्भवः ।। ११२ ।।\nनारद उवाच ।।\nशिवस्य कवचं ब्रूहि मत्स्यराजेन यद्धृतम् ।।\nनारायण महाभाग श्रोतुं कौतूहलं मम ।। ११३ ।।\nनारायण उवाच ।।\nकवचं शृणु विप्रेन्द्र शङ्करस्य महात्मनः ।।\nब्रह्माण्डविजयं नाम सर्वावयवरक्षणम् ।। ११४ ।।\nपुरा दुर्वाससा दत्तं मत्स्यराजाय धीमते ।।\nदत्त्वा षडक्षरं मन्त्रं सर्वपापप्रणाशनम् ।। ११५ ।।\nस्थिते च कवचे देहे नास्ति मृत्युश्च जीविनाम् ।।\nअस्त्रे शस्त्रे जले वह्नौ सिद्धिश्चेन्नास्ति संशयः ।। ११६ ।।\nयद्धृत्वा पठनाद्बाणः शिवत्वं प्राप लीलया ।।\nबभूव शिवतुल्यश्च यद्धृत्वा नन्दिकेश्वरः ।। ११७ ।।\nवीरश्रेष्ठो वीरभद्रः साम्बोऽभूद्धारणाद्यतः।।\nत्रैलोक्यविजयी राजा हिरण्यकशिपुः स्वयम् ।। ।। ११८ ।।\nहिरण्याक्षश्च विजयी चाभवद्धारणाद्धि सः ।।\nयद्धृत्वा पठनात्सिद्धो दुर्वासा विश्वपूजितः ।। ११९ ।।\nजैगीषव्यो महायोगी पठनाद्धारणाद्यतः ।।\nयद्धृत्वा वामदेवश्च देवलः पवनः स्वयम् ।।\nअगस्त्यश्च पुलस्त्यश्चाप्यभवद्विश्वपूजितः ।। 3.35.१२० ।।\nॐ नमः शिवायेति च मस्तकं मे सदाऽवतु ।।\nॐ नमः शिवायेति च स्वाहा भालं सदाऽवतु ।। १२१ ।।\nॐ ह्रीं श्रीं क्लीं शिवायेति स्वाहा नेत्रे सदाऽवतु ।।\nॐ ह्रीं श्रीं हूँ शिवायेति नमो मे पातु नासिकाम् ।। १२२ ।।\nॐ नमः शिवाय शान्ताय स्वाहा कण्ठं सदाऽवतु ।।\nॐ ह्रीं श्रीं हूँ संहारकर्त्रे स्वाहा कर्णौ सदाऽवतु ।। १२३ ।।\nॐ ह्रीं श्रीं पञ्चवक्त्राय स्वाहा दन्तं सदाऽवतु ।।\nॐ ह्रीं महेशाय स्वाहा चाधरं पातु मे सदा ।। १२४ ।।\nॐ ह्रीं श्रीं क्लीं त्रिनेत्राय स्वाहा केशान्सदाऽवतु ।।\nॐ ह्रीं ऐं महादेवाय स्वाहा वक्षः सदाऽवतु ।। १२५ ।।\nॐ ह्रीं श्रीं क्लीं मैं रुद्राय स्वाहा नाभिं सदाऽवतु ।।\nॐ ह्रीं मैं श्रीमीश्वराय स्वाहा पृष्ठं सदाऽवतु ।। ।। १२६ ।।\nॐ ह्रीं क्लीं मृत्युञ्जयाय स्वाहा भ्रुवौ बाहू सदाऽवतु ।।\nॐ ह्रीं श्रीं ह्रीमीशानाय स्वाहा पार्श्वं सदाऽवतु ।।१२७ ।।\nॐ ह्रीमीश्वराय स्वाहा चोदरं पातु मे सदा ।।\nॐ श्रीं ह्रीं मृत्युञ्जयाय स्वाहा बाहू सदाऽवतु ।। १२८ ।।\nॐ ह्रीं श्रीं क्लीमीश्वराय स्वाहा पातु करौ मम ।।\nॐ महेश्वराय रुद्राय नितम्बं पातु मे सदा ।। १२९ ।।\nॐ ह्रीं श्रीं भूतनाथाय स्वाहा पादौ सदाऽवतु ।।\nॐ सर्वेश्वराय सर्वाय स्वाहा पादौ सदाऽवतु ।। 3.35.१३० ।।\nप्राच्यां मां पातु भूतेश आग्नेय्यां पातु शङ्करः ।।\nदक्षिणे पातु मां रुद्रो नैर्ऋत्यां स्थाणुरेव च ।। १३१ ।।\nपश्चिमे खण्डपरशुर्वायव्यां चन्द्रशेखरः ।।\nउत्तरे गिरिशः पातु चैशान्यामीश्वरः स्वयम् ।। १३२ ।।\nऊर्ध्वे मृडः सदा पातु चाधो मृत्युञ्जयः स्वयम् ।।\nजले स्थले चान्तरिक्षे स्वप्ने जागरणे सदा ।। १३३ ।।\nपिनाकी पातु मां प्रीत्या भक्तं सवै भक्तवत्सलः ।।\nइति ते कथितं वत्स कवचं परमाद्भुतम् ।। १३४ ।।\nदशलक्षजपेनैव सिद्धिर्भवति निश्चितम् ।।\nयदि स्यात्सिद्धकवचो रुद्रतुल्यो भवेद्ध्रुवम् ।। १३५ ।।\nतव स्नेहान्मयाऽऽख्यातं प्रवक्तव्यं न कस्यचित् ।।\nकवचं कण्वशाखोक्तमतिगोप्यं सुदुर्लभम् ।। १३६ ।।\nअश्वमेधसहस्राणि राजसूयशतानि च ।।\nसर्वाणि कवचस्यास्य कलां नार्हन्ति षोडशीम् ।। १३७ ।।\nकवचस्य प्रसादेन जीवन्मुक्तो भवेन्नरः ।।\nसर्वज्ञः सर्वसिद्धीशो मनोयायी भवेद्ध्रुवम् ।। १३८ ।।\nइदं कवचमज्ञात्वा भजेद्यः शङ्करं प्रभुम् ।।\nशतलक्षं प्रजप्तोऽपि न मन्त्रः सिद्धिदायकः ।। १३९ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे शङ्करकवचप्रकथनं नाम पञ्चत्रिंशोऽध्यायः ।।३५।।"
  }
]
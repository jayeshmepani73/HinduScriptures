[
  {
    "text": "रेणुकोवाच ।।\nब्रह्मन्ननुगमिष्यामि प्राणनाथस्य साम्प्रतम् ।\nऋतोश्चतुर्थदिवसे मृतोऽयं चाद्य मानदः ।। १ ।।\nकर्त्तव्या का व्यवस्थाऽत्र वद वेदविदां वर।।\nत्वमागतो मे सहसा पुण्येन कतिजन्मनाम् ।।२।।\nभृगुरुवाच ।। अहो पुण्यवतो भर्तुरनुगच्छ महासति ।।\nचतुर्थदिवसं शुद्धं स्वामिनः सर्वकर्मसु ।। ३ ।।\nशुद्धा भर्त्तुश्चतुर्थेऽह्नि न शुद्धा दैवपित्र्ययोः ।।\nदैवे कर्मणि पित्र्ये च पञ्चमेऽह्नि विशुद्ध्यति ।। ४ ।।\nव्यालग्राही यथा व्यालं बिलादुद्धरते बलात् ।।\nतद्वत्स्वामिनमादाय साध्वी स्वर्गं प्रयाति च ।।५।।\nमोदते स्वामिना तत्र यावदिन्द्राश्चतुर्दश ।।\nअत ऊर्ध्वं कर्मभोगं भुङ्क्ष्व साध्वि शुभाशुभम् ।। ६ ।।\nस पुत्रो भक्तिदाता यः सा च स्त्री याऽनुगच्छति ।।\nस बन्धुर्दानदाता यः स शिष्यो गुरुमर्चयेत् ।। ७ ।।\nसोऽभीष्टदेवो यो रक्षेत्स राजा पालयेत्प्रजाः ।।\nस च स्वामी प्रियां धर्मे मतिं दातुमिहेश्वरः ।। ८ ।।\nस गुरुर्धर्मदाता यो हरिभक्तिप्रदायकः ।।\nएते प्रशंस्या वेदेषु पुराणेषु च निश्चितम् ।। ९ ।।\nरेणुकोवाच ।।\nगन्तुं स्वस्वामिना सार्द्धं का शक्ता भारते मुने ।।\nका वाऽप्यशक्ता नारीषु तन्मे ब्रूहि तपोधन ।। १० ।।\nभृगुरुवाच ।।\nबालापत्याश्च गर्भिण्यो ह्यदृष्टऋतवस्तथा ।।\nरजस्वला च कुलटा गलितव्याधिसंयुता ।। ११ ।।\nपतिसेवाविहीना या ह्यभक्ता कटुभाषिणी ।।\nएता गच्छन्ति चेद्दैवान्न कान्तं प्राप्नुवन्ति ताः ।। १२ ।।\nसंस्कृताग्निं पुरो दत्त्वा चितासु शयितं पतिम् ।।\nकान्तास्तमनुगच्छन्ति कान्ताश्चेत्प्राप्नुवन्ति ताः ।। १३ ।।\nअनुगच्छन्ति याः कान्तं तमेव प्राप्नुवन्ति ताः ।।\nसार्द्धं कृत्वा पुण्यभोगं दिवि जन्मनि जन्मनि ।। १४ ।।\nइयं ते कथिता साध्वि व्यवस्था गृहिणां ध्रुवम् ।।\nतीर्थे ज्ञानमृतानां च वैष्णवानां गतिं शृणु।। ।। १५ ।।\nया साध्वी वैष्णवं कान्तं यत्र यत्रानुगच्छति ।।\nप्रयाति स्वामिना सार्द्धं वैकुण्ठे हरिसन्निधिम् ।। १६ ।।\nविशेषो नास्ति भक्तानां तीर्थे वाऽन्यत्र नारद ।।\nमरणेन फलं तुल्यं मुक्तानां कृष्णभाविनाम् ।। १७ ।।\nतयोः पातो नास्ति तस्मान्महति प्रलयं सति ।।\nनारायणं तं भजेत पुमान्स्त्री कमलालयाम् ।। १८ ।।\nतीर्थे ज्ञानमृतश्चापि वैकुण्ठं याति निश्चितम् ।।\nसभार्यो मोदते तत्र यावद्वै ब्रह्मणां शतम् ।। १९ ।।\nइत्युक्त्वा रेणुकां तत्र जामदग्न्यमुवाच ह ।।\nवेदोक्तं वचनं सर्वं स भृगुः समयोचितम् ।। २० ।।\nएहि वत्स महाभाग त्यज शोकममङ्गलम् ।।\nउत्तानं कुरु तातं च दक्षिणाशिरसं भृगो ।। २१ ।।\nवस्त्रयज्ञोपवीतं च नूतनं परिधापय ।।\nअनश्रुनयनो भूत्वा सन्तिष्ठन्दक्षिणामुखः ।। २२ ।।\nअरणीसंभवाग्निं च गृहाण प्रीतिपूर्वकम् ।।\nपृथिव्यां यानि तीर्थानि सर्वेषां स्मरणं कुरु ।। २३ ।।\nगयादीनि च तीर्थानि ये च पुण्याः शिलोच्चयाः ।।\nकुरुक्षेत्रं च गङ्गां च यमुनां च सरिद्वराम् ।।२४।।\nकौशिकीं चन्द्रभागां च सर्वपापप्रणाशिनीम् ।।\nगण्डकीमथ काशीं च पनसां सरयूं तथा ।। २५ ।।\nपुष्पभद्रां च भद्रां च नर्मदां च सरस्वतीम् ।।\nगोदावरीं च कावेरीं स्वर्णरेखां च पुष्करम् ।। २६ ।।\nरैवतं च वराहं च श्रीशैलं गन्धमादनम् ।।\nहिमालयं च कैलासं सुमेरुं रत्नपर्वतम् ।। २७ ।।\nवाराणसीं प्रयागं च पुण्यं वृन्दावनं वनम् ।।\nहरिद्वारं च बदरीं स्मारंस्मारे पुनः पुनः ।। २८ ।।\nचन्दनागरुकस्तूरीसुगन्धिकुसुमं तथा ।।\nप्रदाय वाससाऽऽच्छाद्य स्थापयैनं चितोपरि ।। २९ ।।\nकर्णाक्षिनासिकास्ये त्वं शलाकां च हिरण्मयीम् ।।\nकृत्वा निर्मन्थनं तात विप्रेभ्यो देहि सादरम् ।।३०।।\nसतिलं ताम्रपात्रं च धेनुं च रजतं तथा ।।\nसदक्षिणं सुवर्णं च दत्त्वाऽग्निं देह्यकातरः ।। ३१ ।।\nॐ कृत्वा दुष्कृतं कर्म्म जानता वाऽप्यजानता ।।\nमृत्युकालवशं प्राप्य नरं पञ्चत्वमागतम् ।। ३२ ।।\nधर्माधर्मसमायुक्तं लोभमोहसमावृतम् ।।\nदह सर्वाणि गात्राणि दिव्याँल्लोकान्स गच्छतु ।। ।। ३३ ।।\nइमं मन्त्रं पठित्वा तु तातं कृत्वा प्रदक्षिणम् ।।\nमन्त्रेणानेन देह्यग्निं जनकाय हरिं स्मरन् ।। ३४ ।।\nॐ अस्मत्कुले त्वं जातोऽसि त्वदीयो जायतां पुनः ।।\nअसौ स्वर्गाय लोकाय स्वाहेति वद साम्प्रतम् ।।३५।।\nअग्निं देहि शिरःस्थाने हे भृगो भ्रातृभिः सह ।।\nतच्चकार भृगुः सर्वं सगोत्रैराज्ञया भृगोः ।। ३६ ।।\nअथ पुत्रं रेणुका सा कृत्वा तत्र स्ववक्षसि ।।\nउवाच किंचिद्वचनं परिणामसुखावहम् ।। ३७ ।।\nअविरोधो भवाब्धौ च सर्वमङ्गलमङ्गलम् ।।\nविरोधो नाशबीजं च सर्वोपद्रवकारणम् ।। ३८ ।।\nअकर्तव्यो विरोधो वै दारुणैः क्षत्रियैः सह ।।\nप्रतिज्ञा चैव कर्त्तव्या मदीये वचने श्रुते ।।३९ ।।\nआलोच्य ब्रह्मणा सार्द्धं भृगुणा दिव्यमन्त्रिणा ।।\nयथोचितं च कर्तव्यं सद्भिरालोचनं शुभम् ।।४०।।\nइत्युक्त्वा तं परित्यज्य कान्तं कृत्वा स्ववक्षसि।।\nसा सुष्वाप चितायां च पश्यन्ती तं हरिस्मृतिः ।।४१।।\nवह्निं ददौ चितायां च स रामो भ्रातृभिः सह ।।\nभ्रातृभिः पितृशिष्यैश्च सार्द्धं स विललाप च ।। ४२ ।।\nराम रामेति रामेति वाक्यमुच्चार्य्य सा सती ।।\nपुरस्ताज्जामदग्न्यस्य भस्मीभूता बभूव सा।।४३।।\nभर्तुर्नाम समाकर्ण्य तत्राजग्मुर्हरेश्चराः।।\nरथस्थाः श्यामवर्णाश्च सर्वे चारुचतुर्भुजाः ।। ४४ ।।\nशङ्खचक्रगदापद्मधारिणो वनमालिनः ।।\nकिरीटिनः कुण्डलिनः पीतकौशेयवाससः ।।४५।।\nरथे कृत्वा रेणुकां तां गत्वा ते ब्रह्मणः पदम् ।।\nजमदग्निं समादाय प्रजग्मुर्हरिसन्निधिम् ।।४६।।\nतौ दम्पती च वैकुण्ठे तस्थतुर्हरिसन्निधौ ।।\nकृत्वा दास्यं हरेः शश्वत्सर्वमङ्गलमङ्गलम् ।। ४७ ।।\nअथ रामो ब्राह्मणैश्च भृगुणा सह नारद ।।\nपित्रोः शेषक्रियां कृत्वा ब्राह्मणेभ्यो धनं ददौ ।। ४८ ।।\nगोभूहिरण्यवासांसि दिव्यशय्यां मनोरमाम् ।।\nसुवर्णाधारसहितां जलमन्नं च चन्दनम् ।। ४९ ।।\nरत्नदीपं रौप्यशैलं सुवर्णासनमुत्तमम् ।।\nसुवर्णाधारसहितं ताम्बूलं च सुवासितम् ।।५०।।\nछत्रं च पादुके चैव फलं माल्यं मनोहरम् ।।\nफलं मूलादिकं चैव मिष्टान्नं च मनोहरम् ।।\nब्राह्मणेभ्यो धनं दत्त्वा ब्रह्मलोकं जगाम सः ।। ५१ ।।\nददर्श ब्रह्मलोकं स शातकुम्भविनिर्मितम् ।।\nस्वर्णप्राकारसंयुक्तं स्वर्णस्तम्भैर्विभूषितम् ।। ५२ ।।\nददर्श तत्र ब्रह्माणं ज्वलन्तं ब्रह्मतेजसा।।\nरत्नसिंहासनस्थं च रत्नभूषणभूषितम् ।। ५३ ।।\nसिद्धैस्तपश्चान्द्रायणैर्ऋषीन्द्रैः परिवेष्टितम् ।।\nविद्याधरीणां नृत्यं च पश्यन्तं सस्मितं मुदा ।।५४।।\nसंगीतमुपशृण्वन्तं गीयमानं च गायकैः ।।\nचन्दनागरुकस्तूरीकुंकुमेन विराजितम् ।।५५।।\nतपसां फलदातारं दातारं सर्वसम्पदाम् ।।\nधातारं सर्वजगतां कर्तारं चेश्वरं परम् ।। ५६ ।।\nपरिपूर्णतमं ब्रह्म जपन्तं कृष्णमीश्वरम् ।।\nगुह्ययोगं प्रवोचन्तं पृच्छन्तं शिष्यमण्डलम् ।। ५७ ।।\nदृष्ट्वा तमव्ययं भक्त्या प्रणनाम भृगुः पुरः ।।\nउच्चैश्च रोदनं कृत्वा स्ववृत्तान्तमुवाच ह।। ।। ५८ ।।\nभृगुरुवाच ।। ब्रह्मंस्त्वद्वंशजातोऽहं जमदग्निसुतो विधे ।।\nपितामहस्त्वमस्माकं सर्वज्ञं कथयामि किम् ।। ५९ ।।\nमृगयामागतं भूपं पिता मे चोपवासिनम् ।।\nपारणां कारयामास कपिलादत्तवस्तुना ।। ६० ।।\nस राजा कपिलालोभात्कार्तवीर्य्यार्जुनः स्वयम् ।।\nघातयामास मत्तातमित्युक्त्वोच्चै रुरोद सः ।।६१।।\nनिरुध्य बाष्पं स पुनरुवाच करुणानिधिः ।।\nमाता मेऽनुगता साध्वी मां विहाय जगद्गुरो ।। ६२ ।।\nअधुनाऽहमनाथश्च त्वं मे माता पिता गुरुः ।।\nकर्ता पालयिता दाता पाहि मां शरणागतम् ।।६३।।\nआगतोऽहं तव सभां प्रमातुर्मातुराज्ञया ।।\nउपायेन जगन्नाथ मद्वैरिहननं कुरु ।।६४।।\nस राजा स च धर्मिष्ठः स दयालुर्यशस्करः ।।\nस पूज्यः स स्थिरश्रीश्च यो दीनं परिपालयेत् ।। ६५ ।।\nधनिदीनौ समं दृष्ट्वा यः प्रजां न च पालयेत् ।।\nतद्देहाद्याति रुष्टा श्रीः स भवेद्भ्रष्टराज्यकः ।। ६६ ।।\nश्रुत्वा विप्रबटोर्वाक्यं करुणासागरो विधिः ।।\nदत्त्वा शुभाशिषं तस्मै वासयामास वक्षसि ।। ६७ ।।\nश्रुत्वा भृगोः प्रतिज्ञां च विस्मितश्चतुराननः ।।\nअतीव दुष्करां घोरां बहुजीवविघातिनीम् ।। ६८ ।।\nकर्मणा तद्भवेत्सर्वमिति कृत्वा तु मानसे ।।\nउवाच जामदग्न्यं तं परिणामसुखावहम् ।।६९।।\nब्रह्मोवाच ।।\nप्रतिज्ञा दुष्करा वत्स वहुजीवविघातिनी।।\nसृष्टिरेषा भगवतः सम्भवेदीश्वरेच्छया ।। ७० ।।\nसृष्टिः सृष्टा मया पुत्र क्लेशेनैवेश्वराज्ञया ।।\nसृष्टिलुप्तौ प्रतिज्ञा ते दारुणाऽकरुणा परा ।। ७१ ।।\nत्रिस्सप्तकृत्वो निर्भूपां कर्तुमिच्छसि मेदिनीम् ।।\nएकक्षत्त्रियदोषेण तज्जातिं हन्तुमिच्छसि ।। ७२ ।।\nब्रह्मक्षत्त्रियविट्छूद्रैर्नित्या सृष्टिश्चतुर्विधैः ।।\nआविर्भूता तिरोभूता हरेरेव पुनः पुनः ।। ७३ ।।\nअन्यथा त्वत्प्रतिज्ञा च भविता प्राक्तनेन ते ।।\nबह्वायासेन ते कार्य्यसिद्धिर्भवितुमर्हति ।। ७४ ।।\nशिवलोकं गच्छ वत्स शङ्करं शरणं व्रज ।।\nपृथिव्यां बहवो भूपाः सन्ति शङ्करकिङ्कराः ।। ।। ७५ ।।\nविनाऽज्ञया महेशस्य को वा तान्हन्तुमीश्वरः ।।\nबिभ्रतः कवचं दिव्यं शक्तेर्वै शङ्करस्य च ।। ७६ ।।\nउपायं कुरु यत्नेन जयबीजं शुभावहम् ।।\nउपायतः समारब्धाः सर्वे सिद्ध्यन्त्युपक्रमाः ।। ७७ ।।\nश्रीकृष्णमन्त्रकवचग्रहणं कुरु शङ्करात् ।।\nदुर्लभं वैष्णवं तेजः शैवं शाक्तं विजेष्यति ।। ७८ ।।\nगुरुस्ते जगतां नाथः शिवो जन्मनि जन्मनि ।।\nमन्त्रो मत्तो न युक्तस्ते यो युक्तः स भवेद्विधिः ।। ७९ ।।\nकर्मणा लभ्यते मन्त्रः कर्मणा लभ्यते गुरुः ।।\nस्वयमेवोपतिष्ठन्ते ये येषां तेषु ते धुवम् ।। ८० ।।\nत्रैलोक्य विजयं नाम गृहीत्वा कवचं वरम् ।।\nत्रिस्सप्तकृत्वो निर्भूपां करिष्यसि महीं भृगो ।। ८१ ।।\nदिव्यं पाशुपतं तुभ्यं दाता दास्यति शंकरः ।।\nतेन दत्तेन मन्त्रेण क्षत्रसंघं विजेष्यसि ।। ८२ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे भृगोर्ब्रह्मलोकगमने ब्रह्मोक्तोपायवर्णनं नामाष्टाविंशोऽध्यायः ।। २८ ।।"
  }
]
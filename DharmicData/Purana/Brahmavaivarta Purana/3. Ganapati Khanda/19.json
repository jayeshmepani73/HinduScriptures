[
  {
    "text": "नारद उवाच ।।\nकिं स्तोत्रं कवचं नाथ ब्रह्मणा लोकसाक्षिणा ।।\nदानवाभ्यां पुरा दत्तं सूर्यस्य परमात्मनः ।। १ ।।\nकिं वा पूजाविधानं वा  किं  मन्त्रं व्याधिनाशनम् ।।\nसर्वं चास्य महाभाग तन्मे त्वं वक्तुमर्हसि ।।२।।\nसूत उवाच ।।\nनारदस्य वचः श्रुत्वा भगवान्करुणानिधिः।।\nस्तोत्रं च कवचं मन्त्रमूचे तत्पूजनक्रमम् ।।३।।\nनारायण उवाच।।\nशृणु नारद वक्ष्यामि सूर्य्यपूजाविधेः क्रमम्।।\nस्तोत्रं च कवचं सर्वं पापव्याधिविमोचकम् ।। ४ ।।\nसुमालिमालिनौ दैत्यौ व्याधिग्रस्तौ बभूवतुः ।।\nविधिं सस्मरतुः स्तोतुं शिवमन्त्रप्रदायकम् ।। ९ ।।\nब्रह्मा गत्वा च वैकुण्ठं पप्रच्छ कमलापतिम् ।।\nशिवं तत्रैव संपश्यन्वसन्तं हरिसन्निधौ ।। ६ ।।\nब्रह्मोवाच ।।\nसुमालिमालिनौ दैत्यौ व्याधिग्रस्तौ बभूवतुः ।।\nक उपायो वद हरे तयोर्व्याधिविनाशने ।। ७ ।।\nविष्णुरुवाच ।।\nकृत्वा सूर्य्यस्य सेवां च पुष्करे पूर्णवत्सरम् ।।\nव्याधिहन्तुर्मदंशस्य तौ च मुक्तौ भविष्यतः ।। ८ ।।\nशंकर उवाच ।।\nसूर्यस्तोत्रं च कवचं मन्त्रं कल्पतरुं परम् ।।\nदेहि ताभ्यां जगत्कान्त व्याधिहन्तुर्महात्मनः ।। ९ ।।\nआरात्सम्पत्प्रदातारौ सर्वदाता हरिः स्वयम् ।।\nव्याधिहन्ता दिनकरो यस्य यो विषयो विधे ।। १ ।।\nतयोस्तु मन्त्रं संप्राप्य ययौ दैत्यगृहं विधिः ।।\nतदा प्रणम्य तं दृष्ट्वा तस्मै ददतुरासनम् ।। ११ ।।\nतावुवाच स्वयं ब्रह्मा रोगग्रस्तौ दयानिधिः ।।\nस्तब्धावाहाररहितौ पूयदुर्गन्धसंयुतौ ।। १२ ।।\nब्रह्मोवाच ।।\nगृहीत्वा कवचं स्तोत्रं मन्त्रं पूजाविधिक्रमम् ।।\nगत्वा हि पुष्करं वत्सौ भजथः प्रणतौ रविम् ।। १३ ।।\nतावूचतुः ।।\nभजावः केन विधिना केन मन्त्रेण वा  विधे ।।\nकिं स्तोत्रं कवचं किं वा तदावाभ्यां वदाधुना ।। १४ ।।\nब्रह्मोवाच ।।\nकृत्वा त्रिकालं स्नानं च मन्त्रेणानेन भास्करम् ।।\nसंसेव्य भास्करं भक्त्या नीरुजौ च भविष्यथ ।। १५ ।।\nॐ ह्रीं नमो भगवते सूर्य्याय परमात्मने स्वाहा ।।\nइत्यनेन च मन्त्रेण सावधानं दिवाकरम् ।।\nसंपूज्य भक्त्या दत्त्वा वै चोपहारांस्तु षोडश ।।\nएवं संवत्सरं यावद्ध्रुवं मुक्तौ भविष्यथः ।। १६ ।।\nअपूर्वं कवचं तस्य युवाभ्यां प्रददाम्यहम् ।।\nयद्दत्तं गुरुणा पूर्वमिन्द्राय प्रीतिपूर्वकम् ।। १७ ।।\nतत्सहस्रभगाङ्गाय शापेन गौतमस्य च ।।\nअहल्याहरणेनैव पापमुक्ताय सङ्कटे ।। १८ ।।\nबृहस्पतिरुवाच ।।\nइन्द्र शृणु प्रवक्ष्यामि कवचं परमाद्भुतम् ।।\nयद्धृत्वा मुनयः पूता जीवन्मुक्ताश्च भारते ।। १९ ।।\nकवचं बिभ्रतो व्याधिर्न भिया याति सन्निधिम् ।।\nयथा दृष्ट्वा वैनतेयं पलायन्ते भुजङ्गमाः ।। २० ।।\nशुद्धाय गुरुभक्ताय स्वशिष्याय प्रकाशयेत् ।।\nखलाय परशिष्याय दत्त्वा मृत्युमवाप्नुयात् ।। २१ ।।\nजगद्विलक्षणस्यास्य कवचस्य प्रजापतिः ।।\nऋषिश्छन्दश्च गायत्री देवो दिनकरः स्वयम् ।।\nव्याधिप्रणाशे सौन्दर्य्ये विनियोगः प्रकीर्त्तितः ।। २२ ।।\nसद्योरोगहरं सारं सर्वपापप्रणाशनम् ।।\nॐ क्लीं ह्रीं श्रीं श्रीसूर्य्याय स्वाहा मे पातु मस्तकम् ।।२३ ।।\nअष्टादशाक्षरो मन्त्रः कपालं मे सदाऽवतु।।\nॐ ह्रीं ह्रीं श्रीं श्रीं सूर्य्याय स्वाहा मे पातु नासिकाम् ।। २४ ।।\nचक्षुर्मे पातु सूर्यश्च तारकां च विकर्तनः ।।\nभास्करो मेऽधरं पातु दन्तान्दिनकरः सदा ।। २५ ।।\nप्रचण्डः पातु गण्डं मे मार्तण्डः कर्णमेव च ।।\nमिहिरश्च सदा स्कन्धे जंघे पूषा सदाऽवतु ।।२६।।\nवक्षः पातु रविः शश्वन्नाभिं सूर्य्यः स्वयं सदा।।\nकंकालं मे सदा पातु सर्वदेवनमस्कृतः।।२७।।\nकरौ पातु सदा ब्रध्नः पातु पादौ प्रभाकरः।।\nविभाकरो मे सर्वांगं पातु सन्ततमीश्वरः।।२८।।\nइति ते कथितं वत्स कवचं सुमनोहरम्।।\nजगद्विलक्षणं नाम त्रिजगत्सु सुदुर्लभम् ।।२९।।\nपुरा दत्तं च मनवे पुलस्त्येन तु पुष्करे ।।\nमया दत्तं च तुभ्यं तद्यस्मै कस्मै न देहि भोः ।। ३० ।।\nव्याधितो मुच्यसे त्वं च कवचस्य प्रसादतः ।।\nभवानरोगी श्रीमांश्च भविष्यति न संशयः ।। ३१ ।।\nलक्षवर्षहविष्येण यत्फलं लभते नरः ।।\nतत्फलं लभते नूनं कवचस्यास्य धारणात् ।। ३२ ।।\nइदं कवचमज्ञात्वा यो मूढो भास्करं यजेत् ।।\nदशलक्षप्रजप्तोऽपि मन्त्रसिद्धिर्न जायते ।। ३३ ।।\nब्रह्मोवाच ।।\nधृत्वेदं कवचं वत्सौ कृत्वा च स्तवनं रवेः ।।\nयुवां व्याधिविनिर्मुक्तौ निश्चितं तु भविष्यथः ।। ३४ ।।\nस्तवनं सामवेदोक्तं सूर्य्यस्य व्याधिमोचनम् ।।\nसर्वपापहरं सारं धनारोग्यकरं परम् ।। ३५ ।।\nब्रह्मोवाच ।।\nतं ब्रह्म परमं धाम ज्योतीरूपं सनातनम् ।।\nत्वामहं स्तोतुमिच्छामि भक्तानुग्रहकारकम् ।। ३६ ।।\nत्रैलोक्यलोचनं लोकनाथं पापविमोचनम् ।।\nतपसां फलदातारं दुःखदं पापिनां सदा ।। ३७ ।।\nकर्मानुरूपफलदं कर्मबीजं दयानिधिम् ।।\nकर्मरूपं क्रियारूपमरूपं कर्मबीजकम् ।। ३८ ।।\nब्रह्मविष्णुमहेशानामंशं च त्रिगुणात्मकम् ।।\nव्याधिदं व्याधिहन्तारं शोकमोहभयापहम् ।।\nसुखदं मोक्षदं सारं भक्तिदं सर्वकामदम्।। ३९ ।।\nसर्वेश्वरं सर्वरूपं साक्षिणं सर्वकर्मणाम् ।।\nप्रत्यक्षं सर्वलोकानामप्रत्यक्षं मनोहरम् ।। ४० ।।\nशश्वद्रसहरं पश्चाद्रसदं सर्वसिद्धिदम् ।।\nसिद्धि स्वरूपं सिद्धेशं सिद्धानां परमं गुरुम् ।। ४१ ।।\nस्तवराजमिदं प्रोक्तं गुह्याद्गुह्यतरं परम् ।।\nत्रिसन्ध्यं यः पठेन्नित्यं व्याधिभ्यस्स प्रमुच्यते ।। ४२ ।।\nआन्ध्यं कुष्ठं च दारिद्र्यं रोगः शोको भयं कलिः ।।\nतस्य नश्यति विश्वेश श्रीसूर्य्यकृपया ध्रुवम् ।। ४३ ।।\nमहाकुष्ठी च गलितश्चक्षुर्हीनो महाव्रणी ।।\nयक्ष्मग्रस्तो महाशूली नानाव्याधियुतोऽसि वा ।। ४४ ।।\nमासं कृत्वा हविष्यान्नं श्रुत्वाऽतो मुच्यते ध्रुवम् ।।\nस्नानं च सर्वतीर्थानां लभते नात्र संशयः ।। ।।४५।।\nपुष्करं गच्छतं शीघ्रं भास्करं भजतं सुतौ ।।\nइत्येवमुक्त्वा स विधिर्जगाम स्वालयं मुदा ।।४६।।\nतौ निषेव्य दिनेशं तं नीरुजौ संबभूवतुः।।\nइत्येवं कथितं वत्स किं भूयः श्रोतुमिच्छसि।।४७।।\nसर्वविघ्नहरं सारं विघ्नेशं विघ्ननाशनम्।।\nस्तोत्रेणानेन तं स्तुत्वा मुच्यते नात्र संशयः ।। ४८ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे विघ्नकारणकथनं नामैकोनविंशतितमोऽध्यायः ।। १९ ।।"
  }
]
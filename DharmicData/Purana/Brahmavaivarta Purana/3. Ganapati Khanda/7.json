[
  {
    "text": "नारायण उवाच ।।\nहरेराज्ञां समादाय हरः संहृष्टमानसः ।।\nउवाच पार्वतीं प्रीत्या हरिसंलापमङ्गलम् ।। १ ।।\nशिवाज्ञां च समादाय शिवा संहृष्टमानसा ।।\nवाद्यं च वादयामास मंगलं मगलव्रते ।। २ ।।\nसुस्नाता सुदती शुद्धा बिभ्रती धौतवाससी ।।\nसंस्थाप्य रत्नकलशं शुक्लधान्योपरि स्थिरम् ।। ३ ।।\nआम्रपल्लवसंयुक्तं फलाक्षतसुशोभितम् ।।\nचन्दनागुरुकस्तूरीकुंकुमेन विराजितम् ।। ४ ।।\nरत्नासनस्था रत्नाढ्या रत्नोद्भवसुता सती ।।\nरत्नसिंहासनस्थांश्च संपूज्य मुनिपुंगवान् ।। ५ ।।\nरत्नसिंहासनस्थं च संपूज्य सुपुरोहितम् ।।\nचन्दनागुरुकस्तूरीरत्नभूषणभूषितम् ।। ६ ।।\nसंस्थाप्य पुरतो भक्त्या दिक्पालान्रत्नभूषितान् ।।\nदेवान्नरांश्च नागांश्च समर्च्य विधिबोधितम् ।। ७ ।।\nसमर्च्य परया भक्त्या ब्रह्मविष्णुमहेश्वरान् ।।\nचन्दनागुरुकस्तूरीकुंकुमेन विराजितान् ।। ८ ।।\nवह्निशुद्धैस्सुवस्त्रैश्च सद्रत्नैर्भूषणैस्तथा ।।\nपूजाद्रव्यैश्च विविधैः पूजितान्पुण्यके मुने ।।\nसमारेभे व्रतं देवी स्वस्तिवाचनपूर्वकम् ।। ९ ।।\nआवाह्याभीष्टदेवं तं श्रीकृष्णं मंगले घटे ।।\nभक्त्या ददौ क्रमेणैव चोपचारांस्तु षोडश ।। १० ।।\nयानि व्रते विधेयानि देयानि विविधानि च ।।\nप्रददौ तानि सर्वाणि प्रत्येकं फलदानि च ।। ११ ।।\nव्रतोक्तमुपहारं च दुर्लभं भुवनत्रये ।।\nतच्च सर्वं ददौ भक्त्या सुव्रते सुव्रता सती ।। १२ ।।\nदत्त्वा द्रव्याणि सर्वाणि वेदमन्त्रेण सा सती ।।\nहोमं च कारयामास त्रिलक्षं तिलसर्पिषा ।।\nब्राह्मणान्भोजयामास पूजयित्वाऽतिथींस्तथा ।। १३ ।।\nभोजयामास सा देवी सुव्रते सुव्रता सती ।।\nप्रत्यहं सविधानं च चक्रे सा पूर्णवत्सरम् ।। १४ ।।\nसमाप्तिदिवसे विप्रस्तमुवाच पुरोहितः ।।\nसुव्रते सुव्रते मह्यं देहि त्वं पतिदक्षिणाम् ।। १५ ।।\nइति तद्वचनं श्रुत्वा विलप्य सुरसंसदि ।।\nमूर्च्छां प्राप महामाया मायामोहितचेतसा ।।१६।।\nतां च ते मूर्च्छितां दृष्ट्वा प्रहस्य मुनिपुंगवाः ।।\nशङ्करं प्रेषयामास ब्रह्मा विष्णुश्च नारद ।। १७ ।।\nसंप्रार्थितः सभासद्भिः शिवां बोधयितुं तदा ।।\nशिवः समुद्यमं चक्रे प्रवक्तुं वदतां वरः ।।१८।।\nश्रीमहादेव उवाच ।।\nउत्तिष्ठ भद्रे भद्रं ते भविष्यति न संशयः ।।\nसाम्प्रतं चेतनं कृत्वा मदीयं वचनं शृणु ।। १९ ।।\nशिवः शिवां तामित्युक्त्वा शुष्ककण्ठौष्ठतालुकाम् ।।\nवक्षसि स्थापयामास कारयामास चेतनाम् ।। २० ।।\nहितं सत्यं मितं सर्वं परिणामसुखावहम् ।।\nयशस्करं च फलदं प्रवक्तुमुपचक्रमे ।। ।। २१ ।।\nशृणु देवि प्रवक्ष्यामि यद्वेदेन निरूपितम् ।।\nसर्वसम्मतमिष्टं च धर्मार्थं धर्म्मसंसदि ।। २२ ।।\nसर्वेषां कर्म्मणां देवि सारभूता च दक्षिणा ।।\nयशोदा फलदा नित्यं धर्मिष्ठे धर्मकर्मणि ।। २३ ।।\nदैवं वा पैतृकं वाऽपि नित्यं नैमित्तिकं प्रिये ।।\nयत्कर्म्म दक्षिणाहीनं तत्सर्वं निष्फलं भवेत् ।।\nदाता च कर्म्मणा तेन कालसूत्रं व्रजेद्ध्रुवम् ।। २४ ।।\nअथान्ते दैन्यमाप्नोति शत्रुणा परिपीडितः ।।\nदक्षिणा विप्रमुद्दिश्य तत्कालं तु न दीयते ।। २९ ।।\nतन्मुहूर्ते व्यतीते तु दक्षिणा द्विगुणा भवेत् ।।\nचतुर्गुणा दिनातीते पक्षे शतगुणा भवेत् ।। २६ ।।\nमासे पञ्चशतघ्ना स्यात्षण्मासे तच्चतुर्गुणा ।।\nसंवत्सरे व्यतीते तु कर्म्म तन्निष्फलं भवेत् ।। २७ ।।\nदाता च नरकं याति यावद्वर्षसहस्रकम् ।।\nपुत्रपौत्रधनैश्वर्य्यं क्षयमाप्नोति पातकात् ।।\nधर्मो नष्टो भवेत्तस्य धर्म्महीने च कर्म्मणि ।। २८ ।।\nश्रीविष्णुरुवाच ।।\nरक्ष स्वधर्मं धर्मिष्ठे धर्मज्ञे धर्मकर्मणि ।।\nसर्वेषां  च भवेद्रक्षा स्वधर्मपरिपालने ।। २९ ।।\nब्रह्मोवाच ।।\nयश्च केन निमित्तेन न धर्मं परिरक्षति ।।\nधर्मे नष्टे च धर्मज्ञे तस्य कर्ता विनश्यति ।। ३० ।।\nधर्म उवाच ।।\nमां रक्ष यत्नतः साध्वि प्रदाय पतिदक्षिणाम् ।।\nमयि स्थिते महासाध्वि सर्वं भद्रं भविष्यति ।। ३१ ।।\nदेवा ऊचुः ।।\nधर्मं रक्ष महासाध्वि कुरु पूर्णं व्रतं सति ।।\nवयं तव व्रते पूर्णे कुर्मस्त्वां पूर्णमानसाम् ।।३२।।\nमुनय ऊचुः ।।\nकृत्वा साध्वि पूर्णहोमं देहि विप्राय दक्षिणाम् ।।\nस्थितेष्वस्मासु धर्मज्ञे किमभद्रं भविष्यति ।।३३।।\nसनत्कुमार उवाच ।।\nशिवे शिवं देहि मह्यं न चेद्व्रतफलं त्यज ।।\nसुचिरं संचितस्यापि स्वात्मनस्तपसः फलम् ।। ३४ ।।\nकर्मण्यदक्षिणे साध्वि यागस्याहं तु तत्फलम् ।।\nप्राप्स्यामि यजमानस्य संपूर्णं कर्मणः फलम् ।। ३५ ।।\nपार्वत्युवाच ।।\nकिं कर्म्मणा मे देवेशाः किं मे दक्षिणया मुने ।।\nकिं पुत्रेण च धर्मेण यत्र भर्त्ता च दक्षिणा ।। ३६ ।।\nवृक्षार्चने फलं किं वै यदि भूमिर्न चार्च्यते ।।\nगते च कारणे कार्य्यं कुतः सस्यं कुतः फलम् ।। ३७ ।।\nप्राणास्त्यक्ताः स्वेच्छया चेद्देहैस्स्यात्किं प्रयोजनम् ।।\nदृष्टिशक्तिविहीनेन चक्षुषा किं प्रयोजनम् ।।३८।।\nशतपुत्रसमः स्वामी साध्वीनां च सुरेश्वराः ।।\nयदि भर्त्ता व्रते देयः किं व्रतेन सुतेन वा ।। ३९ ।।\nभर्तुर्वंशश्च तनयः केवलं भर्तृमूलकः ।।\nयत्र मूलं भवेद्भ्रष्टं तद्वाणिज्यं च निष्फलम् ।। ४० ।।\nश्रीविष्णुरुवाच ।।\nपुत्रादपि परः स्वामी धर्मश्च स्वामिनः परः ।।\nनष्टे धर्मे च धर्मिष्ठे स्वामिना किं सुतेन वा ।। ४१ ।।\nब्रह्मोवाच ।।\nस्वामिनश्च परो धर्मो धर्मात्सत्यं च सुव्रते।।\nसत्यं संकल्पितं कर्म न तु भ्रष्टं कुरु व्रतम्।।४२।।\nपार्वत्युवाच।।\nनिरूपितश्च वेदेषु स्वशब्दो धनवाचकः।।\nतद्यस्यास्तीति स स्वामी वेदज्ञ शृणु मद्वचः।।४३।।\nतस्य दाता सदा स्वामी न च स्वस्वामितां लभेत्।।\nअहोऽव्यवस्था भवतां वेदज्ञानामबोधतः ।।४४।।\nधर्म्म उवाच ।।\nपत्नी विनाऽन्यं स्वं साध्वि स्वामिनं दातुमक्षमा ।।\nदम्पती ध्रुवमेकाङ्गौ द्वयोर्दाने द्वकौ समौ ।। ४५ ।।\nपार्वत्युवाच ।।\nपिता ददाति जामात्रे स च गृह्णाति तत्सुताम् ।।\nन श्रुतं विपरीतं च श्रुतौ श्रुतिपरायणाः ।। ४६ ।।\nदेवा ऊचुः ।।\nबुद्धिस्वरूपा त्वं दुर्गे बुद्धिमन्तो वयं त्वया ।।\nवेदज्ञे वेदवादेषु के वा त्वां जेतुमीश्वराः ।।४७।।\nनिरूपिता पुण्यके तु व्रते स्वामी च दक्षिणा ।।\nश्रुतौ श्रुतो यः स धर्मो विपरीतो ह्यधर्मकः ।।४८।।\nपार्वत्युवाच ।।\nकेवलं वेदमाश्रित्य कः करोति विनिर्णयम् ।।\nबलवाँल्लौकिको वेदाल्लोकाचारं च कस्त्यजेत् ।। ४९ ।।\nवेदे प्रकृतिपुंसोश्च गरीयान्पुरुषो ध्रुवम् ।।\nनिबोधत सुराः प्राज्ञा बालाहं कथयामि किम् ।। ५० ।।\nबृहस्पतिरुवाच ।।\nन पुमांसं विना सृष्टिर्न साध्वि प्रकृतिं विना ।।\nश्रीकृष्णश्च द्वयोः स्रष्टा समौ प्रकृतिपूरुषौ ।। ५१ ।।\nपार्वत्युवाच ।।\nसर्वस्रष्टा च यः कृष्णः सोंऽशेन सगुणः पुमान् ।।\nपुमान्गरीयान्प्रकृतेस्तथैव न ततश्च सा ।। ५२ ।।\nएतस्मिन्नन्तरे देवा मुनयस्तत्र संसदि ।।\nरत्नेन्द्रसाररचितमाकाशे ददृशू रथम् ।। ५३ ।।\nपार्षदैस्संपरिवृतं युतं श्यामैश्चतुर्भुजैः ।।\nवनमालापरिवृतै रत्नभूषणभूषितैः ।।\nअवरुह्य मुदा यानादाजगाम सभातलम् ।। ५४ ।।\nतुष्टुवुस्तं सुरेन्द्रास्ते देवं वैकुण्ठवासिनम् ।।\nशंखचक्रगदापद्मधरमीशं चतुर्भुजम् ।। ९५ ।।\nलक्ष्मीसरस्वतीकान्तं शान्तं तं सुमनोहरम् ।।\nसुखदृश्यमभक्तानामदृश्यं कोटिजन्मभिः ।। ५६ ।।\nकोटिकन्दर्पलावण्यं कोटिचन्द्रसमप्रभम् ।।\nअमूल्यरत्नरचितचारुभूषणभूषितम् ।। ।। ५७ ।।\nसेव्यं ब्रह्मादिदेवैश्च सेवकैः सततं स्तुतम् ।।\nतद्भासा संपरिच्छन्नैर्वेष्टितं च सुरर्षिभिः ।। ९८ ।।\nवासयामास तं ते च रत्नसिंहासने वरे ।।\nतं प्रणेमुश्च शिरसा ब्रह्मशक्तिशिवादयः ।। ९९ ।।\nसम्पुटाञ्जलयः सर्वे पुलकाङ्गाश्रुलोचनाः ।। ६० ।।\nसस्मितस्तांश्च पप्रच्छ सर्वं मधुरया गिरा ।।\nप्रबोधितः सुबोधज्ञः प्रवक्तुमुपचक्रमे ।। ६१ ।।\nश्रीनारायण उवाच ।।\nसह बुद्ध्या बुद्धिमन्तो न वक्तुमुचितं सुराः।।\nसर्वे शक्त्या यया विश्वे शक्तिमन्तो हि जीविनः।।६२।।\nब्रह्मादितृणपर्य्यन्तं सर्वं प्राकृतिकं जगत्।।\nसत्यं सत्यं विना मां च मया शक्तिः प्रकाशिता ।। ६३ ।।\nआविर्भूता च सा मत्तः सृष्टौ देवी मदिच्छया ।।\nतिरोहिता च सा शेषे सृष्टिसंहरणे मयि ।। ६४ ।।\nप्रकृतिः सृष्टिकर्त्री च सर्वेषां जननी परा ।।\nमम तुल्या च मन्माया तेन नारायणी स्मृता ।। ।। ६५ ।।\nसुचिरं तपसा तप्तं शंभुना ध्यायता च माम् ।।\nतेन तस्मै मया दत्ता तपसां फलरूपिणी ।। ६६ ।।\nव्रतं च लोकशिक्षार्थमस्या न स्वार्थमेव च ।।\nस्वयं व्रतानां तपसां फलदात्री जगत्त्रये ।। ६७ ।।\nमायया मोहिताः सर्वे किमस्या वास्तवं व्रतम् ।।\nसाध्यमस्य व्रतफलं कल्पे कल्पे पुनः पुनः ।। ६८ ।।\nसुरेश्वरा मदंशाश्च ब्रह्मशक्तिमहेश्वराः ।।\nकलाः कलांशरूपाश्च जीविनश्च सुरादयः ।। ६९ ।।\nमृदा विना घटं कर्त्तुं कुलालश्च यथाऽक्षमः ।।\nविना स्वर्णं स्वर्णकारः कुण्डलं कर्त्तुमक्षमः ।। ७० ।।\nविना शक्त्या तथाऽहं च स्वसृष्टिं कर्तुमक्षमः ।।\nशक्तिप्रधाना सृष्टिश्च सर्वदर्शनसम्मता ।। ७१ ।।\nअहमात्मा हि निर्लिप्तोऽदृश्यः साक्षी च देहिनाम् ।।\nदेहाः प्राकृतिकाः सर्वे नश्वराः पाञ्चभौतिकाः ।। ७२ ।।\nअहं नित्यः शरीरी च भानुविग्रहविग्रहः ।।\nसर्वाधारा सा प्रकृतिः सर्वात्माऽहं जगत्सु च ।।७३।।\nअहमात्मा मनो ब्रह्मा ज्ञानरूपो महेश्वरः ।।\nपञ्च प्राणाः स्वयं विष्णुर्बुद्धिः प्रकृतिरीश्वरी ।। ।। ७४ ।।\nमेधा निद्रादयश्चैताः सर्वाश्च प्रकृतेः कलाः ।।\nसा च शैलेन्द्रकन्यैषा त्विति वेदे निरूपितम् ।। ७९ ।।\nअहं गोलोकनाथश्च वैकुण्ठेशः सनातनः ।।\nगोपीगोपैः परिवृतस्तत्रैव द्विभुजः स्वयम् ।।\nचतुर्भुजोऽत्र देवेशो लक्ष्मीशः पार्षदैर्वृतः ।। ७६ ।।\nऊर्ध्व परश्च वैकुण्ठात्पञ्चाशत्कोटियोजने ।।\nममाश्रयश्च गोलोके यत्राहं गोपिकापतिः ।। ७७ ।।\nव्रताराध्यस्स द्विभुजः स च तत्फलदायकः।।\nयद्रूपं चिन्तयेद्यो हि तच्च तत्फलदायकः।।७८।।\nव्रतं पूर्णं कुरु शिवे शिवं दत्त्वा च दक्षिणाम्।।\nपुनः समुचितं मूल्यं दत्त्वा नाथं ग्रहीष्यसि।।७९।।\nविष्णुदेहा यथा गावो विष्णुदेहस्तथा शिवः ।।\nद्विजाय दत्त्वा गोमूल्यं गृहाण स्वामिनं शुभे।।८०।।\nयज्ञपत्नीं यथा दातुं क्षमः स्वामी सदैव तु ।।\nतथा सा स्वामिनं दातुमीश्वरीति श्रुतेर्मतम्।।८१।।\nइत्युक्त्वा स सभामध्ये तत्रैवान्तरधीयत ।।\nहृष्टास्ते सा च संहृष्टा दक्षिणां दातुमुद्यता ।। ८२ ।।\nकृत्वा शिवा पूर्णहोमं सा शिवं दक्षिणां ददौ ।।\nस्वस्तीत्युक्त्वा च जग्राह कुमारो देवसंसदि ।।८३।।\nउवाच दुर्गा संत्रस्ता शुष्ककण्ठौष्ठतालुका ।।\nकृत्वाञ्जलिपुटा विप्रं हृदयेन विदूयता ।।८४।।\nपार्वत्युवाच ।।\nगोमूल्यं मत्पतिसममिति वेदे निरूपितम्।।\nगवां लक्षं प्रयच्छामि देहि मत्स्वामिनं द्विज।।८५।।\nतदा दास्यामि विप्रेभ्यो दानानि विविधानि च।।\nआत्महीनो हि देहश्च कर्म्म किं कर्तुमीश्वरः।।८६।।\nसनत्कुमार उवाच ।।\nगवां लक्षेण मे देवि वल्गुना किं प्रयोजनम् ।।\nदत्तस्यामूल्य रत्नस्य गवां प्रत्यर्पणेन च।।८७।।\nस्वस्य स्वस्य स्वयं दाता लोकः सर्वो जगत्त्रये।।\nकर्त्तुरेवेप्सितं कर्म भवेत्किं वा परेच्छया ।। ८८ ।।\nदिगम्बरं पुरः कृत्वा भ्रमिष्यामि जगत्त्रयम्।।\nबालकानां बालिकानां समूहस्मितकारणम्।।८९।।\nइत्युक्त्वा ब्रह्मणः पुत्रो गृहीत्वा शङ्करं मुने।।\nसन्निधौ वासयामास तेजस्वी देवसंसदि।।९०।।\nदृष्ट्वा शिवं गृह्यमाणं कुमारेण च पार्वती।।\nसमुद्यता तनुं त्यक्तुं शुष्ककण्ठौष्ठतालुका।। ।। ९१ ।।\nविचिन्त्य मनसा साध्वीत्येवमेव दुरत्ययम् ।।\nन दृष्टोऽभीष्टदेवश्च न च प्राप्तं फलं व्रते ।। ९२ ।।\nएतस्मिन्नन्तरे देवाः पार्वतीसहितास्तदा ।।\nसद्यो ददृशुराकाशे तेजसां निकरं परम् ।। ९३ ।।\nकोटिसूर्य्यप्रभोर्ध्वं च प्रज्वलन्तं दिशो दश ।।\nकैलासशैलपुरतः सर्वदेवादिभिर्युतम् ।। ९४ ।।\nसर्वाश्रयं गणाच्छन्नं विस्तीर्णं मण्डलाकृतिम् ।।\nतच्च दृष्ट्वा भगवतस्तुष्टुवुस्ते क्रमेण च ।। ।। ९५ ।।\nविष्णुरुवाच ।।\nब्रह्माण्डानि च सर्वाणि यल्लोमविवरेषु च ।।\nसोऽयं ते षोडशांशश्च के वयं यो महाविराट् ।। ९६ ।।\nब्रह्मोवाच ।।\nवेदोपयुक्तं दृश्यं यत्प्रत्यक्षं द्रष्टुमीश्वर ।।\nस्तोतुं तद्वर्णितुमहं शक्तः किं स्तौमि तत्परः ।।९७।।\nश्रीमहादेव उवाच ।।\nज्ञानाधिष्ठातृदेवोऽहं स्तौमि ज्ञानपरं च किम् ।।\nसर्वानिर्वचनीयं तं त्वां च स्वेच्छामयं विभुम् ।। ९८ ।।\nधर्म उवाच ।।\nअदृश्यमवतारेषु यद्दृश्यं सर्वजन्तुभिः ।।\nकिं स्तौमि तेजोरूपं तद्भक्तानुग्रहविग्रहम् ।। ९९ ।।\nदेवा उचुः ।।\nके वयं त्वत्कलांशाश्च किं वा त्वां स्तोतुमीश्वराः ।।\nस्तोतुं न शक्ता वेदा यं न च शक्ता सरस्वती ।। १०० ।।\nमुनय उचुः ।।\nवेदान्पठित्वा विद्वांसो वयं किं वेदकारणम् ।।\nस्तोतुमीशा न वाणी च त्वां वाङ्मनसयोः परम् ।। १०१ ।।\nसरस्वत्युवाच ।।\nवागधिष्ठातृदेवीं मां वदन्ते वेदवादिनः ।।\nकिञ्चिन्न शक्ता त्वां स्तोतुमहो वाङ्मनसोः परम् ।। १०२ ।।\nसावित्र्युवाच ।।\nवेदप्रसूरहं नाथ सृष्ट्वा त्वत्कलया पुरा ।।\nकिं स्तौमि स्त्रीस्वभावेन सर्वकारणकारणम्।।१०३।।\nलक्ष्मीरुवाच ।।\nत्वदंशविष्णुकान्ताहं जगत्पोषणकारिणी।।\nकिं स्तौमि त्वत्कलासृष्टा जगतां बीजकारणम् ।। १०४ ।।\nहिमालय उवाच ।।\nहसन्ति सन्तो मां नाथ कर्मणा स्थावरं परम्।।\nस्तोतुं समुद्यतं क्षुद्रः किं स्तौमि स्तोतुमक्षमः ।। १०५ ।।\nक्रमेण सर्वे तं स्तुत्वा देवा विररमुर्मुने ।।\nदेव्यश्च मुनयः सर्वे पार्वती स्तोतुमुद्यता ।। १०६ ।।\nधौतवस्त्रा जटाभारं बिभ्रती सुव्रता व्रते ।।\nप्रेरिता परमात्मानं व्रताराध्यं शिवेन च ।।१०७।।\nज्वलदग्निशिखारूपा तेजोमूर्तिमती सती ।।\nतपसां फलदा माता जगतां सर्वकर्मणाम् ।। १०८ ।।\nपार्वत्युवाच ।।\nकृष्ण जानासि मां भद्रं नाहं त्वां ज्ञातुमीश्वरी ।।\nके वा जानन्ति वेदज्ञा वेदा वा वेदकारकाः ।।१०९।।\nत्वदंशास्त्वां न जानन्ति कथं ज्ञास्यन्ति ते कलाः।।\nत्वं चापि तत्त्वं जानासि किमन्ये ज्ञातुमीश्वराः ।। ११० ।।\nसूक्ष्मात्सूक्ष्मतमोऽव्यक्तः स्थूलात्स्थूलतमो महान् ।।\nविश्वस्त्वं विश्वरूपश्च विश्वबीजं सनातनः ।। १११ ।।\nकार्य्यं त्वं कारणं त्वं च कारणानां च कारणम् ।।\nतेजस्स्वरूपो भगवान्निराकारो निराश्रयः ।। ११२ ।।\nनिर्लिप्तो निर्गुणः साक्षी स्वात्मारामः परात्परः ।।\nप्रकृतीशो विराड्बीजं विराड्रूपस्त्वमेव च ।।\nसगुणस्त्वं प्राकृतिकः कलया सृष्टिहेतवे ।। ११३ ।।\nप्रकृतिस्त्वं पुमांस्त्वं च वेदाऽन्यो न क्वचिद्भवेत् ।।\nजीवस्त्वं साक्षिणो भोगी स्वात्मनः प्रतिबिम्बकम् ।। ११४ ।।\nकर्म त्वं कर्मबीजं त्वं कर्मणां फलदायकः ।।\nध्यायन्ति योगिनस्तेजस्त्वदीयमशरीरि यत् ।।\nकेचिच्चतुर्भुजं शान्तं लक्ष्मीकान्तं मनोहरम् ।। ११५ ।।\nवैष्णवाश्चैव साकारं कमनीयं मनोहरम् ।।\nशङ्खचक्रगदापद्मधरं पीताम्बरं परम् ।।११६।।\nद्विभुजं कमनीयं च किशोरं श्यामसुन्दरम् ।।\nशान्तं गोपाङ्गनाकान्तं रत्नभूषणभूषितम् ।। ११७ ।।\nएवं तेजस्विनं भक्ताः सेवन्ते सन्ततं मुदा ।।\nध्यायन्ति योगिनो यत्तत्कुतस्तेजस्विनं विना ।। १३. ।।\nतत्तेजो बिभ्रतां देव देवानां तेजसा पुरा ।।\nआविर्भूता सुराणां च वधाय ब्रह्मणा स्तुता ।। ११९ ।।\nनित्या तेजस्त्वरूपाऽहं धृत्वा वै विग्रहं विभो ।।\nस्त्रीरूपं कमनीयं च विधाय समुपस्थिता ।। १२० ।।\nमायया तव मायाऽहं मोहयित्वाऽसुरान्पुरा ।।\nनिहत्य सर्वाञ्छैलेन्द्रमगमं तं हिमालयम् ।। १२१ ।।\nततोऽहं संस्तुता देवैस्तारकाक्षेण पीडितैः ।।\nअभवं दक्षजायायां शिवस्त्री भवजन्मनि ।।१२२।।\nत्यक्त्वा देहं दक्षयज्ञे शिवाऽहं शिवनिन्दया ।।\nअभवं शैलजायायां शैलाधीशस्य कर्मणा ।। १२३ ।।\nअनेकतपसा प्राप्तः शिवश्चात्रापि जन्मनि ।।\nपाणिं जग्राह मे योगी प्रार्थितो ब्रह्मणा विभुः ।। १२४ ।।\nशृङ्गारजं च तत्तेजो नालभं देवमायया ।।\nस्तौमि त्वामेव तेनेश पुत्रदुःखेन दुःखिता ।। १२५ ।।\nव्रते भवद्विधं पुत्रं लब्धुमिच्छामि साम्प्रतम् ।।\nदेवेन विहिता वेदे सांगे स्वस्वामिदक्षिणा ।। १२६ ।।\nश्रुत्वा सर्वं कृपासिन्धो कृपां मे कर्तुमर्हसि ।।\nइत्युक्त्वा पार्वती तत्र विरराम च नारद ।। १२७ ।।\nभारते पार्वतीस्तोत्रं यः शृणोति सुसंयतः ।।\nसत्पुत्रं लभते नूनं विष्णुतुल्यपराक्रमम् ।। १२८ ।।\nसंवत्सरं हविष्याशी हरिमभ्यर्च्य भक्तितः ।।\nसुपुण्यकव्रतफलं लभते नात्र संशयः ।। १२९ ।।\nविष्णुस्तोत्रमिदं ब्रह्मन्सर्वसम्पत्तिवद्धर्नम् ।।\nसुखदं मोक्षदं सारं स्वामिसौभाग्यवर्द्धनम् ।।१३०।।\nसर्वसौन्दर्य्यबीजं च यशोराशिविवर्द्धनम् ।।\nहरिभक्तिप्रदं तत्त्वज्ञानबुद्धिसुखप्रदम् ।। १३१ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे पुण्यकव्रते पतिदाने पार्वतीकृतं श्रीकृष्णस्तोत्रकथनं नाम सप्तमोऽध्यायः ।। ७ ।।"
  }
]
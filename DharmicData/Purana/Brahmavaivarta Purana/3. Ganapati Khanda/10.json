[
  {
    "text": "नारायण उवाच ।।\nतौ दम्पती बहिर्गत्वा पुत्रमङ्गलहेतवे।।\nविविधानि च रत्नानि द्विजेभ्यो ददतुर्मुदा ।। १ ।।\nबन्दिभ्यो भिक्षुकेभ्यश्च दानानि विविधानि च ।।\nनानाविधानि वाद्यानि वादयामास शङ्करः ।। २ ।।\nहिमालयश्च रत्नानां ददौ लक्षं द्विजातये ।।\nसहस्रं च गजेन्द्राणामश्वानां च त्रिलक्षकम् ।। ३ ।।\nदशलक्षं गवां चैव पञ्चलक्षं सुवर्णकम् ।।\nमुक्तामाणिक्यरत्नानि मणिश्रेष्ठानि यानि च ।। ४ ।।\nअन्यान्यपि च दानानि वस्त्राण्याभरणानि च ।।\nसर्वाण्यमूल्यरत्नानि क्षीरोदोत्पत्तिकानि च ।। ५ ।।\nब्राह्मणेभ्यो ददौ विष्णुः कौस्तुभं कौतुकान्वितः ।।\nब्रह्मा विशिष्टदानानि विप्राणां वाञ्छितानि च ।।\nसुदुर्लभानि सृष्टौ च ब्राह्मणेभ्यो ददौ मुदा ।। ६ ।।\nधर्मः सूर्य्यश्च शक्रश्च देवाश्च मुनयस्तथा ।।\nगन्धर्वाः पर्वता देव्यो ददुर्दानं क्रमेण च ।। ७ ।।\nमाणिक्यानां सहस्राणि रत्नानां च शतानि च ।।\nशतानि कौस्तुभानां च हीरकाणां शतानि च ।। ८ ।।\nहरिद्वर्णमणीन्द्राणां सहस्राणि मुदाऽन्विताः ।।\nगवां रत्नानि लक्षाणि गजरत्नसहस्रकम् ।।\nअमूल्यान्यन्यरत्नानि श्वेतवर्णानि कौतुकात्।।१०।।\nशतलक्षं सुवर्णानां वह्निशुद्धांशुकानि च ।।\nब्राह्मणेभ्यो ददौ ब्रह्मा तत्र क्षीरोदधिर्मुदा ।। ११ ।।\nहारं चामूल्यरत्नानां त्रिषु लोकेषु दुर्लभम् ।।\nअतीव निर्मलं सारं सूर्य्यभानुविनिन्दकम् ।।१२।।\nपरिष्कृतं च माणिक्यैर्हीरकैश्च विराजितम् ।।\nरम्यं कौस्तुभमध्यस्थं ददौ देवी सरस्वती।। ।। १३ ।।\nत्रैलोक्यसारं हारं च सद्रत्नगणनिर्मितम् ।।\nभूषणानि च सर्वाणि सा सावित्री ददौ मुदा ।। १४ ।।\nलक्षं सुवर्णलोष्टानां धनानि विविधानि च ।।\nशतान्यमूल्यरत्नानां कुबेरश्च ददौ मुदा ।। १५ ।।\nदानानि दत्त्वा विप्रेभ्यस्ते सर्वे ददृशुः शिशुम् ।।\nपरमानन्दसंयुक्ताः शिवपुत्रोत्सवे मुने ।। १६ ।।\nभारं वोढुमशक्ताश्च ब्राह्मणा बन्दिनस्तथा ।।\nस्थायंस्थायं च गच्छन्तो धनानि पथि कातराः ।। १७ ।।\nकथयन्ति कथाः सर्वे विश्रान्ताः पूर्वदायिनाम् ।।\nबुद्धाः शृण्वन्ति मुदिता युवानो भिक्षुका मुने ।। १८ ।।\nविष्णुः प्रमुदितस्तत्र वादयामास दुन्दुभिम् ।।\nसंगीतं पाययामास कारयामास नर्तनम् ।।\nवेदांश्च पाठयामास पुराणानि च नारद ।। १९ ।।\nमुनीन्द्रानानयामास पूजयामास तान्मुदा ।।\nआशिषं दापयामास कारयामास मङ्गलम्।।\nसार्द्धं देवश्चै देवीभिर्ददौ तस्मै शुभाशिषः ।। ।। २० ।।\nविष्णुरुवाच ।।\nशिवेन तुल्यं ज्ञानं ते परमायुश्च बालक ।।\nपराक्रमे मया तुल्यः सर्वसिद्धीश्वरो भव ।। २१ ।।\nब्रह्मोवाच ।।\nयशसा ते जगत्पूर्णं सर्वपूज्यो भवाचिरम् ।।\nसर्वेषां पुरतः पूजा भवत्वतिसुदुर्लभा ।। २२ ।।\nधर्म्म उवाच ।।\nमया तुल्यः सुधर्मिष्ठो भवान्भवतु दुर्लभः ।।\nसर्वज्ञश्च दयायुक्तो हरिभक्तो हरेः समः।।२३।।\nमहादेव उवाच ।।\nदाता भव मया तुल्यो हरिभक्तश्च बुद्धिमान्।।\nविद्यावान्पुण्यवाञ्छान्तो दान्तश्च प्राणवल्लभ ।। २४ ।।\nलक्ष्मीरुवाच ।।\nमम स्थितिश्च गेहे ते देहे भवतु शाश्वती ।।\nपतिव्रता मया तुल्या शान्ता कान्ता मनोहरा ।। २५ ।।\nसरस्वत्युवाच ।।\nमया तुल्या सुकविता धारणाशक्तिरेव च ।।\nस्मृतिर्विवेचनाशक्तिर्भवत्वतितरां सुत ।। २६ ।।\nसावित्र्युवाच ।।\nवत्साहं वेदजननी वेदज्ञानी भवाचिरम् ।।\nमन्मन्त्रजपशीलश्च प्रवरो वेदवादिनाम् ।। ।। २७ ।।\nहिमालय उवाच ।।\nश्रीकृष्णेऽतिमतिः शश्वद्भक्तिर्भवतु शाश्वती ।।\nश्रीकृष्णतुल्यो गुणवान्भव कृष्णपरायणः ।। २८ ।।\nमेनकोवाच ।।\nसमुद्रतुल्यो गाम्भीर्य्ये कामतुल्यश्च रूपवान् ।।\nश्रीयुक्तः श्रीपतिसमो धर्म्मे धर्मसमो भव ।। २९ ।।\nवसुन्धरोवाच ।।\nक्षमाशीलो मया तुल्यः शरण्यः सर्वरत्नवान् ।।\nनिर्विघ्नो विघ्ननिघ्नश्च भव वत्स शुभाश्रयः ।। ३० ।।\nपार्वत्युवाच ।।\nताततुल्यमहायोगी सिद्धः सिद्धिप्रदः शुभः ।।\nमृत्युञ्जयश्च भगवान्भवत्वतिविशारदः।।३१।।\nऋषयो मुनयः सिद्धाः सर्वे युयुजुराशिषः।।\nब्राह्मणा बन्दिनश्चैव युयुजुः सर्वमङ्गलम् ।।३२।।\nसर्वं ते कथितं वत्स सर्वमङ्गलमङ्गलम् ।।\nगणेशजन्मकथनं सर्वविघ्नविनाशनम् ।।३३।।\nइमं सुमंगलाध्यक्षं यः शृणोति सुखं यतः ।।\nसर्वमंगलसंयुक्तः स भवेन्मंगलालयः ।। ३४ ।।\nअपुत्रो लभते पुत्रमधनो लभते धनम्।।\nकृपणो लभते सत्त्वं शश्वत्सम्पत्प्रदायि च ।। ३५ ।।\nभार्य्यार्थी लभते भार्य्यां प्रजार्थी लभते प्रजाम् ।।\nआरोग्यं लभते रोगी सौभाग्ये दुर्भगा लभेत् ।। ३६ ।।\nभ्रष्टपुत्रं नष्टधनं प्रोषितं च प्रियं लभेत् ।।\nशोकाविष्टः सदाऽऽनन्दं लभते नात्र संशयः ।। ३७ ।।\nयत्पुण्यं लभते मर्त्यो गणेशाख्यानकश्रुतौ ।।\nतत्फलं लभते नूनमध्यायश्रवणान्मुने ।। ३८ ।।\nअयं च मङ्गलाध्यायो यस्य गेहं च तिष्ठति ।।\nसदा मङ्गलसंयुक्तः स भवेन्नात्र संशयः ।। ३९ ।।\nयात्राकाले च पुण्याहे यः शृणोति समाहितः ।।\nसर्वाभीष्टं स लभते श्रीगणेशप्रसादतः ।।४० ।।\nइति श्रीब्रह्मवैवर्त्ते महापुराणे तृतीये गणेशखण्डे नारदनारायणसंवादे गणेशोद्भवमंगलं नाम दशमोऽध्यायः ।। १० ।।"
  }
]
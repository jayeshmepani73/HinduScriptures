[
  {
    "text": "नारायणं नमस्कृत्य नरं चैव नरोत्तमम् ।।\nदेवीं सरस्वतीं व्यासं ततो जयमुदीरयेत् ।। १ ।।\nनारद उवाच ।।\nश्रुतं प्रकृति खण्डं तदमृतार्णवमुत्तमम् ।।\nसर्वोत्कृष्टमभीष्टं च मूढानां ज्ञानवर्दनम् ।। २ ।।\nअधुना श्रीगणेशस्य खण्डं श्रोतुमिहागतः ।।\nतज्जन्म चरितं नॄणां सर्वमङ्गलमङ्गलम् ।। ३ ।।\nकथं जज्ञे सुरश्रेष्ठः पार्वत्या उदरे शुभे ।।\nदेवी केन प्रकारेण चालभत्तादृशं सुतम्।। ।। ४ ।।\nस चांशः कस्य देवस्य कथं जन्म ललाभ सः ।।\nअयोनिसम्भवः किं वा किं वाऽसौ योनिसम्भवः ।। ५ ।।\nकिं वा तद्ब्रह्मतेजो वा किं तस्य च पराक्रमः ।।\nका तपस्या च कि ज्ञानं किं वा तन्निर्म्मलं यशः ।। ६ ।।\nकथं तस्य पुरःपूजा विश्वेषु निखिलेषु च ।।\nस्थिते नारायणे शम्भौ जगदीशे च धातरि ।। ७ ।।\nपुराणेषु निगूढं च तज्जन्म परिकीर्त्तितम् ।।\nकथं वा गजवक्त्रोऽयमेकदन्तो महोदरः ।।८।।\nएतत्सर्वं समाचक्ष्व श्रोतुं कौतूहलं मम ।।\nसुविस्तीर्णं महाभाग तदतीव मनोहरम् ।।९।।\nश्रीनारायण उवाच ।।\nशृणु नारद वक्ष्यामि रहस्यं परमाद्भुतम् ।।\nपापसन्तापहरणं सर्वविघ्नविनाशनम् ।। १० ।।\nसर्वमङ्गलदं सारं सर्वश्रुतिमनोहरम् ।।\nसुखदं मोक्षबीजं च पापमूलनिकृन्तनम् ।। ११ ।।\nदैत्यार्दितानां देवानां तेजोराशिसमुद्भवा ।।\nदेवी संहृत्य दैत्यौघान्दक्षकन्या बभूव ह ।। १२ ।।\nसा च नाम्ना सती देवी स्वामिनो निन्दया पुरा ।।\nदेहं संत्यज्य योगेन जाता शैलप्रियोदरे ।। १३ ।।\nशङ्कराय ददौ तां च पार्वतीं पर्वतो मुदा ।।\nतां गृहीत्वा महादेवो जगाम विजनं वनम् ।।१४।।\nशय्यां रतिकरीं कृत्वा पुष्पचन्दनचर्चिताम् ।।\nस रेमे नर्मदातीरे पुष्पोद्याने तया सह ।।१५।।\nसहस्रवर्षपर्य्यन्तं दैवमानेन नारद ।।\nतयोर्बभूव शृंगारो विपरीतादिको महान् ।। ।। १६ ।।\nदुर्गांगस्पर्शमात्रेण मदनान्मूर्च्छितः शिवः ।।\nमूर्च्छिता सा शिवस्पर्शाद्बुबुधे न दिवानिशम् ।। १७ ।।\nहंसकारण्डवाकीर्णे पुंस्कोकिलरुताकुले ।।\nनानापुष्पविकासाढ्ये भ्रमरध्वनिगुञ्जिते ।। १८ ।।\nसुगन्धिकुसुमाश्लेषिवायुना सुरभीकृते ।।\nअतीव सुखदे तत्र सर्वजन्तुविवर्जिते ।। १९ ।।\nदृष्ट्वा तयोस्तच्छृङ्गारं चिन्तां प्रापुः सुराः पराम् ।।\nब्रह्माणं च पुरस्कृत्य ययुर्नारायणान्तिकम् ।। ।। २० ।।\nतं नत्वा कथयामास ब्रह्मा वृत्तान्तमीप्सितम् ।।\nसंतस्थुर्देवताः सर्वाश्चित्रपुत्तलिका यथा ।। २१ ।।\nब्रह्मोवाच ।।\nसहस्रवर्षपर्य्यन्तं देवमानेन शङ्करः ।।\nरतौ रतश्च निश्चेष्टो न योगी विरराम ह ।। २२ ।।\nमैथुनस्य विरामे च दम्पत्योर्जगदीश्वर ।।\nकिम्भूतं भविताऽपत्यं तथ्यं कथितुमर्हसि ।। २३ ।।\nश्रीभगवानुवाच ।।\nचिन्ता नास्ति जगद्धातः सर्व भद्रं भविष्यति।।\nमयि ये शरणापन्नास्तेषां दुखं कुतो विधे ।। २४ ।।\nयेनोपायेन तद्वीर्यं भूमौ पतति निश्चितम् ।।\nतत्कुरुष्व प्रयत्नेन सार्द्धं देवगणेन च ।।२५।।\nयदा च शम्भोर्वीर्य्यं तत्पार्वत्या उदरे पतेत् ।।\nततोऽपत्यं च भविता सुरासुरविमर्दकम् ।।२६।।\nततः शक्रादयः सर्वे सुरा नारायणाज्ञया ।।\nप्रययुर्नर्म्मदातीरं ययौ ब्रह्मा निजालयम् ।। २७ ।।\nतत्रैव पर्वतद्रोणीबहिर्देशे सुराः पराः ।।\nविषण्णवदनाः सर्वे बभूवुर्भयकातराः ।। २८ ।।\nशक्रो राजा कुबेरं च कुबेरो वरुणं तथा ।।\nसमीरणं च वरुणो यमं चैव समीरणः ।। २९ ।।\nहुताशनं यमश्चैव भास्करं च हुताशनः ।।\nचन्द्रं तथा भास्करश्च त्वीशानं चन्द्र एव च ।। ३० ।।\nएवं देवाः प्रेरयन्ति देवांश्च रतिभञ्जने ।।\nहरशृंगार भंगं च कुर्वित्युक्त्वा परस्परम् ।। ३१ ।।\nद्वारि स्थितो वक्रशिराः शक्रः प्राह महेश्वरम् ।। ३२ ।।\nइन्द्र उवाच ।।\nकिं करोषि महादेव योगीश्वर नमोऽस्तु ते ।।\nजगदीश जगद्बीज भक्तानां भयभञ्जन ।। ३३ ।।\nहरिर्जगामेत्युक्त्वा तमाजगाम च भास्करः ।।\nउवाच भीतो द्वारस्थो भयार्त्तो वक्रचक्षुषा ।।३४।।\nश्रीसूर्य्य उवाच ।।\nकिं करोषि महादेव जगतां परिपालक ।।\nसुरश्रेष्ठ महाभाग पार्वतीश नमोऽस्तु ते ।। ३५ ।।\nइत्येवमुक्त्वा श्रीसूर्य्यः स जगाम भयात्ततः ।।\nआजगाम तथा चन्द्र अवोचद्वक्रकन्धरः ।। ३६ ।।\nचन्द्र उवाच ।।\nकिं करोषि त्रिलोकेश त्रिलोचन नमोऽस्तु ते ।।\nआत्माराम स्वयंपूर्ण पुण्यश्रवणकीर्त्तन ।। ३७ ।।\nइत्येवमुक्त्वा भीतश्च विरराम निशापतिः ।।\nसमीरणोऽपि द्वारस्थस्संवीक्ष्योवाच सादरम् ४। ३८ ।।\nपवन उवाच ।।\nकिं करोषि जगन्नाथ जगद्बन्धो नमो ऽस्तु ते ।।\nधर्मार्थकाममोक्षाणां बीजरूप सनातन ।।३९।।\nइत्येवं स्तवनं श्रुत्वा योगज्ञानविशारदः ।।\nत्यक्तुकामो न तत्याज शृङ्गारं पार्वती भयात् ।। ४० ।।\nदृष्ट्वा सुरान्भयार्त्तश्च पुनः स्तोतुं समुद्यतान्।।\nविजहौ सुखसम्भोगं कण्ठलग्नां च पार्वतीम् ।। ४१ ।।\nउत्तिष्ठतो महेशस्य त्रासलज्जायुतस्य च ।।\nभूमौ पपात तद्वीर्य्यं ततः स्कन्दो बभूव ह ।। ४२ ।।\nपश्चात्तां कथयिष्यामि कथामतिमनोहराम् ।।\nस्कन्दजन्मप्रसङ्गे च साम्प्रतं वाञ्छितं शृणु ।। ४३ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे प्रथमोऽध्यायः ।। १ ।।"
  }
]
[
  {
    "text": "नारायण उवाच ।।\nहरिं स्मृत्वा गृहं गत्वा राजा विस्मितमानसः ।।\nआजगाम महारण्ये जमदग्न्याश्रमं पुनः ।। १ ।।\nरथानां च चतुर्लक्षं रथिनां दशलक्षकम् ।।\nअश्वेन्द्राणां गजेन्द्राणां पदा तीनामसंख्यकम् ।।२।।\nराजेन्द्राणां सहस्रं च महाबलपराक्रमम् ।।\nमहासमृद्धियुक्तश्च त्रैलोक्यं जेतुमीश्वरः ।।३।।\nसर्वतो वेष्टयामास जमदग्न्याश्रमं मुदा ।।\nरथस्थो वर्मयुक्तश्च कार्त्तवीर्य्यार्जुनः स्वयम् ।। ४ ।।\nसैन्यशब्दैर्वाद्यशब्दैर्महाकोलाहलैर्मुने ।।\nजमदग्न्याश्रमस्थाश्च मूर्च्छामापुर्भयेन च ।। ५ ।।\nकुटीं प्रविश्य बलवान्गृहीत्वा कपिलां शुभाम् ।।\nपुरं गन्तुं मनश्चक्रे दुर्बुद्धिरसदाश्रयः ।। ६ ।।\nसमुत्तस्थौ मुनिश्रेष्ठो गृहीत्वा सशरं धनुः ।।\nएकाकी मुक्तगात्रश्च धेनुं नत्वा हरिं स्मरन् ।।७।।\nआश्रमस्थाञ्जनान्सर्वान्समाश्वास्य च यत्नतः ।।\nआजगाम रणस्थानं निश्शङ्को नृपतेः पुरः ।।८।।\nनिर्ममे शरजालं च स मुनिर्मन्त्रपूर्वकम् ।।\nआच्छादयत्स्वाश्रमं तैर्मानवं वर्मणा यथा ।। ९ ।।\nअपरं शरजालं च निर्ममे मुनिपुङ्गवः ।।\nतैरेव वारयामास सर्वसैन्यं यथाक्रमम् ।। १० ।।\nमुनिना शरजालेन सर्वसैन्यं समावृतम् ।।\nतानि सर्वाणि गुप्तानि यथा पत्राणि पञ्जरे ।। ११ ।।\nराजा दृष्ट्वा मुनिश्रेष्ठमवरुह्य रथात्पुरः ।।\nसार्द्धं नृपेन्द्रैर्भक्त्या च प्रणनाम कृताज्जलिः।।१२।।\nनत्वाऽऽरुरोह यानं स मुनेः प्राप्य शुभाशिषः ।।\nआरुह्य च नृपश्रेष्ठः स्वयानं हृष्टमानसः ।। ।।१३।।\nनृपैः सार्द्धं नृपश्रेष्ठश्चिक्षेप मुनिपुङ्गवे।।\nअस्त्रं शस्त्रं गदां शक्तिं जघान क्रीडया मुनिः ।।\nमुनिश्चिक्षेप दिव्यास्त्रं चिच्छिदे लीलया नृपः ।। १४ ।।\nशूलं चिक्षेप नृपतिस्तञ्जघान तदा मुनिः ।।\nअपरं शरजालं च निर्ममे मुनिपुङ्गवः ।। १५ ।।\nशस्त्रौघैर्दुर्निवार्य्यैश्च खण्डं खण्डं चकार च सः ।।\nनिबद्धाश्शरजालेन न च शक्ताः पलायितुम् ।। १६ ।।\nजृम्भणास्त्रेण मुनिना ते च सर्वे विजृम्भिताः ।।\nहस्त्यश्वरथपादातसहितं सर्वसैन्यकम् ।।१७।।\nराजानं निद्रितं दृष्ट्वा न जघान मुनीश्वरः ।।\nगृहीत्वा कपिलां हृष्टो रुदन्तीं शोकमूर्च्छिताम् ।।\nबोधयित्वा पुरः कृत्वा स्वाश्रमं गन्तुमुद्यतः ।। १८ ।।\nएतस्मिन्नन्तरे राजा चेतनां प्राप्य नारद ।।\nनिवारयामास मुनिं गृहीत्वा सशरं धनुः ।। १९ ।।\nजगाम कपिला त्रस्ता स्वस्थानं च रणाजिरात् ।।\nमुनिश्च तस्थौ निश्शङ्को गृहीत्वा सशरं धनुः ।। २० ।।\nब्रह्मास्त्रं च नृपश्रेष्ठः स चिक्षेप मुनौ तदा ।।\nब्रह्मास्त्रेण मुनीन्द्रस्य सद्यो निर्वाणतां गतम् ।।२१ ।।\nदिव्यास्त्रेण मुनिश्रेष्ठो नृपस्य सशरं धनुः ।।\nरथं च सारथिं चैव चिच्छिदे वर्म दुर्वहम् ।। २२ ।।\nअथ राजा महाक्रुद्धो ददर्श स्वसमीपतः ।।\nदत्तेन दत्तां शक्तिं तामेकपूरुषघातिनीम् ।।२३।।\nजग्राह नत्वा दत्तं तं स नत्वा शक्तिमुल्बणाम् ।।\nचूर्णयामास तत्रैव शतसूर्य्यसमप्रभाम्।। ।। २४ ।।\nयत्तेजः सर्वदेवानां तेजो नारायणस्य च ।।\nशम्भोश्च ब्रह्मणश्चैव मायायाश्चैव नारद ।। २५ ।।\nतत्रैवावाहयामास स योगी मन्त्रपूर्वकम् ।।\nतेजसा द्योतयामास गगनं च दिशो दश ।।२६।।\nदृष्ट्वा क्षिपन्तीं तां देवा हाहाकारेण चुक्रुशुः।।\nआकाशस्थाश्च समरं पश्यन्तो दुःखिता हृदा ।। २७ ।।\nचिक्षेप तां चूर्णयित्वा कार्तवीर्य्यार्जुनः स्वयम् ।।\nसद्यः पपात सा शक्तिर्ज्वलन्ती मुनिवक्षसि ।। २८ ।।\nविदार्य्योरो मुनेः शक्तिर्जगाम हरिसन्निधिम् ।।\nदत्ताय हरिणा दत्ता शस्त्रास्त्रनिधये तदा ।। २९ ।।\nमूर्च्छां सम्प्राप्य स मुनिः प्राणांस्तत्याज तत्क्षणम् ।।\nतेजोऽम्बरे भ्रमित्वा च ब्रह्मलोकं जगाम ह ।।३०।।\nयुद्धे मुनिं मृतं दृष्ट्वा रुरोद कपिला मुहुः।।\nहे तात तातेत्युच्चार्य्य गोलोकं सा जगाम ह ।। ३१ ।।\nसर्वं सा कथयामास गोलोके कृष्णमीश्वरम् ।।\nरत्नसिंहासनस्थं तं गोपैर्गोपीभिरावृतम् ।। ३२ ।।\nकृष्णेन ब्रह्मणे दत्ता ब्रह्मणा भृगवे पुरा ।।\nसा प्रीत्या पुष्करे ब्रह्मन्भृगुणा जमदग्नये ।। ३३ ।।\nनत्वा च कामधेनूनां समूहं सा जगाम ह ।।\nतदश्रुबिन्दुना मर्त्त्ये रत्नसंधो बभूव ह ।।३४।।\nअथ राजा तं निहत्य बोधयित्वा स्वसैन्यकम् ।।\nप्रायश्चित्तं विनिर्वर्त्य जगाम स्वपुरं मुदा ।। ३५ ।।\nप्राणनाथं मृतं श्रुत्वा जगाम रेणुका सती।।\nमुनिं वक्षसि संस्थाप्य क्षणं मूर्च्छा मवाप सा ।। ३६ ।।\nततः सा चेतनां प्राप्य न रुरोद पतिव्रता ।।\nएहि वत्स भृगो राम राम रामेत्युवाच ह ।। ३७ ।।\nआजगाम भृगुस्तूर्णं क्षणाद्वै पुष्करादहो ।।\nननाम मातरं भक्त्या मनोयायी च योगवित् ।। ३८ ।।\nदृष्ट्वा रामो मृतं तातं शोकार्तां जननीं सतीम् ।।\nआकर्ण्य रणवृत्तान्तं प्रयान्तीं कपिलां शुचा ।। ३९ ।।\nविललाप भृशं तत्र हे तात जननीति च ।।\nचितां चकार योगी न्द्रश्चन्दनैराज्यसंयुताम् ।। ४० ।।\nरेणुका राममादाय तूर्णं कृत्वा स्ववक्षसि ।।\nचुचुम्ब गण्डे शिरसि रुरोदोच्चैर्भृशं मुहुः ।। ४१ ।।\nराम राम महाबाहो क्व यामि त्वां विहाय च ।।\nवत्स वत्सेति कृत्वैवं विललाप भृशं मुहुः ।। ४२ ।।\nमत्प्राणाधिक हे वत्स मदीयं वचनं शृणु ।।\nपित्रोः शेषक्रियां कृत्वा याया युद्धं न पुत्रक ।। ४३ ।।\nगृहे तिष्ठ सुखं वत्स तपस्यां कुरु शाश्वतीम् ।।\nसमरं नैव सुखदं दारुणैः क्षत्रियैः सह ।। ४४।।\nमातुर्वचनमश्रुत्वा प्रतिज्ञां तां चकार ह ।।\nत्रिस्सप्तकृत्वो निर्भूपां करिष्यामि ध्रुवं महीम् ।। ।। ४९ ।।\nकार्तवीर्यं हनिष्यामि लीलया क्षत्रियाधमम् ।।\nपितॄंश्च तर्पयिष्यामि क्षत्रियक्षतजैस्तथा ।। ४६ ।।\nइत्युदीर्य्य पुरो मातुर्विललाप मुहुर्मुहुः ।।\nहितं तथ्यं नीतिसारं बोधयामास मातरम् ।। ४७ ।।\nराम उवाच ।।\nपितुः शासनहन्तारं पितुर्वधविधायकम् ।।\nयो न हन्ति महामूढो रौरवं स व्रजेद् ध्रुवम् ।।४८।।\nअग्निदो गरदश्चैव शस्त्रपाणिर्धनापहः ।।\nक्षेत्रदारापहारी च पितृबन्धुविहिंसकः ।। ४९ ।।\nसततं मन्दकारी च निन्दकः कटुजल्पकः।।\nएकादशैते पापिष्ठा वधार्हा वेदसम्मताः ।।५० ।।\nद्विजानां द्रविणादानं स्थानान्निर्वासनं सति ।।\nवपनं ताडनं चैव वधमाहुर्मनीषिणः ।। ५१ ।।\nएतस्मिन्नन्तरे तत्र चाजगाम भृगुः स्वयम् ।।\nअतित्रस्तो मनस्वी च हृदयेन विदूयता ।। ५२ ।।\nदृष्ट्वा तं रेणुकारामौ विनतौ संबभूवतुः ।।\nस तावुवाच वेदोक्तं परलोकहिताय च ।। ९३ ।।\nभृगुरुवाच ।।\nमद्वंशजातो ज्ञानी त्वं कथं विलपसे सुत ।।\nजलबुद्बुदवत्सर्वं संसारे च चराचरम् ।। ५४ ।।\nसत्यसारं सत्यबीजं कृष्णं चिन्तय पुत्रक ।।\nयद् गतं तद्गतं वत्स गतं नैवागमिष्यति ।। ५५ ।।\nयद्भवेत्तद्भवत्येव भविता यद्भविष्यति ।।\nपूर्वार्जितं स्वीयकर्म फलं केन निवार्य्यते ।। ५६ ।।\nभूतं भव्यं भविष्यं च यत्कृष्णेन निरूपितम् ।।\nनिरूपितं यत्तत्कर्म केन वत्स निवार्यते ।। ५७ ।।\nमायाबीजं मायिनां च शरीरं पाञ्चभौतिकम् ।।\nसंकेतपूर्वकं नाम प्रातः स्वप्नसमं सुत ।। ५८ ।।\nक्षुधा निद्रा दया शान्तिः क्षमा कान्त्यादयस्तथा ।।\nयान्ति प्राणा मनो ज्ञानं प्रयाते परमात्मनि ।। ५९ ।।\nबुद्धिश्च शक्तयः सर्वा राजेन्द्रमिव किंकराः ।।\nसर्वे तमनुगच्छन्ति तं कृष्णं भज यत्नतः ।। ६० ।।\nके वा केषां च पितरः के वा केषां सुताः सुत ।।\nकर्मभिः प्रेरिताः सर्वे भवाब्धौ दुस्तरे परम् ।। ६१ ।।\nज्ञानिनो मा रुदन्त्येव मा रोदीः पुत्र साम्प्रतम् ।।\nरोदनाश्रुप्रपतनान्मृतानां नरकं धुवम् ।। ६२ ।।\nसंकेताख्योच्चारणेन यद्रुदन्ति च बान्धवाः ।।\nशतवर्षं रुदित्वा तं प्राप्नुवन्ति न निश्चितम् ।।\nपार्थिवांशं च पृथिवी गृह्णात्यस्थित्वचादिकम् ।। ६३ ।।\nतोयांशं च तथा तोयं शून्यांशं गगनं तथा ।।\nवाय्वंशं च तथा वायुस्तेजस्तेजोंशकं तथा ।। ६४ ।।\nसर्वे विलीनाः सर्वेषु को वाऽऽयास्यति रोदनात् ।।\nनामश्रुतियशःकर्म कथामात्रावशेषितः ।। ६५ ।।\nवेदोक्तं चैव यत्कर्म कुरु तत्पारलौकिकम् ।।\nस च बन्धुः स पुत्रश्च परलोकहिताय यः ।। ६६ ।।\nभृगोस्तद्वचनं श्रुत्वा शोकं तत्याज तत्क्षणम् ।।\nरेणुका च महासाध्वी तं वस्तुमुपचक्रमे ।। ६७ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे जमदग्निसंहारपरशुरामप्रतिज्ञादिवर्णनंनाम सप्तविंशोऽध्यायः ।। २७ ।।"
  }
]
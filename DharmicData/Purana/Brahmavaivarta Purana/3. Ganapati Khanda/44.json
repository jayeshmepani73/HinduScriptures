[
  {
    "text": "पार्वत्युवाच ।।\nसर्वे जानन्ति जगति दुर्गां शङ्करकिंकरीम् ।।\nअपेक्षा रहिता दासी तस्या वै जीवनं वृथा ।। १ ।।\nईश्वरस्य समाः सर्वास्तृणपर्वतजातयः ।।\nदासीपुत्रस्य शिष्यस्य दोषः कस्येति च प्रभो ।। २ ।।\nविचारं कर्तुमुचितं त्वं च धर्मविदां वरः ।।\nवीरभद्रः कार्त्तिकेयः पार्षदाः सन्ति साक्षिणः ।।३।।\nसाक्ष्ये मिथ्यां को वदेद्वा द्वावेषां भ्रातरौ समौ ।।\nसाक्ष्ये समे शत्रुमित्रे सतां धर्मनिरूपणे ।। ४ ।।\nसाक्षी सभायां यत्साक्ष्यं जानन्नप्यन्यथा वदेत् ।।\nकामतः क्रोधतो वाऽपि लोभेन च भयेन च ।। ५ ।।\nस याति कुम्भीपाकं च निपात्य शतपूरुषम् ।।\nतैश्च सार्द्धं वसेत्तत्र यावच्चन्द्रदिवाकरम् ।। ६ ।।\nअहं विबोधितुं शक्ता यन्निर्णेत्री द्वयोरपि ।।\nतथाऽपि तव साक्षात्तु ममाज्ञा निन्दिता श्रुतौ ।। ७ ।।\nकिंकराणां प्रभा तत्र नृपे वसति संसदि ।।\nउदिते भास्करे पृथ्व्यां खद्योतो हि यथा प्रभो ।। ८ ।।\nसुचिरं तपसा प्राप्तं त्वदीयं चरणाम्बुजम् ।।\nपरित्यागभयेनैव सन्ततं भीतया मया ।। ९ ।।\nयत्किंचित्कोपशोकाभ्यामुक्तं मोहेन तत्परम्।।\nतत्क्षमस्व जगन्नाथ पुत्रस्नेहाच्च दारुणात् ।। 3.44.१० ।।\nत्वया यदि परित्यक्ता तदा पुत्रेण तेन किम् ।।\nसाध्व्याः सद्वंशजायाश्च शतपुत्राधिकः पतिः ।। ११ ।।\nअसद्वंशप्रसूता या दुश्शीला ज्ञानवर्जिता ।।\nस्वामिनं मन्यते नासौ पित्रोर्दोषेण कुत्सिता ।। १२ ।।\nकुत्सितं पतितं मूढं दरिद्रं रोगिणं जडम् ।।\nकुलजा विष्णुतुल्यं च कान्तं पश्यति सन्ततम् ।। १३ ।।\nहुताशनो वा सूर्य्यो वा सर्वतेजस्विनां वरः ।।\nपतिव्रतातेजसश्च कलां नार्हन्ति षोडशीम्।।१४।।\nमहादानानि पुण्यानि व्रतान्यनशनानि च ।।\nतपांसि पतिसेवायाः कलां नार्हन्ति षोडशीम्।।१५।।\nपुत्रोवाऽपि पिता वाऽपि बान्धवोऽथ सहोदरः ।।\nयोषितां कुलजातानां न कश्चित्स्वामिनः समः ।। १६ ।।\nइत्युक्त्वा स्वामिनं दुर्गा ददर्श पुरतो भृगुम् ।।\nशम्भोः पदाब्जं सेवन्तं निर्भयं तमुवाच ह।।१७।।\nपार्वत्युवाच ।।\nअहो राम महाभाग ब्रह्मवंश्योऽसि पण्डितः ।।\nपुत्रोऽसि जमदग्नेश्च शिष्यो वै योगिनां गुरोः ।।१८।।\nमाता ते रेणुका साध्वी पद्मांशा सत्कुलोद्भवा ।।\nमातामहो वैष्णवश्च मातुलश्च ततोऽधिकः ।। । ।। १९ ।।\nत्वं च रेणुकभूपस्य मनुवंशोद्भवस्य च ।।\nदौहित्रो मातुलः साधुः शूरो विष्णुपदाश्रयः ।। 3.44.२० ।।\nकस्य दोषेण दुर्द्धर्षस्त्वं न जानेऽप्यशुद्धधीः ।।\nयेषां दोषैर्जनो दुष्टस्तमृते शुद्धमानसः ।। २१ ।।\nअमोघं प्राप्य पर्शुं च गुरुं च करुणानिधिम् ।।\nपरीक्षां क्षत्त्रिये कृत्वा बभूवास्य सुते पुनः ।। २२ ।।\nगुरवे दक्षिणादानमुचितं च श्रुतौ श्रुतम् ।।\nभग्नो दन्तस्तत्सुतस्य च्छिन्धि मस्तकमप्यहो ।।२३।।\nगणेश्वरं रणे जित्वा स्थितश्चेदावयोः पुरः ।।\nस त्वं लब्ध्वाऽऽशिषो लोके पूजितोऽभूर्जगत्त्रये।।२४।।\nपर्शुनाऽमोघवीर्य्येण शङ्करस्य वरेण च ।।\nहन्तुं शक्तः सृगालश्च सिंहं शार्दूलमाखुभुक्।।२५।।\nत्वद्विधं लक्षकोटिं च हन्तुं शक्तो गणेश्वरः ।।\nजितेन्द्रियाणां प्रवरो नहि हन्ति च मक्षिकाम् ।। २६ ।।\nतेजसा कृष्णतुल्योऽयं कृष्णांशश्च गणेश्वरः ।।\nदेशश्चान्ये कृष्णकलाः पूजाऽस्य पुरतस्ततः ।। २७ ।।\nव्रतप्रभावतः प्राप्तः शङ्करस्य वरेण च ।।\nशोकेनातिकठोरेण नहि सम्पद्विनाऽऽपदम् ।। २८ ।।\nइत्युक्त्वा पार्वती रोषात्तं रामं हन्तुमुद्यता ।।\nरामः सस्मार तं कृष्णं प्रणम्य मनसा गुरुम् ।।२९।।\nएतस्मिन्नन्तरे दुर्गा ददर्श पुरतो द्विजम् ।।\nअतीव वामनं बालं सूर्य्यकोटिसमप्रभम्।। 3.44.३० ।।\nशुक्लदन्तं शुक्लवासं शुक्लयज्ञोपवीतिनम् ।।\nदण्डिनं छत्रिणं चैव सुप्रभं तिलकोज्ज्वलम्।। ।। ३१ ।।\nदधतं तुलसीमालां सस्मितं सुमनोहरम् ।।\nरत्नकेयूरवलयं रत्नमालाविभूषितम् ।। ३२ ।।\nरत्ननूपुरपादं च सद्रत्नमुकुटोज्ज्वलम् ।।\nरत्नकुण्डलयुग्माढ्यगण्डस्थलविराजितम् ।। ३३ ।।\nस्थिरमुद्रां दर्शयन्तं भक्तवामकरेण च ।।\nदक्षिणेऽभयमुद्रां च भक्तेशं भक्तवत्सलम् ।। ३४ ।।\nबालिकाबालकगणैर्नागरैः सस्मितैर्युतम् ।।\nकैलासवासिभिः सर्वैरावृद्धैरीक्षितं मुदा ।। ३९ ।।\nतं दृष्ट्वा सम्भ्रमाच्छम्भुः सभृत्यः सहपुत्रकः ।।\nमूर्ध्ना भक्त्या प्राणमच्च दुर्गायै दण्डवद्भुवि ।। ३६ ।।\nआशिषं प्रददौ बालः सर्वेभ्यो वाञ्छितप्रदाम् ।।\nतं दृष्ट्वा बालकाः सर्वे महाश्चर्य्यं ययुर्भिया ।। ३७ ।।\nदत्त्वा तस्मै शिवो भक्त्या तूपचारांस्तु षोडश ।।\nपूजां चकार श्रुत्युक्तां परिपूर्णतमस्य च ।। ३८ ।।\nतुष्टाव काण्वशाखोक्तस्तोत्रेण नतकन्धरः ।।\nपुलकाङ्कितसर्वांगो भगवन्तं सनातनम् ।। ।। ३९ ।।\nरत्नसिंहासनस्थं च प्रावोचच्छङ्करः स्वयम् ।।\nअतीव तेजसाऽत्यन्तं प्रच्छन्नाकृतिमेव च ।। 3.44.४० ।।\nशंकर उवाच ।।\nआत्मारामेषु कुशलप्रश्नोऽतीव विडम्बनम् ।।\nते शश्वत्कुशलाधाराः कुशलाः कुशलप्रदाः ।। ४१ ।।\nअयने सफलं जन्म जीवितं च सुजीवितम् ।।\nप्राप्तस्त्वमतिथिब्रह्मन्कृष्णसेवाफलोदयात् ।। ४२ ।।\nपरिपूर्णतमः कृष्णो लोकनिस्तारहेतवे ।।\nपुण्यक्षेत्रे हि कलया भारते च कृपानिधिः ।। ४३ ।।\nअतिथिः पूजितो येन पूजिताः सर्वदेवताः ।।\nअतिथिर्यस्य सन्तुष्टस्तस्य तुष्टो हरिः स्वयम् ।।४४।।\nस्नानेन सर्वतीर्थेषु सर्वदानेन यत्फलम् ।।\nसर्वव्रतोपवासेन सर्वयज्ञेषु दीक्षया ।। ४५' ।।\nसर्वैस्तपोभिर्विविधैर्नित्यैर्नैमित्तिकादिभिः ।।\nतदेवातिथिसेवायाः कलां नार्हन्ति षोडशीम् ।। ४६ ।।\nअतिथिर्यस्य भग्नाशो याति रुष्टश्च मन्दिरात् ।।\nकोटिजन्मार्जितं पुण्यं तस्य नश्यति निश्चितम् ।। ४७ ।।\nस्त्रीगोघ्नश्च कृतघ्नश्च ब्रह्मघ्नो गुरुतल्पगः ।।\nपितृमातृगुरूणां च निन्दको नरघातकः ।। ४८ ।।\nसन्ध्याहीनः स्वघाती च सत्यघ्नो हरिनिन्दकः ।।\nब्रह्मस्वस्थाप्यहारी च मिथ्यासाक्ष्यप्रदायकः ।। ४९ ।।\nमित्रद्रोही कृतघ्नश्च वृषवाहश्च सूपकृत् ।।\nशवदाही ग्रामयाजी ब्राह्मणो वृषलीपतिः ।। 3.44.५० ।।\nशूद्रश्राद्धान्नभोजी च शूद्रश्राद्धेषु भोजकः ।।\nकन्याविक्रयकारी च श्रीहरेर्नामविक्रयी ।। ५१ ।।\nलाक्षामांसतिलानां च लवणस्य तिलस्य च ।।\nविक्रेता ब्राह्मणश्चैव तुरगाणां गवां तथा ।। ५२ ।।\nएकादशीकृष्णसेवाहीनो विप्रश्च भारते।।\nएते महापातकिनस्त्रिषु लोकेषु निन्दिताः।।५३।।\nकालसूत्रे च नरके पतन्ति ब्रह्मणां शतम् ।।\nएतेभ्योऽप्यधिकः सोऽपि यश्चातिथिपराङ्मुखः ।। ५४ ।।\nनारायण उवाच ।।\nशङ्करस्य वचः श्रुत्वा सन्तुष्टः श्रीहरिः स्वयम् ।।\nमेघगम्भीरया वाचा तमुवाच जगत्पतिः ।। ९५ ।।\nविष्णुरुवाच ।। श्वेतद्वीपादागतोऽहं ज्ञात्वा कोलाहलं च वः ।।\nअस्य रामस्य रक्षार्थं कृष्णभक्तस्य साम्प्रतम् ।। ५६ ।।\nनैतेषां कृष्णभक्तानामशुभं विद्यते क्वचित् ।।\nरक्षामि तांश्चक्रहस्तो गुरुमन्यं विना शिव ।। ५७ ।।\nनाहं पाता गुरौ रुष्टे बलवद्गुरुहेलनम् ।।\nतत्परः पातकी नास्ति सेवाहीनो गुरोश्च यः ।। ५८ ।।\nमान्यः पूज्यश्च सर्वेभ्यः सर्वेषां जनको भवेत् ।।\nअहो यस्य प्रसादेन सर्वान्पश्यति मानवः ।। ५९ ।।\nजनको जन्मदानाच्च पालनाच्च पिता नृणाम् ।।\nततो विस्तारकरणात्कलया स प्रजापतिः ।। 3.44.६० ।।\nपितुः शतगुणं माता पोषणाद्गर्भधारणात् ।।\nवन्द्या पूज्या च मान्या च प्रसूस्स्याद्वै वसुन्धरा ।। ६१ ।।\nमातुः शतगुणं वन्द्यः पूज्यो मान्योऽन्नदायकः ।।\nयद्विना नश्वरो देहो विष्णुश्च कलयाऽन्नदः ।। ६२ ।।\nअन्नदातुः शतगुणोऽभीष्टदेवः परः स्मृतः ।।\nगुरुस्तस्माच्छतगुणो विद्यामन्त्रप्रदायकः ।। ६३ ।।\nअज्ञानतिमिराच्छन्नं ज्ञानदीपेन चक्षुषा ।।\nयः सर्वार्थं दर्शयति तत्परो नैव बान्धवः ।।६४।।\nगुरुदत्तेन मन्त्रेण तपसेष्टसुखं लभेत्।।\nसर्वज्ञत्वं सर्वसिद्धिं तत्परो नैव बान्धवः।।६५।।\nसर्वं जयति सर्वत्र विद्यया गुरुदत्तया ।।\nतस्मात्पूज्यो हि जगति को वा बन्धुस्ततोऽधिकः ।। ६६ ।।\nविद्यान्धो वा धनान्धो वा यो मूढो न भजेद्गुरुम् ।।\nब्रह्महत्यादिभिः पापैः स लिप्तो नात्र संशयः ।। ६७ ।।\nदरिद्रं पतितं क्षुद्रं नरबुद्ध्याऽऽचरेद्गुरुम् ।।\nतीर्थस्नातोऽपि न शुचिर्नाधिकारी च कर्मसु ।। ६८ ।।\nपितरं मातरं भार्य्यां गुरुपत्नीं गुरुं परम् ।।\nयो न पुष्णाति कापट्यात्स महापातकी शिव ।। ६९ ।।\nगुरुर्ब्रह्मा गुरुर्विष्णुर्गुरुर्देवो महेश्वरः ।।\nगुरुरेव परं ब्रह्म गुरुर्भास्कररूपकः ।। 3.44.७० ।।\nगुरुश्चन्द्रस्तथेन्द्रश्च वायुश्च वरुणोऽनलः ।।\nसर्वरूपो हि भगवान्परमात्मा स्वयं गुरुः ।। ७१ ।।\nनास्ति वेदात्परं शास्त्रं नहि कृष्णात्परः सुरः ।।\nनास्ति गङ्गासमं तीर्थं न पुष्पं तुलसीदलात् ।। ७२ ।।\nनास्ति क्षमावती भूमेः पुत्रान्नास्त्यपरः प्रियः ।।\nन च दैवात्परा शक्तिर्नैकादश्याः परं व्रतम् ।। ७३ ।।\nशालग्रामात्परो यन्त्रो न क्षेत्रं भारतात्परम् ।।\nपरं पुण्यस्थलानां च पुण्यं वृन्दावनं यथा ।। ७४ ।।\nमोक्षदानां यथा काशी वैष्णवानां यथा शिवः ।।\nन पार्वत्याः परा साध्वी न गणेशात्परो वशी ।।७५।।\nन च विद्यासमो बन्धुर्नास्ति कश्चिद्गुरोः परः ।।\nविद्यादातुः पुत्रदारौ तत्समौ नात्र संशयः ।। ७६ ।।\nगुरुस्त्रियां च पुत्रे चाप्यभवद्रामहेलनम् ।।\nपरं सम्मार्जनं कर्तुमागतोऽहं तवालयम् ।। ७७ ।।\nनारायण उवाच ।।\nइत्येवमुक्त्वा शम्भुं च दुर्गां सम्बोध्य नारद ।।\nउवाच भगवांस्तत्र सत्यसारं परं वचः ।। ७८ ।।\nश्रीविष्णुरुवाच ।।\nशृणु देवि प्रवक्ष्यामि मदीयं वचनं शुभम् ।।\nनीतियुक्तं वेदसारं परिणामसुखावहम् ।। ७९ ।।\nयथा ते गजवक्त्रश्च कार्त्तिकेयश्च पार्वति ।। ।\nतथा परशुरामश्च भार्गवो नात्र संशयः ।। 3.44.८० ।।\nनास्त्येषु स्नेहभेदश्च तव वा शंकरस्य च ।।\nविचार्य्य सर्वं सर्वज्ञे कुरु मातर्यथोचितम् ।। ८१ ।।\nपुत्रेण सार्द्धं पुत्रस्य विवादो दैवदोषतः ।।\nदैवं हन्तुं को हि शक्तो दैवं च बलवत्तरम् ।। ८२ ।।\nपुत्राभिधानं वेदेषु पश्य वत्से वरानने ।।\nएकदन्त इति ख्यातं सर्वदेवनमस्कृतम् ।। ८३ ।।\nपुत्रनामाष्टकं स्तोत्रं सामवेदोक्तमीश्वरि ।।\nशृणुष्वावहितं मातः सर्वविघ्नहरं परम् ।। ८४ ।।\nविष्णुरुवाच ।।\nगणेशमेकदन्तं च हेरम्बं विघ्ननायकम् ।।\nलम्बोदरं शूर्पकर्णं गजवक्त्रं गुहाग्रजम् ।। ८५ ।।\nअष्टाख्यार्थं च पुत्रस्य शृणु मातर्हरप्रिये ।।\nस्तोत्राणां सारभूतं च सर्वविघ्नहरं परम् ।। ८६ ।।\nज्ञानार्थवाचको गश्च णश्च निर्वाणवाचकः ।।\nतयोरीशं परं ब्रह्म गणेशं प्रणमाम्यहम् ।। ८७ ।।\nएकशब्दः प्रधानार्थो दन्तश्च बलवाचकः ।।\nबलं प्रधानं सर्वस्मादेकदन्तं नमाम्यहम् ।। ८८ ।।\nदीनार्थवाचको हेश्च रम्बः पालकवाचकः ।।\nपालकं दीनलोकानां हेरम्बं प्रणमाम्यहम् ।। ८९ ।।\nविपत्तिवाचको विघ्नो नायकः खण्डनार्थकः ।।\nविपत्खण्डनकारं तं प्रणमे विघ्ननायकम् ।। ।। 3.44.९० ।।\nविष्णुदत्तैश्च नैवेद्यैर्यस्य लम्बं पुरोदरम् ।।\nपित्रा दत्तैश्च विविधैर्वन्दे लम्बोदरं च तम् ।। ९१ ।।\nशूर्पाकारौ च यत्कर्णौ विघ्नवारणकारकौ ।।\nसम्पद्दौ ज्ञानरूपौ च शूर्पकर्णं नमाम्यहम् ।।९२।।\nविष्णुप्रसादं मुनिना दत्तं यन्मूर्ध्नि पुष्पकम् ।।\nतद्गजेन्द्रमुखं कान्तं गजवक्त्रं नमाम्यहम् ।।९३ ।।\nगुहस्याग्रे च जातोऽयमाविर्भूतो हरालये ।।\nवन्दे गुहाग्रजं देवं सर्वदेवाग्रपूजितम्।। ।। ९४ ।।\nएतन्नामाष्टकं दुर्गे नानाशक्तियुतं परम् ।।\nएतन्नामाष्टकं स्तोत्रं नानार्थसहितं शुभम् ।। ९५ ।।\nत्रिसन्ध्यं यः पठेन्नित्यं स सुखी सर्वतो जयी ।।\nततो विघ्नाः पलायन्ते वैनतेयाद्यथोरगाः ।। ९६ ।।\nगणेश्वरप्रसादेन महाज्ञानी भवेद्ध्रुवम् ।।\nपुत्रार्थी लभते पुत्रं भार्य्यार्थी कुशलां स्त्रियम् ।।९७।।\nमहाजडः कवीन्द्रश्च विद्यावांश्च भवेद्ध्रुवम् ।।\nपुत्रस्त्वं पश्य वेदे च तथा कोपं च नो कुरु।। ।। ९८ ।।\nइति श्रीब्रह्मवैवर्त्ते महापुराणे तृतीये गणपतिखण्डे नारदनारायणसंवादे गणेशस्तोत्रकथनं नाम चतुश्चत्वारिंशत्तमोऽध्यायः ।। ४४ ।।"
  }
]
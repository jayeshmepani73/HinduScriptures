[
  {
    "text": "नारायण उवाच ।।\nहरौ तिरोहिते शर्वाणी दुर्गा शंकरस्तदा ।।\nब्राह्मणान्वेषणं कृत्वा बभ्राम परितो मुने ।। १ ।।\nपार्वत्युवाच ।।\nअये विप्रेन्द्रातिवृद्ध क्व गतोऽसि क्षुधाऽऽतुरः ।।\nहे तात दर्शनं देहि प्राणान्वै रक्ष मे विभो ।। २ ।।\nशिव शीघ्रं समुत्तिष्ठ ब्राह्मणान्वेषणं कुरु ।।\nक्षणमुन्मनसोरेष गतः प्रत्यक्षमावयोः ।। ३ ।।\nअगृहीत्वा गृहात्पूजां गृहिणोऽतिथिरीश्वर ।।\nयदि याति क्षुधाऽऽर्त्तश्च तस्य किं जीवनं वृथा ।। ४ ।।\nपितरस्तन्न गृह्णन्ति पिण्डदानं च तर्पणम् ।।\nतस्याहुतिं न गृह्णाति वह्निः पुष्पं जलं सुराः ।। ५ ।।\nहव्यं पुष्पं जलं द्रव्यमशुचेश्च सुरासमम् ।।\nअमेध्यसदृशः पिण्डः स्पर्शनं पुण्यनाशनम् ।। ६ ।।\nएतस्मिन्नन्तरे तत्र वाग् बभूवाशरीरिणी ।।\nकैवल्ययुक्ता सा दुर्गा तां शुश्राव शुचाऽऽतुरा ।। ७ ।।\nशान्ता भव जगन्मातस्स्वसुतं पश्य मन्दिरे ।।\nकृष्णं गोलोकनाथं तं परिपूर्णतमं परम् ।।८।।\nसुपुण्यकव्रततरोः फलरूपं सनातनम् ।।\nयत्तेजो योगिनः शश्वद्ध्यायन्ति सन्ततं मुदा ।। ९ ।।\nध्यायन्ति वैष्णवा देवा ब्रह्मविष्णुशिवादयः ।।\nयस्य पूज्यस्य सर्वाग्रे कल्पे कल्पे च पूजनम् ।। १० ।।\nयस्य स्मरणमात्रेण सर्वविघ्नो विनश्यति ।।\nपुण्यराशिस्वरूपं च स्वसुतं पश्य मन्दिरे ।। ११ ।।\nकल्पे कल्पे ध्यायसि यं ज्योतीरूपं सनातनम् ।।\nपश्य त्वं मुक्तिदं पुत्रं भक्तानुग्रहविग्रहम् ।।१२।।\nतव वाञ्छापूर्णबीजं तपःकल्पतरोः फलम्।।\nसुन्दरं स्वसुतं पश्य कोटिकन्दर्पनिन्दकम् ।।१३।।\nनायं विप्रः क्षुधाऽऽर्त्तश्च विप्ररूपी जनार्दनः ।।\nकिं वा विलापं कुरुषे क्व वा वृद्धः क्व चातिथिः ।।\nसरस्वती त्वेवमुक्त्वा विरराम च नारद ।। १४ ।।\nत्रस्ता श्रुत्वाऽऽकाशवाणीं जगाम स्वालयं सती ।।\nददर्श बालं पर्य्यङ्के शयानं सस्मितं मुदा।।१५।।\nपश्यन्तं गेहशिखरं शतचन्द्रसमप्रभम् ।।\nस्वप्रभापटलेनैव द्योतयन्तं महीतलम् ।। १६ ।।\nकुर्वन्तं भ्रमणं तल्पे पश्यन्तं स्वेच्छया मुदा ।।\nउमेति शब्दं कुर्वन्तं रुदन्तं तं स्तनार्थिनम् ।। १७ ।।\nदृष्ट्वा तदद्भुतं रूपं त्रस्ता शंकरसन्निधिम् ।।\nगत्वा सोवाच गिरिशं सर्वमङ्गलमङ्गला ।। १८ ।।\nपार्वत्युवाच ।।\nगृहमागच्छ सर्वेश तपसां फलदायकम् ।।\nकल्पे कल्पे ध्यायसि यं तं पश्यागत्य मन्दिरम् ।। १९ ।।\nशीघ्रं पुत्रमुखं पश्य पुण्यबीजं महोत्सवम् ।।\nपुन्नामनरकत्राणकारणं भवतारणम् ।। २० ।।\nस्नानं च सर्वतीर्थेषु सर्वयज्ञेषु दक्षिणम् ।।\nपुत्रसंदर्शनस्यास्य कलां नार्हति षोडशीम् ।। २१ ।।\nसर्वदानेन यत्पुण्यं क्ष्माप्रदक्षिणतश्च यत् ।।\nपुत्रदर्शनपुण्यस्य कलां नार्हति षोडशीम् ।। २२ ।।\nसर्वैस्तपोभिर्यत्पुण्यं देवानशनैर्व्रतैः ।।\nसत्पुत्रोद्भवपुण्यस्य कलां नार्हति षोडशीम् ।। २३ ।।\nयद्विप्रभोजनैः पुण्यं यदेव सुरसेवनैः ।।\nसत्पुत्रप्राप्तिपुण्यस्य कलां नार्हति षोडशीम् ।। २४ ।।\nपार्वत्या वचनं श्रुत्वा शिवः संहृष्टमानसः ।।\nआजगाम स्वभवनं क्षिप्रं  वै कान्तया सह ।।\nददर्श तल्पे स्वसुतं तप्तकाञ्चनसन्निभम् ।। २५ ।।\nहदयस्थं च यद्रूपं तदेवातिमनोहरम् ।।\nदुर्गातल्पात्समादाय कृत्वा वक्षसि तं सुतम्।।\nचुचुम्बानन्दजलधौ निमग्ना सेत्युवाच तम् ।। २६ ।।\nसंप्राप्यामूल्यरत्नं त्वां पूर्णमेव सनातनम् ।।\nयथा मनो दरिद्रस्य सहसा प्राप्य सद्धनम् ।। २७ ।।\nकान्ते सुचिरमायाते प्रोषिते योषितो यथा ।।\nमानसं परिपूर्णं च बभूव च तथा मम ।। २८ ।।\nसुचिरं गतमायातमेकपुत्रा कथा सुतम् ।।\nदृष्ट्वा तुष्टा यथा वत्स तथाऽहमपि साम्प्रतम् ।। २९ ।।\nसद्रत्नं सुचिरं भ्रष्टं प्राप्य हृष्टो यथा जनः ।।\nअनावृष्टौ सुवृष्टिं च संप्राप्याहं तथा सुतम् ।। ३० ।।\nयथा सुचिरमन्धानां स्थितानां च निराश्रये ।।\nचक्षुस्सुनिर्म्मलं प्राप्य मनः पूर्णं तथैव मे ।। ३१ ।।\nदुस्तरे सागरे घोरे पतितस्य च संकटे ।।\nअनौकस्य प्राप्य नौकां मनः पूर्णं तथा मम ।। ३२ ।।\nतृष्णया शुष्ककण्ठानां सुचिराच्च सुशीतलम्।।\nसुवासितं जलं प्राप्य मनः पूर्णं तथा मम।।३३।।\nदावाग्निपतितानां च स्थितानां च निराश्रये ।।\nनिरग्निमाश्रयं प्राप्य मनः पूर्णं तथा मम ।। ३४ ।।\nचिरं बुभुक्षितानां च व्रतोपोषणकारिणाम् ।।३५।।\nसदन्नं पुरतो दृष्ट्वा मनः पूर्णं तथा मम ।।\nइत्युक्त्वा पार्वती तत्र क्रोडे कृत्वा स्वबालकम् ।।३६।।\nप्रीत्या स्तनं ददौ तस्मै परमानन्दमानसा ।।\nक्रोडे चकार भगवान्बालकं हृष्टमानसः ।। ३७ ।।\nचुचुम्ब गण्डे वेदोक्तं युयुजे चाशिषं मुदा ।। ३८ ।।\nइति श्रीब्रह्मवैवर्त्ते महापुराण तृतीये गणपति खण्डे नारदनारायणसंवादे बालगणेशदर्शनं नाम नवमोऽध्यायः ।। ९ ।।"
  }
]
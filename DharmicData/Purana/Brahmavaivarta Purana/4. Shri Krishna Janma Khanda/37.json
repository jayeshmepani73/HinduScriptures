[
  {
    "text": "श्रीराधिकोवाच ।।\nएवंभूतस्य च विभोः सर्वेशस्य महात्मनः ।।\nन शस्तं कथमुच्छिष्टं ब्रूहि संदेहभञ्जन ।। १ ।।\nश्रीकृष्ण उवाच ।।\nशृणु देवि प्रवक्ष्येऽहमितिहासं पुरातनम् ।।\nपापेन्धनानां दहने ज्वलदाग्निशिखोपमम् ।।२।।\nसनत्कुमारो वैकुण्ठमेकदा च जगाम ह ।।\nददर्श भुक्तवन्तं च नाथं नारायणं द्विजः ।।३।।\nतुष्टाव गूढैः स्तोत्रैश्च प्रणम्य भक्तितो मुदा ।।\nअवशेषं ददौ तस्मै संतुष्टो भक्तवत्सलः ।। ४ ।।\nप्राप्तमात्रेण तत्रैव भुक्तं तेनैव किंचन।।\nकिंचिद्ररक्ष बंधूनां भक्षणाय च दुर्लभम् ।।५।।\nसिद्धाश्रमे च यद्दत्तं गुरवे शूलपाणिने ।।\nभक्त्युद्रेकाच्च तत्सर्वं भुक्तं च प्राप्तिमात्रतः।।६।।\nभु्क्त्वा सुदुर्लभं वस्तु ननर्त प्रेमविह्वलः ।।\nपुलकाङ्कितसर्वाङ्गः साश्रुनेत्रो मुदाऽन्वितः ।।७।।\nगायन्मम गुणान्भक्त्या सुकण्ठः पंचवक्त्रतः  ।।\nरागभेदैकतानेन तालमानेन सुंदरम् ।। ८ ।।\nपपात डमरुर्हस्ताच्छृङ्गं च व्याघ्रचर्म च ।।\nस्वयं निपत्य पश्चाच्च रुदन्मूर्च्छामवाप ह ।। ९ ।।\nअतीव कमनीयं तद्रूपं ध्यात्वैकमानमः ।।\nसहस्रदलमध्यस्थं मां पश्यन्हृत्सरोरुहे ।। 4.37.१० ।।\nएतस्मिन्नन्तरे देवी दुर्गा दुर्गार्तिनाशिनी ।।\nमुदाऽऽजगाम शीघ्रं तत्प्रसन्नवदनेक्षणा ।। ११ ।।\nरुदन्तं मूर्च्छितं दृष्ट्वा निपतन्तं च भक्तितः ।।\nप्रहस्य वार्तां पप्रच्छ कुमारं शूलपाणिनः ।। १२ ।।\nसर्वं तां कथयामास कुमारः संपुटाञ्जलिः ।।\nश्रुत्वा चुकोप सा देवी शिवं प्रस्फुरिताधरा ।। ।। १३ ।।\nतां शप्तुमुद्यतां देवीमुत्थाय च त्रिलोचनः ।।\nबोधयामास विविधं तुष्टाव संपुटाञ्जलिः ।। १४ ।।\nश्रुत्वा मनोहरं स्तोत्रं न शशाप शिवं शिवा ।।\nदुष्टं चक्रे तदुच्छिष्टमभक्ष्यं विदुषामपि ।। १५ ।।\nन लोकानां प्रभावश्च तपःसौभाग्यतेजसाम् ।।\nब्रह्माण्डे सर्वसंहर्ता चकंपे पार्वतीभये ।। १६ ।।\nउवाच तं जगन्माता नीतिसारं परं वचः ।।\nगणप्रसूः सकोपा च रक्तपङ्कजलोचना ।। १७ ।।\nअहो तपःप्रभावश्च तेजसश्च न जीविनाम् ।।\nस ब्रह्माण्डस्य संहर्ता चकम्पे शैलकन्यका ।। १८ ।।\nपार्वत्युवाच।।\nत्वं पोष्टा जगतां पाता ममैव च विशेषतः ।।\nवक्ता चतुर्णां वेदानां जनकश्च स्वयं विभुः ।। १९ ।।\nमुक्तिप्रदाता भक्तानां दाता च सर्वसंपदाम् ।।\nत्वं चेत्करोषि दुर्नीतिं को वा धर्मं च पाति वै ।।4.37.२०।।\nसदा ते परिपाल्याऽहं पोष्या भक्त्या च किंकरी ।।\nवंचिता कर्मदोषेण हरनिर्माल्यभक्षणे ।। २१ ।।\nकिंचिच्छुद्धं हिरण्येन किंचिद्वस्तु च वायुना ।।\nकिंचित्प्रक्षालनेनैव सर्वं विष्णोर्निवेदनात् ।। २२ ।।\nविष्णोर्निवेदितान्नेन यष्टव्याः सर्वदेवताः ।।\nपितरोऽतिथयश्चैवमिति वेदेषु निश्चितम् ।। २३ ।।\nअनिवेद्यमभक्ष्यं च नैवेद्यमुदरे हरेः ।।\nत्यक्त्वा करोति यो भक्त्या पार्षदप्रवरो भवेत् ।। २४ ।।\nअमृतं सर्ववस्तूनामिष्टसारं सुदुर्लभम् ।।\nविष्णोर्निवेदितान्नस्य कलां नार्हति षोडशीम् ।। २५ ।।\nहन्त्यकालिकमृत्युं तदमृतं मूढरंजनम् ।।\nनैवेद्यं च हरेरेव हरितुल्यं करोत्यहो ।। २६ ।।\nयदृच्छया तं नैवेद्यं यो भुङ्क्ते साधुसंगतः ।।\nषष्टिवर्षसहस्राणां प्राप्नोति तपसः फलम् ।। २७ ।।\nयो निवेद्य हरिं भुङ्क्ते भक्त्या भक्तश्च नित्यशः।।\nकिं वा तपस्यां कर्ता च स हरेस्तेजसा समः ।।२८।।\nश्रुतं पुरा त्वन्मुखतः पुष्करे मुनिसंसदि ।।\nअहं वेदविधाता न किमहं वक्तुमीश्वरी ।। ।। २९ ।।\nसुचिरं च तपस्तप्त्वा मया लब्धस्त्वमीश्वरः ।।\nत्वया विष्णोः प्रसादेन वंचिताऽहं कथं प्रभो ।। 4.37.३० ।।\nयतो न दत्तं नैवद्यं विष्णोर्मह्यं त्वयाऽधुना।।\nअतो मत्तो गृहाणैतत्फलमेव महेश्वर ।। ३१ ।।\nअद्यप्रभृति ये लोका नैवेद्यं भुञ्जते तव ।।\nते जन्मैकं सारमेया भविष्यन्त्येव भारते ।।३२।।\nइत्युक्त्वा पार्वती माता रुरोद पुरतो विभोः ।।\nदृष्टिः पपात तत्कण्ठे नीलकण्ठो बभूव ह ।।३३।।\nतदा शिवः शिवां भक्त्या कृत्वा वक्षसि सादरम् ।।\nतन्मानभङ्गं स्तोत्रेण विनयेन चकार ह ।। ३४ ।।\nकरेण चक्षुषोर्नीरं संमृज्य च पुनःपुनः ।।\nबोधयामास विविधैर्नीतिवाक्यैर्मनोहरैः ।। ३५ ।।\nपरितुष्टा च सा देवी भर्तारं समुवाच ह ।।\nकलेवरं च त्यक्ष्यामि नैवेद्येन विना हरेः ।। ३६ ।।\nबिभर्ति देहं सततं तव सौभाग्यवर्द्धनम् ।।\nकथं वहामि सौभाग्यरहितं च कलेवरम् ।। ३७ ।।\nअपूर्वं तव नैवेद्यं जन्ममृत्युजराहरम् ।।\nकृतं दुष्टं च यत्तस्मात्पश्य देहं त्यजामि च ।। ३८ ।।\nलिङ्गोपरि च यद्दत्तं तदेवाग्राह्यमीश्वर ।।\nसुपवित्रं भवेत्तस्य विष्णोर्नैवेद्यमिश्रितम् ।। ३९ ।।\nइत्येवमुक्त्वा सा देवी देहं त्यक्तुं समुद्यता ।।\nत्रस्तो हरस्तत्पुरतः स्तुत्वा च स्वीचकार ह ।। 4.37.४० ।।\nशंकर उवाच ।।\nस्थिरा भव महादेवि चण्डिके जगदंबिके ।।\nममापराधमखिलं क्षन्तुमर्हसि सुन्दरि ।। ।। ४१ ।।\nमां भृत्यं तपसा क्रीतं कृपां कुरु ममोपरि ।।\nब्रह्मविष्णुमहेशानां बीजभूते सनातनि ।। ४२ ।।\nअहो गोलोकनाथस्थ गुणातीतस्य निर्गुणे ।।\nसर्वशक्तिस्वरूपे च सदैव सहचारिणि ।। ४३ ।।\nसाकारे च निराकारे नित्ये स्वेच्छामये प्रिये ।।\nकृपया तद्विभोरेव मम वक्षसि सांप्रतम् ।। ४४ ।।\nसर्वबीजस्वरूपे च महामाये मनोहरे ।।\nसर्वसिद्धिप्रदे देवि मुक्तिदे कृष्णभक्तिदे ।। ४५\nइच्छैव श्रीहरेः साक्षान्नाहं दातुमपि क्षमः ।।\nतदा देहं परित्यज्य निर्गुणं व्रज निर्गुणे ।। ४६ ।।\nइत्येवमुक्त्वा पुरतस्तस्थौ च चन्द्रशेखरः ।।\nबभूव सुप्रसन्ना सा प्रणनाम हरं परम् ।। ४७ ।।\nइत्येवं पार्वतीस्तोत्रं शङ्करेण कृतं पुरा ।।\nयः पठेद्विपदा ग्रस्तः स भयादेव मुच्यते।।४८।।\nमित्रभेदो  भवेद् दूरं तत्संम्प्रीतिर्भवेत्पुरा ।।\nपार्वती परितुष्टा च न त्यजेत्तस्य मन्दिरम् ।। ४९ ।।\n।। श्रीकृष्ण उवाच ।।\nश्रुत्वा प्रतिज्ञां नाथस्य परितुष्टा बभूव सा ।।\nजगाम स्वर्णदीं तूर्णं स्नानार्थं शंकराज्ञया ।। 4.37.५० ।।\nस्नात्वा   संपूज्य भक्त्या च सुरमिष्टं च निर्गुणम् ।।\nचकार प्रस्तुतं शीघ्रं मिष्टान्नं व्यञ्जनानि च ।। ५१ ।।\nशिवः स्नात्वा च संपूज्य ब्रह्मज्योतिः सनातनम् ।।\nतुष्टाव परया भक्त्या मामेव हृदयस्थितम् ।। ५२ ।।\nगत्वा सर्वमहं भुक्त्वा तस्मै दत्त्वाऽभिवाञ्छितम् ।।\nनैवेद्यं पार्वती लेभे तव मूलं समागता ।। ५३ ।।\nभुक्त्वाऽवशेषं सा देवी सह भर्त्रा मुदाऽन्विता ।।\nतुष्टाव शङ्करं भक्त्या प्रणनाम मुहुर्मुहुः ।। ५४ ।।\nइत्येवं कथितं सर्वं त्वया पृष्टं सुरेश्वरि ।।\nअभिशप्तं शङ्करस्य निर्माल्यं येन हेतुना ।। ५५ ।।\nइति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे हरनिर्माल्यशापप्रसङ्गो नाम सप्तत्रिंशोऽध्यायः ।।३७ ।।"
  }
]
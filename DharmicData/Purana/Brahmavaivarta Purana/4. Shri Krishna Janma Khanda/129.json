[
  {
    "text": "अथैकोनत्रिंशदधिकशततमोऽध्यायः\nनारायण उवाच\nश्रीकृष्णो भगवांस्तत्र परिपूर्णतमः प्रभुः ।\nदृष्ट्वा सारोक्यमोक्षं च सद्यो गोकुलवासिनाम् ।। १ ।।"
  },
  {
    "text": "उवास पञ्चभिर्गोपैर्भाण्डीरे वटमूलके ।\nददर्श गोकुलं सर्व गोकुलं व्याकुलं तथा ।। २ ।।"
  },
  {
    "text": "अरक्षकं च व्यस्तं च शून्यं वृन्दावनं वनम् ।\nयोगेनामृतवृष्ट्या च कृपया च कृपानिधिः ।। ३ ।।"
  },
  {
    "text": "गोपीभिश्च तथा गोपैः परिपूर्णं चकार सः ।\nतथा वृन्दावनं चैव सुरम्यं च मनोहरम् ।। ४ ।।"
  },
  {
    "text": "गोकुलस्थाश्च गोपाश्च समाश्वासं चकार सः ।\nउवाच मधुरं वाक्यं हितं नीतं च दुर्लभम् ।। ५ ।।"
  },
  {
    "text": "श्री भगवानुवाच\nहे गोपगण हे बन्धो सुखं तिष्ठ स्थिरो भव ।\nरमणं प्रियया सार्धं सुरम्यं रासमण्डलम् ।। ६ ।।"
  },
  {
    "text": "तावत्प्रभृति कृष्णस्य पुण्ये वृन्दावने वने ।\nअधिष्ठानं च सततं यावच्चन्द्रदिवाकरौ ।। ७ ।।"
  },
  {
    "text": "तथा जगाम भाण्डीरं विधाता जगतामपि ।\nस्वयं शेषश्च धर्मश्च भवान्या च भवःस्वयम् ।। ८ ।।"
  },
  {
    "text": "सूर्यश्चापि महेन्द्रश्च चन्द्रश्चापि हुनाशनः ।\nकुबेरो वरुणश्चैव पवनश्च यमस्तथा ।। ९ ।।"
  },
  {
    "text": "ईशानश्चापि देवाश्च वसवोऽष्टौ तथैव च ।\nसर्वे ग्रहाश्च रुद्राश्च मुनयो मनवस्तथा ।। १० ।।"
  },
  {
    "text": "त्वरिताश्चाऽऽययुः सर्वे यत्राऽऽस्ते भगवान्प्रभुः ।\nप्रणम्य दण्डवद्भूभौ तमुवाच विधिः स्वयम् ।। ११ ।।"
  },
  {
    "text": "ब्रह्मवाच\nपरिबूर्णतम् ब्रह्मस्वरूप नित्यविग्रह ।\nज्योतिःस्वरूप परम नमोऽस्तु प्रकृतेः पर ।। १२ ।।"
  },
  {
    "text": "सुनिर्लिप्त निराकार साकार ध्यानहेतुना ।\nस्वेच्छामय परं धाम परमात्मन्नमोऽस्तु ते ।। १३ ।।"
  },
  {
    "text": "सर्वकार्यस्वरूपेश कारणानां च कारण ।\nब्रह्मेशशेषदेवेश सर्वेश ते नo ।। १४ ।।"
  },
  {
    "text": "सरस्वतीश पद्मेश पार्वतीश परात्पर ।\nहे सावित्रीश राधेश रासेश्वर नo ।। १५ ।।"
  },
  {
    "text": "सर्वेषामादिभूतर्स्त्वं सर्वः सर्वेश्वरस्तथा ।\nसर्वपाता च संहर्ता सृष्टिरूप नo ।। १६ ।।"
  },
  {
    "text": "त्वत्पादपद्मरजसा धन्या पूता वसुंधरा ।\nशून्यरूपा त्वयि गते हे नाथ परमं पदम् ।। १७ ।।"
  },
  {
    "text": "यत्पञ्चविंशत्यधिकं वर्षाणां शतकं गतम् ।\nत्यक्त्वेमां स्वपदं यासि रुदतीं विरहातुराम् ।। १८ ।।"
  },
  {
    "text": "महादेव उवाच\nब्रह्मणा प्रार्थितस्त्वं च समागत्य वसुंधराम् ।\nभूभारहरणं कृत्वा प्रयासि स्वपदं विभो ।। १९ ।।"
  },
  {
    "text": "त्रैलोक्ये पृथिवी धन्या सद्यः पूता पदाङ्किता ।\nवयं च मुनयो धन्याः साक्षाद्दृष्ट्वा पदाम्बुजम् ।। २० ।।"
  },
  {
    "text": "ध्यानासाध्यो दुराराध्यो मुनीनामूर्ध्वरेतसाम् ।\nअस्माकमपि यश्चेशः सोऽधुना चाक्षुषो भुवि ।। २१ ।।"
  },
  {
    "text": "वासुः सर्वनिवासश्च विश्वनि यस्य लोमसु ।\nदेवस्तस्य महाविष्णुर्वासुदेवो महीतले ।। २२ ।\nसुचिरं तपसा लब्धं सिद्धेन्द्राणां सुदुर्लभम् ।\nयत्पादपद्ममतुलं चाक्षुषं सर्वजीविनाम् ।। २३ ।।"
  },
  {
    "text": "अनन्त उवाच\nत्वमनन्तो हि भगवन्नाहमेव कलांशकः ।\nविश्वैकस्थे क्षुद्रकूर्मे मशकोऽहं गजे यथा ।। २४ ।।"
  },
  {
    "text": "असंख्यशेषाः कूर्माश्च ब्रह्मविषणुशिवात्मकाः ।\nअसंख्यानि च विश्वानि तेषामीशः स्वयं भवान् ।। २५ ।।"
  },
  {
    "text": "अस्माकमीदृशं नाथ सुदिनं क्व भविष्यति ।\nस्वप्नादृष्टश्चयश्चेशः स दृष्टः सर्वजीविनाम् ।। २६ ।।"
  },
  {
    "text": "नाथ प्रयासि गोलोकं पूतां कृत्वा वसुंधराम् ।\nतामनाथां रुदन्तीं च निमग्नां शोकसागरे ।। २७ ।।"
  },
  {
    "text": "देवा ऊचुः\nवेदाःस्तोतुं न शक्ता यं ब्रह्मेशानादयस्तथा ।\nतमेव स्तवनं किं वा वयं कुर्मो नमोऽस्तु ते ।। २८ ।।"
  },
  {
    "text": "इत्येवमुक्त्वा देवास्ते प्रययुर्द्वारकां पुरीम् ।\nतत्रस्थं भगवन्तं च द्रष्टुं शीघ्रं मुदाऽन्विताः ।। २९ ।।"
  },
  {
    "text": "अथ तेषां च गोपाला ययुर्गोलोकमुत्तमम् ।\nपृथिवी कम्पिता भीता चलन्तः सप्तसागराः ।। ३० ।।"
  },
  {
    "text": "हतश्रियं द्वारकां च त्यक्त्वा च ब्रह्मशापतः ।\nमूर्तिं कदम्बमूलस्थां विवेश राधिकेश्वरः ।। ३१ ।।"
  },
  {
    "text": "ते सर्वे चैरकायुद्धे निपेतुर्यादवास्तथा ।\nचितामारुह्य देव्यश्च प्रययुः स्वामिभिः सह ।। ३२ ।।"
  },
  {
    "text": "अर्जुनः स्वपुरं गत्वा समुवाच युधिष्ठिरम् ।\nस राजा भ्रातृभिः सार्धं ययौ स्वर्गं च भार्यया ।। ३३ ।।"
  },
  {
    "text": "दृष्ट्वा कदम्बमूलस्थं तिष्ठन्तं परमेश्वरम् ।\nदेवा ब्रह्मादयस्ते च प्रणेमुर्भक्तिपूर्वकम् ।। ३४ ।।"
  },
  {
    "text": "तुष्टुवुः परमात्मानं देवं नारायणं प्रभुम् ।\nश्यामं किशोरवयसं भूषितं रत्नभूषणैः ।। ३५ ।।"
  },
  {
    "text": "वह्निशुद्धांशुकाधानं शोभितं वनमालया ।\nअतीव सुन्दरं शान्तं लक्ष्मीकान्तं मनोहरम् ।। ३६ ।।"
  },
  {
    "text": "व्याधास्त्रसंयुतं पादपद्मं पद्मादिवन्दितम् ।\nदृष्ट्वा ब्रह्मादिदेवांस्तानभयं सस्मितं ददौ ।। ३७ ।।"
  },
  {
    "text": "पृथिवीं तां समाश्वास्य रुदतीं प्रेमविह्वलाम् ।\nव्याधं प्रस्थापयामास परं स्वपदमुत्तमम् ।। ३८ ।।"
  },
  {
    "text": "बलस्य तेजः शेषे च विवेश परमाद्भुतम् ।\nप्रद्युम्नस्य च कामे वै वाऽनिरुद्धस्य ब्रह्मणि ।। ३९ ।।"
  },
  {
    "text": "अयोनिसंभवा देवी महालक्ष्मीश्च रुक्मिणी ।\nवैकुण्ठं प्रययौ साक्षात्स्वशरीरेण नारद ।। ४० ।।"
  },
  {
    "text": "सत्यभामा पृथिव्यां च विवेश कमलालया ।\nस्वयं जाम्बवती देवी पार्वत्यां विश्वमातरि ।। ४१ ।।"
  },
  {
    "text": "या या देव्यश्च यासां चाप्यंशरुपाश्च भूतले ।\nतस्यां तस्यां प्रविविशुस्ता एव च पृथक्पृथक् ।। ४२ ।।"
  },
  {
    "text": "साम्बस्य तेजः स्कन्दे च विवेश परमाद्भुतम् ।\nकश्यपे वसुदेवश्चाप्यदिव्यां देवकी तथा ।। ४३ ।।"
  },
  {
    "text": "रुक्मिणीमन्दिरं त्यकत्वा समस्तां द्वारकां पुरीम् ।\nस जग्राह समुद्रश्च प्रफुल्लवदनेक्षणः ।। ४४ ।।"
  },
  {
    "text": "लपणोदः समागत्य तुष्टाव पुरुषोत्तमम् ।\nरुरोद तद्वियोगेन साश्रुनेत्रश्च विह्वलः ।। ४५ ।।"
  },
  {
    "text": "गङ्गा सरस्वती पद्मावती च यमुना तथा ।\nगोदावरी स्वर्णरेखा कावेरी नर्मदा मुने ।। ४६ ।।"
  },
  {
    "text": "शरावती बाहृदा च कृतमाला च पुण्यदा ।\nसमाययुश्च ताः सर्वाः प्रणेमुः परमेश्वरम् ।। ४७ ।।"
  },
  {
    "text": "उवाच जाह्नवी देवी रुदती परमेश्वरम् ।\nसाश्रुनेत्राऽतिदीना सा विरहज्वरकातरा ।। ४८ ।।"
  },
  {
    "text": "भागीरथयुवाच\nहे नाथ रमणश्रेष्ठ यासि गोलोकमुत्तमम् ।\nअस्माकं का गतिश्चात्र भविष्यति कलौ युगे ।। ४९ ।।"
  },
  {
    "text": "श्रीभगवानुवाच\nकलेः पञ्चसहस्राणि वर्षाणि तिष्ठ भूतले ।\nपापानि पापिनो यानि तुभ्यं दास्यन्ति स्नानत ।। ५० ।।"
  },
  {
    "text": "मन्मन्त्रोपासकस्पर्शाद्भस्मीभूतानि तत्क्षणात् ।\nभविष्यन्ति दर्शनाच्च स्नानादेव हि जाह्नवि ।। ५१ ।।"
  },
  {
    "text": "हरेर्नामानि यत्रैव पुराणानि भवन्ति हि ।\nतत्र गत्वा सावधानमाभिः सार्धं च श्रोष्यसि ।। ५२ ।।"
  },
  {
    "text": "पुराणश्रवणाच्चैव हरेर्नामानुकीर्तनात् ।\nभस्मीभूतानि पापानि ब्रह्महत्यादिकानि च ।। ५३ ।।"
  },
  {
    "text": "भस्मीभूतानि तान्येव वैष्णवालिङ्गनेन च ।\nतृणानि शुष्ककाष्ठानि दहन्ति पावका यथा ।। ५४ ।।"
  },
  {
    "text": "तथाऽपि वैष्णवा लोके पापानि पापिनामपि ।\nपृथिव्यां यानि तीर्थानि पुण्यान्यपि च जाह्नवि ।। ५५ ।।"
  },
  {
    "text": "मद्भक्तानां शरीरेषु सन्ति पूतेषु संततम् ।\nमद्भक्तपादरजसा सद्यः पूता वसुंधरा ।। ५६ ।।"
  },
  {
    "text": "सद्यः पूतानि तीर्थानि सद्याः पूतं जगत्तथा ।\nमन्मन्त्रोपासका विप्रा ये मदुच्छिष्टभोजिनः ।। ५७ ।।"
  },
  {
    "text": "मामेव नित्यं ध्यायन्ते ते मत्प्राणाधिकाः प्रियाः ।\nतदुपस्पर्शमात्रेण पूतो वायुश्च पावकः ।। ५८ ।।"
  },
  {
    "text": "कलेर्दशसहस्राणि मद्भक्ताः सन्ति भूतले ।\nएकवर्णा भविष्यन्ति मद्भक्तेषु गतेषु च ।। ५९ ।।"
  },
  {
    "text": "मद्भक्तशून्या पृथिवी कलिग्रस्ता भविष्यति ।\nएतस्मिन्नन्तरे तत्र कृष्णदेहाद्विनिर्गतः ।। ६० ।।"
  },
  {
    "text": "चतुर्भुजश्च पुरुषः शतचन्द्रसमप्रभः ।\nशङ्खचक्रगदापद्मधरः श्रीवत्सलाञ्छनः ।। ६१ ।।"
  },
  {
    "text": "सुन्दरं रथमारुह्य श्रीरोदं स जगाम ह ।\nसिन्धुकन्या च प्रययौ स्वयं मूर्तिमती सती ।। ६२ ।।"
  },
  {
    "text": "श्रीकृष्णमनसा जाता मर्त्यलक्ष्मीर्मनोहरा ।\nश्वेतद्वीपं गते विष्णौ जगत्पालनकर्तरि ।। ६३ ।।"
  },
  {
    "text": "शुद्धसत्त्वस्वरूपे च द्विधारूपो बभूव सः ।\nदक्षिणांशश्च द्विभुजो गोपबारकरूपकः ।। ६४ ।।"
  },
  {
    "text": "नपीनजलदश्यामः शोभितः पीतवाससा ।\nश्रीवंशवदनः श्रीमान्सस्मितः पद्मलोचनः ।। ६५ ।।"
  },
  {
    "text": "शतकोटीन्दुसौन्दर्यं शतकोटिस्मरप्रभाम् ।\nदधानः परमानन्दः परिबूर्णतमः प्रभुः ।। ६६ ।।"
  },
  {
    "text": "परं धाम परं ब्रह्मस्वरूपो निर्गुणः स्वयम् ।\nपरमात्मा च सर्वेषां भक्तानुग्रहविग्रहः ।। ६७ ।।"
  },
  {
    "text": "नित्यदेहश्च भगवानीश्वरः प्रकृतेः परः ।\nयोगिनो यं वदन्त्येवं ज्योतीरूपं सनातनम् ।। ६८ ।।"
  },
  {
    "text": "ज्योतिरम्यन्तरे नित्यरूपं भक्ता विदन्ति यम् ।\nवेदा वदन्ति सत्यं यं नित्यमाद्यं विचक्षणाः ।। ६९ ।।"
  },
  {
    "text": "यं वदन्ति सुराः सर्वे परं स्वेच्छामयं प्रभूम् ।\nसिद्धेन्द्रा मुनयः सर्वे सर्वरूपं वदन्ति यम् ।। ७० ।।"
  },
  {
    "text": "यमनिर्वचनीयं च योगीन्द्रः शंकरो वदेत् ।\nस्वयं विधाता प्रवदेत्कारणानां च कारणम् ।। ७१ ।।"
  },
  {
    "text": "शेषो वदेदनन्तं यं नवधारूपमीश्वरम् ।\nतर्काणामेव षण्णां च षड्विधं रूपमीप्सितम् ।। ७२ ।।"
  },
  {
    "text": "वैष्णवानामेकरूपं वेदानामेकमेव च ।\nपुराणानामेकरूपं तस्मान्नवविधं स्मृतम् ।। ७३ ।।"
  },
  {
    "text": "न्यायोऽनिर्वचनीयं च यं मतं शंकरो वदेत् ।\nनित्यं वैशेषिकाश्चाऽऽद्यं तं वदन्ति विचक्षणाः ।। ७४ ।।"
  },
  {
    "text": "सांख्य वदन्ति तं देवं ज्योतीरूपं सनातनम् ।\nमीमांसा सर्वरूपं च वेदान्तः सर्वकारणम् ।। ७५ ।।"
  },
  {
    "text": "पातञ्जलोऽप्यनन्तं च वेदाः सत्यस्वरूपकम् ।\nस्वेच्छामयं पुराणं च भक्ताश्च नित्यविग्रहम् ।। ७६ ।।"
  },
  {
    "text": "सोऽयं गोलोकनाथश्च राधेशो नन्दनन्दनः ।\nगोकुले गोपवेषश्च पुण्ये वृन्दावने वने ।। ७७ ।।"
  },
  {
    "text": "चतुर्भुजश्च वैकुण्ठे महालक्ष्मीपतिः स्वयम् ।\nनारायणश्च भगवान्यन्नाम मुक्तिकारणम् ।। ७८ ।।"
  },
  {
    "text": "सकृन्नारायणेत्युक्त्वा पुमान्कल्पशतत्रयम् ।\nगङ्गादिसर्वतीर्थेषु स्नातो भवति नारद ।। ७९ ।।"
  },
  {
    "text": "सुनन्दनन्दकुमुदैः पार्षदैः परिवारितः ।\nशङ्खचक्रगदापद्मधरः श्रीवत्सलाञ्छनः ।। ८० ।।"
  },
  {
    "text": "कौस्तुभेन मणीन्द्रेण भूषितो वनमालया ।\nदेवैः स्तुतश्च यानेन वैकुण्ठं स्वपदं ययौ ।। ८१ ।।"
  },
  {
    "text": "गते वैकुण्ठनाथे च राधेशश्च स्वयं प्रभुः ।\nचकार वंशीशब्दं च त्रैलोक्यमोहनं परम् ।। ८२ ।।"
  },
  {
    "text": "मूर्च्छांप्रापुर्देवगणा मुनयश्चापि नारद ।\nअचेतना बभूवुश्च मायया पार्वतीं विना ।। ८३ ।।"
  },
  {
    "text": "उवाच पार्वती देवी भगवन्तं सनातनम् ।\nविष्णुमाया भगवती सर्वरूपा सनातनी ।। ८४ ।।"
  },
  {
    "text": "परब्रह्मस्वरूपा या परमात्मस्वरूपिणी ।\nसगुणा निर्गुणा सा च परा स्वेच्छामयी सती ।। ८५ ।।"
  },
  {
    "text": "पार्वत्युवाच\nएकाऽहं राधिकारूपा गोलोके रासमण्डले ।\nरासशून्यं च गोलोकं परिपूर्ण कुरु प्रभो ।। ८६ ।।"
  },
  {
    "text": "गच्छ त्वं रथमारुह्य मुक्तामाणिक्यभूषितम् ।\nपरिबूर्णतमाऽहं च तव वङः स्थलस्थिता ।। ८७ ।।"
  },
  {
    "text": "तवाऽऽज्ञया महालक्ष्मीरहं वैकुण्ठगामिनी ।\nसरस्वती च तत्रैव वामे पार्श्वे हरेरपि ।। ८८ ।।"
  },
  {
    "text": "तवाहं मनसा जाता सिन्धुकन्या तवाऽऽज्ञया ।\nसावित्री वेदमाताऽहं कलया विधिसंनिधौ ।। ८९ ।।"
  },
  {
    "text": "तैजःसु सर्वदेवानां पुरा सत्ये तवाऽऽज्ञया ।\nअधिष्ठानं कृत तत्र धृतं देव्या शरीरकम् ।। ९० ।।"
  },
  {
    "text": "शुम्भादयश्च दैत्याश्च निहताश्चावलीलया ।\nदुर्ग निहत्य तुर्गाऽहं त्रिपुरा त्रिपुरे वधे ।। ९१ ।।"
  },
  {
    "text": "निहत्य रक्तबीजं च रक्तबीजविनाशिनी ।\nतवाऽऽज्ञया दक्षकन्या सती सत्यस्वरूपिणी ।। ९२ ।।"
  },
  {
    "text": "योगेन त्यक्त्वा देहं च शैलजाऽहं तवाऽऽज्ञया ।\nत्वया दत्तवा (त्ताः शंकराय गोलोके रासमण्डले ।। ९३ ।।"
  },
  {
    "text": "विष्णुभक्तिरहं तेन विष्णुमाया च वैष्णवी ।\nनारायणस्य मायाऽहं तेन नारायणी स्मृता ।। ९४ ।।"
  },
  {
    "text": "कृष्णप्राणाधिकाऽहं च प्राणाधिष्ठातृदेवता ।\nमहाविष्णोश्च वासोश्च जननी राधिका स्वयम् ।। ९५ ।।"
  },
  {
    "text": "तवाऽऽज्ञया पञ्चधाऽहं पञ्चप्रकृतिरूपिणी ।\nकलाकलांशयाऽहं च देवपत्नयो गृहे गृहे ।। ९६ ।।"
  },
  {
    "text": "शीघ्रं गच्छ महाभाग तत्राऽहं विरहातुरा ।\nगोवीभिः सहिता रासं भ्रमन्ती परितः सदा ।। ९७ ।।"
  },
  {
    "text": "पार्वतीवचनं श्रुत्वा प्रहस्य रसिकेश्वरः ।\nरत्नयानं समारुह्य ययौ गोलोकमुत्तमम् ।। ९८ ।।"
  },
  {
    "text": "पार्वती बोधयामास स्वयं देवगणं तथा ।\nमायावंशीरवाच्छन्नं विष्णुमाया सनातनी ।। ९९ ।।"
  },
  {
    "text": "कृत्वा ते हरिशब्दं च स्वगृहं विस्मयं ययुः ।\nशिवेन सार्धं दुर्गा सा प्रहृष्टा स्वपुरं ययौ ।। १०० ।।"
  },
  {
    "text": "अथ कृष्णं समायान्तं राधा गोपीगणैः सह ।\nअनुव्रजं ययौ हृष्टा सर्वज्ञा प्राणवल्लभम् ।। १०१ ।।"
  },
  {
    "text": "दृष्ट्वा समीपमायान्तमवरुह्य रथात्सती ।\nप्रणनाम जगन्नाथं सिरसा सखिभिः सह ।। १०२ ।।"
  },
  {
    "text": "गोपा गोप्यश्च मुदिताः प्रफुल्लवदनेक्षणाः ।\nदुंदुभिं वादयामासुरीश्वरागमनोत्सुकाः ।। १०३ ।।"
  },
  {
    "text": "विरजां च समुत्तीर्य दृष्ट्वा राधां जगत्पतिः ।\nअवरुह्य रथात्तूर्णं गृहीत्वा राधिकाकरम् ।। १०४ ।।"
  },
  {
    "text": "शतशृङ्गं च बभ्राम सुरम्यं रासमण्डलम् ।\nदृष्ट्वाऽक्षयवटं पुण्यं पुण्यं वृन्दावनं ययौ ।। १०५ ।।"
  },
  {
    "text": "तुलसीकाननं दृष्ट्वा प्रययौ मालतीवनम् ।\nवामे कृत्वा कुन्दवनं माधवीकाननं तथा ।। १०६ ।।"
  },
  {
    "text": "चकार दक्षिणे कृष्णश्चम्पकारण्यमीप्सिनम् ।\nचकार पश्चात्तूर्णं च चारुचन्दनकाननम् ।। १०७ ।।"
  },
  {
    "text": "ददर्श पुरतो रम्यं राधिकाभवनं परम् ।\nउवास राधया सार्धं रत्नसिंहासने वरे ।। १०८ ।।"
  },
  {
    "text": "सकर्पूरं च ताम्बूलं बुभुजे वासितं जलम् ।\nसुष्वाप पुष्पतल्पे च सुगन्धिचन्दनार्चिते ।। १०९ ।।"
  },
  {
    "text": "स रेमे रामया सार्धं निमग्नो रससागरे ।\nइत्येवं कथितं सर्वं धर्मवक्त्राच्च यच्छ्रुतम् ।। ११० ।।"
  },
  {
    "text": "गोलोकारोहणं रम्यं किं भूयः श्रोतुमिच्छसि ।। १११ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo गोलोकारोहणं\nनामैकोनत्रिंशदधिकशततमोऽध्यायः ।। १२९ ।।"
  }
]
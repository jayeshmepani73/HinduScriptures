[
  {
    "text": "राधिकोवाच\nज्ञानात्मकश्च परमो ब्रह्मेशशेषपूजितः ।\nज्ञानं च न ददौ तुभ्यं मन्मुलं प्रेषिता सति ।। १ ।।\nतेनैव च्छद्मना तुभ्यं भावार्थं बोधयामि किम् ।\nवेदाः सन्तश्च भावार्थं नैव जानन्ति तस्य च ।। २ ।।\nस्त्रीजातिरबला मूढा वक्तुतोऽज्ञानतत्परा ।\nततस्तद्विरहेणैव संततं हतचेतना ।। ३।।\nकिं वाऽहं कथयिष्यामि ज्ञानं पञ्चविधेषु च ।\nभक्त्यात्मकं सर्वपरं निबोध कथयामि ते ।। ४ ।।\nश्रीकृष्णस्य वरेणापि न साधो निर्भयो भव ।\nगोलोके चापि पतनं संभवेच्च कुयोगिनः ।। ५ ।।\nतस्मात्सर्वं परित्यज्य भजस्व परमेश्वरम् ।\nपुत्रबुद्धिं परित्यज्य ब्रह्मरूपं निशामय ।। ६ ।।\nयशोदे भवती सर्वे परित्यज्य च नश्वरम् ।\nगत्वा वृन्दावनं रम्यं पुण्यक्षेत्रं च भारतम् ।। ७ ।।\nकृत्वा त्रिकालस्नानं च निर्मले यमुनाजले ।\nकृत्वाऽष्टदलपद्मं च स्निग्धेन चन्दनेन च ।। ८ ।।\nध्यानेन गर्गदत्तेन शुद्धेन मनसा सति ।\nसंपूज्य परमानन्दं सानन्दं व्रज तत्पदम् ।। ९ ।।\nकृत्वा निकृन्तनं कर्म पिदृभिः शतकैः सह ।\nवैष्णवेन सहाऽऽलापं कुरुष्व सततं सति ।। १० ।।\nवरं हुतवहज्वालां भक्तो वाञ्छति पञ्जरम् ।\nवरं च कण्टके वासं वरं च विष्भक्षणम् ।। ११ ।।\nहरिभक्तिविहीनानां न सङ्गं नाशकारणम् ।\nस्वयं नष्टो भक्तिहीनो बृद्धिणेदं करोति च ।। १२ ।।\nअङ्कुरो भक्तिवृक्षस्य भक्तसङ्गेन वर्धते ।\nपरं हरिकथालापपीयूषासेचनेन च ।। १३ ।।\nअभक्तालापदीपाग्निज्वालायाः कलयापि च ।\nअङ्कुरः शुष्कतां याति पुनः सेकेन वर्धते ।। १४ ।।\nतस्मादभक्तसङ्गं च सावधानः परित्यज ।\nयथा दृष्ट्वा कालसर्पं नरो भीत्वा पलायते ।। १५ ।।\nयशोदे च प्रयत्नेन स्वात्मनः पुत्रमीश्वरम् ।\nराम नारायणनन्त मुकुन्द मधुसूदन ।। १६ ।।\nकृष्ण केशव कंसारे हरे वैकुण्ठ वामन ।\nइत्येकादश नामानि पठेद्वा पाठयेदिति ।। १७ ।।\nजन्मकोटिसहस्राणां पातकादेव मुच्यते ।\nराशब्दो विश्ववचनो मश्चापीश्वरवाचकः ।। १८ ।।\nविश्वानामीश्वरो यो हि तेन रामः प्रकीर्तितः ।\nरमते रमया सार्वं तेन रामं विदुर्बुधा ।। १९ ।।\nरमाया रमणस्थानं रामं रामविदो विदुः ।\nराश्चेति लक्ष्मीवचनो मश्चापीश्वरवाचकः ।। २० ।।\nलक्ष्मीपतिं गतिं रामं प्रवदन्ति मनीषिणः ।\nनाम्नां सहस्रं दिव्यानां स्मरणे यत्फलं लभेत् ।। २१ ।।\nतत्फलं लभते नूनं रामोच्चारणमात्रतः ।\nसारूप्यमुक्तिवचनो सारेति च विदुर्बुधाः ।। २२ ।।\nयो देवोऽप्ययनं तस्य स च नारायणः स्मृतः ।\nनाराश्च कृतपापाश्चाप्ययनं गमनं स्मृतम् ।। २३ ।।\nयतो हि गमनं तेषां सोऽयं नारायणः स्मृतः ।\nसकृन्नारायणेत्युक्त्वा पुमान्कल्मशतत्रयम् ।। २४ ।।\nगङ्गादिसर्वतीर्थेषु स्नातो भवति निश्चितम् ।\nनारं च मोक्षणं पुण्यमयनं ज्ञानमीप्सितम् ।। २५ ।।\nतयोर्ज्ञानं भवेद्यस्मात्सोऽयं नारायणः प्रभुः ।\nनास्त्यन्तो यस्य वेदेषु पुराणेषु चतुर्षु च ।। २६ ।।\nशास्त्रेष्वन्येषु योगेषु तेनानन्तं विदुर्बुधाः ।\nमुकुमध्ययमानं च निर्वाणं मोक्षवाचकम् ।। २७ ।।*\nतद्ददाति च यो देवो मुकुंदस्तेन कीर्तितः ।\nमुकुं भक्तिरसप्रेमवचनं वेदसंमतम् ।। २८ ।।**\nयस्तं ददाति भक्तेभ्यो मुकंदस्तेन कीर्तितः ।\nसूदनं मधुदैत्यस्य यस्मात्स मधुसूदनः ।। २९ ।।\nइति सन्तो वदन्तीशं वेदे भिन्नार्थमीप्सितम् ।\nमधु क्लीबं च माध्वीके कृतकर्मशुभाशुभे ।। ३० ।।\nभक्तानां कर्मणां चैव सूदनं मधुसूदनः ।\nपरिणामाशुभं कर्मं भ्रान्तानां मधुरं मधु ।। ३१ ।।\nकरोति सूदनं यो हि स एव मधुसूदनः ।\nकृषिरुत्कृष्टवचनो णश्च सद्भक्तिवाचकः ।। ३२ ।।\nअश्चापि दातृवचनः कृष्णं तेन विदुर्बुधाः ।\nकृषिश्च परमानन्दे णश्च तद्दास्यकर्मणि ।। ३३ ।।\nतयोर्दाता च यो देवस्तेन कृष्णः प्रकीर्तितः ।\nकोटिजन्मार्जिते पापे कृषिःक्लेशे च वर्तते ।। ३४ ।।\nभक्तानां णश्च निर्वाणे तेन कृष्णः प्रकीर्तितः ।\nनाम्नां सहस्रं दिव्यानां त्रिरावृत्त्या चयत्फलम् ।। ३५ ।।\nएकावृत्त्या तु कृष्णस्य तत्फलं लभते नरः ।\nकृष्णनाम्नः परं नाम न भूतं न भविष्यति ।। ३६ ।।\nसर्वेभ्यश्च परं नाम कृष्णेति वैदिका विदुः ।\nकृष्ण कृष्णोति हे गोपि यस्तं स्मरति नित्यशः ।। ३७ ।।\nजलं भित्त्वा यथा पद्मं नरकादुद्धरेच्च सः ।\nकृष्णेति मङ्गलं नाम यस्य वाचि प्रवर्तते ।। ३८ ।।\nभस्मीभवन्ति सद्यस्तु महापातककोटयः ।\nअश्वमेधसहस्रेभ्यः फलं कृष्णजपस्य च ।। ३९ ।।\nवरं तेभ्यः पुनर्जन्म नातो भक्तपुनर्भवः ।\nसर्वेषामपि यज्ञानां लक्षाणि च व्रतानि च ।। ४० ।।\nतीर्थस्नानानि सर्वाणि तपांस्यनशनानि च ।\nवेदपाठसहस्राणि प्रादक्षिण्यं भुवः शतम् ।। ४१ ।।\nकृष्णनामजपस्यास्य कलां नार्हन्ति षोडशीम् ।\nतेषां लोभा द्भवेत्स्वर्गफलं च सुचिरं नृणाम् ।। ४२ ।।\nस्वर्कादवश्यं पुंसश्च जपकर्तुर्हरेः पदम् ।\nके जले सर्वदेहेऽपि शयनं यस्य चाऽऽत्मनः ।। ४३ ।।\nवदन्ति वैदिकाः सर्वे तं देवं केशवं परम् ।\nकंसश्च पातके विघ्ने रोगे शोके च दानवे ।। ४४ ।।\nतेषामरिर्निहन्ता च स कंसारिः प्रकीर्तितः ।\nरुद्ररूपेण संहर्ता विश्वानामपि नित्यशः ।। ४५ ।।\nभक्तानां पातकानां च हरिस्तेन प्रकीर्तितः ।\nमा च ब्रह्मस्वरूपा या मूलप्रकृतिरीश्वरी ।। ४६ ।।\nनारायणीति विख्याता विष्णुमाया सनातनी ।\nमहालक्ष्मीस्वरूपा च वेदमाता सरस्वती\nराधा वसुंधरा गङ्गा तासां स्वामी च माधवः ।। ४७ ।।\nब्रह्मेशशेषादिभवैश्च वन्द्यं ध्यानैर्न किंचित्सनकादिभिश्च ।\nवेदैः पुराणैर्न निरूपितं च भजस्व भक्त्या नवनीतचोरम् ।। ४८ ।।\nक्व चापि दुग्धं क्व दघि घृतं वा नवोद्धृतं वा क्व च तक्रमीप्सितम् ।\nतेषां क्व चोरोभवतिं क्व चापि क्व बन्धनं ते भवमूलमध्ये ।।  ४९ ।।\nन योगिभिः सिद्धगणैर्मुनीन्द्रैर्न भक्तसंघैर्भवपद्मशेषैः ।\nयोगैर्न बद्धो न हि रक्षितुं क्षमैः कथं स वद्धस्तव मूलमध्यतः ।। ५० ।।\nप्रम्णानु भक्त्या स्तवनेन पूजया भजस्व पुत्रं तरसा च भारते ।\nहृत्पद्ममध्ये स्थितमीश्वरं परं ध्यानेन यत्नेन च संततं सति ।। ५१ ।।\nवरं वृणुष्व भद्रं ते यत्ते मनसि वाञ्छितम् ।\nसर्वं दास्यामि जगति देवानामपि दुर्लभम् ।। ५२ ।।\nयशोदोवाच\nहरौ च निश्चला भक्तिस्तद्दास्यं वाञ्छितं मम ।\nतव नाम्नश्च व्युत्पत्तिः का वा तद्वक्तुमर्हसि ।। ५३ ।।\nराधिकोवाच\nभवेद्भक्तिर्निश्चला ते हरेर्दास्यं च दुर्लभम् ।\nलभस्व मद्वरेणापि कथयामि सुनिर्णयम् ।। ५४ ।।\nपुरा नन्देन दृष्टाऽहं भाण्डीरे वटमूलके ।\nमया च कथितो नन्दो निषिद्धश्च प्रजेश्वरः ।। ५५ ।।\nअहमेव स्वयं राधा छाया रायणकामिनी ।\nरायणः श्रीहरेरंशः पार्षदप्रवरो महान् ।। ५६ ।।\nराशब्दश्च महाविष्णुर्विश्वानि यस्य लोमसु ।\nविश्वप्राणिषु विश्वेषु धा धात्री मातृवाचकः ।। ५७ ।।\nधात्री माताऽहमेतेषां मूलप्रकृतिरीश्वरी ।\nतेन राधा समाख्याता हरिणा च पुरा बुधैः ।। ५८ ।।\nअहं सुदामशापेन वृषभानसुताऽधुना ।\nशतवर्षं च विच्छेदो हरिणा सह सांप्रतम् ।। ५९ ।।\nवृषभानश्च कृष्णस्य पार्षदप्रवरो महान् ।\nपितॄणां मानसी कन्या मम माता कलावती ।। ६० ।।\nअयोनिसंभवाऽहं च मम माता च भारते ।\nपुनः सार्थं च युष्माभिर्यास्यामि श्रीहरेः पदम् ।। ६१ ।।\nइति ते कथितं सर्वं व्रजं व्रज व्रजेश्वरि ।\nव्रजेश्वरेण सहिता स्वामिना ज्ञानिना सति ।। ६२ ।।\nममाधुना च भवती ध्यानस्य व्यवधानिका ।\nध्यानभङ्गे महादोषो नराणामपि सुन्दरि ।। ६३ ।।\nइति श्रीब्रह्मo महाo श्रीकृष्णजन्मखo उत्तo नारादनाo राधायशोदासंo एकादशाधिकशततमोऽध्यायः ।। १११ ।।"
  }
]
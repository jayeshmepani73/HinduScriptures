[
  {
    "text": "श्रीराधिकोवाच ।।\nकथितो भवता मह्यं दर्पभङ्गः श्रुतो हरेः ।।\nदर्पभङगं रवेश्चापि श्रोतुमिच्छामि तत्त्वतः ।। १ ।।\nश्रीकृष्ण उवाच ।।\nएकदैवोदयं कृत्वा रविरस्तं जगाम ह ।।\nमाली सुमाली दैत्येन्द्रौ दीप्तिं कर्तुं समुद्यतौ ।। २ ।।\nमहासंपन्मदोन्मत्तौ शंकरस्य वरेण च ।।\nतयोश्च प्रभया रात्रिर्न भवेदिति सुन्दरि ।। ३ ।।\nरुष्टः सूर्यः स्वशूलेन तौ जघानावलीलया।।\nपतितौ सूर्यशूलेन मूर्च्छितौ धरणीतले ।। ४ ।।\nभक्तापायं च विज्ञाय शंकरो भक्तवत्सलः ।।\nआगत्य जीवयामास महाज्ञानेन तौ विभुः ।। ५ ।।\nतौ च नत्वा शिवं भक्त्या जग्मतुर्निजमन्दिरम् ।।\nदुद्राव च महादेवः सूर्यं हन्तुं रुषा ज्वलन् ।। ६ ।।\nदृष्ट्वा संहारकर्तारं जिघांसन्तं हरं रविः ।।\nभिया पलायमानश्च ब्रह्माणं शरणं ययौ ।। ७ ।।\nदुद्राव च महादेवो ब्रह्मणो निलयं रुषा ।।\nशूलमत्यर्थमुद्यम्य कालकालो  विधेर्विधिः ।। ८ ।।\nदृष्ट्वा ब्रह्मा हरं रुष्टं तुष्टाव परमेश्वरम् ।।\nचतुर्वक्त्रेण वेदोक्तस्तोत्रेण जगतां पतिः ।। ९ ।।\nब्रह्मोवाच ।।\nप्रसीद दक्षयज्ञघ्न सूर्यं मच्छरणागतम् ।।\nत्वयैव सृष्टं सृष्टेश्च समारम्भे जगद्गुरो ।। 4.48.१० ।।\nआशुतोष महाभाग प्रसीद भक्तवत्सल ।।\nकृपया च कृपासिन्धो रक्ष रक्ष दिवानिशम् ।। ११ ।।\nब्रह्मस्वरूप भगवन्सृष्टिस्थित्यन्तकारण ।।\nस्वयं रविं च निर्माय स्वयं संहर्तुमिच्छसि ।। १२ ।।\nस्वयं ब्रह्मा स्वयं शेषो धर्मः सूर्यो हुताशनः ।।\nइन्द्रचंद्रादयो देवास्त्वत्तो भीताः परात्पर ।। १३ ।।\nऋषयो मुनयश्चैव त्वां निषेव्य तपोधनाः ।।\nतपसां फलदाता त्वं तपस्त्वं तपसां फलम् ।। १४ ।।\nइत्येवमुक्त्वा ब्रह्मा तं सूर्यमानीय भक्तितः ।।\nप्रीत्या समर्पयामास शङ्करे दीनवत्सले ।। १५ ।।\nशंभुस्तमाशिषं कृत्वा विधिं नत्वा जगद्विधिः ।।\nप्रसन्नवदनः श्रीमानालयं प्रययौ मुदा ।। १६ ।।\nइति धातृकृतं स्तोत्रं संकटे यः पठेन्नरः ।।\nभयात्प्रमुच्यते भीतो बद्धो मुच्येत बन्धनात् ।। १७ ।।\nराजद्वारे श्मशाने च मग्नपोते महार्णवे ।।\nस्तोत्रस्मरणमात्रेण मुच्यते नात्र संशयः ।। १८ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे श्रीकृष्णराधासंवादे अष्टचत्वारिंशोऽध्यायः ।। ४८ ।।"
  }
]
[
  {
    "text": "अथ सप्ततितमोऽध्यायः\nनारायण उवाच\nअथाक्रूरः स्वशरणं गत्वा कंसेन प्रेषितः ।\nचकार शयनं तल्पे भुक्त्वा मीष्टान्नमुत्तमम् ।। १ ।।"
  },
  {
    "text": "सकर्पूरं च ताम्बूलं चखाद वासितं जलम् ।\nजगाम निद्रां सुखतः सुखसंभोगमात्रतः ।। २ ।।"
  },
  {
    "text": "ततो ददर्श सुस्वप्नं पुराणश्रुतिसंमतम् ।\nनिशावशेषसमये बाधादिपरिवर्जितः ।। ३ ।।"
  },
  {
    "text": "अरोगी बद्धकेशश्च वस्त्रयुग्मसमन्वितः ।\nसुतल्पशायी सुस्निग्धश्चिन्ताशोकविवर्जितः ।। ४ ।।"
  },
  {
    "text": "किशोरवयसं श्यामं द्विभुजं मुरलीधरम् ।\nपीतवस्त्रपरीधानं वनमालाविभूषितम् ।। ५ ।।"
  },
  {
    "text": "चन्दनोक्षितसर्वाङ्गं मालतीमाल्यशोभितम् ।\nभूषितं भूषणार्हं च सद्रत्नमणिभूषणैः ।। ६ ।।"
  },
  {
    "text": "मयूरपिच्छचूडं च सस्मितं पद्मलोचनम् ।\nएवंभूतं द्विचशिशुं ददर्श प्रथमं मुने ।। ७ ।।"
  },
  {
    "text": "ततो ददर्श रुचिरां पतिपुत्रवतीं सतीम् ।\nपीतवस्त्रपरीधानां रत्नभूषणभूषिताम् ।। ८ ।।"
  },
  {
    "text": "ज्वलत्प्रदीपहस्तां च शुक्लधान्यकरां वराम् ।\nशरच्चन्द्रनिभास्यां च सस्मितां वरदां शुभाम ।। ९ ।।"
  },
  {
    "text": "ततो ददर्श विप्रं च प्रकुर्वन्तं शुभाशिषम् ।\nश्वेतपद्मगतं हंसं तुरगं च सरोवरम् ।। १० ।।"
  },
  {
    "text": "ददर्श चित्रितं चारु फलितं पुष्पितं शुभम् ।\nआम्रनिम्बनारिकेलगुर्वर्ककदलीतरुम् ।। ११ ।।"
  },
  {
    "text": "दशन्तं श्वेतसर्पं च स्वात्मानं पर्वतस्थितम् ।\nवृक्षस्थं च गजस्थं च तरिस्थं तुरगस्थितम् ।। १२ ।।"
  },
  {
    "text": "वीणां वादितवन्तं च भुक्तवन्तं च पायसम् ।\nदधिक्षीरयुतान्नं च पद्मपत्रस्थमीप्सितम् ।। १३ ।।"
  },
  {
    "text": "कृमिविट्सहिताङ्गं च रुदन्तं मोहितं तदा ।\nशुक्लधान्यपुष्पकरं क्षणं चन्दनचर्चितम् ।। १४ ।।"
  },
  {
    "text": "प्रासादस्थं समुद्रस्थमात्मानं च सलोहितम् ।\nछिन्नभिन्नं क्षताङ्गं च मेदपूयसमन्वितम् ।। १५ ।।"
  },
  {
    "text": "ततो ददर्श रजतं मणिं शुभ्रं च काञ्चनम् ।\nसुक्तामाणिक्यरत्नं च पूर्णकुम्भजलं शुभम् ।। १६ ।।"
  },
  {
    "text": "सुरभिं च सवत्सां च वृषभेन्द्रं मयूरकम् ।\nशुकं च सारसं हंसं चिल्लं खञ्जनमेव च ।। १७ ।।"
  },
  {
    "text": "ताम्बूलं पुष्पमाल्यं च ज्वलदग्निं सुरार्चनम् ।\nपार्वतीप्रतिमां कृष्णप्रतिमां शिवलिङ्गकम् ।। १८ ।।"
  },
  {
    "text": "विप्रबालां च बालं च सुपक्वफलितां कृषिम् ।\nदेवस्थलीं च राजेन्द्रं सिंहं व्याघ्रं गुरुं सुरम् ।। १९ ।।"
  },
  {
    "text": "दृष्ट्वा स्वप्नं समुत्तस्थौ चकाराऽऽह्निकमीप्सितम् ।\nउद्धवं कथयामास सर्वं वृत्तान्तमेव च ।। २० ।।"
  },
  {
    "text": "उद्धवाज्ञां समादाय कृत्वा गुरुसुरार्चनम् ।\nयात्रां चकार श्रीकृष्णं ध्यात्वा मनसि नारद ।। २१ ।।"
  },
  {
    "text": "ददर्श वर्त्मन्येवं च मङ्गलार्हं शुभप्रदम् ।\nवाञ्छाफलप्रदं रम्यं पुरो मङ्गलसूचकम् ।। २२ ।।"
  },
  {
    "text": "वामे शैवं शिवां पूर्णकुम्भं नकुलचाषकम् ।\nपतिपुत्रवतीं साध्वीं दिव्याभरणभूषिताम् ।। २३ ।।"
  },
  {
    "text": "शुक्लपुष्पं च माल्यं च धान्यं च खञ्जनं शुभम् ।\nदक्षिणे ज्वलदग्रिं च विप्रं च वृषभं गजम् ।। २४ ।।"
  },
  {
    "text": "वत्सप्रयुक्तां धेरुं च श्वेताश्वं राजहंसकम् ।\nवेश्यां च पुष्पमालां च पताकां दधि पायसम् ।। २५ ।।"
  },
  {
    "text": "मणिं सुवर्ण रचतं मुक्तामाणिक्यमीप्सितम् ।\nमद्यं मांकं चन्दनं च माध्वीकं घृतमुत्तमम् ।। २६ ।।"
  },
  {
    "text": "कृष्णशारं फलं लाजाः सिद्धान्नं दर्पणं तथा ।\nविचित्रितं विमानं च सुदीप्तां प्रतिमां तथा ।। २७ ।।"
  },
  {
    "text": "शुक्लोत्पलं पद्मवनं शङ्खचिल्लं च कीरकम् ।\nमार्जारं पर्वतं मेघं मयूरं शुकसारसम् ।। २८ ।।"
  },
  {
    "text": "शङ्खकोकिलवाद्यानां ध्वनिं शुश्राव मङ्गलम् ।\nविचित्रकृष्णसंगीतं हरिशब्दं जयध्वनिम् ।। २९ ।।"
  },
  {
    "text": "एवंभूतं शुभं दृष्टवा श्रुत्वा प्रहृष्टमानसः ।\nप्रविवेश हरिं स्मृत्वा पुण्यं वृन्दावनं वनम् ।। ३० ।।"
  },
  {
    "text": "ददर्श पुरतो रम्यं रासमण्डलमीप्सितम् ।\nचन्दनागुरुकस्तूरीपुष्पचन्दनवायुना ।। ३१ ।।"
  },
  {
    "text": "वासितं मङ्गलघटै रम्भास्तमभैर्विराजितम् ।\nआम्रपल्लवसंघैश्च पट्टसूत्रविचित्रितैः ।। ३२ ।।"
  },
  {
    "text": "शोभितैः परितः शश्वत्पद्मरागविनिर्मितम् ।\nशोभितं शोभनार्हं च त्रिकोटिरत्नमन्दिरैः ।। ३३ ।।"
  },
  {
    "text": "रम्यैः कुञ्जकुटीरैश्च राजितं शतकोटिभिः ।\nरासं वृन्दावनं दृष्ट्वा कियद्दूरं ययौ च सः ।। ३४ ।।"
  },
  {
    "text": "ददर्श पुरतो रम्यं नन्दव्रजमनुत्तमम् ।\nपरं वेकुण्ठसंकाशं वैकुण्ठ निलयं शुभम् ।। ३५ ।।"
  },
  {
    "text": "रत्नसोपानसंयुक्तं रत्नस्तम्भैर्विराजितम् ।\nनानाचित्रविचित्राढ्यं सद्रत्नवलयान्वितम् ।। ३६ ।।"
  },
  {
    "text": "खचितं मणिसारेण रचितं विश्वकर्मणा ।\nद्वारि दृष्टेन मार्गेण राजद्वारं विवेश सः ।। ३७ ।।"
  },
  {
    "text": "पताकारत्नजालाढ्यं सुक्तामाणिक्यभूषितम् ।\nरत्नदर्पणशोभाढ्यं रत्नचित्रविचित्रितम् ।। ३८ ।।"
  },
  {
    "text": "रत्नविथीविरचितं मङ्गलं मङ्गरैर्घटैः ।\nअक्रूरागमनं श्रुत्वा साङ्लादो नन्द एव च ।। ३९ ।।"
  },
  {
    "text": "सहितो रामकृष्णाभ्यां जगामानुव्रजाय वै ।\nवृषभान्वादिभिर्युक्तः कृत्वा वेश्यां पुरःसरम् ।। ४० ।।"
  },
  {
    "text": "पूर्णकुम्भं गजेन्द्रं च कृत्वाऽग्रे शुक्लधान्यकम् ।\nकृष्णां गां मधुपर्कं च पाद्यं रत्नासनादिकम् ।। ४१ ।।"
  },
  {
    "text": "गृहीत्वा सादरः शान्तः सस्मितो विनतस्था ।\nआनन्दयुक्तो नन्दश्च सगणः सहबालकः ।। ४२ ।।"
  },
  {
    "text": "दृष्ट्वाऽक्रूरं महाभागं तूर्णमालिङ्गनं ददौ ।\nप्रणेमुः शिरमा सर्वै गोपा जगृहुराशिषम् ।। ४३ ।।"
  },
  {
    "text": "परस्परं च संयोगो बभूव गुणत्रान्मुने ।\nक्रोडे चकाराक्रूरश्च कृष्णं रामं क्रमेण च ।। ४४ ।।"
  },
  {
    "text": "चुचुम्ब गण्डयुगुले पुलकाञ्यितविग्रहः ।\nसाश्रुनेत्रोऽतिसाह्लादः कृतार्थः सिद्धवाञ्छितः ।। ४५ ।।"
  },
  {
    "text": "ददर्श कृष्णं द्विभुजं क्षणं श्यामलसुन्दरम् ।\nपीतवस्त्रपरीधानं मालतीमाल्यभूषितम् ।। ४६ ।।"
  },
  {
    "text": "चन्दनोक्षितसर्वाङ्गं परं वंशीधरं वरम् ।\nस्तुतं ब्रह्मेशशेषाद्यैर्मुनीन्द्रैः सनकादिभिः ।। ४७ ।।"
  },
  {
    "text": "वीक्षितं गोपकन्याभिः परिबूर्णतमं विभुम् ।\nक्षणं ददर्श क्रोडस्थं सस्मितं च चतुर्भुजम् ।। ४८ ।।"
  },
  {
    "text": "लक्ष्मींसरस्वतीयुक्तं वनमालाविभूषितम् ।\nसुनन्दनन्दकुमुदैः पार्षदैः परिसेवितम् ।। ४९ ।।"
  },
  {
    "text": "सेवितं सिद्धसंघैश्च भक्तिनम्रैः परात्परम् ।\nक्षणं ददर्श देवं तं पञ्चवक्त्रं त्रिलोचनम् ।। ५० ।।"
  },
  {
    "text": "शुद्धस्फटिकसंकाशं नागराजैर्विराजितम् ।\nदिगम्बरं परं ब्रह्म भस्माङ्गं च जटायुतम् ।। ५१ ।।"
  },
  {
    "text": "जपमालाकरं ध्याननिष्ठं श्रेष्ठं च योगिनम् ।\nक्षणं चतुर्मुखं ध्याननिष्ठं श्रेष्ठं मनीषिणाम् ।। ५२ ।।"
  },
  {
    "text": "क्षणं धर्मस्वरूपं च शेषरुपं क्षणं क्षणम् ।\nक्षणं भास्कररूपं च ज्योतीरूपं सनातनम् ।। ५३ ।।"
  },
  {
    "text": "क्षणं परमशोभाढ्यं कोटिकन्दर्पनिन्दितम् ।\nकामिनीकमनीयं च कामुकं कामसंयुतम् ।। ५४ ।।"
  },
  {
    "text": "एवंभूतं शिशुं दृष्ट्वा स्थापयामास वक्षसि ।\nरत्नमिंहासने रम्ये नन्ददत्ते च नारद ।। ५५ ।।"
  },
  {
    "text": "कृत्वा प्रदक्षिणं भक्त्या पुलकाञ्चितविग्रहः ।\nप्रणम्य शिरसा भूमौ तुष्टाव पुरुषोत्तमम् ।। ५६ ।।"
  },
  {
    "text": "अक्रूर उवाच\nनमः कारणरूपाय परमात्मस्वरूपिणे\nसर्वेषामपि विश्वानामीश्वराय नमो नमः ।\nपराय प्रकृतेरीश परात्परतराय च ।। ५७ ।।"
  },
  {
    "text": "निर्गुणाय निरीहाय नीरूपाय स्वरूपिणे ।\nसर्वदेवस्वरूपाय सर्वदेवेश्वराय च ।। ५८ ।।"
  },
  {
    "text": "सर्वदेवाधिदेवाय विश्वादिभूतरूपिणे ।\nअसंश्येषु च विश्वेषु ब्रह्मविष्णुशिवात्मक ।। ५९ ।।"
  },
  {
    "text": "स्वरूपायाऽऽदिबीजाय तदीशविश्वरूपिणे ।\nनमो गोपाङ्गनेशाय गणेशेश्वररूपिणे ।। ६० ।।"
  },
  {
    "text": "नमः सुरगणेशाय राधेशाय नमो नमः ।\nराधारमणरूपाय राधारूपधराय च ।। ६१ ।।"
  },
  {
    "text": "राधाराध्याय राधायाः प्राणाधिकतराय च ।\nराधासाध्याय राधाधिदेवप्रियतमाय च ।। ६२ ।।"
  },
  {
    "text": "राधाप्राणाधिदेवाय विश्वरूपाय ते नमः ।\nवेदस्तुतात्मवेदज्ञरूपिणे सर्ववेदिने ।। ६३ ।।"
  },
  {
    "text": "वैदाधिष्ठातृदेवाय वेदबीजाय ते नमः ।\nयस्य लोमसु विश्वानि चासंख्यानि च नित्यशः ।। ६४ ।।"
  },
  {
    "text": "महद्विष्णोरीश्वराय विश्वेशाय नमो नमः ।\nस्वयं प्रकृतिरूपाय प्राकृताय नमोo ।। ६५ ।।"
  },
  {
    "text": "प्रकृतीश्वररूपाय प्रधानपुरूषाय च ।\nइत्येवं स्तवनं कृत्वा मूर्च्छामाप सभातले ।। ६६ ।।"
  },
  {
    "text": "पपात सहसा भूमौ पुनरीशं ददर्श सः ।\nबहिःस्थं हृदयस्थं च परमात्मानमीश्वरम् ।। ६७ ।।"
  },
  {
    "text": "परितः श्यामरूपं च विश्वस्थं विश्वमेव च ।\nअक्रूरं मूर्च्छितं दृष्ट्वा नन्दः सादरपूर्वकम् ।। ६८ ।।"
  },
  {
    "text": "रत्नसिंहासने रम्ये वासयामास नारद ।\nपप्रच्छ सर्ववृत्तान्तं किंस्विद्दृष्टमिति त्वया ।। ६९ ।।"
  },
  {
    "text": "मिष्टान्नं भोजयामाय कुशलं च पुनः पुनः ।\nअक्रूरेः कथयामस कंसवृत्तान्तमीप्सितम् ।। ७० ।।"
  },
  {
    "text": "स्वपित्रोर्मोक्षणार्थं च गमनं रामकृष्णयोः ।\nइत्यक्रूरकृतं स्तोत्रं यः पठेत्सुसमाहितः ।। ७१ ।।"
  },
  {
    "text": "अपुत्रो लभते पुत्रमभार्यों लभते प्रियम् ।\nअधनो धनमाप्नोति निर्भूमिरुर्वरां महीम् ।। ७२ ।।"
  },
  {
    "text": "हतप्रजः प्रजालाभं प्रतिष्ठां चाप्रतिष्ठितः ।\nयशः प्राप्नोति विपुलमयशस्वी च लीलया ।। ७३ ।।"
  },
  {
    "text": "अथ सुष्वाप समये परं संहृष्टमानसः ।\nरम्ये चम्पकतल्पे च कृष्णं कृत्वा स्ववक्षसि ।। ७४ ।।"
  },
  {
    "text": "प्रातरुथाय सहसा कृत्वाऽऽङ्निकमनुत्तमम् ।\nस्वरथे स्थापयामास रामं कृष्णं जगत्पतिम् ।। ७५ ।।"
  },
  {
    "text": "गव्यं पञ्चप्रकारं च नानाद्रव्यं सुदुल्रभम् ।\nवृषभानं च नन्दं च सुनन्दं चन्दभानकम् ।। ७६ ।।"
  },
  {
    "text": "नानाप्रकारं वाद्यं च मृदङ्गमुरजादिकम् ।\nपटहं पणवं चैव ढक्कां दुंदुभिमानकम् ।। ७७ ।।"
  },
  {
    "text": "सज्जां संनहनीं कास्यपट्टमर्दलमण्डवीम् ।\nवादयामास सानन्दं नन्दगोपो व्रजेश्वरः ।। ७८ ।।"
  },
  {
    "text": "श्रुत्वा वाद्यं च गोप्यश्च गमनं रामकृष्णयोः ।\nदृष्ट्वा कृष्णं रथस्थं तमाययुः कोपपीडिताः ।। ७९ ।।"
  },
  {
    "text": "कृष्णेन वारिताः सर्वाः प्रेरिता राधाया द्विजः ।\nबभञ्जुरीश्वररथं पादाघातेन लीलया ।। ८० ।।"
  },
  {
    "text": "तत्र सर्वेषु गोपेश हाहाकारं कृतेषु च ।\nप्रययुर्बलवत्यश्च कृष्णं कृत्वा स्ववक्षसि ।। ८१ ।।"
  },
  {
    "text": "काचित्क्रूरं तमक्रूरं भर्त्सयामास कोपतः ।\nकाश्चिद्वद्ध्वा च वस्त्रेण चाकूरं प्रययुस्ततः ।। ८२ ।।"
  },
  {
    "text": "काचित्तं ताडयामास कङ्कणेन करेण च ।\nतद्वस्त्रं हारयामास कृत्वा विवसनं मुने ।। ८३ ।।"
  },
  {
    "text": "क्षतविक्षतसर्वाङ्गं दृष्ट्वाऽक्रूरं च माधवः ।\nजगाम राधानिकटं बोधयामास तां पुनः ।। ८४ ।।"
  },
  {
    "text": "आध्यात्मिकेन योगेन विनयेन च सादरम् ।\nअक्रूरं बोधयामास वोधयामास तां पुनः ।। ८५ ।।"
  },
  {
    "text": "आकाशात्पतितं दिव्यं सन्त्रप्रस्थापितं रथम् ।\nविचित्रवस्त्रसंयुक्तं ददर्श पुरतो हरिः ।। ८६ ।।"
  },
  {
    "text": "खचितं मणिराजेन रचितं विश्वकर्मणा ।\nतं दृष्ट्वा मातृभवनमाजगाम जगत्पतिः ।। ८७ ।।"
  },
  {
    "text": "भुक्त्वा पीत्वा सुखं सुप्त्वा भगवान्सहबान्धवः ।\nतस्थौ मुनीन्द्रदेवेन्द्रब्रह्मेशशेषवन्दितः ।। ८८ ।।"
  },
  {
    "text": "मुषुपुर्गोंपिकाः सर्वाः परं संहृष्टमानसाः ।\nपुष्पतल्पे च रम्ये च राधया सह नारद ।। ८९ ।।"
  },
  {
    "text": "सर्वे चाऽऽनन्दयुक्ताश्च जना गोकुलवासिनः ।\nकेचिद्गोपाश्च ननृतुः केचित्संगीततत्पराः ।। ९० ।।"
  },
  {
    "text": "इति शीब्रह्मo श्रिकृष्णजन्मखo उत्तo नारदनाo गोपीविषयो\nनाम सप्ततितमोऽध्यायः ।। ७० ।।"
  }
]
[
  {
    "text": "अथैकाधिकशततमोध्यायः\nनारायण उवाच\nसंस्तूय देवा मुनयो विरेमुर्नहि मानसे ।\nददृशुः प्राङ्गणे कृष्णं शोभितं पीतवाससा ।। १ ।।"
  },
  {
    "text": "यथा सौदामिनीयुक्तं नवीनजलदं मुने ।\nबकपङ् क्तियुतं चैव मालतीमालया तथा ।। २ ।।"
  },
  {
    "text": "कपाले मण्डलाकारकस्तूरीयुक्तचन्दनम् ।\nसकलङ्कं मृगाङ्कं च शोभितं जलदे तथा ।। ३ ।।"
  },
  {
    "text": "द्विभुजं श्यामलंकान्तं राधाकान्तं मनोहरम् ।\nईषद्धास्यप्रसन्नास्यं भक्तानुग्रहविग्रहम् ।। ४ ।।"
  },
  {
    "text": "रत्नकेयूरवलयरत्नमञ्जीररञ्जितम् ।\nरुदन्तं पितुरुत्सङ्गे बलेन सहितं परम् ।। ५ ।।"
  },
  {
    "text": "अथ मङ्गलकाले च शुभलग्ने मनोरमे ।\nसंपीक्षिते ग्रहैः सौम्यैर्जांग्रल्लग्नाधिपे स्थिते ।। ६ ।।"
  },
  {
    "text": "असद्ग्रहैरदृष्टे च सद्ग्रहेक्षित एव च ।\nशुभकर्मसमारम्भं स्वस्तिवाचनपूर्वकम् ।। ७ ।।"
  },
  {
    "text": "चकार वसुदेवश्चाप्याज्ञया सुरविप्रयोः ।\nदत्त्वा सुवर्णशतकं ब्राह्मणाय च सादरम् ।। ८ ।।"
  },
  {
    "text": "देवेन्द्रांश्च मुनीन्द्राश्च नमस्कृत्य पुरोहितम् ।\nगणेशं च दिनेशं च वह्निं च शंकरं शिवाम् ।। ९ ।।"
  },
  {
    "text": "संपूज्य देवषट्कं च साक्षतैर्देवसंसदि ।\nउपचारैः षोडशभिः संयतो भक्तिपूर्वकम् ।। १० ।।"
  },
  {
    "text": "पुत्राधिवासनं चक्रै वेदमन्त्रेण संसदि ।\nसंपूज्य नानादेवांश्च दिक्पालांश्च नवग्रहान् ।। ११ ।।"
  },
  {
    "text": "दत्त्वा पञ्चोपचारांश्च भक्त्या षोडशमातृकाः ।\nदत्त्वा च वसुधारां च सप्तवारान्घृतेन च ।। १२ ।।"
  },
  {
    "text": "चेदिराजं वसुं नत्वा संपूज्य प्रययौ पुनः ।\nवृद्धिश्राद्धं सुनिर्वाप्य यत्किंचिद्दैविकं तथा ।। १३ ।।"
  },
  {
    "text": "यज्ञं कृत्वा तु वेदोक्तं यज्ञसूत्रं ददौ मुदा ।\nवलदेवाग्रचायैव कृष्णाय परमात्मने ।। १४ ।।"
  },
  {
    "text": "गायत्री च ददौ ताभ्यां मुनिः सांदीपनिस्तथा ।\nभिक्षां ददौ च प्रथमं पार्वती परमादरात् ।। १५ ।।"
  },
  {
    "text": "अमूल्यरत्नपात्रस्थं मुक्तामाणिक्यहीरकम् ।\nहीरसारविनिर्माणं पित्रा दत्तं च हारकम् ।। १६ ।।"
  },
  {
    "text": "शुभाशिषं च प्रददौ शुक्लपुष्पेणा दूर्वया ।\nततोऽदितिर्दितिश्चैव मुनिपत्न्यश्च देवकी ।। १७ ।।"
  },
  {
    "text": "यशोदा रोहिणी हृष्टा सावित्री च सरस्वती ।\nप्रत्येकं प्रददौ भिक्षां मणिकाञ्चनभूषिताम् ।। १८ ।।"
  },
  {
    "text": "देवकन्या नागकन्या राजकन्याः पतिव्रताः ।\nकामिन्यो बान्धवानां च सस्मिताः स्निग्धलोचनाः ।। १९ ।।"
  },
  {
    "text": "इन्द्राणी वरुणानी च पवनानी च रोहिणी ।\nकुबेरपत्नीं स्वाहा च रतिः कामस्य कामिनी ।। २० ।।"
  },
  {
    "text": "प्रत्येकं प्रददौ भिक्षां रत्नभूषणभूषिताम् ।\nभिक्षां गृहीत्वा भगवान्सबलो भक्तिपूर्वकम् ।। २१ ।।"
  },
  {
    "text": "किंचिद्ददौ च गर्गाय किचित्स्वगुरवे तथा ।\nवैदिकं कर्म निर्वाप्य गर्गाय दक्षिणां ददौ ।। २२ ।।"
  },
  {
    "text": "देवांश्च भोजयामास ब्राह्मणांश्चापि सादरम् ।\nये ये समाययुर्यज्ञे तेच दत्त्वा शुभाशिषम् ।। २३ ।।"
  },
  {
    "text": "कृण्णाय बलदेवाय प्रहृष्टाः प्रययृर्गुहम् ।\nनन्दः सभार्यो निर्वाप्य शुभकर्म सुतस्य वै ।। २४ ।।"
  },
  {
    "text": "क्रोडे कृत्वा बलं कृष्णं चुचुम्ब वदनं तयोः ।\nउचचै रुरोद नन्दश्च यशोदा च पतिव्रता\nश्रीकृष्णस्तं समाश्वास्य बोधयामास यत्नतः ।। २५ ।।"
  },
  {
    "text": "श्रीकृष्ण उवाच\nसानन्दं गच्छ हे मातर्यशोदे तातमत्वरम् ।\nत्वमेव माता पोष्ट्री त्वं पिता च परमार्थतः ।। २६ ।।"
  },
  {
    "text": "अवन्तिनगरं तात यास्यामि सबलोऽधुना ।\nमुनेः सांदीपनेः स्थानं वेदपाठार्थमीप्सितम् ।। २७ ।।"
  },
  {
    "text": "तत आगत्य सुचिरं काले भवति दर्शनम् ।\nकामः करोति कलनं स च भेदं करोति च ।। २८ ।।"
  },
  {
    "text": "सर्वं कालकृतं मातर्भेदं संमीलनं नृणाम् ।\nसुखं दुःखं च हर्षं च शोकं च मङ्गलालयम् ।। २९ ।।"
  },
  {
    "text": "मया दत्तं च तत्त्वं च योगिनामपि दुर्लभम् ।\nसर्वं नन्दश्च सानन्दं त्वामेव कथयिष्यति ।। ३० ।।"
  },
  {
    "text": "इत्युक्त्वा जगतां नाथो वसुदेवसभां ययौ ।\nतदाज्ञया क्षणं प्राप्य ययौ संदीपनेर्गूहम् ।। ३१ ।।"
  },
  {
    "text": "वसुदेवं देवकीं च संभाष्य विनयेन च ।\nनन्दः सभार्यः प्रययौ हृदयेन विदूयता ।। ३२ ।।"
  },
  {
    "text": "मुक्तामणिं सुवर्ण च माणिक्यं हीरकं तथा ।\nवह्निशुद्धांशुकं रत्नं नन्दाय देवकी ददौ ।। ३३ ।।"
  },
  {
    "text": "श्वेताश्वं च गजेन्द्रं च सुवर्णरथमुत्तमम् ।\nनन्दाय कृष्णः प्रददौ वसुदेवश्च सादरम् ।। ३४ ।।"
  },
  {
    "text": "तयोरनुव्रजन्विप्रा देवकीप्रमुखाः स्त्रियः ।\nवसुदेवस्तथाऽक्रूरोऽप्युद्धवश्च ययौ मुदा ।। ३५ ।।"
  },
  {
    "text": "कालिन्दीनिकटं गत्वा ते सर्वे रुरुदुः शुचा ।\nपरस्परं च संभाष्य ते सर्वे स्वालयं ययुः ।। ३६ ।।"
  },
  {
    "text": "कुन्ती सपुत्रा विधवा वसुदेवाज्ञया मुने ।\nनानारत्नमणिं प्राप्य प्रययौ स्वरलयं मुदा ।। ३७ ।।"
  },
  {
    "text": "वसुतेवो देवकी च पुत्रकल्याणहेतवे ।\nनानारत्नमणिं वस्त्रं मुवर्णं रजतं तथा ।। ३८ ।।"
  },
  {
    "text": "मुक्तामाणिक्यचहारं च मिष्टान्नं च सुधोपमम् ।\nभट्टेम्यो ब्राह्मणेभ्यश्च प्रददौ सादरं मुदा ।। ३९ ।।"
  },
  {
    "text": "महोत्सवं वेदपाठं हरेर्नामैकमङ्गलम् ।\nविप्राणां भोजनं चैव कारयामास यत्नतः ।। ४० ।।"
  },
  {
    "text": "ज्ञातीनां बान्धवानां च पुरस्कारं यथोचितम् ।\nचकार मणिमाणिक्यमुक्तावस्त्रैर्मनोहरैः ।। ४१ ।।"
  },
  {
    "text": "इति श्रीब्रह्मo महाo श्रीकृष्णजन्मखo नारादनाo उत्तo भगवदुपनयनं\nनामैकाधिकशततमोऽध्यायः ।। १०१ ।।"
  }
]
[
  {
    "text": "अथ द्वात्रिंशदधिकशततमोऽध्यायः\nशौनक उवाच\nश्रुतं सर्वं नावशेषं धर्मेश व्रह्मणं च माम् ।\nकथयस्व महाभाग पुराणं पुनरेव हि ।। १ ।।"
  },
  {
    "text": "एवंविधं पुराणं च जन्मनैव न हि श्रुतम् ।\nनधृष्टं न श्रुतं तात ता (त्वा) दृशं वाजकं तथा ।। २ ।।"
  },
  {
    "text": "सूत उवाच\nश्रूयतां भो महाभाग सावधानं च संयतम् ।\nअध्यायश्रवणेनैव पुराणफलमालभेत् ।। ३ ।।"
  },
  {
    "text": "ब्रह्मखण्डं च कथितं परं ब्रह्मनिरूपणम् ।\nतदनिर्वचनीयं च येषामपि यथागमम् ।। ४ ।।"
  },
  {
    "text": "साकारं च निराकारं सगुणं निर्गुणं पृथक् ।\nयेषामपि यथा शक्तिस्तथैव ध्यानमेव च ।। ५ ।।"
  },
  {
    "text": "गोलोकादेर्वर्णनं च क्रमेण च पृथक्पृथक् ।\nतत्रोपयुक्तोपाख्यानं यद्यत्प्रासङ्गिकं द्विज ।। ६ ।।"
  },
  {
    "text": "जातीनां नीर्णयश्चैव संकराणां तथैव च ।\nयद्यद्विशिष्टोपाख्यानं तत्तत्प्रशनानुरोधतः ।। ७ ।।"
  },
  {
    "text": "राधामाधवयोः क्रीडा महाविष्णोः समुद्भवः ।\nनिरूपणं च विश्वेषां समासेन द्विजोत्तम ।। ८ ।।"
  },
  {
    "text": "ब्रह्मनारदयोश्चैव संवादः परमार्थतः ।\nविपेको नारदस्यैव मुनीन्द्रस्य तथैव च ।। ९ ।।"
  },
  {
    "text": "आज्ञया ब्रह्मणश्चैव नरनारायणाश्रमम् ।\nगमनं नारदस्यैव तेन सार्थं च दर्शनम् ।। १० ।।"
  },
  {
    "text": "तयोः संभाषणं चैव नारदाद्य(य) निवेदनम् ।\nतत्र देव ब्रह्मखण्डं क्रमेणोक्तं द्विजोत्तम ।। ११ ।।"
  },
  {
    "text": "श्रूयतां प्रकृतेः खण्डं सुधाखण्डसमं मुने ।\nप्रकृतेर्लक्षणं प्रोक्तं प्रकृतीनां च वर्णनम् ।। १२ ।।"
  },
  {
    "text": "उपाश्यानं च तासां च वर्णनं बूजनादिकम् ।\nलक्ष्मीः सरस्वती दुर्गा सावित्री राधिका तथा ।। १३ ।।"
  },
  {
    "text": "एतासां चरितं चैवमन्यासां च पृथक्पृथक् ।\nउपाख्यानं महालक्ष्म्याः सरस्वत्यास्तथैव च ।। १४ ।।"
  },
  {
    "text": "अपूर्वं राधिकाख्यानं सावित्र्याश्च तथैव च ।\nसंवादो यमसावित्र्योः सत्यवज्जीवदानकम् ।। १५ ।।"
  },
  {
    "text": "कृण्डानां वर्णनं प्रोक्तं तेषां च लक्षणं तथा ।\nजीवितर्मविपाकश्च भोगनिर्णय एव च ।। १६ ।।"
  },
  {
    "text": "अपूर्व राधिकाख्यानं पुराणेषु सुगोप्यकम् ।\nसुयज्ञस्च नृपेन्द्रस्य चरितं परमाद्भुतम् ।। १७ ।।"
  },
  {
    "text": "प्रोक्तं तुलस्युपाख्यानं पुराणेषु सुगोप्यकम् ।\nमहायुद्धं च संवादे महेशशङ्खचूडयोः ।। १८ ।।"
  },
  {
    "text": "तुलसीकृष्णसंवादस्तयोः संभोग एव च ।\nनिधनं शङ्खचूडस्य श्रीदाम्नः शापमोक्षणम् ।। १९ ।।"
  },
  {
    "text": "पदप्राप्तिः सुराणां च विपदां खण्डनं तथा ।\nजीविनां मोक्षबीजं च गङ्गोपाख्यानमीप्सितम् ।। २० ।।"
  },
  {
    "text": "तथैव मनसाख्यानं परं हर्षविवर्धनम् ।\nस्वाहास्वधाख्यानमेवमन्यासां च निरूपणम् ।। २१ ।।"
  },
  {
    "text": "यद्यतप्रासङ्गिकाख्यानं वक्तुः प्रश्नानुरोधतः ।\nप्रोक्तं तत्प्रकृतेः खण्डं खण्डं गणपतेः श्रृणु ।। २२ ।।"
  },
  {
    "text": "अतीव मधुरं रम्यं स्वादु स्वादु पदे पदे ।\nसुगोप्यं तत्पुराणेषु रम्यं रम्यं नवं नवम् ।। २३ ।।"
  },
  {
    "text": "सुदुर्लभमुपाख्यानं श्रोतृप्रीतिकरं परम् ।\nप्रोक्ता क्रीडा च परमा पार्वतीपरमेशयोः ।। २४ ।।"
  },
  {
    "text": "स्कन्दोत्पत्तिः प्रथमतः क्रीडाभङ्गस्तयोस्तथा ।\nपार्वतीतोषणं चैवमभिमानविमोक्षणम् ।। २५ ।।"
  },
  {
    "text": "पुण्यकं च व्रतं विष्णोर्देव्याश्चरितमुत्तमम् ।\nवरदानं हरेरेव सुव्रतां पार्वतीं प्रति ।। २६।।\nहरेश्च दर्शनं चैव ब्राह्मणातिथिरूपिणः ।\nआविर्भावो गणेशस्य कृपया शिवमन्दिरे ।। २७ ।।"
  },
  {
    "text": "दर्शनं पुत्रवक्त्रस्य पार्वतीपरमेशयोः ।\nपरमानन्दरूपं च शिवगेहे महोत्सवम् ।। २८ ।।"
  },
  {
    "text": "देवाद्या ददृशुः सर्वे बालं नित्यमजं विभुम् ।\nसत्यस्वरूपं परमं परब्रह्मस्वरूपिणम् ।। २९ ।।"
  },
  {
    "text": "सर्वविघ्नहरं शान्तं दातारं सर्वसंपदाम् ।\nतपसां जपयज्ञानां व्रतानां फलदं विभुम् ।। ३० ।।"
  },
  {
    "text": "अतीव कमनीयं च रमणीयं च योषिताम् ।\nप्राणाधिकं प्रियतम् पार्वतीपरमेशयोः ।। ३१ ।।"
  },
  {
    "text": "परमात्मस्वरूपं च भगवन्तं सनातनम् ।\nसर्वेशं सर्वबीजं च साक्षान्नारायणात्मकम् ।। ३२ ।।"
  },
  {
    "text": "यद्दर्शनाच्च स्तवनात्प्रणामात्पूजनात्तथा ।\nध्यानासाध्यं दुराराध्यं जन्मकोट्यघनाशनम् ।। ३३ ।।"
  },
  {
    "text": "कार्तिकोद्धरणं प्रोक्तं तस्याभिषेक एव च ।\nगणेशपूजनं चैव सर्वविघ्नविनाशनम् ।। ३४ ।।"
  },
  {
    "text": "जमदग्नेश्च युद्धं च कार्तवीर्यार्जुनेन च ।\nसुरभीहरणं चैव निधनं च मुनेस्तथा ।। ३५ ।।"
  },
  {
    "text": "पतिव्रतारेशुकायाश्चितारोहणमेव च ।\nप्रतिज्ञातं भृगोश्चैव दारुणं च सुदारुणम् ।। ३६ ।।"
  },
  {
    "text": "निःक्षत्रीकरणं चैवमेकविंशतिकं द्विज ।\nसंवादो ज्ञानलाभश्च गणेशपर्शुरामयोः ।। ३७ ।।"
  },
  {
    "text": "तयोर्युद्धं दारुमं च हेरम्बदन्तभञ्जनम् ।\nदुर्गायाश्च विलापश्चाभिशापो भार्गवं प्रति ।। ३८ ।।"
  },
  {
    "text": "स्मरणे पर्शुरामस्याप्याविर्भावो हरेरपि ।\nपार्वतीं बोधयामास स्वयं नारायणः प्रभुः ।। ३९ ।।"
  },
  {
    "text": "वर्णनं शिवलोकस्य परमाश्चर्यमीप्सितम् ।\nप्रदत्तं पर्शुरामाय महास्त्रं शंकरेण च ।। ४० ।।"
  },
  {
    "text": "मन्त्रं च कवचं चैव कृष्णस्य परमात्मनः ।\nवरदानं चाभयं च प्रदानं सर्वसंपदाम् ।। ४१ ।।"
  },
  {
    "text": "त्रिःसप्तकृत्वो भूपानां निधनं च चकार सः ।\nबभूव भृगुणा विप्र भुवश्च भारमीक्षणम् ।। ४२ ।।"
  },
  {
    "text": "प्रश्नानुरोधक्रमतः पूर्वापाख्यानमेव च ।\nप्रोक्तं गणपतेः खण्डं समासेन द्विजोत्तम ।। ४३ ।।"
  },
  {
    "text": "श्रीकृष्णजन्मखण्डं च श्रूयतां सावधानतः ।\nजन्ममृत्युजराव्याधिहरं मोक्षकरं परम् ।। ४४ ।।"
  },
  {
    "text": "हरिदास्यप्रदं शुद्धं सुश्राव्यं च सुधोपमम् ।\nअत्यबूर्वमुणाख्यानं रम्यं रम्यं नवं नवम् ।। ४५ ।।"
  },
  {
    "text": "न श्रुतं चन्मना यद्यत्स्वदु स्वादु पदे पदे ।\nप्रदीपं सर्वसत्त्वानां भवाब्धितारणं परम् ।। ४६ ।।"
  },
  {
    "text": "कर्मेपभोगरोगाणां मर्दनं च रसायनम् ।\nश्रीकृष्णचरणाम्भोजप्राप्तिसोपानकारणम् ।। ४७ ।।"
  },
  {
    "text": "श्रीदामराधाकलहवर्णनं दारुणं द्विज ।\nतयोः शापप्रकथनं ततस्तेषां विसर्जनम् ।। ४८ ।।"
  },
  {
    "text": "ब्रह्मण प्रार्थितस्यैव हरेर्जनम् महीतले ।\nप्रोक्तं च जन्मखण्डे च परमाद्भुतमेव च ।। ४९ ।।"
  },
  {
    "text": "आविर्भावो हरेरेव वसुदेवस्य मन्दिरे ।\nकंसासुरभयेनैव गोकुले गमनं हरेः ।। ५० ।।"
  },
  {
    "text": "वृषभानसुता राधा श्रीदाम्नः शापहेतुना ।\nबालक्रीडावर्णनं च गोकुले परमात्मनः ।। ५१ ।।"
  },
  {
    "text": "दैत्यादिनिधनं चैव कीर्तितं हरिणा तथा ।\nगर्गस्याऽऽगमनं प्रोक्तं शुभान्नप्राशनं हरेः ।। ५२ ।।"
  },
  {
    "text": "निधनं पूतनायाश्च सद्यः शकटभञ्जनम् ।\nश्रीकृष्णबन्धमोक्षं च यमलार्जुनभञ्जनम् ।। ५३ ।।"
  },
  {
    "text": "त्रैलोक्यदर्शनं वक्त्रे गोवत्साहरणं तथा ।\nकृत्वा गोवत्सनिर्माणं ब्रह्मणः स्तवनं हरेः ।। ५४ ।।"
  },
  {
    "text": "सहसा गोकुलं त्यवत्वा पुण्यं वृन्दावनं वनम् ।\nभयाज्जगाम नन्दश्च सार्धं च नन्दनेन च ।। ५५ ।।"
  },
  {
    "text": "वृन्दावनस्य निर्माणं प्रोक्तं च परमाद्भुतम् ।\nसार्धं च बालकैः सार्ध तत्र संक्रीडनं हरे ।। ५६ ।।"
  },
  {
    "text": "सदन्नं ब्राह्मणीनां च भोजनं कथितं हरेः ।\nवरदानं च तासां वै प्राक्तनेन निरूपणम् ।। ५७ ।।"
  },
  {
    "text": "क्रतूनां वर्णनं चैव वस्त्रापहरणं तथा ।\nवरदानं च गोपीनां कृष्णेनैव कऋतं द्विज ।। ५८ ।।"
  },
  {
    "text": "कात्यायनीव्रतं प्रोक्तं श्रीदुर्गापूजनं तथा ।\nपार्वत्या च वरो दत्तो गोपीभ्यो यमुनातटे ।। ५९ ।।"
  },
  {
    "text": "तालानां भक्षणं प्रोक्तं शक्रयामाविमर्दनम् ।\nराधया सह कृष्णस्य विरहो मेलनं तथा ।। ६० ।।"
  },
  {
    "text": "गोपीक्रीडा च संप्रोक्ता कृष्णक्रोडे च राधिका ।\nछाया रायणगेहे च संप्रोक्ता मायया हरेः ।। ६१ ।।"
  },
  {
    "text": "शृङ्गारं षोडसविधं कृत्वा तु रासमण्डले ।\nअन्तर्धानं हरेरेव राधया सह कानने ।। ६२ ।।"
  },
  {
    "text": "मलयागमनं चैव तया सार्धं द्विजोत्तम ।\nराधामाधवयोश्चैव संवादस्तत्र निर्जने ।। ६३ ।।"
  },
  {
    "text": "कैवल्यमपि गोपीनां प्रोक्तं नानाविधं मुने ।\nपुनरागमनं चैव पुण्यं वृन्दावनं वनम् ।। ६४ ।।"
  },
  {
    "text": "श्रीकृष्णदर्शनं चैव गोपीनां हर्षवर्थनम् ।\nनानाप्रकारक्रीडा च प्रोक्ता तस्य जले स्थले ।। ६५ ।।"
  },
  {
    "text": "गोपीनामपि सौभाग्यं राधायाश्च विशेषतः ।\nप्रोक्तं व्यासेन सौन्दर्य रम्यं रम्यं नवं नवम् ।। ६६ ।।"
  },
  {
    "text": "नभःस्थितानां देवानां दर्शनं प्रोक्तमेव च ।\nमनसः स्खलनं चैव देवीनां रासमण्डले ।। ६७ ।।"
  },
  {
    "text": "अंशेन लेभिरे जन्म देव्यश्चोक्तमिदं द्विज ।\nअक्रूरागमनं चैव गोपीनां च विलापनम् ।। ६८ ।।"
  },
  {
    "text": "प्रोक्तं सर्वं क्रमेगैव चाक्रूरभर्त्सनं तथा ।\nमथुरागमनं विष्णोः शोकं गोकुलवासिनाम् ।। ६९ ।।"
  },
  {
    "text": "राधिकाविरहज्वालाजालं प्रोक्तं यथोचितम् ।\nस्वमूल्तिदर्शनं चैवमक्रूरं यमुनातटे ।। ७० ।।"
  },
  {
    "text": "मथुरावेशनं प्रोक्तं निधनं रजकस्य च ।\nकुब्जया सह संभोगस्तस्या मोक्षणमेव च ।। ७१ ।।"
  },
  {
    "text": "प्रसादनं कुविन्दस्य मालाकारस्य मोक्षणम् ।\nधनुधो भञ्जनं शंभोर्हस्तिनो निधनं तथा ।। ७२ ।।"
  },
  {
    "text": "सभाप्रवेशनं प्रोक्तं नानारूपप्रदर्शनम् ।\nकंसस्य निधनं प्रोक्तं तद्बन्धूनां विलापनम् ।। ७३ ।।"
  },
  {
    "text": "संस्कारं तस्य विधिवद्राजत्वं तत्पितुस्तथा ।\nविलापनं च नन्दस्य स्तवनं परमाद्भुतम् ।। ७४ ।।"
  },
  {
    "text": "प्रोक्तस्तयोश्च संवादो निर्जने तातपुत्रयोः ।\nपरमाध्यात्मिकं ज्ञानं नन्दाय च ददौ विभुः ।। ७५ ।।"
  },
  {
    "text": "मुनीनां गमनं चैव धन्योपाख्यानमेव च ।\nकथितं च कुमारेण प्रोक्तमेव सुदुर्लभम् ।। ७६ ।।"
  },
  {
    "text": "उद्धवागमनं प्रोक्तं राधास्थानं च निर्जनम् ।\nज्ञानं तयोश्च संवादे प्रोक्तमेव शुभावहम् ।। ७७ ।।"
  },
  {
    "text": "यज्ञोपवीतं कृष्णस्य विद्यादानं गृरोर्गृहे ।\nमृतपुत्रप्रदानं च प्रोक्तं तद्गुरवे पुरा ।। ७८ ।।"
  },
  {
    "text": "जरासंधस्य दमनं निधनं यवनस्य च ।\nद्वारकायाश्च निर्माणं विश्वकारोद्यमं तथा ।। ७९ ।।"
  },
  {
    "text": "द्वारकावेशनं प्रोक्तमुग्रसेनविलापनम् ।\nरुक्मिणीहरणं चैव नृपाणां दमनं तथा ।। ८० ।।"
  },
  {
    "text": "सर्वासं कामिनीनां च प्रोक्तमुद्वाहनं तथा ।\nमायावतीमोक्षणं च निधनं शम्बरस्य च ।। ८१ ।।"
  },
  {
    "text": "धर्मपुत्रराजसूये शिशुपालस्य मोक्षणम् ।\nदन्तवक्त्रस्य च मुनेः शाल्वस्य निधनं तथा ।। ८२ ।।"
  },
  {
    "text": "मणेश्च हरणं चैव पारिजातस्य स्वर्गतः ।\nकुरुपाण्डवयुद्धे च भुवश्च भारमोक्षणम् ।। ८३ ।।"
  },
  {
    "text": "ऊषाया हरणं प्रोक्तं बाणस्य भुजकृन्तनम् ।\nबलेश्च स्तवनं प्रोक्तमनिरुद्धस्य विक्रमः ।। ८४ ।।"
  },
  {
    "text": "राधायशोदासंवादः प्रोक्तः परमदुर्लभः ।\nमोक्षणं च शृगालस्य प्रोक्तं च परमाद्भुतम् ।। ८५ ।।"
  },
  {
    "text": "तीर्थयात्राप्रसङ्गेन गणेशपूजनं तथा ।\nदर्शनं राधिकासार्धं कुष्णस्य परमात्मनः ।। ८६ ।।"
  },
  {
    "text": "राधाया दर्शनं देव्या राधातेजःप्रकाशनम् ।\nराधाय रमणं तीर्थे भ्रमणं रहसि स्मृतम् ।। ८७ ।।"
  },
  {
    "text": "निधनं यदुवंशानां ब्रह्मशापेन शौनक ।\nमोक्षणं पाण्डवानां च स्वपदे गमनं हरेः ।। ८८ ।।"
  },
  {
    "text": "विवाहो नारदस्यैवोत्पत्तिर्वह्निसुवर्णयोः ।\nप्रोक्तं सर्व महाभाग पुनरेव समासतः ।। ८९ ।।"
  },
  {
    "text": "चतुःखण्डैः पुराणं च ब्रह्मवैवर्तमेव च ।\nअतः परं मुनिश्रेष्ठ किं भूयः श्रातुमिच्छसि ।। ९० ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo अनुक्रमणिकं\nनाम द्वात्रिंशदधिकशततमोऽध्यायः ।। १३२।।"
  }
]
[
  {
    "text": "।। श्रीनारायण उवाच ।।\nएकदा नन्दपत्नी च स्नानार्थं यमुनां ययौ ।।\nगव्यपूर्णं गृहं दृष्ट्वा जहास मधुसूदनः ।। १ ।।\nदधिदुग्धाज्यतक्रं च नवनीतं मनोरमम् ।।\nगृहस्थितं च यत्किंचिच्चखाद मधुसूदनः ।। २ ।।\nमधु हैयङ्गवीनं यत्स्वस्तिकं शकटस्थितम् ।।\nभुक्त्वा पीत्वांऽशुकैर्वक्त्रसंस्कारं कर्तुमुद्यतम् ।। ३ ।।\nददर्श बालकं गोपी स्नात्वाऽऽगत्य स्वमन्दिरम् ।।\nगव्यशून्यं भग्नभाण्डं मध्वादिरिक्तभाजनम् ।। ४ ।।\nदृष्ट्वा पप्रच्छ बालांश्च अहो कर्मेदमद्भुतम्।।\nयूयं वदत सत्यं च कृतं केन सुदारुणम् ।। ५ ।।\nयशोदावचनं श्रुत्वा सर्वमूचुश्च बालकाः ।।\nचखाद सत्यं बालस्ते नास्मभ्यं दत्तमेव च ।। ६ ।।\nबालानां वचनं श्रुत्वा चुकोप नन्दगेहिनी ।।\nवेत्रं गृहीत्वा दुद्राव रक्तपङ्कजलोचना ।। ७ ।।\nपलायमानं गोविन्दं ग्रहीतुं न शशाक ह ।।\nध्यानासाध्यं शिवादीनां दुरापमपि योगिनाम् ।। ८ ।।\nयशोदा भ्रमणं कृत्वा विश्रान्ता घर्मसंयुता ।।\nतस्थौ कोपपरी तात्मा शुष्ककण्ठौष्ठतालुका ।। ९ ।।\nविश्रान्तां मातरं दृष्ट्वा कृपालुः पुरुषोत्तमः ।।\nसंतस्थौ पुरतो मातुः सस्मितो जगदीश्वरः ।। ।।4.14.१०।।\nकरे धृत्वा च तं देवी समानीय स्वमालयम्।।\nबद्ध्वा वस्त्रेण वृक्षे च तताड मधुसूदनम् ।।११।।\nबद्ध्वा कृष्णं यशोदा सा जगाम स्वालयं प्रति ।।\nहरिस्तस्थौ वृक्षमूले जगतां पतिरीश्वरः ।। १२ ।।\nश्रीकृष्णस्पर्शमात्रेण सहसा तत्र नारद ।।\nपपात वृक्षः शैलाभः शब्दं कृत्वा भयानकम् ।।१३।।\nसुवेषः पुरुषो दिव्यो वृक्षादाविर्बभूव ह ।।\nदिव्यस्यन्दनमारुह्य जगाम स्वालयं पुरः ।। १४।।\nप्रणम्य जगतीनाथं शातकौम्भपरिच्छदम् ।।\nकिशोरः सस्मितो गौरो रत्नालङ्कारभूषितः ।। १५ ।।\nसा वृक्षपतनं दृष्ट्वा भिया त्रस्ता व्रजेश्वरी ।।\nक्रोडे चकार बालं तं रुदन्तं श्यामसुन्दरम् ।।१६।।\nआजग्मुर्गोकुलस्थाश्च गोपा गोप्यश्च तद्गृहम् ।।\nयशोदां भर्त्सयामासुः शान्तिं चक्रुः शिशोर्मुदा ।। १७ ।।\nअत्यन्तस्थविरे काले तनयोऽयं बभूव ह ।।\nधनं धान्यं च रत्नं वा तत्सर्वं पुत्रहेतुकम् ।। १८ ।।\nसुमतिर्नास्ति ते सत्यं ज्ञातं नन्दव्रजेश्वरि ।।\nन भक्षितं यत्पुत्रेण तत्सर्वं निष्फलं भुवि।।१९।।\nपुत्रं बद्ध्वा गव्यहेतोर्वृक्षमूले च निष्ठुरे।।\nगृहकर्मणि व्यग्रायां दैवाद्वृक्षः पपात ह ।। 4.14.२० ।।\nवृक्षस्य पतनाद्गोपी भाग्याद्बालोऽपि जीवितः ।।\nप्रनष्टे बालके मूढे वस्तूनां किं प्रयोजनम् ।। २१।।\nआशिषं युयुजुर्विप्रा बन्दिनश्च शुभावहाम् ।।\nद्विजेन कारयामासुर्नामसंकीर्तनं हरेः ।। २२ ।।\nएवं कृत्वा जनाः सर्वे प्रययुर्निजमन्दिरम् ।।\nउवाच पत्नीं नन्दश्च रक्तपङ्कजलोचनः ।।२३।।\nनन्द उवाच ।।\nयास्यामि तीर्थमद्यैव कण्ठे कृत्वा तु बालकम् ।।\nअथवा त्वं गृहाद्गच्छ त्वया मे किं प्रयोजनम् ।। २४ ।।\nशतकूपाधिका वापी शतवापीसमं सरः ।।\nसरःशताधिको यज्ञः पुत्रो यज्ञशताधिकः ।। २५ ।।\nतपोदानोद्भवं पुण्यं जन्मान्तरसुखप्रदम् ।।\nसुखप्रदोऽपि सत्पुत्र इहैव च परत्र च ।।२६।।\nपुत्रादपि परो बन्धुर्न भूतो न भविष्यति ।।\nएवमुक्त्वा स्वभार्यां च तस्थौ नन्दः स्वमन्दिरे।।\nयशोदा रोहिणी चैव नियुक्ता गृहकर्मणि।।२७।।\nनारद उवाच ।।\nसुवेषः पुरुषः को वा वृक्षरूपी च गोकुले ।।\nभगवन्हेतुना केन वृक्षत्वं समवाप ह ।। २८ ।।\n।। नारायण उवाच ।।\nकुबेरतनयः श्रीमान्नाम्ना यो नलकूबरः ।।\nजगाम नन्दनवनं क्रीडार्थं सह रम्भया ।। २९ ।।\nनिर्जने सरसस्तीरे पुष्पोद्याने मनोहरे ।।\nवटवृक्षसमीपे च सौरभे पुष्पवायुना ।।4.14.३०।।\nविधाय पुष्पशयने रत्नदीपैश्च दीपितम् ।।\nचन्दनागुरुकस्तूरीकुङ्कुमद्रवसंयुतम् ।।३१।।\nपरितः पुष्पमाल्यैश्च क्षौमवस्त्रैश्च वेष्टितम्।।\nतत्र रम्भां समानीय विजहार यथेच्छया ।।३२।।\nशृङ्गाराष्टप्रकारं च विपरीतादिकं सुखम् ।।\nचुम्बनं षट्प्रकारं च यथास्थाने निरूपितम्।।३३।।\nअङ्ग प्रत्यङ्गसंयोगत्रिविधाश्लेषणं मुदा।।\nनखदन्तकरक्रीडां चकार रसिकेश्वरः ।। ३४ ।।\nजलात्स्थले स्थलात्तोये कामशास्त्रविशारदः ।।\nरतिभोगप्रकुर्वन्तं ददर्श देवलो मुनिः।।३५।।\nनग्नां रम्भां मुक्तकेशीं पीनश्रोणिपयोधराम्।।\nनखदन्तक्षताङ्गीं च पुलकाञ्चितविग्रहाम्।।३६।।\nपश्यन्तीं प्राणनाथं च पश्यन्तं सस्मितं मुदा।।\nवक्रभ्रूभङ्गसंयुक्तां कामुकीं च ददर्श ताम् ।। ३७।।\nरत्नकुण्डलयुग्मेन गण्डस्थलविराजिताम्।।\nविचित्ररत्नमाल्यैश्च पुष्पमाल्यैश्च भूषिताम्।।३८।।\nकिङ्किणीजालसंयुक्तां सिन्दूर बिन्दुसंयुताम् ।।\nतया युक्तं पुलकितं नोत्तिष्ठन्तं स्मरान्वितम् ।।३९।।\nवृक्षत्वं याहि पापिष्ठेत्युवाच मुनिपुंगवः।।\nशशाप रम्भां कामार्तां मानुषी त्वं भवेति च ।।4.14.४०।।\nजन्मेजयस्य सुभगा भविता कामिनीति च।।\nत्वमेव गोकुलं गच्छ वृक्षरूपी भवेति च।।४१।।\nश्रीकृष्ण स्पर्शमात्रेण पुनरायास्यसि गृहम् ।।\nरम्भे त्वमिन्द्रसंयोगात्पुनरायास्यसि ध्रुवम् ।।४२।।\nइत्येवमुक्त्वा स मुनिर्जगाम निजमन्दिरम्।\nकुबेरतनयः श्रीमान्स जगाम निजालयम् ।।४३।।\nइत्येवं कथितं विप्र रम्भाख्यानं वदामि ते ।।\nसुचन्द्रस्य गृहे रम्भा ललाभ जन्म भारते ।। ४४ ।।\nकन्या लक्ष्मीस्वरूपा च बभूव सुन्दरी वरा ।।\nतां च सालंकृतां कृत्वा सुचन्द्रो नृपतीश्वरः ।।४५।।\nनानाकौतुकसंयुक्तां ददौ जन्मेजयाय च।।\nजन्मेजयस्य सुभगा बभूव महिषी वरा ।। ४६ ।।\nस्थानेस्थाने निर्जने च राजा रेमे तया सह ।।\nएकदा नृपतिश्रेष्ठश्चाश्वमेधेन दीक्षितः।।४७।।\nअश्वसंगोपनं कृत्वा तस्थौ शक्रश्च मन्दिरे।।\nयज्ञाश्वं रुचिरं मत्वा कौतुकेन च सुन्दरी ।।४८।।\nद्रष्टुं जगाम सा साध्वी चाश्वमेकाकिनी मुदा ।।\nशक्रोऽश्वनिकटे भूत्वा धर्षयामास तां सतीम् ।। ४९ ।।\nतया निवार्यमाणश्च रेमे तत्र तया सह ।।\nमूर्च्छामवाप शक्रश्च बुबुधे न दिवानिशम् ।। 4.14.५० ।।\nसा च संभोगमात्रेण देहं तत्याज योगतः ।।\nनृपस्य लज्जया भीत्या शक्रः स्वर्गे जगाम ह ।।५१।।\nराजा श्रुत्वा मृतां दृष्ट्वा विललाप भृशं मुहुः।।\nयज्ञं समाप्य विप्रेभ्यो ददौ पूर्णां च दक्षिणाम्।। ।।५२।।\nरम्भा च मानवं देहं त्यक्त्वा स्वर्गं जगाम ह ।।\nइत्येवं कथितं सर्वं वृक्षार्जुनविभञ्जनम् ।।५३।।\nनलकूबरमोक्षश्च रम्भायाश्च महामुने ।।\nपुण्यदं कृष्णचरितं जन्ममृत्युजरापहम् ।।\nइत्येवं कथितं सर्वमपरं कथयामि ते ।। ९४ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे वृक्षार्जुनभञ्जनं नाम चतुर्दशोऽध्यायः ।।१४।।"
  }
]
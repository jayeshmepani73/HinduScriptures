[
  {
    "text": "अथ द्वादशाधिकशततमोऽध्यायः\nनारायण उवाच\nवासुदेवो द्वारकायां वसुदेवाज्ञया मुने ।\nप्रययौ रत्नरुचिरं रुक्मिणीमन्दिरं वरम् ।। १ ।।"
  },
  {
    "text": "शुद्धस्फटिकसंकाशममूल्यरत्ननिर्मितम् ।\nपुरतः परितो रम्यं नानाचित्रेण चित्रितम् ।। २ ।।"
  },
  {
    "text": "अमूल्यरत्नकलशं श्वेतचामरदर्पणैः ।\nवहनिशुद्धाशुकैः शुद्धैः परितः परिशोभितम् ।। ३ ।।"
  },
  {
    "text": "ददर्श रुक्मिणीं देवीमतीव नवयौवनाम् ।\nरत्नपर्यङ्कमारुह्य शयानां सस्मितां मुदा ।। ४ ।।"
  },
  {
    "text": "अप्रौढां च नवोढां तां नवसंगमलज्जिताम् ।\nअमूल्यरत्ननिर्माणभूषणेन विभूषिताम् ।। ५ ।।"
  },
  {
    "text": "सुचारुकबरीभारां मालतीमल्यभूषिताम् ।\nदृष्टवा कृष्णां भीष्मकन्या सहसा प्रणनाम सा ।। ६ ।।"
  },
  {
    "text": "तां संप्राप्य जगन्नाथो रत्नतल्पे उवास सः ।\nशुभक्षणे च शुभया स रेमे रामया सह ।। ७ ।।"
  },
  {
    "text": "सुखसंभोगमात्रेण मूर्च्छामाप मुदा सती ।\nतस्यां जज्ञे कामदेवो भस्मीभूतदश्च शंभुना ।। ८ ।।"
  },
  {
    "text": "स शम्बरं निहत्यैव तत्र प्राप रतिं सतीम् ।\nरतिर्मायावतीनाम्ना संकेतेन सुरस्य च ।।\nछायां दत्त्वा च शयने गृहिणी शम्बरालये ।। ९ ।।"
  },
  {
    "text": "नरद उवाच\nजहार शम्बरं कामो दैत्यं केन प्रकारतः ।\nकथयस्व माहाभाग विस्तरेण शुभां कथाम् ।। १० ।।"
  },
  {
    "text": "नारायण उवाच\nसमतीते च सप्ताहे रुक्मिणीसूतिकागृहात् ।\nगृहीत्वा बालकं दैत्यो जगाम् स्वालयं जवात् ।। ११ ।।"
  },
  {
    "text": "अपुत्रकश्च दैत्येशः पुत्रं प्राप्य प्रहर्षितः ।\nमायावत्यै ददौ हृष्टो हृष्टा मायावती सती ।। १२ ।।"
  },
  {
    "text": "अतीव पालनेनैव वर्धयामास बारकम् ।\nसरस्वती तां रहसि कथयामास निर्जने ।। १३ ।।"
  },
  {
    "text": "सरस्वत्युवाच\nशिवकोपानले पूर्व भस्मीभूतः पतिस्तव ।\nस चायं रुक्मिणीपुत्रो दैत्येनैव समाहृतः ।। १४ ।।"
  },
  {
    "text": "माययाऽपि च मायेशो रुक्मिणीसूतिकागृहात् ।\nसमानीय ददौ तुभ्यं पतिस्तेऽयं न चाऽऽत्मजः ।। १५ ।।"
  },
  {
    "text": "कामं च कथयामास जगन्माता च सा सती ।\nतव पत्नी रतिश्चेयं रमस्व रामया सह ।। १६ ।।"
  },
  {
    "text": "त्वमेव रुक्मिणीपुत्रो नान्यदैत्यस्य मन्मथः ।\nकुररीव सती नित्यं रोदिति स्म त्वया विना ।। १७ ।।"
  },
  {
    "text": "इत्युक्त्वा च ययौ वाणी ब्रह्माणी ब्रह्मणः पदम् ।स रेमे निर्जने नित्यं रामया सह सुन्दरः ।। १८ ।।"
  },
  {
    "text": "एकदा मन्मथं दैत्यौ ददर्श रहसि श्थितम् ।\nशृङ्गारं रामया सार्धं कुर्वन्तं कौतुकेन च ।। १९ ।।"
  },
  {
    "text": "सस्मितं सस्मितायाश्च मध्यवक्षःस्थलस्थितम् ।\nरतिं ददर्श कामेन मूर्च्छितां सुरतोत्सुकाम् ।। २० ।।"
  },
  {
    "text": "दृष्ट्वा चुकोप दैत्यश्च जग्राह खड्गमुत्तमम् ।\nउवाच खड्गहस्तश्च कामदेवं रतिं सतीम् ।। २१ ।।"
  },
  {
    "text": "शम्वर उवाच\nधिक्त्वां महाकामुकं च मूर्खं पण्डितमानिनम् ।\nमहापातकिनां श्रेष्ठं प्रमत्तं मातृगामिनम् ।। २२ ।।"
  },
  {
    "text": "धिक्त्वां च पुंश्चलीं मत्तां कामुकीं हतचेतनाम् ।\nपुत्रं गृहीत्वा रहसि कलोषि सुरतिं सति ।। २३ ।।"
  },
  {
    "text": "इत्येवमुक्त्वा खड्गं च तामेव हन्तुमृद्यतः ।\nजिघांसन्तं रतिं देत्यं प्रेरयामास मन्मथः ।। २४ ।।"
  },
  {
    "text": "पपात दूरतो ब्रह्मन्मूर्च्छितः स्वाङ्गपीडितः ।\nपुनश्च चेतनां प्राप्य कोपेन प्रज्वलन्निव ।। २५ ।।"
  },
  {
    "text": "शिवदत्तं च शूलं च जग्राह निर्भरेण च ।\nशतसूर्यप्रभं शूलं प्रलयाग्निसमं मुने ।। २६ ।।"
  },
  {
    "text": "दृष्ट्वाऽऽजग्मुश्च देवाश्च ब्रह्मेशशेषसंज्ञकाः ।\nपवनः कथयामास कर्णे कामस्य यत्नतः ।। २७ ।।"
  },
  {
    "text": "स्मर स्मर महामायां दुर्गां तुर्गतिनाशिनीम् ।\nपवनस्य वचः श्रुत्वा दुर्गां सस्मार मन्मथः ।। २८ ।।"
  },
  {
    "text": "शूलं बभूव तस्याङ्गे रम्यं माल्यं मनोहरम् ।\nब्रह्मास्त्रेण च तं दैत्यं जघान मन्मथो मुदा ।। २९ ।।"
  },
  {
    "text": "रतिं गृहीत्वा यानेन जगाम द्वारकां पुरीम् ।\nप्रययुर्देवताः सर्वा स्तुत्वा च पार्वतीं स्वयम् ।। ३० ।।"
  },
  {
    "text": "रुक्मिणी मङ्गलं कृत्वा प्रजग्राह रतिं सुतम् ।\nउत्सवं कारयामास परं स्वस्त्ययनं हरिः ।। ३१ ।।"
  },
  {
    "text": "ब्राह्मणान्भोजयामास पूजयामास पार्वतीम्र ।\nअथ कृष्णः क्रमेणैव वेदोक्ते मङ्गले दिने ।। ३२ ।।"
  },
  {
    "text": "सप्तानां रमणीनां च पाणिग्राहं चकार ह ।\nकालिन्दीं सत्यभामां च सत्या राग्निजितीं सतीम् ।। ३३ ।।"
  },
  {
    "text": "जाम्बवतीं लक्ष्मणां च समुद्वाहं चकार सः ।\nताभिः सार्ध क्रमेणैव पुत्रत्पत्तिं चकार ह ।। ३४ ।।"
  },
  {
    "text": "एकस्यां दशपुत्राश्च कन्यकैका क्रमेण च ।\nनिहत्य नरकं दैत्यं सपुत्रं च नृपेश्वरम् ।। ३५ ।।"
  },
  {
    "text": "बलवन्तं मुरं दैत्यं जघान रणमूर्धनि ।\nददर्श कन्यास्तत्रस्थाः सहस्राणां च षोडश ।। ३६ ।।"
  },
  {
    "text": "शताधिका वयस्याश्च शश्वत्सुस्थिरयौवनाः ।\nप्रफुल्लवदनाः सर्वा रत्नभूषणभूषिताः ।। ३७ ।।"
  },
  {
    "text": "शुभक्षणे च तासां च पाणिं जग्राह माधवः ।\nताभिः सार्धं स रेमे च क्रमेण च शुभक्षणे ।। ३८ ।।"
  },
  {
    "text": "एकस्यां दशपुत्राश्च कन्यकैका क्रमेणा च ।\nहरेरेतान्यपत्यानि बभूवुश्च पृथक्पृथक् ।। ३९ ।।"
  },
  {
    "text": "एकदा द्वारकां रम्यां दुर्वासा मुनिपुंगवः ।\nशिष्यैस्त्रिकोटिभिः सार्धमाजगामावलीलया ।। ४० ।।"
  },
  {
    "text": "राजा महोग्रसेनश्च सपुत्रः सपुरोहितः ।\nवसुदेवो वासुदेवोऽप्यक्रूरश्चोद्धवस्तथा ।। ४१ ।।"
  },
  {
    "text": "नीत्वा षोडशोपचारं प्रणेमुर्मुनिपुंगवम् ।\nशुभार्शिषं च प्रददौ तेभ्यो ब्रह्मन्पृथक्पृथक् ।। ४२ ।।"
  },
  {
    "text": "एकानंशां च कन्यां तां ददौ तस्मै शुभक्षणे ।\nमुक्तामाणिक्यङीरांश्च रत्नं च यौतकं ददौ ।। ४३ ।।"
  },
  {
    "text": "स रेमे रामया सार्ध माहेन्द्रे रत्नमन्दिरे ।\nरत्नेन्द्रसारनिर्माणं ददौ तस्मै शुभाश्रमम् ।। ४४ ।।"
  },
  {
    "text": "एकदा स मुनिश्रेष्ठः समालोच्य स्वचेतसा ।\nशयानं कृत्रचिद्रम्यपर्यङ्के रत्ननिर्मिते ।। ४५ ।।"
  },
  {
    "text": "श्रुतवन्तं पुराणं च श्रद्धया कुत्रचिद्धिभुम् ।\nमहोत्सवे नियुक्तं च कुत्रचित्प्राङ्गणे शुभे ।। ४६ ।।"
  },
  {
    "text": "तामबूलं भुक्तवन्तं च भक्त्या दत्तं च सत्यया ।\nकुत्रचित्सेवितं तल्पे रुक्मिण्या श्चेतचामरैः ।। ४७ ।।"
  },
  {
    "text": "कालिन्दीसेपितपदं शयानं कुत्रचिन्मुदा ।\nसर्वत्र समसंभाषां चकार भगवान्मुनिम् ।। ४८ ।।"
  },
  {
    "text": "विस्मयं प्रययौ विप्रौ दृष्ट्वा तत्परमाद्भुतम् ।\nतुष्टाव जगतीनाथं रुक्मिणीमन्दिरे पुनः\nवसन्तं च सुधर्मायां सतां संसदि सुन्दरम् ।। ४९ ।।"
  },
  {
    "text": "दुर्वासा उवाच\nजय जय जगतां नाथ जितसर्व जनार्दन सर्वात्मक\nसर्वेश सर्वबीज पुरातन निर्गुण निरीह ।। ५० ।।"
  },
  {
    "text": "निर्लिप्त निरञ्जन निराकार भक्तानुग्रहविग्रह सत्यम्वरूपसनातन निःस्वरूप नित्यनूतन ।। ५१ ।।"
  },
  {
    "text": "ब्रह्मेशशेषधनेशवन्दित पद्मया सेवितपादपद्म ब्रह्मज्योतिरनिर्वचनीय वेदाविदितगुणरूप महाकाशसंमाननीय परमात्मन्नमोऽस्तु ते ।। ५२ ।।"
  },
  {
    "text": "इत्येवमुक्त्वा मनसा हरेरनुमतेन च ।\nप्रणम्य तस्थौ विप्रेन्द्रस्तत्रैव पुरतो हरेः ।। ५३ ।।"
  },
  {
    "text": "तमुवाच जगन्नाथो हितं सत्यं पुरातनम् ।\nज्ञानं च वेदविहितं सर्वेषां च सतां मतम् ।। ५४ ।।"
  },
  {
    "text": "श्रीभगवानुवाच\nमा भेर्विप्र शिवांशस्त्वं किं न जानासि ज्ञानतः ।\nअहं सर्वस्य प्रभवो मत्तः सर्वं प्रवर्तते ।। ५५ ।।"
  },
  {
    "text": "अहमात्मा च सर्वेषां शावाः सर्वे मया विना ।\nप्राणिदेहान्मयि गते यान्त्येव सर्वशक्तयः ।। ५६ ।।"
  },
  {
    "text": "जातावप्येक एवाहं व्यक्तावेव पृथक्पृथक् ।\nयो भुङ्क्ते तस्य तृप्तिः स्यान्नान्येषां च कदाचन ।। ५७ ।।"
  },
  {
    "text": "पृथग्जीवादिसर्वेषां प्रतिमानं च प्राणिनाम् ।\nपरिपूर्णतमोऽहं च गोलोके रासमण्डले ।। ५८ ।।"
  },
  {
    "text": "श्रीदामशापाद्राधा सा मां द्रष्टुमक्षमाऽधुना ।\nसर्वे चैवांशरूपेणा कलया च तदंशतः ।। ५९ ।।"
  },
  {
    "text": "रुक्मिणीमन्दिरे चांशोऽप्यन्यासां मन्दिरे कलाः ।\nममापि कुत्रचिच्चांशं कुत्र चिच्च कलाकलाः ।। ६० ।।"
  },
  {
    "text": "कलाकलांशाः कुत्रापि प्रतिमासु च देहिषु ।\nइत्युक्त्वा जगतां नाथो गृहस्याभ्यन्तरं ययौ\nदुर्वासाश्च प्रियां त्यक्त्वा श्रीहरेस्तपसे गतः ।। ६१ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo मुनिकृष्णसंo\nद्वादशाधिकाशततमोऽध्यायः ।। ११२ ।।"
  }
]
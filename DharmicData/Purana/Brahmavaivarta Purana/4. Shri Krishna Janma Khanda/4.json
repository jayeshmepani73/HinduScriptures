[
  {
    "text": "।। नारद उवाच ।। ।।\nकेन वा प्रार्थितः कृष्णो महीं च केन हेतुना ।।\nआजगाम जगन्नाथो वद वेदविदां वर ।। १ ।।\n।। नारायण उवाच ।। ।।\nपुरा वाराहकल्पे सा भाराक्रांता वसुंधरा ।।\nभृशं बभूव शोकार्ता ब्रह्माणं शरणं ययौ ।। २ ।।\nसुरैश्चासुरसंतप्तैर्भृशमुद्विग्नमानसैः ।।\nसार्द्धं तैस्तां दुर्गमां च जगाम वेधसः सभाम् ।। ३ ।।\nददर्श तस्यां देवेशं ज्वलंतं ब्रह्मतेजसा ।।\nऋषीन्द्रैश्च मुनीन्द्रैश्च सिद्धेंद्रैः सेवितं मुदा ।। ४ ।।\nअप्सरोगणनृत्यं च पश्यंतं सस्मितं मुदा ।।\nगंधर्वाणां च संगीतं श्रुतवंतं मनोहरम् ।। ५ ।।\nजपंतं परमं ब्रह्म कृष्ण इत्यक्षरद्वयम् ।।\nभक्त्यानंदाश्रुपूर्णं तं पुलकांकितविग्रहम् ।। ६ ।।\nभक्त्या सा त्रिदशैः सार्द्धं प्रणम्य चतुराननम् ।।\nसर्वं निवेदनं चक्रे दैत्यभारादिकं मुने ।।\nसाऽश्रुपूर्णा सपुलका तुष्टाव च रुरोद च ।।७।।\nतामुवाच जगद्धाता कथं स्तौषि च रोदिषि ।।\nकथमागमनं भद्रे वद भद्रं भविष्यति ।।८।।\nसुस्थिरा भव कल्याणि भयं किं ते मयि स्थिते।।\nआश्वास्य पृथिवीं ब्रह्मा देवान्पप्रच्छ सादरम् ।। ९ ।।\nकथमागमनं देवा युष्माकं मम सन्निधिम् ।।\nब्रह्मणो वचनं श्रुत्वा देवा ऊचुः प्रजापतिम् ।। १० ।।\nभाराक्रांता च वसुधा दस्युग्रस्ता वयं प्रभो ।।\nत्वमेव जगतां स्रष्टा शीघ्रं नो निष्कृतिं कुरु ।। ११ ।।\nगतिस्त्वमस्या भो ब्रह्मन्निर्वृतिं कर्तुमर्हसि ।।\nपीडिता येन भारेण पृथिवीयं पितामह ।। १२ ।।\nवयं तेनैव दुःखार्तास्तद्भारहरणं कुरु ।।\nदेवानां वचनं श्रुत्वा तां पप्रच्छ जगद्विधिः।।१३।।\nदूरीकृत्य भयं वत्से सुखं तिष्ठ ममांतिकम् ।।\nकेषां भारमशक्ता त्वं सोढुं पंकजलोचने ।। १४ ।।\nअपनेष्यामि तं भद्रे भद्रं ते भविता धुवम् ।।\nतस्य सा वचनं श्रुत्वा तमुवाच स्वपीडनम्।।\nपीडिता येन येनैवं प्रसन्नवदनेक्षणा ।। १५ ।।\n।। क्षितिरुवाच ।। ।।\nशृणु तात प्रवक्ष्यामि स्वकीयां मानसीं व्यथाम् ।।\nविना बंधुं सविश्वासं नान्यं कथितुमर्हति ।। १६ ।।\nस्त्रीजातिरबला शश्वद्रक्षणीया स्वबंधुभिः ।।\nजनकस्वामिपुत्रैश्च गर्हिताऽन्यैश्च निश्चितम् ।। १७ ।।\nत्वया पृष्टा जगत्तात न लज्जा कथितुं मम ।।\nयेषां भारैः पीडिताऽहं श्रूयतां कथयामि ते ।। १८ ।।\nकृष्णभक्तिविहीना ये ये च तद्भक्तनिंदकाः ।।\nतेषां महापातकिनामशक्ता भारवाहने ।। १९ ।।\nस्वधर्माचारहीना ये नित्यकृत्यविवर्जिताः ।।\nश्रद्धाहीनाश्च वेदेषु तेषां भारेण पीडिता ।। २० ।।\nपितृमातृगुरुस्त्रीणां पोषणं पुत्रपोष्ययोः ।।\nये न कुर्वंति तेषां च न शक्ता भारवाहने ।। २१ ।।\nये मिथ्यावादिनस्तात दयासत्य विवर्जिताः ।।\nनिंदका गुरुदेवानां तेषां भारेण पीडिता ।।२२।।\nमित्रद्रोही कृतघ्नश्च मिथ्यासाक्ष्यप्रदायकः ।।\nविश्वासघ्नो न्यासहर्ता तेषां भारेण पीडिता ।। २३ ।।\nकल्याणसूक्तसामानि हरेर्नामैकमंगलम् ।।\nकुर्वंति विक्रयं ये वै तेषां भारेण पीडिता ।। २४ ।।\nजीवघाती गुरुद्रोही ग्रामयाजी च लुब्धकः ।।\nशवदाही शूद्रभोजी तेषां भारेण पीडिता ।। २५ ।।\nपूजायज्ञोपवासादि व्रतानि विविधानि च ।।\nये ये मूढा विहंतारस्तेषां भारेण पीडिता ।।२६।।\nसदा द्विषंति ये पापा गोविप्रसुरवैष्णवान् ।।\nहरिं हरिकथां भक्तिं तेषां भारेण पीडिता ।। २७ ।।\nशंखादीनां च भारेण पीडिताऽहं यथा विधे ।।\nततोऽधिकानां दैत्यानां भारेण परिपीडिता ।।२८।।\nइत्येवं कथितं सर्वं मद्व्यथाया निवेदनम् ।।\nत्वया यदि सुपाल्याऽहं प्रतीकारं कुरु प्रभो।।२९।।\nइत्येवमुक्त्वा वसुधा रुरोद च मुहुर्मुहुः ।।\nब्रह्मा तद्रोदनं दृष्ट्वा तामुवाच कृपानिधिः ।। ३० ।।\nभारं तवापनेष्यामि दस्यूनामप्युपायतः ।।\nउपायतोऽपि कार्याणि सिद्ध्यंत्येव वसुन्धरे ।।३१।।\nकालेन भारहरणं करिष्यति मदीश्वरः ।।\nमन्त्रं मंगलकुम्भं च शिवलिंगं च कुंकुमम् ।। ३२ ।।\nमधुकाष्ठं चंदनं च कस्तूरीं तीर्थमृत्तिकाम् ।।\nखङ्गगंडकखंडं च स्फाटिकं पद्मरागकम् ।।३३।।\nइंद्रनीलं सूर्यमणिं रुद्राक्षं कुशमूलकम् ।।\nशालग्रामशिलां शंखं तुलसीं प्रतिमां जलम् ।।३४।।\nशंखं प्रदीपमालां च शिलामर्च्यां च घंटिकाम्।।\nनिर्माल्यं चैव नैवेद्यं हरिद्वर्णमणिं तथा।।\nग्रंथियुक्तं यज्ञसूत्रं दर्पणं श्वेतचामरम् ।।३५।।\nगोरोचनं च मुक्तां च शुक्तिं माणिक्यमेव च ।।\nपुराणसंहितां वह्निं कर्पूरं परशुं तथा ।। ३६ ।।\nरजतं कांचनं चैव प्रवालं रत्नमेव च ।।\nकुशबीजं तीर्थतोयं गव्यं गोमूत्रगोमयम् ।। ३७ ।।\nत्वयि ये स्थापयिष्यंति मूढाश्चैतानि सुन्दरि ।।\nपच्यन्ते कालसूत्रेण वर्षाणामयुतं ध्रुवम् ।।३८।।\nब्रह्मा पृथ्वीं समाश्वास्य देवताभिस्तया सह ।।\nजगाम जगतां धाता कैलासं शंकरालयम् ।। ३९ ।।\nगत्वा तमाश्रमं रम्यं ददर्श शंकरं विधिः ।।\nवसंतमक्षयवटमूले स्वःसरितस्तटे।। ४० ।।\nव्याघ्रचर्मपरीधानं दक्षकन्यास्थिभूषणम् ।।\nत्रिशूलपट्टिशधरं पंचवक्त्रं त्रिलोचनम् ।। ४१ ।।\nनानासिद्धैः परिवृतं योगींद्रगणसेवितम्।।\nपरितोऽप्सरसां नृत्यं पश्यंतं सस्मितं मुदा ।। ४२ ।।\nगंधर्वाणां च संगीतं श्रुतवंतं कुतूहलात् ।।\nपश्यंतीं पार्वतीं प्रीत्या पश्यंतं वक्रचक्षुषा ।। ४३ ।।\nजपंतं पञ्चवक्त्रेण हरेर्नामैकमङ्गलम् ।।\nमंदाकिनीपद्मबीजमालया पुलकांकितम् ।। ४४।।\nएतस्मिन्नंतरे ब्रह्मा तस्थावग्रे स धूर्जटेः ।।\nपृथिव्या सुरसंघैश्च सार्द्धं प्रणतकंधरैः ।। ४५ ।।\nउत्तस्थौ शंकरः शीघ्रं भक्त्या दृष्ट्वा जगद्गुरुम् ।।\nननाम  मूर्ध्ना संप्रीत्या लब्धवानाशिषं ततः ।। ४६ ।।\nप्रणेमुर्देवताः सर्वे शंकरं चंद्रशेखरम् ।।\nप्रणनाम धरा भक्त्या चाशिषं युयुजे हरः ।। ४७ ।।\nवृत्तांतं कथयामास पार्वतीशं प्रजापतिः ।।\nश्रुत्वा नतमुखस्तूर्णं शंकरो भक्तवत्सलः ।। ४८ ।।\nभक्तापायं समाकर्ण्य पार्वतीपरमेश्वरौ ।।\nबभूवतुस्तौ दुःखार्तौ बोधयामास तौ विधिः ।। ४९ ।।\nततो ब्रह्मा महेशश्च सुरसंघान्वसुंधराम् ।।\nगृहं प्रस्थापयामास समाश्वास्य प्रयत्नतः ।।५०।।\nततो देवेश्वरैस्तूर्णमागत्य धर्ममंदिरम् ।।\nसह तेन समालोच्य प्रजग्मुर्भवनं हरेः ।। ५१ ।।\nवैकुंठं परमं धाम जरामृत्युहरं परम् ।।\nवायुना धार्यमाणं च ब्रह्मांडादूर्ध्वमुत्तमम् ।।\nकोटियोजनमूर्ध्वं च ब्रह्मलोकात्सनातनम् ५२ ।।\nवर्णनीयं न कविभिर्विचित्रं रत्ननिर्मितम् ।।\nपद्मरागैरिंद्रनीलै राजमार्गैर्विभूषितम् ।। ५३ ।।\nते मनोयायिनः सर्वे संप्रापुस्तं मनोहरम् ।।\nहरेरंतःपुरं गत्वा ददृशुः श्रीहरिं सुराः ।। ५४ ।।\nरत्नसिंहासनस्थं च रत्नालंकारभूषितम् ।।\nरत्नकेयूरवलयरत्ननूपुरशोभितम् ।। ९५ ।।\nरत्नकुण्डलयुग्मेन गंडस्थलविराजितम् ।।\nपीतवस्त्रपरीधानं वनमालाविभूषितम् ।। ५६ ।।\nशांतं सरस्वतीकांतं लक्ष्मीधृतपदांबुजम् ।।\nकोटिकंदर्पलीलाभं स्मितवक्त्रं चतुर्भुजम् ।। ५७ ।।\nसुनंदनंदकुमुदैः पार्षदैरुपसेवितम् ।।\nचंदनोक्षितसर्वांगं सुरत्नमुकुटोज्ज्वलम् ।।\nपरमानंदरूपं च भक्तानुग्रहकारकम् ।। ५८ ।।\nतं प्रणेमुः सुरेंद्राश्च भक्त्या ब्रह्मादयो मुने ।।\nतुष्टुवुः परया भक्त्या भक्तिनम्रात्मकंधराः ।।\nपरमानंदभारार्ताः पुलकांचितविग्रहाः ।। ९९ ।।\nब्रह्मोवाच ।। ।। नमामि कमलाकांतं शांतं सर्वेष्टमच्युतम् ।।\nवयं यस्य कलाभेदाः कलांशकलया सुराः ।।६०।।\nमनवश्च मुनींद्राश्च मानुषाश्च चराचराः ।।\nकलाकलांशकलया भूतास्त्वत्तो निरंजन ।।६१।।\nशंकर उवाच ।।\nत्वामक्षयमक्षरं वा व्यक्तमव्यक्तमीश्वरम् ।।\nअनादिमादिमानंदरूपिणं सर्वरूपिणम् ।।६२।।\nअणिमादिकसिद्धीनां कारणं सर्वकारणम्।।\nसिद्धिज्ञं सिद्धिदं सिद्धिरूपं कः स्तोतुमीश्वरः।।६३।।\n।। धर्म उवाच ।। ।।\nवेदे निरूपितं वस्तु वर्णनीयं विचक्षणैः ।।\nवेदे निर्वचनीयं यत्तन्निर्वक्तुं च कः क्षमः ।।\nयस्य संभावनीयं यद्गुणरूपं निरंजनम् ।। ६४ ।।\nतदतिरिक्तं स्तवनं किमहं स्तौमि निर्गुणम् ।।\nब्रह्मादीनामिदं स्तोत्रं षट्श्लोकोक्तं महामुने ।। ६९ ।।\nपठित्वा मुच्यते दुर्गाद्वाञ्छितं च लभेन्नरः ।।\nदेवानां स्तवनं श्रुत्वा तानुवाच हरिः स्वयम् ।। ६६ ।।\nगोलोकं यात यूयं च यामि पश्चाच्छ्रिया सह ।।\nनरनारायणौ तौ द्वौ श्वेतद्वीपनिवासिनौ ।। ६७ ।।\nएते यास्यंति गोलोके तथा देवी सरस्वती ।।\nअनंता मम माया च कार्त्तिकेयो गणाधिपः ।।\nसावित्री वेदमाता च पश्चाद्यास्यंति निश्चितम् ।। ६८ ।।\nतत्राहं द्विभुजः कृष्णो गोपीभी राधया सह ।।\nअत्राहं कमलायुक्तः सुनंदादिभिरावृतः ।। ६९ ।।\nनारायणश्च कृष्णोऽहं श्वेतद्वीपनिवासकृत् ।।\nममैवैताः कलाः सर्वे देवा ब्रह्मादयः स्मृताः ।। ७० ।।\nकलाकलांशकलया सुरासुरनरादयः ।।\nगोलोकं यात यूयं च कार्यसिद्धिर्भविष्यति ।। ७१ ।।\nवयं पश्चाद्गमिष्यामः सर्वेषामिष्टसिद्धये ।।\nइत्युक्त्वा वै सभामध्ये विरराम हरिः स्वयम् ।। ७२ ।।\nप्रणम्य देवताः सर्वा जग्मुर्गोलोकमद्भुतम् ।।\nविचित्रं परमं धाम जरामृत्युहरं परम् ।। ७३ ।।\nऊर्ध्वं वैकुंठतो गम्यं पंचाशत्कोटियोजनम् ।।\nवायुना धार्यमाणं च निर्मितं स्वेच्छया विभोः ।। ७४ ।।\nतमनिर्वचनीयं च देवास्ते गमनोत्सुकाः ।।\nते मनोयायिनः सर्वे संप्रापुर्विरजातटम् ।। ७५ ।।\nदृष्ट्वा देवाः सरित्तीरं विस्मयं परमं ययुः ।।\nशुद्धस्फटिकसंकाशं सुविस्तीर्णं मनोहरम् ।। ७६ ।।\nमुक्तामाणिक्यपरममणिरत्नाकरान्वितम् ।।\nकृष्णशुभ्रहरिद्रक्तमणिराजिविराजितम् ।। ७७ ।।\nप्रवालांकुरमुद्भूतं कुत्रचित्सुमनोहरम् ।।\nपरमामूल्यसद्रत्नाकरराजिविभूषितम् ।। ७८ ।।\nविधेरदृश्यामाश्चर्य निधिश्रेष्ठाकरान्वितम् ।।\nपद्मरागेंद्रनीलानामाकरं कुत्रचिन्मुने ।। ७९ ।।\nकुत्रचिच्च मरकताकरश्रेणीसमन्वितम् ।।\nस्यमंतकाकरं कुत्र कुत्रचिद्रुचकाकरम् ।। ८० ।।\nअमूल्यपीतवर्णाभं मणिश्रेण्याकरान्वितम् ।।\nरत्नाकरं कुत्रचिच्च कुत्रचित्कौस्तुभाकरम् ।। ८१ ।।\nकुत्र निर्वचनीयानां मणीनामाकरं परम् ।।\nकुत्रचित्कुत्रचिद्रम्यविहारस्थलमुत्तमम् ।। ८२ ।।\nदृष्ट्वा तु परमाश्चर्यं जग्मुस्तत्पारमीश्वराः ।।\nददृशुः पर्वतश्रेष्ठं शतशृंगं मनोरमम् ।। ८३ ।।\nपारिजाततरूणां च वनराजिविराजितम् ।।\nकल्पवृक्षैः परिवृतं वेष्टितं कामधेनुभिः ।। ८४ ।।\nकोटियोजनमूर्ध्वं च दैर्घ्यं  दशगुणोत्तरम् ।।\nशैलप्रस्थपरिमितं पंचाशत्कोटियोजनम् ।।८५।।\nप्राकाराकारमस्यैव शिखरे रासमंडलम् ।।\nदशयोजनविस्तीर्णं वर्तुलाकारमुत्तमम् ।। ८६ ।।\nपुष्पोद्यानसहस्रेण पुष्पितेन सुगंधिना ।।\nसंकुलेन मधुघ्राणां समूहेन समन्वितम् ।। ८७ ।।\nसुरत द्रव्यसंयुक्तै राजितं रतिमंदिरैः ।।\nरत्नमंडपकोटीनां सहस्रेण समन्वितम् ।। ८८ ।।\nरत्नसोपानयुक्तेन सद्रत्नकलशेन च ।।\nहरिन्मणीनां स्तंभेन शोभितेन च शोभितम् ।।८९।।\nसिंदूरवर्णमणिभिः परितः खचितेन च ।।\nइन्द्रनीलैर्मध्यगतैर्मंडितेन मनोहरैः ।। ९० ।।\nरत्नप्राकारसंयुक्तमणिभेदैर्विराजितम् ।।\nद्वारैः कपाटसंयुक्तैश्चतुर्भिश्च विराजितम् ।। ९१ ।।\nरज्जुग्रंथिसमायुक्तरसालपल्लवान्वितैः ।\nपरितः कदलीस्तंभसमूहैश्च समन्वितम् ।। ९२ ।।\nशुक्लधान्यपर्णजालफलदूवांर्कुरान्वितम् ।।\nचंदनागरुकस्तूरीकुंकुमद्रवचर्चितम् ।। ९३ ।।\nवेष्टितं गोपकन्यानां समूहैः कोटिशो मुने ।।\nरत्नालंकारसंयुक्तै रत्नमालाविराजितैः ।। ९४ ।।\nरत्नकंकणकेयूर रत्ननूपुरभूषितैः ।।\nरत्नकुण्डलयुग्मेन गंडस्थलविराजितैः ।। ९५ ।।\nरत्नांगुलीयललितैर्हस्तांगुलिविराजितैः ।।\nरत्नपाशकवृन्दैश्च विराजितपदांगुलैः ।। ९६ ।।\nभूषितै रत्नभूषाभिः सद्रत्नमुकुटोज्ज्वलैः ।।\nगजेंद्रमुक्तालंकारैर्नासिकामध्यराजितैः ।। ९७ ।।\nसिंदूरबिंदुना सार्द्धमलकाधःस्थलोज्ज्वलैः ।।\nचारुचम्पकवर्णाभैश्चंदनद्रवचर्चितैः ।। ९८ ।।\nपीतवस्त्रपरीधानैर्बिंबाधरमनोहरैः ।।\nशरत्पार्वणचंद्राणां प्रभां मुष्णन्मुखोज्ज्वलैः ।। ९९ ।।\nशरत्प्रफुल्लपद्मानां शोभामोषणलोचनैः ।।\nकस्तूरीपात्रिकायुक्तै रेखाक्तकज्जलोज्ज्वलैः ।। १०० ।।\nप्रफुल्लमालतीमालाजालैःकबरशोभितैः ।।\nमधुलुब्धमधुघ्राणां समूहैश्चापि संकुलैः ।।\nचारुणा गमनेनैव गजखंजनगंजनैः ।। १०१ ।।\nवक्रभ्रूभंगसंयोगश्लक्ष्णस्मितसमन्वितैः ।।\nपक्वदाडिमबीजाभदंतपंक्तिविराजितैः ।। १०२ ।।\nखगेंद्रचंचुशोभाढ्यनासिकोन्नतभूषितैः ।।\nगजेंद्रगंडयुग्माभस्तनभारनतैरिव ।। १०३ ।।\nनितम्बकठिनश्रोणीपीनभारभरानतैः ।।\nकंदर्पशरचेष्टाभिर्जर्जरीभूतमानसै ।। १०४ ।।\nदर्पणैः पूर्णचंद्रास्यसौंदर्यदर्शनोत्सुकैः ।।\nराधिकाचरणांभोजसेवासक्तमनोरथैः ।।१०५।।\nसुंदरीणां समूहैश्च रक्षितं राधिकाज्ञया ।।\nक्रीडासरोवराणां च लक्षैश्च परिवेष्टितम् ।। १०६ ।।\nश्वेतरक्तैर्लोहितैश्च वेष्टितैः पद्मराजितैः ।।\nसुकूजद्भिर्मधुघ्राणां समूहैः संकुलैः सदा ।। १०७ ।।\nपुष्पोद्यानसहस्रेण पुष्पितेन समन्वितम् ।।\nकोटिकुंजकुटीरैश्च पुष्पशय्यासमन्वितैः ।। १०६ ।।\nभोगद्रव्यसकर्पूरतांबूलवस्त्रसंयुतैः ।।\nरत्नप्रदीपैः परितः श्वेतचामरदर्पणैः ।। ।। १०९ ।।\nविचित्रपुष्पमालाभिः शोभितैः शोभितं मुने ।।\nतं रासमंडपं दृष्ट्वा जग्मुस्ते पर्वताद्बहिः ।। ११० ।।\nततो विचक्षणं रम्यं ददृशुः सुंदरं वनम् ।।\nवनं वृदावनं नाम राधामाधवयोः प्रियम् ।। १११ ।।\nक्रीडास्थानं तयोरेव कल्पवृक्षचयान्वितम् ।।\nविरजातीरनीराक्तैः कंपितं मंदवायुभिः ।। ११२ ।।\nकस्तूरीयुक्तपत्राब्जैः पुष्पौघैः सुरभीकृतम् ।।\nनवपल्लवसंसक्तपरपुष्टरुतैर्युतम्।।११३।।\nकुत्र हेलिकदंबानां कदंबैः  कमनीयकम् ।।\nमंदाराणां चंपकानां चन्दनानां तथैव च ।।११४।।\nसुगंधिकुसुमानां च गंधेन सुरभीकृतम् ।।\nआम्राणां नागरंगाणां पनसानां तथैव च ।। ११५ ।।\nतालानां नारिकेलानां वृंदैर्वृंदारकं वनम् ।।\nजंबूनां बदरीणां च खर्जूराणां विशेषतः ।। ११६ ।।\nगुर्वाकाम्रातकानां च जंबीराणां च नारद ।।\nकदलीनां श्रीफलानां दाडिमानां मनोहरैः ।। ११७ ।।\nसुपक्वफलसंयुक्तैः समूहैश्च विराजितम् ।।\nपिप्पलीनां च शालानामश्वत्थानां तथैव च ।। ११८ ।।\nनिंबानां शाल्मलीनां च तित्तिडीनां च शोभनैः ।।\nअन्येषां तरुभेदानां संकुलैः संकुलं सदा ।। ११९ ।।\nपरितः कल्पवृक्षाणां वृन्दैर्वृन्दैर्विराजितम् ।।\nमल्लिकामालतीकुंदकेतकीमाधवी लताः ।। १२० ।।\nएतासां च समूहैश्च यूथिकाभिः समन्वितम् ।।\nचारुकुंजकुटीरैस्तैः पंचाशत्कोटिभिर्मुने ।। १२१ ।।\nरत्नप्रदीपदीपैश्च धूपेन सुरभीकृतैः ।।\nशृंगारद्रव्ययुक्तैश्च वासितैर्गंधवायुभिः ।। १२२ ।।\nचंदनाक्तैः पुष्पतल्पैर्मालाजालसमन्वितैः ।।\nमधुलुब्धमधुघ्राणां कलशब्दैश्च शब्दितम् ।। १२३ ।।\nरत्नालंकारशोभाढयैर्गोपीवृंदैश्च वेष्टितम् ।।\nपंचाशत्कोटिगोपीभी रक्षितं राधिकाज्ञया ॥१२४॥\nद्वात्रिंशत्काननं तत्र रम्यं रम्यं मनोहरम् ॥\nवृंदावनाभ्यंतरितं निर्जनस्थानमुत्तमम् ॥ १२९ ॥\nसुपक्वमधुरस्वादुफलैर्वृंदारकं मुने ॥\nगोष्ठानां च गवां चैव समूहैश्च समन्वितम् ॥१२६॥\nपुष्पोद्यानसहस्रेण पुष्पितेन सुगंधिना ॥\nमधुलुब्धमधुघ्राणां |समूहेन समन्वितम् ॥१२७॥\nपंचाशत्कोटिगोपीनां विलासैश्च विराजितम् ॥\nश्रीकृष्णतुल्यरूपाणां सद्रत्नगुंठितैर्वरैः ॥१२८॥\nदृष्ट्वा वृंदावनं रम्यं ययुर्गोलोकमीश्वराः ॥\nपरितो वर्तुलाकारं कोटियोजनविस्तृतम् ॥ १२९ ।॥\nरत्नप्राकारसंयुक्तं  चतुर्द्धारान्वितं मुने।।\nगोपानां च समूहैश्च द्वारपालैः समन्वितम् ॥ १३० ॥\nआश्रमै रत्नखचितैर्नानाभोगसमन्वितैः ॥\nगोपीनां कृष्णभृत्यानां पंचाशत्कोटिभिर्युतम् ॥१३१॥\nभक्तानां गोपवृन्दानामाश्रमैः शतकोटिभिः ॥\nततोऽधिकसुविस्तीर्णैः सद्रत्नग्रथितैर्युतम् ॥१३२॥\nआश्रमैः पार्षदानां च ततोऽधिकविलक्षणैः ॥\nअमूल्यरत्नरचितैः संयुक्तं दशकोटिभिः ॥ १३३ ।\nपार्षदप्रवराणां च श्रीकृष्णरूपधारिणाम् ॥\nआश्रमैः कोटिभिर्युक्तं सद्रत्नेन विनिर्मितैः ॥ १३४॥\nराधिकाशुद्धभक्तानां गोपीनामाश्रमैर्वरैः ॥\nसद्रत्नरचितैर्द्रव्यैर्द्वात्रिंशत्कोटिभिर्युतम्।।१३५।।\nतासां च किकरीणां च भवनैः सुमनोहरैः।।\nमणिरत्नादिरचितैः शोभितं दशकोटिभिः।।१३६।।\nशतजन्मतपःपूता भक्ता  ये भारते भुवि ॥\nहरिभक्तिपरा ये च कर्मनिर्वाणकारकाः ॥ १३७ ॥\nस्वप्ने ज्ञाने हरेर्ध्याने विविष्टमानसा मुने ॥\nराधाकृष्णेति कृष्णेति प्रजपंतो दिवानिशम् ॥ १३८ ॥\nतेषां श्रीकृष्णभक्तानां निवासैः सुमनोहरैः ॥\nसद्रत्नमणिनिर्माणैर्नानाभोगसमन्वितैः ॥ १३९ ॥\nपुष्पशय्यापुष्पमालाश्वेतचामरशोभितैः।।\nरत्नदर्पणशोभाढ्यैर्हरिन्मणिसपर्पितैः।।१४०।।\nअमूल्यरत्नकलशसमूहान्वितशेखरैः।।\nसूक्ष्मवस्त्राभ्यंतरितैः संयुक्तं शतकोटिभिः ॥ १४ १ ॥\nदेवास्तमद्भुतं दृष्ट्वा कियद्दूरं ययुर्मुदा ॥\nतत्राक्षयवटं रम्यं ददृशुर्जगदीश्वराः ॥ |॥१४२॥\nपंचयोजनविस्तीर्णमूर्ध्वं तद्द्विगुणं मुने ॥\nसहस्रस्कंधसंयुक्तशाखासंस्थासमन्वितम् ॥ १४३॥\nरक्तपक्कफलाकीर्णं शोभितं रत्नवेदिभिः ॥\nकृष्णस्वरूपांस्तन्मूले ददृशुर्वल्लभाञ्छिशून् ॥ १४४ ॥\nपीतवस्त्रपरीधानान्क्रीडासक्तमनोहरान् ॥\nचन्दनोक्षितसर्वांगान्रत्नभूषणभूषितान् ।। १४५ ।।\nददृशुस्तत्र देवेशाः पार्षदप्रवरान्हरेः ।।\nततोऽविदूरे ददृशू राजमार्गं मनोहरम् ।। १४६ ।।\nसिंदूराकारमणिभिः परितो रचितं मुने ।।\nइंद्रनीलैः पद्मरागैर्हीरकै रुचकैस्तथा ।। १४७ ।।\nनिर्मितैर्वेदिभिर्युक्तं परितो रत्नमंडपम् ।।\nचंदनागुरुकस्तूरीकुंकुमद्रवचर्चितम् ।। १४८ ।।\nदधिपूर्णलाजफलपुष्पदूर्वांकुरान्वितम् ।।\nसूक्ष्मसूत्रग्रंथियुक्तश्रीखंडपल्लवान्वितम् ।। १४९ ।।\nरंभास्तंभसमूहैश्च कुङ्कुमाक्तैर्विराजितम् ।।\nसद्रत्नमंडलघटैः फलशाखासमन्वितैः ।। १५० ।।\nसिंदूरकुंकुमाक्तैश्च गंधचंदनचर्चितैः ।।\nभूषितैः पुष्पमालाभिः पादपैः परिभूषितम् ।। १५१ ।।\nगोपिकानां समूहैश्च क्रीडासक्तैश्च वेष्टितम ।।\nबहुमूल्येन रत्नेन रत्नसोपाननिर्मितान् ।। १५२ ।।\nवह्निशौचांशुकै रम्यैः श्वेतचामरदर्पणैः ।।\nरत्नतल्पविचित्रैश्च पुष्पमाल्यैर्विराजितान ।। १५३ ।।\nषोडशद्वारसंयुक्तान्द्वारपालैश्च रक्षितान् ।।\nपरितः परिखायुक्तान्रत्नप्राकारवेष्टितान् ।। १५४ ।।\nचंदनागुरुकस्तूरीकुंकुमद्रवचर्चितान्।।\nगृहान्मनोरमान्दृष्ट्वा ते देवा गमनोत्सुकाः ।। १५५ ।।\nजग्मुः शीघ्रं कियद्दूरं ददृशुः सुन्दरं ततः ।।\nआश्रमं राधिकायाश्च रासेश्वर्याश्च नारद ।। १५६ ।।\nदेवाधिदेव्या गोपीनां वरायाश्चारुनिर्मितम् ।।\nप्राणाधिकायाः कृष्णस्य रम्यद्रव्यमनोहरम् ।। १५७ ।।\nसर्वानिर्वचनीयं च पंडितैर्न निरूपितम् ।।\nसुचारुवर्तुलाकारं षड्गव्यूतिप्रमाणकम् ।। १५८ ।।\nशतमंदिरसंयुक्तं ज्वलितं रत्नतेजसा ।।\nअमूल्यरत्नसाराणां चयौर्विरचितं वरम् ।। १५९ ।।\nदुर्लंघ्याभिर्गभीराभिः परिखाभिः सुशोभितम् ।।\nकल्पवृक्षैः परिवृतं पुष्पोद्यानशतांतरम् ।। १६० ।।\nसुमूल्यरत्नखचितप्राकारैः परिवेष्टितम् ।।\nसद्रत्नवेदिकायुक्तैर्युक्तं द्वारैश्च सप्तभिः ।। १६१ ।।\nसंयुक्तरत्नचित्रैश्च विचित्रैर्वर्तुलं मुने ।।\nप्रधानसप्तद्वारेभ्यः क्रमशः क्रमशो मुने ।। १६२ ।।\nसर्वतोऽपि ततस्तत्र षोडशद्वारसंयुतम् ।।\nदेवा द्दष्ट्वा च प्राकारं सहस्रधनुरुच्छ्रितम् ।। १६३ ।।\nसद्रत्नक्षुद्रकलशसमूहैः सुमनोहरैः ।।\nप्रदीप्तं तेजसा रम्यं परमं विस्मयं ययुः ।। १६४ ।।\nततः प्रदक्षिणीकृत्य कियद्दूरं ययुर्मुदा ।।\nपुरतो गच्छतां तेषां पश्चाद्भूतस्तदाश्रमः ।। १६५ ।।\nगोपानां गोपिकानां च ददृशुश्चाश्रमान्परान् ।।\nअमूल्यरत्नरचिताञ्छतकोटिमितान्मुने ।। १६६ ।।\nदर्शंदर्शं च परितो गोपानां सर्वमाश्रमम् ।।\nगोपिकानां चापरं वा रम्यं रम्यं नवंनवम् ।। १६७ ।।\nगोलोकं निखिलं दृष्ट्वा पुलकांगं ययुः सुराः ।।\nतदेव वर्तुलाकारं रम्यं वृंदावनं वनम् ।। ३६८ ।।\nददृशुः शतशृंगं च तद्बहिर्विरजानदीम् ।।\nविरजां तां ययुर्देवा ददृशुः शून्यमेव च ।। १६९ ।।\nवाय्वाधारं च गोलोकं सद्रत्नमयमद्भुतम् ।।\nईश्वरेच्छाविनिर्माणं राधिकाज्ञानुबंधनात् ।। १७० ।।\nयुक्तं सहस्रैः सरसां केवलं मंगलालयम् ।।\nनृत्यं च ददृशुस्तत्र देवाश्च सुमनोहरम् ।। १७१ ।।\nसुतानं चारुसंगीतं राधाकृष्णगुणान्वितम् ।।\nश्रुत्वैव गीतपीयूषं मूर्छामापुः सुरा मुने ।। १७२ ।।\nक्षणेन चेतनां प्राप्य ते देवाः कृष्णमानसाः ।।\nददृशुः परमाश्चर्यं स्थानेस्थाने मनोहरम् ।। १७३ ।।\nददृशुर्गोपिकाः सर्वा नानावेषविधायिकाः ।।\nकाश्चिन्मृदंगहस्ताश्च काश्चिद्वीणाकरा वराः ।। १७४ ।।\nकाश्चिच्चामरहस्ताश्च करतालकराः पराः ।।\nकाश्चिद्यंत्रवाद्यहस्ता रत्ननूपुरशोभिताः ।। १७५ ।।\nसद्रत्नकिंकिणीजालशब्देन शब्दिता वराः ।।\nकाश्चिन्मस्तककुंभाश्च नृत्यभेदमनोरथाः ।। १७६ ।।\nपुंवेषनायिकाः काश्चित्काश्चित्तासां च नायिकाः ।।\nकृष्णवेषधराः काश्चिद्राधावेषधराः पराः ।। १७७ ।।\nकाश्चित्संयोगविरताः काश्चिदालिंगने रताः ।।\nक्रीडासक्ताश्च ता दृष्ट्वा सस्मिता जगदीश्वराः ।। १७८ ।।\nप्रगच्छंतः कियद्दूरं ददृशुश्चाश्रमान्बहून् ।।\nराधासखीनां गेहांश्च प्रधानानां च नारद ।।१७९।।\nरूपेणैव गुणेनैव वेषेण यौवनेन च ।।\nसौभाग्येनैव वयसा सदृशीनां च तत्र वै ।। १८० ।।\nत्रयस्त्रिंशद्वयस्याश्च राधिकायाश्च गोपिकाः ।।\nवेषानिर्वचनीयाश्च तासां नामानि च शृणु ।। १८१ ।।\nसुशीला च शशिकला यमुना माधवी रती ।।\nकदंबमाला कुंती च जाह्नवी च स्वयंप्रभा ।। १८२ ।।\nचंद्रमुखी च सावित्री गायत्री सुमुखी सुखा ।।\nपद्मालया पारिजाता गौरी च सर्वमंगला ।। १८३ ।।\nकालिका कमला दुर्गा भारती च सरस्वती ।।\nगंगा ऽम्बिका मधुमती चंपाऽपर्णा च सुंदरी ।। १८४ ।।\nकृष्णप्रिया सती चैव नंदिनी नंदनेति च ।।\nएताः समानाः सद्रत्नरचिता राधिकाप्रियाः ।। १८५ ।।\nएतासां समरूपाणां रत्नधातुविचित्रितान् ।।\nनानाप्रकारचित्रेण चित्रितान्सुमनोहरान् ।। १८५ ।\nअमूल्यरत्नकलशसमूहैः शिखरोज्ज्वलान् ।।\nसद्रत्नरचिताञ्छुभ्रानाश्रमान्ददृशुस्तथा ।। १८७ ।।\nब्रह्मांडाद्बहिरूर्ध्वं च नास्ति लोकस्तदूर्ध्वकः ।।\nऊर्ध्वं शून्यमयं सर्वं तदंता सृष्टिरेव च ।। १८८. ।।\nरसातलेभ्यः सप्तभ्यो नास्त्यधः सृष्टिरेव च ।।\nतदधश्च जलं ध्वांतमगंतव्यमदृश्यकम् ।।\nब्रह्मांडांतं तद्बहिश्च सर्वं मत्तो निशामय ।। १८९ ।।\nइति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे गोलोकवर्णनं नाम चतुर्थोऽध्यायः ।। ४ ।।"
  }
]
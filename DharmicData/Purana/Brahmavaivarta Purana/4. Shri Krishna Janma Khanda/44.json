[
  {
    "text": "।। श्रीकृष्ण उवाच ।।\nवसिष्ठस्य वचः श्रुत्वा सगणोऽपि हिमालयः ।।\nविस्मितो भार्यया सार्द्धं जहास पार्वती स्वयम् ।। १ ।।\nअरुन्धती च तां मेनां बोधयामास कातराम् ।।\nनिराहारां रुदन्तीं तां जहौ शोकं मुदा च सा ।। २ ।।\nअरुन्धतीं भोजयित्वा बुभुजे भोगमुत्तमम् ।।\nसर्वं प्रहृष्टमनसा मङ्गलं च चकार ह ।। ३ ।।\nततः संभृतसंभारो वसिष्ठस्याज्ञया प्रिये ।।\nपत्रं प्रस्थापयामास नानास्थानं त्वरान्वितः ।।४।।\nततः प्रस्थापयामास शिवं मङ्गलपत्रिकाम् ।।\nनानाप्रकारद्रव्याणि बाह्यानि च चकार ह ।।५।।\nतन्दुलानां च शैलान्वै पृथुकानां च सुन्दरि ।।\nतैलानां च घृतानां च दध्नां वापीश्चकार ह।।६।।\nगुडानामासनानां च क्षीराणां च तथैव च ।।\nअथो हैयंगवीनानां लवणानां परं मुने ।। ७ ।।\nलड्डुकानां शर्कराणां स्वस्तिकानां तथैव च ।।\nयवचूर्णादिपिष्टानां घृतपक्वानि तानि च ।। ८ ।।\nनानाप्रकारवस्त्राणि वह्निशौचानि यानि च ।।\nमहारत्नप्रवालानि सुवर्णरजतानि च ।।९।।\nद्रव्याण्येतानि शैलेन्द्र कृत्वा तु विधिपूर्वकम् ।।\nमङ्गलं कर्तुमारेभे तत्रैव मङ्गले दिने ।।4.44.१०।।\nसंस्कारं कारयामासुः पार्वतीं पर्वतस्त्रियः ।।\nस्नापयित्वा वस्त्रयुग्मं धारयामासुराशु ताः ।। ११ ।।\nकारयित्वा सुवेषां च रत्नभूषणभूषिताम ।।\nदर्पणं धारयामासुर्दूर्वाक्षतसमन्वितम् ।।१२।।\nददुश्चालक्तकं चारु पादांगुलिषु पादयोः ।।\nगंडे पत्रावलीं रम्यां नेत्रे कज्जलमुज्ज्वलम् ।।१३।।\nकबरीं कारयामासुर्मालतीमाल्यवेष्टिताम् ।।\nपट्टसूत्रपिनद्धां तां वामवक्त्रां मनोहराम् ।। १४।।\nएतस्मिन्नंतरे राधे समाजग्मुः सुरेश्वराः ।।\nनीत्वा त्रिनेत्रं तत्रैव रत्नयानस्थमीश्वरम् ।। १५ ।।\nशैलः संभृतसंभारान्संभाषयितुमीश्वरान् ।।\nशैलान्प्रस्थापयामास ब्राह्मणानपि पूजितान् ।। १६ ।।\nप्राङ्गणं कारयामास रम्भास्तम्भैः समन्वितम् ।।\nपट्टसूत्रसन्निबद्धरसालपल्लवान्वितैः ।। १७।।\nफलपल्लवसंयुक्तैः कलशैर्जलसंयुतैः ।।\nचन्दनागुरुकस्तूरीसुचारुकुसुमान्वितैः।।१८।।\nमालतीमाल्यसंयुक्तैः संयुक्तं सुमनोहरम् ।।\nदेवेश्वरान्परो दृष्ट्वा प्रणनाम हिमालयः ।। १९ ।।\nरत्नसिंहासनं दातुं प्रेरयामास किङ्करान् ।।\nनारायणो हि भगवानुवास पार्षदैः सह ।। 4.44.२० ।।\nविनतानन्दनात्तूर्णमवरुह्य चतुर्भुजः ।।\nचतुर्भुजैः पार्षदैश्च रत्नभूषणभूषितैः ।। २१ ।।\nरत्नमुष्टिनिबद्धैश्च सेवितः श्वेतचामरैः ।।\nऋषिश्रेष्ठैः सुरश्रेष्ठैः स्तूयमानश्च संसदि ।। २२ ।।\nईषद्धास्यप्रसन्नास्यो भक्तानुग्रहकातरः ।।\nउवास च तदभ्याशे ब्रह्मा देवगणैः सह ।।२३।।\nऋषयो मुनयश्चैव समूषुर्मङ्गले स्थले ।।\nएतस्मिन्नन्तरे शम्भुरवरुह्य रथादहो ।।२४।।\nरत्नासने समुत्तिष्ठन्ददर्श पर्वतालयम्।।\nसमाजग्मुः शिवं द्रष्टुं शैलेन्द्रनगरस्त्रियः ।। २५ ।।\nवृद्धा बाला युवत्यश्च वस्त्राभरणभूषिताः।।\nकाश्चित्कज्जलहस्ताश्च वस्त्रहस्ताश्च काश्चन ।।२६।।\nकाश्चित्सिन्दूरहस्ताश्च काश्चित्कंकतिहाकराः ।।\nवेषार्धभूषिताः काश्चित्काश्चिन्नैवार्धभूषिताः ।। २७ ।।\nकाश्चिन्निर्भूषिताः काश्चित्सर्वाभरणभूषिताः।।\nसर्वा आगत्य संतस्थुः सस्मिता पर्वतालये ।।२८।।\nऋषिकन्या देवकन्या नागकन्या मनोहराः ।।\nगन्धर्वशैलकन्याश्च राजकन्याः समागताः ।।२९ ।।\nसर्वा अप्सरसो दिव्या रम्भाद्या समुपस्थिताः ।।\nमेना कन्यागणैः सार्द्धं ददर्श शंकरं वरम् ।। 4.44.३० ।।\nचारुचम्पकवर्णाभमेकवक्त्रं त्रिलोचनम् ।।\nईषद्धास्यप्रसन्नास्यं रत्नाभरणभूषितम् ।।३१।।\nचन्दनागुरुकस्तूरीचारुकुङ्कुमभूषितम् ।।\nमालतीमाल्यसंयुक्तं सद्रत्नमुकुटोज्ज्वलम् ।। ३२ ।।\nवह्निशौचेनातुलेन चातिसूक्ष्मेण चारुणा ।।\nअमूल्यवस्त्रयुग्मेन विचित्रेणातिभूषितम् ।। ३३ ।।\nरत्नदर्पणहस्तं च कज्जलोज्ज्वललोचनम् ।।\nसर्वया प्रभयाच्छन्नमतीव सुमनोहरम् ।।३४।।\nअतीव तरुणं रम्यैर्भूषिताङ्गैश्च भूषितम् ।।\nबिभ्रन्तं रूपमतुलं परं नारायणाज्ञया ।।३५।।\nयोगस्वरूपं योगेशं योगीन्द्राणां गुरोर्गुरुम् ।।\nस्वेच्छामयं गुणातीतं ब्रह्म ज्योतिः सनातनम् ।।३६ ।।\nगुणभेदाद्रूपभेदं धत्तेऽनन्तमरूपकम् ।।\nतारणं तं भवस्थानां सृष्टिस्थित्यंतकारणम् ।। ३७ ।।\nसर्वाधारं सर्वबीजं सर्वेशं सर्वजीवनम् ।।\nसाक्षिरूपं निरीहं च परमानन्दमक्षरम् ३८ ।।\nआद्यन्तमध्यरहितं सर्वाद्यं सर्वरूपकम् ।।\nदृष्ट्वा जामातरं मेना जहौ शोकं मुदान्विता ।। ३९ ।।\nप्रशशंसुर्युवत्यश्च धन्या धन्या सतीति ताः ।।\nदुर्गा भाग्यवतीत्येवमूचुः काश्चन कन्यकाः ।। 4.44.४० ।।\nकामेन काश्चित्कामिन्यो मौनीभूताश्च स्तम्भिताः ।।\nन दृष्टो वर इत्येवमस्माभिर्ज्ञानगोचरे ।। ४१ ।।\nकाश्चिन्निमेषरहिता मूर्च्छामापुश्च काश्चन ।।\nनिनिन्दुः स्वपतिं काश्चित्स्वेच्छां चक्रुश्च काश्चन ।। ४२ ।।\nकाश्चिद्भावेन रुरुदुः पुलकाञ्चितविग्रहाः ।।\nजगुर्गन्धर्वपतयो ननृतुश्चाप्सरोगणाः ।। ४३ ।।\nदृष्ट्वा शंकररूपं च प्रहृष्टाः सर्वदेवताः ।।\nनानाप्रकारवाद्यानि चारूणि मधुराणि च ।। ४४ ।।\nवादका वादयामासुर्नानाशिल्पेन तत्र वै ।।\nएतस्मिन्नन्तरे दुर्गा शैलान्तःपुरचारिका ।।४५ ।।\nबहिश्चकार सद्रत्नासनस्थां रत्नवेदिकाम् ।।\nकस्तूरीबिन्दुभिः सान्द्रसिन्दूरबिन्दुभूषिताम् ।।४६।।\nचारुचन्दनचन्द्राभां नम्रभालस्थलोज्ज्वलाम् ।।\nरत्नेन्द्रसारहारेण वक्षःस्थलविभूषिताम् ।। ४७ ।।\nत्रिनेत्रदत्तनेत्रां तामन्यवारितलोचनाम् ।।\nअतीषद्धास्ययुक्तास्यां सकटाक्षां मनोहराम् ।। ४८ ।।\nरत्नकेयूरवलयरत्नकङ्कणमण्डिताम् ।।\nरत्नपाशकसंसक्तां क्वणन्मञ्जीररंजिताम् ।। ४९ ।।\nअमूल्यातुल्यचित्राढ्यवस्त्रयुग्म सुशोभिताम्।।\nसद्रत्नकुण्डलाभ्यां च  चारुगण्डस्थलोज्ज्वलाम्।।4.44.५०।।\nमणिसारप्रभामुष्टदन्तराजिविराजिताम्।।४९।।\nरत्नदर्पणहस्तां च क्रीडापद्मं विघूर्णतीम्।।५१ ।।\nचन्दनागुरुकस्तूरीकुङ्कुमेनाङ्गचर्चिताम्।।\nमुदिता ददृशुः सर्वे जगदाद्यां जगत्प्रसूम् ।। ९२ ।।\nत्रिनेत्रो नेत्रकोणेन तां ददर्श मुदाऽन्वितः ।।\nसर्वां सत्याकृतिं दृष्ट्वा विजहौ विरहज्वरम् ।।५३।।\nशिवः सर्वं विसस्मार दुर्गासन्यस्तमानसः ।।\nपुलकांचितसर्वांगो हर्षाश्रुयुक्तलोचनः।।५४।।\nएतस्मिन्नन्तरे शैलः प्रहृष्टः सपुरोहितः।।\nतं वरं वरयामास वस्त्रचंदनभूषणैः।।५५।।\nभक्त्या पाद्यादिभिर्माल्यैर्दिव्यगंधमनोहरैः ।।\nततः शीघ्रं वेदमंत्रैः संप्रदानं चकार ताम् ।। ५६ ।।\nयौतुकानि ददौ तस्मै रत्नानि विविधानि च ।।\nचारुरत्नविकारणि पात्राणि सुन्दराणि च ।।५७।।\nगवां लक्षं गजेंद्राणां सहस्राणि च राधिके ।।\nरत्नकंबलयुक्तानि सांकुशानि मुदान्वितः ।।५८।।\nत्रिंशल्लक्षं हयानां च सज्जितानामकातरः ।।\nदासीनामनुरक्तानां लक्षं सद्रत्नभूषितम् ।। ५९ ।।\nशतं द्विजबटूनां च पार्वतीभ्रातृकल्पकम् ।।\nरथानां च शतं रम्यं रत्नेन्द्रसारनिर्मितम् ।।4.44.६० ।।\nपार्वतीं वस्तुसहितां स्वस्तीत्युच्चार्य शंकरः ।।\nजग्राहानंदमनसा यत्नाच्छैलसमर्पिताम् ।। ६१ ।।\nहिमालयः सुतां दत्त्वा परिहारं चकार तम् ।।\nमाध्यंदिनोक्तस्तात्रेण तुष्टाव संपुटांजलिः ।। ६२ ।।\nहिमालय उवाच ।।\nप्रसीद दक्षयज्ञघ्न नरकार्णवतारक ।।\nसर्वात्मरूप सर्वेश परमानंदविग्रह ।। ६३ ।।\nगुणार्णव गुणातीत गुणयुक्त गणेश्वर ।।\nगुणबीज महाभाग प्रसीद गुणिनां वर ।। ६४ ।।\nयोगाधार योगरूप योगज्ञ योगकारण ।।\nयोगीश योगिनां बीज प्रसीद योगिनां गुरो ।। ६५ ।।\nप्रलयप्रलयाद्यैकभवप्रलयकारण ।।\nप्रलयान्ते सृष्टिबीज प्रसीद परिपालक ।। ६६ ।।\nसंहारकाले घोरे च सृष्टिसंहारकारण ।।\nदुर्निवार्य दुराराध्य चाशुतोष प्रसीद मे ।। ६७ ।।\nकालस्वरूप कालेश काले च फलदायक ।।\nकालबीजैककालघ्न प्रसीद कालपालक ।। ६८ ।।\nशिवस्वरूप शिवद शिवबीज शिवाश्रय ।।\nशिवभूत शिवप्राण प्रसीद परमाश्रय ।। ६९ ।।\nइत्येवं स्तवनं कृत्वा विरराम हिमालयः ।।\nप्रशशंसुः सुराः सर्वे मुनयश्च गिरीश्वरम् ।। 4.44.७० ।।\nहिमालयकृतं स्तोत्रं संयतो यः पठेन्नरः ।।\nप्रददाति शिवस्तस्मै वाञ्छितं राधिके ध्रुवम् ।। ७१ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे पार्वतीसंप्रदाने चतुश्चत्वारिंशोऽध्यायः ।। ४४ ।।"
  }
]
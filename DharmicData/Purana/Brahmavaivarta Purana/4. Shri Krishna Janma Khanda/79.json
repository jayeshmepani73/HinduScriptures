[
  {
    "text": "अथैकोनाशीतितमोऽध्यायः\nनन्द उवाच\nराहुग्रस्तः कथं सूर्यश्चन्द्रो वाऽपि जगत्प्रभो ।\nनेष्टश्चन्द्रः कथं भाद्रे चतुर्थ्यां चासिते सिते ।। १ ।।"
  },
  {
    "text": "वेदानां जनकस्त्वं च कं पृच्छामित्वया विना ।\nवेदे पुराणे गोप्यं यन्न जानन्ति विपश्यितः ।।\nइति तद्वचनं श्रुत्वा चेदं वचनमब्रवीत् ।। २ ।।"
  },
  {
    "text": "श्रीभगवानुवाच\nअतथ्यं वचनं चेदं निषिद्धं वैदिकैरपि ।\nक्षमस्व नन्द भद्रं ते प्रश्नमन्यं कुरुष्व माम् ।। ३ ।।"
  },
  {
    "text": "बिश्वस्तं वचनं तात न प्रकाश्यं मनीषिभिः ।\nविघ्नः प्रकाशे भवति सतां छिद्रं च दैवतः ।। ४ ।।"
  },
  {
    "text": "नन्द उवाच\nकथयस्व जगन्नाथ न भक्ते व़ञ्चनं कुरु ।\nअदृश्यौ चापि देवेशौ राहुग्रस्तौ च पुष्यदौ ।। ५ ।।"
  },
  {
    "text": "श्रीभगवानुवाच\nशृणु नन्द प्रवक्षयामि कथामेतां पुरातनीम् ।\nयां श्रुत्वा निष्कलङ्कश्च तीर्थस्नायी भवेन्नरः ।। ६ ।।"
  },
  {
    "text": "सर्वपातकिनं दृष्ट्वा यत्पापं लभते नरः ।\nआख्यानश्रवणोनैव भस्मीभूतं भविष्यति ।। ७ ।।"
  },
  {
    "text": "एकदा जमदग्निश्च महाकौतूहलान्वितः ।\nरेणुकासहितस्तुष्टो जगाम नर्मदातटम् ।। ८ ।।"
  },
  {
    "text": "निर्जने नर्मदातीरे विजहार तया सह ।\nनवोढया च सुन्दर्या नवयौवनयुक्तया ।। ९ ।।"
  },
  {
    "text": "सुवेषया सुस्मितया रत्नभूषणयुक्तया ।\nनतया स्तनभारेण श्रोणीभारेण मन्दया ।। १० ।।"
  },
  {
    "text": "सुन्दरीणामतुलया श्वेतचम्पकवर्णया ।\nसुपूर्णचन्द्राननया कटाक्षयुतया तथा ।। ११ ।।"
  },
  {
    "text": "अतीवसूक्ष्माम्बरया कामबाणार्तया व्रज ।\nपुलकाञ्चितसर्वाङ्गसंभोगेनापि मूर्च्छया ।। १२ ।।"
  },
  {
    "text": "पुंस्कोकिलयुते रम्ये शब्दिते सुमधुव्रते ।\nसुगन्धिवायुसंयुक्ते पुष्पतल्पान्विते शुभे ।। १३ ।।"
  },
  {
    "text": "चन्दनोक्षितसर्वाङ्गं वस्त्रमाल्यधरं मुनिम् ।\nमहारासरसाढ्यं तमुवाच भास्करः स्वयम् ।। १४ ।।"
  },
  {
    "text": "वेदकर्तुः प्रपौत्रस्तवं ब्रह्मणश्च जगत्वतेः ।\nचतुर्वेदविधेयेषु सुनिष्णातः सदा शुचिः ।। १५ ।।"
  },
  {
    "text": "वेदाङ्गकर्ता धर्मज्ञः श्रेष्ठो वेदविदां वरः ।\nमहातपस्वी तेजस्वी ब्रह्मचारी च सुव्रती ।। १६ ।।"
  },
  {
    "text": "युष्मद्विधोक्तं शास्त्रं च पठित्वाऽन्यश्च पण्डितः ।\nवेदप्रणिहितो धर्मो ह्यधर्मस्तद्विपर्ययः ।। १७ ।।"
  },
  {
    "text": "धर्म त्यजति धर्मज्ञो ह्यधर्मेण रतः कथम् ।\nदिवामैथुनदोषं च वक्ति वेदो विशेषतः ।। १८ ।।"
  },
  {
    "text": "अहं च धर्मिणां साक्षी तेन त्वां कथयामि ते ।\nसूर्यस्य वचनं श्रुत्वा तत्याज मैथुनं द्विजः ।। १९ ।।"
  },
  {
    "text": "दृष्ट्वा पुरो विप्ररूपं सूर्य तेजस्विनं सुरम् ।\nउवाच सूर्य रक्तास्यः कोपलज्जासमन्वितः ।।\nरेणुका लज्जिता तत्र विधार्य वाससी सती ।। २० ।।"
  },
  {
    "text": "जमदग्निरुवाच\nको भवान्पण़्डितंमन्यो न त्वदन्योऽस्ति पण्डितः ।\nअहं भृगोर्भगवतः शिष्यस्त्वं कश्यपस्य च ।। २१ ।।"
  },
  {
    "text": "चतुर्वेदांश्च जानामि धर्माधर्मनिरूपणो ।\nवेदप्रणिहितो धर्मे ह्यधर्मस्तद्विपर्ययः ।। २२ ।।"
  },
  {
    "text": "अज्ञानी पुरुषः शश्वज्जडितश्च स्वकर्मणा ।\nतेजीयसां न दोषाय वङ्नेः सर्वभुजो यथा ।। २३ ।।"
  },
  {
    "text": "अन्ये भवांश्च धर्मश्च साक्षी सर्वे च कर्मणाम् ।\nफलदाता च शास्त्रज्ञो यतस्त्वत्तनयः सदा ।। २४ ।।"
  },
  {
    "text": "न वैष्णवानां शास्तारो यूयमस्माकमेव च ।\nन वासुदेवभक्तानामशुभं विद्यते क्वचित् ।। २५ ।।"
  },
  {
    "text": "हरेः सुदर्शनं चक्रं शश्वद्रक्षति वैष्णवान् ।\nनारायणश्च भगवान्स्वयं ब्रह्मा च शंकरः ।। २६ ।।"
  },
  {
    "text": "शास्ता यमश्च नास्माकं त्वं वै नापि दिवाकर।\nराजपुत्रो यथा स्थाने वयं स्वच्छन्दगामिनः ।। २७ ।।"
  },
  {
    "text": "शक्तोऽहं भस्मसात्कर्तुं यमं सर्वसुरांस्तथा ।\nमहेन्द्रप्रभृतीन्सूर्य क्षणेनैवावलीलया ।। २८ ।।"
  },
  {
    "text": "कस्त्वं धर्मप्रवक्ता मे याहि स्वस्थानमेव च ।\nमम शास्ता तु भगवाञ्छ्रीकृष्णः प्रकृतेः परः ।। २९ ।।"
  },
  {
    "text": "अद्य मे निर्जने स्थाने रसभङ्गस्त्वया कृतः ।\nमम शापात्पाप दृश्यो राहुग्रस्तो भविष्यसि ।। ३० ।।"
  },
  {
    "text": "द्रष्टुं त्वां ये घनाः सर्वे दूरीभूता भवन्ति ते ।\nत्वामाच्छन्नं करिष्यन्ति वायुना प्रेरितास्तथा ।। ३१ ।।"
  },
  {
    "text": "स्वतेजसा भवान्गर्वाद्धततेजा भविष्यसि ।\nमेघाच्छन्नः स्वल्पतेजा राहुग्रस्तो भवान्भव ।। ३२ ।।"
  },
  {
    "text": "ब्राह्मणस्य वचः श्रुत्वा भगवान्भास्करः स्वयम् ।\nततः पुटाञ्जलिर्भूत्वा तुष्टाव मुनिपुंगवम् ।। ३३ ।।"
  },
  {
    "text": "भास्कर उवाच\nअवध्याः सर्वे धर्मज्ञ धन्या मान्याः पुरस्कृताः ।\nनारायणश्च भगवाञ्छंभुर्ब्रह्मा स्वयं प्रभुः ।। ३४ ।।"
  },
  {
    "text": "गणेशाश्चापि शेषश्च धर्मश्चापि सनातनः ।\nस्तुवान्ति ब्रह्मणं सर्वे विप्ररूपी जनार्दनः ।। ३५ ।।"
  },
  {
    "text": "विप्रदत्तश्च यो ब्रह्मन्वयमस्मन्मुखो द्विजः ।\nहुताशनश्च द्विमुखाः सुराः सर्वे द्विजो वरः ।। ३६ ।।"
  },
  {
    "text": "क्षमस्व वैष्णवः शुद्धः स्वधर्म स समाचर ।\nवैष्णवानां कृतः कोपो हृदि येषां जनार्दनः ।। ३७ ।।"
  },
  {
    "text": "अस्माभिः पूजिता विप्रा युषमाभिः पूजिताः सुराः ।\nपरस्परं स्नेहपात्रं चेदमाचरणं द्विज ।। ३८ ।।"
  },
  {
    "text": "अहमेवं त्वया शप्तो मया शप्तो भवान्भव ।\nअन्यथा मां वदन्त्येवं सूर्य निस्तेजसं जनाः ।। ३९ ।।"
  },
  {
    "text": "पराभूतः क्षत्रियेण भविष्यसि द्विजेश्वर ।\nमरणं क्षत्रियास्त्रेण भवतश्च भविष्यति ।। ४० ।।"
  },
  {
    "text": "सूर्यस्य वचनं श्रुत्वा चुकोप ब्राह्मणः पुनः ।\nतं शशापातिरक्तास्यः शंभुना निर्जितो भवान् ।। ४१ ।।"
  },
  {
    "text": "उभयोः कलहं ज्ञात्वा कश्यपेन सह व्रज ।\nआजगाम स्वयं ब्रह्मा विधाता जगतामपि ।। ४२ ।।"
  },
  {
    "text": "आगत्य ब्रह्मा संत्रस्तं बोधयामास भास्करम् ।\nमुनिश्रेष्ठं च धर्मज्ञं धर्मज्ञानां गुरोर्गुरुः ।। ४३ ।।"
  },
  {
    "text": "ब्रह्मोवाच\nक्षमस्व भास्कर त्वं च साक्षान्नारायणो भवान् ।\nयुष्माकं परिपाल्यश्चाप्यवध्यो ब्राह्मणाः सदा ।। ४४ ।।"
  },
  {
    "text": "अहं करोमि भवतो विप्रशापान्तमुल्बणम् ।\nअत्राहमागतस्त्रस्तो भृगुणा प्रेरितस्ततः ।। ४५ ।।"
  },
  {
    "text": "स्फुटोऽहं प्रेरितश्चापि कश्यपेन मरीचिना ।\nशान्तो भव सुरक्षेष्ठ साक्षीत्वं सर्वकर्मणाम् ।। ४६ ।।"
  },
  {
    "text": "कुत्रचिद्दिवसे ब्रह्मंस्त्वं तत्र कुत्रचित्क्षणम् ।\nभविष्यसि घनाच्छन्नः सद्यो मुक्तो भविष्यसि ।। ४७ ।।"
  },
  {
    "text": "न्यूनातिरक्ते वर्षे च राहुग्रस्तो भविष्यसि ।\nतत्रादृश्यश्च केषांचित्पुण्यदृश्यो हि कस्यचित् ।। ४८ ।।"
  },
  {
    "text": "अन्यथा सर्वकालेन पुण्यदृश्यो भवान्भुवि ।\nत्वां दृष्ट्वा च नमस्कृत्य सर्वे निष्पापिनो जनाः ।। ४९ ।।"
  },
  {
    "text": "जन्मसप्ताष्टरिः फाङ्कचतुर्थे दशमे तथा ।\nजन्मर्क्षे निधनै नणामदृश्यस्त्वं भविष्यसि ।। ५० ।।"
  },
  {
    "text": "अस्तकाले घनाच्छन्ने मध्याहनस्थे जलेऽपि वा ।\nअर्धोदिते च काने च पापदृश्यो भविष्यसि ।। ५१ ।।"
  },
  {
    "text": "भार्यादुःखनिमित्तेन भार्यया हेतुभूतया ।\nश्वशुरेण शालकेन हततेजा भविष्यसि ।। ५२ ।।"
  },
  {
    "text": "अन्यथा तव तेजश्च संज्ञा सहितुमक्षमा ।\nमालीसुमालियुद्धे च शंभुना त्वं पराचितः ।। ५३ ।।"
  },
  {
    "text": "इत्येवमुक्त्वा सूर्य च बोधयामास ब्राह्मणम् ।\nनम्रं शापपराभूतं लज्जितं कोपितं व्रज ।। ५४ ।।"
  },
  {
    "text": "हे विप्र श्वगृहं गच्छ गच्छ वत्स यथासुखम् ।\nत्वत्तेजसा क्षणेनैव भस्मीभूतं भवेज्जगत् ।। ५५ ।।"
  },
  {
    "text": "सूर्यस्त्वत्परिपाल्यश्च भवान्सूर्यस्य नित्यशः ।\nपरस्परं च पूज्यश्च संबन्धः पोष्यपोष्कः ।। ५६ ।।"
  },
  {
    "text": "हर्यशेन क्षत्रियेण कार्तवीर्यार्जुनेन च ।\nभविष्यसि न संदेहः पराभूतो द्विजो मृतः ।। ५७ ।।"
  },
  {
    "text": "पुरा ते प्राक्तनं सर्व कदाचिन्न हि खण्डितम् ।\nनारायणाश्च स्वांशोन तव पुत्रो भविष्यति ।। ५८ ।।"
  },
  {
    "text": "त्रिः सप्तकृत्वो जगतीं निःक्षत्रां च करिष्यति ।\nमृत्युस्ते यशसो बीजं भदिष्यति महीतले ।। ५९ ।।"
  },
  {
    "text": "इत्येवमुक्त्ता ब्रह्मा च ययौ गेहं व्रजेश्वर ।\nप्रययौ जमदग्निश्च भास्करश्च स्वमन्दिरम् ।। ६० ।।"
  },
  {
    "text": "इत्येवं कथितं तात आख्यानं पुण्यकारकम् ।\nराहुग्रस्तो भास्करश्चाप्यदृश्यो येन हेतुना ।। ६१ ।।"
  },
  {
    "text": "चतुर्थ्यामुदितश्चन्द्रो भाद्रे मासि सितासिते ।\nअदृश्यो नष्टरूपश्च श्रूयतां येन हेतुरा ।। ६२ ।।"
  },
  {
    "text": "राहुग्रस्तः कलङ्की वा पुराशप्तो मया पितः ।\nसर्व त्वां कथयिष्यामि कथामेतां पुरातनीम् ।। ६३ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo भगवन्नन्दसंo ।।\nएकोनाशीतितमोऽध्यायः ।। ७९ ।।"
  }
]
[
  {
    "text": "।। श्रीकृष्ण उवाच ।।\nअथ वेदविधानेन संस्थाप्य वह्निमीश्वरः ।।\nयज्ञं चकार तत्रैव वामे संस्थाप्य पार्वतीम् ।। १ ।।\nनिवृत्ते विधिवद्यज्ञे विप्राय दक्षिणां ददौ ।।\nशिवः शतसुवर्णानि वृंदावनविनोदिनि ।। २ ।।\nअथ प्रदीपमानीय शैलेंद्रनगरस्त्रियः ।।\nनिर्वर्त्य मंगलं कर्म गृहं संप्राप्य दंपती ।। ३ ।।\nकृत्वा जयध्वनिं प्रीत्या शुभनिर्मञ्छनादिकम् ।।\nसस्मिताः सकटाक्षाश्च पुलकांचितविग्रहाः ।। ४ ।।\nवासगेहं संप्रविश्य ददृशुः कामिनीगणाः ।।\nशंकरं रूपवेषाढ्यं रत्नभूषणभूषितम् ।। ५ ।।\nचन्दनागुरुकस्तूरीकुंकुमांचितविग्रहम् ।।\nईषद्धास्यप्रसन्नास्यं सकटाक्षं मनोहरम् ।। ६ ।।\nअपूर्वसूक्ष्मवेषाढ्यं सिंदूरबिंदुभूषितम् ।।\nचारुचंपकवर्णाभं सर्वावयवसुंदरम् ।। ७ ।।\nनवीनयौवनस्थं च मुनीन्द्रचित्तमोहनम् ।।\nसरस्वतीं च लक्ष्मीं च सावित्रीं जाह्नवीं रतिम् ।।८।।\nअदितिं च शचीं चैव लोपामुद्रामरुंधतीम् ।।\nअहल्यां तुलसीं स्वाहां रोहिणीं च वसुंधराम् ।। ९ ।।\nशतरूपां च संज्ञां च सतीस्त्रीणां च षोडश ।।\nदेवकन्या नागकन्या मुनिकन्या मनोहराः ।।4.45.१०।।\nया याः स्थितास्तत्र तासां संख्यां कर्तुं च कः क्षमः ।।\nताभी रत्नासने दत्ते तत्रोवास शिवो मुदा ।।\nतमूचुः क्रमशो देव्यो मधुरोक्तिं सुधामिव ।। ११ ।।\nसरस्वत्युवाच ।।\nप्राप्ता सती महादेवाधुना प्राणधिका मुदा ।।\nदृष्ट्वा प्रियास्यं चंद्राभं संतापं त्यज कामुक ।। ।। १२ ।।\nकालं गमय कालेश सदा संश्लेषपूर्वकम् ।।\nविश्लेषस्ते न भविता सर्वकालं ममाशिषा ।। १३ ।।\nलक्ष्मीरुवाच ।।\nलज्जां विहाय देवेश सतीं कृत्वा स्ववक्षसि ।।\nतिष्ठ संप्रति का लज्जा प्राणा यांति यया विना ।। १४ ।।\nसावित्र्युवाच ।।\nभोजयित्वा सतीं शंभो शीघ्रं भोजय मा खिदः ।।\nतदाचम्य सकर्पूरं तांबूलं देहि भक्तितः ।। १५ ।।\nजाह्नव्युवाच ।।\nस्वर्णकंकतिकां धृत्वा केशान्मार्जय योषितः ।।\nकामिन्याः स्वामिसौभाग्यं सुखं नातः परं भवेत् ।। १६ ।।\nरतिरुवाच ।।\nगृहीत्वा पार्वतीं देव सुभगामतिदुर्लभाम् ।।\nकथं मम प्राणनाथो निःस्वार्थ भस्मसात्कृतः ।। १७ ।।\nजीवयसि विभो कामं कामव्यापारमात्मनि ।।\nकुरु दूरं च संतापं मम विश्लेषहेतुकम् ।।१८ ।।\nदम्पतीविरहक्लेशं सर्वं ज्ञात्वा दयानिधे ।।\nतथापि मम कांतश्च कोपेन भस्मसात्कृतः ।। १९ ।।\nइत्युक्त्वा कामभस्माथ ददौ सा ग्रन्थिबंधितम् ।।\nरुरोद पुरतः शंभोर्नाथनाथेत्युदीर्य च ।। 4.45.२० ।।\nहरिस्तद्रोदनं श्रुत्वा करुणामयसागरः ।।\nब्रह्मा धर्मादिदेवाश्च ययुर्वासगृहं शिवम् ।। २१ ।।\nदृष्ट्वा नारायणं धर्मं ब्रह्माणं च सुरानपि ।।\nजवेन पीठादुत्थाय स्वाज्ञां कुर्वित्युवाच ह ।। २२ ।।\nशंकरस्य वचः श्रुत्वा तमुवाच हरिः स्वयम् ।।\nकामं जीवय हे रुद्रेत्युक्त्वा शीघ्रं जगाम सः ।। २३ ।।\nऊचुर्देव्यो बहुतरं वाक्यं विनयपूर्वकम्।।\nक्रुधा दृष्ट्वा शूलभृतो भस्मतो निर्गतः स्मरः ।। २४ ।।\nदृष्ट्वा कामं रतिस्तं च प्रणनाम महेश्वरम् ।।\nतद्रूपं च तदाकारं सस्मितं सधनुःशरम् ।। २५ ।।\nप्रणम्य शंकरं कामः स्तुतिं कृत्वा यथागमम् ।।\nबहिर्गत्वा हरिं देवान्प्रणम्य समुवाच ह ।। २६ ।।\nकामं संभाष्य देवाश्च युयुजुश्च तमाशिषम् ।।\nकाले रक्षा विनाशश्च निषेधः केन वार्यते ।। २७।।\nअथ शैलः सुरान्सर्वान्नारायणपुरोगमान् ।।\nभोजयामास भक्त्या च शाययामास यत्नतः ।। २८ ।।\nअथ शंभुर्वासगृहे वामे संस्थाप्य पार्वतीम् ।।\nमिष्टान्नं भोजयामास तया सह मुदान्वितः ।। २९ ।।\nभुक्तवंतं शिवं तत्र देवमाताऽदितिः स्वयम् ।।\nउवाच सस्मितं राधे संप्रीत्या सरसं वचः ।। 4.45.३० ।।\nअदितिरुवाच ।।\nभोजनांते शचि शंभोः शौचार्थं जलमर्पय ।।\nदेहि शीघ्रं मम प्रीत्या दंपत्योः प्रीतिपूर्वकम् ।। ३१ ।।\nशच्युवाच ।।\nकृत्वा विलापं यद्धेतोः शवं कृत्वा स्ववक्षसि ।।\nयो बभ्राम भुवं मोहात्कालेन प्राप तां सतीम् ।। ३२ ।।\nअरुंधत्युवाच ।।\nमया दत्ता सती तुभ्यं मेना दातुमनीप्सिता ।।\nविविधं बोधयित्वेमां रतिं च कर्तुमर्हसि ।। ३३ ।।\nअहल्योवाच ।।\nवृद्धावस्थां परित्यज्य ह्यतीव तरुणोऽधुना ।।\nतेन मेना तु मेने त्वां सुतामर्पितुमीश्वर ।। ३४ ।।\nतुलस्युवाच ।।\nसती त्वया परित्यक्ता कामो दग्धः पुराकृतः ।।\nकथं तदा वसिष्ठश्च प्रभो प्रस्थापितोऽधुना ।। ३५ ।।\nस्वाहोवाच ।।\nस्थिरो भव महादेव स्त्रीणां वचसि सांप्रतम् ।।\nविवाहे व्यवहारोऽस्ति पुरस्त्रीणां प्रगल्भता ।। ३६ ।।\nरोहिण्युवाच ।।\nकामं पूरय पार्वत्याः कामशास्त्रविशारद ।।\nकुरु पारं स्वयं कामी कामिनां कामसागरम् ।। ।। ३७ ।।\nवसुंधरोवाच ।।\nभोगद्रव्यं विना भोगी न हि तुष्टः क्षुधातुरः ।।\nयेन तुष्टिर्भवेच्छंभो तत्कर्तुमुचितं स्त्रिया ।। ३८ ।।\nसंज्ञोवाच ।।\nजानासि भावं सर्वज्ञ कामार्तानां च योषिताम् ।।\nन च स्वस्वामिनं शंभो सती जानाति संगतम् ।। ३९ ।।\nशतरूपोवाच ।।\nतूर्णं प्रस्थापय प्रीत्या पार्वत्या सह शंकरम् ।।\nरत्नप्रदीपं तांबूलं तल्पं निर्माय निर्जने ।। 4.45.४० ।।\nश्रीकृष्ण उवाच ।।\nस्त्रीणां तद्वचनं श्रुत्वा ता उवाच शिवः स्वयम् ।।\nनिर्विकारी च भगवान्योगींद्राणां गुरोर्गुरुः ।। ४१ ।।\nशंकर उवाच ।।\nदेव्यो मा वदतोक्तिं च ह्येवंभूतां ममांतिके ।।\nजगतां मातरः साध्व्यः पुत्रे चपलता कथम् ।।४२।।\nशंकरस्य वचः श्रुत्वा लज्जिताः सुरयोषितः ।।\nबभूवुः संभ्रमात्तूष्णीं चित्रपुत्तलिका यथा ।। ४३ ।।\nभुक्त्वा मिष्टानि भगवानाचम्य च मुदाऽन्वितः ।।\nसकर्पूरं च तांबूलं बुभुजे भार्यया सह ।। ४४ ।।\nरत्नसिंहासने शंभुर्मेनादत्ते मनोहरे ।।\nसन्निधाय मुदायुक्तो ददर्श वासमंदिरम् ।। ४५\nरत्नप्रदीपशतकैर्ज्वलद्भि र्ज्वलितं श्रिया ।।\nरत्नपात्रघटाकीर्णं मुक्तामाणिक्यभूषितम् ।। ४६ ।।\nरत्नदर्पणशोभाढ्यं मंडितं श्वेतचामरैः ।।\nचंदनागुरुसंयुक्तं पुष्पशय्यासमन्वितम् ।। ४७ ।।\nनानाचित्रविचित्राढयं निर्मितं विश्वकर्मणा ।।\nरत्नसारेण खचितं रचितं हीरकैर्वरैः ।। ४८ ।।\nकुत्रचित्सुरनिर्माणवैकुंठसुमनोहरम् ।।\nवृंदावनं कुंजवनं कुत्रचिद्रासमंडलम् ।। ४९ ।।\nकैलासं च कुत्रचन कुत्रचिदिंद्रमंदिरम् ।।\nदृष्ट्वाश्चर्यं महादेवः परितुष्टो बभूव ह ।। 4.45.५० ।।\nअथ प्रभातकालश्च बभूव प्राणवल्लभे ।।\nनानाप्रकारवाद्यानि वादयांचक्रिरे जनाः ।। ५१ ।।\nसर्वे सुराः समुत्तस्थुः सज्जीभूताः ससंभ्रमाः ।।\nस्ववाहनान्समारुह्य कैलासं गन्तुमुद्यताः ।।५२।।\nवासगेहं समागत्य धर्मो नारायणाज्ञया ।।\nउवाच शंकरं योगी योगीशं समयोचितम् ।। ५३ ।।\nधर्म उवाच ।।\nउत्तिष्ठोत्तिष्ठ भद्रं ते भवतु प्रमथाधिप ।।\nपार्वत्या सह माहेंद्रे यात्रां कुरु हरिं स्मरन् ।। ५४ ।।\nइत्थं धर्मवचः श्रुत्वा पार्वत्या सह शंकरः ।।\nयात्रां चकार माहेंद्रे वृंदावनविनोदिनि ।। ५५ ।।\nयात्रां कुर्वति देवेशे पार्वत्या सह शंकरे ।।\nउच्चै रुदित्वा सा मेना तमुवाच कृपानिधिम् ।। ५६ ।।\nमेनोवाच ।।\nकृपानिधे कृपां कृत्वा मद्वत्सां पालयिष्यसि ।।\nसहस्रदोषान्भगवानाशुतोषः क्षमिष्यसि ।। ५७ ।।\nत्वत्पदांबुजभक्तैषा मद्वत्सा जन्म जन्मनि ।।\nस्वप्ने ज्ञाने स्मृतिर्नास्ति महादेवप्रभुं विना ।। ५८ ।।\nत्वद्भक्तिश्रुतिमात्रेण हर्षाश्रुपुलकान्विता ।।\nत्वन्निंदया भवेन्मौना मृत्युंजय मृता इव ।। ५९ ।।\nइत्युक्ता मेनका शीघ्रं तत्रागत्य हिमालयः ।।\nउच्चै रुरोद च तदा वत्सां कृत्वा स्ववक्षसि ।। 4.45.६० ।।\nक्व यासि वत्सेत्युच्चार्य शून्यं कृत्वा हिमालयम् ।।\nस्मारंस्मारं तद्गणौघं विदार्य मन्मनः स्फुटम् ।। ६१ ।।\nइत्येवमुक्त्वा शैलेन्द्रः समर्प्य च शिवां शिवे ।।\nस शैलः सहपुत्रश्च रुरोदोच्चैर्मुहुर्मुहुः ।। ६२ ।।\nनारायणश्च भगवानध्यात्मविद्यया स्वयम् ।।\nसर्वान्प्रबोधयामास कृपया स कृपानिधिः ।। ६३ ।।\nननाम पार्वती भक्त्या मातरं पितरं गुरुम् ।।\nमायया च महामाया रुरोदोच्चैर्मुर्हुमुहुः ।। ६४ ।।\nपार्वतीरोदनेनैव रुरुदुः सर्वयोषितः ।।\nमुनयश्च सुराः सर्वे सस्त्रीकाः सगणं ध्रुवम् ।। ६५ ।।\nशीघ्रं ययुस्ते कैलासं देवा मानसशायिनः ।।\nमुहूर्तार्द्धेन मुदिताः संप्रापुः शंकरालयम् ।। ६६ ।।\nदृष्ट्वा गतं देवपत्न्यो मुनिपत्न्यश्च सत्वरम् ।।\nआययुर्दीपमानीय मुदा मङ्गलकर्मणि ।। ६७\nवायुपत्नी कुबेरस्य कामिनी शुक्रकामिनी ।।\nतारा सुरगुरोः पत्नी पत्नी दुर्वाससस्तथा ।। ६८ ।।\nअत्रिभार्यानुसूया च चंद्रपत्न्यस्तथैव च ।।\nदेवकन्या नागकन्या मुनिकन्याः सहस्रशः ।। ६९ ।।\nअसंख्यकामिनीसंघः संख्यां कर्तुं च कः क्षमः ।।\nताश्च प्रवेशयामासुर्दंपतीवासमंदिरम् ।। 4.45.७०।।\nरत्नसिंहासने रम्ये वासयामासुरीश्वरीम् ।।\nसतीं तां दर्शयामास शिवः पूर्वालयं मुदा ।। ७१ ।।\nसति स्मरस्यतो गेहाद्यद्गता तातमंदिरम् ।।\nअधुना शैलकन्या त्वं तत्र दक्षसुता पुरा ।। ७२ ।।\nजातिस्मरां स्मारयामि नित्यं स्मरसि चेद्वद ।।\nशंकरस्य वचः श्रुत्वा सस्मितोवाच सा सती ।। ७३ ।।\nसर्वं स्मरामि प्राणेश मौनीभूतो भवेति तम् ।।\nशिवः संभृतसंभारो नानावस्तुमनोहरम् ।। ७४ ।।\nभोजयामास देवांश्च नारायणपुरोगमान् ।।\nभुक्त्वा देवाः प्रजग्मुस्ते नानारत्नविभूषिताः।।७५।।\nसस्त्रीका सगणाः सर्वे प्रणम्य चन्द्रशेखरम् ।।\nनारायणं च ब्रह्माणं ननाम शंकरः स्वयम् ।।७६।।\nतौ च तं च समाश्लिष्याशिषं कृत्वा प्रजग्मतुः ।।\nअथ शैलश्च मेना च मैनाकमाजुहाव ह ।। ७७ ।।\nशीघ्रमानय भद्रं ते पार्वतीं शंकरं सुत ।।\nतयोः स वचनं श्रुत्वा शीघ्रं गत्वा शिवालयम् ।।७८।।\nआजगाम समानीय पार्वतीपरमेश्वरौ ।।\nपार्वत्यागमनं श्रुत्वा बालाश्च बालिकास्तथा ।।७९।।\nवृद्धा युवत्यो या याश्च शैलाश्च दुद्रुवुर्मुदा ।।\nमेना सुताभ्यां वध्वा च सह दुद्राव सस्मिता ।। 4.45.८० ।।\nहिमालयश्च मुदितो दुद्रावानुव्रजन्सुताम् ।।\nअवरुह्य रथाद्देवी मातरं पितरं गुरुम् ।।८१।।\nप्रणनाम प्रमुदिता निमग्नाऽऽनन्दसागरे ।।\nपार्वतीं च समाश्लिष्य मेनका हर्षविह्वला ।। ८२ ।।\nहिमालयश्च मुदितो गताः प्राणा इवागताः ।।\nसुतां निधाय गेहे स्वे रत्नसिंहासनं ददौ ।।८३।।\nशूलभृते गणेभ्यश्च मधुपर्कादिकं मुदा ।।\nतस्थौ श्वशुरगेहे च सगणश्चन्द्रशेखरः ।।८४।।\nनित्यं षोडशोपचारैः पूजितः सह भार्यया ।।\nइत्येवं कथितं राधे शंकरोद्वाहमङ्गलम् ।।\nशोकजं हर्षजनकं किं भूयः श्रोतुमिच्छसि ।। ८५ ।।\n।। इति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे शंकरविवाहो नाम पञ्चचत्वारिंशोऽध्यायः ।। ।। ४५ ।।"
  }
]
[
  {
    "text": "राधिकोवाच ।।\nसुचिरं च मृतं कामं शंकरेण च जीवितम् ।।\nरतिः पुनः प्रियं प्राप्य किं चकार मुदाऽन्विता ।। १ ।।\nस्त्रीणां स्वस्वामिविच्छेदो मरणादतिदुष्करः ।।\nपुनः संमेलनं भर्तुः सुखं परमदुर्लभम् ।। २ ।।\nशिवः सतीं तां संप्राप्य सङ्गे मङ्गलकर्मणि।।\nचिरं प्रनष्टविरहः किं चकार मुदाऽन्वितः ।। ३ ।।\nकलत्रविरहः पुंसां सर्वशोकात्सुदुष्करः ।।\nपुनः संमीलनं तस्याः प्राणदानाधिकं सुखम् ।। ४ ।।\nरतिः पुंसो विरहिणी शिवः स्त्रीविरही चिरम् ।।\nद्वयोर्द्वयोश्च संप्राप्तौ किं बभूव द्वयोः सुखम् ।। ५ ।।\nतदेवं श्रोतुमिच्छामि परं कौतूहलं मम ।।\nकृपया विदुषां श्रेष्ठ सव्यासं कथय प्रभो ।। ६ ।।\nमेलनं शक्तिशिवयो रतिमन्मथयोस्ततः ।।\nशोकापहं श्रुतवतां सर्वमङ्गलकारणम् ।। ७ ।।\nनारायण उवाच ।।\nइत्युक्त्वा राधिका देवी सस्मिता विरराम ह ।।\nकृष्णस्तद्वचनं श्रुत्वा सस्मितस्तामुवाच ह ।। ८ ।।\nकृष्ण उवाच ।।\nमृतं कामं पुनः प्राप्य कामार्ता कामकामिनी ।।\nस्वालयं तं समानीय हरोद्वाहगृहादहो ।। ९ ।।\nभर्तुः सुवेषं विविधं स्वात्मनः स्वालिभिर्मुदा ।।\nकारयामास यत्नेन सा रती रमणोत्सुका ।। 4.46.१० ।।\nज्ञात्वा कामस्तु तद्भावं कामशास्त्रविधायकः ।।\nरत्नयानं समारुह्य जगाम स्वालयाद्वनम् ।। ११ ।।\nशैलेशैलेऽतिरम्ये च नद्यांनद्यां नदेनदे ।।\nद्वीपेद्वीपे सिन्धुतटे पुष्पोद्याने मनोहरे ।। १२ ।।\nकाञ्चने भूमिनिकरे वटमृलेऽतिनिर्जने ।।\nनदीपुलिनभूम्यां च पुष्पिते पुष्पकानने ।। १३ ।।\nभ्रमरध्वनिसंयुक्ते पुंस्कोकिलरुतश्रुते ।।\nसुगन्धिवायुनाऽऽकीर्णे दधती जलसीकरम् ।। १४ ।।\nचित्तेषु चेतनानां च हरणं योषितामहो ।।\nकलामानप्रकारेण शृङ्गारं च चकार सा ।।१५।।\nपूर्णमब्दशतं दिव्यं स रेमे वामया सह ।।\nदिवानिशं न बुबुधे संसक्तः सततं मुदा ।। १६ ।।\nतस्थतुस्तौ च तत्रैव संसक्तौ सततं मुदा ।।\nसुरतौ च न विरतौ रतिशास्त्रविशारदौ ।। १७ ।।\nपतिविच्छेदसंतापं विजहौ सा रतिर्मुदा ।।\nप्राप्य रत्नमपहृतं कः क्षणं त्यक्तुमुत्सहेत् ।। १८ ।।\nइत्येवं कथितं सर्वं रतिसंतापकारणम् ।।\nशृङ्गारं शक्तिशिवयोरतुलं शृणु राधिके ।। १९ ।।\nशृण्वतां कर्णपीयूषं परमाश्चर्यमीप्सितम् ।।\nसर्वसंतापहरणं सुखदं पुण्यदं शुभम् ।। 4.46.२० ।।\nवसञ्छ्वशुरगेहे स पार्वत्या सह शंकरः ।।\nतदनुज्ञां समादाय क्रीडार्थं प्रययौ वनम् ।। २१ ।।\nरत्नस्यन्दनमारुह्य रत्नसारपरिच्छदम्।।\nरत्नसारेण खचितं रचितं विश्वकर्मणा ।। २२ ।।\nशतशृङ्गे सुवसने मलये गन्धमादने ।।\nनन्दने पुष्पभद्रे च पारिभद्रे च भद्रके।।२३।।\nपुलिन्दे च कलिन्दे च पुंड्रे पिंडारकेंऽधके ।।\nवनेवनेऽतिरम्ये च सागराणां तटेतटे ।। २४ ।।\nनिकटेऽस्तगिरेः पार्श्ववटमूले मनोहरे ।।\nचकार करुणां यत्र परित्यज्य सती शिवम् ।। २५ ।।\nनानास्थानेषु  रहसि पशुपक्षिविवर्जिते ।।\nयथामनोरथंगामी स रेमे वामया सह ।। २६ ।।\nयत्रयत्र शिवं नीत्वा बभ्राम धरणीतलम् ।।\nतत्सर्वं दर्शयामास सतीं शंभुर्मुदाऽन्वितः ।। २७ ।।\nकृत्वा विहारं सुचिरं न पूर्णं मानसं तयोः ।।\nमहाशृङ्गारमारेभे सहस्राब्दं जगत्पिता ।। २८ ।।\nमायातीतोऽतिमायेशो मायासक्तः स्वमायया ।।\nकालं न बुबुधे योगी सुखेन कालकारकः ।। २९ ।।\nशक्तिशक्तिमतोस्तत्र न बभूव परिश्रमः ।।\nजहतोः सर्वसंतापमन्योन्यविरहोद्भवम् ।। 4.46.३० ।।\nसुखसंसक्तमनसोः पुलकाञ्चितगात्रयोः ।।\nकामबाणमूर्च्छितयोः पुष्पशय्याशयानयोः ।। ३१ ।।\nनग्नयोः सुखसंभोगाद्रतिशास्त्रविधिज्ञयोः ।।\nनखदन्तप्रहारैश्च क्षतविक्षतदेहयोः ।। ३२ ।।\nचन्दनागुरुकस्तूरीसिन्दूरबिन्दुलिप्तयोः।।\nनिबद्धकेशकबरीश्लथयोश्छिन्नमाल्ययोः।। ३३ ।।\nवसनानां नूपुराणां कङ्कणानां च सुन्दरि ।।\nवलयानां कुण्डलानां शब्दैः क्रीडां प्रकुर्वतोः ।। ३४ ।।\nपुष्पतल्पं दलितयोर्बाष्पोत्कर्षं च बिभ्रतोः ।।\nतेजसा समयोः शश्वत्क्रीडया कौतुकेन च ।। ३९ ।।\nभारेण विश्वंभरयोर्भाराक्रान्ता वसुन्धरा ।।\nसा विदीर्णा चकम्पे च सशैलवनसागरा।।३६।।\nतयोर्भरभराक्रान्तधरायाश्च भरेण च ।।\nभाराक्रान्तो हि शेषश्च तद्भरार्तोऽपि कच्छपः ।। ३७ ।।\nकच्छपस्य भरेणैव सर्वाधारा समीरणाः ।।\nमहाविक्लवयुक्ताश्च सर्वप्राणाश्च स्तम्भिताः ।। ३८ ।।\nस्तम्भितेषु समीरेषु त्रिलोका भयविह्वलाः ।।\nब्रह्मादयः सुराः सर्वे वैकुण्ठं शरणं ययुः ।। ३९ ।।\nसर्वं निवेदनं चक्रुर्नारायणपदाम्बुजे ।।\nनारायणश्च भगवानुवाच कमलोद्भवम् ।। 4.46.४० ।।\nश्रीनारायण उवाच ।।\nशृङ्गारभङ्गसमयो भविता नाधुना विधे ।।\nकालप्रयुक्तं कार्यं च सिद्धं तत्समयोचितम् ।। ४१ ।।\nपूर्णे वर्षसहस्रे च स्वेच्छया विरमिष्यति ।।\nशंभोः संयोगमिष्टं च को भेदं कर्तुमीश्वरः ।।४२।।\nस्त्रीपुंसो रतिविच्छेदमुपायेन करोति यः ।।\nतस्य स्त्रीपुंसयोर्भेदो भवेज्जन्मनिजन्मनि ।। ४३ ।।\nयात्यन्ते कालसूत्रे च वर्षलक्षं स पातकी ।।\nभ्रष्टज्ञानो नष्टकीर्तिरलक्ष्मीको भवेदिह।।४४।।\nरम्भायुक्तं शक्रमिमं चकार विरतं रतौ ।।\nमहामुनीन्द्रो दुर्वासास्तत्स्त्रीभेदो बभूव ह ।। ४५ ।।\nपुनरन्यां स संप्राप्य निषेव्य शूलपाणिनम् ।।\nदिव्यवर्षसहस्रं च विजहौ विरहज्वरम् ।। ४६ ।।\nरोहिणीसहितं चन्द्रं चकार विरतं रतौ ।।\nमहर्षिर्गौतमस्तस्य स्त्रीविच्छेदो बभूव ह ।। ४७ ।।\nपुनः शिवं समाराध्य प्राप्याहल्यां च पुष्करे ।।\nदिव्यवर्षसहस्रं च विजहौ विरहज्वरम् ।। ४८ ।।\nमुनिः स्वभार्यासंसक्ते दिवसे निर्जने वने ।।\nब्रह्माण्डकसुतं नीत्वा चकार विरतं रुषा ।। ४९ ।।\nबभूव पुत्रविच्छेदस्तस्य कल्पान्तरे पुनः ।।\nशिवं निषेव्य संप्राप्य पुत्रं तत्याज विक्लवम् ।। 4.46.५० ।।\nहरिश्चन्द्रो हालिकं च वृषल्या सह संयुतम् ।।\nवारयामास निश्चेष्टं निर्जने तत्फलं शृणु ।। ५१ ।।\nभ्रष्टः श्रीराज्यवित्तेभ्यस्तं चकारावलीलया ।।\nविश्वामित्रो महर्षिश्च ताडयामास तं पुरा ।।।। ५२ ।।\nततः शिवं समाराध्य दातारं सर्वसंपदाम् ।।\nसद्यो जगाम वैकुण्ठं सगणो मम मन्दिरम् ।। ५३ ।।\nआजामिलं द्विजश्रेष्ठं वृषल्या सह संयुतम् ।।\nन भिया वारयामासुः सुरास्तं चापि केचन ।। ५४ ।।\nनिष्पन्ने कर्मभोगे च स मद्भक्तो मुमोच ह ।।\nमन्नामस्मृतिमात्रेण चाजगाम ममालयम् ।। ५५ ।।\nसर्वं निषेकसाध्यं च निषेको बलवान्विधे ।।\nनिषेकफलदाताऽहं निषेकः केन वार्यते ।। ५६ ।।\nदिव्यं वर्षसहस्रं च शंभोः संभोगकर्मकृत् ।।\nनिषेकफलदातुस्तु निषेकफलसंचयम् ।। ५७ ।।\nपूर्णे वर्षसहस्रे च गत्वा तत्र महेश्वरः ।।\nयेन वीर्यं पतेद्भूमौ तत्करिष्यति निश्चितम् ।।९८ ।।\nतत्र वीर्ये च भविता स्कन्दको भक्ततारकः ।।\nसदा भद्रस्वरूपोऽहं भयं किं वो मयि स्थिते ।। ५९ ।।\nअधुना त्वं गृहं गच्छ भगवान्स्वगणैः सह ।।\nकरोतु शंभुः संभोगं पार्वत्या सह निर्जने।।।। 4.46.६० ।।\nइत्युक्त्वा कमलाकान्तः शीघ्रं स्वान्तःपुरं ययौ ।।\nस्वालयं प्रययुर्देवाः शिवः स्वस्थो रतौ रतः ।। ६१ ।।\nनारायण उवाच ।।\nइत्युक्त्वा राधिकां कृष्णः सकटाक्षां च सस्मिताम् ।।\nजगाम चन्दनवनं निर्जने च तया सह ।। ६२ ।।\nअतीव निर्जनं रम्यं वायुना सुरभीकृतम् ।।\nपुष्पोद्यानैः समाकीर्णं तत्र क्रीडां चकार ह ।। ६३ ।।\nपुष्पतल्पसमाकीर्णे परपुष्टरुतश्रुते ।।\nभ्रमरवध्वनि संयुक्ते कामिनीनां मनोहरे ।। ६४ ।।\nकृष्णसंभोगमात्रेण सुखसंमूर्च्छिता च सा ।।\nअतीव मूर्च्छितः कृष्णो राधाङ्गस्पर्शमात्रतः ।।।। ६५ ।।\nतस्थतुस्तत्र संयुक्तौ राधारासेश्वरौ मुने ।।\nअतीवरतिनिश्चेष्टौ किं भूयः श्रोतुमिच्छसि ।। ६६ ।।\nइत्येवं मङ्गलं कर्म यः शृणोति समाहितः ।।\nकदाचिद्बन्धुविच्छेदो न भवेत्तस्य नारद ।।६७।।\nमहाशोकार्णवे मग्नो भेदे पुत्रकलत्रयोः।।\nमद्भृत्यानां च बन्धूनां मासं श्रुत्वा लभेद्ध्रुवम् ।। ६८ ।।\nसूत उवाच ।।\nइत्युक्त्वा धर्मपुत्रश्च विरराम महामुनिः ।।\nपुनः संप्रष्टुमारेभे देवर्षिः कौतुकान्वितः ।। ६९ ।।\nइति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे मंगलवर्णनं नाम षट्चत्वारिंशोऽध्यायः ।। ४६ ।।"
  }
]
[
  {
    "text": "श्रीनारायण उवाच ।। ।।\nएकदा मंदिरे नन्दपत्नी साऽऽनंदपूर्वकम् ।।\nकृत्वा वक्षसि गोविंदं क्षुधितं च स्तनं ददौ ।। १ ।।\nएतस्मिन्नंतरे गोप्य आजग्मुर्नंदमंदिरम् ।।\nस्थविराश्च वयस्याश्च बालिका बालकान्विताः ।। २ ।।\nअतृप्तं बालकं शीघ्रं संन्यस्य शयने सती ।।\nप्रणनाम समुत्थाय कर्मण्यौत्थानिके मुदा ।। ३ ।।\nतैलसिंदूरतांबूलं ददौ ताभ्यो मुदाऽन्विता।।\nमिष्टवस्तूनि वस्त्राणि भूषणानि च गोपिका ।। ४ ।।\nएतस्मिन्नन्तरे कृष्णो रुरोद क्षुधितस्तदा ।।\nप्रेरयित्वा स चरणं मायेशो मायया विभुः ।।५।।\nपपात चरणं तस्य प्रवीणे शकटे मुने ।।\nविश्वंभरपदाघातात्तच्च चूर्णं बभूव ह ।। ६ ।।\nबभंज शकटं पेतुर्भग्नकाष्ठानि तत्र वै ।।\nपपात दधि दुग्धं च नवनीतं घृतं मधु ।।७।।\nदृष्ट्वाऽऽश्चर्यं गोपिकाश्च दुद्रुवुर्बालकं भयात्।।\nददृशुर्भग्नशकटमिंधनाभ्यंतरे शिशुम्।।८।।\nभग्नभांडसमूहं च पतितं बहुगोरसम् ।।\nप्रेरयित्वा तु काष्ठानि जग्राह बालकं भिया ।। ९ ।।\nमायारक्षितसर्वांगं रुदितं क्षुधितं क्षुधा।।\nस्तनं ददौ यशोदा तं रुरोद च भृशं शुचा ।। 4.12.१० ।।\nपप्रच्छुर्बालकान्गोपा बभंज शकटं कथम् ।।\nकिंचिद्धेतुं न पश्यामः सहसेति किमद्भुतम् ।। ११ ।।\nइत्यूचुर्बालकाः सर्वे गोपाः शृणुत मद्वचः ।।\nश्रीकृष्णस्य पदाघाताद्बभंज शकटं ध्रुवम् ।।१२।।\nश्रुत्वा तद्वचनं गोपा गोप्यश्च जहसुर्मुदा ।।\nन हि जग्मुः प्रतीतिं च मिथ्येत्यूचुर्व्रजे प्रजाः ।। १३ ।।\nशिशोः स्वस्त्ययनं कार्यं चक्रुर्ब्राह्मणपुंगवाः ।।\nहस्तं दत्त्वा शिशोर्गात्रे पपाठ कवचं द्विजः ।। १४ ।।\nवदामि तत्ते विप्रेन्द्र कवचं सर्वरक्षणम् ।।\nयद्दत्तं मायया पूर्वं ब्रह्मणे नाभिपंकजे ।।१५।।\nनिद्रिते जगतीनाथे जले च जलशायिनि ।।\nभीताय स्तुतिकर्त्रे च मधुकैटभयोर्भयात् ।। १६ ।।\nयोगनिद्रोवाच ।।\nदूरीभूतं कुरु भयं भयं किं ते हरौ स्थिते ।।\nस्थितायां मयि च ब्रह्मन्सुखी तिष्ठ जगत्पते ।।१७।।\nश्रीहरिः पातु ते वक्त्रं मस्तकं मधुसूदनः ।।\nश्रीकृष्णश्चक्षुषी पातु नासिकां राधिकापतिः ।। १८ ।।\nकर्णयुग्मं च कण्ठं च कपालं पातु माधवः ।।\nकपोलं पातु गोविन्दः केशांश्च केशवः स्वयम् ।।१९।।\nअधरोष्ठं हृषीकेशो दंतपंक्तिं गदाग्रजः ।।\nरासेश्वरश्च रसनां तालुकं वामनो विभुः ।। 4.12.२० ।।\nवक्षः पातु मुकुन्दश्च जठरं पातु दैत्यहा ।।\nजनार्दनः पातु नाभिं पातु विष्णुश्च मेहनम् ।। २१ ।।\nनितंबयुग्मं गुह्यं च पातु ते पुरुषोत्तमः ।।\nजानुयुग्मे जानकीशः पातु ते सर्वदा विभुः ।। २२ ।।\nहस्तयुग्मं नृसिंहश्च पातु सर्वत्र संकटे ।।\nपादयुग्मं वराहश्च पातु ते कमलोद्भवः ।। २३ ।।\nऊर्ध्वं नारायणः पातु ह्यधस्तात्कमलापतिः ।।\nपूर्वस्यां पातु गोपालः पातु वह्नौ दशास्यहा ।। २४ ।।\nवनमाली पातु याम्यां वैकुंठः पातु नैर्ऋतौ ।।\nवारुण्यां वासुदेवश्च सतो रक्षाकरः स्वयम् ।। २५ ।।\nपातु ते संततमजो वायव्यां विष्टरश्रवाः ।।\nउत्तरे च सदा पातु तेजसा जलजासनः ।। २६ ।।\nऐशान्यामीश्वरः पातु पातु सर्वत्र शत्रुजित् ।।\nजले स्थले चांतरिक्षे निद्रायां पातु राघवः ।। २७ ।।\nइत्येवं कथितं ब्रह्मन्कवचं परमाद्भुतम् ।।\nकृष्णेन कृपया दत्तं स्मृतेनैव पुरा मया ।। २८ ।।\nशुंभेन सह संग्रामे निर्लक्ष्ये घोरदारुणे ।।\nगगने स्थितया सद्यः प्राप्तिमात्रेण सो जितः ।। २९ ।।\nकवचस्य प्रभावेण धरण्यां पतितो मृतः।।\nपूर्वं वर्षशतं खे च कृत्वा युद्धं भयावहम् ।। 4.12.३० ।।\nमृते शुंभे च गोविन्दः कृपालुर्गगनस्थितः ।।\nमालां च कवचं दत्त्वा गोलोकं स जगाम ह ।। ३१ ।।\nकल्पांतरस्य वृत्तांतं कृपया कथितं मुने ।।\nअभ्यंतरभयं नास्ति कवचस्य प्रभावतः ।। ३२ ।।\nकोटिशः कोटिशो नष्टा मया दृष्टाश्च वेधसः ।।\nअहं च हरिणा सार्द्धं कल्पेकल्पे स्थिरा सदा ।। ३३ ।।\nइत्युक्त्वा कवचं दत्त्वा साऽन्तर्धानं चकार ह ।।\nनिःशङ्को नाभिकमले तस्थौ स कमलोद्भवः ।। ३४ ।।\nसुवर्णगुटिकायां च कृत्वेदं कवचं परम् ।।\nकण्ठे वा दक्षिणे बाहौ बध्नीयाद्यः सुधीः सदा ।। ३५ ।।\nविषाग्निजलशत्रुभ्यो भयं तस्य न जायते ।।\nजले स्थले चांतरिक्षे निद्रायां रक्षतीश्वरः ।। ३६ ।।\nसंग्रामे वज्रपाते च विपत्तौ प्राणसंकटे ।।\nकवचस्मरणादेव सद्यो निःशङ्कतां व्रजेत् ।। ३७ ।।\nबद्ध्वेदं कवचं कण्ठे शंकरस्त्रिपुरं पुरा ।।\nजघान लीलामात्रेण दुरंतमसुरेश्वरम् ।। ३८ ।।\nबद्ध्वेदं कवचं काली रक्तबीजं चखाद सा ।।\nसहस्रशीर्षा धृत्वेदं विश्वं धत्ते तिलं यथा ।। ३९ ।।\nआवां सनत्कुमारश्च धर्मसाक्षी च कर्मणाम् ।।\nकवचस्य प्रभावेण सर्वत्र जयिनो वयम् ।। 4.12.४० ।।\nतस्य नन्दशिशोः कण्ठे चकार कवचं द्विजः ।।\nआत्मनः कवचं कण्ठे दधार च स्वयं हरिः ।। ४१ ।।\nप्रभावः कथितः सर्वः कवचस्य हरेस्तथा ।।\nअनन्तस्याच्युतस्यैव प्रभावमतुलं मुने ।। ४२ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे शकटभंजनयोगनिद्रोक्तकवचन्यासो नाम द्वादशोऽध्यायः ।। १२ ।।"
  }
]
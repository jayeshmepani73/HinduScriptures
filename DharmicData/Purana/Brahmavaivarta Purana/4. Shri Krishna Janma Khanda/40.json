[
  {
    "text": "श्रीराधिकोवाच ।।\nअहो विचित्रं चरितमपूर्वं किं श्रुतं विभो ।।\nसुन्दरं श्रुतिपीयूषं निगूढं ज्ञानकारणम् ।। १ ।।\nन विशेषं समासं च श्रुतं न व्यासमीप्सितम् ।।\nअधुना श्रोतुमिच्छामि विस्तीर्णं कथय प्रभो ।। २ ।।\nकिं किं तपः कठोरं च चकार पार्वती स्वयम् ।।\nकं कं वरं वा संप्राप्य कथमाप महेश्वरम् ।।३।।\nरतिः केन प्रकारेण जीवयामास मन्मथम् ।।\nपार्वतीशिवयोः कृष्ण विवाहं वर्णय प्रभो ।। ४ ।।\nतयो रहसि संभोगं पापिनां पापमोचनम् ।।\nकथ्यतां करुणासिन्धो दुःखिनां दुःखमोचनम्।।५।।\nदम्पतीविरहोक्तिश्च कर्णज्वाला च योषितः ।।\nश्रोतुं कौतूहलं कृष्ण पुनः संमेलनं तयोः ।। ६ ।।\nअग्निज्वाला विषज्वाला क्षमा सोढुं च योषितः ।।\nदम्पतीविरहज्वाला न श्रोतुं च क्षणं क्षमा ।।७ ।।\nराधिकावचनं श्रुत्वा विस्मितश्चकिताननः ।।\nविस्तीर्णं वक्तुमारेभे हृदयेन विदूयता ।। ८ ।।\nदम्पतीविरहोक्तिं च यां राधा श्रोतुमक्षमा ।।\nविच्छेदे शतवर्षीये किमस्या भविता मम ।। ९ ।।\nइत्येवं मानसे कृत्वा मायेशो माययाऽन्वितः ।।\nकृपासिन्धुश्च कृपया कथां कथितुमुद्यतः ।। 4.40.१० ।।\nश्रीकृष्ण उवाच ।।\nप्राणाधिके राधिके त्वं श्रूयतां प्राणवल्लभे ।।\nप्राणाधिदेवि प्राणेशि प्राणाधारे मनोहरे ।।११।।\nवटमूलाद्गते रुद्रे पार्वती तपसे ययौ ।।\nपुनः पुनः स्वमात्रा च पित्रा च विनिवारिता।।१२।।\nगत्वा सा स्वर्णदीतीरं स्नात्वा त्रिषवणं मुदा ।।\nसंदेशे च मया दत्तं जजाप तं मनुं मुदा।।१३।।\nवर्षमेकं च संपूर्णमनाहारा स्वभक्तितः।।\nतप्त्वा तपः कठोरं च चकार जगदम्बिका ।। १४ ।।\nग्रीष्मे च परितो वह्निं प्रज्वलन्तं दिवानिशम्।। ।।\nकृत्वा प्रतस्थौ तन्मध्ये संततं जपती मनुम्।।१५।।\nशश्वत्स्मशाने वर्षासु कृत्वा योगासनं शिवा।।\nशिलां दृष्ट्वा च संसिक्ता बभूव जलधारया ।।१६।।\nशीते जलान्तरे शश्वत्प्रतस्थौ भक्तिपूर्वकम् ।।\nअनाहारा शरद्रौद्रनीहारासु दिशासु च।।१७।।\nएवं कृत्वा परं वर्षमप्राप्य शंकरं सती।।\nशुचा कृत्वाऽग्निकुण्डं च प्रवेष्टुं सा समुद्यता।।१८।।\nतामग्निकुण्डं विशतीं तपसाऽतिकृशां सतीम्।।\nदृष्ट्वा शिवः कृपासिन्धुः कृपया तां जगाम ह ।।१९।।\nअतीव वामनो बालो विप्ररूपी स्वतेजसा ।।\nप्रज्वलन्मनसा हृष्टो दण्डी छत्री जटाधरः ।। 4.40.२० ।।\nशुक्लयज्ञोपवीती च शुक्लवासाश्च सस्मितः ।।\nश्वेताब्जबीजमालां च बिभ्रत्तिलकमुज्ज्वलम् ।। २१ ।।\nनिर्जने बालकं दृष्ट्वा स्निग्धा सापि जगाद ह ।।\nतत्तेजसाऽतिप्रच्छन्ना तत्याज च तपः स्वयम् ।।२२।।\nको भवानिति पप्रच्छ तं शिशुं पुरतः स्थितम् ।।\nमनसाऽलिङ्गनं कर्तुमिच्छन्ती परमादरम्।।२३।।\nश्रुत्वा शैलसुता प्रश्नं प्रहस्य परमेश्वरः ।।\nउवाचातीव मधुरं कर्णपीयूषमीश्वरीम् ।। २४ ।।\nशंकर उवाच ।।\nइच्छागामी बटुरहं तपस्वी विप्रबालकः ।।\nका त्वं कान्ताऽतिकान्तारे तपश्चरसि सुन्दरि ।। २५ ।।\nवद कस्य कुले जाता कस्य कन्या च काऽभिधा ।।\nतपसः फलदात्री त्वं कस्माद्धेतोस्तपस्तव ।। २६ ।।\nअहो वा तपसां राशिः स्वयं मूर्तिमती सती। ।।\nतपो वा लोकशिक्षार्थं करोषि कमलेक्षणे ।। २७ ।।\nस्वयं तेजःस्वरूपा वा मूलप्रकृतिरीश्वरी ।।\nविधाय भक्तध्यानार्थं विग्रहं भारते जनुः ।। २८ ।।\nकिं वा त्रिलोके लक्ष्मीस्त्वं संपद्रूपा सनातनी ।।\nरक्षां विधातुं जगतामागता धातुरन्तिके ।।२९।।\nकिं वाम्बिका त्वं देवानां स्वयं मूर्तिमती सती ।।\nसावित्री भारते जन्म स्वेच्छया लब्धुमागता ।। 4.40.३० ।।\nरागाधिष्ठातृदेवी वा स्वयं साक्षात्सरस्वती ।।\nसर्वविद्याः प्रकटितुं स्वेच्छया जन्म भारते।।३१।।\nएतासु मध्ये का वा त्वं नाहं तर्कितुमीश्वरः ।।\nया सा भवति कल्याणि परितुष्टा च मां भव ।। ३२ ।।\nसति त्वयि प्रसन्नायां प्रसन्नः परमेश्वरः ।।\nपतिव्रतायां तुष्टायां तुष्टो नारायणः स्वयम् ।। ३३ ।।\nतुष्टे नारायणे देवे शश्वत्तुष्टं जगत्त्रयम् ।।\nतरुमूलेषु सिक्तेषु शाखाः सिक्ता यथा प्रिये ।। ३४ ।।\nशिशोस्तद्वचनं श्रुत्वा प्रहस्य परमेश्वरी ।।\nउवाच वचनं चारु कर्णपीयूषमीश्वरी ।। ३५ ।।\nपार्वत्युवाच ।। नाहं वेदप्रसूर्लक्ष्मीर्वागधिष्ठातृदेवता ।।\nजन्म मे भारते वर्षे साम्प्रतं शैलकन्यका ।। ३६ ।।\nपूर्वं जन्म दक्षगेहे सती शंकरकामिनी ।।\nयोगेन त्यक्तदेहाऽहं तातभर्तृविनिन्दया ।। ३७ ।।\nअत्र जन्मनि पुण्येन सम्प्राप्ते शंकरे द्विज ।।\nमां त्यक्त्वा भस्मसात्कृत्वा मन्मथं स जगाम ह ।। ३८ ।।\nप्रयाते शंकरे तापाद्व्रीडयाऽहं पितुर्गृहात् ।।\nआगमत्तपसे चित्तं ममेदं स्वर्णदीतटे ।। ३९ ।।\nतपः कृत्वा कठोरं च सुचिरं प्राणवल्लभम् ।।\nअप्राप्याग्निं प्रवेष्टुं च त्वां च दृष्ट्वा क्षणं स्थिता ।। 4.40.४० ।।\nगच्छ त्वं प्रविशाम्यग्नौ प्रलयाग्निशिखोपमे ।।\nकृत्वा स्वकामनां विप्र हरप्राप्तिमनीषितम् ।। ४१ ।।\nयत्र यत्र जनुर्लब्ध्वा लभिष्यामि शिवं परम् ।।\nप्राणाधिकं प्रियं कान्तं विभुं जन्मनि जन्मनि ।।४२।।\nसर्वा हि स्वप्रियं लब्धुं लभन्ति जन्म वाञ्छितम् ।।\nतज्जन्म पतिलाभार्थं सर्वासां च श्रुतौ श्रुतम् ।। ४३ ।।\nप्राक्तनीयो हि यो भर्ता स तासां प्रतिजन्मनि ।।\nया स्त्री येषां सुनियता सा तेषां जन्मजन्मनि ।। ४४ ।।\nतद्देहमिह न प्राप्य कृत्वा घोरतरं तपः ।।\nकृत्वाऽग्निकुण्डे काम्यं च लभिष्यामि परत्र तम् ।।४५।।\nइत्युक्त्वा पार्वती तत्र तत्पुरः प्रविवेश ह ।।\nनिषिध्यमाना पुरतो ब्राह्मणेन पुनः पुनः।।४६।।\nवह्निप्रवेशं कुर्वन्त्याः पार्वत्याः परमेश्वरि ।।\nबभूव तपसा सद्यो वह्निश्चन्दनवद्ध्रुवम्।। ।। ४७ ।।\nक्षणं तदन्तरे स्थित्वा चोत्पतन्तीं शिवां शिवः ।।\nपुनः प्रपच्छ सहसा वृन्दावनविनोदिनि ।।४८ ।।\nश्रीमहादेव उवाच ।।\nअहो तपस्ते किं भद्रे न बुद्धं किंचिदेव हि ।।\nन दग्धो वह्निना देहो न च प्राप्तो मनीषितः ।। ४९ ।।\nशिवं कल्याणरूपं च भर्तारं कर्तुमिच्छसि।।\nअविग्रहं पतिं कृत्वा किं वा ते वाञ्छितं भवेत् ।।4.40.५०।।\nसंहर्तारं च भर्तारं यदीच्छसि शुचिस्मिते ।।\nकान्तमिच्छति का वा स्त्री सर्वसंहारकारणम् ।।५१।।\nमोक्षं वाञ्छसि चेद्देवि कृत्वा कान्तं स्वरूपिणम् ।।\nसर्वमुक्तिप्रदा त्वं च तपस्या विफला तव।। ।। ५२ ।।\nशिवश्च मङ्गले मोक्षे संहर्ता न च दृश्यते ।।\nशिवशब्दस्य चान्योऽर्थो न हि वेदे निरूपितः ।। ५३ ।।\nतं च संहारकर्तारं यदि वाञ्छसि सुन्दरि ।।\nलभिष्यसे रतं रुद्रं सर्वलोकभयंकरम् ।।५४।।\nन भविष्यति मोक्षस्ते स्वाभीष्टं देवसेवनम् ।।\nहरिस्मृतिरमोघा च सर्वमंगलदा सदा ।।५५ ।।\nशीघ्रं पितुर्गृहं गच्छ तत्र द्रक्ष्यसि शंकरम् ।।\nममाशिषा स्वतपसां फलेन च सुदुर्लभम्।।५६।।\nइत्युक्त्वा पार्वतीं विप्रस्तत्रैवान्तरधीयत ।।\nदुर्गा ययौ पितुर्गेहं महादेवेति वादिनी।।५७।।\nपार्वत्यागमनं श्रुत्वा मेनका च हिमालयः ।।\nदिव्यं यानं पुरस्कृत्य प्रययौ हर्षविह्वलः ।। ५८ ।।\nसंस्थाप्य मंगलघटान्राजवर्त्मनि राधिके ।।\nचन्दनागुरुकस्तूरीफलशाखासमन्वितान् ।। ५९ ।।\nपट्टसूत्रसन्निबद्धरसालपल्लवान्वितैः ।।\nपरितः परितो रम्भास्तम्भवृन्दसमन्विते ।। 4.40.६० ।।\nपतिपुत्रवतीयोषित्समूहैर्दीपहस्तकैः ।।\nपूर्णैर्लाजाधान्यदूर्वाफलपुष्पसमन्वितैः ।।६१।।\nसुपुण्यैर्ब्राह्मणैश्चापि मुनिभिर्ब्रह्मचारिभिः ।।\nनटीभिर्नर्तकीभिश्च गजेन्द्रैः परिशोभिते ।। ६२ ।।\nपुरोहितैश्च संयुक्तैः कुर्वद्भिर्मङ्गलध्वनिम् ।।\nसुचारुमालतीमालाहस्तैः शस्तैः प्रशंसितैः ६३ ।।\nनानाप्रकारवाद्यैश्च शंखध्वनिसुनादितैः।।\nसिन्दूररेणुभिश्चारुचन्दनद्रवपङ्किलम् ।। ६४ ।।\nप्रविश्य नगरं दुर्गा ददर्श पितरौ पुरः ।।\nसुप्रसन्नौ प्रधावन्तौ हर्षाश्रुपुलकान्वितौ ।। ६५ ।।\nप्रसन्नवदना देवी चालिभिः प्रणनाम तौ ।।\nसंयुज्याथाशिषं तौ च चक्रतुस्तां च वक्षसि ।। ।। ६६ ।।\nहे वत्से वत्सेत्युच्चार्य रुदन्तौ प्रेमविह्वलौ।।\nतदा तां च रथे कृत्वा जग्मतुर्निजमन्दिरम् ।। ६७ ।।\nस्त्रियो निर्मंच्छनं चक्रुर्विप्रा युयुजुराशिषम्।।\nब्राह्मणेभ्यश्च बन्दिभ्यः पर्वतेन्द्रो धनं ददौ।।६८।।\nमङ्गलं कारयामास पाठयामास छान्दसम् ।।\nएवं स्वकन्यया सार्द्धं तस्थतुस्तौ स्वमन्दिरे ।। ६९ ।।\nसुखेन वसतौ तौ हि हर्षनिर्भरमानसौ ।।\nएकदा च तपः कर्तुं जगाम स्वर्णदीं गिरिः ।। 4.40.७० ।।\nमेनकाकन्यया सार्द्धमुवास प्राङ्गणे मुदा ।।\nएतस्मिन्नन्तरे भिक्षुर्नर्तकश्च सुगायनः ।।७१।।\nसहसैक आजगाम मेनकासन्निधिं मुदा ।।\nशृङ्गवाद्यं वामहस्ते डमरुं दक्षिणे तथा ।।७२।।\nकृत्वा विभूतिगात्रोऽतिवृद्धोऽतीव जरातुरः ।।\nपृष्ठकन्थो रक्तवासाः सुकण्ठोऽतिमनोहरः ।। ७३ ।।\nजगौ मम गुणाख्यानं कृत्वा नृत्यं मनोहरम् ।।\nवादयामास शृङ्गं च क्षणं डमरुकं तथा ।। ७४ ।।\nआजग्मुर्नागरा बाला बालिका हर्षविह्वलाः ।।\nवृद्धा युवानो युवतीसमूहो वृद्धयोषितः ।। ७५ ।।\nश्रुत्वा तु सुन्दरं गीतं सुतानस्वरसंयुतम् ।।\nसहसा मुमुहुः सर्वे तेन मूर्च्छामवाप्नुवन् ।।७६।।\nमूर्छां संप्राप सा दुर्गा ददर्श हृदि शङ्करम् ।।\nत्रिशूलपट्टिशकरं व्याघ्रचर्मधरं परम् ।।७७।।\nविभूतिभूषणं रम्यमस्थिमालां सुनिर्मलाम् ।।\nईषद्धास्यप्रसन्नास्यं सुप्रसन्नं त्रिलोचनम् ।। ७८ ।।\nमालाहस्तं पंचवक्त्रं नागयज्ञोपवीतकम्।।\nवरं वृण्वित्युक्तवन्तं सुन्दरं चन्द्रशेखरम्।।७९।।\nहृदयस्थं हरं दृष्ट्वा मनसा तं ननाम सा ।।\nवरं वव्रे मानसे सा त्वं पतिर्मे भवेति च ।। 4.40.८० ।।\nएवं दत्त्वा शिवस्तस्य चान्तर्धानं चकार सः ।।\nन दृष्ट्वा हृदि तं दुर्गा संप्राप्य चेतनां पुनः ।। ८१ ।।\nददर्श चक्षुरुन्मील्य भिक्षुकं गायकं पुरः ।।\nनृत्यसंगीततः सा तु भिक्षुकस्य च मेनका ।।८२।।\nदातुं ययौ सा रत्नानि स्वर्णपात्रस्थितानि च ।।\nभिक्षां ययाचे भिक्षुस्तां दुर्गां नान्यां गृहीतवान् ।। ८३ ।।\nपुनश्च नर्तनं कर्तुमुद्यतः कौतुकेन च ।।\nमेना तद्वचनं श्रुत्वा चुकोप विस्मयं ययौ ।। ८४ ।।\nभिक्षुकं भर्त्सयामास बहिः कर्तुमुवाच तम् ।।\nपत्नी त्रिलोकनाथस्य शिवस्य परमात्मनः ।। ८५ ।।\nयाञ्चामिमां प्रकुर्वन्तं दूरं कुरु सुभाषिणम्।।\nएतस्मिन्नन्तरे तप्त्वा गिरिः स्वालयमाययौ।।८६।।\nददर्श पुरतो भिक्षुं प्राङ्गणस्थं मनोहरम्।।\nकृत्वा नारायणार्चां च गङ्गातीरे मनोहरे ।।८७।।\nतन्मूर्तिध्यानविश्लेषशोकादुद्विग्नमानसः ।।\nश्रुत्वा मेनामुखाद्वार्तां जहास च चुकोप सः ।।८८।।\nआज्ञां चकार स्वचरं बहिः कर्तुं च भिक्षुकम् ।।\nआकाशामिव दुःस्पर्शं प्रज्वलन्तं स्वतेजसा ।।।८९।।\nन शशाक बहिः कर्तुं समीपं गन्तुमक्षमः।।\nददर्श भिक्षुकं शैलः क्षणं चारुचतुर्भुजम्।।4.40.९०।।\nकिरीटिनं कुण्डलिनं पीताम्बरधरं परम्।।\nसुवेषं सुन्दरश्याममीषद्धास्यं मनोहरम् ।। ९१ ।।\nचन्दनोक्षितसर्वाङ्गं भक्तानुग्रहकातरम् ।।\nयद्यत्पुष्पं प्रदत्तं च पूजाकाले गदाभृते ।। ९२ ।।\nगात्रे शिरसि तत्सर्वं भिक्षुकस्य ददर्श ह ।।\nधूपः प्रदीपो यो दत्तो नैवेद्यं वा मनोहरम् ।। ९३ ।।\nददर्श शैलस्तत्सर्वं भिक्षुकस्य पुरः स्थितम्।।\nक्षणं ददर्श द्विभुजं विनोदमुरलीकरम् ।। ९४ ।।\nगोपवेषं किशोरं च सस्मितं श्यामसुन्दरम् ।।\nमयूरपिच्छचूडं च रत्नालंकारभूषितम् ।। ।। ९५ ।।\nचन्दनोक्षितसर्वाङ्गं वनमालाविभूषितम् ।।\nक्षणं ददर्श स्वच्छं च शंकरं चंद्रशेखरम्।। ९६ ।।\nत्रिशूलपट्टिशकरं व्याघ्रचर्माम्बरं परम् ।।\nविभूतिगात्रममलमस्थिमालाविभूषितम् ।। ९७ ।।\nनागयज्ञोपवीतं च तप्तस्वर्णजटाधरम् ।।\nडमरुशृंगहस्तं च सुप्रशस्तं मनोहरम् ।। ९८ ।।\nप्रजपन्तं हरेर्नाम श्वेताब्जबीजमालया ।।\nईषद्धास्यप्रसन्नास्यं भक्तानुग्रहकातरम् ।। ९९ ।।\nस्वतेजसा प्रज्वलन्तं पञ्चवक्त्रं त्रिलोचनम् ।।\nक्षणं ददर्श जगतां स्रष्टारं च चतुर्मुखम् ।। 4.40.१०० ।।\nजपन्तं श्रीहरेर्नाम स्वच्छस्फटिकमालया ।।\nक्षणं सूर्य स्वरूपं च ददर्श त्रिगुणात्मकम् ।। १ ।।\nददर्श तमतीव्रं तु ज्वलन्तं ब्रह्मतेजसा ।।\nक्षणमग्निस्वरूपं च ज्वलन्तमतितेजसा ।। २ ।।\nक्षणमाह्लादजनकं चन्द्ररूपं ददर्श ह ।।\nक्षणं तेजःस्वरूपं च निराकारं निरञ्जनम् ।। ३ ।।\nनिर्लिप्तं च निरीहं च परमात्मस्वरूपिणम् ।।\nएवं स्वेच्छामयं दृष्ट्वा नानारूपधरं परम् ।। ४ ।।\nहर्षाश्रुपुलकः शैलो दण्डवत्प्रणनाम तम् ।।\nभक्त्या प्रदक्षिणीकृत्य प्रणम्य च पुनः पुनः ।। ५ ।।\nसमुत्पत्य हर्षयुक्तो ददर्श पुनरेव तम्।।\nवास्तवं भिक्षुकं दृष्ट्वा शैलेन्द्रो विष्णुमायया ।। ६ ।।\nविसस्मार च तत्सर्वं नानारूपधरं परम् ।।\nभिक्षां ययाचे भिक्षुस्तं भिक्षास्थालीस्वपार्श्वकम् ।। ७ ।।\nरक्ताम्बरः शृङ्गवाद्यविचित्रडमरुः करे ।।\nआदातुमुत्सुको दुर्गां नान्यां भिक्षुः कदाचन ।। ८ ।।\nन स्वीचकार शैलेन्द्रो मोहितो विष्णुमायया ।।\nभिक्षुः किंचिन्न जग्राह तत्रैवान्तरधीयत ।। ९ ।।\nतदा बभूव ज्ञानं च मेनकाशैलयोः प्रिये ।।\nअहो दृष्टो जगन्नाथ आवाभ्यां स्वप्नवद्दिने ।। 4.40.११० ।।\nआवां शिवौ वञ्चयित्वा स्वस्थानं गतवान्विभुः ।।\nतयोर्भक्तिं शिवे दृष्ट्वा सर्वे देवाश्च चिन्तिताः ।। ११ ।।\nचक्रुः शक्रादयो युक्तिं सुमेरो रक्षणे भरात् ।।\nएकान्तभक्त्या शैलश्चेत्कन्यां तस्मै प्रदास्यति ।। १२ ।।\nध्रुवं निर्वाणतां सद्यः संप्राप्नोत्येव भारते ।।\nअनन्तरत्नाधारश्चेत्पृथ्वी त्यक्त्वा प्रयास्यति ।। १३ ।।\nरत्नगर्भाभिधा भूमेर्मिथ्यैव भविता ध्रुवम् ।।\nस्थावरत्वं परित्यज्य दिव्यरूपं विधाय सः ।। १४ ।।\nकन्यां शूलभृते दत्त्वा विष्णुलोकं गमिष्यति ।।\nनारायणस्य सारूप्यं भविष्यत्येव लीलया ।। १५ ।।\nसंप्राप्य पार्षदत्वं च हरिदासो भविष्यति ।।\nदशवापीसमा कन्या दीयते ब्राह्मणाय ताम्।। १६ ।।\nवेदज्ञाय पवित्राय चाप्रतिग्रहशालिने ।।\nसंध्यायज्ञवेदपाठकारिणे सत्यवादिने ।। १७।।\nअस्यै प्रदत्ता कन्या च दशवापीफलप्रदा ।।\nत्रिसंध्याकारिणे सत्यवादिने गृहशालिने ।। १८ ।।\nवेदज्ञाय सुविप्राय दत्त्वा सुफलदायिनी ।।\nपरदारगृहीताय याजकाय द्विजातये ।। १९ ।।\nशठाय संध्याहीनाय वाप्यैकफलदा सुता ।।\nसर्वसंध्यास्वगायत्रीविहीनाय शठाय च ।। 4.40.१२० ।।\nवैश्योद्भवाय दत्ता या वाप्यर्द्धफलदा स्मृता ।।\nपापिने शूद्रजाताय विप्रक्षत्रोद्भवाय च ।।२१।।\nदत्त्वा चाण्डालतुल्याय कन्या सा नरकप्रदा ।।\nविष्णुभक्ताय विदुषे विप्राय सत्यवादिने ।। २२ ।।\nजितेन्द्रियाय दत्ता या विंशद्वापीफलप्रदा ।।\nषष्टि वर्षसहस्राणि दिव्यरूपं विधाय च ।। २३ ।।\nएवंभूताय दत्ता चेन्मोदते विष्णुमंदिरे ।।\nदत्त्वा कन्यां सुशीलां च हराय हरयेऽथ वा ।। २४ ।।\nनारायणस्वरूपं च भवेदेव श्रुतौ श्रुतम् ।।\nविष्णुभक्तो यदा कन्यां ददाति विष्णुप्रीतये ।। २५ ।।\nस लभेद्धरिदास्यं च ध्रुवं विप्रोद्भवाय च ।।\nइत्यालोच्य सुराः सर्वे कृत्वा च मन्त्रणां प्रिये ।। २६ ।।\nगुरुं प्रस्थापितुं जग्मुर्हिमालयगृहं प्रति ।।\nगत्वा प्रणम्य च गुरुं सर्वे चक्रुर्निवेदनम् ।। २७ ।।\nहिमालयगृहं गत्वा कुरु निन्दां च शूलिनः ।।\nपिनाकिनं विना दुर्गा वरं नान्यं वरिष्यति ।। २८ ।।\nअनिच्छया सुतां दत्त्वा फलं तूर्णं लभिष्यति ।।\nकालेन यातु शैलेन्द्रश्चेदानीं भुवि तिष्ठतु ।। २९ ।।\nअनन्तरत्नाधारं च त्वमेव रक्ष भारते ।।\nदेवानां वचनं श्रुत्वा प्रददौ कर्णयोः करौ ।।4.40.१३०।।\nन स्वीचकार स्वगुरुः स्मरन्नारायणेति च ।।\nउवाच देववर्गांश्च संभर्त्स्य च पुनः पुनः ।। ३१ ।।\nवेदवेदान्तविज्ञाता महाभक्तो हरौ हरे ।।\nबृहस्पतिरुवाच ।।\nश्रूयतां मद्वचः सत्यं हे देवाः स्वार्थसाधकाः ।। ३२ ।।\nनीतिसारं च वेदोक्तं परिणामसुखावहम् ।।\nहरकेशवयोर्भक्तं ये च निन्दन्ति पापिनः ।। ३३ ।।\nभूदेवान्ब्राह्मणांश्चैव स्वगुरुं च पतिव्रताः।।\nपतिभिक्षुब्रह्मचारिसृष्टिबीजान्सुरांस्तथा ।। ३४।।\nपच्यन्ते कालसूत्रे ते यावच्चन्द्रदिवाकरौ ।।\nश्लेष्ममूत्रपुरीषेषु शेरते ते दिवानिशम् ।।३५।।\nभक्षिताः कीटनिकरैः शब्दं कुर्वंति कातराः ।।\nये निन्दन्ति च ब्रह्माणं स्रष्टारं जगतां गुरुम् ।।३६।।\nशिवं सुराणां प्रवरं दुर्गां लक्ष्मीं सरस्वतीम् ।।\nगीतां च तुलसीं गङ्गां वेदांश्च वेदमातरम् ।। ३७ ।।\nव्रतं तपस्यां पूजां च मन्त्रं मंत्रप्रदं गुरुम्।।\nते पच्यन्तेऽन्धकूपे वै चायुषोऽर्धं विधेरहो।।३८।।\nभक्षिताः सर्पसंघैश्च शब्दं कुर्वन्ति संततम् ।।\nये निन्दन्ति हृषीकेशं देवसाम्यं विधाय च ।। ३९ ।।\nविष्णुभक्तिप्रदं चैव पुराणं च श्रुतेः परम् ।।\nराधा तदङ्गजा गोपी ब्राह्मणांश्च सदार्चितान् ।। 4.40.१४० ।।\nते पच्यन्तेऽवटे देवा विधातुरायुषा समम् ।।\nअधोमुखा ऊर्ध्वजङ्घाः सर्पसंघैश्च वेष्टिताः ।। ४१ ।।\nभक्षिता विकृताकारैः कीटैः सर्पसमाकृतैः ।।\nअतीव कातरा भीताः शब्दं कुर्वन्ति संततम् ।।४२।।\nश्लेष्ममूत्रपुरीषाणि ध्रुवं भक्षन्ति क्षोभिताः ।।\nउल्कां ददति रुष्टाश्च तन्मुखे यमकिंकराः ।। ४३ ।।\nत्रिसन्ध्यं तर्जनं कृत्वा कुर्वन्ति दण्डताडनम् ।।\nकुर्वन्ति मूत्रपानं च प्रहारैस्तृषितान्भिया।।४४।।\nतदा कल्पान्तरे स्रष्टुं सृष्टिं च प्रथमे पुनः ।।\nतेषां भवेत्प्रतीकार इत्याह कमलोद्भवः ।। ४५ ।।\nकृत्वा हि शिवनिन्दां च यास्यन्ति नरकं सुराः ।।\nइममेवोपकारं च कर्तुमिच्छथ पुत्रकाः ।। ४६ ।।\nब्रह्मणा प्रेरितो दक्षो दत्त्वा शूलभृते सुताम् ।।\nन पापं परमैश्वर्यं संप्राप हरनिन्दकः ।। ४७ ।।\nअनिच्छया सुतां दत्त्वा तुर्यपुण्यं ललाभ सः ।।\nअहो विहाय सारूप्यं तुच्छं स्वर्गं ललाभ सः ।। ४८ ।।\nकश्चिन्मध्ये च युष्माकं गत्वा शैलगृहं सुराः ।।\nसंपादयतु स्वमतं शैलेन्द्रस्य प्रयत्नतः ।। ४९ ।।\nअनिच्छया सुतां दत्त्वा सुखं तिष्ठतु भारते ।।\nतस्मै भक्त्या सुतां दत्त्वा मोक्षं प्राप्स्यति निश्चितम् ।। 4.40.१५० ।।\nपश्चात्सप्तर्षयः सर्वे गृहीत्वा तामरुन्धतीम् ।।\nध्रुवं तस्य गृहं गत्वा बोधयिष्यन्ति पर्वतम् ।। ५१ ।।\nविना पिनाकिनं दुर्गा वरं नान्यं वरिष्यति ।।\nअनिच्छया सुतां तस्मै प्रदास्यति सुताज्ञया ।। ५२ ।।\nइत्येवं कथितं सर्वं देवा गच्छन्तु मन्दिरम् ।।\nइत्युक्त्वा वाक्पतिः शीघ्रं तपसे स्वर्णदीं गतः ।। १५३ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे चत्वारिंशोऽध्यायः ।। ४० ।।"
  }
]
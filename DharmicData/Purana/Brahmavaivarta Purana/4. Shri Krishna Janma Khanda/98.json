[
  {
    "text": "अथाष्टनवतितमोऽध्यायः\nनारायण उवाच\nअथोद्धवो यशोदां च प्रणम्य त्वरया मुदा ।\nखर्जूरकाननं वामे कृत्वा च यमुनां ययौ ।। १ ।।"
  },
  {
    "text": "स्नात्वा भुक्त्वा च तत्रैव जगाम् मथुरां पुनः ।ददर्श वटमूले च गोविन्दं रहसि स्थितम् ।। २ ।।"
  },
  {
    "text": "प्रफुल्लोऽप्युद्धवं दृष्टवा सस्मितं तमुवाच सः ।\nरुदन्तं शोकदग्धं च साश्रुनेत्रं च कातरम् ।। ३ ।।"
  },
  {
    "text": "श्रीभगवानुवाच\nआगच्छोद्धव कल्याणं राधा जीवति जीवति ।\nकल्याणयुक्ता गोप्यश्च जीवन्ति विरहज्वरात् ।। ४ ।।"
  },
  {
    "text": "शुभं गोपशिशूनां च वत्सानां च गवामपि ।\nमाता मे पुत्रविरहाद्यशोदा कीदृशी च सा ।। ५ ।।"
  },
  {
    "text": "वद बन्धो यथार्थं तत्त्वां दृष्ट्वा किमुवाच सा ।\nत्वयोक्ता जननी किं वा पुनः सा किमुवाच माम् ।। ६ ।।"
  },
  {
    "text": "दृष्टं तद्यमुनाकूलं पुण्यं वृन्दावनं वनम् ।\nनिर्जनोपवनोघैश्च सुरम्यं रासमण्डलम् ।। ७ ।।"
  },
  {
    "text": "रम्यं कुञ्जकुटीरौधै रम्यं क्रीडासरोवरम् ।\nपुष्पोद्यानं विकसितं संकुलं च मधुव्रतैः ।। ८ ।।"
  },
  {
    "text": "भाण्डीरे च वटो दृष्टः सुस्निग्धो बालकान्वितः ।\nदृष्टो गोष्ठो गवां दृष्टं गोकुलं गोकुलव्रजम् ।। ९ ।।"
  },
  {
    "text": "यदि जीवति राधा सा दृष्ट्वा त्वां किमुवाच माम् ।\nतत्सर्वं वद हे बन्धी चाऽऽन्दोलयति मे मनः ।। १० ।।\nकिमूचुर्गोपिकाः सर्वाः किमुचुर्गोपबालकाः ।\nगोपाश्च वृद्धाः किंवोचुर्वयस्या जनकस्य मे ।। ११ ।।"
  },
  {
    "text": "बलवेवस्य जननी किमूचे रोहिणी सती ।\nकिमुचूरपरास्तात बन्धुवल्लभवल्लवाः ।। १२ ।।"
  },
  {
    "text": "किं भुक्तं किमपूर्वं वा दत्तं मात्रा च राधया ।\nकीदृग्वाक्यं सुमधुरं संभाषा कीदृशीति च ।। १३ ।।"
  },
  {
    "text": "गोपानां गोपिकानां च शिशूनां मातुरेव च ।\nराधायाश्चापि कीदृग्वा मयि प्रेमोद्धवाधिकम् ।। १४ ।।"
  },
  {
    "text": "मां च स्मरति माता मे मां च स्मरति रोहिणी।\nमां च स्मरति सा राधा मत्प्रेमविरहाकुला ।। १५ ।।"
  },
  {
    "text": "मां च स्मरन्ति गोप्यश्च गोपाश्च गोपबालकाः ।\nभाण्डीरे वटमूले च बालाः क्रीडन्ति मां विना ।। १६ ।।"
  },
  {
    "text": "दत्तमन्नं ब्राह्मणीभिर्यत्र भुक्तं सुधोपमम् ।\nप्रमदाबालकैः सार्धं तद्दृष्टं पदमीप्सितम् ।। १७ ।।"
  },
  {
    "text": "इन्द्रयागस्थलं दृष्टं दृष्टो गोवर्धनो वरः ।\nब्रह्मणा च हृता गावो यत्र तद्दृष्टमुत्तमम् ।। १८ ।।"
  },
  {
    "text": "श्रीकृष्णस्य वचः श्रुत्वा शोकोक्तं मधुरान्वितम् ।\nउद्धवः समुवाचेदं भगवन्तं सनातनम् ।। १९ ।।"
  },
  {
    "text": "उद्धव उवाच\nयद्यदुकतं त्वया नाथ सर्वं दृष्टं यथेप्सितम् ।\nसफलं जीवनं जन्म कृतमत्रैव भारते ।। २० ।।\nदृष्टं भारतसारं च पुण्यं वृन्दावनं वनम् ।\nतत्सारं व्रजभूमौ च सुरम्यं रासमण्डलम् ।। २१ ।।"
  },
  {
    "text": "तत्सारभूता गोलोकवासिन्यो गोपिकाः वराः ।\nदृष्टा तत्मारभूता च राधा रासेश्वरी परा ।। २२ ।।"
  },
  {
    "text": "कदलीवनमध्ये च निर्जने सुहृदस्थले ।\nपङ्कस्थे पङ्कजदले सजले चन्दनार्चिते ।। २३ ।।"
  },
  {
    "text": "शयनेऽतिविषण्णा सा रत्नभूषणवर्जिता ।\nअतीव मलिना क्षीणाऽऽच्छादिता शुक्लवाससा ।। २४ ।।"
  },
  {
    "text": "सेविता सखिभिस्तत्र सततं श्वेतचामरैः ।\nकृशोदरी निराहारा क्षणं श्वसिति च क्षणम् ।। २५ ।।"
  },
  {
    "text": "क्षणं जीवति किं वा सा विरहज्वरपीडिता ।\nकिं वा जलं स्थलं किं दा नक्तं किं वा दिनं हरे ।। २६।।नरं पशुं न जानाति किं परं किमु बान्धवम् ।\nबाह्यज्ञानविरहिता ध्यायमाना पदं तव ।। २७ ।।"
  },
  {
    "text": "त्रेलोक्ये यशसा भाति तन्मृत्युर्यशसंभवः ।\nस्त्रीहत्यां नैव वाञ्छन्ति ज्ञानहीनाश्च दस्यवः ।। २८ ।।"
  },
  {
    "text": "गच्छ शीघ्रं जगन्नाथ कदलीवनमीप्सितम् ।\nबहिर्भूता न जगतां सा राधा त्वत्परायणा ।। २९ ।।"
  },
  {
    "text": "अतीव भक्ता न त्याज्या प्रभुणा रक्षिता सदा ।\nन हि राधापरा भक्ता न भूता न भविष्यति ।। ३० ।।\nमन्मथः शंकराद्भीतो भवांश्च तत्पुरःसुरः ।\nभवद्विधं पतिं प्राप्य कामदग्धा च राधिका ।। ३१ ।।"
  },
  {
    "text": "तस्मात्सर्वपरं कर्म तन्न केनापि वार्यते ।\nमधुर्दहति चन्द्रश्च सततं किरणेन च ।। ३२ ।।"
  },
  {
    "text": "शश्वत्सुगन्धिवायुश्चाप्यनाथा सर्वबीडिता ।\nतप्तकाञ्चनवर्णभा साऽधुना कज्जलोपमा ।। ३३ ।।"
  },
  {
    "text": "सुवर्णवर्णकेशी च वासोवेषविवर्चिता ।\nस्वयं विधाता त्वद्भक्तः सुराणां प्रवरो विभुः ।। ३४ ।।"
  },
  {
    "text": "त्वद्भक्तः शंकरो देवो योगीन्द्राणां गुरोर्गुरुः ।\nसनत्कुमारस्त्व द्भक्तो गणेशो ज्ञानितां वरः ।। ३५ ।।"
  },
  {
    "text": "मुनीन्द्राश्च कतिविधास्त्वद्भक्ता धरणीतले ।\nत्वद्भक्ता यादृशी राधा न भक्तादृशोऽपरः ।। ३६ ।।"
  },
  {
    "text": "ध्यायते यादृशी राधा स्वयं लक्ष्मीर्न तादृशी ।\nहरिरायाति चेत्येवं राधाग्रे स्वीकृतं मया ।। ३७ ।।\nशीघ्रं गच्छ महाभाग तदेव सार्थकं कुरु ।\nअद्धवस्य वचःश्रुत्वा जहासोवाच माधवः\nवेदोक्तं कथयामास सहितं सत्यसुव्रतम् ।। ३८ ।।"
  },
  {
    "text": "श्रीभगवानुवाच\nस्त्रीषु धर्मविवाहेषु वृत्त्यर्थे प्राणसंकटे ।\nगवामर्थे ब्राह्मणार्थे नानृतं स्याज्जुगुप्सितम् ।। ३९ ।।"
  },
  {
    "text": "तत्स्वीकारविहीनेन कुतस्त्वं नरकः कुतः ।\nगोलोकं याति मद्भक्तो नरकं न हि पश्यति ।। ४० ।।\nत्वदङ्गीकारसाफल्यं करिष्यामि तथाऽपि च ।\nयास्यामि स्वप्ने च गोकुलं विरहाकुलम् ।। ४१ ।।"
  },
  {
    "text": "इत्याकणर्य ययौ गेहमुद्धवश्च महायशाः ।\nहरिर्जगाम स्वप्ने च गोकुलं विर्हाकुलम् ।। ४२ ।।"
  },
  {
    "text": "स्वप्ने राधां समाश्वास्य दत्त्वा ज्ञानं सुदुर्लभम् ।\nसंतोष्य क्रीडया तां च गोपिकाश्च यथोचितम् ।। ४३ ।।"
  },
  {
    "text": "बोधयित्वा यशोदां च स्तनं पीत्वा च निद्रिताम् ।\nगोपान्गोपशिशूंश्चैव बोधयित्वा ययौ पुनः ।। ४४ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo\nअष्टनवतितमोऽध्यायः ।। ९८ ।।"
  }
]
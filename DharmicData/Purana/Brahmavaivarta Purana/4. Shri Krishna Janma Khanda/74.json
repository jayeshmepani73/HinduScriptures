[
  {
    "text": "अथ चतुःसप्ततितमोऽध्यायः\nनारायण उवाच\nश्रीकृष्णः परमानन्दः परिपूर्णतमः प्रभुः ।\nपरमात्मा च परमो भक्तानुग्रहकारकः ।। १ ।।"
  },
  {
    "text": "भुवो भारावतरणो निर्गुणः प्रकृतेः परः ।\nपरात्पनस्तु भगवान्ब्रह्मेशशेषवन्दितः ।। २ ।।"
  },
  {
    "text": "तुष्टो नन्दस्तवं श्रुत्वा तमुवाच जगत्पतिः ।\nआगच्छन्तं गोकुलाच्च विरहज्वरकातरम् ।। ३ ।।"
  },
  {
    "text": "श्रीभगवानुवाच\nगच्छ नन्दव्रजं नन्द त्यज शोकं भ्रमं भुवि ।\nशृणु सत्यं परं ज्ञानं शोकग्रन्थिनिकृन्तनम् ।। ४ ।।"
  },
  {
    "text": "वायुश्च भूमिराकाशो जलं तेजश्च पञ्चमम् ।\nउक्तः श्रुतिगणैरेतैः पञ्चभूतैश्च नित्यशः ।। ५ ।।"
  },
  {
    "text": "सर्वैषां देहिनां तात देहश्च पाञ्चभौतिकः ।\nमिथ्याभ्रमः कृत्रिमश्च स्वप्नवन्माययाऽन्वितः ।। ६ ।।"
  },
  {
    "text": "देहं गृह्णन्ति सर्वैषां पञ्चभूतानि नित्यशः ।\nमायासंकेतरूपं तदभिज्ञानं भ्रमात्मकम् ।। ७ ।।"
  },
  {
    "text": "को वा कस्य सुनस्तात का स्त्री कस्य पतिस्तु वा ।\nकर्मणा भ्रमणं शश्वत्सर्वेषां भूरिजन्मनि ।। ८ ।।"
  },
  {
    "text": "कर्मणा जायन्ते जन्तुः कर्मणैव प्रलीयते ।\nसुखं दुःखं भयं शोकं कर्मणा च प्रपद्यते ।। ९ ।।"
  },
  {
    "text": "केषां वा जन्म स्वर्गेषु केषां वा ब्रह्मणो गृहे ।\nकेषां विप्रेषु क्षत्रेषु केषां वा बैश्यशूद्रयोः ।। १० ।।"
  },
  {
    "text": "अतिनीचेषु केषां वा केषां कृमिषु विट्सु च ।\nपशुपक्षिषु केषां वा केषां वा क्षुद्रजन्तुषु ।। ११ ।।"
  },
  {
    "text": "पुनः पुनर्भ्रमन्त्येव सर्वे तात स्वकर्मणा ।\nकरोति कर्म निर्मूलं मद्भक्तो मत्पियः सदा ।। १२ ।।"
  },
  {
    "text": "सत्यं त्रेता द्वापरश्च कलिश्चेति चतुर्युगम् ।\nपञ्चविंशत्सहस्राणां युगान्ते निधनं मनोः ।। १३ ।।"
  },
  {
    "text": "मनोः समं महेन्द्रस्य परमायुर्विनिर्मितम् ।\nचतुर्दशेन्द्रविच्छित्तौ ब्रह्मणो दिनमुच्यते ।। १४ ।।"
  },
  {
    "text": "एवं परिमिता रात्रिः कालविद्भर्विनिर्मिता ।\nएवं परिमिता मासा वर्षं च परिनिश्चितम् ।। १५ ।।"
  },
  {
    "text": "ब्रह्मणश्च वर्षशतं परमायुर्विनिर्मितम् ।\nनिमेषमात्रं कालोऽयं ब्रह्मणो निधने मम ।। १६ ।।"
  },
  {
    "text": "ब्रह्मादितृणपर्यन्तं सर्वं विश्वे विनिर्मितम् ।\nसत्योऽहं परमात्मा च भक्तानुग्रहविग्रहः ।। १७ ।।"
  },
  {
    "text": "मन्मन्त्रोपासकः सत्यो देहं त्यक्त्वा धरासु च ।\nयास्यत्येव हि गोलोकं छित्वा कर्म पुरातनम् ।। १८ ।।"
  },
  {
    "text": "असंख्यब्रह्मणां पाते न भवेत्तस्य पातनम् ।\nगृह्णति नित्यं स्वं देहं जन्ममृत्युजरापहम् ।। १९ ।।"
  },
  {
    "text": "न नन्द मम भक्तानामशुभं विद्यते क्वचित् ।\nनित्यं सुदर्शनं तं च परिरक्षति मर्वतः ।। २० ।।"
  },
  {
    "text": "मत्तो हि बलवान्भक्तश्चिन्तितोऽहं न चिन्तितः ।\nअहं स्वामी च तस्यैव न मे स्वामी पिता प्रसूः ।। २१ ।।"
  },
  {
    "text": "पुत्रबुद्धिं परित्यज्य भज मां ब्रह्मरूपिणम् ।\nछित्तवा च ब्रह्मनिगडं गोलोकं तद्व्रज स्वयम् ।। २२ ।।"
  },
  {
    "text": "कथयस्व यशोदां च गोपीं गोपगणां व्रज ।\nतैश्च सर्वैर्जनैः शोकं त्यज स्वमन्दिरं व्रज ।। २३ ।।"
  },
  {
    "text": "इत्येवमुक्त्वा भगवान्विरराम च संसदि ।\nपप्रच्छ पुनरेवं तं नन्दश्चाऽऽनन्दसंप्लुतः ।। २४ ।।"
  },
  {
    "text": "नन्द उवाच\nवद सांसारिकं ज्ञानं येन यास्यामि त्वत्पदम् ।\nमूढोऽहं परमानन्द श्रुतीनां जनको भवान् ।। २५ ।।"
  },
  {
    "text": "नन्दस्य वचनं श्रुत्वा सर्वज्ञो भगवान्स्वयम् ।\nआह्निकं कथयायास श्रुतिभिर्न श्रुतं हि यत् ।। २६ ।।"
  },
  {
    "text": "इतिo श्रीब्रह्मo महाo श्रीकृष्णजन्मखo उत्तo नारादनाo भगवन्नन्दसंवादे\nचतुः सप्ततितमोऽध्यायः ।। ७४ ।।"
  }
]
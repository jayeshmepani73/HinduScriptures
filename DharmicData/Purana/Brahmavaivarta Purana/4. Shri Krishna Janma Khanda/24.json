[
  {
    "text": "नारायण उवाच ।।\nनिगूढं शृणु वृत्तान्तं मुनेर्दुर्वाससो मुने ।।\nअहोऽस्य दारसंयोगः कथं तदूर्ध्वरेतसः ।। १ ।।\nदृष्ट्वा तयोश्च शृङ्गारं मुनिः कामी बभूव ह ।।\nजितेन्द्रियोऽसत्संसर्गाद्दोषः सांसर्गिको भवेत् ।। २ ।।\nसहसा तस्य हृदये बभूव सुरते स्पृहा ।।\nतपस्तप्त्वा तत्र दध्यौ कामिनीं मदनातुरः ।। ३ ।।\nएतस्मिन्नन्तरे तेन पथा याति मुनीश्वरः ।।\nप्रार्थयन्त्या पतिं सन्तमौर्वश्च सुतया सह ।। ४ ।।\nऊरूद्भवो ब्रह्मणश्च पुरा कल्पे तपस्यतः ।।\nऊर्ध्वरेताश्च योगीन्द्र ओर्वस्तेन इति स्मृतः ।। ५ ।।\nतस्य जानूद्भवा कन्या कन्दली नाम विश्रुता ।।\nदुर्वाससं प्रार्थयन्ती नान्यं मनसि रोचते ।। ६ ।।\nससुतो हि मुनिश्रेष्ठो मुनेर्दुर्वाससः पुरः ।।\nतस्थौ महाप्रसन्नश्च ज्वलदग्निशिखोपमः ।। ।। ७ ।।\nमुनीन्द्रोऽपि मुनीन्द्रं तं पुरो दृष्ट्वा ससंभ्रमः ।।\nप्रजवेन समुत्तस्थौ ननाम च मुदाऽन्वितः ।।८।।\nऔर्वो दुर्वाससं तत्र समाश्लिष्य मुदाऽन्वितः ।।\nउवाच मुनये सर्वं कन्यकाया मनोरथम् ।। ९ ।।\nऔर्व उवाच ।।\nविख्याता कन्दली नाम मम कन्या मनोहरा ।।\nप्रौढा त्वामेव ध्यायन्ती श्रुत्वा वाचिकवक्त्रतः ।। 4.24.१० ।।\nअयोनिसम्भवा कन्या त्रैलोक्यं मोहितुं क्षमा ।।\nसर्वरूपगुणाधारा दोषेणैकेन संयुता ।। ११ ।।\nअतीव कलहाविष्टा कोपेन कटुभाषिणी ।।\nनानागुणयुतं द्रव्यं न त्यजेदेकदोषतः ।। १२ ।।\nऔर्वस्य वचनं श्रुत्वा हर्षशोकान्वितो मुनिः ।।\nददर्श कन्यां पुरतो गुणरूपसमन्विताम् ।। १३ ।।\nशरत्पार्वणचन्द्रास्यां शरत्पङ्कजलोचनाम् ।।\nईषद्धास्यप्रसन्नास्यां पीनश्रोणिपयोधराम् ।। १४ ।।\nनवयौवनसंयुक्तां पश्यन्तीं वक्रचक्षुषा ।।\nरत्नालंकारशोभाढ्यां वह्निशुद्धांशुकान्विताम् ।। १५ ।।\nमुनिर्मुमोह तां दृष्ट्वा कामबाणप्रपीडितः ।।\nउवाच तं मुनिश्रेष्ठं हृदयेन विदूयता ।। १६ ।।\nदुर्वासा उवाच ।।\nनारीरूपं त्रिभुवने मुक्तिमार्गनिरोधकम् ।।\nव्यवधानं तपस्यायाः सततं मोहकारणम् ।। १७ ।।\nकारागारे च संसारे दुर्वहं निगडं परम् ।।\nअच्छेद्यं ज्ञानखड्गैश्च महद्भिः शंकरादिभिः ।। १८ ।।\nसङ्गिच्छायातिरिक्तं च कर्मभोगात्परात्परम् ।।\nइन्द्रियादिन्द्रियाधाराद्विद्यायाश्च मतेरपि ।। १९।।\nआदेहं सङ्गिनी छाया भोगान्तं भोग एव च ।।\nदेहेन्द्रियाणि जीवान्तं विद्या चैवावशीलिनम् ।। 4.24.२० ।।\nमतिश्चैवावशीलान्ता सुखी जन्मनिजन्मनि ।।\nयावज्जीवी च सुस्त्रीको न तावज्जन्मखण्डनम् ।।२१ ।।\nयावच्च जीविनो जन्म तावद्भोगः सुखावहः ।।\nपरं मुनीन्द्र सर्वस्माद्धरिपादाब्जसेवनम्।। २२ ।।\nध्यायतः कृष्णपादाब्जं मम विघ्नो बभूव ह ।।\nन जाने कर्मदोषेण केन वा पूर्वजन्मनः ।। २३ ।।\nपुंश्चल्या सह शृङ्गारं दृष्ट्वा दैत्यस्य मन्मनः ।।\nबभूव कामसंयुक्तं दत्तं धात्रा च तत्फलम् ।।२४।।\nकिं त्वहं तव कन्यायाः कटूक्तिशतकं मुने ।।\nध्रुवं क्षमां करिष्यामि दास्यामि च ततः फलम् ।।२५।।\nसर्वतोऽपि परा निन्दा स्त्रीकटूक्तिसहिष्णुता ।।\nअतीव निन्दितः सत्सु स्त्रीजितो भुवनत्रये ।। २५ ।।\nतवाज्ञां मस्तके कृत्वा ग्रहीष्यामि सुतां तव ।।\nउपेतां कामिनीं त्यक्त्वा कालसूत्रं व्रजेन्नरः ।।२७।।\nरहस्युपस्थितां कामात्पुंश्चलीं चेज्जितेन्द्रियः ।।\nपरित्यजेद्धर्मभयादधर्मान्नरकं व्रजेत् ।। २८ ।।\nइत्येवमुक्त्वा दुर्वासा विरराम मुनेः पुरः ।।\nमुनिर्वेदोक्तविधिना ददौ तस्मै सुतां मुने ।। २९ ।।\nस्वस्तीत्युवाच दुर्वासा मुनिश्च यौतुकं ददौ ।।\nकन्यासमर्पणं कृत्वा मोहाच्चैव रुरोद ह ।। 4.24.३० ।।\nमूर्च्छामवाप स मुनिः स्वकन्याविरहातुरः ।।\nअपत्यभेदशोकौघः स्वात्मारामं न मुञ्चति ।। ३१ ।।\nक्षणेन चेतनां प्राप्य बोधयामास कन्यकाम् ।।\nमूर्च्छितां तातविच्छेदाद्रुदन्तीं शोकसंयुताम् ।। ३२ ।।\nऔर्व उवाच ।।\nशृणु वत्से प्रवक्ष्यामि नीतिसारं सुदुर्लभम् ।।\nहितं सत्यं च वेदोक्तं परिणामसुखावहम् ।।३३।।\nस्वकान्तश्च परो बन्धुरिह लोके परत्र च ।।\nन हि कान्तात्परः प्रेयान् कुलस्त्रीणां परो गुरुः ।।३४।।\nदेवपूजा व्रतं दानं तपश्चानशनं जपः ।।\nस्नानं च सर्वतीर्थेषु दीक्षा सर्वमखेषु च ।।३५।।\nप्रादक्षिण्यं पृथिव्याश्च ब्राह्मणातिथिसेवनम् ।।\nसर्वाणि पतिसेवायाः कलां नार्हन्ति षोडशीम् ।।३६।।\nकिमेतैः पतिभक्ताया अभक्तायाश्च भारते।।\nयदा दुःखी सुखारम्भे साकाङ्क्षः प्रथमो भवेत् ।।\nपतिसेवा परो धर्मः सर्वशास्त्रेषु पठ्यते।।३७।।\nस्वप्रज्ञानेन सततं कान्तं नारायणाधिकम् ।।\nदृष्ट्वा तच्चरणत्म्भोजसेवां नित्यं करिष्यति।। ।। ३८ ।।\nपरिहासेन कोपेन भ्रमेणावज्ञया मुने ।।\nकटूक्तिं स्वामिनः साक्षात्परोक्षान्न करिष्यति ।। ३९ ।।\nस्त्रिया वाग्योनिदुष्टायाः कामतो भारते भुवि ।।\nप्रायश्चित्तं श्रुतौ नास्ति नरकं ब्रह्मणः शतम् ।।4.24.४०।।\nसर्वधर्मपरीता या कटूक्तिं कुरुते पतिम् ।।\nशतजन्मकृतं पुण्यं तस्या नश्यति निश्चितम् ।। ४१ ।।\nदत्त्वा कन्यां बोधयित्वा जगाम मुनिपुंगवः ।।\nस्वात्मारामः स्वाश्रमे च तस्थौ स्त्रीसहितो मुदा ।। ४२ ।।\nसम्भोगेच्छावृते चित्ते कामी संप्राप कामिनीम् ।।\nअहो सुकृतिनां कामो वाञ्छामात्रेण सिध्यति ।। ४३ ।।\nशय्यां रतिकरीं कृत्वा मुनिश्रेष्ठो महामुने।।\nशुभे क्षणे गृहीत्वा तां सुष्वाप निर्जने प्रियाम्।।४४।।\nनारीरसानभिज्ञः स्यादाजन्म मुनिपुंगवः।।\nतथाऽपि सुरतौ विज्ञः कामशास्त्रविशारदः ।।४५।।\nनानाप्रकारं शृङ्गारं चकार विधिपूर्वकम्।।\nनवसंगममात्रेण मूर्च्छां संप्राप कन्दली ।। ४६ ।।\nमूर्च्छां प्राप मुनिश्रेष्ठो बुबुधे न दिवानिशम् ।।\nएवं प्रतिदिनं तत्र चकार सुरतिं मुने ।।४७ ।।\nविदग्धाया विदग्धेन बभूव संगमः समः ।।\nसंबभूव गृहासक्तस्तपस्त्यक्त्वा मुनीश्वरः ।। ४८ ।।\nकरोति कलहे नित्यं कन्दली स्वामिना सह ।।\nमुनीन्द्रो बोधयामास नीतिवाक्येन कामिनीम् ।।\nसा तन्न बुबुधे किंचित्करोति कलहे स्पृहाम् ।। ४९ ।।\nतातप्रदत्तज्ञानेन सा न शान्ता बभूव ह ।।\nन हीयते प्रबोधेन स्वभावो दुरतिक्रमः ।।4.24.५०।।\nनित्यं कटूक्तिं कान्तं सा करोति हेतुना विना ।।\nजगत्प्रकम्पितं येन तया कोपात्स कम्पितः।।५१।।\nतया कृतां कटूक्तिं च क्षमासंस्थां चकार ह ।।\nबोधयामास तां नित्यं सद्यो मोहाद्दयानिधिः ।। ५२ ।।\nकटूक्तिशतकं पूर्णं तत्कालेन बभूव ह ।।\nक्षमां चकार कृपया कटूक्तिं च शताधिकाम् ।। ५३ ।।\nपत्नीकटूक्त्या नियतं प्रदग्धं मानसं मुनेः ।।\nतस्याः कटूक्तिकारिण्याः कर्म पूर्णं बभूव ह ।। ५४ ।।\nस्वात्मारामो दयालुश्च कोपं त्यक्तुं न स क्षमः ।।\nशशाप कामिनीं मोहाद्भस्मराशिर्भवेति च ।। ५५ ।।\nमुनेरिङ्गितमात्रेण भस्मसात्सा बभूव ह ।।\nएवमत्युच्छ्रितानां च न कल्याणं जगत्त्रये ।। ५६।।\nशरीरे भस्मसाद्भूते प्रतिबिंबः स चात्मनः ।।\nजीवस्तत्रान्तरिक्षस्थो ह्युवाच विनयात्प्रभुम् ।। ५७ ।।\nजीव उवाच ।।\nहे नाथ सर्वदर्शी त्वं सततं ज्ञानचक्षुषा ।।\nसर्वं जानासि सर्वज्ञः किमहं बोधयामि ते।। ५८ ।।\nसदुक्तिर्वा कटूक्तिर्वा कोपः संताप एव च।।\nलोभो मोहश्च कामश्च क्षुत्पिपासादिकं च यत् ।।५९।।\nस्थौल्यं कार्श्यं च नाशश्च दृश्यादृश्यं समुद्भवम् ।।\nसर्वं शरीरधर्मं च न जीवस्य न चात्मनः ।।4.24.६०।।\nसत्त्वं रजस्तम इति शरीरं त्रिगुणात्मकम् ।।\nतच्च नानाप्रकारं च निबोध कथयामि ते ।।६१।।\nकिञ्चित्सत्त्वातिरिक्तं च किञ्चिदेव रजोधिकम् ।।\nतमोतिरिक्तं किञ्चिच्च न समं कुत्रचिन्मुने ।।६२।।\nसत्त्वोदयाच्च मुक्तीच्छा कर्मेच्छा च रजोगुणात्।।\nतमोगुणाज्जीवहिंसा कोपोऽहंकार एव च ।। ६३ ।।\nकोपात्कटूक्तिर्नियतं कटूक्त्या शत्रुता भवेत् ।।\nतया चाप्रियता सद्यः शत्रुः कः कस्य भूतले ।। ६४ ।।\nको वा प्रियोऽप्रियः कः किं किं मित्रं को रिपुर्भवेत् ।।\nइंद्रियाणि च बीजानि सर्वत्र शत्रुमित्रयोः ।।६५।।\nप्राणाधिकः प्रियः स्त्रीणां भर्तुः प्राणाधिका प्रिया ।।\nबभूव शत्रुता सद्यो दुरुक्त्या च क्षणाद्द्वयोः ।। ६६ ।।\nयद्गतं तद्गतं सर्वं कामदोषेण वै प्रभो ।।\nक्षमापराधं निखिलं किं कर्तव्यं वदाधुना ।। ६७ ।।\nकिं करोमि क्व यामीति भविता कुत्र जन्म मे ।।\nतव नान्यस्य जायाऽहं भविष्यामि जगत्त्रये ।। ६८ ।।\nइत्येवमुक्त्वा जीवश्च मौनीभूतो बभूव ह ।।\nमूर्च्छामवाप स मुनिः शोकेन हृतचेतनः ।। ६९ ।।\nस्वात्मारामो महाज्ञानी जहार चेतनामहो ।।\nस्त्रीविच्छेदो विदग्धानां सर्वशोकात्परात्परः ।। 4.24.७० ।।\nक्षणेन चेतनां प्राप्य प्राणांस्त्यक्तुं समुद्यतः ।।\nतत्र योगासनं कृत्वा चकार वायुधारणम् ।।७१।।\nएतस्मिन्नन्तरे तत्र जगाम ब्राह्मणोऽर्भकः।।\nदण्डी छत्री रक्तवासा बिभ्रत्ति लकमुत्त्मम् ।। ७२ ।।\nसस्मितः श्यामवर्णश्च प्रज्वलन्ब्रह्मतेजसा ।।\nवयसाऽतिशिशुः शान्तो ज्ञानी वेदविदां वरः ।। ७३ ।।\nदृष्ट्वा तं संभ्रमेणैव दुर्वासाः प्रणनाम ह ।।\nवासयामास तत्रैव पूजयामास भक्तितः ।। ७४ ।।\nउवाच ब्राह्मणवटुर्दत्त्वा तस्मै सदाशिषम् ।।\nतद्दर्शनादाशिषा च सर्वं दुःखं गतं मुनेः ।। ७५ ।।\nशिशुरूपं क्षणं स्थित्वा तमुवाच विचक्षणः ।।\nपीयूषतुल्यं नीत्योघं नीतिशास्त्रं विशारदः ।। ७६ ।।\nशिशुरुवाच ।।\nसर्वं जानासि सर्वज्ञ गुरोर्मन्त्रप्रसादतः ।।\nकिं तत्त्वं त्वामहं विप्र पृच्छामि शोककातरम् ।। ७७ ।।\nब्राह्मणानां तपो धर्मस्तपःसाध्यं जगत्त्रयम् ।।\nस्वधर्मं वै परित्यज्य किमिदानीं करोषि भोः ।। ७८ ।।\nका कस्य पत्नी कः कान्तः कस्या वा भुवनत्रये ।।\nमूर्खाणां वञ्चनां कर्तुं करोति मायया हरिः ।। ७९ ।।\nमिथ्या पत्नी तवेयं च क्षणात्तेन गताधुना ।।\nन हि सत्यमदृश्यं च मिथ्या यत्राचिरस्थितिः ।। 4.24.८० ।।\nएकानंशा च भगिनी वसुदेवसुता हरेः।।\nपार्वत्यंशसमुद्भूता सुशीला चिरजीविनी ।।८१ ।।\nकल्पे कल्पे सुन्दरी सा तव पत्नी भविष्यति ।।\nमनो देहि तपस्यायां मुदा कतिपयं दिनम्।।८२।।\nकन्दली कदलीजातिर्भविष्यति महीतले ।।\nशुभदा फलदा कान्ता सकृत्सूता सुदुर्लभा ।। ८३ ।।\nकल्पान्तरे शान्तरूपा तव पत्नी भविष्य ति।।\nअत्युच्छ्रिस्य दमनमुचितं च श्रुतौ श्रुतम्।। ८४।।\nइत्येवमुक्त्वा शीघ्रं च विप्ररूपी जनार्दनः ।।\nदत्त्वा ज्ञानं च विप्राय सोऽन्तर्धानं चकार ह ।। ८५ ।।\nमुनिः सर्वभ्रमं त्यक्त्वा तपस्यायां मनो दधे ।।\nकन्दली कदलीजातिर्बभूव धरणीतले ।। ८६ ।।\nदैत्यस्तालवनं गत्वा बभूव गर्दभाकृतिः ।।\nतिलोत्तमा बाणपुत्री बभूव समये मुने ।। ८७।।\nदैत्येन्द्रो विष्णुचक्रेण प्राणांस्त्यक्त्वा सुवाञ्छितम् ।।\nसंप्राप्य चरणाम्भोजं मुनेरपि सुदुर्लभम् ।। ८८ ।।\nकाले तिलोत्तमा भूत्वा जगाम स्वालयं पुनः ।।\nकृष्णपौत्रालिंगनेन परिपूर्णमनोरथा ।। ८९ ।।\nइत्येवं कथितं श्रुत्वा श्रीकृष्णाख्यानमुत्तमम् ।।\nपदेपदे सुन्दरं च किं भूयः श्रोतुमिच्छसि ।। 4.24.९० ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे तालफलभक्षणप्रसङ्गे बलिपुत्रमोक्षोनाम चतुर्विशोऽध्यायः ।। २४ ।।"
  }
]
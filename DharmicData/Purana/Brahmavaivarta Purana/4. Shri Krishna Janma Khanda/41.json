[
  {
    "text": "श्रीकृष्ण उवाच ।।\nतदा देवाः समालोच्य जग्मुस्ते ब्रह्मणोऽन्तिकम् ।।\nसर्वे निवेदनं चक्रुर्ब्रह्माणं जगतां पतिम् ।। १ ।।\nदेवा ऊचुः ।। ।।\nतव सृष्टौ जगत्स्रष्टा रत्नाधारो हिमालयः ।।\nस चेत्प्राप्स्यति मोक्षं च रत्नगर्भा कुतो मही ।। २ ।।\nसुतां शूलभृते दत्त्वा भक्त्या शैलेश्वरः स्वयम् ।।\nनारायणस्य सारूप्यं संप्राप्स्यति न संशयः ।। ३ ।।\nत्वं तस्य निन्दनं कृत्वा विमतिं प्रतिपादय ।।\nत्वया विना क्षमो नान्यो गच्छ शैलगृहे प्रभो ।। ४ ।।\nदेवानां वचनं श्रुत्वा तानुवाच विधिः स्वयम् ।।\nवचनं नीतिसारं च कर्णपीयूषमुत्तमम् ।। ५ ।। ।।\n।। ब्रह्मोवाच ।।\nनाहं कर्तुं क्षमो वत्साः शिवनिन्दां सुदुष्कराम् ।।\nसंपद्विनाशरूपां च विपदो बीजरूपिणीम् ।। ६ ।।\nभूतेशं प्रस्थापयत स्वात्मनिन्दां करोति सः ।।\nपरनिन्दा विनाशाय स्वनिन्दा यशसे परम् ।।७।।\nब्रह्मणो वचनं श्रुत्वा तं प्रणम्य सुराः प्रिये।।\nशीघ्रं ययुस्ते कैलासं गत्वा च तुष्टुवुः शिवम् ।। ८ ।।\nसर्वे निवेदनं चक्रुः शंकरं करुणालयम् ।।\nस ययौ शैलमूलं च तानाश्वास्य प्रहस्य च ।। ९ ।।\nदेवा मुमुदिरे सर्वे शीघ्रं गत्वा स्वमन्दिरम् ।।\nइष्टसिद्धिर्मुदे शश्वदसिद्धिर्दुःखवर्धिनी ।। 4.41.१० ।।\nअथ शैलः सभामध्ये समुवास मुदाऽन्वितः ।।\nबन्धुवर्गैः परिवृतः पार्वतीसहितः स्वयम् ।।११।।\nएतस्मिन्नन्तरे तत्र विप्ररूपी शिवः स्वयम् ।।\nसमाजगाम सहसा प्रसन्नवदनेक्षणः ।। १२ ।।\nदण्डी छत्री दीर्घवासा बिभ्रत्तिलकमुत्तमम् ।।\nकरे स्फटिकमालां च शालग्रामं गले दधत् ।। १३ ।।\nतं च दृष्ट्वा समुत्तस्थौ सगणश्च हिमालयः ।।\nननाम दण्डवद्भूमौ भक्त्याऽतिथिमपूर्वकम् ।।१४।।\nननाम पार्वती भक्त्या प्राणेशं विप्ररूपिणम् ।।\nआशिषं युयुजे विप्रः सर्वेषां प्रीतिपूर्वकम् ।। १५ ।।\nशैलदत्तासने शीघ्रमुवास ब्राह्मणः स्वयम् ।।\nमधुपर्कादिकं सर्वं जग्राह प्रीतिपूर्वकम् ।। १६ ।।\nपप्रच्छ कुशलं शैलो ब्राह्मणं को भवानिति ।।\nउवाच सर्वं विप्रेन्द्रो गिरीन्द्रं सादरेण च ।। १७ ।।\n।। ब्राह्मण उवाच ।।\nघाटिकां वृत्तिमाश्रित्य भ्रमामि धरणीतले ।।\nमनोयायी सर्वगामी सर्वज्ञोऽहं गुरोर्वरात् ।। १८ ।।\nमया ज्ञातं शंकराय सुतां दातुं त्वमिच्छसि ।।\nइमां पद्मासमां दिव्यामज्ञातकुलशीलिने ।। १९ ।।\nनिराश्रयायासङ्गयारूपाय निर्गुणाय च।।\nश्मशानगामिने सर्वभूतनाथाय योगिने ।। 4.41.२० ।।\nदिग्वाससेऽहिगात्राय विभूतिभूषणाय च ।।\nव्यालग्राहिस्वरूपाय कालव्यापादनाय च।।२१।।\nअज्ञातमृत्यवेऽज्ञायानाथायाबन्धवे भवे।।\nतप्तस्वर्णजटाभारधारिणे निर्धनाय च ।। २२ ।।\nअज्ञातवयसेऽतीव वृद्धाय चाविकारिणे।।\nसर्वाश्रयाय भ्रमिणे नागहाराय भिक्षवे ।। २३ ।।\nनिबोध ज्ञानिनां श्रेष्ठं नारायणं कुलोद्भवम् ।।\nस ते पात्रानुरूपश्च पार्वतीदातृकर्मणि ।। २४ ।।\nमहाजनः स्मेरमुखः श्रुतिमात्राद्भविष्यति ।।\nलक्षशैलाधिपस्त्वं च न तस्यैकोऽस्ति बान्धवः ।। २५ ।।\nबान्धवान्मेनकां प्रश्नं कुरु शीघ्रं प्रयत्नतः।।\nसर्वान्पृच्छ च यत्नेन हे बन्धो पार्वतीं विना ।। २६ ।।\nरोगिणे नौषधं शश्वत्कुपथ्यं रोचते सदा ।।\nइत्युक्त्वा ब्राह्मणः शीघ्रं स्नात्वा भुक्त्वा मुदाऽन्वितः ।।२७ ।।\nजगाम स्वालयं शान्तो वृन्दावनविनोदिनि ।।\nब्राह्मणस्य वचः श्रुत्वा मेनोवाच हिमालयम् ।।\nशोकेन साश्रुनयना हृदयेन विदूयता ।। २८ ।।\nमेनकोवाच ।।\nशृणु शैलेन्द्र मद्वाक्यं परिणामसुखावहम् ।। २९ ।।\nपृच्छ शैलवरानस्मै न दास्यामि सुतामहम् ।।\nत्यक्ष्यामि सर्वान्विषयान्भक्ष्यामि विषमेव च ।। 4.41.३० ।।\nगले बद्ध्वाऽम्बिकां पश्य यास्यामि घोरकाननम् ।।\nगृहीत्वा पार्वतीं मेना गत्वा कोपालयं रुषा ।।३१।।\nत्यक्त्वाऽऽहारं रुदन्ती च चकार शयनं भुवि।।\nएतस्मिन्नन्तरे तत्र वसिष्ठो भ्रातृभिः सह ।। ३२ ।।\nआजगाम पुनस्तैश्च युक्ता पश्चादरुन्धती ।।\nप्रणम्य शैलस्तान्सर्वान्स्वर्णसिंहासनं ददौ ।। ३३ ।।\nदत्त्वा षोडशोपचारान्पूजयामास भक्तितः ।।\nऋषयश्च सभामध्ये सुखमूषुः सुखासने ।। ३४ ।।\nजगामारुन्धती तूर्णं यत्र मेना च पार्वती।।\nगत्वा ददर्श मेनां च शयानां शोकमूर्च्छिताम् ।। ३५ ।।\nउवाच मधुरं साध्वी सावधानां हितं वचः ।।\nअरुन्धत्युवाच ।।\nउत्तिष्ठ मेनके साध्वि त्वद्गृहेऽहमरुन्धती ।। ३६ ।।\nपितॄणां मानसी कन्या मां जानीहि विधेर्वधूम् ।।\nअरुन्धत्याः स्वरं श्रुत्वा शीघ्रमुत्थाय मेनका ।।\nउवाच शिरसा नत्वा तां पद्मामिव तेजसा ।। ३७ ।।\nमेनकोवाच ।।\nअहोऽद्य किमिदं पुण्यमस्माकं पुण्यजन्मनाम् ।। ३८ ।।\nवधूर्जगद्विधेः पत्नी वसिष्ठस्य ममालये ।।\nसंभ्रमेणेदमेवोक्ते गृहं तेऽहं च किंकरी ।। ।। ३९ ।।\nईश्वरी जगतां स्रष्टुरागता बहुपुण्यतः ।।\nपाद्यं दत्त्वा स्वर्णपीठे वासयामास तां सतीम् ।। 4.41.४० ।।\nभोजयामास मिष्टान्नं बुभुजे कन्यया सह ।।\nशिवस्य हेतोर्नीतिं च बोधयामास मेनकाम् ।। ४१ ।।\nअरुन्धती प्रसङ्गेन संबन्धयोजनानि च ।।\nअथ शैलमृषीन्द्राश्च नीतिसारं परं वचः ।।\nबोधयामासुः संबन्धयोजनानि प्रसङ्गतः ।। ४२ ।।\nऋषय ऊचुः ।।\nशैलेन्द्र श्रूयतां वाक्यमस्माकं शुभकारकम् ।। ४३ ।।\nशिवाय पार्वतीं देहि संहर्तुः श्वशुरो भव ।।\nअयाचितारं देवेशं बोधयाशु प्रयत्नतः ।। ४४ ।।\nतव शङ्काविनाशाय ब्रह्मसंबन्धकर्मणि ।।\nनेच्छको दारसंयोगे शंकरो योगिनां वरः ।। ४५ ।।\nविधेः प्रार्थनया देव तव कन्यां ग्रहीष्यति।।\nदुहितुस्ते तपस्यान्ते प्रतिज्ञानं चकार सः ।। ४६ ।।\nहेतुद्वयेन योगीन्द्रो विवाहं च करिष्यति ।।\nऋषीणां वचनं श्रुत्वा प्रहस्य च हिमालयः ।।\nउवाच किंचिद्भीतश्च परं विनयपूर्वकम् ।। ४७ ।।\nहिमालय उवाच ।।\nशिवस्य राजसामग्रीं न हि पश्यामि कांचन ।।\nकिंचिदाश्रममैश्वर्यं किं वा स्वजनबान्धवम् ।। ४८ ।।\nन कन्यामतिनिर्लिप्तयोगिने दातुमर्हति ।।\nयूयं विधातुः पुत्राश्च सत्यं वदत निश्चितम् ।। ४९ ।।\nनानुरूपाय पुत्राय पिता कन्या ददाति चेत् ।।\nकालाल्लोभाद्भयान्मोहाच्छताब्दं नरकं व्रजेत् ।। 4.41.५० ।।\nन हि दास्याम्यहं कन्यामिच्छया शूलपाणिने ।।\nयद्विधानं भवेद्योग्यमृषयस्तद्विधीयताम् ।। ५१ ।।\nहिमालयवचः श्रुत्वा वसिष्ठो विधिनन्दनः ।।\nवेदवेदाङ्गविज्ञाता वेदोक्तं वक्तुमुद्यतः ।। ५२ ।।\nवसिष्ठ उवाच ।।\nवचनं विविधं शैल लौकिके वैदिके तथा ।।\nसर्वं जानाति शास्त्रज्ञो निर्मलज्ञानचक्षुषा ।। ५३ ।।\nअसत्यमहितं पश्चात्साम्प्रतं श्रुतिसुन्दरम् ।।\nसुबुद्धं शत्रुर्वदति न हितं च कदाचन ।। ५४ ।।\nआपातप्रीतिजनकं परिणामसुखावहम् ।।\nदयालुर्धर्मशीलश्च बोधयत्येव बान्धवम् ।। ।। ५५ ।।\nश्रुतिमात्रात्सुधातुल्यं सर्वकाले सुखावहम् ।।\nसत्यसारं हितकरं वचसां श्रेष्ठमीप्सितम् ।। ५६ ।।\nएवं च त्रिविधं शैल नीतिशास्त्रनिरूपितम् ।।\nकथ्यतां त्रिषु मध्ये किं वदामि वाक्यमीप्सितम् ।।५७।।\nबाह्यसंपद्विहीनश्च शंकरस्त्रिदशेश्वरः ।।\nतत्त्वज्ञानसमुद्रेषु सन्निमग्नैकमानसः ।।५८ ।।\nआपातभ्रमसंपत्तिर्विद्युच्छ्रीरिव नाशिनी ।।\nसदानन्दस्येश्वरस्य स्वात्मारामस्य का स्पृहा ।। ५९ ।।\nगृही ददाति स्वसुतां राज्यसंपत्तिशालिने ।।\nकन्यां विद्वेषिणे दत्त्वा कन्याघाती भवेत्पिता ।। 4.41.६० ।।\nको वदेच्छंकरो दुःखी कुबेरो यस्य किंकरः।।\nभ्रूभङ्गलीलया सृष्टिं स्रष्टुं नष्टुं क्षमो हि यः।।६१।।\nनिर्गुणः परमात्मा च य ईशः प्रकृतेः परः ।।\nसर्वेशः स च निर्लिप्तो लिप्तश्च सर्वजन्तुषु ।। ६२ ।।\nस एकः सृष्टिसंहारे स सर्वः सृष्टिकर्मणि ।।\nनिराकारश्च साकारो विभुः स्वेच्छामयः स्वयम् ।। ६३ ।।\nय ईशस्त्रिविधां मूर्तिं विधत्ते सृष्टिकर्मणि ।।\nसृष्टिस्थित्यन्तजननीं ब्रह्मविष्णुशिवाभिधाम्।।६४।।\nब्रह्मा च ब्रह्मलोकस्थो विष्णुः क्षीरोदवासकृत् ।।\nशिवः कैलासवासी च सर्वाः कृष्णविभूतयः ।। ६५ ।।\nश्रीकृष्णश्च द्विधाभूतो द्विभुजश्च चतुर्भुजः ।।\nचतुर्भुजश्च वैकुण्ठे गोलोके द्विभुजः स्वयम् ।।६६ ।।\nतस्य देवस्य तेंऽशाश्च ब्रह्मविष्णुमहेश्वराः ।।\nकेचिद्देवाः कलास्तस्य कलांशाश्चैव केचन ।। ६७ ।।\nकृष्णः सृष्ट्युन्मुखश्चापि प्रकृतिं तत्र निर्ममे ।।\nनिर्माय तां च तद्योनौ वीर्याधानं चकार ह ।।६८।।\nततो डिम्भः समुद्भूतस्तन्मध्ये च महाविराट् ।।\nमहाविष्णुः स विज्ञेयो श्रीकृष्णषोडशांशकः ।। ६९ ।।\nनाभिपद्मोद्भवो ब्रह्मा तस्यैव जलशायिनः ।।\nभालोद्भवस्तस्य स्रष्टुः शंकरश्चन्द्रशेखरः ।। 4.41.७० ।।\nमहाविष्णुर्वामपार्श्वात्संभूतो विष्णुरेव च ।।\nसर्वे प्राकृतिकाः शैल ब्रह्मविष्णुशिवादयः ।। ७१ ।।\nधत्ते चतुर्विधां मूर्तिं प्रकृतिः कृष्णसंभवा ।।\nअंशेन लीलया सृष्ट्यै कलया बहुधा तया ।।७२।।\nकृष्णवामांगसंभूता राधा रासेश्वरी स्वयम् ।।\nमुखोद्भवा स्वयं वाणी रागाधिष्ठातृदेवता ।। ७३ ।।\nवक्षःस्थलोद्भवा लक्ष्मीः सर्वसंपत्स्वरूपिणी ।।\nशिवा तेजःसु देवानामाविर्भावं चकार सा ।। ७४ ।।\nनिहत्य दानवान्सर्वान्देवेभ्यश्च श्रियं ददौ ।।\nप्राप्य कल्पांतरे जन्म जठरे दक्षयोषितः ।। ७९ ।।\nनाम्ना सती शिवं प्राप दक्षस्तस्मै ददौ च ताम् ।।\nयोगेन देहं तत्याज श्रुत्वा सा भर्तृनिंदनम्।।७६।।\nपितॄणां मानसी कन्या   मेनका तव गेहिनी ।।\nललाभ तस्या जठरे जन्म सा जगदंबिका ।। ७७ ।।\nशिवा शिवस्य पत्नीयं शैल जन्मनिजन्मनि ।।\nकल्पे कल्पे बुद्धिरूपा ज्ञानिनां जननी परा ।।७८।।।\nजतिस्मरा च सर्वज्ञा सिद्धिदा सिद्धिरूपिणी ।।\nअस्या अस्थिचिताभस्म भक्त्या धत्ते शिवः स्वयम।।७९।।\nदेहि त्वं स्वेच्छया कन्यां देहि भद्र शिवाय च ।।\nअथवा सा स्वयं कांतस्थानं यास्यति द्रक्ष्यति ।।4.41.८०।।\nप्राक्तनाद्यस्य या कांता सा तं प्राप्नोति वल्लभम् ।।\nप्रजापतेर्निबंधं च न कोऽपि खंडितुं क्षमः ।।८१।।\nविवाहे नोत्सुकः शंभुः स्वात्मारामश्च तत्त्ववित् ।।\nतुष्टुवुस्तं सुराः सर्वे तारकाख्येन पीडिताः ।। ८२ ।।\nदेवानां पीडनं दृष्ट्वा ब्रह्मणा प्रार्थितो विभुः ।।\nकृपया स्वीचकाराशु कृपालुर्देवसंसदि ।। ८३ ।।\nकृत्वा प्रतिज्ञां योगींद्रो दृष्ट्वा क्लेशमसंख्यकम् ।।\nदुहितुस्ते तपःस्थानमाजगाम द्विजात्मकः ।। ८४ ।।\nतामाश्वास्य वरं दत्त्वा जगाम निजमंदिरम् ।।\nतच्छ्रुत्वैवाययुः सर्वे सुराः शक्रादयो मुदा ।। ८५ ।।\nनारायणश्च भगवान्ब्रह्मा धर्मश्च सांप्रतम् ।।\nऋषयो मुनयः सर्वे गंधर्वा यक्षराक्षसाः ।। ८६ ।।\nतत्र सर्वे मुदा युक्तैः समालोचनकर्तृभिः ।।\nप्रस्थापिता वयं शीघ्रमनृणा सा अरुंधती।। ८७ ।।\nतव प्रबोधने प्रीतिर्वर्द्धते महती सदा ।।\nसंप्राप्तं शुभकार्यं च सर्वकालसुखावहम् ।। ८८ ।।\nशिवां शिवाय शैलेंद्र स्वेच्छया चेन्न दास्यसि ।। ।\nभविता वा विवाहश्च भवितव्यबलेन च ।। ८९ ।।\nआगमिष्यति देवो यो नारायणसहायवान् ।।\nरत्नसाररथे कृत्वा देवानां प्रवरं वरम् ।। 4.41.९० ।।\nयोगींद्राणां वरेण्यं तं ज्ञानिनां च गुरोर्गुरुम् ।।\nआदिमध्यांतरहितमविकारमजं परम् ।। ९१ ।।\nवरं ददौ शिवायै स शिवश्च तपसः स्थले ।।\nन हीश्वरप्रतिज्ञातं दुर्लभं विफलं भवेत् ।। ९२ ।।\nब्रह्मादिस्तंबपर्यतं सर्वं नश्वरमस्थिरम् ।।\nअहो प्रतिज्ञा दुर्लङ्घ्या साधूनामविनाशिनी ।। ९३ ।।\nएको महेंद्रः शैलानां पक्षांश्चिच्छेद लीलया ।।\nपवनो लीलया मेरोः शृंगभंगं चकार ह ।। ।। ९४ ।।\nके वा शैलेषु योद्धारः सुरैः सह हिमालय ।।\nपतिष्यंति समुद्रेषु पवनैः प्रेरिताः क्षणात् ।। ९५ ।।\nएकार्थे यदि शैलेन्द्र सर्वसंपद्विनश्यति ।।\nसर्वान्रक्षति तद्दत्त्वा विना च शरणागतम् ।। ९६ ।।\nशरणागतरक्षार्थं प्राणांश्च दातुमर्हति ।।\nपुत्रदारधनं सर्वानिति नीतिविदो विदुः ।। ९७ ।।\nदत्त्वा विप्राय स्वसुतामनरण्यो नृपेश्वर ।।\nब्रह्मशापाद्विमुक्तश्च ररक्ष सर्वसंपदम् ।। ९८ ।।\nतमाशु बोधयामासुर्नीतिशास्त्रविदो जनाः ।।\nब्रह्मशापनिमग्नं च ब्रह्मण्यमतिकातरम् ।। ९९ ।।\nत्वमेव शैलराजेंद्र सुतां दत्त्वा शिवाय च ।।\nरक्ष सर्वान्बंधुवर्गान्वशे कुरु सुरानपि ।। 4.41.१०० ।।\nवसिष्ठस्य वचः श्रुत्वा प्रहस्य पर्वतेश्वरः ।।\nपप्रच्छ नृपवृत्तांतं हृदयेन विदूयता ।। १०१ ।।\nहिमालय उवाच ।।\nकस्य वंशोद्भवो ब्रह्मन्ननरण्यो नृपेश्वरः ।।\nसुतां दत्त्वा स च कथमरक्षत्सर्वसंपदम् ।। १०२ ।।\nवसिष्ठ उवाच ।।\nमनुवंशोद्भवो राजा सोऽनरण्यो नृपेश्वरः ।।\nचिंरजीवी धर्मशीलो वैष्णवो विजितेंद्रियः ।। १०३ ।।\nस्वायंभुवो मनुः पूर्वं ब्रह्मपुत्रोऽतिधार्मिकः ।।\nराज्यं चकार धर्मेण युगानामेकसप्ततिम् ।। १०४ ।।\nततो जगाम वैकुण्ठं सहितः शतरूपया ।।\nसंप्राप्य दास्यं सान्निध्यं हरेर्दासो बभूव ह ।। १०५ ।।\nमनुर्बभूव तत्पश्चात्स्वयं स्वारोचिषो महान् ।।\nस्वारोचिषे गते शैल बभूव मनुरुत्तमः ।। ६ ।।\nउत्तमे निर्गते धर्मी तामसो मनुरेव च ।।\nततो मनुर्बभूवात्र रैवतो ज्ञानिनां वरः ।। ७ ।।\nचाक्षुषश्च ततो ज्ञेयः श्राद्धदेवश्च सप्तमः ।।\nसावर्णिरष्टमो ज्ञेयः श्रीसूर्यतनयो महान् ।। ८ ।।\nचैत्रवंशोद्भवो राजा पुराऽऽसीत्सुरथो भुवि ।।\nनवमो दक्षसावर्णिर्ब्रह्मसावर्णिको दश ।। ९ ।।\nएकादशो मनुश्रेष्ठो धर्मसावर्णिरुच्यते ।।\nततश्च रुद्रसावर्णिर्विष्णुभक्तो जितेन्द्रियः ।। 4.41.११० ।।\nतत्परो देवसावर्णिरिंद्रसावर्णिकस्ततः ।।\nइत्येवं कथिता बंधो मनवश्च चतुर्दश ।। ११ ।।\nएतेषु समतीतेषु बभूव ब्रह्मणो दिनम्।।\nइन्द्रसावर्णिवृत्तातं सर्वं मत्तो निशामय ।। १२ ।।\nमनूनां प्रवरो धर्मी शुद्धभक्तो गदाभृतः ।।\nचकार राज्यं धर्मेण युगानामेकसप्ततिम् ।। १३ ।।\nराज्यं  दत्त्वा सुरेंद्राय जगाम तपसे वनम्।।\nसुरद्रेंस्य सुतः श्रीमाञ्छ्रीनिकेतुर्महाबलः ।।१४।।\nतस्य पुत्रो महायोगी पुरीषतरुरेव च ।।\nतस्य पुत्रोऽतितेजस्वी गोकामुख इति स्मृतः ।। १५ ।।\nवृद्धश्रवाः सुतस्तस्य तत्पुत्रो भानुरेव च ।।\nपुण्डरीकः सुतस्तस्य तत्पुत्रो जिह्वलस्तथा ।। ।। १६ ।।\nजिह्वलस्य सुतः शृङ्गी तत्पुत्रो भीम एव च ।।\nतत्पुत्रोऽपि यशश्चन्द्रो यशसा च शशी जितः ।। १७ ।।\nतत्कीर्तिं निर्मलां सन्तो गायन्ति संततं सुराः ।।\nतस्य पुत्रो वरेण्यश्च पुरारण्यश्च तत्सुतः ।।१८।।\nतत्पुत्रो धार्मिकः श्रीमान्धरारण्यश्च एव च ।।\nतत्पुत्रो मंगलारण्यस्तपस्वी ज्ञानिनां वरः ।। १९ ।।\nअपुत्रको नृपश्रेष्ठस्तपसे पुष्करं गतः ।।\nसुचिरं च तपस्तप्त्वा वरं लब्ध्वा महेश्वरात् ।। ।। 4.41.१२० ।।\nसंप्राप्य वैष्णवं पुत्रमनरण्यं जितेंद्रियम् ।।\nदत्त्वा तस्मै च राज्यं च जगाम तपसे वनम् ।। २१ ।।\nअनरण्यो नृपश्रेष्ठः सप्तद्वीपमहीपतिः ।।\nचकार यज्ञशतकं भृगुणा च पुरोधसा।।२२।।\nतुच्छं मत्वाशु शक्रत्वं न लेभे नश्वरं सुधीः ।।\nलीलया च जितः शक्रो लीलया च जितो बलिः ।।२३।।\nजिताश्च दानवेंद्रा वै ज्वलता स्वेन तेजसा ।।\nबभूवुः शतपुत्राश्च राज्ञस्तस्य हिमालय ।।२४।।\nकन्यैका सुंदरी रम्या पद्मा पद्मालयासमा।।\nसा कन्या यौवनस्था च बभूव पितृमंदिरे।।२५।।\nचारं प्रस्थापयमास वराय नृपतीश्वरः ।।\nएकदा पिप्पलादश्च गंतुं स्वाश्रममुत्सुकः।।२६।।\nतपःस्थाने निर्जने च गन्धर्वं स ददर्श ह ।।\nस्त्रीषु निर्मग्नचित्तं च शृङ्गाररससागरे ।।२७।।\nकामादतीव मत्तं च न जानन्तं दिवानिशम्।।\nदृष्ट्वा तं मुनिशार्दूलः सकामश्च बभूव ह।।२८।।\nततः सुभग्नचित्तः सञ्चिन्तयन्दारसंग्रहम् ।।\nएकदा पुष्पभद्रायां स्नातुं गच्छन्मुनीश्वरः ।।२९।।\nददर्श पद्मां युवती पद्मामिव मनोरमाम् ।।\nकेयं कस्येति पप्रच्छ समीपस्थाञ्जनान्मुनिः ।। 4.41.१३० ।।\nजना निवेदनं चक्रुः पद्माऽनरण्यकन्यका ।।\nमुनिः स्नात्वाऽभीष्टदेवं संपूज्य राधिकेश्वरम् ।। ३१ ।।\nजगाम कामी भिक्षार्थमनरण्यसभाजिरे ।।\nराजा शीघ्रं मुनिं दृष्ट्वा प्रणनाम भयाकुलः ।। ३२ ।।\nमधुपर्कादिकं दत्त्वा पूजयामास भक्तितः ।।\nकामात्सर्वं गृहीत्वा च ययाचे कन्यकां मुनिः ।। ३३ ।।\nमौनी बभूव नृपतिः किंचिन्निर्वक्तुमक्षमः ।।\nमुनिः पुनर्ययाचे तं कन्या देहीति मे नृप ।। ३४ ।।\nअथवा भस्मसात्सर्वं करिष्यामि क्षणेन च ।।\nसर्वे बभूवुराच्छन्ना गणाश्च तेजसा मुनेः ।। ३५।।\nरुरोद राजा सगणो दृष्ट्वा वृद्धं जरातुरम् ।।\nमहिष्यो रुरुदुः सर्वा इति कर्त्तव्यमक्षमाः ।।३६।।\nमूर्च्छां प्राप महाराज्ञी कन्यामाता शुचाकुला ।।\nपण्डितो नीतिशास्त्रज्ञो बोधयामास भूमिपम् ।। ३७ ।।\nमहिषीं च नृपसुतान्कन्यकानीतिमुत्तमाम् ।।\nअद्य वापि दिनान्ते वा दातव्या कन्यका नृप ।। ३८ ।।\nपराय विप्रादन्यस्मै कस्मै वा दातुमर्हसि ।।\nसत्पात्रं ब्राह्मणादन्यं न पश्यामि जगत्त्रये ।। ३९ ।।\nसुतां दत्त्वा च मुनये रक्षस्व सर्वसंपदम् ।।\nराजकन्यानिमित्तेन सर्वसंपत्प्रणश्यति ।। 4.41.१४० ।।\nसर्वं रक्षति तत्त्यक्त्वा विना तं शरणागतम् ।।\nराजा प्राज्ञवचः श्रुत्वा विलप्य च मुहुर्मुहुः ।।४१।।\nकन्यां सालंकृतां कृत्वा मुनीन्द्राय ददौ किल ।।\nकान्तां गृहीत्वा स मुनिर्मुदितः स्वालयं ययौ ।।४२।।\nराजा सर्वान्परित्यज्य जगाम तपसे शुचा ।।\nभर्तुश्च दुहितुः शोकात्प्राणांस्तत्याज सुन्दरी।।४३।।\nपुत्राः पौत्राश्च भृत्याश्च मूर्च्छां प्रापुर्नृपं विना ।।\nअनरण्यस्तपस्तप्त्वा चिन्तयन्राधिकेश्वरम्।।४४।।\nगोलोकनाथं संसेव्य गोलोकं च जगाम ह ।।\nबभूव कीर्तिमान्राजा ज्येष्ठपुत्रो नृपस्य च ।।\nपुत्रवत्पालयामास प्रजाः सर्वा महीतले ।।१४५।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाकृष्णसंवादे एकचत्वारिंशोऽध्यायः ।। ४१ ।।"
  }
]
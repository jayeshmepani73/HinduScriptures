[
  {
    "text": "।। श्रीनारायण उवाच ।।\nएकदा गोकुले साध्वी यशोदा नंदगेहिनी ।।\nगृहकर्मणि संसक्ता कृत्वा बालं स्ववक्षसि ।। १ ।।\nवात्यारूपं तृणावर्तमागच्छंतं च गोकुलम् ।।\nश्रीहरिर्मनसा ज्ञात्वा भारयुक्तो बभूव ह।। २ ।।\nभाराक्रांता यशोदा च तत्याज बालकं तदा ।।\nशयनं कारयित्वा च जगाम यमुनां मुने ।। ३ ।।\nएतस्मिन्नंतरे त वात्यारूपधरोऽसुरः ।।\nआदाय तं भ्रामयित्वा गत्वा च शतयोजनम् ।। ४ ।।\nबभंज वृक्षशाखाश्च ह्यंधीभूतं च गोकुलम् ।।\nचकार सद्यो मायावी पुनस्तत्र पपात ह ।। ५ ।।\nअसुरोऽपि हरिस्पर्शाज्जगाम हरिमंदिरम् ।।\nसुंदरं रथमारुह्य कृत्वा कर्मक्षयं स्वकम् ।। ६ ।।\nपांड्यदेशोद्भवो राजा शापाद्दुर्वाससोऽसुरः ।।\nश्रीकृष्णचरणस्पर्शाद्गोलोकं स जगाम ह ।। ७ ।।\nवात्यारूपे गते गोपा गोप्यश्च भयविह्वलाः ।।\nन दृष्ट्वा बालकं तत्र शयानं शयने मुने।। ८ ।।\nसर्वे निजघ्नुः स्वं वक्षस्थलं शोकाकुला भयात् ।।\nकेचिन्मूर्छामवापुश्च रुरुदुश्चापि केचन ।। ९ ।।\nअन्वेषणं प्रकुर्वंतो ददृशुर्बालकं व्रजे ।।\nधूलिधूसरसर्वांगं पुष्पोद्यानांतरस्थितम् ।। 4.11.१० ।।\nबाह्यैकदेशे सरसस्तीरे नीरसमन्विते ।।\nपश्यंतं गगनं शश्वद्वदंतं भयकातरम् ।। ११ ।।\nगृहीत्वा बालकं नंदः कृत्वा वक्षसि सत्वरम् ।।\nदर्शं दर्शं मुखं तस्य रुरोद च शुचाऽन्वितः ।। १२ ।।\nयशोदा रोहिणी शीघ्रं दृष्ट्वा बालं रुरोद च ।।\nकृत्वा वक्षसि तद्वक्त्रं चुचुंब च मुहुर्मुहुः ।। १३ ।।\nमंगलं कारयामास स्नापयामास बालकम् ।।\nस्तनं ददौ यशोदा च प्रसन्नवदनेक्षणा ।। १४ ।।\n।। नारद उवाच ।। ।।\nकथं शशाप दुर्वासाः पांड्यदेशोद्भवं नृपम् ।।\nसुविचार्य वद ब्रह्मन्नितिहासं पुरातनम् ।। १५ ।।\n।। श्रीनारायण उवाच ।। ।।\nपांड्यदेशाधिपो राजा सहस्राक्षः प्रतापवान् ।।\nस्त्रीसहस्रं समादाय कामबाणप्रपीडितः ।। १६ ।।\nमनोहरे निर्जने च पर्वते गंधमादने ।।\nविजहार नदीतीरे पुष्पोद्याने मनोरमे ।। १७ ।।\nनानाप्रकारशृगारं विपरीतादिकं नृपः ।।\nनखदंतक्षतांगं च कामिनीनां चकार सः ।। १८ ।।\nकृत्वा मूर्तिसहस्रं च योगींद्रो नृपतीश्वरः ।।\nकृत्वा स्थलविहारं च जलक्रीडां चकार ह ।। १९ ।।\nनार्यो विवसनाः सर्वा नग्नाश्च नृपयोषितः ।।\nविजह्रुश्च पुष्पभद्रानदीतीरे मनोहरे ।। 4.11.२० ।।\nएतस्मिन्नंतरे तत्र समायातो महामुनिः ।।\nशिष्यलक्षैः परिवृतो गच्छन्वै शंकरं प्रति ।। २१ ।।\nदृष्ट्वा मुनिं महामत्तो नोत्तस्थौ न ननाम ह ।।\nवाचा हस्तेन राजा च संभाषां न चकार ह ।। २२ ।।\nदृष्ट्वा चुकोप नृपतिं शशाप स्फुरिताधरः ।।\nअसुरो भव पापिष्ठ योगाद्भ्रष्टो भुवं व्रज ।।२३ ।।\nभारते लक्षवर्षं च स्थातव्यं ते नराधम ।।\nततो हरिपदस्पर्शाद्गोलोकं यास्यसि ध्रुवम् ।। २४ ।।\nस्थानेस्थाने हे महिष्यो जनिं लभत भारते ।।\nराजेंद्रगेहे राजेंद्राद्भविष्यथ मनोहराः ।। २५ ।।\nइत्युक्त्वा तु मुनींद्रस्तु जगाम शंकरालयम् ।।\nहा हा शब्दं विचक्रुश्च शिष्यसंघाः कृपालवः ।। २६ ।।\nगते मुनींद्रे राजेंद्रो रुरोद च सरित्तटे ।।\nरुरुदू रमणीयाश्च रमण्यो विरहातुराः ।। ।। २७ ।।\nहे नाथ रमणश्रेष्ठेत्युच्चार्य च पुनः पुनः ।।\nत्वां विना वा क्व यास्यामो वयं त्वं वा क्व यास्यसि।। २८ ।।\nवयं नो विहरिष्यामस्त्वया सार्द्धं सुनिर्जने ।।\nन करिष्यसि राज्यं त्वं न यास्यामो गृहं वयम् ।। २९ ।।\nशरच्चंद्रप्रभामुष्टं न द्रक्ष्यामो मुखं तव ।।\nप्रसारिताभ्यां बाहुभ्यां नानयिष्याम इत्यतः ।।4.11.३०।।\nइत्युक्त्वा रुरुदुः सर्वाः पुरस्कृत्य नराधिपम् ।।\nमूर्छामवापुश्चरणं धृत्वा राज्ञः सरित्तटे ।। ३१ ।।\nराजाऽग्निकुण्डमाधाय नारीभिः सह नारद ।।\nस्मृत्वा हरिपदांभोजं ज्वलदग्निं विवेश ह ।।३२।।\nहाहाकारं सुराः सर्वे विचक्रुर्गगने स्थिताः।।\nइत्यूचुर्मुनयश्चैव दैवं च बलवत्तरम्।।३३।।\nस च राजा तृणावर्तो जगाम हरिमंदिरम्।।\nमहिष्यो भारते वर्षे लेभिरे जन्म वाञ्छितम् ।। ३४ ।।\nइत्येवं कथितं सर्वं हरेर्माहात्म्य मुत्तमम् ।।\nमाक्षणं नृपतेश्चैव मुनींद्रशापहेतुकम् ।। ३५ ।।\nइति श्रीब्र० म० श्रीकृष्णज० नारायणनारदसंवादे तृणावर्तवधो नामै कादशोऽध्यायः ।। ११ ।।"
  }
]
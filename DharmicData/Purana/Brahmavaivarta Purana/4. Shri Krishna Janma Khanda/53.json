[
  {
    "text": "।। नारद उवाच ।।\nसमतीते पूर्णरासे किं चकार जगत्पतिः ।।\nरहस्यं किं बभूवाथ तद्भवान्वक्तुमर्हति ।। १ ।।\nश्रीनारायण उवाच ।।\nरासं निवर्त्य रासे च रासेश्वर्या समन्वितः ।।\nस्वयं रासेश्वरस्तस्माद्यमुनापुलिनं ययौ ।। २ ।।\nतत्र स्नात्वा जलं पीत्वा निर्मलं निर्मले जले ।।\nसार्द्धं गोपाङ्गनाभिश्च जलक्रीडां चकार सः ।। ३ ।।\nततो जगाम भगवान्भाण्डीरं राधया सह ।।\nगोपाङ्गनाश्च स्वगृहान्प्रययुर्विरहातुराः ।। ४ ।।\nक्रीडां चकार रहसि भाण्डीरे मालतीवने ।।\nमालतीपुष्पशय्यायां रम्यायां रमणोत्सुकः ।। ५ ।।\nकृत्वा क्रीडां च तत्रैव वासन्तीकाननं ययौ ।।\nरेमे तत्रैव रासेशो वसन्ते सुमनोहरे ।। ६ ।।\nतत्रैव रमणं कृत्वा ययौ चन्दनकाननम् ।।\nचन्दनोक्षितसर्वांगो गृहीत्वा चन्दनोक्षितम्।। १७ ।।\nरम्ये चन्दनतल्पे च स्निग्धे चन्दनपल्लवे ।।\nपूर्णचन्द्रे समुदिते विजहार तया सह ।। ८ ।।\nकृत्वा विहारं तत्रैव ययौ चम्पककाननम् ।।\nरम्ये चम्पकतल्पे च चकार रतिमीश्वरी।। ९ ।।\nरतिं निर्वर्त्य तत्रैव ययौ पद्मवनं प्रभुः ।।\nपद्मपत्रसमाकीर्णे तल्पेऽतिसुमनोहरे ।। 4.53.१०।।\nसार्धं तत्र पद्ममुख्या शीतेन पद्मवायुना।।\nचकार सुखसंभोगं ययौ निद्रां तया सह ।। ११ ।।\nविहाय निद्रां निद्रेशो ददर्श निद्रितां प्रियाम् ।।\nशयानां पद्मतल्पे च सुखसंभोगमात्रतः ।। १२ ।।\nदृष्ट्वा मुखं च घर्माक्तं शरच्चन्द्रविनिंदितम् ।।\nअतिसंलुप्तसिन्दूरं लुप्तं कज्जलमुल्बणम् ।। १३ ।।\nसंलुप्ताधररागं च संलुप्तगण्डपत्रकम् ।।\nविस्रस्तकबरीभारं नेत्रोत्पलविमुद्रितम् ।। १४ ।।\nरत्नकुण्डलयुग्मेनामूल्येन परिशोभितम् ।।\nराजितं मौक्तिकेनैव गजराजोद्भवेन च ।। १५ ।।\nप्रेम्णा स्वसूक्ष्मवस्त्रेण वह्निशुद्धेन माधवः ।।\nचकार मार्जनं भक्त्या तद्वक्त्रं भक्तवत्सलः ।। १६ ।।\nकेशसंमार्जनं कृत्वा निर्माय कबरीं हरिः ।।\nमाधवीमालतीमालाजालेन परिशोभिताम् ।। १७ ।।\nरत्नपट्टसूत्रबद्धां वामवक्त्रां मनोहराम् ।।\nअतीव वर्तुलाकारां कुन्दपुष्पसुशोभिताम् ।। १८ ।।\nददौ सिन्दूरतिलकमधश्चन्दनमुज्ज्वलम् ।।\nकस्तूरीबिन्दुना सार्द्धं परितः परिशोभिताम् ।। १९ ।।\nचकार पत्रकं गण्डयुग्मे चित्रविचित्रितम् ।।\nप्रददौ कज्जलं भक्त्या नेत्रोत्पलसमुज्ज्वलम् ।। ।। 4.53.२० ।।\nचकाराधररागं च राधायाश्चानुरागतः ।।\nकर्णभूषणयुग्मं च चकारातीव निर्मलम् ।। २१ ।।\nअमूल्यरत्नहारं च स्तनभार युगोज्ज्वलम् ।।\nददौ कण्ठे च वैकुण्ठो मणिराजिविराजितम् ।। २२ ।।\nवह्निशुद्धांशुकं दिव्यममूल्यं विश्वरत्नतः ।।\nवासयामास वसनं कस्तूरीकुङ्कुमाक्तकम् ।। २३ ।।\nप्रददौ पादयुगले रत्नमञ्जीररञ्जितम् ।।\nचकारालक्तकं भक्त्या पादुङ्गुलिनखेषु च ।।२४।।\nचकार सेवां सेव्यायाः सेव्यस्त्रिजगतां सताम् ।।\nअहो सेवकसंभक्त्या श्वेतेन चामरेण च ।। २५ ।।\nसर्वभावविदां श्रेष्ठो बोधज्ञः कामशास्त्रवित् ।।\nकामिनीं बोधयामास वासयामास वक्षसि ।। २६ ।।\nप्रेम्णा च प्रददौ तस्यै सद्रत्नदर्पणं शुभम् ।।\nसुवेषदर्शनार्थं च मुखचन्द्रं च मार्जितुम् ।। २७।।\nनानापुष्पैर्विरचितामम्लानां चन्दनोक्षिताम् ।।\nगण्डे सौभाग्ययुक्तायाः सौभाग्येन ददौ हरिः ।। २८ ।।\nकस्तूरीकुङ्कमाक्तं च सुगन्धिचन्दनं ततः ।।\nददौ प्रियायाः सर्वाङ्गे प्रियः प्रेमभरेण च ।। २९ ।।\nपारिजातस्य कुसुमं दत्तं रहसि ब्रह्मणा ।।\nप्रददौ तत्कबर्यां च ललितायां च नारद ।। 4.53.३० ।।\nकमलं निर्मलं दिव्यं सहस्रदलमुज्ज्वलम् ।।\nशिवेन दत्तं रहसि ददौ तद्दक्षिणे करे ।। ३१ ।।\nअतिसारं मणीन्द्राणां मणिरत्नं च कौस्तुभम् ।।\nदत्तं रहसि धर्मेण तस्यै सुप्रीतये ददौ ।। ३२।।\nआसवं रत्नपात्रस्थं दस्रदत्तं च निर्जने ।।\nपानार्थं प्रददौ तस्यै कामोन्मादकरं परम्।।३३।।\nमालतीमाधवीकुन्दमन्दारचम्पकादिकम्।।\nपुष्पं सद्रत्नपात्रस्थं तस्यै सुप्रीतये ददौ ।। ३४ ।।\nसुदुर्लभं च ताम्बूलं कर्पूरादिसुसंस्कृतम् ।।\nभक्षणं कारयामास समयज्ञश्च तां प्रियाम् ।। ३५ ।।\nसुदुर्लभं च विश्वेषु वाक्पतेः परिनिर्मितम् ।।\nअनुत्तमममूल्यं च वरुणेन रहःस्थले ।। ३६ ।।\nअतिसूक्ष्ममनुपमं दत्तं भक्त्या विराजितम् ।।\nवासयामास वसनं कृत्वा नग्नां च कौतुकात् ।। ३७ ।।\nदेवराजेन दत्तं च गजराजेन्द्रमौक्तिकम् ।।\nनासिकाभूषणं चारु तस्यै सुप्रीतये ददौ ।। ३८ ।।\nएतस्मिन्नन्तरे तत्र सुशीलाद्याश्च गोपिकाः ।।\nषष्टिः सत्सहचर्यश्च राधायाः सुप्रतिष्ठिताः ।। ३९ ।।\nषष्टिसत्कोटिगोपीभिः सार्धं संहृष्टमानसाः ।।\nआययुः पादचिह्नेन प्रियस्य वहतः प्रियाम् ।। 4.53.४० ।।\nकाश्चिच्चंदनहस्ताश्च काश्चिच्चामरवाहिकाः ।।\nकाश्चित्कस्तूरिहस्ताश्च मालाहस्ताश्च काश्चन ।। ४१ ।।\nकाश्चित्सिंदूरहस्ताश्च काश्चित्कंकतिकाकराः ।।\nकाश्चिदलक्तककरा वस्त्रहस्ताश्च काश्चन ।। ४२ ।।\nकाश्चिद्दर्पणहस्ताश्च पुष्पपात्रधरा वराः ।।\nकाश्चित्क्रीडापद्महस्ता मालाहस्ताश्च काश्चन ।। ४३ ।।\nकाश्चिदासवहस्ताश्च काश्चिद्भूषणवाहिकाः ।।\nकरतालकराः काश्चिन्मृदंगवाहिकाः पराः ।। ४४ ।।\nस्वरयंत्रकराः काश्चिद्वीणाहस्ताश्च काश्चन ।।\nषट्त्रिंशद्रागरागिण्यो गोपिकारूपधारिकाः ।। ४५ ।।\nगोलोकादागतायाश्च भारतं राधया सह ।।\nकाश्चिज्जगुश्च ननृतुस्तत्रागत्य च काश्चन ।। ४६ ।।\nकाश्चिच्चक्रुश्च सेवां च राधायाः श्वेतचामरैः ।।\nकाश्चिच्चक्रुश्च देव्याश्च पादसंवाहनं मुदा ।।४७।।\nकाचिद्ददौ च ताम्बूलं भक्षणार्थे महामुने ।।\nएवं कौतुकयुक्तश्च पुण्ये वृन्दावने वने ।। ।। ४८ ।।\nप्रतस्थौ गोपिकासार्द्धं राधावक्षःस्थलस्थितः ।।\nक्षणं पपौ च माध्वीकं प्रियया सह माधवः ।। ४९ ।।\nक्षणं चखाद ताम्बूलं क्षणं निद्रां ययौ मुदा ।।\nक्षणं चकार शृङ्गारं रत्ननिर्मितमन्दिरे ।। 4.53.५० ।।\nक्षणं जलविहारं च चकार यमुनाजले ।।\nइत्येवं कथिता वत्स रासक्रीडा हरेरहो ।।५१।।\nस्वेच्छामयस्यात्मनश्च परिपूर्णतमस्य च ।।\nनिर्गुणस्य स्वतन्त्रस्य परस्य प्रकृतेः प्रभोः ।।५२।।\nब्रह्मविष्णुशिवादीनामीश्वरस्य परस्य च ।।\nकृष्णजन्मरहस्यं च बालक्रीडनमीप्सितम्।।५३।।\nउक्तं किशोरचरितं किं भूयः श्रोतुमिच्छसि ।। ५४ ।।\nइति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे श्रीकृष्णरासक्रीडावर्णनं नाम त्रिपञ्चाशत्तमोऽध्यायः ।। ५३ ।।"
  }
]
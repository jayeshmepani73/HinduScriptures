[
  {
    "text": "अथ त्रयस्त्रिंशदधिकशततमोऽध्यायः\nशौनक उवाच\nअध्य मे सफलं जन्म चीवितं च सुजीवितम् ।\nयत्फलं ब्रह्मवैवर्ते निर्विघ्नं मोक्षकारणम् ।। १ ।।"
  },
  {
    "text": "अभयं देहि हे वत्स हे तात मह्यमेव च ।\nतदा निवेदनं किंचिदस्तीति च करोम्यहम् ।। २ ।।"
  },
  {
    "text": "सूत उवाच\nत्यज भीतिं महाभाग प्रश्नं कुरु यदिच्छसि ।\nसर्वं ते कथयिष्यामि यद्यद्गोप्यं मनोहरम् ।। ३ ।।"
  },
  {
    "text": "शौनक उवाच\nअधुना श्रोतुमिच्छामि पुराणानां च लक्षणम् ।\nसंख्यानमपि तेषां च फलमस्यैव पुत्रक ।। ४ ।।"
  },
  {
    "text": "सूत उवाच\nविस्तराणि पुराणानि चेतिहासश्च शौनक ।\nसंहितां पञ्चरात्राणि कथयामि यथागतम् ।। ५ ।।"
  },
  {
    "text": "सर्गश्च प्रतिसर्गश्च वंशो मन्वन्तराणि च ।\nवंशानुचरितं विप्र पुराणं पञ्चलक्षणम् ।। ६ ।।"
  },
  {
    "text": "एतदुपपुराणानां लक्षणं च विदुर्बुधाः ।\nमहतां च पुराणानां लक्षणं कथयामि ते ।। ७ ।।"
  },
  {
    "text": "सृष्टिश्चापि विसृष्टिश्च स्थितिस्तेषां च पालनम् ।\nकर्मणां वासना वार्तामनूनां चाक्रमेण च ।। ८ ।।"
  },
  {
    "text": "वर्णनं प्रलयानां च मौक्षस्य च निरूपणम् ।\nउत्कीर्तनं हरेरेव वेदानां च पृथक्पृथक् ।। ९ ।।"
  },
  {
    "text": "दशाधिकं लक्षणं च महतां परिकीर्तितम् ।\nसंख्यानं च पुराणानां निबोध कथयामि ते ।। १० ।।"
  },
  {
    "text": "परं ब्रह्मपुराणं च सहस्राणां दशैव तु ।\nपञ्चोनषष्टिसाहस्रं पाद्ममेव प्रकीर्तितम् ।। ११ ।।"
  },
  {
    "text": "त्रयोविंशतिसाहस्रं वैष्णवं च विदुर्बुधाः ।\nचतुर्विंशतिसाहस्रं शैवं चैव निरूपितम् ।। १२ ।।"
  },
  {
    "text": "ग्रन्थोऽष्टादशसाहस्रं श्रीमद्भागवतं विदुः ।\nपञ्चविंशतिसाहस्रं नारदीयं प्रकीर्तितम् ।। १३ ।।"
  },
  {
    "text": "मार्कण्डं नवसाहस्रं पुराणं पण्डिता विदुः ।\nचतुःशताधिकं पञ्चदशसाहस्रमेव च ।। १४ ।।"
  },
  {
    "text": "परमग्निपुराणं च रुचिरं परिसीर्तितम् ।\nचतुर्दशसहस्राणि परं पञ्चशताधिकम् ।। १५ ।।"
  },
  {
    "text": "पुराणप्रवरं चैव भविष्यं परिकीर्तितम् ।\nअष्टादशसहस्रं च ब्रह्मवैवर्तमीप्सितम् ।। १६ ।।"
  },
  {
    "text": "सर्वेषां च पुराणानां सारमेव विदुर्बुधाः ।\nएकादशसहस्रं तु परं लिङ्गपुराणकम् ।। १७ ।।"
  },
  {
    "text": "चतुर्विंशतिसाहस्रं वाराहं परिकीर्तितम् ।\nएकाशीतिसहस्रं च परमेव शताधिकम् ।। १८ ।।"
  },
  {
    "text": "वरं स्कन्दपुराणं च सद्भिरेवं निरूपितम् ।\nवामनं दशसाहस्रं कौर्म सप्तदशैव तु ।। १९ ।।"
  },
  {
    "text": "मात्स्यं चतुर्दश प्रोक्तं पुराणं पण्डितैस्तथा ।\nऊनविशतिसाहस्रं गारुडं परिकीर्तितम् ।। २० ।।"
  },
  {
    "text": "परं द्वादशसाहस्रं ब्रह्माढं परिकीर्तितम् ।\nएवं पुराणसंख्यानं चतुर्लक्षमुदाहृतम् ।। २१ ।।"
  },
  {
    "text": "अष्टादशपुराणानामेवमेव विदुर्बुधाः ।\nएवं चोपपुराणानामष्टादश प्रकीर्तिता ।। २२ ।।"
  },
  {
    "text": "इतिहासो भारतं च वान्मीकं काव्यमेव च ।\nपञ्चकं पञ्चरात्राणां कृष्णमाहात्म्यपूर्वकम् ।। २३ ।।"
  },
  {
    "text": "वसिष्ठं नारदीयं च कापिलं गौतमीयकम् ।\nपरं सनत्कुमारीयं पञ्चरात्रं च पञ्चकम् ।। २४ ।।"
  },
  {
    "text": "पञ्चकं सहितानां च कृष्णभक्तिसमन्वितम् ।\nब्रह्मणाश्च शिवस्यापि प्रह्लादस्य तथैव च ।। २५ ।।"
  },
  {
    "text": "गौतमस्य कुमारस्य संहिताः परिकीर्तिताः ।\nइति ते कथितं सर्व क्रमेण च पृथक्पृथक् ।। २६ ।।"
  },
  {
    "text": "अस्त्येवं विपुलं शास्त्रं ममापि च यथागमम् ।\nउवाचेदं पुराणं च गोलोके रासमण्डले ।। २७ ।।"
  },
  {
    "text": "श्रीकृष्णो भगवान्साक्षाद्ब्रह्माणं च स्वभक्तकम् ।\nब्रह्मा धर्म च धर्मिष्ठं धर्मो नारायणं मुनिम् ।। २८ ।।"
  },
  {
    "text": "नारायणो नारदं च नारदो मां च भक्तकम् ।\nअहं त्वां च मुनिश्रेष्ठ वरिष्ठं कथयामि तत् ।। २९ ।।"
  },
  {
    "text": "सुदर्लभं पुराणं च ब्रह्मवैवर्तमीप्सितम् ।\nयद्वृणोत्येव विश्वौघं जीविनां परमात्मकम् ।। ३० ।।"
  },
  {
    "text": "तद्ब्रह्म साक्षिरूपं च कर्मणामेव कर्मिणाम् ।\nतद्ब्रह्म विवृतं यत्र तद्विभूतिमनुत्तमाम् ।। ३१ ।।"
  },
  {
    "text": "तेनेदं ब्रह्मवैवर्तमित्येवं च बिदुर्बुधाः ।\nपुण्यप्रदं पुराणं च मङ्गलं मङ्गलप्रदम् ।। ३२ ।।"
  },
  {
    "text": "सुगोप्यं च रहस्यं च यत्र रम्यं नवं नवम् ।\nहरिभक्तिप्रदं चैव दुर्लभं हरिदास्यदम् ।। ३३ ।।"
  },
  {
    "text": "सुखदं ब्रह्मदं सारं शोकसंतापनाशनम् ।\nसरितां च यथा गङ्गा सद्यो मुक्तिप्रदा शुभा ।। ३४ ।।"
  },
  {
    "text": "तिर्थातां पुष्करं शुद्धं यथा काशी पुरीषु च ।\nसर्वेषु भारतं वर्षं सद्यो मुक्तिप्रदं शुभम् ।। ३५ ।।"
  },
  {
    "text": "यथा सुमेरुः शैलेषु पारिजातं च पुष्पतः ।\nपत्रेषु तुलसीपत्रं व्रतेष्वेकादशीव्रतम् ।। ३६ ।।"
  },
  {
    "text": "वृक्षेषु कल्पवृक्षश्च श्रीकृष्णश्च सुरेषु च ।\nज्ञानीन्द्रेषु महादेवो योगीन्द्रेषु गणेश्वरः ।। ३७ ।।"
  },
  {
    "text": "सिद्धेन्द्रेष्वेव कपिलः सूर्यस्तेजस्विनां यथा ।\nसनत्कुमारो भगवान्वैष्णवेषु यथाऽग्रणीः ।। ३८ ।।"
  },
  {
    "text": "भूपेषु च यथा रामो लक्ष्मणश्च धनुष्मताम् ।\nदेवीषु च यथा दुर्गा महापुण्यवती सती ।। ३९ ।।"
  },
  {
    "text": "प्राणाधिका यथा राधा कृष्णस्य प्रेयसीषु च ।\nईश्वरीषु यथा लक्ष्मीः पण्डितेषु सरस्वती ।। ४० ।।"
  },
  {
    "text": "तथा सर्वपुराणेषु ब्रह्मवैवर्तमेव च ।\nनातो दिशिष्टं सुखदं मधुरं च सुपुण्यदम् ।। ४१ ।।"
  },
  {
    "text": "संदेहभञ्जनं चैव पुराणं परिकीर्तितम् ।\nइह लोके च सुखदं सुप्रदं सर्वसंपदाम् ।। ४२ ।।"
  },
  {
    "text": "शुभदं पुण्यदं चैव विघ्ननिघ्नकरं परम् ।\nहरिदास्यप्रदं चैव परलोके प्रहर्षदम् ।। ४३ ।।"
  },
  {
    "text": "यज्ञानामपि तीर्थानां व्रतानां तपसां तथा ।\nभुवः प्रदक्षिणस्यापि फलं नास्य समानकम् ।। ४४ ।।"
  },
  {
    "text": "चतुर्णामपि वेदानां पाठादपि वरं फलम् ।\nश्रृणोतीदं पुराणं च संयतश्चेह पुत्रक ।। ४५ ।।"
  },
  {
    "text": "गुणवन्तं च विद्वांसं वैष्णवं पुत्रमालभेत् ।\nश्रृणोति दुर्भगा चेत्तु सौभाग्यं स्वामिनो लभेत् ।। ४६ ।।"
  },
  {
    "text": "मृतवत्सा काकवन्ध्या महावन्ध्या च पापिनी ।\nपुराणश्रवणाल्लेभे पुत्रं च चिरचीविनम् ।। ४७ ।।"
  },
  {
    "text": "अपुत्रो लभते पुत्रमभार्यो लभते प्रियाम् ।\nअस्पष्टकीर्तिः सुयशा मूर्खो भवति पण्डितः ।। ४८ ।।"
  },
  {
    "text": "रोगार्तो मुच्यते रोगाद्बद्धो मुच्येत बन्धनात् ।\nभयान्मुच्येत भीतस्तु मुच्येतापन्न आपदः ।। ४९ ।।"
  },
  {
    "text": "अरण्ये ब्रान्तरे भीतो दावाग्नो मुच्यते ध्रुवम् ।\nअघं कुष्ठं च दारिद्र्यं रोगं शोकं च दारुणम् ।। ५० ।।"
  },
  {
    "text": "पुण्यवान्श्रवणादेव नैव जानात्यपुण्यवान् ।\nश्लोकार्ध श्लोकपादं वा यः शृणोति सुसंयतः ।। ५१ ।।"
  },
  {
    "text": "गोलक्षदानपुण्यं च लभते नात्र संशयः ।\nयुतुःखडं पुराणं च शुद्धकाले जितेन्द्रियः ।। ५२ ।।"
  },
  {
    "text": "संकल्पतो यः शृणोति भक्त्या दत्त्वा च दक्षिणाम् ।\nयद्बाल्ये यच्चकौमारे वार्धके यच्च यौवने ।। ५३ ।।"
  },
  {
    "text": "कोटिजन्मार्जितात्पापान्मुच्यते नात्र संशयः ।\nरत्ननिर्माणयानेन धृत्वा श्रीकृष्णरूपकम् ।। ५४ ।।"
  },
  {
    "text": "नित्यं गत्वा च गोलोकं कृष्णदास्यं लभेद्भूवम् ।\nअसंख्यब्रह्मणां पाते न भवेत्तस्य पातनम् ।। ५५ ।।"
  },
  {
    "text": "समीपे पार्षदो भूत्वा सेवां च कुरुते चिरम् ।\nश्रुत्वा च ब्रह्मखण्डं च सुस्नातः संयतः शुचिः ।। ५६ ।।"
  },
  {
    "text": "पायसं पिष्टकं चैव फलं ताम्बूलमेव च ।\nभोजयित्वा वाचकं च तस्मै दद्यात्सुवर्णकम् ।। ५७ ।।"
  },
  {
    "text": "चन्दनं शुक्लमाल्यं च सूक्ष्मवस्त्रं मनोहरम् ।\nनिवेद्य वासुदेवं च वाचकाय प्रदीयते ।। ५८ ।।"
  },
  {
    "text": "श्रुत्वा च प्रकृतेः खण्डं सुश्राव्यं च सुधोपमम् ।\nभोजयित्वा च दध्यन्नं तस्मै दद्याच्च ।।\nकाञ्चनम् ।। ५९ ।।"
  },
  {
    "text": "सवत्सां सुरभिं रम्यां दद्याद्वै भक्तिपूर्वकम् ।\nश्रुत्वा गणपतेः खण्डं विघ्ननाशाय संयतः ।। ६० ।।"
  },
  {
    "text": "स्वर्णयज्ञोपवीतं च श्वेताश्वच्छत्रमाल्यकम् ।\nप्रदीयते वायकाय स्वस्तिकं तिललड्डुकम् ।। ६१ ।।"
  },
  {
    "text": "परिपक्वफलान्येव कालदेशोद्भवानि च ।\nश्रीकृष्णजन्मखण्डं च श्रुत्वा भक्तश्च भक्तितः ।। ६२ ।।"
  },
  {
    "text": "वाचकाय प्रदद्याच्च परं रत्नाङ्गुलीयकम् ।\nसूक्ष्मवस्त्रं च माल्यं च स्वर्णकुण्डलमुत्तमम् ।। ६३ ।।"
  },
  {
    "text": "माल्यं च वरदोलां च सुपक्वं क्षीरमेव च ।\nसर्वस्वं दक्षिणां दद्यात्स्तवनं कुरुते ध्रुवम् ।। ६४ ।।"
  },
  {
    "text": "शतकं ब्राह्मणानां च भोजयेत्परमादरात् ।\nब्रह्मणं वैष्णवं शास्त्रनिष्णातं पण्डितं वरम् ।। ६५ ।।"
  },
  {
    "text": "कुरुते वाचकं शुद्धमन्यथा निष्फलं भवेत् ।\nश्रीकृष्ण विमुखाद्दुष्टान्नोपदिष्टाच्च ब्राह्मणात् ।। ६६ ।।"
  },
  {
    "text": "श्रीकृष्णभक्तियुक्तं च पुराणं यः शृणोति च ।\nभक्तिं पुण्यं न लभते हन्ति पुण्यं पुराकृतम् ।। ६७ ।।"
  },
  {
    "text": "श्रीकृष्णभक्तियुक्ताच्च पुराणं यः शृणोति च ।\nभक्तिं पुण्यं च लभते यात्यन्ते श्रोहरेः पदम् ।। ६८ ।।"
  },
  {
    "text": "एतत्ते कथितं सर्व यच्छ्रु तं गुरुवक्त्रतः ।\nबिदायं देहि विप्रेन्द्र यामि नारायणाश्रमम् ।। ६९ ।।"
  },
  {
    "text": "दृष्ट्वा विप्रसमूहं च नमस्कर्तुं समागतः ।\nकथितं ब्रह्मवैवर्तं भवतामाज्ञया परम् ।। ७० ।।"
  },
  {
    "text": "नमोऽस्तु ब्राह्मणेभ्यश्च कृष्णाय परमात्मने ।\nशिवाय ब्रह्मणे नित्यं गणेशाय नमो नमः ।। ७१ ।।"
  },
  {
    "text": "कायेन मनसा वाचा परं भक्त्या दिवानिशम् ।\nभज सत्यं परं ब्रह्म राधेशं त्रिगुणात्परम् ।। ७२ ।।"
  },
  {
    "text": "नमो देव्यै सरस्वत्यै पुराणगुरवे नमः ।\nसर्वविघ्नविनाशिन्यै दुर्गादेव्यै नमो नमः ।। ७३ ।।"
  },
  {
    "text": "युष्माकं पादद्मानि दृष्ट्वा पुण्यानि शौनक ।\nअद्य सिद्धाश्रमं यामि यत्र देवो गणेश्वरः ।। ७४ ।।"
  },
  {
    "text": "इति श्रीब्रह्मवैवर्ते महापुराणे श्रीकृष्णजन्मखण्ड उत्तरार्धे नारदनारयणसंवादे\nसूतशौनकसंवादे त्रयस्त्रिंदशधिकशततमोऽध्यायः ।। १३३ ।।"
  },
  {
    "text": "समाप्तोऽयं श्रीमद्ब्रह्मवैवर्तपुराणस्थश्रीकृष्णजन्मखण्डस्योत्तरार्धः ।\nसमाप्तमिदं श्रीमद्ब्रह्मवैपर्तपुराणस्य चतुर्थं श्रीकृष्णजन्मखण्डं\nश्रीमद्व्यासमुनिप्रणीतं ब्रह्मवैवर्तपुराणं च"
  }
]
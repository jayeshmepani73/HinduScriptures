[
  {
    "text": "श्रीनारायण उवाच ।।\nअथ गोपाङ्गनाः सर्वाः काममत्ततया मुने ।।\nअतिप्रौढाश्च मानिन्यो नेश्वरं मेनिरे पतिम् ।। १ ।।\nकाश्चिदूचुरहो कृष्ण सस्मिता वक्रलोचनाः ।।\nमालतीपुष्पमुत्तोल्य देहि मे मालिकामिति ।। २ ।।\nकाश्चिदूचुरये कृष्ण स्वक्रोडेऽस्मांश्च कुर्विति ।।\nगृहीत्वाश्रीहरेः स्कन्धमारुरोह च काचन ।। ३ ।।\nउवाच काचिद्दर्पेण प्रमत्ता प्राणवल्लभम् ।।\nस्वकीयपीतवसनं परिधारय मामिति ।।४।।\nउवाच काचिदीशं तं सिन्दूरं देहि मामिति ।।\nउवाच काचित्प्राणेशं शीघ्रमागत्य साम्प्रतम् ।। ५ ।।\nकृत्वा कुन्तलसंस्कारं कुरु मे कबरीमिति ।।\nकाश्चित्संप्रेरयामासुः श्रीखण्डं बल्लवाय च ।।६।।\nस्वांगवेषविधायिन्यो भूषार्थं श्रुतिमूलयोः ।।\nउवाच काचित्कामेन परं संकेतपूर्वकम् ।। ७ ।।\nपश्यन्ती तन्मुखाम्भोजं सस्मिता मैथुनाय च ।।\nकाचिज्जग्राह मुरलीं बलादाकृष्य माधवम् ।। ८ ।।\nजहार पीतवसनं कृत्वा नग्नं च कामिनी ।।\nकामिन्यः काश्चिदित्यूचुर्मानिन्यो मधुसूदनम् ।। ९ ।।\nअलक्तकद्रवं देहि पादयोर्नखरेषु च ।।\nउवाच काचित्प्रेम्णा तं गण्डयोः स्तनयोर्मम ।।4.29.१०।।\nनानाचित्रविचित्राढ्यां करु पत्रावलीमिति ।।\nकृत्वाऽनुमानं मनसा दृष्ट्वा तासां प्रमत्तताम् ।। ११ ।।\nमाधवो राधया सार्द्धमन्तर्धानं चकार ह ।।\nअतीव निर्जने स्थाने मुदा स्वेच्छामयो विभुः ।। १२ ।।\nकलामानप्रकारं च शृंगारं च चकार ह ।।\nपर्वते पर्वते रम्ये द्वीपेद्वीपे सुनिर्जने ।। ।। १३ ।।\nतटे तटे नदीनां च सर्वजन्तुविवर्जिते ।।\nश्रीगोष्ठे रत्नशैले च वेलागङ्गातटेऽपि च ।। १४ ।।\nकालिन्दे च पुलिन्दे च मन्दिरे गन्धमादने ।।\nमनोहरे कुन्दवने कावेरीतीरनीरजे ।। १५ ।।\nपुष्पभद्रापुलिनजे पुष्पोद्याने सुपुष्पिते ।।\nसर्वत्र रमणं कृत्वा राधावेषं विधाय च ।। १६ ।।\nजगाम मलयद्रोणीं रम्यां चन्दनवायुना ।।\nशय्यां पुष्पमयीं कृत्वा तत्र रेमे तया सह ।। १७ ।।\nअतीव सुखसंभोगान्मूर्च्छां संप्राप्य राधिका ।।\nकृत्वा वक्षसि गोविन्दं पुलकाञ्चितविग्रहा ।।१८।।\nदृष्ट्वा तां मूर्च्छितां कृष्णो घनश्रोणिपयोधराम् ।।\nविलुप्तवेषां कामार्तां नग्नां शिथिलकुन्तलाम् ।। १९ ।।\nचेतनां कारयामास कृत्वा वक्षसि तन्द्रिताम् ।।\nवासयामास वसनं राधायामेखलाम्बरम् ।। 4.29.२० ।।\nकबरीं रचयामास किंचिद्वामेन वक्रताम् ।।\nमालतीमाल्यसंयुक्तां कुन्दपुष्पैश्च वेष्टिताम्।। ।। २१ ।।\nतस्याः कपाले सिंदूरतिलकं सुन्दरं ददौ ।।\nगण्डयोः स्तनयोश्चित्रां चकार पत्रिकां मुदा।।२२ ।।\nसालक्तकांश्च नखरांश्चित्रितान्पादपद्मयोः ।।\nनखैः कृत्रिमपद्मानि निर्ममे श्रोणिवक्षसोः ।। २३ ।।\nउत्थायाथ तया सार्द्धं जगाम हि सरोवरम् ।।\nनानाप्रकारपद्मानां राजिभिश्च विराजितम् ।। २४ ।।\nनिर्मलस्फटिकाकारजलपूर्णं मनोहरम् ।।\nहंसकारण्डवाकीर्णं जलकुक्कुटकूजितम् ।।२५।।\nमधुलुब्धमधुघ्राणां पद्मस्थानं सुपद्मजम् ।।\nचारुणा कलशब्देन शब्दितं शश्वदेव हि ।। २५ ।।\nतत्र स्नात्वा जलक्रीडां चकार ह तया सह ।।\nजलं ददौ राधिकायै मुदा सा माधवाय च ।। २७ ।।\nसहस्रदलपद्मे च गृहीत्वा माधवः स्वयम्।।\nएकं ददौ राधिकायै ररक्ष स्वार्थमेककम् ।।२८ ।।\nचन्दनागुरुकस्तूरीकुङ्कुमद्रवमीप्सितम् ।।\nस्वाङ्गं दत्त्वा राधिकायै लिलेप राधिकेश्वरः ।। २९।।\nततो गच्छंस्तया सार्द्धं ददर्श पुरतो वटम् ।।\nअतीवोत्तुङ्गशाखाग्रमतिविस्तृतमेव च ।। 4.29.३० ।।\nमूले योजनपर्यन्तं छायया परिवेष्टितम् ।।\nउवास तत्र गोविन्दः केतकीवनसन्निधौ ।।३१।।\nपुष्पाक्तेन सुशीतेन वायुना सुरभीकृते ।।\nचित्रं रहस्यं सुचिरं पुराणं च पुरातनम् ।। ।। ३२ ।।\nप्रहर्षितश्च श्रीकृष्णः कथयामास राधिकाम्।।\nएतस्मिन्नन्तरे तत्र ददर्श मुनिपुंगवम् ।।३३ ।।\nआगच्छन्तं च तं दृष्ट्वा प्रसन्नवदनेक्षणम् ।।\nन दृष्ट्वा हृदये रूपमीशस्य परमात्मनः ।। ३४ ।।\nध्यानाद्विरतमग्रे च पश्यन्तं बहिरेव तत् ।।\nसर्वावयववक्रं च कृष्णं सर्वदिगम्बरम् ।। ३५ ।।\nनाम्नाऽष्टवक्रं जटिलं ज्वलन्तं ब्रह्मतेजसा ।।\nमुखतोऽग्निमुद्गिरन्तं तपोराशिमिवोत्थितम् ।। ३६ ।।\nअहो किं वा ब्रह्मतेजो मूर्तिमन्तमिह स्वयम् ।।\nनखश्मश्रुसुदीर्घं च शांतं तेजस्विनं परम् ।। ३७ ।।\nपुटाञ्जलियुतं भक्त्या भीतं प्रणतकंधरम् ।।\nदृष्ट्वा हसन्तीं राधां तां वारयामास माधवः ।।३८।।\nप्रभावं कथयामास मुनीन्द्रस्य महात्मनः ।।\nअथ प्रणम्य गोविन्दं तुष्टाव मुनिपुंगवः ।।\nयत्स्तोत्रं च पुरा दत्तं शंकरेण महात्मना ।। ३९ ।।\nअष्टावक्र उवाच ।।\nगुणातीत गुणाधार गुणबीज गुणात्मक ।।\nगुणीश गुणिनां बीज गुणायन नमोऽस्तु ते ।। 4.29.४० ।।\nसिद्धिस्वरूप सिद्ध्येश सिद्धिबीज परात्पर ।।\nसिद्धिसिद्धिगुणाधीश सिद्धानां गुरवे नमः ।। ४१ ।।\nहे वेदबीज वेदज्ञ वेदिन्वेदविदां वर ।।\nवेदाज्ञाताद्यरूपेश वेदाज्ञेश नमोऽस्तु ते।। ४२ ।।\nब्रह्मानन्तेश शेषेन्द्र धर्मादीनामधीश्वर ।।\nसर्व सर्वेश शर्वेश बीजरूप नमोऽस्तु ते ।। ४३ ।।\nप्रकृते प्राकृत प्रज्ञ प्रकृतीश परात्पर ।।\nसंसारवृक्ष तद्बीज  फलरूप नमोऽस्तु ते ।। ४४ ।।\nसृष्टिस्थित्यन्तबीजेश सृष्टिस्थित्यन्तकारण ।।\nमहाविराट्तरोर्बीज राधिकेश नमोऽस्तु ते ।। ४५ ।।\nअहो यस्य त्रयः स्कन्धा ब्रह्मविष्णुमहेश्वराः ।।\nशाखाप्रशाखा वेदाद्यास्तपांसि कुसुमानि च ।। ४६ ।।\nसंसारविफला एव प्रकृत्यंकुरमेव च ।।\nतदाधार निराधार सर्वाधार नमोऽस्तु ते ।। ४७ ।।\nतेजोरूप निराकार प्रत्यक्षानूहमेव च ।।\nसर्वाकारातिप्रत्यक्ष स्वेच्छामय नमोऽस्तु ते ।। ४८ ।।\nइत्युक्त्वा स मुनिश्रेष्ठो निपत्य चरणाम्बुजे ।।\nप्राणांस्तत्याज योगेन तयोः प्रत्यक्ष एव च ।। ४९ ।।\nपपात तत्र तद्देहः पादपद्मसमीपतः ।।\nतत्तेजश्च समुत्तस्थौ ज्वलदग्निशिखोपमम् ।। 4.29.५० ।।\nसप्ततालप्रमाणं तु चोत्थाय च पपात ह।।\nभ्रामं भ्रामं च परितो लीनं चाभूत्पदाम्बुजे।।५१।।\nअष्टावक्रकृतं स्तोत्रं प्रातरुत्थाय यः पठेत् ।।\nपरं निर्वाण मोक्षं च समाप्नोति न संशयः ।। ५२ ।।\nप्राणाधिको मुमुक्षूणां स्तोत्रराजश्च नारद ।।\nहरिणाऽहो पुरा दत्तो वैकुण्ठे शंकराय च ।। ५३ ।।\nइति श्रीब्रह्मवैवर्ते म० श्रीकृ० ज० नाराय० मुनिमोक्षणप्रस्ताव एकोनत्रिंशोऽध्यायः ।। २९ ।।"
  }
]
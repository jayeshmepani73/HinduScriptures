[
  {
    "text": "अथ त्र्यशीतितमोऽध्यायः\nनन्द उवाच\nवेदानां कारणं त्वं च ब्रह्मादीनां च पुत्रक ।\nसर्वं कथय भद्रं ते कं पृच्छामि त्वया विना ।। १ ।।"
  },
  {
    "text": "विप्राणां यो हि धर्मश्च क्षत्रविद्शूद्रकर्मणाम् ।\nसंन्यासिनां च यो धर्मो यतीनां ब्रह्मचारिणाम् ।। २ ।।"
  },
  {
    "text": "विप्राणां विधवास्त्रीणां वैष्णवानां सतामपि ।\nपतिव्रतानां स्त्रीणां च तत्सर्व वक्तुमर्हसि ।। ३ ।।"
  },
  {
    "text": "गृहिणां गृहिणीनां च शिष्याणां च विशेषतः ।\nपुत्राणां चापि कन्यानां पितरं मातरं प्रति ।। ४ ।।"
  },
  {
    "text": "स्त्रीजातिश्च कतिविधा भक्तः कतिविधः प्रभो ।\nब्रह्माण्डं च कतिविधं वदनं च किमात्मकम् ।।\nकिं नित्यं कृत्रिमं किं च ब्रूहि सर्वं क्रमेण च ।। ५ ।।"
  },
  {
    "text": "श्रीभगवानुवाच\nसंध्यापूतः सदा विप्रः कुरुते मम सेवनम् ।\nनित्यं भुङ्कते मत्प्रसादमनिवेद्य कदा च न ।। ६ ।।"
  },
  {
    "text": "अन्नं विष्ठा जलं यद्विष्णोरनिवेदितम् ।\nविष्णुप्रसादभोजी च जीवन्मुक्तश्च ब्राह्मणः ।। ७ ।।"
  },
  {
    "text": "नित्यं तपस्यानिरतः शुचिः शान्तश्च शास्त्रवित् ।\nव्रततीर्थाश्रितो धर्मी नानाध्यापनसंयुतः ।। ८ ।।"
  },
  {
    "text": "विष्णुमन्त्रं गृहीत्वा च कृत्वा च गुरुसेवनम् ।\nगुहीत्वा तदनुज्ञां च पश्चाद्भवति स गृही ।। ९ ।।"
  },
  {
    "text": "दक्षिणां नित्यबूजानां गुरवे च निवेदयेत् ।\nगुरूणां पोषणं नित्यं कर्तव्यं नात्र संशयः ।। १० ।।"
  },
  {
    "text": "सर्वेषामपि वन्द्यानां पिता चैव महान् गुरुः ।\nपितुः शतगुणैर्माता मातुः शतगुणैः सुरः ।। ११ ।।"
  },
  {
    "text": "मन्त्रदस्तन्त्रदश्चैव सृराणां च चतुर्गुणः ।\nनारायणाश्च भगवान्गुरुः प्रत्यक्ष ईश्वरः ।। १२ ।।"
  },
  {
    "text": "उद्देशे दीयते तस्मै सुरायेति श्रुतौ श्रुतम् ।\nप्रत्यक्षभोक्ता स्वगुरुः स्वयं देही जनार्दनः ।। १३ ।।"
  },
  {
    "text": "गुरुर्ब्रह्मा गुरुर्विष्णुर्गुरुरेव स्वयं शिवः ।\nगुरौ च सर्वदेवाश्च तिष्ठन्ति सततं मुदा ।। १४ ।।"
  },
  {
    "text": "गुरौ तुष्टे हरिस्तुष्टो यस्मिंस्तुष्टे च देवता ।\nगुरुः पुत्रसमं स्नेहं शिष्येषु न करिष्यति ।। १५ ।।"
  },
  {
    "text": "लभते ब्रह्महत्यां च भुङ्क्ते कृत्वा च नाऽऽशिषम् ।\nस्वधर्मनिरतो विप्रो ब्राह्मणश्च सदा शुचिः ।। १६ ।।"
  },
  {
    "text": "विष्णुसेवी सदा विप्रस्तदन्योऽप्यशुचिः सदा ।\nब्राह्मणो वृषवाहश्च शूद्राणां सूपकारकः ।। १७ ।।"
  },
  {
    "text": "ब्राह्मणो देवलश्चैव संध्याहीनश्च दुर्बलः ।\nब्राह्मणश्च दिवाशायी शूद्रश्राद्धान्नभोजनः ।। १८ ।।"
  },
  {
    "text": "शूद्राणां शवदाही च ते च शूद्रसमा द्विजाः ।\nशालग्राममहामन्त्रं कृत्वा पूजां विधानतः ।। १९ ।।"
  },
  {
    "text": "भुङ्क्ते नंवेद्यशेषं च तत्पादोदकमेव च ।\nहरेः पादोदकं पीत्वा तीर्थस्नायी भवेन्नरः ।। २० ।।"
  },
  {
    "text": "मुच्यते सर्वपापेम्यो विष्णुलोकं स गच्छति ।\nस स्नातः सर्वतीर्थेषु सर्वयज्ञेषु दीक्षितः ।। २१ ।।"
  },
  {
    "text": "शालग्रामशिलातोयैर्योऽभिषेकं समाचरेत् ।\nगङ्गाजलाद्दशगुणं शालग्रामजलं व्रज ।। २२ ।।"
  },
  {
    "text": "नित्यं भुङ्क्ते च यो विप्रो जीवन्मुक्तः सुरैः समः ।\nविप्राणां नित्यकृत्यं च विष्णोर्नैवेद्यभोजनम् ।। २३ ।।"
  },
  {
    "text": "यत्नेन पूजनं तस्य तत्पाजोदकमेवनम् ।\nनित्यं त्रिसंध्यं कुरुते भक्त्या च मम पूजनम् ।। २४ ।।"
  },
  {
    "text": "एकादश्यां न भुङ्क्ते च मम वै जन्मवासरे ।\nशिवरात्रौ च हे तात श्रीरामनवमीदिने ।। २५ ।।"
  },
  {
    "text": "न च भुङ्क्ते व्रती यो हि जीवन्मुक्तो हि स द्विजः ।\nपृथिव्यां यानि तीर्थानि तस्य पादे च तानि च ।। २६ ।।"
  },
  {
    "text": "विप्रपादोदकं पीत्वा तीर्थस्नायी भवेन्नरः ।\nविप्रपादोदकक्लिन्ना यावत्तिष्ठति मेदिनी ।। २७ ।।"
  },
  {
    "text": "तावत्पुष्करपात्रेषु पिवन्ति पितरो जलम् ।\nविष्णुप्रसादभोजी च पवित्रां कुरुते महीम् ।। २८ ।।"
  },
  {
    "text": "तीर्थानि च नरांश्चैव जीवन्मुक्तो हि स द्विजः ।\nसर्वतीर्थेषु स स्नातो व्रतानां च फलं लभेत् ।। २९ ।।"
  },
  {
    "text": "पदे पदेऽश्वमेधस्य लभते निश्चितं फलम् ।\nवह्निवायुसमः पूतस्तेजसा भास्करोपमः ।। ३० ।।"
  },
  {
    "text": "यमदूतं यमं चैव स च स्वप्ने न पश्यति ।\nवैकुण्ठे मोदते सोऽपि पार्षदो हरिणा सह ।। ३१ ।।"
  },
  {
    "text": "न भवेत्तस्य पातो हि विप्रस्य हरिसेविनः ।\nविष्णुमन्त्रोपासकश्य स एव वैष्णवो द्विजः ।। ३२ ।।"
  },
  {
    "text": "ब्राह्मणो वैष्णवः प्राज्ञो न हि तस्मात्परः पुमात् ।\nवेदोक्तो वा पुराणोक्स्तन्त्रोक्तो वा ।।\nमनुः शुचिः ।। ३३ ।।"
  },
  {
    "text": "विचारतो गृहीत्वा तं शैवः शाक्तश्च वैष्णवः ।\nगुरुवक्त्राद्विष्णुमन्त्रोयस्य कर्णे विशत्ययम् ।। ३४ ।।"
  },
  {
    "text": "तं वैष्णवं महापूतं प्रवदन्ति मनीषिणः ।\nमन्त्रग्रहणमात्रेण जीवन्मुक्तो भवेन्नरः ।। ३५ ।।"
  },
  {
    "text": "भीत्तवा ब्रह्मण्डमखिलं यास्यत्येव हरेः पदम् ।\nपूर्वान्सप्त परान्सप्त सप्त मातामहादिकान् ।। ३६ ।।"
  },
  {
    "text": "सोदरानृद्धरेद्भक्तस्तत्प्रसूं तत्प्रसूं तथा ।\nजपेन्नारायणक्षेत्रे पुरश्चरणपूर्वकम् ।। ३७ ।।"
  },
  {
    "text": "पुरुषाणां सहस्रं च लीलयाऽ।त्मानमुद्वरेत् ।\nमन्त्रग्रहणमात्रेण फलमेतद्व्रजेश्वर ।। ३८ ।।"
  },
  {
    "text": "पुरश्चरणसंपर्कात्पुरुषाणां शतं शतम् ।\nऐकान्तिको वैष्णवश्चपुंसां लक्षं समुद्धरेत् ।। ३९ ।।"
  },
  {
    "text": "क्रिया विष्णुपदे यस्य संकल्पाश्च बहिःकृता ।\nद्विजाः सुरा मम प्राणा भक्तः प्राणत्परः प्रियः ।। ४० ।।"
  },
  {
    "text": "विश्वेषु प्रियपात्रेषु न मे भक्तात्परः प्रियः ।\nतेजीयांसं गुरुं दृष्ट्वा सर्वत्र रक्षितुं क्षमम् ।। ४१ ।।"
  },
  {
    "text": "कनोति मन्त्रग्रहणं तस्माद्भूयाद्विचक्षणः ।\nवयोहीनाज्ज्ञानहीनाद्विद्याहीनात्तथैव च ।।\nजातिहीनाद्गुरोर्मन्त्रं गृह्णीयान्न कदाचन ।। ४२ ।।"
  },
  {
    "text": "अशास्त्रार्थ क्षतं मन्त्रं न गुह्णीयात्कदाचन ।\nमूर्खादाश्रमहीनाच्च पितुः संन्यासिनस्तथा ।। ४३ ।।"
  },
  {
    "text": "रोगिणो वंशहीनाच्च भार्याहीनात्तथैव च ।\nमन्त्रक्षिप्तात्तथा मन्त्रं न गृह्णीयात्कदाचन ।। ४४ ।।"
  },
  {
    "text": "विष्णुमन्त्रं न गृह्णीयाद्विष्णुभक्ति विहीनतः ।\nन च शैवान्न शाक्ताच्च गृह्णीयाद्वैष्णवाद्द्विजात् ।। ४५ ।।"
  },
  {
    "text": "वयोहीनात्तथाऽल्पायुर्ज्ञानहीनादपण्डितः ।\nविद्याहीनाद्भवेन्मूढो जातिहीनात्क्षयो भवेत् ।। ४६ ।।"
  },
  {
    "text": "मूर्खान्मूर्खो भवेत्सद्यो दुःखी स्वाश्रमहीनतः ।\nयशोहानिः पितुश्चैव मृत्युः संन्यासिनस्तथा ।। ४७ ।।"
  },
  {
    "text": "रोगिणो व्याधियुक्तश्च निर्वंशो वंशहीनतः ।\nभार्याहीनोऽपि स्त्रीहीनान्मन्त्रक्षिप्ताद्गुरो समः ।। ४८ ।।"
  },
  {
    "text": "विष्णुभक्तिविहीनाच्च भक्तिहीनो भवेन्नरः ।\nशैवाच्छाक्ताद्गृहीत्वा च हरौ भक्तिर्न वर्धते ।। ४९ ।।"
  },
  {
    "text": "ब्राह्मणो वैष्णवः शुद्धः पक्वान्नं दातुमीश्वरः ।\nपक्वान्नं हरये दातुमक्षमश्चेतरो जनः ।। ५० ।।"
  },
  {
    "text": "ओंकारोच्चारणाद्धोमाच्छालग्रामशिलार्चनात् ।\nमह्यं पक्वान्नदानाच्च विप्रादन्यो व्रजेदधः ।। ५१ ।।"
  },
  {
    "text": "उदासीनाद्दूराचारान्न गृङ्णीयान्मनुं सुधीः ।\nदैवाद्यदि च गृह्णीयाद्धनहीनो भवेद्ध्रुवम् ।। ५२ ।।"
  },
  {
    "text": "ब्राह्मणानां सदा भक्ष्यं हविष्यं च निरामिषम् ।\nआमिषस्य परित्यागात्सूर्यंवत्तेजसा भवेत् ।। ५३ ।।"
  },
  {
    "text": "नित्यं नूतनभाण्डेन कर्तव्यः पाक एव च ।\nअथवा पक्षपर्यन्तं ततस्त्याज्यं मनीथिभि। ।। ५४ ।।"
  },
  {
    "text": "स्थानं सुसंस्कृतं कृत्वा पाकं निर्वृ त्य पूजकः ।\nस्थाने परिष्कृते विप्रो दत्त्वा मह्यं च भक्तितः ।। ५५ ।।"
  },
  {
    "text": "तदा निवेद्य भुङ्क्ते च दत्त्वा विप्राय सादरम् ।\nअनिवेद्य च भुक्त्त्वा च सुरापीतिर्भवेद्द्विजः ।। ५६ ।।"
  },
  {
    "text": "चन्द्रसूर्येपरागे वै चाऽऽशौचे मृतजातयोः ।\nस्पृष्टेनाशुचिना सद्याः पाकभाण़्डं परित्यजेत् ।। ५७ ।।"
  },
  {
    "text": "भृष्टं द्रव्यं तथाऽन्नं च धृत्वा धौते च वाससी ।\nपादप्रक्षालनं कृत्वा भुङ्कते स्थानो परिष्कृते ।। ५८ ।।"
  },
  {
    "text": "द्विर्भोजनं न कर्तव्यं स्थिते सूर्ये द्विजातिभिः ।\nनिष्फलं तद्भवेत्कर्म भुक्त्वा च नरकं व्रजेत् ।। ५९ ।।"
  },
  {
    "text": "यात्रां युद्वं नदीतीरं पुनर्भोजनमैथुने ।\nवर्जंयेच्छ्राद्धदिवसे हविष्याशी च संयमी ।। ६० ।।"
  },
  {
    "text": "द्विजाय विष्णुभक्ताय पात्रं दद्याद्वुधाय च ।\nवृषलीपतये चैव न दद्याय्छूद्रयाजिने ।। ६१ ।।"
  },
  {
    "text": "संध्याहीनाय दुष्टाय वृषवाहाय यत्नतः ।\nशुक्रविक्रयिणे चैव देवलाय कदाचन ।। ६२ ।।"
  },
  {
    "text": "प्रदत्तं पात्रमेतेभ्यो ब्राह्मणं नरकं नयेत् ।\nपात्रे भुक्तवा तद्दिवसे मैथुनान्नरकं व्रजेतु ।। ६३ ।।"
  },
  {
    "text": "सर्वेभ्यः पातकी तात कन्याविक्रयकारकः ।\nमून्यं गृहीत्वा यो दद्यात्स महारौरवं व्रजेत् ।। ६४ ।।"
  },
  {
    "text": "कन्यालोमप्रमाणान्तं वर्षं च पितृभिः सह ।\nकुम्भीपाके पच्यते च पुत्रश्चापि पुरोहितः ।। ६५ ।।"
  },
  {
    "text": "तस्मात्कन्यां सुपात्राय दानं कुर्याद्विचक्षणः ।\nशूद्रवद्ब्राह्मणेभ्यश्च नैव तद्वंशचाय च ।। ६६ ।।"
  },
  {
    "text": "विप्रवैष्णवयोर्धर्मः कथितश्च व्रजेश्वरः ।\nयदुक्तं च पुराणैश्च चतुर्भिः श्रुतिभिस्तथा ।। ६७ ।।"
  },
  {
    "text": "द्विजार्चनं क्षत्रियाणां तथा नारायणार्चनम् ।\nराज्यानां पालनं चैव रणे निर्भयता तथा ।। ६८ ।।"
  },
  {
    "text": "नित्यं दानं ब्राह्मणेभ्यः शरणागतरक्षणम् ।\nपुत्रतुल्यं प्रजानां च दुःखिनां परिपालनम् ।। ६९ ।।"
  },
  {
    "text": "शस्त्रास्त्राणां च नैपुण्यं रणे शौण्डीर्यमेव च ।\nतपश्च धर्मकृत्यं च यत्नतः कुरुते मुदा ।। ७० ।।"
  },
  {
    "text": "पण्डितं नीतिज्ञास्त्रज्ञं नित्यं च परिपालयेत् ।\nनियोजयेत्सभामध्ये नित्यं सद्भिश्च संयुते ।। ७१ ।।"
  },
  {
    "text": "हस्त्यश्वरथपादातं सेनाङ्गं च चतुष्टयम् ।\nपालयेद्यत्नतो नित्यं यशस्वी च प्रतापवान् ।। ७२ ।।"
  },
  {
    "text": "रणे निमन्त्रितश्चैव दाने न विमुखो भवेत् ।\nरणे वा यस्त्यजेत्प्राणांस्तस्य स्वर्गो यशस्करः ।। ७३ ।।"
  },
  {
    "text": "वैश्यानामपि वाणिज्यमीश्वरः कृषिपालने ।\nविप्रदेवार्चनं दानं तपस्या व्रतसेवनम् ।। ७४ ।।"
  },
  {
    "text": "विप्राणामर्चनं नित्यं शूद्रधर्मो विधीयते ।\nतत्कृषी तद्धनग्राही शूद्रश्चाण्डालतां व्रजेत् ।। ७५ ।।"
  },
  {
    "text": "गृध्रः कोटिसहस्राणि शतजन्मानि सूकरः ।\nश्वापदः शतजन्मानि शूदो विप्रधनापहः ।। ७६ ।।"
  },
  {
    "text": "यः शूद्रो ब्राह्मणीगामी मातृगामी स पातकी ।\nकृम्भीपाके पच्यते स यावद्वै ब्रह्मणः शातम् ।। ७७ ।।"
  },
  {
    "text": "कुम्भीपाके तप्रतैले भुक्तः सर्पैरहर्निशम् ।\nशब्दं च विकृताकारं कुरुते यमताडनात् ।। ७८ ।।"
  },
  {
    "text": "ततश्चाण्डालयोनिः स्यात्सप्तजन्मसु पातकी ।\nसप्तजन्मसु सर्पश्च जलौकाः सप्तजन्मसु ।। ७९ ।।"
  },
  {
    "text": "जन्मकोटिसहत्रं च विष्ठायां जायते कृमिः ।\nपुंश्चलीनां योनिकृमिः स भवेत्सप्तजन्मसु ।। ८० ।।"
  },
  {
    "text": "गर्वा व्रणकृमिः स्याच्च पातकी सप्तजन्मसु ।\nयोनौ योनौ भ्रमत्येवं न पुनर्जायते नरः ।। ८१ ।।"
  },
  {
    "text": "संन्यासिनां च यो धर्मो मन्मुखाच्च निशामय।\nदण्डग्रहणमात्रेण नरो नारायणो भवेत् ।। ८२ ।।"
  },
  {
    "text": "पूर्वकर्माणि दग्ध्वा च परकर्मनिकृन्तनम् ।\nकुरुते चिन्तयेन्मां च ह्यायाति मम मन्दिरम् ।। ८३ ।।"
  },
  {
    "text": "संन्यासिनां पदस्पर्शात्सद्यः पूता वसुंधरा ।\nसद्यः पुनन्ति तीर्थानि वैष्णवस्य यथा व्रज ।। ८४ ।।"
  },
  {
    "text": "संन्यासिनश्च स्पर्शेन निष्पापो जायते नरः ।\nसंन्यासिनं भोजयित्वा चाश्वमेधफलं लभेत् ।। ८५ ।।"
  },
  {
    "text": "नत्वा च कामतो दृष्ट्वा राजसूयफलं लभेत् ।\nफलं संन्यासिनां तुन्यं यतीनां ब्रह्मचारिणाम् ।। ८६ ।।"
  },
  {
    "text": "संन्याची याति सायाह्ने क्षुधितो गृहिणां गृहम् ।\nसदन्नं वा कदन्नं वा तद्दत्तं नैव वर्जयेत् ।। ८७ ।।"
  },
  {
    "text": "न याचते च मिष्टान्नं न कुर्यात्कोपमेव च ।\nन धनग्रहणं कुर्यादेकवासा निरीहतः ।। ८८ ।।"
  },
  {
    "text": "शीतग्रीष्मसमानश्च लोभमोहविवर्जितः ।\nतत्र स्थित्वैकरात्रं च प्रातरन्यत्स्थलं व्रजेत् ।। ८९ ।।"
  },
  {
    "text": "यानमानोहणं कृत्वा गृहीत्वा गृहिणो धनम् ।\nगृहं कृत्वा गृही रम्यात्स्वधर्मात्पतितो भवेत् ।। ९० ।।"
  },
  {
    "text": "कृत्वा चकृषिवाणिज्यं कुवृत्तिं कुरुते च यः ।\nस संन्यासी हृताचारः स्वधर्मात्वतितो भवेत् ।। ९१ ।।"
  },
  {
    "text": "अशुभं च शुभं वाऽपि स्वकर्म कुरुते यदि ।\nबहिष्कृतः स्वधर्मो वाऽप्युपहास्यश्च वै भवेत् ।। ९२ ।।"
  },
  {
    "text": "ब्राह्मणी पतिहीना या भवेन्निष्कामिनी सदा ।\nएकभुक्ता दिनान्ते सा हविष्यान्नरता सदा ।। ९३ ।।"
  },
  {
    "text": "न धत्ते दिव्यवस्त्रं च गन्धद्रव्यं सुतैलकम् ।\nस्रजं च चन्दनं चैव शङ्खसिन्दूरभूषणम् ।। ९४ ।।"
  },
  {
    "text": "त्यक्त्वा मलिनवस्त्रा स्यान्नित्यं नारायणं स्मरेत् ।\nनारायणस्य सेवां च कुरुते नित्यमेव च ।। ९५ ।।"
  },
  {
    "text": "तन्नामोच्चारणं शश्वत्कुरुते नान्यभक्तितः ।\nपुत्रतुल्यं च पुरुषं सदा पश्यति धर्मतः ।। ९६ ।।"
  },
  {
    "text": "मिष्टान्नं न च भुङ्क्ते सा न कुर्याद्विभवं व्रज ।\nएकादश्यां न भोक्तव्यं कृष्णजन्माष्टमीदिने ।। ९७ ।।"
  },
  {
    "text": "श्रीरामस्य नवम्यां तु शिवरात्रौ पवित्रया ।\nअघोरायां च प्रेतायां चन्द्रसूर्योपरागयोः ।। ९८ ।।"
  },
  {
    "text": "भृष्टं द्रव्यं परित्यज्य भुज्यते परमेव च ।\nताम्बूलं विधवास्त्रीणां यतीनां ब्रह्मचानिणाम् ।। ९९ ।।"
  },
  {
    "text": "संन्यासिनां च सौमांससुरातुल्यं श्रुतौ श्रुतम् ।\nरक्तशाकं मसूरं च जम्बीरं पर्णमेव च ।। १०० ।।"
  },
  {
    "text": "अलाबुर्वर्तुलाकारा वर्जनीया च तैरवि ।\nपर्यङ्कशायिनी नारी विधवा पातयेत्पतिम् ।। १०१ ।।"
  },
  {
    "text": "यानमारोहणं कृत्वा विधवा नरकं व्रजेत् ।\nन कुर्यात्केशसंस्कारं गात्रसंस्कारमेव च ।। १०२ ।।"
  },
  {
    "text": "केशवेणी जटारूपे तत्क्षौरं तीर्थकं विना ।\nतैलाभ्यङ्गंन कुर्वीत नहि पश्यति दर्पणम् ।। १०३ ।।"
  },
  {
    "text": "मुखं च परपुंसां च यात्रां नृत्यं महोत्सवम् ।\nनर्तनं गायनं चैव सुवेषं पुरुषं शुभम् ।। १०४ ।।"
  },
  {
    "text": "शृणुयाच्च सतां धर्म सामवेदनिरूपितम् ।\nपरमार्थ परं चैव निबोध कथयामि ते ।। १०५ ।।"
  },
  {
    "text": "अध्यापनमध्यानं शिष्याणां परिपालनम् ।\nगुरुणां सेवनं नित्यं द्विचदेवार्चनं तथा ।। १०६ ।।"
  },
  {
    "text": "सिद्धान्तशास्त्रनैपुण्यं भावनं स्वात्मतोषणम् ।\nव्याख्यानं परिशुद्धं च ग्रन्थाभ्यस्तं च संततम् ।। १०७ ।।"
  },
  {
    "text": "प्यवस्थापरिशुद्ध्यर्थ विचारो वेदसंमतः ।\nशास्त्रार्थाचरणं चैव कतध्यं स्वयमेव च ।। १०८ ।।"
  },
  {
    "text": "देवाह्निकेषु नैपुण्यं वेदाचरणमीप्सितम् ।\nवेदोक्तभक्षणं चैव पवित्राचरणं सदा ।। १०९ ।।"
  },
  {
    "text": "पतिव्रतानां यं धर्म तं निबोध व्रजेश्वर ।\nनित्यंतु भर्तर्यौत्सुक्यात्तत्पादोदकमीप्सितम् ।। ११० ।।"
  },
  {
    "text": "भक्तिभावेन सततं भोक्तव्यं तदनुज्ञया ।\nव्रतं तपस्यां देवार्चां परित्यज्य प्रयत्नतः ।। १११ ।।"
  },
  {
    "text": "कुर्याच्चरणसेवां च स्तवनं परितोषणम् ।\nतदाज्ञारहितं कर्म न कुयद्विरैतः सती ।। ११२ ।।"
  },
  {
    "text": "नारायणात्परं कान्तं ध्यायते सततं सती ।\nपरपुंसां मुखं चैव सुवेषपुरुषं परम् ।। ११३ ।।"
  },
  {
    "text": "यात्रामहोत्सवं नृत्यं नर्तनं गायनं व्रज ।\nपरक्रीडां च सततं न हि पश्यति सुव्रता ।। ११४ ।।"
  },
  {
    "text": "यद्भक्ष्यं स्वामिनो नित्यं तदेवमपि योषिताम् ।\nनहि त्यजेत्तु तत्सङ्गं क्षणमेव च सुव्रता ।। ११५ ।।"
  },
  {
    "text": "उत्तरे नोत्तरं दद्यात्स्वामिनश्य पतिव्रता ।\nन कोपं कुरुते शुद्वा ताडिता चापि कोपतः ।। ११६ ।।"
  },
  {
    "text": "क्षुधितं भोजयेत्कान्तं दद्यात्पानं च भोजनम् ।\nन बोधयेत्तं निद्रालुं प्ररेयेन्नैव कर्मसु ।। ११७ ।\nपुत्राणां च शतगुणं स्नेहं कुर्यात्पतीं सती ।\nपतिर्बन्धुर्गतिर्भर्ता दैवतं कुलयोषितः ।। ११८ ।।"
  },
  {
    "text": "शुभं दृष्ट्वा सुधातुल्यं कान्तं पश्यति सुन्दरी ।\nसस्मितं वदनं कृत्वा भक्तिभावेन यत्नतः ।। ११९ ।।"
  },
  {
    "text": "पुरुषाणां सहस्रं च सती स्त्री च समुद्धरेत् ।\nपतिः पतिव्रतानां च मुच्यते सर्वपातकात् ।। १२० ।।"
  },
  {
    "text": "नास्ति तेषां कर्मभोगः सतीनां व्रततेजसा ।\nतया सार्धं च निष्कर्मी मोदते हरिमन्दिरे ।। १२१ ।।"
  },
  {
    "text": "पृथिव्यां यानि तीर्थानि सतीपादेषु तान्यपि ।\nतेजश्च सर्वदेवानां मुनीनां च सतीषु च ।। १२२ ।।"
  },
  {
    "text": "तपस्विनां तपः सर्वं व्रतिनां यत्फलं व्रज ।\nदाने फलं यद्दातणां तत्सर्व तासु संततम् ।। १२३ ।।"
  },
  {
    "text": "स्वयं नारायणः शंभुर्विधाता जगतामपि ।\nसुराः सर्वे च मुनयो भीतास्ताभ्यां च संततम् ।। १२४ ।।"
  },
  {
    "text": "सतीनां पादरजसा सद्यः पूता वसुंधरा ।\nपतिव्रतां नमस्कृत्वा मुच्यते पातकान्नरः ।। १२५ ।।"
  },
  {
    "text": "त्रैलोक्यं भस्मसात्कर्तुं क्षणेनैव पतिव्रता ।\nस्वतेजसा समर्था सा महापुण्यवती सदा ।। १२६ ।।"
  },
  {
    "text": "सतीनां च पतिः साधुः पुत्रो निःशंक एव च ।\nन हि तस्य भयं किंचिद्देवेभ्यश्च यमादपि ।। १२७ ।।"
  },
  {
    "text": "शतजन्मपुण्यवतां गेहे जाता पतिव्रता ।\nपतिव्रताप्रसूः पूता जीवन्मुक्तः पिता तथा ।। १२८ ।।"
  },
  {
    "text": "सती स्त्री प्रातरुत्थाय त्यक्त्वा च रात्रिवाससम् ।\nभर्तारं च नमस्कृत्य करोति स्तवनं मुदा ।। १२९ ।।"
  },
  {
    "text": "गृहकार्यं ततः कृत्वा स्नात्वा धौते च वाससी ।\nगृहीत्वा शुक्लपुष्पं च भक्तितः पूजयेत्पतिम् ।। १३० ।।"
  },
  {
    "text": "स्नापयित्वा सुपूतेन जलेन निर्मलेन च ।\nतस्मै दत्त्वा धौतवस्त्रं तत्पादौ क्षालयेन्मुदा ।। १३१ ।।"
  },
  {
    "text": "आसने वासयित्वा च दत्त्वा भाले च चन्दनम् ।\nसर्वाङ्गलेपनं कृत्वा दत्त्वा माल्यं गलेऽपि च ।। १३२ ।।"
  },
  {
    "text": "सामवेदोक्तमन्त्रेण भोगद्रव्यैः सुधोपमैः ।\nसंपूज्य भक्तितः कान्तं स्तुत्वा च प्रणमेन्मुदा ।। १३३ ।।"
  },
  {
    "text": "ओं नमः कान्ताय शान्ताय सर्वदेवाश्रयाय स्वाहा ।\nइत्यनेनैव मन्त्रेण दत्त्वा पुष्पं च चन्दनम् ।। १३४ ।।"
  },
  {
    "text": "पाद्यार्ध्यं धूपदीपौ च वस्त्रं नैवेद्यमुत्तमम् ।\nजलं सुवासितं शुद्धं ताम्बूलं च सुवासितम् ।। १३५ ।।"
  },
  {
    "text": "दत्त्वा स्तोत्रं पठेद्यद्यत्कृतं वै पाठ्यमेव च ।\nओं नमः कान्ताय भर्त्रे च शिरश्चन्द्रस्वरूपिणे ।। १३६ ।।"
  },
  {
    "text": "नमः शान्ताय दान्ताय सर्वदेवाश्रयाय च ।\nनमो ब्रह्मस्वरूपाय सतीप्राणपराय च ।। १३७ ।।"
  },
  {
    "text": "नमस्याय च पूज्याय हृदाधाराय ते नमः ।\nपञ्चप्राणाधिदेवाय चक्षुषस्तारकाय च ।। १३८ ।।"
  },
  {
    "text": "ज्ञानाधाराय पत्नीनां परमानन्दरूपिणे ।\nपतिर्ब्रह्मा पतिर्विष्णुः पतिरेव महेश्वरः ।। १३९ ।।"
  },
  {
    "text": "पतिश्च निर्गुणाधारो ब्रह्मरूप नमोऽस्तु ते ।\nक्षमस्व भगवन् दोषं ज्ञानाज्ञानकृतं च यत् ।। १४० ।।"
  },
  {
    "text": "पत्नीबन्धो दयासिन्धो दासीदोषं क्षमस्व मे ।\nइदं स्तोत्रं महापुण्यं सृष्ट्यादौ पद्मया कृतम् ।। १४१ ।।"
  },
  {
    "text": "सरस्वत्या च धरया गङ्गया च पुरा व्रज ।\nसावित्र्या च कृतं पूर्वं ब्रह्मणे चापि नित्यशः ।। १४२ ।।"
  },
  {
    "text": "पार्वत्या च कृतं भक्त्या कैलासे शंकराय च ।\nमुनीनां च सुराणां च पत्नीभिश्च कृतं पुरा ।। १४३ ।।"
  },
  {
    "text": "पतिव्रतानां सर्वासां स्तोत्रमेतच्छुभावहम् ।\nइदं स्तोत्रं महापुण्यं या श्रृणोति पतिव्रता ।। १४४ ।।"
  },
  {
    "text": "नरोऽन्यो वाऽपि नारी वा लभते सर्ववाञ्छितम् ।\nअपुत्रो लभते पुत्रं निर्धनो लभते धनम् ।। १४५ ।।"
  },
  {
    "text": "रौगी च मुच्यते रोगाद्बद्धो मुच्येत बन्धनात् ।\nपतिव्रता च स्तुत्वा च तीर्थस्नानफलं लभेत् ।। १४६ ।।"
  },
  {
    "text": "फलं च सर्वं तपसां व्रतानां च व्रजेश्वर ।\nइदं स्तुत्वा नमस्कृत्वा भुङ्क्ते सा तदनुज्ञया ।।\nउक्तः पतिव्रताधर्मो गृहिणां श्रुयतां व्रज ।। १४७ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तंo नारदानाo भगवन्नन्दसंo\nत्र्यशीतितमोऽध्यायः ।। ८३ ।।"
  }
]
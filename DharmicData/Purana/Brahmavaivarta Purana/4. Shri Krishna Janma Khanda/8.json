[
  {
    "text": "।। नारद उवाच ।। ।।\nजन्माष्टमीव्रतं ब्रूहि व्रतानां व्रतमुत्तमम् ।।\nफलं जयंतीयोगस्य सामान्येनैव सांप्रतम् ।। १ ।।\nको वा दोषोऽप्यकरणे भोजनो वा महामुने ।।\nउपवासफलं किं वा जयंत्यां च सुसंमतम् ।। २ ।।\nव्रतं पूजाविधानं च संयमस्य च सांप्रतम् ।।\nउपवासपारणयोः सुविचार्य वद प्रभो ।। ३ ।।\n।। नारायण उवाच ।। ।।\nकृत्वा हविष्यं सप्तम्यां संयतः पारणे तथा ।।\nअरुणोदयवेलायां समुत्थाय परेऽहनि ।। ४ ।।\nप्रातःकृत्य संविधाय स्नात्वा संकल्पमाचरेत् ।।\nव्रतोपवासयोर्ब्रह्मञ्छ्रीकृष्णप्रीतिहेतुकम् ।। ५ ।।\nमन्वादिदिवसे प्राप्ते यत्फलं स्नानपूजनैः ।।\nफलं भाद्रपदेऽष्टम्यां भवेत्कोटिगुणं द्विज ।। ६ ।।\nतस्यां तिथौ वारिमात्रं पितॄणां यः प्रयच्छति ।।\nगयाश्राद्धं कृतं तेन शताब्दं नात्र संशयः ।। ७ ।।\nस्नात्वा नित्यक्रियां कृत्वा निर्माय सूतिकागृहम् ।।\nलोहखंडवह्निजालैर्युक्तं रक्षकसंघकैः।।   ।। ८ ।।\nतत्र द्रव्यं बहुविधं नाभिच्छेदनकर्तनम् ।।\nधात्रीस्वरूपां नारीं च यत्नतः स्थापयेद्बुधः ।। ९ ।।\nपूजाद्रव्याणि चारूणि  सोपचाराणि षोडश ।।\nफलान्यष्टौ च मिष्टानि द्रव्याण्येव हि नारद ।। 4.8.१० ।।\nजातीफलं च कंकोलं दाडिमं श्रीफलं तथा ।।\nनारिकेरं च जंबीरं कूष्मांडं च सुवाससम् ।। ११ ।।\nआसनं वसनं पाद्यं मधुपर्कं तथैव च ।।\nअर्घ्यमाचनीयं च स्नानीयं शयनं तथा ।।१२ ।।\nगंधं पुष्पं च नैवेद्यं तांबूलमनुलेपनम् ।।\nधूपदीपौ भूषणं वै चोपचारांश्च षोडश ।। १३ ।।\nपादप्रक्षालनं कृत्वा धृत्वा धौते च वाससी ।।\nआचम्य चासने स्थित्वा स्वस्तिवाचनपूर्वकम् ।। १४ ।।\nघटस्यारोपणं कृत्वा संपूज्य पंच देवताः ।।\nघटे ह्यावाहनं कृत्वा श्रीकृष्णं परमेश्वरम् ।। १५ ।।\nवसुदेवं देवकीं च यशोदां नंदमेव च ।।\nरोहिणीं बलदेवं च षष्ठीदेवीं वसुंधराम् ।। १६ ।।\nरोहिणीं ब्राह्मणीं चैव अष्टमीं स्थानदेवताम् ।।\nअश्वत्थाम्ना सह बलिं हनुमंतं विभीषणम् ।। १७ ।।\nकृपं परशुरामं च वेदव्यासं मृकंडकम् ।।\nसर्वस्यावाहनं कृत्वा ध्यानं कुर्याद्धरेस्तदा ।। १६ ।।\nपुष्पकं मस्तके न्यस्य पुनर्ध्यायेद्विचक्षणः ।।\nध्यानं च सामवेदोक्तं शृणु वक्ष्यामि नारद ।। १९ ।।\nब्रह्मणा कथितं पूर्वं कुमाराय महात्मने ।। 4.8.२० ।।\nबालं नीलांबुजाभमतिशयरुचिरं स्मेरवक्त्रांबुजं तं\nब्रह्मेशानंतधर्मैः कतिकतिदिवसैः स्तूयमानं परं यत् ।।\nध्यानासाध्यमृषीन्द्रैर्मुनिगणमनुजैः सिद्धसंघैरसाध्यं\nयोगींद्राणामचिंत्यमतिशयमतुलं साक्षिरूपं भजेऽहम् ।। २१ ।।\nध्यात्वा पुष्पं च दत्त्वा च तत्सर्वं च निवेदयेत् ।।\nएवं व्रती व्रतं कुर्याच्छृणु मंत्रक्रमं मुने ।। २२ ।।\nआसनं सर्वशोभाढ्यं सद्रत्नमणिनिर्मितम्।।\nविचित्रं च विचित्रेण गृह्यतां शोभनं हरे ।। २३ ।।\nवसनं वह्निशौचं च निर्मितं विश्वकर्मणा ।।\nप्रतप्तस्वर्णखचितं चित्रितं गृह्यतां हरे ।। २४ ।।\nपादप्रक्षालनार्थं च स्वर्णपात्रस्थितं जलम् ।।\nपवित्रं निर्मलं चारु पाद्यं च गृह्यतां हरे ।। २५ ।।\nमधुसर्पिर्दधिक्षीरं शर्करासंयुतं परम् ।।\nस्वर्णपात्रस्थितं देयं स्नानार्थं गृह्यतां हरे ।। २६ ।।\nदूर्वाक्षतं शुक्लपुष्पं स्वच्छतोयसमन्वितम् ।।\nचंदनागुरुकस्तूरीसहितं गृह्यतां हरे ।। २७ ।।\nसुस्वादु स्वच्छतोयं च वासितं गंधवस्तुना ।।\nशुद्धमाचमनीयं च गृह्यतां परमेश्वर ।। २८ ।।\nगंधद्रव्यसमायुक्तं विष्णो तैलं सुवासितम् ।।\nआमलक्या द्रवं चैव स्नानीयं गृह्यतां हरे ।। २९ ।।\nसद्रत्नमणिसारेण रचितां सुमनोहराम् ।।\nछादितां सूक्ष्मवस्त्रेण शय्यां च गृह्यतां हरे ।। 4.8.३० ।।\nचूर्णं च वृक्षभेदानां मूलानां द्रवसंयुतम् ।।\nकस्तूरीद्रवसंयुक्तं गन्धं च गृह्यतां हरे ।। ३१ ।।\nपुष्पं सुगंधियुक्तं च संयुक्तं कुंकुमेन च ।।\nसुप्रियं सर्वदेवानां सांप्रतं गृह्यतां हरे ।। ३२ ।।\nगृह्यतां स्वस्तिकोक्तं च मिष्टद्रव्यसमन्वितम् ।।\nसुपक्वफलसंयुक्तं नैवेद्यं गृह्यतां हरे ।। ३३ ।।\nलड्डुकं मोदकं चैव सर्पिः क्षीरं गुडं मधु ।।\nनवोद्धृतं दधि तक्रं नैवेद्यं गृह्यतां हरे ।। ३४ ।।\nशीतलं शर्करायुक्तं क्षीरस्वादुसुपक्वकम् ।।\nतांबूलं भोगसारं च कर्पूरादिसमन्वितम् ।। ३५ ।।\nभक्त्या निवेदितमिदं गृह्यतां परमेश्वर ।।\nचन्दनागुरु कस्तूरीकुंकुमद्रवसंयुतम् ।। ३६ ।।\nअबीरचूर्णं रुचिरं गृह्यतां परमेश्वर ।।\nतरुभेदरसोत्कर्षो गंधयुक्तोऽग्निना सह ।। ३७ ।।\nसुप्रियः सर्वदेवानां धूपोऽयं गृह्यतां हरे ।।\nघोरांधकारनाशैकहेतुरेव शुभावहः ।। ३८ ।।\nसुप्रदीपो दीप्तिकरो दीपोऽयं गृह्यतां हरे ।।\nपवित्रं निर्मलं तोयं कर्पूरादिसमायुतम् ।। ३९ ।।\nजीवनं सर्वबीजानां पानार्थं गृह्यतां हरे ।।\nनानापुष्पसमायुक्तं ग्रथितं सूक्ष्मतंतुना ।। 4.8.४० ।।\nशरीरभूषणवरं माल्यं च प्रतिगृह्यताम् ।।\nदत्त्वा देयानि द्रव्याणि पूजोपयोगितानि च ।। ४१ ।।\nव्रतस्थानस्थितं द्रव्यं हरये देयमेव च ।।\nफलानि तरुबीजानि स्वादूनि सुंदराणि च ।। ४२ ।।\nवंशवृद्धिकराण्येव गृह्यतां परमेश्वर ।।\nआवाहितांश्च देवांश्च प्रत्येकं पूजयेद्व्रती ।। ४३ ।।\nतान्पूज्य भक्तिभावेन दद्यात्पुष्पांजलित्रयम् ।।\nसुनंदनंदकुमुदान्गोपान्गोपीश्च राधिकाम् ।। ४४ ।।\nगणेशं कार्त्तिकेयं च ब्रह्माणं च शिवं शिवाम् ।।\nलक्ष्मीं सरस्वतीं चैव दिक्पालांश्च ग्रहांस्तथा ।। ४५ ।।\nशेषं सुदर्शनं चैव पार्षदप्रवरांस्तथा।।\nसम्पूज्य सर्वदेवांश्च प्रणम्य दंडवद्भुवि ।।\nब्राह्मणेभ्यश्च नैवेद्यं दत्त्वा दद्याच्च दक्षिणाम् ।। ४६ ।।\nकथां च जन्माध्यायोक्तां शृणुयाद्भक्ति भावतः ।।\nतदा कुशासने स्थित्वा कुर्याज्जागरणं व्रती ।। ४७ ।।\nप्रभाते चाह्निकं कृत्वा संपूज्य श्रीहरिं मुदा ।।\nब्राह्मणान्भोजयित्वा च कारयेद्धरिकीर्तनम् ।। ४८ ।।\n।। नारद उवाच ।। ।।\nव्रतकालव्यवस्थां च वेदोक्तां सर्वसंमताम् ।।\nवेदार्थं च समालोच्य संहितां च पुरातनीम् ।।४९।।\nउपवासे जागरणे व्रते किं वा फलं मुने ।।\nकिं वा पापं तत्र भुक्त्वा वद वेदविदां वर ।।4.8.५० ।।\n।। श्रीनारायण उवाच ।। ।।\nअष्टमी कर्क्षसंयुक्ता रात्र्यर्थे यदि दृश्यते ।।\nस एव मुख्यकालश्च तत्र जातः स्वयं हरिः ।। ५१ ।।\nजयं पुण्यं च कुरुते जयंती तेन संस्मृता ।।\nतत्रोपोष्य व्रतं कृत्वा कुर्याज्जागरणं बुधः ।। ५२ ।।\nसर्वापवादः कालोऽयं प्रधानः सर्वसंमतः ।।\nइति वेदविदां वाणी चेत्युक्ता वेधसा पुरा ।। ५३ ।।\nतत्र जागरणं कृत्वा यश्चोपोष्य व्रतं चरेत् ।।\nकोटिजन्मार्जितात्पापान्मुच्यते नात्र संशयः ।। ५४ ।।\nवर्जनीया प्रयत्नेन सप्तमीसहिताष्टमी ।।\nसा सर्क्षापि न कर्तव्या सप्तमीसहिताष्टमी ।।\nअविद्धायां कऋक्षायां जातो देवकिनंदनः ।। ५५ ।।\nवेदवेदांगगुप्तेतिविशिष्टं मंगलक्षणे ।।\nव्यतीते रोहिणीऋक्षे व्रती कुर्याच्च पारणाम् ।। ५६ ।।\nतिथ्यंते च हरिं स्मृत्वा कृत्वा देवार्चनं व्रती। ।।\nपारणं पावनं पुंसां सर्वपापप्रणाशनम् ।। ५७ ।।\nउपवासांगभूतं च फलदं सिद्धिकारणम् ।।\nसर्वेष्वेवोपवासेषु दिवा पारणमिष्यते ।। ५८ ।।\nअन्यथा फलहानिः स्यात्कृते धारणपारणे।।\nन रात्रौ पारणं कुर्यादृते वै रोहिणीव्रतात् ।।५९।।\nनिशायां पारणं कुर्याद्वर्जयित्वा महानिशाम् ।।\nपूर्वाह्णे पारणं शस्तं कृत्वा विप्रसुरार्चनम् ।। 4.8.६० ।।\nसर्वेषां संमतं कुर्यादृते वै रोहिणी व्रतम् ।।\nबुधसोमसमायुक्ता जयंती यदि लभ्यते ।।६१।।\nन कुर्याद्गर्भवासं च तत्र कृत्वा व्रतं व्रती ।।\nउदये चाष्टमी किंचिन्नवमी सकला यदि ।। ६२ ।।\nभवेद्बुधेंदुसंयुक्ता प्राजापत्यर्क्षसंयुता ।।\nअपिवर्षशतेनापि लभ्यते वा न लभ्यते ।। ६३ ।।\nव्रतं तत्र व्रती कुर्यात्पुंसां कोटिं समुद्धरेत् ।।\nनृणां विना व्रतेनापि भक्तानां हीनसंपदाम् ।। ६४ ।।\nकृतेनैवोपवासेन प्रीतो भवति माधवः ।।\nभक्त्या नानोपचारेण रात्रौ जागरणेन च ।। ६५ ।।\nफलं ददाति दैत्यारिर्जयन्तीव्रतसंभवम् ।।\nवित्तशाठ्यमकुर्वाणः सम्यक्फलमवाप्नुयात् ।।६६।।\nकुर्वाणो वित्तशाठ्यं च लभते सदृशं फलम् ।।\nअष्टम्यामथ रोहिण्यां न कुर्यात्पारणं बुधः ।। ६७ ।।\nहन्यात्पुराकृतं पुण्यं चोपवासार्जितं फलम् ।।\nतिथिरष्टगुणं हंति नक्षत्रं च चतुर्गुणम् ।। ६८ ।।\nतस्मात्प्रयत्नतः कुर्यात्तिथिभांते च पारणम् ।।\nमहानिशायां प्राप्तायां तिथिभांतं यदा भवेत् ।। ६९ ।।\nतृतीयेऽह्नि मुनिश्रेष्ठ पारणं कुरुते बुधः ।।\nषण्मुहूर्ते व्यतीते तु रात्रावेव महानिशा ।। 4.8.७० ।।\nलभते ब्रह्महत्यां च तत्र भुक्त्वा च नारद ।।\nगोमांसविण्मूत्रसमं तांबूलं च फलं जलम् ।। ७१ ।।\nपुंसामभक्ष्यं शुद्धानामोदनस्य च का कथा ।।\nत्रियामां रजनी प्राहुस्त्यक्त्वाद्य च चतुष्टयम् ।। ७२ ।।\nनाडीनां तदुभे सन्ध्ये दिवसाद्यंतसंज्ञिते ।।\nजन्माष्टम्यां च शुद्धायां कृत्वा जागरणं व्रतम् ।। ७५ ।।\nशतजन्मकृतात्पापान्मुच्यते नात्र संशयः ।।\nजन्माष्टम्यां च शुद्धायामुपोष्य केवलं नरः ।। ७४ ।।\nअश्वमेधफलं तस्य व्रतं जागरणं विना ।।\nयद्बाल्ये यच्च कौमारे यौवने यच्च वार्धके ।। ७५ ।।\nसप्तजन्मकृतात्पापान्मुच्यते नात्र संशयः ।।\nश्रीकृष्णजन्मदिवसे यश्च भुक्तं नराधमः ।। ७६ ।।\nस भवेन्मातृगामी  च ब्रह्महत्याशतं लभेत् ।।\nकोटिजन्मार्जितं पुण्यं तस्य नश्यति निश्चितम् ।। ७७ ।।\nअनर्हश्चाशुचिः शश्वद्दैवे पित्र्ये च कर्मणि ।।\nअन्ते वसेत्कालसूत्रे यावच्चंद्रदिवाकरौ ।। ७८ ।।\nकृमिभिः शूलतुल्यैश्च तीक्ष्णदंष्ट्रैश्च भक्षितः ।।\nपापी ततः समुत्थाय भारते जन्म चेल्लभेत् ।। ७९ ।।\nषष्टिवर्षसहस्राणि विष्ठायां च कृमिर्भवेत् ।।\nगृध्रकोटिसहस्राणि शतजन्मानि सूकरः ।। 4.8.८० ।।\nश्वापदः शतजन्मानि सृगालः सप्त जन्म च ।।\nसप्तजन्मसु सर्पश्च काकश्च सप्तजन्मसु ।। ८१ ।।\nततो भवेन्नरो मूको गलत्कुष्ठी सदातुरः ।।\nततो भवेत्पशुघ्नश्च व्यालग्राही ततो भवेत् ।। ८२ ।।\nतदंते च भवेद्दस्युर्धर्महीनश्च गृध्रकः ।।\nततो भेवत्स रजकस्तैलकारस्ततो भवेत् ।। ८३ ।।\nततो भवेद्देवलको ब्राह्मणश्च सदाऽशुचिः ।।\nउपवासासमर्थश्चेदेकं विप्रं च भोजयेत् ।। ८४ ।।\nतावद्धनानि वा दद्याद्यद्भुक्तं द्विगुणं भवेत् ।।\nसहस्रसंमितां देवीं जपेद्वा प्राणसंयमान् ।। ।। ८५ ।।\nकुर्याद्द्वादशसंख्याकान्यथार्थं तद्व्रते नरः ।।\nइत्येवं कथितं वत्स श्रुतं यद्धर्मवक्त्रतः ।।\nव्रतोपवासपूजानां विधानमकृते च यत् ।। ८६ ।।\nइति श्रीब्रह्मवैवर्ते महापुराणे नारायणनारदसंवादे श्रीकृष्णजन्मखण्डे कृष्णजन्माष्टमीव्रतपूजोपवासनिरूपणं नामा ष्टमोऽध्यायः ।। ८ ।।"
  }
]
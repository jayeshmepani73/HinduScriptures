[
  {
    "text": "अथ पञ्चदशाधिकशततमोऽध्यायः\nनारायण उवाच\nअथ भीता रक्षकास्ते समूतुर्बाणमीश्वरम् ।\nस्कन्दं गणेशं दुर्गां च दण्डवत्प्रणिपत्य च ।। १ ।।"
  },
  {
    "text": "रक्षका ऊचुः\nअहो दुष्टश्च कालोऽयमतीव दुरतिक्रमः ।\nस्वतन्त्रा बालिका प्रौढा पतिमिच्छति सांप्रतम् ।। २ ।।"
  },
  {
    "text": "असङ्गसंगमं नाथ साधूनां दुःखकारणम् ।\nसंसर्गजा गुणा दोषा भवन्ति सततं नृणाम् ।। ३ ।।\nचित्रलेखा स्वयं दूती समानीय परं वरम् ।\nरणशूरं महावीरं नृपेन्द्रं च महारथम् ।। ४ ।।"
  },
  {
    "text": "युवानं व्याधिहीनं च कन्दर्पादपि सुन्दरम् ।\nसंभोगं कारयामास बुबुधे न दिवानिशम् ।। ५ ।।"
  },
  {
    "text": "सांप्रतं तव कन्या साऽप्यूषागर्भवती सती ।\nकुलजा कुलयोश्चैव तप्ताङ्गारस्वरूपिणी ।। ६ ।।"
  },
  {
    "text": "दौहित्रो वाऽपि दौहित्री बभुव सांप्रतं तव।\nकन्यां पश्य महाप्रौढां नगरीं नागरान्विताम् ।। ७ ।।"
  },
  {
    "text": "नखविक्षतसर्वाङ्गीं वराधीनां च चञ्चलाम् ।\nपुंसश्च सङ्गिरीं शश्वद्रहस्ये रतिसङ्गिनीम् ।। ८ ।।"
  },
  {
    "text": "सस्मितां सकटाक्षां च च़ञ्चलेक्षणवीक्षताम् ।\nएवं श्रुत्वा लज्जितश्च बाणस्तत्र चुकोप ह ।। ९ ।।"
  },
  {
    "text": "युद्धाय च मतिं चक्रे वारितः शभुना भृशम् ।\nवारितश्च गणेशेन स्कन्देन शिवया तथा ।। १० ।।"
  },
  {
    "text": "भैरव्या भद्रकाल्या च योगिनीभिश्च संततम् ।\nअष्टभिर्भैरवैश्चैव रुद्रैरेकादशात्मकैः ।। ११ ।।"
  },
  {
    "text": "भूतैः प्रेतैश्च कूष्माण्डैर्वेतालैर्ब्रह्मराक्षसैः ।\nयोसीन्द्रैरपि सिद्धेन्द्रै रुद्रैश्चण्डादिभिस्तथा ।। १२ ।।"
  },
  {
    "text": "कोटर्या प्रामदेव्या च यथा मात्रा हिताय च ।\nउवाच शंकरो बाणं मूढं पण्डितमानिनम्\nहितं सत्यं नीतिशास्त्रं परिणामसुखावहम् ।। १३ ।।"
  },
  {
    "text": "महादेव उवाच\nशृणु बाण प्रवक्ष्यामि कथामेतां पुरातनीम् ।\nभुवो भारावतरणे भारते स्वयमीश्वरः ।। १४ ।।"
  },
  {
    "text": "निहत्य सर्वान्राजेन्द्रान्द्वारकायां विराजते ।\nयस्य लोमसु विश्वानि तस्य वासः सदीश्वरः ।। १५ ।।"
  },
  {
    "text": "वासुदेव इति ख्यातः कथ्यते तेन कोविदैः ।\nधातुर्विधाता भगवांश्चक्रपाणिः स्वयं भुवि ।। १६ ।।"
  },
  {
    "text": "ब्रह्मविष्णुशिवादीनामीश्वरः प्रकृतेः परः ।\nनिर्गुणश्च निरीहश्च भक्तानुग्रहविग्रहः ।। १७ ।।"
  },
  {
    "text": "परं ब्रह्म परं धाम परमात्मा च देहिनः ।\nयस्मिन्गते शवो जीवो संग्रामस्तेन संभवेत् ।। १८ ।।"
  },
  {
    "text": "शस्त्रविद्धो महाकाशो यथा मूढ दिशस्तथा ।\nतथाऽऽत्मा च निराकारो देही च ध्यानहेतुना ।। १९ ।।"
  },
  {
    "text": "तस्य पुत्रोऽनिरुद्धश्च महाबलपराक्रमः ।\nत्रैलोक्यमपि संहर्तुं क्षणेन च क्षमः स्वयम् ।। २० ।।"
  },
  {
    "text": "सर्वे वेवाश्च दैत्याश्च बलवन्तो महारथाः ।\nते सर्वे चानिरुद्धस्य कलां नार्हन्ति षोडशीम् ।। २१ ।।"
  },
  {
    "text": "ययोरेव समं वित्तं ययोरेव समं बलम् ।\nतयोर्विवाहो मैत्री च न तु पुष्टविपुष्टयोः ।। २२ ।।"
  },
  {
    "text": "बलिः पिता ते दैत्यानां सारभूतो महारथः ।\nक्षणेन येन नीतश्च सुतलं स हरेः कला ।। २३ ।।"
  },
  {
    "text": "सर्वे चांशकलाः पुंसः परिपूर्णतमस्य च ।\nवृन्दावनेश्वरस्यापि कृष्णस्य परमात्मनः ।। २४ ।।"
  },
  {
    "text": "पार्वत्युवाच\nध्यायते ध्याननिष्ठश्च हृत्पद्मे च दिवानिश्म् ।\nब्रह्मा महेशः मेषश्च भगवन्तं सनातनम् ।। २५ ।।"
  },
  {
    "text": "दिनेशश्च गणेशश्च योगीन्द्राणां गुरोर्गुरुः ।\nध्यायते परमात्मानं भगवन्तं सनातनम् ।। २६ ।।"
  },
  {
    "text": "सनत्कुमारः कपिलो नरो नारायणस्तथा ।\nध्यायते हृदयाम्भोजे भगवन्तं सo ।। २७ ।।"
  },
  {
    "text": "मनवश्च मुनीन्द्राश्च सिद्धेन्द्रा योगिनां वराः ।\nध्यानासाध्यं च ध्यायन्ते भगवन्तं सo ।। २८ ।।"
  },
  {
    "text": "सर्वादिं सर्वबीजं च सर्वेशं च परात्परम् ।\nध्यायन्ते ज्ञानिनः सर्वे भगवन्तं सo ।। २९ ।।"
  },
  {
    "text": "गणेश उवाच\nअभाग्यं च बलेश्चापि वैष्णवस्य महात्मनः ।\nमूढोऽयमीदृशः पुत्रः प्रह्लादस्य च धीमतः ।। ३० ।।"
  },
  {
    "text": "स्कन्द उवाच\nअये भ्रातर्न श्रुता च हिरण्यकशिपोः कथा ।\nहिरण्याक्षस्य च मधोः कैटभस्य महात्मनः ।। ३१ ।।"
  },
  {
    "text": "पूर्वजास्तेऽपि ते दैत्या महाबलपराक्रमाः ।\nक्रमेण विष्णुना नीता लीलया यमसादनम् ।। ३२ ।।"
  },
  {
    "text": "भगवान्यस्य संहर्ता स्वयं नारायणः प्रभुः ।\nतस्य को रक्षिता भ्रातर्निवर्तस्व शुभायच ।। ३३ ।।"
  },
  {
    "text": "तेषां च वचनं श्रुत्वा तानुवाचासुरेश्वरः ।\nकोपरक्तास्यनयनो धनुष्पाणिर्यथाऽन्तकः ।। ३४ ।।"
  },
  {
    "text": "बाण उवाच\nशृणु मातः प्रवक्ष्यामि शृणु तात महेश्वर ।\nशृणु भ्रातर्गणपते शृणु भ्रातश्च कार्तिक ।। ३५ ।।"
  },
  {
    "text": "शुभशुभं प्राक्तनेन प्राणिनां कर्मिणां तथा ।\nकृतकर्मातिरिक्तं च कार्य केषां च वर्तते ।। ३६ ।।"
  },
  {
    "text": "नाप्राप्तकालो म्रियते विद्धः शरशतैरपि ।\nतृणाग्रेणापि संस्पृष्टः प्राप्तकालो न जीवति ।। ३७ ।।"
  },
  {
    "text": "यस्माच्च यस्य निर्वाणं विधात्रा लिखितं पुरा ।\nतदेव नित्यं सत्यं च निषेकः केन वार्यते ।। ३८ ।।"
  },
  {
    "text": "संग्रामे कातरो यो हि निष्फलं तस्य जीवनम् ।\nजयी यशस्च लभते मृतः स्वर्गं च गच्छति ।। ३९ ।।"
  },
  {
    "text": "प्रविश्य कन्यां गृह्णाति नगरं शिवरक्षितम् ।\nपार्वत्या च गणेशेन युद्धेन बलिना तथा ।। ४० ।।"
  },
  {
    "text": "को वा गृह्णाति कन्यां च कस्य वा जीवितस्य च ।\nसगर्भा तव कन्येति सभायां रक्षको वदेत् ।। ४१ ।।"
  },
  {
    "text": "इति मे वज्रतुल्यं च श्रुतिकौटं परं वचः ।\nअतोऽनिरुद्वं हत्वा च घातयिष्यामि कन्यकाम्\nअन्यथा ज्वलदग्नौ च त्यक्ष्यामि च कलेवरम् ।। ४२ ।।"
  },
  {
    "text": "कोटर्युवाच\nशृणु वत्स प्रवक्ष्यामि माताऽहं तेऽपि धर्मतः ।\nतुरन्तेनापि पृत्रेण पित्रोर्दुःर्ख पदे पदे ।। ४३ ।।"
  },
  {
    "text": "कन्या परगृहीता साऽप्यन्यस्मै दातुमक्षमा ।\nश्रीकृष्णस्यापि पौत्राय प्रद्युम्नस्य सुताय च ।। ४४ ।।"
  },
  {
    "text": "अनिरुद्धाय महते स्वेच्छया देहि कन्यकाम् ।\nपूतोऽसि भारते वर्षे सप्तभिः पितृभिः सह ।। ४५ ।।"
  },
  {
    "text": "यौतुकं देहि सर्वस्वं यशसे महसे भुवि ।\nअन्यथा रणमध्ये च त्वां हनिष्यति माधवः ।। ४६ ।।"
  },
  {
    "text": "सुदशंनेन चकेण को वा त्वां रक्षितुं क्षमः ।\nकोटरीवचनं श्रुत्वा चुकोप दैत्यपुंगवः ।। ४७ ।।"
  },
  {
    "text": "प्रययौ रथमारुह्य यत्र पौत्रो हरेर्मुने ।\nस्कन्दः सेनापतिर्भूत्वा प्रययौ शंकराज्ञया ।। ४८ ।।"
  },
  {
    "text": "बाणः स्वस्त्ययनं चक्रे गणेशश्च शिवः स्वयम् ।\nबाणं शुभाशिषं चक्रे पार्वती कोटरी तथा ।। ४९ ।।"
  },
  {
    "text": "अष्टौ च भैरवाश्चैव रुद्राश्चैकादशैव ते ।\nसर्वे युद्धाय हन्तारो बभूवुः शस्त्रपाणयः ।। ५० ।।"
  },
  {
    "text": "एतस्मिन्नन्तरे दूतोऽप्यनिरुद्धमुवाच ह ।\nपार्वत्या प्रेरितश्चैव बाणपत्न्या च सत्वरम् ।। ५१ ।।"
  },
  {
    "text": "दूत उवाच\nअनिरुद्धोत्तिष्ठ भद्रं पार्वतीवचनं शृणु ।\nभव सांनाहिको वत्स कुरु युद्धं बहिर्भव ।। ५२ ।।"
  },
  {
    "text": "भीतोषा रुदती त्रस्ता सस्मार पार्वतीं सतीम् ।\nरक्ष रक्ष महामाये मत्प्रणेश्वरमीप्सितम् ।। ५३ ।।"
  },
  {
    "text": "अभेयेऽप्यभयं देहि संग्रामे घोरदारुणे ।\nत्वमेव जगतां माता स्नेहस्ते सर्वतः समः ।। ५४ ।।"
  },
  {
    "text": "अथानिरुद्धः संनाही शस्त्रपाणिर्बभूव ह ।\nऊषादत्तं रथं प्राप्य चकाराऽऽरोहणं मुदा ।। ५५ ।।"
  },
  {
    "text": "बहिः संभूय शिबिराद्ददर्श बाणमीश्वरः ।\nसांनाहिकं शस्त्रपाणिं रक्तास्यलोचनं परम् ।। ५६ ।।"
  },
  {
    "text": "दृष्ट्वाऽनिरुद्धं बाणश्च तमुवाच रुषाऽन्वितः ।\nघोरसंग्राममध्ये च विषोक्तिं प्रज्वलन्निव ।। ५७ ।।"
  },
  {
    "text": "बाण उवाच\nअये वीर महादुष्ट नीतिशास्त्रविवर्जित ।\nचन्द्र वंशकुलाङ्गार पुण्यक्षेत्रेऽयशस्कर ।। ५८ ।।"
  },
  {
    "text": "पिता ते शम्बरं हत्वा जग्राह तस्य कामिनीम् ।\nततो जातो भवनेव निरोधं स्वकुलक्षमम् ।। ५९ ।।"
  },
  {
    "text": "पितामहो वासुदेवो मथुरायां च क्षत्रियः ।\nगोकुले वैश्यपुत्रश्च नाम्ना च नन्दनन्दनः ।। ६० ।।"
  },
  {
    "text": "वृन्दावने च गोपस्य नन्दस्य पशुरक्षकः ।\nसाक्षाज्जारश्च गोपीनां दुष्टः परमलम्पटः ।। ६१ ।।"
  },
  {
    "text": "जघान पूतनां सद्यो नारीघाती ह्यधार्मिकः ।\nआगत्य मथुरां कुब्जां जघान मैथुनेन च ।। ६२ ।।"
  },
  {
    "text": "दुर्बलं नरकं हत्वा स्त्रीसमूहं मनोहरम् ।\nजग्राह योनिलुब्धश्च स्वपुत्रमतिनिष्ठुरः ।। ६३ ।।"
  },
  {
    "text": "भीष्मकं मानवं जित्वा तत्पुत्रं चापि दुर्बलम् ।\nजग्राह कन्यकां तस्य देवयोग्यां च रुक्मिणीम् ।। ६४ ।।"
  },
  {
    "text": "सत्राजितः सूर्यभृत्यो देवात्प्राप मणीश्वरम् ।\nघातयित्वा ह्युपायेन जग्राह मणिकन्यकाम् ।। ६५ ।।"
  },
  {
    "text": "कुरुपाण्डवयुद्धं च कारयित्वा च दारुणम् ।\nयुधिष्ठिरस्य यज्ञे च शिशुपालं जघान सः ।। ६६ ।।"
  },
  {
    "text": "दन्तवक्त्रं च शाल्बं च जरासंधं च दारुणः ।\nसंजहार भुवो भूपसमूहमतिदारुणम् ।। ६७ ।।"
  },
  {
    "text": "उपायान्नरकं हत्वा सर्वस्वं तज्जहार सः ।\nदुर्बलो राजभीतश्चसमुद्रं शरणं गतः ।। ६८ ।।"
  },
  {
    "text": "जित्वा च भ्रातरं शक्रं भार्याया वचनेन च ।\nजग्राह पारिजातं च पुष्पं च स्वर्गदुर्लभम् ।। ६९ ।।"
  },
  {
    "text": "कंसं निहत्याधर्मिष्ठो भ्रातरं मातुरेव च ।\nजग्राह तस्य सर्वस्वं परं किं कथयामि ते ।। ७० ।।"
  },
  {
    "text": "जत्वा च भल्लुकं युद्धे जग्राह तस्य कन्यकाम् ।\nतत्पितुर्भगिनी कुन्ती चतुर्णां कामिनी भुवि ।। ७१ ।।"
  },
  {
    "text": "द्रौपदी भ्रातृपत्नी च प़ञ्चानां कामिनी तथा ।\nगोष्ठीनो योनिलुब्धश्च शश्वत्परमलम्पटः ।। ७२ ।।"
  },
  {
    "text": "तज्ज्येष्ठो बरदेवश्च शश्वत्पिबति वारुणीम् ।\nयमुनां भ्रातृपत्नीं च करोत्याह्वानमीप्सितम् ।। ७३ ।।"
  },
  {
    "text": "जहार भगिनीं तस्य कौःतेयः शक्रनन्दनः ।\nसुभद्रां मातुलसुतां संनिबोध कुलक्रमम् ।। ७४ ।।"
  },
  {
    "text": "बाणस्य वचनं श्रुत्वा चुकोप कामनन्दनः ।\nउवाच परमार्थं च योग्यं प्रत्युत्तरं मुने ।। ७५ ।।"
  },
  {
    "text": "अनिरुद्ध उवाच\nपिता मे कामदेवश्च ब्रह्मपुत्रः पुरा शुचिः ।\nयस्यास्त्रेण वशीभूतं त्रैलोक्यं सततं शृणु ।। ७६ ।।"
  },
  {
    "text": "शिवकोपानलेनैव भस्मीभूतः स्वकर्मतः ।\nकृष्णस्य पुत्रोऽप्यधुना सर्वेषां परमात्मनः ।। ७७ ।।"
  },
  {
    "text": "पतिव्रता रतिर्माता पतिशोकेन सांप्रतम् ।\nशम्बरस्य गृहे तस्थौ हृता तेन बलेन च ।। ७८ ।।"
  },
  {
    "text": "छायां मायावतीं दत्त्वा मायया शयनेन च ।\nरतिं स्वधर्म संरक्ष्य धर्मसाक्षी च तद्गृहे ।। ७९ ।।"
  },
  {
    "text": "निहत्य शम्बरं शत्रुं गृहीत्वा स्वप्रियां सतीम् ।\nआजगाम द्वारकां च चन्द्रसुर्यौ च साक्षिणौ ।। ८० ।।"
  },
  {
    "text": "पितामहं वासुदेवं त्वं किं जानामि मूढवत् ।\nयं च सन्तोन जानन्ति वेदाश्चत्वार एव च ।। ८१ ।।"
  },
  {
    "text": "वासुः सर्वनिवासश्च विश्वानि यस्य लोमसु ।\nतस्य देवः परं ब्रह्म वासुदेव इति स्मृतः ।। ८२ ।।"
  },
  {
    "text": "शंकरं पृच्छ साक्षाच्च यस्य भृत्योऽधुना भवान् ।\nकृष्णभृत्यस्य च बलेः पुत्रोऽसि किंकरात्मजः ।। ८३ ।।"
  },
  {
    "text": "गोकुले वैश्यपुत्रत्वं ब्रूहि त्वं ज्ञानदुर्बल ।\nभोजनं वेदविहितं शश्वत्क्षत्त्रियवैश्ययोः ।। ८४ ।।"
  },
  {
    "text": "द्रोणः प्रजापतिः श्रेष्ठा धरा तस्य प्रिया सती ।\nपुत्रं च तपसा लेभे परमात्मानमीश्वरम् ।। ८५ ।।"
  },
  {
    "text": "द्रोणो नन्दो वैश्यराजो यशोदा सा धरा सती ।\nवृषभानसुता राधा सुदाम्नः शापकारणात् ।। ८६ ।।"
  },
  {
    "text": "त्रिंशत्कोटिं च गोपीनां गृहीत्वा भर्तुराज्ञया ।\nपुण्यं च भारतं क्षेत्रं गोलोकादाजगामसा ।। ८७ ।।"
  },
  {
    "text": "ताभिः सार्ध स रेमे च स्वपत्नीभिर्मुदाऽन्वितः ।\nपाणिं जग्राह राधायाः स्वयं ब्रह्मा पुरोहितः ।। ८८ ।।"
  },
  {
    "text": "गोपकोटिश्च गोलोकादाजगाम् मृदाऽन्विता ।\nतेजसा हरितुल्यास्ते पार्षदप्रवरा हरेः ।। ८९ ।।"
  },
  {
    "text": "गोरक्षणं हरेरेव गोपवेषस्य चाऽऽत्मनः ।\nगोपानां शिशुरक्षार्थं मायेशस्यापि मायया ।। ९० ।।"
  },
  {
    "text": "पूतना बलिकन्या च भगिनी च तवासुर ।\nदृष्ट्वा च वामनं विन्ध्या चकार पुत्रमानसम् ।। ९१ ।।"
  },
  {
    "text": "एवंभूतो यदि मम पुत्रो भवति सांप्रतम् ।\nस्तनं ददामि तनयं कृत्वा वक्षसि सुन्दरम् ।। ९२ ।।"
  },
  {
    "text": "तस्याःपूर्णं मानसं च चकार भगवान्प्रभुः ।\nस्तनं दत्त्वा च गोलोकं ययौ सा रत्नयानतः ।। ९३ ।।"
  },
  {
    "text": "कुब्जा सा भगिनी पूर्वं रावणस्य दुरात्मनः ।\nश्रीरामं चकमे कामान्नाम्ना शूर्पणखा सती ।। ९४ ।।"
  },
  {
    "text": "नासां चिच्छेद तस्याश्च लक्ष्मणो धार्मिकेश्वरः ।\nतपसा च वरं लेभे ब्रह्मणः प्रियमीश्वरम् ।। ९५ ।।"
  },
  {
    "text": "तेन पुण्येन तंलब्ध्वा गोलोकं सा जगाम ह ।\nगोपी बभूव गोलोके कृष्णस्याऽऽलिङ्गनेन च ।। ९६ ।।"
  },
  {
    "text": "नरको हरिवध्यश्च स्वपूर्वप्राक्तनेन च ।\nपाणिं जग्राह कन्यानां साक्षिणौ शशिभास्करौ ।। ९७ ।।"
  },
  {
    "text": "भीष्मकन्या महालक्ष्मीः शीकृष्णस्य प्रिया सती ।\nवैकुण्ठादागता साध्वी ब्रह्मणोऽनृमतेन च ।। ९८ ।।"
  },
  {
    "text": "सत्राजितस्य कन्या सा सत्यभामा वसुंधर ।\nददौ कृष्णाय राजा स तं मणिं यौतुकेन च ।। ९९ ।।"
  },
  {
    "text": "भुवो भारावतरणहेतुना गमनं हरेः ।\nसंजहार भुवो भारं कुरुपाण्डवयुद्धतः ।। १०० ।।"
  },
  {
    "text": "शिशुपालो दन्तवक्त्रो जयो विजय एव च ।\nद्वारिणौ द्वारषट्के च वैकुण्ठे श्रीहरेरपि ।। १०१ ।।"
  },
  {
    "text": "कुमारशापात्पतितौ प्राप्य जन्मत्रयं ध्रुवम् ।\nहिरण्यकशिपुश्चैव तवैव पूर्वपूरुषः ।। १०२ ।।"
  },
  {
    "text": "तस्य भ्राता हिरण्याक्षस्तेनैव वरुणो जितः ।\nहरिर्नृसिंहरूपेण तं जघानावलीलया ।। १०३ ।।"
  },
  {
    "text": "सूकरेण हतोऽन्यश्च पूर्वजन्मकथां शृणु ।\nद्वितीये जन्मनि पुरा रावणः कुम्भकर्णकः ।। १०४ ।।"
  },
  {
    "text": "श्रीरामेण हतौ तौ द्वौ शेषजन्म कलौ तयोः ।\nश्रीकृष्णेन हतौ तौ द्वौ धर्मपुत्रावुभौ तथा ।। १०५ ।।"
  },
  {
    "text": "जरासंधश्च शाल्वश्च दुरात्मा कंस एव च ।\nप्राक्तनात्तस्य वध्यास्ते भुवो भारजिहीर्षया ।। १०६ ।।"
  },
  {
    "text": "मांधातुः सुतमध्ये च यवनश्चापि प्राक्तनात् ।\nलक्ष्मीश्वरस्य कृष्णस्य धनेन किं प्रयोजनमा ।। १०७ ।।"
  },
  {
    "text": "प्रतिज्ञया च सत्यायाः पुण्यकव्रतकारणात् ।\nपारिजातं समनीय चकार स्वात्मनो व्रतम् ।। १०८ ।।"
  },
  {
    "text": "स्वयं जाम्बवती देवी दुर्गांशा भल्लुकात्मजा ।\nपाणिं जग्राह तस्याश्च तपसा भारते हरिः ।। १०९ ।।"
  },
  {
    "text": "कुन्त्याश्च क्षेत्रजाः पुत्राः केवलं भर्तुराज्ञया ।\nकलौ निषिद्धं त्रियुगे प्रसिद्धं पलपैतृकम् ।। ११० ।।"
  },
  {
    "text": "युधिष्ठिरो धर्मपुत्रो भीमश्च पवनात्मजः ।\nमहेन्द्रपुत्रो धर्मिष्ठः फाल्गुनो विजयी भुवि ।। १११ ।।"
  },
  {
    "text": "यस्मै पाशुपतं शंभुः प्रददौ च स्वयं पुरा ।\nअश्वमेधं गवालम्भं संन्यासं पलपैतृकम् ।। ११२ ।।"
  },
  {
    "text": "देवरेण सुतोत्पत्तिं कलौ पञ्च विवर्जयेत् ।\nद्रौपद्याः पञ्च भर्तारः शंकरस्य वरेण च ।। ११३ ।।"
  },
  {
    "text": "बलदेवः पुष्पमधु पूतं पिबति नित्यशः ।\nचकार यमुनाह्वानं स्नानार्थं धार्मिकः शुचिः ।। ११४ ।।"
  },
  {
    "text": "सुभद्रां च ददौ कृष्णः फाल्गुनाय महात्मने ।\nकन्यकां मातुलानां च दाक्षिणात्यः परिग्रहः ।। ११५ ।।"
  },
  {
    "text": "देशेष्वन्येषु दोषोऽयमित्याह कमलोद्भवः ।। ११६ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo वाणानिरुद्धसंo\nपञ्चदशाधिकशततमोऽध्यायः ।। ११५ ।।"
  }
]
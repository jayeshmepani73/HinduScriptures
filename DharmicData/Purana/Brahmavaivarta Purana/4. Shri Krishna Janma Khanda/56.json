[
  {
    "text": "अथ षद्पञ्चाशत्तमोऽध्यायः\nनारद उवाच\nकिमपूर्वं श्रुतं ब्रह्मन्रहस्यं परमाद्भुतम् ।\nअनन्तचरितं धन्यमनन्तस्याच्युतस्य च ।। १ ।।"
  },
  {
    "text": "कथं कृष्णो महाविष्णोर्दर्पभङ्ग चकार सः ।\nअन्येषां वा कथमहो तद्भवान्वक्तुमर्हति ।। २ ।।"
  },
  {
    "text": "स्वतः श्रीकृष्णचरितमतीव मधुरं श्रुतौ ।\nअतीव मधुरं रम्यं काव्यं कविमुखात्ततः ।। ३ ।।"
  },
  {
    "text": "नारायण उवाच\nमहाविष्णोरहंकारो बभूव सहसेति च ।\nसर्वं मल्लोमकूपेषु विश्वान्येवाऽहमीश्वरः ।। ४ ।।"
  },
  {
    "text": "संहारभैरवी भुत्वा तं स जग्रास लीलया ।\nस्यिते मुर्धावशेषे च प्रसादं तं चकार सः ।। ५ ।।"
  },
  {
    "text": "सर्वात्मना ध्यायमानः स्तुतो भीतं कृपानिधिः ।\nतच्छरीरं सुसंपन्नं पुनरेव चकार सः ।। ६ ।।"
  },
  {
    "text": "ब्रह्मणः सहसा ब्रह्मन्निति दर्पो बभुव ह ।\nअहं त्रिजगतां धाता कर्ताऽहमीश्वरः स्वयम् ।। ७ ।।"
  },
  {
    "text": "मत्परः पूजितो नास्ति मत्परश्च जितेन्द्रियः ।\nइत्येवं मनसा कृत्वा बहुदर्पो बभूव ह ।। ८ ।।"
  },
  {
    "text": "तं ब्रहाणां समूहं च दर्शयामास तत्क्षणम् ।\nगोलोके स्वसमीपे च वसन्तं पुरतो विभोः ।।\nचतुर्वक्त्रं पञ्चवक्त्रं षड्वक्त्रं च ततोऽधिकम् ।। ९ ।।"
  },
  {
    "text": "शतवक्त्रं च प्रत्येकं ब्रह्माण्डौघं च लीलया ।\nत्यक्तुकामं स्वदेहं च व्रीडया नतकंधरम् ।। १० ।।"
  },
  {
    "text": "पुनः प्रसादं कृपया तं चकार कृपानिधिः ।\nकालेन मोहिनीद्वारा तमपूज्यं चकार सः ।। ११ ।।"
  },
  {
    "text": "स्वकन्यां दर्शयित्वा तं सकामं च चकार ह ।\nपुनस्तद्दर्पभङ्गं च शिवद्वारा चकार सः ।। १२ ।।"
  },
  {
    "text": "तत्याज लज्जया देहं पुनर्देहं दधार सः ।\nपुनश्चकार तं पूज्यं ब्रह्माणं ब्रह्मणः प्रभुः ।। १३ ।।"
  },
  {
    "text": "ज्ञानं ददौ महाज्ञानी ज्ञानानन्दः सनातनः ।\nविष्णोर्बभूव गर्वश्च जगत्पाताऽहमीश्वरः ।। १४ ।।"
  },
  {
    "text": "तमात्मविस्मृतं कृष्णश्चकार रामजन्मनि ।\nअहं विश्वं बिभर्मीति शेषो दर्पी बभूव ह ।। १५ ।।"
  },
  {
    "text": "तद्दर्पं गरुडद्वारा चूर्णीभूतं चकार सः ।\nएकदा पूजितो नागैर्गरुडः कृष्णवाहनः ।। १६ ।।"
  },
  {
    "text": "न पूजितश्च शेषेण स्वदर्पेण पुरा मुने ।\nगरुडेन जितं कोधात्तमनन्तं मनस्विनम् ।। १७ ।।"
  },
  {
    "text": "चकार मोक्षणं तस्य श्रीकृष्णश्च कृपानिधिः ।\nस्वयं शिवः स्वदर्पाच्च विवाहं न चकार सः ।। १८ ।।"
  },
  {
    "text": "तं कृत्वा मायया मोहं कारयामास स्त्रीयुतम् ।\nपुनर्जहार तत्पत्नीं दक्षकन्यां महासतीम् ।। १९ ।।"
  },
  {
    "text": "वर्ष शुशोच तद्देहं क्रोडे कृत्वा च शंकरः ।\nनानास्थानं च बभ्राम रुदञ्छोकान्मुहुर्मुहुः ।। २० ।।"
  },
  {
    "text": "जन्मान्तरे पुनः प्राप्य तां सतीं पार्वतीं मुदा ।\nविसस्मार च स्वज्ञानं दक्षशप्तः पुनः शिवः ।। २१ ।।"
  },
  {
    "text": "पुनश्चाऽऽङ्गीरसद्वारा स्मारयामास सत्वरम् ।\nएकदा सरथः शम्भुः प्रेरितस्त्रिपुरे पुरा ।। २२ ।।"
  },
  {
    "text": "हत्वा दैत्यं शिवद्वारा त्रिपुरारिं चकार तम् ।\nसर्वं वरं च सर्वस्मै दातुं शंभुः कृपानिधिः ।। २३ ।।"
  },
  {
    "text": "स्वयं कल्पतरुर्भूत्वा प्रतिज्ञां च चकार सः ।\nवृकासुरोऽनुष्ठानं च कृत्वा वव्रे वरं विभुम् ।। २४ ।।"
  },
  {
    "text": "दास्यामि हस्तं यन्मूर्घ्नि भस्मसाद्भवतु क्षणात् ।\nजगाद जगतां नाथ ईप्सितं ते भविष्यति ।। २५ ।।"
  },
  {
    "text": "इति लब्ध्वा वरं रुद्राद्गच्छन्तं शंकरं विभुम् ।\nहस्तं दातुं च तं मूर्ध्नि प्राधावत्सत्वरं पुरा ।। २६ ।।"
  },
  {
    "text": "अतीव भीतः शंभुश्च जगाम शरणं हरिम् ।\nभगवांश्च शिवस्यार्थे दैत्यं भस्मीचकार सः ।। २७ ।।"
  },
  {
    "text": "शिवं युद्धं च कुर्वन्तं बाणयुद्धे पुरा विभुः ।\nलीलया जृम्भणास्त्रेण जडीभूतं चकार सः ।। २८ ।।"
  },
  {
    "text": "समागतं दक्षयज्ञे शंभुं दम्भेन लीलया ।\nवारयामास भगवान्हस्तं दत्त्वा च तद्गले ।। २९ ।।"
  },
  {
    "text": "केदारकन्यकाद्वारा शप्तो धर्मोऽतिदैवतः ।\nबभूवातिकृशो भीतः कुह्वामेव यथा शशी ।। ३० ।।"
  },
  {
    "text": "तदा तस्याश्च शापान्ते सत्ये पूर्णो बभुव ह ।\nत्रिपाद्बभूव त्रेतायां द्वापरं च द्विपादिति ।। ३१ ।।"
  },
  {
    "text": "एकपाच्च कलौ सोऽपि कलेरन्ते पुनः क्षयः ।\nषोडशांशोऽतिक्लिष्टश्च सस्मार चनणं विभोः ।। ३२ ।।"
  },
  {
    "text": "तदा सत्ययुगारम्भे परिपूर्णोऽभवत्पुनः ।\nपुनर्युगानुरोधेन क्रमेण च पुनः क्षयः ।। ३३ ।।"
  },
  {
    "text": "यमो माण्डवशापेन शूद्रयोनिमवाप ह ।\nतदा पुनः शताब्दान्ते पुनः शुद्धो बभूव ह ।। ३४ ।।"
  },
  {
    "text": "साम्बो विमातृशापेन गलत्कुष्ठी बभूव सः ।\nतदा सूर्यव्रतं कृत्वा पुनः शुद्धो बभूव सः ।। ३५ ।।"
  },
  {
    "text": "चन्द्रो दर्पमदेनैव जहार च गुरोः प्रियाम् ।\nबभूव दर्पभङ्गोऽस्य यक्ष्मग्रस्तो बभूव सः ।। ३६ ।।"
  },
  {
    "text": "सूर्यो दर्पात्तेजसश्च हन्तुं शंकरकिंकरम् ।\nसुमालीत्यभिधं दैत्यं जगामाऽऽशु गिरिं प्रति ।। ३७ ।।"
  },
  {
    "text": "अहर्निशं दीप्तिकरं कुर्वन्तं विषयं रवेः ।\nसूर्येण भीतो दैत्यश्च शंकरं शरणं ययौ ।। ३८ ।।"
  },
  {
    "text": "सूर्यं दृष्ट्वा शंकरश्च जग्राह शूलमेव च ।\nभीतो दुद्राव सूर्यश्च दृष्ट्वा तं शूलिनं मुने ।। ३९ ।।"
  },
  {
    "text": "जघान काश्यां शूलेन शूलीकाशीश्वरो रविम् ।\nमूर्च्छां संप्राप्य शूलेन दर्पंभङ्गो बभूव ह ।। ४० ।।"
  },
  {
    "text": "सान्द्रान्धकारः सहसा जग्राह पृथिवीतलम् ।\nआशुतोषो महादेवो जीवयामास तत्क्षणम् ।। ४१ ।।"
  },
  {
    "text": "तुष्टाव शंकरं सूर्यो लज्जितोऽपि भयेन च ।\nकृत्वा तमाशिषं तुष्टो ययौ गेहं कृपानिधिः ।। ४२ ।।"
  },
  {
    "text": "विभुर्गरुत्मतो दर्पं बभञ्ज लीलया पुरा ।\nनिःश्वासैः प्रेरितस्यापि शिवस्य वृषभस्य च ।। ४३ ।।"
  },
  {
    "text": "आगच्छन्तं च वैकुण्ठं पृष्ठे कृत्वा शिवं पुरा ।\nद्रष्टुं समागतं भक्त्या देवं नारायणं परम् ।। ४४ ।।"
  },
  {
    "text": "वह्निर्दपीं भृगोः शापात्सर्वभक्षो बभूव ह ।\nगुरोः स्वभार्याहिरणाद्दर्पश्चूर्णो बभूव ह ।। ४५ ।।"
  },
  {
    "text": "दुर्वाससो दर्पभङ्गो बभूव ह्यम्बरीषतः ।\nसुदर्शनेन चक्रेण विष्णोर्दुर्विषहेण च ।। ४६ ।।"
  },
  {
    "text": "जयस्य विजयस्यापि दर्पभङ्गं चकार सः ।\nवैकुण्ठात्पतितस्यापि ब्रह्मशापच्छलेन च ।। ४७ ।।"
  },
  {
    "text": "नृसिंहेण हतः सोऽपि हिरण्यकशिपुर्यथा ।\nसूकरेण हिरण्याक्षो लीलया च रसातले ।। ४८ ।।"
  },
  {
    "text": "रावणः कुम्भकर्णश्च निहतौ रामबाणतः ।\nजन्मान्तरे च लङ्कायां ब्रह्मणा प्रार्थितस्य च ।। ४९ ।।"
  },
  {
    "text": "शिशुपालो हि निहतः कृष्णबाणेन लीलया ।\nदन्तवक्रश्च सहसा परिपूर्णेऽत्र जन्मनि ।। ५० ।।"
  },
  {
    "text": "सुराणां दर्पभङ्गं च दैत्यद्वारा चकार ह ।\nअसुराणां सुरद्वारा विरोधेन परस्परम् ।। ५१ ।।"
  },
  {
    "text": "विधिद्वारा दर्पभङ्गं भवतश्च चकार सः ।\nभवानासीन्नारदश्च पुरा पुत्रः प्रजापतेः ।। ५२ ।।"
  },
  {
    "text": "गन्धर्वश्च पितुः शापाच्छूद्रीपुत्रस्ततः क्रमात् ।\nततः पुनर्नारदश्च प्रसादादधुना विभोः ।। ५३ ।।"
  },
  {
    "text": "मम साध्यं विश्वमिति कामदर्पो बभूव ह ।\nतं प्रमतं हरद्वारा भस्मसाच्च चकार सः ।। ५४ ।।"
  },
  {
    "text": "पुनः कृत्वा प्रसादं तं जीवयामास लीलया ।\nऐकान्तिकं च तद्भक्तं स च नास्त्रं करोति हि ।। ५५ ।।"
  },
  {
    "text": "चकार दर्पभङ्गं च दर्पिणो लक्ष्मणस्य च ।\nरणे शंकरशूलेन रावणप्रेरितेन च ।। ५६ ।।"
  },
  {
    "text": "पुनस्तं जीवयामास रामस्य स्तवनेन च ।\nस्वयं विस्मृतविष्णोश्च ब्रह्मशापेन नारद ।। ५७ ।।"
  },
  {
    "text": "चकार दर्पभङ्गं च कार्तवीर्यार्जुनस्य च ।\nजामदग्न्यस्य शस्त्रेणामोघेन पर्शुना पुरा ।। ५८ ।।"
  },
  {
    "text": "विप्रपुत्रस्य मरणे हरणे कृष्णयोषिताम् ।\nकर्णेन सार्धं समरे पार्थदर्पं बभञ्ज सः ।। ५९ ।।"
  },
  {
    "text": "बाणस्य चोषाहरणे चिच्छेद च भुजान्विभुः ।\nभृगोश्च दक्षयज्ञे च दर्पभङ्गं चकार सः ।। ६० ।।"
  },
  {
    "text": "पर्शुरामस्य रामस्य विवाहो पथि गच्छतः ।\nबभञ्ज दर्पं समरे रामद्वारा पुरा विभुः ।। ६१ ।।"
  },
  {
    "text": "सुमेरोः शृङ्गभृङ्गं च वायुद्वारा चकार सः ।\nसमुद्राणां दर्पभङ्गं चकारागस्त्यभक्षणात् ।। ६२ ।।"
  },
  {
    "text": "अकाले सृष्टिहरणे तत्पुत्रमरणे पुरा ।\nकोपयुक्तस्य वायोश्च दर्पभङ्गं चकार सः ।। ६३ ।।"
  },
  {
    "text": "उषाहरणयात्रायां द्वारकागमने हरेः ।\nबाणस्य च गवां हेतोवंरुणं च शशाप सः ।। ६४ ।।"
  },
  {
    "text": "कलहे गङ्गया वाण्या नारायणाग्रतः ।\nसरस्वतीं च तत्याज तस्या दर्पं बभञ्ज सः ।। ६५ ।।"
  },
  {
    "text": "दर्पयुक्तां च दुर्गां च त्यक्त्वा शंभुर्हिमालये ।\nकामं च भस्मसात्कृत्वा तपसे च ययौ विभुः ।। ६६ ।।"
  },
  {
    "text": "लज्जामवाप सा देवी तस्या दर्पं बभञ्ज सः ।\nसा ययौ तपसे विष्णोः प्राप्तिहेतोः शिवस्य च ।। ६७ ।।"
  },
  {
    "text": "भारते सुचिरं तप्त्वा देवी वीष्णोर्वरेण च ।\nचकार स्वामिनं शंभुं भगवन्तं सनातनम् ।। ६८ ।।"
  },
  {
    "text": "महासौभाग्ययुक्ता सा बभूव शंकरप्रिया ।\nविश्वेषु सर्वदेवीषु पूज्या वन्द्या स्तुता सुरैः ।। ६९ ।।"
  },
  {
    "text": "दर्पयुक्ता महालक्ष्मीर्बभूव सा महामुने ।\nपराभूता पुरा देवी जयेन विजयेन च ।। ७० ।।"
  },
  {
    "text": "प्रविशन्तीं विभोर्द्वारं दत्तवा भक्ताय वाञ्छितम् ।\nनिवारिता सा द्वाराच्च तेन दौवारिकेण वै ।। ७१ ।।"
  },
  {
    "text": "यदात्मनस्तिरस्कारं साभिमाना महासती ।\nस्मृत्वा हरेः पादपद्मं देहं त्यक्तुं समुद्यता ।। ७२ ।।"
  },
  {
    "text": "तदा ब्रह्मा महेशश्च विष्णुर्धर्मश्च भास्करः ।\nचन्द्रश्च कामदेवश्च वैश्वानरो धनेश्वरः ।। ७३ ।।"
  },
  {
    "text": "ऋषयो मुनयश्चैव मनवो विघ्ननाशकाः ।\nमहेन्द्रो वरुणश्चैव जगत्प्राणो हुताशनः ।। ७४ ।।"
  },
  {
    "text": "समाययूरुदन्तस्ते पद्मायाः पुरतः पुरा ।\nतुष्टुवुश्च महालक्ष्मीं मूलप्रकृतिमीश्वरीम् ।। ७५ ।।"
  },
  {
    "text": "देवा ऊचुः\nक्षमस्व भगवत्यम्ब क्षमाशीले परात्परे ।\nशुद्धसत्त्वस्वरुपे च कोपादिपरिवर्जिते ।। ७६ ।।"
  },
  {
    "text": "उपमे सर्वसाध्वीनां देवीनां देवपूजिते ।\nत्वया विना जगत्सर्व मृततुल्यं च निष्फलम् ।। ७७ ।।"
  },
  {
    "text": "सर्वसंपत्स्वरुपा त्वं सर्वेषां सर्वरूपिणी ।\nरासेश्वर्यधिदेवी त्वं त्वत्कलाः सर्वयोषितः ।। ७८ ।।"
  },
  {
    "text": "कैलासे पार्वती त्वं च क्षीरोदे सिन्धुकन्यका ।\nस्वर्गे च स्वर्गलक्ष्मीस्त्वं मर्त्यलक्ष्मीश्च भूतले ।। ७९ ।।"
  },
  {
    "text": "वैकुण्ठे च महालक्ष्मीर्देवदेवी सरस्वती ।\nगङ्गा च तुलसी त्वं च वृन्दा वृन्दावने वने ।। ८० ।।"
  },
  {
    "text": "कृष्णप्राणाधिदेवी त्वं गोलोके राधिका स्वयम् ।\nरासे रासेश्वरी त्वं च वृन्दा वृन्दावने वने ।। ८१ ।।"
  },
  {
    "text": "कृष्णप्रिया त्वं भाण्डीरे चन्द्रा चन्दनकानने ।\nविरजा चम्पकवने शतशृङ्गे च सुन्दरी ।। ८२ ।।"
  },
  {
    "text": "पद्मावती पद्मवने मालती मालतीवने ।\nकृन्ददन्ती कुन्दवने सुशीला केतकीवने ।। ८३ ।।"
  },
  {
    "text": "कदम्बमाला त्वं देवी कदम्बकाननेऽपि च ।\nराजलक्ष्मी राजगेहे गृहलक्ष्मीर्गृहे गृहे ।। ८४ ।।"
  },
  {
    "text": "इत्युक्तवा देवताः सर्वे मुनयो मनवस्तथा ।\nरुरुदुर्नम्रवदनाः शुष्ककण्ठोष्ठतालुकाः ।। ८५ ।।"
  },
  {
    "text": "इति लक्ष्मीस्तवं पुण्यं सर्वदेवैः कृतं शुभम् ।\nयः पठेत्प्रातरुत्थाय स वै सर्वं लभेद्ध्रुवम् ।। ८६ ।।"
  },
  {
    "text": "अभार्योलभते भार्यां विनीतां च सुतां सतीम् ।\nसुशीलां सुनदरीं रम्यामतिसुप्रियवादिनीम् ।। ८७ ।।"
  },
  {
    "text": "पुत्रपौत्रवतीं शुद्धां कुलजां कोमलां वराम् ।\nअपुत्रो लभते पुत्रं वैष्णवं चिरजीविनम् ।। ८८ ।।"
  },
  {
    "text": "परमैश्वर्ययुक्तं च विद्यावन्तं यशस्विनम् ।\nभ्रष्टराज्यो लभेद्राज्यं भ्रष्टश्रीर्लभते श्रियम् ।। ८९ ।।"
  },
  {
    "text": "हतबन्धुर्लभेद्बन्धुं धनभ्रष्टो धनं लभेत् ।\nकीर्तिंहीनो लभेत्कीर्तिं प्रतिष्ठां च लभेद्ध्रुवम् ।। ९० ।।"
  },
  {
    "text": "सर्वमङ्गलदं स्तोत्रं शोकसंतापनाशनम् ।\nहर्षानन्दकरं शश्वद्धर्ममोक्षसुहृत्प्रदम् ।। ९१ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo भगवद्गुणवर्णने\nलक्ष्मीस्तोत्रकथनं नाम षट्पञ्चाशत्तमोऽध्यायाः ।। ५६ ।।"
  }
]
[
  {
    "text": "नारद उवाच ।।\nत्रिषु मासेष्वतीतेषु तासां च हरिणा सह ।।\nवद केन प्रकारेण बभूव तनुसंगमः ।।१।।\nवृन्दावनं किंप्रकारं किंविधं रासमण्डलम् ।।\nहरिरेकस्ताश्च बह्व्यः केन क्रीडा बभूव ह ।। २ ।।\nकुतूहलं भवति मे इदं श्रोतुं नवं नवम् ।।\nकथयस्व महाभाग पुण्यश्रवणकीर्तन ।। ३ ।।\nकथा पुराणसाराणां रासयात्रा हरेरहो ।।\nहरिलीलाः पृथिव्यां तु सर्वाः प्रतिमनोहराः ।। ४ ।।\nसूत उवाच ।।\nनारदस्य वचः श्रुत्वा ऋषिर्नारायणः स्वयम् ।।\nप्रहस्य सुप्रसन्नास्यः प्रवक्तुमुपचक्रमे ।। ५ ।।\nश्रीनारायण उवाच ।।\nएकदा श्रीहरिर्नक्तं वनं वृन्दावनं ययौ ।।\nशुभे शुक्लत्रयोदश्यां पूर्णे चन्द्रोदये मुने ।। ६ ।।\nयूथिकामालतीकुन्दमाधवीपुष्पवायुना ।।\nवासितं कलनादेन मधुभ्राणां मनोहरम् ।। ७ ।।\nनवपल्लवसंयुक्तं पुंस्कोकिलरुतश्रुतम् ।।\nनवलक्षरासवाससंयुक्तं सुमनोहरम् ।। ८ ।।\nचन्दनागुरुकस्तूरीकुंकुमेन सुवासितम् ।।\nकर्पूरान्वितताम्बूलभोगद्रव्यसमन्वितम् ।।९ ।।\nप्रसूनैश्चम्पकानां च कस्तूरीचन्दनान्वितैः।।\nरतियोग्यैर्विरचितैर्नानातल्पैः सुशोभितम् ।। 4.28.१० ।।\nदीप्तं रत्नप्रदीपैश्च धूपेन सुरभीकृतम् ।।\nनानापुष्पैश्च रचितं मालाजालैर्विराजितम् ।। ११ ।।\nपरितो वर्तुलाकारं तत्रैव रासमण्डलम् ।।\nचन्दनागुरुकस्तूरीकुंकुमेन सुसंस्कृतम् ।। १२।।\nपुष्पोद्यानैः पुष्पितैश्च युक्तक्रीडासरोवरैः।।\nहंसकारण्डवाकीर्णैर्जलकुक्कुटकूजितैः ।। १३ ।।\nक्रीडनीयैः सुन्दरैश्च सुरतश्रमहारिभिः ।।\nशुद्धस्फटिकसंकाशतोयपूर्णैः सुनिर्मलैः ।। १४।।\nदधिपूर्णशुक्लधान्यजलैर्निर्मञ्छनीकृतम् ।।\nरम्भास्तम्भसमूहेन सुन्दरेण सुशोभितम् ।। १५ ।।\nआम्रपल्लवयुक्तेन सूत्रबन्धेन चारुणा ।।\nभूषितं मंगलघटैः सिन्दूरचन्दनान्वितैः।।१६।।\nमालतीमाल्यसंयुक्तैर्नारिकेलफलान्वितैः।।\nस रासमण्डलं दृष्ट्वा जहास मधुसूदनः।।१७।।\nचकार तत्र कुतुकाद्विनोदमुरलीरवम् ।।\nगोपीनां कामुकीनां च कामवर्धनकारणम् ।। १८ ।।\nतच्छ्रुत्वा राधिका सद्यो मुमोह मदनातुरा ।।\nबभूव स्थाणुवद्देहा ध्यानैकतानमानसा ।। १९ ।।\nक्षणेन चेतनां प्राप्य पुनः शुश्राव सा ध्वनिम् ।।\nउवास सा समुत्तस्थौ समुद्विग्ना पुनः पुनः ।। 4.28.२० ।।\nत्यक्त्वा चावश्यकं कर्म निःससार द्रुतं गृहात् ।।\nययौ तदनुसारेण प्रसमीक्ष्य चतुर्दिशम् ।। २१ ।।\nध्यायन्ती चरणाम्भोजं श्रीकृष्णस्य महात्मनः ।।\nतेजसा च द्योतयन्ती सद्रत्नसारभूषतैः ।। २२ ।।\nबहिर्बभूवुस्तास्त्रस्ता वरेण हृतचेतनाः ।।\nकुलधर्मं परित्यज्य निशंकाः काममोहिताः ।। २३ ।।\nत्रयस्त्रिंशद्वयस्याश्च ताः सुशीलादयः स्मृताः ।।\nराधिकायाः प्रियतमा गोपीनां प्रवरा ययुः ।।२४।।\nतासां पश्चाद्ययुर्गोप्यस्तासां संख्या निबोध मे।।\nसमा वेषेण वयसा रूपेण च गुणेन च ।।२५।।\nययुः सुशीलासंगेन सहस्राणि च षोडश ।।\nययुश्चन्द्रमुखी पश्चात्सहस्राणि च षोडश ।। २६ ।।\nएकादशसहस्राणि माधव्याल्यश्च निर्ययुः ।।\nजग्मुः कदम्बमालाल्यः स सहस्राणि त्रयोदश ।।२७।।\nययुः कुन्तीवयस्याश्च सहस्राणि दश स्मृताः ।।\nचतुर्दश सहस्राणि ययुस्ता यमुनानुगाः ।।२८।।\nजाह्नवीसहचारिण्यः सहस्राणि ययुर्नव ।।\nययुर्नवसहस्राणि पद्ममुख्याल्य एव च ।।२९।।\nसावित्र्याल्यः पंचदश सहस्राणि ययुर्व्रजात् ।।\nपारिजातावयस्याश्च सहस्राणि ययुर्दश ।।4.28.३०।।\nस्वयंप्रभानुगाः सप्त सहस्राणि ययुर्व्रजात् ।।\nययुः सुधामुखीगोप्यः सहस्राणि चतुर्दश ।।३१।।\nशुभानुगा ययुर्गोप्यः सहस्राणि चतुर्दश ।।\nपद्मानुगा ययुर्गोप्यः सहस्राणि चतुर्दश ।।३२।।\nगौरी पद्मा ययुर्गोप्यः सहस्राणि चतुर्दश ।।\nययुः सर्वमङ्गलाल्यः सहस्राणि च षोडश ।।३३।।\nकालिकाल्यो ययुर्गोप्यः सहस्राणि च षोडश ।।\nनिर्ययुः कमलाल्यश्च सहस्राणि त्रयोदश ।। ३४ ।।\nदुर्गानुगा ययुर्गोप्यः सहस्राणि च षोडश ।।\nययुः सरस्वतीपश्चात्सहस्राणि त्रयोदश ।। ३५ ।।\nप्रजग्मुर्भारतीपश्चात्सहस्राणि दश व्रजात् ।।\nअपर्णासहचारिण्यः सहस्राणि चतुर्दश ।। ३६ ।।\nरतिपश्चाद्वयस्याश्च सहस्राणि ययुर्दश ।।\nगङ्गावयस्याः प्रययुः सहस्राणि चतुर्दश ।। ३७ ।।\nप्रजग्मुरम्बिकापश्चात्सहस्राणि च षोडश ।।\nसतीपश्चाद्ययुर्गोप्यः सहस्राणि त्रयोदश ।।३८।।\nनन्दिनीसहचारिण्यः सहस्राणि ययुर्दश ।।\nप्रययुः सुन्दरीपश्चात्सहस्राणि त्रयोदश। ।।३९।।\nययुः कृष्णप्रियापश्चात्सहस्राणि च षोडश ।।\nययुर्मधुमतीपश्चात्सहस्राणि च षोडश।।4.28.४०।।\nययुश्चम्पानुगा गोप्यः सहस्राणि त्रयोदश ।।\nचन्दनाल्यो ययुः पश्चात्सहस्राणि च षोडश ।। ४१।।\nसर्वा बभूवुरेकत्र तत्र तस्थुः पलं मुदा ।।\nतत्राययुर्गोपिकाश्च मालाहस्ताश्च काश्चन ।। ४२ ।।\nचारुचन्दनहस्ताश्च काश्चित्तत्राययुर्व्रजात् ।।\nश्वेतचामरहस्ताश्च काश्चित्तत्राययुर्मुदा ।। ४३ ।।\nतत्राययुर्गोपकन्याः काश्चित्कस्तूरिकाकराः ।।\nतत्राययुर्गोपकन्याः काश्चित्कुंकुमवाहिकाः ।। ४४ ।।\nकाश्चित्तत्राययुगोप्यस्ताम्बूलपात्रवाहिकाः ।।\nयावत्काञ्चनवस्त्राणां वाहिका गोपकन्यकाः ।।\nकाश्चित्तत्राययुः शीघ्रं यत्र चन्द्रावली मुदा।।४५।।\nसर्वाश्चैकत्र संभूय सस्मिताश्च मुदान्विताः ।।\nविधाय राधिकावेषं स्थानाच्च प्रययुर्मुदा।।४६।।\nचक्रुः पुनः पुनस्ताश्च हरिशब्दजपं पथि ।।\nप्रापुर्वृन्दावनं रम्यं ददृशू रासमण्डलम्।।४७।।\nस्वर्गेभ्यः सुन्दरं दृश्यं राकापतिकरान्वितम् ।।\nसुनिर्जनं कुसुमितं वासितं पुष्पवायुना।।४८।।\nनारीणां कामजननं मुनिमोहनकारणम् ।।\nशुश्रुवुस्तत्र ताः सर्वाः पुंस्कोकिलकलध्वनिम् ।। ४९ ।।\nअतिसूक्ष्मकलं चातिभ्रमराणां मनोहरम् ।।\nप्रसूनमधुमत्तानां भ्रमरीसङ्गसङ्गिनाम् ।।4.28.५० ।।\nशुभे क्षणे प्रविवेश राधिका रासमण्डलम् ।।\nसर्वाभिरालिभिः सार्धं ध्यात्वा कृष्णपदाम्बुजम् ।। ५१ ।।\nराधामारात्तु संवीक्ष्य कृष्णस्तत्र मुदाऽन्वितः ।।\nजगामानुव्रजन्प्रीत्या सस्मितो मदनातुरः ।। ५२ ।।\nमध्यस्थां सखिसङ्घानां रत्नालङ्कारभूषिताम् ।।\nदिव्यवस्त्रपरीधानां सस्मितां वक्रलोचनाम्।। ५३ ।।\nगजेन्द्रगामिनीं रम्यां मुनिमानसमोहिनीम्।।\nनवीनवेषवयसा रूपेणातिमनोहराम् ।।५४।।\nतलश्रोणिनितम्बानां भारशेषान्वितां पराम् ।।\nचारुचम्पकवर्णाभां शरच्चन्द्रनिभाननाम् ।।\nबिभ्रतीं कबरीभारं मालतीमाल्यसंयुतम् ।। ५५ ।।\nराधा ददर्श श्रीकृष्णं किशोरं श्यामसुन्दरम् ।।\nनवयौवनसंपन्नं रत्नाभरणभूषितम् ।। ।। ५६ ।।\nकन्दर्पकोटिलावण्यलीलाधाम मनोहरम् ।।\nप्राणाधिकां तां पश्यन्तीं पश्यन्तीं वक्रचक्षुषा ।। ९७ ।।\nपरमाद्भुतरूपं च सर्वत्रानुपमं परम् ।।\nविचित्रवेषं चूडां च बिभ्रतं सस्मितं मुदा ।। ५८ ।।\nवक्रलोचनकोणेन दर्शंदर्शं पुनःपुनः ।।\nमुखमाच्छादयाञ्चक्रे व्रीडया सस्मिता सती ।। ५९ ।।\nमूर्च्छामवाप सा सद्यः कामबाणप्रपीडिता ।।\nपुलकाञ्चितसर्वाङ्गी बभूव हतचेतना ।। 4.28.६० ।।\nकटाक्षकामबाणैश्च विद्धः क्रीडारसोन्मुखः ।।\nमूर्च्छां प्राप्य न पपात तस्थौ स्थाणुसमो हरिः ।।६१।।\nपपात मुरली तस्य क्रीडाकमलमुज्ज्वलम् ।।\nद्वितीयं पीतवस्त्रं च शिखिपिच्छं शरीरतः ।।६२।।\nक्षणेन चेतनां प्राप्य ययौ राधान्तिकं मुदा ।।\nकृत्वा वक्षसि तां प्रीत्या समाश्लिष्य चुचुम्ब सः ।। ६३ ।।\nश्रीकृष्णस्पर्शमात्रेण संप्राप्य चेतनां सती ।।\nप्राणाधिकं प्राणनाथं समाश्लिष्य चुचुम्ब ह ।। ६४ ।।\nमनो जहार राधायाः कृष्णस्तस्य च सा मुने ।।\nजगाम राधया सार्धं रसिको रतिमन्दिरम् ।। ६५ ।।\nरत्नप्रदीपसंयुक्तं रत्नदर्पणसंयुतम् ।।\nचारुचम्पकशय्याभिश्चन्दनाक्ताभी राजितम् ।। ६६ ।।\nकर्पूरान्वितताम्बूलैर्भोगद्रव्यैः समन्वितम् ।।\nउवाच राधया सार्धं कृष्णस्तत्र मुदान्वितः ।। ६७ ।।\nराधया दत्तताम्बूलं चखाद मधुसूदनः ।।\nरासेश्वरी कृष्णदत्तं ताम्बूलं बुभुजे मुदा ।। ६८ ।।\nदत्तं चर्वितताम्बूलं राधायै प्रभुणा मुदा ।।\nचखाद भक्त्वा सा तूर्णं प्रहस्य मदनातुरा ।। ६९ ।।\nराधाचर्वितताम्बूलं ययाचे माधवो मुदा ।।\nन ददौ राधिका भीता पपात चरणाम्बुजे ।। 4.28.७० ।।\nएतस्मिन्नन्तरे तत्र सकामः सुरतोन्मुखः ।।\nसुष्वाप राधया सार्धं रतितल्पे मनोहरे ।। ७१ ।।\nशृङ्गाराष्टप्रकारं च विपरीतादिकं विभुः ।।\nनखदन्तकराणां च प्रहारं च यथोचितम् ।। ७२ ।।\nकामशास्त्रेषु यद्गोप्यं चुम्बनाष्टविधं परम् ।।\nकामिनीनां मनोहारि चकार रसिकेश्वरः ।। ७३ ।।\nअङ्गैरङ्गानि प्रत्यङ्गैः प्रत्यङ्गानि स्मरातुरः ।।\nचकाराश्लेषणं तत्र कामुकीनां सुखावहम् ।।७४।।\nशृङ्गारकुशलौ तौ तु कामशास्त्रसुपण्डितौ ।।\nरतियुद्धविरामश्च न बभूव द्वयोरपि ।। ७५ ।।\nएवं गृहे गृहे रम्ये नानामूर्तिं विधाय च।।\nरेमे गोपाङ्गनाभिश्च सुरम्ये रासमण्डले ।। ७६ ।।\nगोपीनां नव लक्षाणि गोपानां च तथैव च ।।\nलक्षाण्यष्टादश मुने युक्तानि रासमण्डले ।। ७७ ।।\nमुक्तकेशानि नग्नानि विच्छिन्नभूषणानि च ।।\nवेषोच्छिन्नानि मत्तानि मूर्च्छितानि स्मरेण च ।।७८।।\nकङ्कणानां किंकिणीनां वलयानां च नारद ।।\nसद्रत्ननूपुराणां च शब्दयुक्तानि संततम् ।।७९।।\nएवं कृत्वा स्थलक्रीडां ययुस्तानि जलं मुदा ।।\nकृत्वा तत्र जलक्रीडां परिश्रान्तानि साम्प्रतम् ।। 4.28.८० ।।\nतूर्णं जलात्समुत्थाय वासांसि परिधाय च ।।\nददृशुर्मुखपद्मानि सद्रत्नदर्पणेषु च ।। ८१ ।।\nचन्दनागुरुकस्तूरीद्रव्याणि पुष्पमालिकाः ।।\nमुदा परिदधुस्तानि संप्रापुश्चेतनानि च ।। ।। ८२ ।।\nसकर्पूरं च ताम्बूलं भुक्त्वा सर्वाणि कौतुकात् ।।\nददृशुर्मुखपद्मानि सद्रत्ने दर्पणेऽमले ।। ८३ ।।\nकाचित्कामातुरा कृष्णं बलादाकृष्य कौतुकात् ।।\nहस्ताद्वंशी निजग्राह वसनं च चकर्ष ह ।। ८४ ।।\nकाचित्कामप्रमत्ता च नग्नं कृत्वा तु माधवम् ।।\nनिजग्राह पीतवस्त्रं परिहस्य पुनर्ददौ ।।८५।।\nयुक्तिं शृण्वित्येवमुक्त्वा काचित्संगृह्य स्वामिनम् ।।\nचुचुम्ब गण्डे बिम्बोष्ठे समाश्लिष्य पुनःपुनः ।।८६ ।।\nसस्मितं सकटाक्षं च मुखचन्द्रं स्तनोन्नतम् ।।\nकाचिच्छ्रोणीं सुललितां दर्शयामास कामतः ।। ८७ ।।\nकाचित्कान्तं करे कृत्वा संस्थाप्य श्रोणिदेशतः ।।\nचकार चूडानिर्माणं मालतीमाल्यसंयुतम् ।।८८।।\nकाचिच्चूडां समाकृष्य मयूरपिच्छकं ददौ ।।\nगुञ्जामाल्यं च चूडायां वेष्टयामास काचन ।। ८९ ।।\nप्रददौ स्वामिने कामात्प्रेमवर्धनहेतवे ।।\nकाचित्काञ्चित्समाकृष्य नग्नां कृत्वा तु कामतः ।। 4.28.९० ।।\nप्रेषयामास कृष्णस्य क्रोडे चन्दनचर्चिते ।।\nननृतुश्च जगुः काश्चित्कान्तं कृत्वा तु कामतः ।। ९१ ।।\nनर्तनं कारयामास तं च काचिद्बलेन च ।।\nकृष्णश्च वस्त्रं कस्याश्च विचकर्ष कुतूहलात् ।। ९२ ।।\nकांचित्कृत्वा तु नग्नां च कस्यैचिदंशुकं ददौ ।।\nकृष्णो राधां समाकृष्य वासयामास वक्षसि।।९३।।\nतस्याश्च कबरीं रम्यां सुनिर्माणं चकार ह ।।\nसिन्दूरं च ददौ भाले कस्तूरीं बिन्दुभिः सह ।। ९४ ।।\nअतिसूक्ष्मं चन्दनेन्दुं कौतुकात्तदधो ददौ ।।\nपत्रावलीं सुललितां सुकपोले चकार ह ।।९५।।\nवह्निशुद्धांशुकं चारु परिधार्य्य प्रयत्नतः ।।\nपदोः सद्रत्नमंजीरे गृहीत्वा चरणाम्बुजे।।९६।।\nनखनिर्मार्जनं कृत्वा सुन्दरं यावकं ददौ ।।\nभूषणैर्भूषितां कृत्वा संप्रलिप्यानुलेपनैः ।। ९७ ।।\nदत्त्वा च मालतीमालां चुचुम्ब च पुनः पुनः ।।\nचारुलोचनपद्मे च चकाराञ्जनसंयुते ।। ९८ ।।\nप्रददौ नासिकामध्ये दुर्लभं गजमौक्तिकम्।।\nश्रोणिदेशे च स्तनयोर्नखच्छिद्रं चकार ह ।।९९।।\nचकार दन्तदलनं पक्वबिम्बाधरे वरे ।।\nसरसश्च तटे रम्ये पुष्पोद्याने सुनिर्जने।। 4.28.१०० ।।\nबहिश्चन्द्रोदये रम्ये पुष्पचन्दनचर्चिते ।।\nअगुरुचन्दनाक्तेन वायुना सुरभीकृते ।। १०१ ।।\nभ्रमरध्वनिसंयुक्ते पुंस्कोकिलरुतश्रुते ।।\nबहुमूर्तीः संविधाय योगिनां परमो गुरुः ।। १०२ ।।\nपुनश्चकार शृङ्गारं गोपीनां चित्तहारकः ।।\nकिंकिणीनां कङ्कणानां नूपुराणां च नारद ।। १०३ ।।\nशृङ्गारोद्रेकतस्तत्र बभूव सुन्दरो रवः ।।\nमूर्च्छामवापुस्ताः सर्वा नवसंगममात्रतः ।। १०४ ।।\nबभूवुरचलास्पन्दाः पुलकाञ्चितविग्रहाः ।।\nशृङ्गारविरते भूते संप्रापुश्चेतनां पुनः ।। १०५ ।।\nनखदन्तप्रहारं च प्रचकार परस्परम् ।।\nकृष्णः कररुहाघातं ददौ तासां कुचोपरि ।। १०६ ।।\nश्रोणीदेशे सुकठिने नखचिह्नं चकार ह ।।\nनीवी विस्रंसिता तासां कबरी क्षुद्रघण्टिका ।। १०७ ।।\nदूरीभूतं सुवसनं सुवेषं सुमनोहरम् ।।\nआलिङ्गनं नवविधं चुम्बनाष्टविधं मुदा ।। १०८ ।।\nशृङ्गारं षोडशविधं चकार रसिकेश्वरः ।।\nअङ्गैरङ्गानि प्रत्यङ्गैः प्रत्यङ्गानि च योषिताम् ।। १०९ ।।\nचकारालिङ्गनं प्रीत्या कामुकीनां च कामुकः ।।\nनारीणां षोडश कलाः शृङ्गारस्तत्प्रमाणकः ।। ।। 4.28.११० ।।\nकलाभेदेन तद्भेदं कामशास्त्रविदो विदुः ।।\nप्राकृतं द्वादशविधं चकार रसिकेश्वरः ।। १११ ।।\nनिरूपितं कामशास्त्रे चकारेशस्ततोऽधिकम् ।।\nक्रीडारम्भे च मध्ये च विरतौ कर्म योषिताम् ।। ११२ ।।\nप्रीत्यर्थमपि कर्तव्यं चकारेशस्ततोऽधिकम् ।।\nगोपीकङ्कणरेखाभिः पादालक्तकचिह्नितः ।।\nशुशुभे कृष्णदेहश्च यथाऽद्रिर्गैरिकेण च ।। ११३ ।।\nएवंभूते पूर्णराससंभूते रासमण्डले ।।\nसमाजग्मुः सुराः सर्वे सकलत्राश्च सानुगाः ।। ११४ ।।\nसुवर्णस्यन्दनस्थाश्च कौतुकात्स्वगणावृताः ।।\nपुलकाञ्चितसर्वाङ्गाः कामबाणप्रपीडिताः ।। ११५ ।।\nऋषयो मुनयश्चैव सिद्धाश्च पितरस्तथा ।।\nविद्याधराश्च गन्धर्वा यक्षराक्षसकिन्नराः ।।\nसस्त्रीकाश्च समाजग्मुर्ददृशुश्च मुदाऽन्विताः ।। ११६ ।।\nदिव्यस्यन्दनमारुह्य शातकौम्भविनिर्मितम् ।।\nसुशोभितं च मणिना रत्नसारपरिच्छदम् ।। ११७ ।।\nवह्निशुद्धांशुकेनैव वेष्टितं सुमनोहरम् ।।\nश्वेतचामरयुक्तं च सद्रत्नदर्पणाम्बुजम् ।। ११८ ।।\nशतचक्रं चित्रयुक्तं मनोयायि मनोहरम् ।।\nसद्रत्नसारनिर्माणकलशोज्ज्वलशेखरम् ।। ११९ ।।\nसमाजगाम भगवान्पार्वत्या सह शंकरः ।।\nवामपार्श्वे महाकालो दक्षिणे नन्दिकेश्वरः ।। 4.28.१२० ।।\nपुरतः कार्तिकेयश्च स्वयं देवो गणेश्वरः ।।\nपिङ्गलाक्षादयः सर्वे पार्षदाः परितस्तयोः ।। १२१ ।।\nक्षेत्रपालादयः सर्वे तथाऽष्टौ भैरवेश्वराः ।।\nवक्षःस्थलस्थिता दुर्गा सस्मिता वक्रलोचना ।। १२२ ।।\nभारत्या सह ब्रह्मा च शातकौम्भरथस्थितः।।\nवामे सप्तर्षयस्तस्य दक्षिणे सनकादयः ।।१२३।।\nसुवर्णस्यन्दनस्थश्च धर्मः साक्षी च कर्मणाम्।।\nवक्षस्थलस्थिता तस्य मूर्तिः स्मेरानना सती ।। १२४ ।।\nपश्यन्ती पूर्णरासं च सकामा वक्रलोचना ।।\nपरितः पार्षदाः सर्वे ज्वलन्तो ब्रह्मतेजसा ।। १२५ ।।\nशच्या सह महेन्द्रश्च रोहिण्या च कलानिधिः ।।\nस्वाहा सार्द्धं स्वयं वह्निः सूर्यश्च संज्ञया सह ।। १२६ ।।\nसमाजगाम कामश्च रतिं कृत्वा च वक्षसि ।।\nसर्वे ग्रहाश्च दिक्पाला आजग्मुः सकलत्रकाः ।। १२७ ।।\nआकाशस्थाश्च ददृशुः सरासं रासमण्डलम् ।।\nकेचिच्च मुमुहुस्तत्र मूर्च्छामापुश्च केचन ।। १२८ ।।\nमुहूर्तं च सुराः सर्वे सस्मिताश्च मुदाऽन्विताः।।\nचन्दनद्रववृष्टिं च पुष्पवृष्टिं च चिक्षिपुः।।१२९।।\nकस्तूरीयुक्तमाल्यानां वृष्टिं चक्रुर्मुनीश्वराः।।\nरासं दृष्ट्वा देवपत्न्यः कामबाणप्रपीडिताः।।4.28.१३०।।\nस्थले रतिरसं कृत्वा जगाम यमुनाजलम् ।।\nराधया सह कृष्णश्च पूर्णब्रह्म सनातनः ।। १३१ ।।\nगोपीभिः सह जग्मुश्च मायाः श्रीकृष्णरूपिकाः ।।\nप्रपीडिताः कामबाणैः क्रीडां चक्रुर्जले मुदा ।। १३२ ।।\nजलं ददौ राधिकायै सकामो माधवः स्वयम् ।।\nददौ सा च माधवाय कामार्तायाञ्जलित्रयम् ।। १३३ ।।\nवस्त्रं जग्राह तस्याश्च सा च नग्ना बभूव ह ।।\nमालां चिच्छेद कबरीं चकार शिथिलां हरिः ।। १३४ ।।\nसिन्दूरपक्षकं लुप्तं वेषं च जलताडनैः ।।\nभ्रूविचित्रमोष्ठरागं लुप्तं कज्जललोचनम् ।। १३५ ।।\nतां च नग्नां समाश्लिष्य निममज्ज जले हरिः ।।\nप्रकृत्याऽभ्यन्तरे क्रीडां सुतस्थौ च तया सह ।।१३६।।\nतां च नग्नां दर्शयित्वा गोपिकां क्रीडया नताम् ।।\nसस्मितां प्रेरयामास दूरतो यमुनाजले ।। १३७ ।।\nसा वेगेन समुत्थाय बलाज्जग्राह माधवम्।।\nगृहीत्वा मुरलीं कोपात्प्रेरयामास दूरतः ।। १३८ ।।\nगृहीत्वा पीतवसनं तं चकार दिगम्बरम् ।।\nवनमालां च चिच्छेद ददौ तोयं पुनः पुनः ।। १३९ ।।\nहरिं पुनः समाकृष्य प्रेषयामास पाथसि ।।\nगभीरे स्रोतसि मुने निममज्ज जगत्पतिः ।। 4.28.१४० ।।\nउत्थाय माधवः शीघ्रं तां गृहीत्वा प्रहस्य च ।।\nकृत्वा वक्षसि नग्नां च चुचुम्ब च पुनःपुनः।।\nएवं ता मूर्तयः सर्वा गोपीभिः सह कौतुकात् ।।\nक्रीडां विचक्रुर्यमुनातीरनीरे मनोहरे ।। १४२ ।।\nतीरं गत्वा तया सार्धं हरिर्नग्नश्च मग्नया ।।\nसा तं ययाचे वसनं स च तां सस्मितां सतीम् ।।१४३।।\nराधिकायै ददौ वस्त्रं रम्यां मालां च माधवः ।।\nप्रददौ हरये वस्त्रं वंशी रासेश्वरी तथा ।।१४४।।\nचन्दनागुरुकस्तूरीं सर्वाङ्गे कुङ्कुमान्विताम्।।\nकृष्णस्य परया भक्त्या ददौ श्रोणिस्थितस्य च ।। १४५ ।।\nनिर्माय चूडां ललितां कामिनीं चित्तमोहिनीम्।।\nशोभनैर्मालतीमाल्यैश्चकार वेष्टनं पुनः ।। १४६ ।।\nश्रीकृष्णो राधिकायाश्च कबरीं सुमनोहराम् ।।\nकृत्वा कुण्डलसंस्कारं निर्ममे पत्रकावलीम् ।। १४७ ।।\nददौ ललाटे सिन्दूरं कस्तूरीबिन्दुभिः सह ।।\nतदधश्चन्दनेन्दुं च सुसूक्ष्मं सुमनोहरम् ।। १४८ ।।\nनखाङ्गं स्तनयोरूर्वोरुरस्येव घनं मुदा ।।\nदत्त्वा तां वासयामास वह्निशुद्धांशुकेन वै ।। १४९ ।।\nचन्दनागुरुकस्तूरीकुङ्कुमानां द्रवेण सः ।।\nकृत्वा वक्षसि संलिप्य चुचुम्ब च मुहुर्मुहुः ।। 4.28.१५० ।।\nपुनराश्लेषणं कृत्वा ददौ मालां गले पुनः ।।\nभूषणैर्भूषितां कृत्वा मञ्जीरचरणे ददौ ।। १५१ ।।\nअलक्तकं चरणयोर्नखेषु च ददौ पुनः ।।\nएवं गोपाश्च गोपीनां विदधौ च पृथक्पृथक् ।। १५२ ।।\nपुनः प्रजग्मुस्ता मत्ताः सुन्दरं रासमण्डलम्।।\nपूर्णेन्दुचन्द्रिकायुक्तं रतियोग्यं सुनिर्जनम् ।।१५३।।\nमाधवीकेतकीकुन्दमालतीनां मनोहरैः ।।\nचम्पयूथीमल्लिकानां पुष्पैश्च सुरभीकृतम् ।। १५४ ।।\nदृष्ट्वा च स्फुटितं पुष्पं चयनं कर्तुमीश्वरी ।।\nगोपीर्नियोजयामास कौतुकेन च राधिका ।। १५५ ।।\nकाश्चिन्नियोजयामास मालानिर्माणकर्मणि ।।\nकाश्चित्ताम्बूलसज्जेषु काश्चिञ्चन्दनघर्षणे।।।१५६।।\nमाला चन्दनताम्बूलं गोपीदत्तं च सुन्दरी ।।\nददौ कृष्णाय संप्रीत्या सस्मिता वक्रलोचना ।।१५७।।\nकाश्चिन्नियोजनं चक्रुः कृष्णसङ्गीतकर्मणि ।।\nमृदङ्गमुरजादीनां वादनेषु च काश्चन ।। १५८ ।।\nएवं रासे रतिं कृत्वा लीलया हरिणा सह ।।\nविजहार च सर्वत्र निर्जनेषु  मनोहरम् ।। १५९ ।।\nपुष्पोद्यानेषु रम्येषु सरसां च तटेषु च ।।\nकन्दरे कन्दरे रम्ये नदेषु च नदीषु च ।। 4.28.१६० ।।\nअतीव निर्जनस्थाने श्मशाने गिरिगह्वरे ।।\nवाञ्छितेषु च नारीणां त्रयस्त्रिंशद्वनेषु च ।। १६१ ।।\nभाण्डीरे श्रीवने रम्ये कदम्बकानने  तथा ।।\nतुलसीकानने कुन्दवने चम्पककानने ।।१६२।।\nनिम्बारण्ये मधुवने जम्बीरकानने तथा ।।\nनालिकेरवने पूगवने च कदलीवने  ।। १६३ ।।\nबदरीकानने बिल्ववने नारिङ्गकानने ।।\nअश्वत्थकानने वंशवने दाडिमकानने ।। १६४ ।।\nमन्दारकानने तालवने  चूतवने तथा ।।\nकेतकीकाननेऽशोकवने खर्जूरकानने ।। १६५ ।।\nआम्रातकवने जम्बूगहने शालकानने ।।\nकटके कानने पद्मवने जातिवने मुने ।। १६६ ।।\nन्यग्रोधगहने घोरे तथा श्रीखण्डकानने ।।\nप्रहृष्टकेसरवने सर्वतोऽपि विलक्षणे ।। १६७ ।।\nएवं रेमे   कौतुकेन कामात्त्रिंशद्दिवानिशम् ।।\nतथाऽपि मानसं पूर्णं न च किंचिद्बभूव ह ।। १६८ ।।\nन कामिनीनां कामश्च शृङ्गारेण निवर्तते ।।\nअधिकं वर्धते शश्वद्यथाऽग्निर्घृतधारया ।। १६९ ।।\nजग्मुर्देवाः स्वगेहं च देव्यश्च मुनयस्तथा ।।\nते सर्वे प्रशशंसुश्च विस्मयं च ययुर्मुदा ।। 4.28.१७० ।।\nगेहे गेहे नृपेन्द्राणां लेभिरे जन्म भारते ।।\nदग्धाः कामाग्निनांऽशेन देव्यः शृङ्गारलालसाः ।। १७१ ।।\nइति श्रीब्रह्मवैवर्त्ते महापुराणे श्रीकृष्णजन्मखण्डे नारायणनारदसंवादे रासक्रीडाप्रस्तावो नाम अष्टाविंशोऽध्यायः  ।। २८ ।।"
  }
]
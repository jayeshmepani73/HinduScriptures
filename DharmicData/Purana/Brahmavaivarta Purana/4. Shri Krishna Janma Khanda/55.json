[
  {
    "text": "ॐ तत्सद्ब्रह्मणे नमः।\nश्रीमद्द्वैपायनमुनीप्रणीतं-\nब्रह्मवैवर्तपुराणम्।\nअथ श्रीकृष्णजन्मखण्डस्योत्तरार्धः।\nअथ पञ्चपञ्चाशत्तमोऽध्यायः।\nनारायण उवाच\nस एव भगवान्कृष्णः सर्वात्मा पुरुषः परः ।\nदुराराध्योऽतिसाध्यश्च सर्वाराध्यः सुखप्रदः ।। १ ।।"
  },
  {
    "text": "निजभक्तातिसाघ्यश्चाभक्तस्यासाध्य एव च ।\nशश्वद्दृश्यः स्वभक्तस्याभक्तस्यादृश्य एव च ।। २ ।।"
  },
  {
    "text": "दुर्ज्ञेयं तस्य चरितं कार्यं हृदयमेव च ।\nबद्धास्तन्मायया सर्वे मोहिताश्च दुरन्तया ।। ३ ।।"
  },
  {
    "text": "यद्भयाद्वाति वातोऽयं कूर्मं धत्ते निराश्रयः ।\nकूर्मोऽनन्तं विधत्ते च यद्भयेन निरन्तरम् ।। ४ ।।"
  },
  {
    "text": "बिभर्ति शेषो विश्वं च यद्भयेन च नारद ।\nसहस्रशीर्षा पुरुषः शिरमश्चैकदेशतः ।। ५ ।।"
  },
  {
    "text": "सप्तसागरसंयुक्ता सप्तद्वीपा वसुंधरा ।\nशैलकाननसंयुक्ता पातालाः सप्त एव च ।। ६ ।।"
  },
  {
    "text": "सप्तस्वर्गाश्च विविधा ब्रह्मलोकसमन्विताः ।\nएवं विश्वं त्रिभुवनं कृत्रिमं परिकीर्तितम् ।। ७ ।।"
  },
  {
    "text": "यद्भयेन विधात्राच प्रतिसृष्टौ च निर्मितम् ।\nएवं विश्वान्यसंरव्यानि लोमकूपैर्महान्विराट् ।। ८ ।।"
  },
  {
    "text": "यद्भयेन विधत्ते च यदन्नो ध्यायते हि यम् ।\nविष्णुः पाति च संसारं यद्भयेन कृपानिधिः ।। ९ ।।"
  },
  {
    "text": "कालाग्निरुद्रो यद्भीतः कालः संहरते प्रजाः ।\nमृत्युंजयो महादेवो यद्भयाद्ध्यायते च यम् ।। १० ।।"
  },
  {
    "text": "षड्गुणैरनुरागैश्च विरागी विरतः सदा ।\nयद्भयेन दहत्यग्निः सूर्यस्तपति यद्भयात् ।। ११ ।।"
  },
  {
    "text": "यद्भयाद्वर्षतीन्द्रश्च मृत्युश्चरति जन्तुषु ।\nयद्भयेन यमः शास्ता पापिनीं धर्म एव च ।। १२ ।।"
  },
  {
    "text": "धत्ते च धरणी लोकान्यद्भयेन चराचरान् ।\nसूयते प्रकृतिः सृष्टौ यद्भयान्महदादिकम् ।। १३ ।।"
  },
  {
    "text": "दुर्ज्ञेयं तदभिप्रायं को वा जानाति पुत्रक ।\nयत्प्रभावं न जानन्ति ब्रह्मविष्णुमहेश्वराः ।। १४ ।।"
  },
  {
    "text": "कथं जानामि तच्चेष्टामहं वत्स सुमन्दधीः ।\nकथं जगाम मथुरां त्यक्त्वा वृन्दावनं वनम् ।। १५ ।।"
  },
  {
    "text": "कथं तत्याज गोपीश्च राधां प्राणाधिकां प्रियाम् ।\nयशोदां बान्धवादींश्च नन्दं व नन्दनन्दनः ।। १६ ।।"
  },
  {
    "text": "दर्पहा दर्पदः सोऽपि सर्वेषां सर्वदः सदा ।\nबभञ्ज राधादर्पं च सुदाम्नः शापकारणात् ।। १७ ।।"
  },
  {
    "text": "अन्येषां भावनाहेतोर्ब्रह्मप्राप्तिस्तथा भवेत् ।\nएवं किंचिद्वितर्कं च कुरुते कमलोद्भवः ।। १८।।\nचकार दर्पभङ्गं च महाविष्णुः पुरा विभुः ।\nब्रह्मणश्चतथा विष्णोः शषेस्य च शिवस्य च ।। १९ ।।"
  },
  {
    "text": "धर्मस्य च यमस्यापि साम्बस्य चन्द्रसूर्ययोः ।\nगरुडस्य च वह्नेश्च गुरोर्दुर्वाससस्तथा ।। २० ।।"
  },
  {
    "text": "दौवारिकस्य भक्तस्य जयस्य विजयस्य च।\nसुराणमसुराणां च भवतः कामशक्रयोः ।। २१ ।।"
  },
  {
    "text": "लक्ष्मणस्यार्जुनस्यापि बाणस्य च भृगोस्तथा ।\nसुमेरोश्च समुद्राणां वायोश्च वरुणस्य च ।। २२ ।।"
  },
  {
    "text": "सरस्वत्याश्च दुर्गायाः पद्मायाश्च भुवस्तथा ।\nसावित्र्याश्चैव गङ्गाया मनसायास्तथैव च ।। २३ ।।"
  },
  {
    "text": "प्राणाधिष्ठातृदेव्यश्च प्रियायाः प्राणतोऽपि च ।\nप्राणाधिकाया राधाया अन्येषामपि का कथा ।। २४ ।।"
  },
  {
    "text": "ह्रत्वा दर्पं च सर्वेषां प्रसादं च चकार सः ।\nकर्ता हर्ता पालयिता स्रष्टा स्रष्टुश्च सर्वतः ।। २५ ।।"
  },
  {
    "text": "यं स्तोतुमीशो नालं च पञ्चवक्त्रैस्तु शंकरः ।\nस्तोतुं नालं चतुर्वक्त्रो विधाता जगतामपि ।। २६ ।।"
  },
  {
    "text": "स्तोतुं नालमनन्तश्च सहस्रवदनैरहो ।\nस्वयं विष्णुर्विश्वव्यापी नालं स्तोतुं जनार्दनः ।। २७ ।।"
  },
  {
    "text": "महाविराण्न शक्तोऽपि यं स्तोतुं परमेश्वरम् ।\nकम्पिता यस्य पुरतः प्रकृतिः परमात्मनः ।। २८ ।।"
  },
  {
    "text": "सरस्वती जडीभूता यं स्तोतुं परमेश्वरम् ।\nमहिमानं न जानन्ति वेदा यस्य च नारद ।। २९ ।।"
  },
  {
    "text": "इत्येवं कथितो ब्रह्मन्प्रभावः परमात्मनः ।\nनिर्गुणस्य च कृष्णस्य किं भुयः श्रोतुमिच्छसि ।। ३० ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तरार्धे नारदनाo श्रीकृष्णप्रभाव-\nवर्णनं नाम पञ्चपञ्चशात्तमोऽध्यायः ।। ५५ ।।"
  }
]
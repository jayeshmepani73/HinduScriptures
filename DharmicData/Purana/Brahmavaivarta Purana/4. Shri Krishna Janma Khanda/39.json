[
  {
    "text": "।। श्रीकृष्ण उवाच ।।\nइति स्तुत्वा हिमगिरिर्वसतः शङ्करस्य च ।।\nउवास पुरतो दूरे लब्धाज्ञः  सर्वसंमतः ।। १ ।।\nमधुपर्कादिकं तस्मै प्रददौ भक्तिपूर्वकम् ।।\nमुनीन्संपूजयामास ततः शङ्करपार्षदान् ।। २ ।।\nतदा तत्र समागत्य मेनका स्त्रीगणैः सह ।।\nददर्श वटमूलस्थं शङ्करं चन्द्रशेखरम् ।। ३ ।।\nईषद्धास्यप्रसन्नास्यं वसन्तं व्याघ्रचर्मणि ।।\nमध्ये मुनिगणानां च ज्वलन्तं ब्रह्मतेजसा ।।४।।\nयथाऽऽकाशे तारकाणां द्विजराजं विराजितम् ।।\nपरमाह्लादकं रूपं कंदर्पकोटिसन्निभम् ।।५।।\nविहाय वार्द्धकावस्थां दधतं नवयौवनम् ।।\nअतीव सुन्दरं रम्यं चित्तचोरं च योषिताम् ।। ६ ।।\nकामं कामातुराणां च सतीनां च सुतं यथा ।।\nवैष्णवानां महाविष्णुं शैवानां च सदाशिवम् ।। ७ ।।\nशक्तिस्वरूपं शाक्तानां सौराणां सूर्यरूपिणम् ।।\nकालस्वरूपं दुष्टानां शिष्टानां परिपालकम्।।८।।\nकालकालसमं मृत्योर्मृत्युमृत्यु भयानकम् ।।\nव्याघ्रचर्म चारुवस्त्रं बभूव भस्म चंदनम्।।९।।\nसर्पाः सुंदरमाल्यानि कस्तूरी या विषप्रभा ।।\nजटासु ललिता चूडा चंद्रस्त्वलिकचंदनम् ।। 4.39.१० ।।\nसुचार्वी मालतीमाला गंगाधारा मनोहरा ।।\nअस्थिमाला रत्नमाला धत्तूरं चारुचंपकम् ।।११।।\nएकीभूतं पंचवक्त्रं नेत्रयुग्माब्जशोभितम् ।।\nशरत्पार्वणचंद्राभं प्रच्छाद्य दीप्तमुत्तमम्।। १२ ।।\nबंधुजीवविनिंद्यैकमोष्ठाधरमनोहरम् ।।\nश्वेतश्चन्द्रो वृषेंद्रश्च भूताद्या नर्तका इव ।।१३।।\nसद्यो व्यतिक्रमं सर्वं महेशस्य महेश्वरि ।।\nदृष्ट्वैवं शिवरूपं च मेना तुष्टा बभूव ह ।।१४।।\nकाश्चिन्निमेषरहिताः कामेन पुलकांचिताः ।।\nअतिकामातुराः सत्यः प्रापुर्मूर्च्छां च काश्चन ।। ।। १९ ।।\nकाश्चिद्विनिंद्य कांतांश्च प्रशशंसुर्महेश्वरम् ।।\nमनोरथेन मनसा समाश्लिष्यंति काश्चन ।। १६ ।।\nकाचिन्मानसिकं कामात्कुर्वन्ती चुम्बनं मुदा ।।\nध्रुवं कामं करिष्यामो वयं च कामसागरे ।। १७ ।।\nअस्माकमेव भर्ता चेत्परत्रैव यशो भवेत् ।।\nइहैवं किं करिष्यामो वयं कांतैरतैरलम् ।। १८ ।।\nदृष्ट्वा तमेवं सुचिरमिति जल्पंति काश्चन ।।\nकाश्चिद्दृष्ट्वा शिवं किंचिन्मुखमाच्छाद्य वाससा ।। १९ ।।\nसस्मिता वक्रनयनाः पश्यंत्येव पुनःपुनः ।।\nवयं गृहं न यास्यामो यास्यामः शिवसन्निधिम् ।। 4.39.२० ।।\nशरत्सुधांशुवदनं द्रक्ष्यामोऽहर्निशं मुदा ।।\nसंसारं न करिष्यामः प्रविशामो हुताशनम् ।।२१ ।।\nभविता नः शिवः स्वामीत्येवं जल्पंति काश्चन ।।\nअहो पुण्यवती दुर्गा श्लाघ्यते जन्म भारते ।। २२ ।।\nयस्या अयं शिवः स्वामीत्येवं जल्पंति काश्चन ।।\nमुदा मेना शिवं दृष्ट्वा गृहं ताभिर्जगाम ह ।। २३ ।।\nशिवं संपूज्य शैलेंद्रः प्रणम्य स्वगृहं ययौ ।।\nकृत्वाऽनुमानं रहसि गिरीशो मेनया सह ।। २४ ।।\nदुर्गां प्रस्थापयामास शिवाय शिवसन्निधिम् ।।\nपार्वती सखिभिः सार्द्धं वेषं कृत्वा मनोहरम् ।। २५ ।।\nभावानुरक्ता हर्षेण जगाम शिवसंनिधिम् ।।\nदृष्ट्वा शिवा शिवं शांतं प्रसन्नवदनेक्षणम् ।। २६ ।।\nसप्तप्रदक्षिणं कृत्वा सस्मिता प्रणनाम सा ।।\nअनन्यभावं गुणिनमपरं ज्ञानिनां वरम् ।। २७ ।।\nसुंदरं लभ भर्तारं सुन्दरीत्याशिषं ददौ ।।\nभविता तव सौभाग्यं शुभे स्वामिनि संततम् ।। २८।।\nपुत्रस्ते भविता साध्वि नारायणसमो गुणैः ।।\nभविता ते परा पूजा त्रैलोक्ये जगदम्बिके ।।२९।।\nब्रह्माण्डेषु च सर्वेषु सर्वेषां च परा भव ।।\nसप्तप्रदक्षिणाः कृत्वा यतो भक्त्या त्वया नतम् ।।4.39.३०।।\nसप्तजन्मनि तुष्टोऽहं तत्फलं लभ सुन्दरि ।।\nतीर्थे कान्तेऽभीष्टदेवे गुरौ मन्त्रे तथौषधे ।। ३१ ।।\nआस्था च यादृशी यासां सिद्धिस्तासां च तादृशी ।।\nइत्युक्त्वा शङ्करस्तूर्णं ब्रह्मज्योतिः परं च माम् ।। ३२ ।।\nदध्यौ योगासनं कृत्वा योगीशो व्याघ्रचर्मणि ।।\nप्रक्षाल्य चरणौ देवी पपौ तच्चरणोदकम् ।। ३३ ।।\nचकार मार्जनं भक्त्या वह्निशौचेन वाससा ।।\nरत्नसिंहासनं रम्यं विश्वकर्मादिनिर्मितम् ।।३४।।\nअपूर्वं कांस्यपात्रस्थं नैवेद्यं प्रददौ किल ।।\nअर्घ्यं मंदाकिनीतोय संयुक्तं चरणे ददौ ।।३५।।\nसुगन्धिचन्दनं चारु कस्तूरीकुङ्कुमान्वितम् ।।\nप्रददौ मालतीमालां गले गरलसुन्दरे ।।३६।।\nभक्त्या पूजां चकाराथ पुष्पवृष्टिं च तुष्टये ।।\nपीयूषं स्वर्णपात्रस्थं प्रददौ मधुरं मधु ।। ३७ ।।\nरत्नप्रदीपशतकं समन्ताद्धूपमुत्तमम् ।।\nत्रैलोक्यदुर्लभं वस्त्रं स्वर्णयज्ञोपवीतकम्   ।। ३८ ।।\nसुगन्धिशीततोयं च पानार्थं पार्वती ददौ ।।\nअतीव सुन्दरं रम्यं रत्नसारेन्द्रभूषणम्।।३९।।\nदुर्लभां कामधेनुं च  स्वर्णशृङ्गसमन्विताम् ।।\nस्नानीयं तीर्थतोयं च ताम्बूलं च मनोहरम् ।। 4.39.४० ।।\nदत्त्वा षोडशोपचारं प्रणनाम पुनः पुनः ।।\nसंपूज्य शूलिनं भक्त्या ययौ नित्यं पितुर्गृहम् ।।४१।।\nशुश्रावाप्सरसां वक्त्राद्देवीमिन्द्रो महेश्वरः ।।\nश्रुत्वा वार्तां शुनासीरो ननर्त हर्षसंयुतः ।। ४२ ।।\nदूतद्वारा कामदेवमानिनाय त्वरान्वितः ।।\nइन्द्राज्ञया कामदेवः प्रजगामामरावतीम् ।। ४३ ।।\nतूर्णं प्रस्थापयामास तं च यत्र शिवः शिवा ।।\nपञ्चसायकसंयुक्तो जगाम पञ्चसायकः ।।४४।।\nप्रसन्नवदनः श्रीमान्यत्र शक्तियुतः शिवः।।\nगत्वा ददर्श मदनः शिवायुक्तं शिवं विभुम्।।४५।।\nशान्तं त्रैलोक्यकान्तं च प्रसन्नवदनेक्षणम्।।\nकामः स्थितोऽन्तरिक्षे च धृत्वा च सशरं धनुः ।। ४६ ।।\nचिक्षेपास्त्रं दुर्निवार्यममोघं शंकरे मुदा ।।\nबभूवामोघमस्त्रं च मोघं तत्परमात्मनि।।४७।।\nआकाश इव निर्लिप्ते निर्लिप्ते परमात्मनि ।।\nमोघीभूते च शस्त्रे च भयमाप च मन्मथः ।। ४८ ।।\nचकम्पे पुरतः स्थित्वा दृष्ट्वा मृत्युंजयं विभुम् ।।\nसस्मार त्रिदशान्कामः शक्रादीन्भयविह्वलः ।।।४९।।।\nआययुर्देवताः सर्वाः शंभुकोपेन वेपिताः।।\nचक्रुः स्तुतिं च स्तोत्रेण शंकरं त्रिदशेश्वरम् ।।4.39.५०.।।\nकोपाग्निमुद्गिरन्तं तं कपाललोचनादहो ।।\nस्तुतिं कुर्वत्सु देवेषु स वह्निः शंभुसंभवः।।५१।।\nजज्वालोर्ध्वशिखो दीप्तः प्रलयाग्निशिखोपमः ।।\nउत्पत्य गगने घूर्णन्निपत्य    धरणीतले ।।\nभ्रामंभ्रामं च परितः पपात मदनोपरि ।। ५२ ।।\nबभूव भस्मसात्कामः क्षणेन हरकोपतः।।\nविषण्णा देवताः सर्वा नतवक्त्रा च पार्वती ।।५३।।\nविललाप बहुतरं हरस्य पुरतो रतिः ।।\nतुष्टुवुर्देवताः सर्वाः कम्पिताश्चन्द्रशेखरम् ।। ५४ ।।\nरतिमूचुः सुराः सर्वे रुरुदुश्च मुहुर्मुहुः ।।\nकिंचिद्भस्म गृहीत्वा च रक्ष मातर्भयं त्यज ।।५५।।\nवयं तं जीवयिष्यामो लभिष्यसि प्रियं पुनः ।।\nहरकोपापनयने सुप्रसन्ने दिने तथा ।।५६।।\nदृष्ट्वा रतेर्विलापं च मूर्च्छां संप्राप पार्वती ।।\nअतीन्द्रियं गुणातीतं तुष्टाव चन्द्रशेखरम्।।५७।।\nरुदन्तीं पार्वतीं त्यक्त्वा स्वस्थानं प्रययौ शिवः।।\nसद्यो बभूव तत्रैव पार्वतीदर्पमोक्षणम्।।५८।।\nरूपयौवनयोर्गर्वं तत्याज शैलकन्यका ।।\nमुखं दर्शयितुं लज्जा तद्बभूव सखीगणे ।। ५९ ।।\nसुराश्च रतिमाश्वास्य सर्वे जग्मुः स्वमन्दिरम् ।।\nप्रणम्य दण्डवद्रुद्रं शोकादुद्विग्नमानसाः ।।4.39.६०।।\nस्तुत्वा रुदित्वा शोकेन भयेन कामकामिनी ।।\nकोपरक्तेक्षणं रुद्रं राधिके स्वालयं ययौ ।। ६१ ।।\nन जगाम पितुर्गेहं पार्वती सा तु लज्जया ।।\nस्वालिभिर्वार्यमाणाऽपि जगाम तपसे वनम् ।। ६२ ।।\nप्रजग्मुः सहचारिण्यस्तत्पश्चाच्छोकविह्वलाः ।।\nमातृभिर्वार्यमाणा सा स्वर्णदीतीरजं वनम् ।।६३।।\nसुचिरं च तपस्तप्त्वा सा संप्राप त्रिलोचनम् ।।\nरतिः संप्राप मदनं शंकरस्य वरेण च ।। ६४ ।।\nइत्येवं कथितं सर्वं पार्वतीदर्पमोक्षणम् ।।\nनिगूढचरितं राधे किं भूयः श्रोतुमिच्छसि ।। ६५ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे एकोनचत्वारिंशोऽध्यायः ।। ३९ ।।"
  }
]
[
  {
    "text": "अथ चतुर्विंशत्यधिकशततमोऽध्योयः\nनालायण उवाच\nराधा संपूज्य विधिना स्तुत्वा लम्बोदरं सती ।\nअमूल्यरत्ननिर्माणं सर्वाङ्गभूषणं ददौ ।। १ ।।"
  },
  {
    "text": "राधायाः स्तवनं श्रुत्वा पूजां दृष्ट्वा च वस्तु च ।\nउवाच मधुरं शान्तः शान्तां त्रैलोक्यमातरम् ।। २ ।।"
  },
  {
    "text": "गणेश उवाच\nतव पूजा जगन्मातर्लोकशिक्षाकरी शुभे ।\nब्रह्मस्वरूपा भवती कृष्णवक्षः स्थलस्थिता ।। ३ ।।"
  },
  {
    "text": "यत्पादपद्मतुलं ध्यायन्ते ते सुदुर्लभम् ।\nसुरा ब्रह्मेशशेषाद्या मुनीन्द्राः सनकादयः ।। ४ ।।"
  },
  {
    "text": "जीवन्मुक्ताश्च भक्ताश्च सिद्धेन्द्राः कपिलादयः ।\nतस्य प्राणाधिदेवी त्वं प्रिया प्राणाधिका परा ।। ५ ।।"
  },
  {
    "text": "वामाङ्गनिर्मिता राधा दक्षिणाङ्गश्च माधवः ।\nमहालक्ष्मीर्जगन्माता तव वामाङ्गनिर्मिता ।। ६ ।।"
  },
  {
    "text": "वसोः सर्वनिवासस्य प्रसूस्त्वं परमेश्वरी ।\nवेदानां जगतामेव मूल्प्रकृतिरीश्वरी ।। ७ ।।"
  },
  {
    "text": "सर्वाः प्राकृतिका मातः सृष्ट्यां च त्वद्विभूतयः ।\nविश्वानि कार्यरूपाणि त्वं च कारणरूपिणी ।। ८ ।।"
  },
  {
    "text": "प्रलये ब्रह्मणः पाते तन्निमेषो हरेरपि ।\nआदौ राधां समुच्चार्य पश्चात्कृष्णं परात्परम् ।। ९ ।।"
  },
  {
    "text": "स एव पण्डितो योगी गोलोकं याति लीलया ।\nआदौ राधां समुच्चार्य पश्चात्कृष्णं परात्परम् ।। १० ।।"
  },
  {
    "text": "जगतां भवती माता परमात्मा पिता हरिः ।\nपितुरेव गुरुर्माता पूज्या वन्द्या परात्परा ।। ११ ।।"
  },
  {
    "text": "भजते देवमन्यं वा कृष्णं वा सर्वकारणम् ।\nपुण्यक्षेत्रे महामूढो यदि निन्दति राधिकाम् ।। १२ ।।"
  },
  {
    "text": "वंशहानिर्भवेत्तस्य दुःखशोकमिहैव च ।\nपच्यते निरये घोरे यावच्चन्द्रदिवाकरौ ।। १३ ।।"
  },
  {
    "text": "गुरुश्चज्ञानोद्गिरणाज्ज्ञानं स्यान्मन्त्रतन्त्रयोः ।\nस च मन्त्रश्च तत्तन्त्रं भक्तिः स्याद्ध्रुवयोर्यतः ।। १४ ।।"
  },
  {
    "text": "निषेव्य मन्त्रं देवानां जीवा जन्मनि जन्मनि ।\nभक्ता भवन्ति दुर्गायाः पादपद्मे सुदुर्लभे ।। १५ ।।"
  },
  {
    "text": "निषेव्य मन्त्रे शंभोश्च जगतां कारणस्य च ।\nतदा प्राप्नोति युवयोः पादपद्मं सुदुर्लभम् ।। १६ ।।"
  },
  {
    "text": "युक्योः पादपद्मं च दुर्लभं प्राप्य पुण्यवान् ।\nक्षणार्धं षोडशांशं च नहि मुञ्चति दैवतः ।। १७ ।।"
  },
  {
    "text": "भक्त्या च युवचोर्मन्त्रं गृहीत्वा वैष्मपादपि ।\nस्तवं वा कवचं वाऽपि कर्ममूलनिकृन्तनम् ।। १८ ।।"
  },
  {
    "text": "योजयेत्परया भक्त्या पुण्यक्षेत्रे च भारते ।\nपुरुषाणां सहस्रं च त्वात्मना सार्धमुद्धरेत् ।। १९ ।।"
  },
  {
    "text": "गुरुमभ्यर्च्य विधिवद्वस्त्रालंकारचन्दनैः ।\nकवचं धारयेद्यो हि विष्णुतुल्यो भवेद्ध्रुवम् ।। २० ।।"
  },
  {
    "text": "यद्दत्तं वस्तु मे मातस्तत्सर्वं सार्थकं कुरु ।\nदेहि विप्राय मत्प्रीत्या तदा भोक्ष्यामि सांप्रतम् ।। २१ ।।"
  },
  {
    "text": "देवे देयानि दानानि देवे देया च दक्षिणा ।\nतत्सर्वं ब्राह्मणे दद्यात्तदानन्त्याय कल्पते ।। २२ ।।"
  },
  {
    "text": "ब्राह्मणानां मुखं राधे देवानां मुखमुख्यकम् ।\nविप्रभुक्तं च यद्द्रव्यं प्राप्नुवन्त्येव देवताः ।। २३ ।।"
  },
  {
    "text": "विप्रांश्च भोजयामास तत्सर्व राधिका सती ।\nबभूव तत्क्षणादेव प्रीतो लम्बोदरो मुने ।। २४ ।।"
  },
  {
    "text": "एतस्मिन्नन्तरे देवा ब्रह्मेशशेषसंज्ञकाः ।\nआययुर्वटमूलं च देवपूजार्थमेव च ।। २५ ।।"
  },
  {
    "text": "तत्र गत्वा शिवचरो देवान्देवीरुवाच सः ।\nश्रीकृष्णं शुष्ककण्ठश्च भयभीतश्च रक्षकः ।। २६ ।।"
  },
  {
    "text": "रक्षक उवाच\nगणेशं पूजयामास सर्वादौ च शुभक्षणे ।\nवृषभानसुता राधा प्रकृत्य स्वस्तिवाचनम् ।। २७ ।।"
  },
  {
    "text": "सहिता सा बलवती गोपीत्रिशतकोटिभिः ।\nवारितोऽहं वलिष्ठाभिर्युष्मांश्च कथयामि तत् ।। २८ ।।"
  },
  {
    "text": "मर्वादौ पूजयेद्यो हि सोऽनन्तं फलमालभेत् ।\nमध्ये मध्यविधं पुण्यं शेषे स्वल्पमिति स्मृतम् ।। २९ ।।"
  },
  {
    "text": "देवेन्द्रेषु मुनीन्द्रेषु देवस्त्रीषु स्थितासु च ।\nगोपीभिश्च सह तया राधया पूजितः परः ।। ३० ।।"
  },
  {
    "text": "दूतवाक्यं समाकर्ण्य जहसुः सर्वदेवताः ।\nमुनयो मनवश्चैव राजानो देवयोषितः ।। ३१ ।।"
  },
  {
    "text": "रुक्मिण्याद्या रमण्यश्च या देव्यो विस्मयं ययुः ।\nसरस्वती च सावित्री पार्वती परमेश्वरी ।। ३२ ।।"
  },
  {
    "text": "रोहिणी च सती संज्ञा स्वाहाद्या देवयोषितः ।\nमुदिताः प्रययुः सर्वा मुनिपत्न्यः पतिव्रताः ।। ३३ ।।"
  },
  {
    "text": "मुनयो मनवः सर्वे देवाश्चापि नरास्तथा ।\nश्रीकृष्णः स गणैः सार्धं ये चान्ये प्रययुर्मुदा ।। ३४ ।।"
  },
  {
    "text": "ते सर्वे विविधैर्द्रव्यैः पूजां चक्रुः शुभक्षणे ।\nबलिष्ठा दुर्बलाश्चैव क्रमेण च पृथक्पृथक् ।। ३५ ।।"
  },
  {
    "text": "लड्डुकानां च राशीनां शतकोटिर्बभूव ह ।\nशर्कराणां तदर्धं च स्वस्तिकानां तथैव च ।। ३६ ।।"
  },
  {
    "text": "अन्नानां भव्यवस्तूनां शतकोटिर्बभूव ह ।\nअसंख्यानि फलान्येव स्वादूनि मधुराणि च ।। ३७ ।।"
  },
  {
    "text": "मधुकुल्या दुग्धकुल्या दधिकुल्या घृतस्य च ।\nबभूवुः शतसंख्याश्च त्रैलोक्यानां च पूजने ।। ३८ ।।"
  },
  {
    "text": "पूजां कृत्वा तु ते सर्वे समूषुश्च सुखासने ।\nपार्वती परमप्रीत्या राधास्थानं समाययौ ।। ३९ ।।"
  },
  {
    "text": "सा राधा पार्वतीं दृष्ट्वा समुत्थाय जवेन च ।\nयथायोग्यां च संभाषां चकार सादरं मुदा ।। ४० ।।"
  },
  {
    "text": "आश्लेषणं चुम्बनं च बभूव च परस्परम् ।\nउवाच मधुरं दुर्गा राधां कृत्वा स्ववक्षसि ।। ४१ ।।"
  },
  {
    "text": "पार्वत्युवाच\nकिंवा प्रश्नं करिष्यामि त्वां राधा मङ्गलालयाम् ।\nगता ते विरहज्वाला श्रीदाम्नः शापमोक्षणे ।। ४२ ।।"
  },
  {
    "text": "सततं मन्मनः प्राणास्त्वय्येव मयि ते तथा ।\nन ह्येवमावयोर्भेदः शक्तिपूरुषयोस्तथा ।। ४३ ।।"
  },
  {
    "text": "येत्वां निन्दन्ति मद्भक्तास्त्वद्भक्ताश्चापि मामपि ।\nकुम्भीपाके च पज्यन्ते यावच्चन्द्र दिवाकरौ ।। ४४ ।।"
  },
  {
    "text": "राधामाधवयोर्भेदं ये कुर्वन्ति नराधमाः ।\nवंशहानिर्भवेत्तेषां पच्यन्ते नरके चिरम् ।। ४५ ।।"
  },
  {
    "text": "यान्ति सूकरयोनिं च पितृभिः शतकैः सह ।\nषष्टिवर्षसहस्राणि विष्ठायां कृमयस्तथा ।। ४६ ।।"
  },
  {
    "text": "त्वयैव पूजितः पुत्रो न मया च गणेश्वरः ।\nसर्वादौ सर्वपूज्योऽयं यथा तव तथा मम ।। ४७ ।।"
  },
  {
    "text": "यावज्जीवनपर्यन्तं न विच्छेदो भविष्यति ।\nराधामाधवयोर्देवि दुग्धधावल्ययोर्यथा ।। ४८ ।।"
  },
  {
    "text": "सिद्धाश्रमे महातीर्थे पुण्यक्षेत्रे च भारते ।\nनिर्वघ्नं लभगोविन्दं संपूज्य विघ्नखण्डनम् ।। ४९ ।।"
  },
  {
    "text": "रासेश्वरी त्वं रसिका श्रीकृष्णो रसिकेश्वरः ।\nविदग्धाया विदग्धेन संगमो गुणवान्भदेत् ।। ५० ।।"
  },
  {
    "text": "श्रीदाम्नः शापनिर्मुक्ता शतवर्षान्तरे सति ।\nकुरुष्व मद्रेणाद्य कृष्णेन सह संगमम् ।। ५१ ।।"
  },
  {
    "text": "ममाऽऽज्ञया दुर्लभया सुवेषं कुरु सुन्दरि ।\nसुदुर्लभः कामिनीनां सत्पुंसा सह संगमः ।। ५२ ।।"
  },
  {
    "text": "चक्रुः सुवेषं राधायाः प्रियाल्यश्च शिवाज्ञया ।\nरत्नसिंहासने रम्ये वासयामासुरीश्वरीम् ।। ५३ ।।"
  },
  {
    "text": "पुरतो रत्नमाला सा रत्नमालां गले ददौ ।\nराधाया दक्षिणे हस्ते क्रीडापद्मं मनोहरम् ।। ५४ ।।"
  },
  {
    "text": "ददौ पद्ममुखी पादपद्मयुग्मेऽप्यलक्तकम् ।\nप्रददौ सुन्दरी गोपी सिन्दूरं सुन्दरं वरम् ।। ५५ ।।"
  },
  {
    "text": "चन्दनेन समयुतं सीमन्ताधः स्थलोज्ज्वलम् ।\nसुचारुकबरीं रम्यां चकार मालती सती ।। ५६ ।।"
  },
  {
    "text": "मनोहरां मुनीनां च मालतीमाल्यभूषिताम् ।\nकस्तूरीकुङ्कुमाक्तं च चारुचन्दनपत्रकम् ।। ५७ ।।"
  },
  {
    "text": "स्तनयुग्मे सुकठिने चकार चन्दना सती ।\nचारुचम्पकपुप्पाणां मालां गन्धमनोहराम् ।। ५८ ।।"
  },
  {
    "text": "मालावती ददौ तस्यौ प्रफुल्लां नवमल्लिकाम् ।\nरतीषु रसिका गोपी रत्नभूषणभूषिताम् ।। ५९ ।।"
  },
  {
    "text": "तां चकारातिरसिकां वरां रतिरसोत्सुकाम् ।\nशरत्पद्मदलाभं च लोजनं कज्जलोज्ज्वलम् ।। ६० ।।"
  },
  {
    "text": "कृत्वा ददौ सुललितं वस्त्रं च ललिता सती ।\nमहेन्द्रेण प्रदत्तं च पारिजातप्रसूनकम् ।। ६१ ।।"
  },
  {
    "text": "सुगन्धियुक्तं तस्याश्च पारिजातं करे ददौ ।\nसुशीलं मधुरोक्तं च भर्तुः पार्श्वे यथोचितम् ।। ६२ ।।"
  },
  {
    "text": "शिक्षां चकार नीतिं च सुशीला गोपिका सती ।\nस्त्रीणां च षोडशकलां विपत्तौ विस्मृतांतयोः ।। ६३ ।।"
  },
  {
    "text": "स्मरणं कारयामास राधामाता कलावती ।\nश्रृङ्गारविषयोक्तं च वचनं च सुधोपमम् ।। ६४ ।।"
  },
  {
    "text": "स्मरणं कारयामास भगिनी च सुधामुखी ।\nकमलानां चम्पकानां दले चन्दनचर्चिते ।। ६५ ।।"
  },
  {
    "text": "चकार रतितल्पं च कमला चाऽऽशु कोमलम् ।\nचारुचम्पकपुष्पं च कृष्णार्थं पुटकस्थितम् ।। ६६ ।।"
  },
  {
    "text": "चकार चन्दनाक्तं च स्वयं च पार्वती सती ।\nपुष्पं केलिकदम्बानां स्तबकं च मनोहरम् ।। ६७ ।।"
  },
  {
    "text": "कदम्बमालां कृष्णार्थ विद्यमानां चकार सा ।\nताम्बूलं च वरं सम्यं कर्पूरादिसुवासितम् ।। ६८ ।।"
  },
  {
    "text": "कृष्णप्रिया च कृष्णार्थं चकार वासितं जलम् ।\nएतस्मिन्नन्तरे सर्वमाश्रमं सजलस्थलम् ।। ६९ ।।"
  },
  {
    "text": "साक्षाद्गोरोचनाभं च ददृशुर्मुनयः सुराः ।\nते सर्वे विस्मयं गत्वा पप्रच्छुः कृष्णमीश्वरम् ।। ७० ।।"
  },
  {
    "text": "उवाच भगवांस्ताश्च सर्वज्ञः सर्वकाराणा ।। ७१ ।।"
  },
  {
    "text": "श्रीभगवानुवाच\nअभिशप्ता च श्रीदाम्ना भ्रष्टशोभा राधिका ।\nसर्वं ज्ञानं विसस्मार मद्विच्छेदज्वरातुरा ।। ७२ ।।"
  },
  {
    "text": "विमुक्ते वर्षशतके ज्ञानं सस्मार सा सती ।\nसिद्धाश्रमं च पीताभं रासेश्वर्याश्च तेजसा ।। ७३ ।।"
  },
  {
    "text": "परमाह्लादकं तेजश्चन्द्रकोटिसमप्रभम् ।\nसुखदृश्यं च सुखदं चक्षुधां प्राणिनामपि ।। ७४ ।।"
  },
  {
    "text": "तच्छ्रुत्वा परमाश्चर्यं मुनयो मनवस्तथा ।\nदेव्यश्च सर्वदेवास्ते ब्रह्मेशानादयस्तथा ।। ७५ ।।"
  },
  {
    "text": "जवेन गत्वा तत्स्थानं भक्तिनम्रात्मकंधरा ।\nसर्वे जनास्ते ददृशुस्त्रैलोक्यस्थाश्च राधिकाम् ।। ७६ ।।"
  },
  {
    "text": "श्वेतचम्पकवर्णाभामतुलां सुमनोहराम् ।\nमोहिनीं मानसानां च मुनीनामूर्ध्वरेतसाम् ।। ७७ ।।"
  },
  {
    "text": "सुकेशीं सुन्दरीं श्यामां न्यग्रोधपरिमण्डलाम् ।\nनितम्बकठिनश्रोणीं स्तनयुग्मोन्नताननाम् ।। ७८ ।।"
  },
  {
    "text": "कोटीन्दुनिन्दितास्यां तां सस्मितां सुदतीं सतीम् ।\nकज्जलोज्ज्वलरूपां च शरत्कमललोजनाम् ।। ७९ ।।"
  },
  {
    "text": "महालक्ष्मीं बीजरूपां परामाद्यां सनातीम् ।\nपरमात्मस्वरूपस्य प्राणाधिष्ठातृदेवताम् ।। ८० ।।"
  },
  {
    "text": "स्तुतां च पूजितां चैव परां च परमात्मने ।\nब्रह्मस्वरूपां निर्लिप्तां नित्यरूपां च निर्गुणाम् ।। ८१ ।।"
  },
  {
    "text": "विश्वानुरोधात्प्रकृतिं भक्तानुग्रहविग्रहाम् ।\nमत्यस्वरूपां शुद्धां च पूतां पतितपावनीम् ।। ८२ ।।\nसुतीर्थपूतां सत्कीर्तिं विधात्रीं वेदसामपि ।\nमहत्प्रियां च महतीं महाविष्णोश्च मातरम् ।। ८३ ।।"
  },
  {
    "text": "रासेश्वरेश्वरीं रम्यां रसिकां रसिकेश्वरीम् ।\nवह्निशुद्धांशुकाधामां स्वेच्छारूपां शुभालयाम् ।। ८४ ।।"
  },
  {
    "text": "गोपीभिः सप्तभिः शश्वत्सेवितां श्वेतचामरैः ।\nचतसृभिः प्रियालीभिः पादपद्मोपसेविताम् ।। ८५ ।।"
  },
  {
    "text": "अमूल्यरत्ननिर्माणभूषणोच्चैर्विभूषिताम् ।\nचारुकुण्डलयुग्मेन श्रुतिगण्डस्थलोज्ज्वलाम् ।। ८६ ।।"
  },
  {
    "text": "सुनासां गजमुक्तार्हां खगेन्द्रचञ्चुनिन्दिताम् ।\nकुङ्कुमालक्तकस्तूरीस्निग्धचन्दनचर्चिताम् ।। ८७ ।।"
  },
  {
    "text": "दधानां सुकपोलं च कोमलाङ्गीं सुकामुकीम् ।\nगचेन्द्रगामिनीं रामां कामनीयां सुकामिनीम् ।। ८८ ।।"
  },
  {
    "text": "कामास्त्रजयरूपां च कामकाम्यालयां वराम् ।\nक्रीडाकमलमम्लानं पारिजातप्रसूनकम् ।। ८९ ।।"
  },
  {
    "text": "अमूल्यरत्ननिर्माणं दधानां दर्पणोज्ज्वलम् ।\nनानारत्नविचित्राढ्यरतनसिंहासनस्थिताम् ।। ९० ।।"
  },
  {
    "text": "पद्मैः पद्मार्चितं पादपद्मं च मङ्गलालयम् ।\nहृत्पद्मे ध्यायमानं च कृणस्य परमात्मनः ।। ९१ ।।"
  },
  {
    "text": "कर्मणा मनसा वाचा स्वप्ने जागरणेऽपि च ।\nतत्प्रीतिं प्रेम सौभाग्यं स्मरन्तीं नित्यनूतनम् ।। ९२ ।।"
  },
  {
    "text": "भावानुरक्तसंसक्तां शुद्धभक्तां पतिव्रताम् ।\nधन्यां मान्यां गौरवर्णां शश्वद्वक्षः स्थलस्थिताम् ।। ९३ ।।"
  },
  {
    "text": "प्रियासु प्रियभक्तेषु सुप्रियां प्रियवादिनीम् ।\nकृष्णवामाङ्गसंभूतामभेदां गुणरूपयोः ।। ९४ ।।"
  },
  {
    "text": "गोलोकवासिनीं देवदेवीं सर्वोपरिस्थितम् ।\nवृषभानसुताख्यां तां पुण्यक्षेत्रे च भारते ।। ९५ ।।"
  },
  {
    "text": "गोपीश्वरीं गुप्तरूपां सिद्धिदां सिद्धिरूपिणीम् ।\nध्यानासाध्यां दुराराध्यां वन्दे सद्भक्तवन्दिताम् ।। ९६ ।।"
  },
  {
    "text": "ध्याने ध्यानेन राधाया व्यायन्ते ध्यानतत्पराः ।\nइहैव जीवन्मुक्तास्ते परत्र कृष्णपार्षदाः ।। ९७ ।।"
  },
  {
    "text": "दृष्ट्वा ब्रह्मा च सर्वादौ तुष्टाव परमेश्वरीम् ।\nस्वयं विधाता जगतां मातरं वेधसामपि ।। ९८ ।।"
  },
  {
    "text": "ब्राह्मोवाच\nषष्टिवर्षसहस्रणि दिव्यानि परमेश्वरि ।\nपुष्करे च तपस्तप्तं पुण्यक्षेत्रे च भारते ।। ९९ ।।"
  },
  {
    "text": "त्वत्पादपद्मधुरमधुलुब्धेन चेतसा ।\nमधुव्रतेन लोलेन प्रेरितेन मया सति ।। १०० ।।"
  },
  {
    "text": "तथाऽपि न मया लब्धं त्वत्पादपद्ममीप्सितम् ।\nन दृष्टमपि स्वप्नेऽयि जाता वागशरीरिणी ।। १०१ ।।"
  },
  {
    "text": "वाराहे भारते वर्षे पुण्ये वृन्दावने वने ।\nसिद्धाश्रमे गणेशस्य पादपद्मं च द्रक्ष्यसि ।। १०२ ।।"
  },
  {
    "text": "राधामाधवयोर्दास्यं कुतो विषयिणस्तव ।\nनिवर्तस्व महाभाग परमेतत्मुदुर्लभम् ।। १०३ ।।"
  },
  {
    "text": "इति श्रुत्वा निवृत्तोऽहं तपसे भग्नमानसः ।\nपरिपुर्ण तदधुना वाञ्छितं तपसः फलम् ।। १०४ ।।"
  },
  {
    "text": "महादेव उवाच\nपद्मैः पद्मार्चितं पादपदमं यस्य सुदुर्लभम् ।\nध्यायन्ते ध्याननिष्ठाश्च शाश्वद्रब्रह्मादयः सुराः ।। १०५ ।।"
  },
  {
    "text": "मुनयो मनवश्चैव सिद्धाः सन्तश्च योगिनः ।\nद्रष्टुं नैव क्षमाः स्वप्ने भवती तस्य वक्षसि ।। १०६ ।।"
  },
  {
    "text": "अनन्त उवाच\nवेदाश्च वेदमाता च पुराणानि च सुव्रते ।\nअहं सरस्वती सन्त स्तोतुं नालं च संततम् ।। १०७ ।।"
  },
  {
    "text": "अस्माकं स्तवने यस्य भ्रूभङ्गं च सुदुर्लभम् ।\nतवैव भत्सेने भीताश्चावयोरन्तरं हरेः ।। १०८ ।।"
  },
  {
    "text": "एवं देवाश्च देव्यश्चाप्यन्ये ये च समागताः ।\nप्रणतास्तुष्टुवुः सर्वे मुनिमन्वादयस्तथा ।। १०९ ।।"
  },
  {
    "text": "लज्जया नम्रवक्त्राश्च रुक्मिण्यद्याश्च योषितः ।\nमलीमसं च चक्रुस्ताः श्वासेन रत्नदर्पणम् ।। ११० ।।"
  },
  {
    "text": "मृततुल्या सत्यभामा निराहारा कृशोदरी ।\nमनसोऽप्यभिमानं च सर्व तत्याच नारद ।। १११ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo\nसिद्धाश्रमतीर्थयात्राप्रसङ्गेगणेशपूजनं ब्रह्मेशशेषादिकृतराधिकास्तोत्रं नाम\nचतुर्विंशत्यधिकशततमोऽध्यायः ।। १२४ ।।"
  }
]
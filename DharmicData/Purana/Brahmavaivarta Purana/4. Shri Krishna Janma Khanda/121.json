[
  {
    "text": "अथैकविंशत्यधिकशततमोऽध्यायः\nनारायण उवाच\nअथ कृष्णः सुधर्मायां निवसन्सगणस्तथा ।\nतत्राऽऽजगाम् विप्रश्च प्रज्वलन्ब्रह्मतेजसा ।। १ ।।"
  },
  {
    "text": "आगत्य दृष्टाव तुष्टाव भक्त्या च पुरुषोत्तमम् ।\nउवाच मधुरं शान्तो भीतो विनयपूर्वकम् ।। २ ।।"
  },
  {
    "text": "ब्राह्मण उवाच\nश्रृगालो वासुदेवश्च राजेशो मण्डलेश्वरः ।\nत्वामुवाच स यद्वाक्यं सावधानं निशामय ।। ३ ।।"
  },
  {
    "text": "श्रृगाल उवाच\nवैकुण्ठे वासुदेवोऽहं देवेशश्च चतुर्भुजः ।\nलक्ष्मीपतिश्च जगतां धाता धातुश्च पालकः ।। ४ ।।"
  },
  {
    "text": "ब्रह्मणा प्रार्थितोऽहं च भारावतरणाय च ।\nभुवो भारतवर्ष च तदर्थ गमनं मम ।। ५ ।।"
  },
  {
    "text": "वसुदेवसुतो वैश्यः क्षत्रियश्चाप्यहंकृतः ।\nआत्मानं भक्तविष्णुश्च मायावी च प्रतारकः ।। ६ ।।"
  },
  {
    "text": "जनं जनेन निर्जित्य दुर्बलं बलिना सह ।\nजोधयित्वा महाधूर्तो घातयामास भूपतीन् ।। ७ ।।"
  },
  {
    "text": "दुर्योधनं जरासंधं भूपमन्यं च दुर्बलम् ।\nभीमेन घातयामास बलिनाऽल्पेन भूतले ।। ८ ।।"
  },
  {
    "text": "द्रोणं भीष्मं च कर्ण च यं यमन्यं च भूतले ।\nबलीयसाऽर्जुनेनैव घातयामास मायया ।। ९ ।।"
  },
  {
    "text": "यं यमन्यं दुर्बलं च प्रसिद्धमप्रसिद्धकम् ।\nप्रसिद्धेन बलवता घातयामास मायया ।। १० ।।"
  },
  {
    "text": "शिशुपालं दन्तवक्त्रं कंसं च चिररोगिणम् ।\nमत्पुत्रं नरकं चैव दुर्बलं केशिनं मुरम् ।। ११ ।।"
  },
  {
    "text": "स्वयं जघान संकेताच्छलेन सहसा बत ।\nन धर्मयुद्धे कपटी स च बालो ह्यधार्मिकः ।। १२ ।।"
  },
  {
    "text": "जघान पूतनां कुब्जां स्त्रीघाती वस्त्रहेतुना ।\nजघान रजकं शिष्टमशिष्टश्च प्रतारकः ।। १३ ।।"
  },
  {
    "text": "हिरण्यकशिपुं दैत्यं हिरण्याक्षं महाबलम् ।\nमधुं च कैटभं चैव हत्वाऽहं सुष्टिरक्षकः ।। १४ ।।"
  },
  {
    "text": "अहमेव स्वयं ब्रह्मा ह्यहमेव स्वयं शिवः ।\nअहं विष्णुश्च जगतां पाता दुष्टापहारकः ।। १५ ।।"
  },
  {
    "text": "अंशेन कलया सर्वे मनवो मुनयस्तथा ।\nस्वयं नारायणोऽहं च मिर्गुणः प्रकृतेः परः ।। १६ ।।"
  },
  {
    "text": "लज्जया कृपया चैव मित्रबुद्ध्या ङमा कृता ।\nयद्गतं तद्गतं भद्र युद्धं कुरु मया सह ।। १७ ।।"
  },
  {
    "text": "श्रृणोमि दूतद्वारेण ह्यतीवोच्चैरहंकृतम् ।\nउचितं दमनं तस्याप्युन्नतानां निपातनम् ।। १८ ।।"
  },
  {
    "text": "राज्ञश्च परमो धर्मोऽप्यहं शास्ता भुवोऽधुना ।\nशङ्खं चक्रं गदां पद्मं गृहीत्वाऽहं चतुर्भुजः ।। १९ ।।"
  },
  {
    "text": "द्वारकां ता गमिष्यामि युद्धाय सगणः स्वयं ।\nयुद्धं कुरु यदीच्छाऽस्ति मा मां च शरणं व्रज ।। २० ।।"
  },
  {
    "text": "यदि मा यास्यति मम शरणं शरणागतः ।\nभस्मीभूतां करिष्यामि द्वारकां च क्षणेन च ।। २१ ।।"
  },
  {
    "text": "सबलं च सपुत्रं त्वां सगणं च सबान्धवम् ।\nक्षणेन दग्धुं शक्तोऽहमसहायेन लीलया ।। २२ ।।"
  },
  {
    "text": "तपस्विनं च वृद्धं च जित्वा युद्धे च शंकरम् ।\nशक्रं भगाङ्गं जित्वा च रोगिणं ब्रह्मशापतः ।। २३ ।।"
  },
  {
    "text": "मत्तोऽसि वीरमात्मानं मन्यमानस्त्वमेव च ।\nस्त्रीजितो हि वृथार्थ च पारिजातस्य हेतुना ।। २४ ।।"
  },
  {
    "text": "लमपटो योनिलुब्धश्च राधादीनश्च गोकुले ।\nअधुना किंकरसमः सत्यादीनां च योषिताम् ।। २५ ।।"
  },
  {
    "text": "इत्येवमुक्त्वा विप्रश्च तूष्णींभूय स्थितो मुने ।\nशीकुष्णः सगणः श्रुत्वा भृशसुच्छैर्जहास सः ।। २६ ।।"
  },
  {
    "text": "भोजयित्वा च संपूज्य ब्राह्मणं च चतुर्विधम् ।\nनिनाय रजनीं दुःखाद्वाक्शल्यमान ज्वरात् ।। २७ ।।"
  },
  {
    "text": "प्रभाते रथमारुह्य सगणः सत्वरं मुदा ।\nलीलामात्रेण प्रययौ श्रृगालो नृपतिर्यतः ।। २८ ।।"
  },
  {
    "text": "श्रुत्वा श्रृगालो वार्तां तां कृत्रिमश्च चतुर्भुजः ।\nआजगाम हरेः स्थानं युद्धाय सगणः स्वयम् ।। २९ ।।"
  },
  {
    "text": "कृष्णश्चक्रे च संभाषां मित्रबुद्ध्या च लौकिकीम् ।\nआश्लेषं मधुरालापं स्निग्धनेत्रश्च सस्मितः ।। ३० ।।"
  },
  {
    "text": "राजा निमन्त्रणं चक्रे कृष्णो न स्वीचकार तत् ।\nउवाच कृष्णभीतश्चत्यक्त्वा दम्भं च दर्शनात् ।। ३१ ।।"
  },
  {
    "text": "श्रृगाल उवाच\nचक्रेण मच्छिरश्छित्त्वा सुशीघ्रं द्वारकां व्रज ।\nपापः पततु देहोऽयमनित्यो नश्वरस्तथा ।। ३२ ।।"
  },
  {
    "text": "अहं सुभद्रस्ते द्वारि जयश्च विजयो यथा ।\nसर्व जानासि सर्वज्ञ मा विलम्बं कुरु प्रभो ।। ३३ ।।"
  },
  {
    "text": "लक्ष्मीशापेन भ्रष्टोऽहं कालः पूर्णो बभूव मे ।\nशतवर्षेण शापान्ते यास्यमि भवनं तव ।। ३४ ।।"
  },
  {
    "text": "श्रीकृष्ण उवाच\nपूर्व मां मित्र प्रहर पश्चाद्युद्धं करोभ्यहम् ।\nसर्व जानामि वैकुण्ठं गच्छ वत्स यथासुखम् ।। ३५ ।।"
  },
  {
    "text": "श्रृगालो दशबाणांश्च चिक्षेप माधवं प्रति ।\nते प्रणभ्य ययुः शीघ्रमाकाशं कालरूपिमः ।। ३६ ।।"
  },
  {
    "text": "गदां चिक्षेप राजा स प्रलयाग्निशिखोपमाम् ।\nकृष्णाङ्गस्पर्शमात्रेण बभञ्ज च क्षणेन च ।। ३७ ।।"
  },
  {
    "text": "शूलं चिक्षेप मुसलं च परशुं तथा ।\nकृष्णाङ्गस्पर्शमात्रेण बभञ्ज च क्षणेन च ।। ३८ ।।"
  },
  {
    "text": "धनुश्चिक्षेप खङ्गं च कालरूपं सुदारुपाम् ।\nकृष्णाङ्गस्पर्शमात्रेण बभञ्ज च क्षणेन च ।। ३९ ।।"
  },
  {
    "text": "दृप्ट्वा निरस्त्रं राजनमित्युवाच कृपानिधिः ।\nगृहं गत्वा सुतीक्ष्णं च मित्रास्त्रमानयेति च ।। ४० ।।"
  },
  {
    "text": "श्रृगाल उवाच\nनाऽऽत्माऽऽकाशोऽस्त्रविद्धश्च किं युद्धमात्मना सह ।\nमामुद्धर भवाब्धेश्च धरोद्धारणकारण ।। ४१ ।।"
  },
  {
    "text": "भवार्ब्धि विषमं नाथ विषयं च विषाधिकम् ।\nछिन्धि मे निगडं मायां मोहजालं स्वकर्मणः ।। ४२ ।।"
  },
  {
    "text": "कर्मणामीश्वरस्त्वं च विधाता घातुरेव च ।\nदाता शुभफलानां च प्रदाता सर्वसंपदाम् ।। ४३ ।।"
  },
  {
    "text": "कारणं प्राक्तनानां च तेषां च खण्डने क्षमः ।\nयामि गेहं च वैकुण्ठं तवैव द्वारसप्तमम् ।। ४४ ।।"
  },
  {
    "text": "त्यक्त्वा च नशवरं देहं प्राकृतं पाञ्चभौतिकम् ।\nमित्रस्य स्तवनं श्रुत्वा वचनं च सुधोपमम् ।। ४५ ।।"
  },
  {
    "text": "रुरोद समरे तत्र कृपया च कृपानिधिः ।\nबभूव तत्र सहसा कृष्णनेत्राश्रुबिन्दुना ।। ४६ ।।"
  },
  {
    "text": "दिव्यं बिन्दुसरो नाम् तीर्थानां प्रवरं परम् ।\nतत्तोयस्पर्शमात्रेण जीवन्मुक्तो भवेन्नरः ।।\nसप्तजन्मर्जितात्पापान्मुच्यते नात्र संशयः ।। ४७ ।।"
  },
  {
    "text": "श्रीभगवानुवाच\nकथमेतादृशी बुद्धिर्मित्र ते निर्मलं मनः ।\nदूतद्वारा कथं चौक्तं निष्ठुरं दारुणं वचः ।। ४८ ।।"
  },
  {
    "text": "शृगाल उवाच\nएवमुक्तो मया त्वं च तेन क्रोधादिहाऽऽगतः ।\nअन्यथा दुर्लभं नाथ स्वप्नेऽपि तव दर्शनम् ।। ४९ ।।"
  },
  {
    "text": "एतस्मिन्नन्तरे योगाद्देहं त्यक्त्वा च प्राकृतम् ।\nदृष्ट्वा कृष्णं च यानेन वैकुष्ठं प्रययौ मुदा ।। ५० ।।"
  },
  {
    "text": "सप्ततालप्रमाणं च ज्योतिस्तत्र महोल्बणम् ।\nपद्मैः पद्मार्चितं पादपद्मं नत्वा जगाम ह ।। ५१ ।।"
  },
  {
    "text": "गत्वा च द्वारकां कृष्णो नत्वा च पितरं प्रसूम् ।\nश्रीकृष्णः सगणः शीघ्रं दृष्ट्वा च परमाद्भुतम् ।। ५२ ।।"
  },
  {
    "text": "प्रफुल्लवदनः श्रीमान्द्वारकाभिमुखं ययौ ।\nजगाम रुक्मणीगेहं पुष्पजन्दनवासितम् ।। ५३ ।।"
  },
  {
    "text": "पुष्पचन्दनतल्पे च नक्तं रेमे तया सह ।\nमूर्च्छं संप्राप स भैष्मी कृष्णं कृत्वा स्ववक्षसि ।। ५४ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo शृगालवासुदेव-\nमोक्षणं नामैकविंशत्यधिकशततमोऽध्यायः ।। १२१ ।।"
  }
]
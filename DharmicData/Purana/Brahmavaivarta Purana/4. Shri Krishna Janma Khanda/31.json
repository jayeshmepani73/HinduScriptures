[
  {
    "text": "।। श्रीराधिकोवाच ।।\nकिमाश्चर्यं श्रुतं नाथ चरितं सुमनोहरम् ।।\nअधुना श्रोतुमिच्छामि ब्रह्मणः शापकारणम् ।। १ ।।\nयो विधाता त्रिजगतां तपसां फलदायकः ।।\nस कथं कुलटाशापादपूज्यश्च बभूव ह ।। २ ।।\nश्रीकृष्ण उवाच ।।\nमन्वन्तरे रैवतस्य सुचन्द्रो नृपपुंगव ।।\nतपस्वी वैष्णवः श्रेष्ठो ज्ञानी परमधार्मिकः ।। ३ ।।\nस च पूर्वं तपः कुर्वन्नाजगाम मम प्रिये ।।\nइमां च मलयद्रोणीं भारतेषु मनोहराम् ।।४।।\nतपश्चकार राजेन्द्रो वर्षाणां च सहस्रकम् ।।\nजीर्णं तस्य शरीरं च कठोरेण तपस्विनः ।।५।।\nवल्मीकाच्छादितं देहं दृष्ट्वा धाता कृपानिधिः ।।\nआजगाम वरं दातुं तपःस्थानं सुनिर्जनम् ।।६।।\nकमण्डलुजलेनैव मम देहोद्भवेन च।।\nसिषेच तं च मन्त्रेण मया दत्तेन योगवित् ।। ७ ।।\nकमण्डलुजलस्पर्शादुत्थाय नृपतिः स्वयम् ।।\nननाम भक्त्या जगतां स्रष्टारं च पुरः स्थितम्।।८।।\nस तं नमन्तं राजानमुवाच कमलोद्भवः ।।\nवरं वृण्विति राजेन्द्र यत्ते मनसि वाञ्छितम् ।। ९ ।।\nतस्य तद्वचनं श्रुत्वा वरं वव्रे परात्परम् ।।\nममैव चरणे भक्तिं मदीयं दास्यमेव च ।।4.31.१०।।\nकृपया च वरं ब्रह्मा दत्तवानभिवाञ्छितम् ।।\nस च तत्पुरतस्तस्थौ कामदेवसमप्रभः ।।११।।\nएतस्मिन्नन्तरे राजा ददर्श रथमुत्तमम् ।।\nआकाशान्निपतन्तं वै शतसूर्यसमप्रभम् ।। १२ ।।\nतेजसाऽऽच्छादितं सर्वं सुप्रदीप्तं दिशो दश ।।\nरत्नेन्द्रसारनिर्माणं शतचक्रसमन्वितम् ।। १३ ।।\nअमूल्यरत्नरचितं विचित्रकलशोज्ज्वलम् ।।\nमुक्तामाणिक्यहीराणां मालाजालैश्च राजितम् ।। १४ ।।\nसद्रत्नदर्पणैर्दीप्तैरतीव सुमनोहरम् ।।\nभूषितं दिव्यवस्त्रैश्च श्वेतचामरकोटिभिः ।। १५ ।।\nपारिजातप्रसूनानां मालाजालैः सुशोभितम् ।।\nमनोयायि महाश्चर्यं नानाचित्रेण चित्रितम् ।।१६।।\nवेष्टितं पार्षदैर्दिव्यै रत्नभूषणभूषितैः।।\nचतुर्भुजैः श्यामलैश्च ज्वलद्भिः स्थिरयौवनैः ।। १७ ।।\nपीतवस्त्रपरीधानैश्चन्दनागुरुचर्चितैः ।।\nदृष्ट्वा रथस्थान्देवांश्च ननाम नृपतिर्मुदा ।। १८ ।।\nसहसा तस्य शिरसि पुष्पवृष्टिर्बभूव ह ।।\nनेदुर्दुन्दुभयः स्वर्गे चानकाश्च मनोहराः ।। १९ ।।\nऋषयो मुनयः सिद्धाः प्रकुर्वन्तो मुदाऽऽशिषम् ।।\nप्रशशंसुः सुराः सर्वे राजानं हर्षनिर्भराः ।। 4.31.२० ।।\nराजा च पार्षदान्ध्यात्वा तद्रूपश्च बभूव ह ।।\nपार्षदास्तं रथे कृत्वा नीत्वा जग्मुर्ममालयम् ।। २१ ।।\nमदीयः पार्षदो भूत्वा स च तस्थौ ममान्तिके ।।\nततः स्वमन्दिरं यान्तं ददर्श मोहिनी विधिम् ।।२२।।\nपुष्पोद्याने च रम्ये च पुष्पचन्दनवायुना।।\nसद्यो मुमोह तं दृष्ट्वा प्रदग्धा मदानानलैः।।२३।।\nविलोक्य  वक्रनयना जुगोप सस्मितं मुखम्।।\nसिन्दूरबिन्दुं दधती कस्तूरीबिन्दुना सह।।२४।।\nचारुचम्पकवर्णाभा सततं स्थिरयौवना।।\nबृहन्नितम्बयुगला पीनश्रोणिपयोधरा ।।२५।।\nशरत्पार्वणशुभ्रांशुप्रभामुष्टकरानना ।।\nसूक्ष्मवस्त्रपरीधाना रत्नालंकारभूषिता ।। २६ ।।\nत्रैलोक्यं मोहितुं शक्ता कटाक्षैरेव लीलया ।।\nअतीव कामिनी शश्वद्गजेन्द्रमन्दगामिनी ।।२७।।\nपुलकाञ्चितसर्वाङ्गी मूर्च्छां संप्राप वर्त्मनि ।।\nसन्निरीक्ष्य च तां ब्रह्मा जगाम श्रीहरिं स्मरन् ।। २८ ।।\nस विकारं न हि प्राप ह्यात्मारामो जितेंद्रियः ।।\nब्रह्मलोकं च संप्राप ब्रह्मा च जगतां पतिः ।। २९ ।।\nसकामा सा च कुलटा बभूव हतचेतना ।।\nदिवानिशं चिन्तयन्ती स्वप्ने ज्ञाने चतुर्मुखम् ।। 4.31.३० ।।\nसर्वं जारं विसस्मार तत्याज हरिमीश्वरी ।।\nउत्तिष्ठन्ती निवसती शयनं कुर्वती क्षणम् ।।३१।।\nतप्तपात्रे यथा सस्यं भ्रमत्येव तथा पथि ।।\nएतस्मिन्नन्तरे रम्भा विदग्धाऽप्सरसां वरा ।। ।। ३२ ।।\nगच्छन्ती कामलोकं सा सकामा तेन वर्त्मना ।।\nदृष्ट्वा सहचरीं तत्र शुष्ककण्ठोष्ठतालुकाम् ।।\nअभिप्रायेण बुबुधे पप्रच्छ सस्मिता तदा ।। ३३ ।।\nरम्भोवाच ।।\nकथमेवंविधा त्वं हि त्रैलोक्यचित्तमोहिनि ।। ३४ ।।\nवद शीघ्रं महाभागे रम्भाऽहं चेतनं कुरु ।।\nकमुद्दिश्य सकामा त्वं गच्छ त्वं कान्तमीप्सितम् ।।३५।।\nकुलटा सर्वसौभाग्या न वयं कुलपालिकाः ।।\nसर्वे व्यग्रा इन्द्रियाणां सुखाय भुवनत्रये ।।३६।।\nयान्ति प्राणा यतः काले का लज्जा तत्र जीविनाम् ।।\nन चात्मनः परः कश्चित्प्रियोऽस्ति भुवनत्रये ।।३७।।\nकान्तेऽपत्ये स्वबन्धौ च स्नेहो यः स्वात्महेतुकः ।।\nसम्बन्धः स्वात्मनो यावत्तावत्स्नेहोऽस्ति तत्र वै ।। ३८ ।।\nयेषु यन्मानसं शश्वत्तेषां प्राणास्त एव हि ।।\nगच्छन्तीं कामलोकं च सकामां पश्य मां प्रिये ।। ३९ ।।\nसह सख्या समालोक्य मनसा गच्छ तं प्रियम् ।।\nनिबद्ध्य नीवी केशांश्च कृत्वा वेषमभीप्सितम् ।। 4.31.४० ।।\nमुनिमोहनबीजं च तं मोहं कुरु मोहिनि ।।\nकथयस्व महाभागे वचनं हृदयंगमम् ।। ४१ ।।\nरक्षात्मानं प्रभावं च स्त्रीजातीनां जगत्त्रये ।।\nस्वाभिप्रायश्च सुरतौ न प्रकाश्यः कदाचन ।।४२।।\nस्वान्तं कान्तं स्वानुरक्तमृज्वीं सहचरीं विना ।।\nतस्माद्यत्नेन हृद्वाक्यं प्रकाश्यं च प्रिये प्रिये ।। ४३ ।।\nअन्यथा चोपहासाय मरणायैव कल्पते ।।\nतस्याश्च वचनं श्रुत्वा सस्मिता सा सुलज्जिता ।।\nहृद्यं च कथयामास यद्धेतोस्तादृशी गतिः ।। ४४ ।।\nमोहिन्युवाच ।।\nयावद्दृष्टो मया रम्भे निर्जने चतुराननः ।। ४५ ।।\nतावन्मनो मेऽतिदग्धं शश्वन्मनसिजानलैः ।।\nन दत्तमात्मने भक्ष्यमन्तरे न हि रोचते ।। ।। ४६ ।।\nजानामि नाहमुदयं यामिनीशदिनेशयोः ।।\nअधुना नहि भेदो मे सततं स्वप्नज्ञानयोः ।। ४७ ।।\nमम प्राणाः प्रतीक्षन्ते तस्यालिङ्गनमेव च ।।\nक्षणं विज्ञाय न चिरं यास्यन्ति नान्यथा प्रिये ।। ४८ ।।\nकामज्वालाकलापैश्च स्वर्णाकारं कलेवरम् ।।\nअनाहारेण चेदानीं बभूव दग्धशैलवत् ।।४९।।\nगन्तुं स्थातुं न शक्ताऽहं शयनं कर्तुमुद्यता।।\nधिगस्तु पुंश्चलीजातिं मामेव च विशेषतः ।।4.31.५०।।\nकमुपायं करिष्यामि वद रम्भेऽतिसाम्प्रतम् ।।\nलज्जां वाऽपि शरीरं वा विसृजामि च किं द्वयोः।।५१।।\nमोहिनीवचनं श्रुत्वा प्रहस्याप्सरसां वरा ।।\nतामुवाच हितं नीतमुपायं शुभकारणम् ।। ५२ ।।\nरम्भोवाच ।।\nएवमेतदहो भद्रे भद्रस्य कारणं तव ।।\nसर्वं त्वपनयिष्यामि शृणूपायं भयं त्यज ।। ५३ ।।\nकृत्वा वेषमपूर्वं च पूर्वमाराध्य मन्मथम् ।।\nतेन सार्द्धं स्वयं गत्वा मोहं कुरु च भामिनि ।। ।।५४।।\nजितेन्द्रियाणां प्रवरं साक्षान्नारायणात्मकम् ।।\nविना कामसहायेन का शक्ता जेतुमीश्वरम् ।।५५।।\nभज कामं तपः कृत्वा पुष्करे व्रज मोहिनि ।।\nसद्यः साक्षात्स भविता दयालुर्योषितां प्रभुः ।।५६।।\nइत्युक्त्वा तामप्सरसां प्रवरा काममन्तिकम् ।।\nजगामेन्द्रियशान्त्यर्थं सा जगाम च पुष्करम् ।। ५७ ।।\nपुष्करे च तपः कृत्वा कामं संप्राप्य मोहिनी ।।\nजगाम तेन सार्द्धं च ब्रह्मलोकमनामयम् ।। ५८ ।।\nददर्श निर्जनस्थं च मोहिनी कमलोद्भवम् ।।\nतमेव मोहनं कर्तुं समारेभे पुरः स्थिता ।। ५९ ।।\nक्षणं ननर्त सुचिरं सुगानेन क्षणं जगौ ।।\nसंगीतं मम संबन्धि भक्तानां चित्तमोहनम् ।। 4.31.६० ।।\nविधाता जगतां तस्याः श्रुत्वा संगीतमीप्सितम् ।।\nपुलकाञ्चितसर्वाङ्गो मुमोह साश्रुलोचनः ।। ६१ ।।\nदृष्ट्वा मुग्धं चतुर्वक्त्रं मोहिनी हृष्टमानसा ।।\nकलाप्रमाणं भावं च चकार तत्र लीलया ।। ६२ ।।\nस्वाङ्गं संदर्शयामास स्मेरभ्रूभङ्गपूर्वकम् ।।\nका लज्जा तस्य संसारे यः कामहतचेतनः ।। ६३ ।।\nविज्ञाय ब्रह्मा तद्भावं नतवक्त्रो बभूव ह ।।\nप्रदाय तस्या दानं च विरतः श्रीहरिं स्मरन् ।। ६४ ।।\nविज्ञाय ब्रह्मणो भावं शुष्ककण्ठोष्ठतालुका ।।\nहतोद्यमा सा तुष्टाव कामं कामप्रदं वरम् ।। ६५ ।।\nमोहिन्युवाच ।।\nसर्वेन्द्रियाणां प्रवरं विष्णोरंशं च मानसम् ।।\nतदेव कर्मणां बीजं तदुद्भव नमोऽस्तु ते ।। ६६ ।।\nस्वयमात्मा हि भगवाञ्ज्ञानरूपो महेश्वरः ।।\nनमो ब्रह्मञ्जगत्स्रष्टस्तदुद्भव नमोऽस्तु ते ।। ६७ ।।\nसृष्टिः सर्वशरीरेषु दृष्टिश्च योगिनामपि ।।\nजगत्साध्य दुराराध्य दुर्निवार नमोऽस्तु ते ।।६८।।\nसर्वाजित जगज्जेतर्जीव जीवमनोहर।।\nरतिबीज रतिस्वामिन्रतिप्रिय नमोऽस्तु ते ।। ६९ ।।\nशश्वद्योषिदधिष्ठान योषित्प्राणाधिकप्रिय ।।\nयोषिद्वाहन योषास्त्र योषिद्बन्धो नमोऽस्तु ते ।। 4.31.७० ।।\nपतिसाध्यकराशेषरूपाधार गुणाश्रय ।।\nसुगन्धिवातसचिव मधुमित्र नमोऽस्तु ते ।। ७१ ।।\nशश्वद्योनिकृताधार स्त्रीसंदर्शनवर्धन ।।\nविदग्धानां विरहिणां प्राणान्तक नमोऽस्तु ते ।। ७२ ।।\nअकृपा येषु तेऽनर्थास्तेषां ज्ञानविनाशनम् ।।\nअनूहरूपभक्तेषु कृपासिन्धो नमोऽस्तु ते ।। ७३ ।।\nतपस्विनां च तपसां विघ्नबीजावलीलया ।।\nमनः सकामं मुक्तानां कर्तुं शक्त नमोऽस्तु ते ।। ७४ ।।\nतपःसाध्याश्चाराध्याश्च सदैवं पाञ्चभौतिकाः ।।\nपञ्चेन्द्रियकृताधार पञ्चबाण नमोऽस्तु ते ।। ७५ ।।\nमोहिनीत्येवमुक्त्वा तु मनसा सा विधेः पुरः ।।\nविरराम नम्रवक्त्रा बभूव ध्यानतत्परा ।। ७६ ।।\nउक्तं माध्यंदिने कान्ते स्तोत्रमेतन्मनोहरम् ।।\nपुरा दुर्वाससा दत्तं मोहिन्यै गन्धमादने ।। ७७ ।।\nस्तोत्रमेतन्महापुण्यं कामी भक्त्या यदा पठेत् ।।\nअभीष्टं लभते नूनं निष्कलङ्को भवेद् ध्रुवम् ।।७८।।\nचेष्टां न कुरुते कामः कदाचिदपि तं प्रियम् ।।\nभवेदरोगी श्रीयुक्तः कामदेवसमप्रभः ।।\nवनितां लभते साध्वीं पत्नीं त्रैलोक्यमोहिनीम् ।। ७९ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे मोहिनी स्तोत्रवर्णनं नामैकत्रिंशोऽध्यायः ।। ३१ ।।"
  }
]
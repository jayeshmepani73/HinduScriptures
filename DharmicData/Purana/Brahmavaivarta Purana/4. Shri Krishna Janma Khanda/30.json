[
  {
    "text": "।। नारद उवाच ।। ।।\nमहामुने रहस्यं च श्रुतं ब्रह्मन्किमद्भुतम् ।।\nमृते मुनौ किं चकार श्रीकृष्णो भक्तवत्सलः ।। १ ।।\nश्रीनारायण उवाच ।।\nदृष्ट्वा मृतं मुनिं कृष्णः संस्कारं कर्तुमुद्यतः ।।\nकृत्वा वक्षसि तद्देहं रुरोदोच्चैर्यथा नरः ।।२।।\nबाहुभ्यां च समाश्लिष्य पिपेषोद्रिक्तमोहतः ।।\nनिर्गतं भस्मनिकरं शवाद्वज्रांगघर्षणात् ।। ३ ।।\nरक्तमांसास्थिहीनं तच्छरीरं च महात्मनः ।।\nषष्टिवर्षसहस्राणि निराहारः कृतो मुने ।। ४ ।।\nदग्धं लोहितमांसास्थि ज्वलता जठराग्निना ।।\nबाह्यज्ञानविहीनस्य हरिपादाब्जचेतसः ।। ५ ।।\nचितां चन्दनकाष्ठेन निर्माय मधुसूदनः ।।\nकृत्वाऽग्निकार्यं तत्रैव स्थापयामास शोकतः ।। ६ ।।\nददौ चितायामग्निं च काष्ठं दत्त्वा शवोपरि ।।\nज्वलितायां चिता यां च मूर्च्छामाप क्षणं विभुः ।।७।।\nतद्देहे भस्मसाद्भूते नेदुर्दुन्दुभयो दिवि ।।\nबभूव पुष्पवृष्टिश्च तत्क्षणाद्गगनादहो ।। ८ ।।\nएतस्मिन्नन्तरे तत्र रत्नसारविनिर्मितम् ।।\nस्यन्दनं च मनोयायि वस्त्रमाल्यपरिच्छदम् ।। ९ ।।\nपार्षदप्रवरैर्युक्तं श्रीकृष्णसदृशैर्वरैः ।।\nआविर्बभूव गोलोकात्सुन्दरं पुरतो हरेः ।। 4.30.१० ।।\nअवरुह्य रथात्तूर्णं पार्षदप्रवरा हरेः ।।\nसर्वे समानरूपास्ते प्रणम्य राधिकेश्वरौ ११ ।।\nधृतवन्तं सूक्ष्मदेहं प्रणमय्य मुनीश्वरम् ।।\nरथे कृत्वा तु तं देहं जम्मुर्गोलोकमुत्तमम् ।। १२ ।।\nगते मुनीन्द्रे गोलोकं वृन्दावनविनोदिनी ।।\nबभूव विस्मिता साध्वी पप्रच्छ जगदीश्वरम् ।। १३ ।।\nश्रीराधिकोवाच ।।\nकोऽयं नाथ मुनिश्रेष्ठः सर्वावयवव क्रिमः ।।\nअतिखर्वजनाकारस्तेजीयानतिकुत्सितः ।। १४ ।।\nकथं वा निर्गतं भस्म देहादस्य किमद्भुतम् ।।\nसाक्षाद्विलीनं यत्तेज स्त्वत्पादाब्जेऽनलोपमम् ।। १५ ।।\nरथस्थः पुण्यवान्सद्यो गोलकं च जगाम ह ।।\nस्वात्मारामस्य यद्धेतो रोदनं ते बभूव ह ।। १६ ।।\nत्वया कृतं च सत्कारमश्रुपूर्णेन चक्षुषा ।।\nसर्वं विवरणं तूर्णं संव्यस्य कथय प्रभो ।। १७ ।।\nराधिकावचनं श्रुत्वा प्रहस्य मधुसूदनः\nकथां कथितुमारेभे युगान्तरगतामपि ।। १८ ।।\nश्रीकृष्ण उवाच ।।\nरहस्यमष्टावक्रीयं विख्यातं सर्वतः प्रिये ।।\nपश्चाच्छ्रोष्यसि कालेन प्रसङ्गे विदुषां मुखात् ।।१९।।\nअष्टावक्रो मुनीन्द्रोऽपि विख्यातो भुवनत्रये ।।\nपरिपूर्णं यद्यशसा जन्मना तज्जगत्त्रयम्।।4.30.२०।।\nकृष्णस्य वचनं श्रुत्वा विमनस्का हरिप्रिया ।।\nउवाच मधुरं यत्नाच्छुष्ककण्ठोष्ठतालुका ।। २१ ।।\nराधिकोवाच ।।\nयत्तृषालोर्मनः पूर्ण न बभूव सुधाम्बुधौ ।।\nस वितृप्तो भवति किं गोष्पदोदकपानतः ।। २२ ।।\nवेदानां वेदवक्तॄणां विधातुर्जनकस्य च ।।\nमहाविष्णोरीश्वरस्त्वं कोऽन्यो वक्ताऽस्ति त्वत्परः ।।२३।।\nराधिकावचनं श्रुत्वा तुष्टः कृष्णो बभूव ह ।।\nउवाच गोपनीयं च रहस्यं परमाद्भुतम् ।। २४ ।।\nश्रीकृष्ण उवाच ।।\nशृणु कान्ते प्रवक्ष्येऽहमितिहासं पुरातनम् ।।\nश्रवणात्कथनाद्यस्य सर्वं पापं प्रणश्यति ।। २५ ।।\nमहाविष्णोर्नाभिपद्माद्बभूव जगतां विधिः ।।\nममांशस्य मत्कलया जलाकीर्णे जगत्त्रये ।। २६ ।।\nपुत्रा बभूवुश्चत्वारो ब्रह्मणो मानसात्पुरा ।।\nनारायणपराः सर्वे ज्वलन्तो ब्रह्मतेजसा ।। २७ ।।\nशिशवः पञ्चवर्षीया नग्ना अज्ञानिनो यथा ।।\nबाह्यज्ञानविहीनाश्च ब्रह्मतत्त्वविशारदाः ।। २८ ।।\nसनकश्च सनन्दश्च तृतीयश्च सनातनः ।।\nसनत्कुमारो भगवानेते चत्वार एव च ।।२९।।\nतानुवाच जगद्धाता सृष्टिं कुरुत पुत्रकाः ।।\nते न तस्थुः पितुर्वाक्ये प्रययुस्तपसे मम ।।4.30.३०।।\nविधाता विमनस्कश्च तनयेषु गतेषु च ।।\nपितुर्दुःखाय प्रभवेत्पुत्रश्चेदवचस्करः ।। ३१ ।।\nज्ञानेन निर्ममे पुत्रान्स्वाङ्गेषु च तपोधनान् ।।\nवेदवेदाङ्गविज्ञांश्च ज्वलतो ब्रह्मतेजसा ।।३२।।\nअत्रिः पुलस्त्यः पुलहो मरीचिर्भृगुरङ्गिराः ।।\nक्रतुर्वसिष्ठो वोढुश्च कपिलश्चासुरिः कविः ।।३३।।\nशङ्कुः शङ्खः पञ्चशिखः प्रचेतास्ते तपोधनाः ।।\nबहुकालं तपस्तप्त्वा चक्रुः सृष्टिं तदाज्ञया ।। ३४ ।।\nकलत्रवन्तस्ते सर्वे संसारं कर्तुमु न्मुखाः ।।\nबभूवुः पुत्रपौत्राश्च सर्वेषां च तपस्विनाम्।। ३९।।\nतदस्तु च कथा बह्वी मुनिवंशानुकीर्तनी ।।\nचार्वी पुण्यस्वरूपा च प्रकृतं शृणु सुन्दरि ।। ३६ ।।\nप्रचेतसः सुतः श्रीमानसितो मुनिपुङ्गवः ।।\nसकलत्रस्तपस्तेपे दिव्यं वर्षसहस्रकम् ।। ३७ ।।\nन बभूव सुतस्तस्य प्राणांस्त्यक्तुं समुद्यतः ।।\nतं सम्बोद्धुं बभूवाथ सत्या वागशरीरिणी।।३८।।\nकथं त्यजसि प्राणांस्त्वं गच्छ शङ्करसन्निधिम् ।।\nसिद्धं कुरु गृहीत्वा च मन्त्रं शङ्करवक्त्रतः ।। ३९ ।।\nमन्त्राधिष्ठातृदेवीं ते सद्यः साक्षाद्भविष्यति ।।\nवरेणाभीष्टदेव्याश्च पुत्रस्ते भविता धुवम् ।। 4.30.४० ।।\nश्रुत्वैतच्चरितं विप्रो जगाम शिवसन्निधिम् ।।\nयोगिनामप्यगम्यं च शिवलोकं निरामयम् ।। ४१ ।।\nसकलत्रो यथा योगी तुष्टाव योगिनां गुरुम् ।।\nपुटाञ्जलियुतो भूत्वा भक्तिनम्रात्मकन्धरः ।।४२।।\nअसित उवाच ।।\nजगद्गुरो नमस्तुभ्यं शिवाय शिवदाय च ।।\nयोगीन्द्राणां च योगीन्द्र गुरूणां गुरवे नमः ।। ४३ ।।\nमृत्योमृर्त्युस्वरूपेण मृत्युसंसारखण्डन।।\nमृत्योरीश मृत्युबीज मृत्युञ्जय नमोऽस्तु ते ।। ४४ ।।\nकालरूपं कलयतां कालकालेश कारण ।।\nकालादतीत कालस्य कालकाल नमोऽस्तु ते ।। ४५ ।।\nगुणातीत गुणाधार गुणबीज गुणात्मक ।।\nगुणीश गुणिनां बीज गुणिनां गुरवे नमः ।। ४६ ।।\nब्रह्मस्वरूप ब्रह्मज्ञ ब्रह्मभावे च तत्पर ।।\nब्रह्मबीजस्वरूपेण ब्रह्मबीज नमोस्तु ते ।। ४७ ।।\nइति स्तुत्वा शिवं नत्वा पुरस्तस्थौ मुनीश्वरः ।।\nदीनवत्साश्रुनेत्रश्च पुलकां चितविग्रहः ।। ४८ ।।\nअसितेन कृतं स्तोत्रं भक्तियुक्तश्च यः पठेत् ।।\nवर्षमेकं हविष्याशी शङ्करस्य महात्मनः ।। ४९ ।।\nस लभेद्वै ष्णवं पुत्रं ज्ञानिनं चिरजीविनम् ।।\nभवेदनाढ्यो दुःखी च मूको भवति पण्डितः ।। 4.30.५० ।।\nअभार्यो लभते भार्यां सुशीलां च पतिव्र ताम् ।।\nइह लोके सुखं भुक्त्वा यात्यन्ते शिवसन्निधिम् ।। ५१ ।।\nइदं स्तोत्रं पुरा दत्तं ब्रह्मणा च प्रचेतसे ।।\nप्रचेतसा स्वपुत्रायासिताय दत्तमुत्तमम् ।। ५२ ।।\nश्रीकृष्ण उवाच ।।\nसमाकर्ण्य मुनेः स्तोत्रं भगवाञ्छंकरः स्वयम् ।।\nउवाच ब्रह्मणः पुत्रं स्वभक्तं भक्तव त्सलः ।। ५१३ ।।\nशंकर उवाच ।।\nस्थिरो भव मुनिश्रेष्ठ जानामि तव वाञ्छितम् ।।\nपुत्रस्ते भविता सत्यं मदंशेन च मत्समः ।।५४।।\nदास्यामि मन्त्रमतुलं सर्वेषां च सुदुर्लभम् ।।\nइत्युक्त्वा च ददौ मन्त्रं तवैव षोडशाक्षरम् ।। ५५ ।।\nस्तोत्रं पूजाविधानं च कवचं परमाद्भुतम् ।।\nसंसारविजयं नाम पुरश्चरणपूर्वकम् ।।५६।।\nवरं दातुमिष्टदेवी प्रत्यक्षा भवितेति च ।।\nइत्युक्त्वा विरतो रुद्रः स तं नत्वा जगाम ह ।। ५७ ।।\nजजाप परमं मन्त्रं सोऽसितः शतवत्सरम् ।।\nसाक्षाद्भूत्वा वरस्तस्मै त्वया दत्तः पुरा सति ।। ५८ ।।\nपुत्रस्ते भविता सत्यं महाज्ञानी सुतेति च ।।\nवरं दत्त्वा त्वमगमो गोलोकं मम सन्निधिम् ।। ५९ ।।\nकालेन च सुतस्तस्य शिवांशेन बभूव ह ।।\nब्रह्मिष्ठो देवलो नाम्ना कन्दर्पसमसुन्दरः ।।4.30.६० ।।\nसुयज्ञनृपतेः कन्यां रत्नमालावतीं मुदा ।।\nतां सुन्दरीं विवाहेन जगृहे सर्वमोहिनीम् ।। ६१ ।।\nस्थाने स्थाने च रहसि शतवर्षं तया सह ।।\nस रेमे निपुणः श्रेष्ठः स्त्रीणां रमणकर्मणि ।। ६२ ।।\nकालान्तरे स विरतो बभूव मुनिपुंगवः ।।\nसुखं सर्वं परित्यज्य धर्मिष्ठः श्रीहरिं स्मरन् ।। ६३ ।।\nउत्थाय रात्रौ शयनाद्विरक्तश्च तपोधनः ।।\nस ययौ तपसे कान्ते गन्धमादनपर्वते ।।६४।।\nनिद्रां त्यक्त्वा च तत्कान्ता न दृष्ट्वा स्वामिनं सती ।।\nविललाप भृशं शोकात्प्रदग्धा विरहाग्निना।।६५।।\nउत्तिष्ठन्ती निर्विशन्ती रुरोदोच्चैर्मुहुर्मुहुः ।।\nतप्तपात्रे यथा धान्यं बभूव तन्मनस्तदा ।। ६६ ।।\nआहारं च परित्यज्य प्राणांस्तत्याज सुन्दरी ।।\nचकार तत्सुतस्तस्याः कर्म निर्हरणादिकम् ।।६७।।\nतपश्चकार स मुनिर्गन्धमादनगह्वरे ।।\nदिव्यं वर्षसहस्रं च मम भक्तो जितेन्द्रियः ।।६८।।\nतं ददर्श ह दैवेन रम्भा शृंगारलोलुपा।।\nअतीवसुन्दरं शान्तं कन्दर्पमिव सुन्दरम् ।। ६९ ।।\nसा च तं कथयामास निर्जने समुपस्थिता ।।\nविधाय वेषं यत्नेन त्रैलोक्यचित्तमोहिनी ।। 4.30.७० ।।\nरम्भोवाच ।।\nनिबोध साधो मद्वाक्यं कामिनीनां मनोहरम् ।।\nत्यक्त्वा कठोरं रहसि भज मां सुखदायिकाम् ।। ७१ ।।\nत्वं वरेषु वरः पृथ्व्यां वरारोहा स्वयंवरा ।।\nविदग्धाया विदग्धस्य दुर्लभो नव संगमः ।। ७२ ।।\nयज्ञं कुर्वन्ति भूपाला भारते स्वर्गहेतुकम् ।।\nस्वर्गभोगनिमित्तं च भोगसारा वयं मुने ।। ७३ ।।\nस्तनयोर्युग्ममूर्वोर्मे सुन्दरं मुखपंकजम् ।।\nहास्यभ्रूभंगसहितं दृष्ट्वा को न लभेत्सुखम्।। ७४ ।।\nस्त्रीरसः सुखसारश्च मुनीनामभिवाञ्छितः ।।\nरसिकासुखसंभोगो निर्जने चातिदुर्लभः ।।७५।।\nदेवो वा मानवो वाऽपि गन्धर्वो वाऽथ राक्षसः ।।\nस्त्रीसुखेष्वप्यविज्ञेयो रम्भाया रतिवञ्चितः।।७६।।\nरहस्युपस्थितां कान्तां न भजेद्यो जितेन्द्रियः ।।\nगात्रलोमप्रमाणाब्दं कुम्भीपाके वसेद्ध्रुवम् ।।७७।।\nसत्यं तस्याश्च वधभाक्तच्छापेन प्रणश्यति ।।\nविधाता मोहिनीशापादपूज्यो भुवनत्रये ।। ७८ ।।\nयेन त्यक्तोपस्थिता तं यथा पश्यति पुंश्चली ।।\nस्वामिपुत्रस्वबन्धूनां न तथा घातकं रुषा ।। ७९ ।।\nपरं प्रियं च सर्वेषां जारं जानाति पुंश्चली ।।\nयदि तेन परित्यक्ता तं हन्तुं सा तु दक्षिणा।।4.30.८०।।\nपुंश्चली हिंस्रजन्तुभ्यो नवघातिभ्य एव च।।\nदुष्टा शश्वद्दयाहीना दुरन्ता प्रतिजन्मनि ।। ८१ ।।\nत्यज ध्यानं मुनिश्रेष्ठ भुंक्ष्वेदं तपसः फलम् ।।\nरहस्युपस्थितां मां च गृहीत्वा सुचिरं सुखम् ।। ८२ ।।\nस रम्भावचनं श्रुत्वा तामुवाच भयाकुलः ।।\nहितं तथ्यं नीतिसारं परिणामसुखावहम् ।। ८३ ।।\nदेवल उवाच ।।\nशृणु रम्भे प्रवक्ष्यामि वेदसारं परं वचः ।।\nकुलधर्मोचितं सत्यं ब्राह्मणानां तपस्विनाम् ।। ८४ ।।\nधर्मोऽयं युक्तकाले च स्वयोषिति रतो द्विजः ।।\nसर्वत्र पूजितः शश्वदिह लोके परत्र च ।। ८५ ।।\nब्राह्मणः क्षत्रियो वैश्यो यो रतः परयोषिति ।।\nयाति तस्यापूजितस्य रुष्टा लक्ष्मीर्गृहादपि।। ८६ ।।\nइहातिनिन्द्यः सर्वत्र नाधिकारी स्वकर्मसु ।।\nपरत्रैवान्धकूपे च यावद्वर्षशतं वसेत् ।।।७७ ।।\nग्राह्या चोपस्थिता स्त्री च गृहिणा न तपस्विना ।।\nत्यागे दोषः कामिनीनां शापभाक्पापभाग्गृही ।। ८८ ।।\nब्रह्मा जगद्विधाताऽपि न विरक्तः कलत्रवान् ।।\nत्यागे दोषस्तत्कदाचिन्नास्माकं त्यक्तयोषिताम् ।। ८९ ।।\nस्वभार्यां च परित्यज्य यो गृह्णाति परस्त्रियम् ।।\nयशोधनायुषां हानिर्भवेज्जीवन्मृतस्य च ।। 4.30.९० ।।\nभुवि नास्ति यशो यस्य जीवनं तस्य निष्फलम् ।।\nसुसंपदा किं राज्येन सुखेन च तपस्विनः ।। ९१ ।।\nनिष्कामेन च वृद्धेन मया किं ते प्रयोजनम्।।\nसुवेषं सुन्दरं मातर्युवानं पश्य सुन्दरि।।९२।।\nइत्येवं वचनं श्रुत्वा चुकोपाप्सरसां वरा ।।\nउवाच भूयो वाक्यं तं त्रस्ता प्रस्फुरिताधरा ।। ९३ ।।\nरम्भोवाच ।।\nचारुचम्पकवर्णाभः कन्दर्पसमसुन्दरः ।।\nतपःप्रभावात्सश्रीकः सुवेषः संमतः स्त्रियाः।।९४।।\nत्वया विनाऽन्यं कं यामि को वास्ति त्वत्परः पुमान्।।\nपुंश्चली त्वां परित्यज्य का जीवति स्मरा तुरा ।। ९५ ।।\nशीघ्रं मां भज विप्रेन्द्र दग्धां कामाग्निना सदा ।।\nकामो नश्यति मां त्वत्तो यथा रम्भां मतंगजः ।। ९६ ।।\nन चेच्छापं प्रदास्यामि वद वेदविदां वर ।।\nमां वा दारुणशापं वा सत्वरं ग्रहणं कुरु ।।९७।।\nदग्धाः प्राणा मनोदग्धं स्वात्मा वा इति संततम्।।\nनवशृङ्गारपीयूषपाननिर्वाणतां व्रजेत् ।। ९८ ।।\nस्वान्तर्दुःखेन दुःखार्तो यो यं शपति निश्चितम्।।\nतं शापं खण्डितुं शक्तो न विधाता जगत्पतिः ।। ९९ ।।\nद्विजो रम्भावचः श्रुत्वा बभूव ध्यानतत्परः ।।\nनोवाच किंचिन्मौनस्थः सा तं कोपाच्छशाप ह ।।4.30.१००।।\nहे वक्रचित्त ते विप्र सर्वावयववक्रिमम् ।।\nशरीरमञ्जनाकारं रूपयौवनवर्जितम् ।। १ ।।\nअतीवविकृताकारं त्रिषु लोकेषु गर्हितम् ।।\nपुरातनं तपो नष्टं सद्यो भवतु निश्चितम् ।। २ ।।\nइत्युक्त्वा पुंश्चली कामात्कामलोकं जगाम ह ।।\nअचिरेण मुनीन्द्रश्च न ददर्श हरेः पदम् ।।३।।\nपदारविन्दविरहात्समुद्विग्नो बभूव ह।।\nस्वाङ्गं च दृष्ट्वा विकृतं पूर्वपुण्यविवर्जितम्।।४ ।।\nकृत्वाऽग्निकुण्डं शोकेन प्राणांस्त्यक्तुं समुद्यतः ।।\nमया दृष्टो वरो दत्तो दिव्यज्ञानेन बोधितः ।।५।।\nआश्वासश्च कृतः प्रीत्या ततः शान्तो बभूव ह ।।\nअङ्गान्यष्टौ च वक्राणि दृष्ट्वा तूर्णं महामुनेः ।। ६ ।।\nअष्टावक्रेति तन्नाम कौतुकेन मया कृतम् ।।\nमद्वाक्यान्मलयद्रोणीमयमागम्य सत्वरः ।। ७ ।।\nषष्टि वर्षसहस्राणि चकार परमं तपः ।।\nतपोऽवसाने मद्भक्तो मया युक्तः कृतः प्रिये ।। ८ ।।\nसर्वस्मिन्प्रलये नष्टे न मद्भक्तः प्रणश्यति।।\nसुचिरेणैव तपसा ज्वलता जठराग्निना ।। ९ ।।\nत्यक्ताहारस्यान्तरं च भस्मपूर्णं ततो मुनेः ।।\nआगतं मलयद्रोणीं मुनिहेतोर्मया प्रिये ।। 4.30.११० ।।\nअष्टावक्राच्च मद्भक्तो न भूतो न भविष्यति ।।\nएवंभूतस्तपोनिष्ठः प्रपौत्रो ब्रह्मणो मुनिः ।। ११ ।।\nनिष्कलः पुंश्चली शापाद्ब्रह्माऽपूज्यो यथा पुरा ।।\nइत्येवं कथितं सर्वं रहस्यं च महात्मनः ।।\nसुखदं पुण्यदं गूढं किं भूयः श्रोतुमिच्छसि ।। ११२ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाप्रश्ने त्रिंशत्तमोऽध्यायः ।। ३०"
  }
]
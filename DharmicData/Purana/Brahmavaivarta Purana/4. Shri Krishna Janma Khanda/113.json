[
  {
    "text": "अथ त्रयोदशाधिकशततमोऽध्यायः\nनारायण उवाच\nसशिष्यश्चापि दुर्वासास्त्यक्त्वा च द्वारकां पुरीम् ।\nकैलासं प्रययौ भक्त्या शंकरं द्रष्टुमीश्वरम् ।। १ ।।\nगत्वा मुनिश्च कैलासं प्रणनाम शिवं शिवाम् ।\nतुष्टाव परया भक्त्या सशिष्यः प्रणतः शुचिः ।। २ ।।\nतत्सर्वं कथयामास वृत्तान्तं श्रीहरेरपि ।\nआत्मनस्तपसस्तत्त्वं स्ववैराग्यं च चेतमः ।। ३ ।।\nमुनेश्च वचनं श्रुत्वा प्रहस्य पार्वती सती।\nतमुवाच हितं सत्यं साक्षाच्छंकरमंनिधौ ।। ४ ।।\nपार्वत्युवाच\nधर्मतत्त्वं न जानासि धर्मिष्ठं मन्यसे स्वयम् ।\nअनपत्यां परित्यज्य वव यासि तपसे मुने ।। ५ ।।\nअनपत्यां च युवतीं कुलजां च पतिव्रताम् ।\nत्यक्त्वा भवेयुः संन्यासी ब्रह्मचारी यतीति वा ।। ६ ।।\nवाणिज्ये वा प्रवासे वा चिरं दूरं प्रयाति यः ।\nतीर्थे वा तपसे वाऽपि मोक्षार्थं जन्म खण्डितुम् ।। ७ ।।\nन मोक्षस्तस्य भवति धर्मस्य स्खलनं ध्रुवम् ।\nअभिशापेन भार्याया नरकं च परत्र य ।। ८ ।।\nइहैव च यशोनाश इत्याह कमलोद्भवः ।\nद्वारकां गच्छ हे विप्र स्वधर्म रक्ष सांप्रतम् ।। ९ ।।\nएकानंशां मदंशां च धर्मतः परिपालय ।\nपादपद्मार्जितं पादपद्मं सर्वसुदुर्लभम् ।। १० ।।\nसंततं शंभुना गीतं मुनीन्द्रैः सनकादिभिः ।\nपरित्यज सुरतरोः कृष्णस्य परमात्मनः ।। ११ ।।\nक्व यासि तपसे वत्स सुधां त्यक्त्वा मनोहराम् ।\nश्रीकृष्णपादपद्मं च स्वप्ने जपति यो मुने ।। १२ ।।\nशतजन्मकृतात्पापान्मुच्यते नात्र संशयः ।\nयद्बाल्ये यच्च कौमारे वार्धके यच्च यौवने ।। १३ ।।\nकामतोऽकामतो वाऽपि भस्मीभूतं च पातकम् ।\nसाक्षाद्यो भारते वर्षे श्रीकृष्णचरणाम्बुजम् ।। १४ ।।\nदृष्ट्वा सद्यो भवेत्पूज्यो जीवन्मुक्तो भवेद्ध्रुवम् ।\nकोटिजन्मार्जितात्सद्यः कृतपापाद्विमुच्यते ।। १५ ।।\nसर्वाण्येव हि तीर्थानि यतःपूतानि नित्यशः ।\nतद्व्रतं तत्तपः सत्यं तत्पुण्यं तच्च पूजनम् ।। १६ ।।\nसफलं कृष्णसंबन्धि स्वजन्मखण्डनं यतः ।\nकृष्णभक्तिविहीनश्च ब्राह्मणो वेदपारगः ।। १७ ।।\nतत्सङ्गाच्च तदालापा द्भक्तभक्तिः प्रणश्यति ।\nकृष्णस्योच्छिष्टभोजी यः कुष्णभक्तश्च ब्राह्मणः ।। १८ ।।\nआवह्निपवनात्पूतः पूतं कर्तुं जगत्क्षमः ।\nश्रीकृष्णं च परित्यज्य क्वयासि तपसे द्विज ।। १९ ।।\nतपसां फलमाप्नोति श्रीकृष्णस्मरणेन च ।\nयतो भक्तिर्न च भवेच्छ्रीकृष्णे परमात्मनि ।। २० ।।\nस गुरुः परमो वैरी करोति जन्म निष्फलम् ।\nपार्वतीवचनं श्रुत्वा शंकरः प्रेमविह्वलः ।। २१ ।।\nपुलकाञ्चितसर्वाङ्गस्तुष्टाव परमेश्वरीम् ।\nदुर्वासाः प्रणतिं कृत्वा शिवदुर्गापदाम्बुजे ।। २२ ।।\nस्मारं स्मारं कृष्णपदं पुनष्च द्वारकां ययौ ।\nतत्र गत्वा हरिं दृष्ट्वा तुष्टाव परमेश्वरम् ।। २३ ।।\nएकानंशालयं गत्वा स च रेमे तया सह ।\nकृष्णो युधिष्ठिरध्यानात्प्रययौ हस्तिनापुरम् ।। २४ ।।\nकुन्तीं सभाष्य भूपं च भ्रातॄं श्चप्रमुदाऽन्वितः ।\nउपायेन जरासंधं निहत्य शाल्वमेव च ।। २५ ।।\nकालयामास यज्ञं च विधिबोधितदक्षिणम् ।\nमुनीन्द्रैश्च नृपेन्द्रैश्च राजसूयमभीप्सितम् ।। २६ ।।\nशिशुपालं दन्तवक्त्रं तत्र यज्ञे जघान सः ।\nअतीव निन्दां कुर्वन्तं सभायां सुरभूपयोः ।। २७ ।।\nपपात तच्छरीरं च जीवो गत्वा हरेः पद्म् ।\nतं दृष्ट्वा तत्र सर्वेशं तुष्टावाऽऽगात्य माधवम् ।। २८ ।।\nशिशुपाल उवाच\nवेदानां जनकोऽसि त्वं वेदाङ्गानां च माधव ।\nसुराणामसुराणां च प्राकृतानां च देहिनाम् ।। २९ ।।\nसूक्ष्मां विधाय सृष्टिं च कल्पभेदं करोषि च ।\nमायया च स्वयं ब्रह्मा शंकरः शेष एव च ।। ३० ।।\nमनवो मुनयश्चैव देवाश्च सृष्टिपालकाः ।\nकलांशेनापि कलया दिक्पालाश्च ग्रहादयः ।। ३१ ।।\nस्वयं पुमान्स्वयं स्त्री च स्वयमेव नपुंसकः ।\nकारणं च स्वयं कार्यं जन्यश्च जनकः स्वयम् ।। ३२ ।।\nयन्त्रस्य च गुणो दोषो यन्त्रिणश्च श्रुतौश्रुतम् ।\nसर्वे यन्त्रा भवान्यन्त्री त्वयि सर्वं प्रतिष्ठितम् ।। ३३ ।।\nमम क्षमस्वापराधं मूढस्य द्वारिणस्तव ।\nब्रह्मशापात्कुबुद्धेश्च रक्ष रक्ष जगद्गुरो ।। ३४ ।।\nइत्येवमुक्त्वा क्रमतो जयो विजय एव च ।\nमुदा तौ ययतुः शीघ्रं वैकुण्ठद्वारमीप्सितम् ।। ३५ ।।\nशिशुपालस्य स्तोत्रेण सर्वे ते विस्मयं ययुः ।\nपरिपूर्णतमं कृत्वा मेनिरे कृष्णमीश्वरम् ।। ३६ ।।\nकारयित्वा राजसूयं भोजयामास ब्राह्मणान् ।\nकुरुपाण्डवयुद्धं च कारयामास भेदतः ।। ३७ ।।\nभुवो भारावतरणं चकार स कृपानिधिः ।\nपुनर्ययौ द्वारकां च चिरं स्थित्वा नृपाज्ञया ।। ३८ ।।\nविप्राया मृतवत्साया जीवयामास पुत्रकान् ।\nमृतस्थानात्समानीय तन्मात्रे प्रददौ सुतान् ।। ३९ ।।\nतद्दृष्ट्वा देवकी तुष्टा ययाचे मृतपुत्रकान् ।\nमृतस्थानात्समानीय ददौ मात्रे सहोदरान् ।। ४० ।।\nसद्यो जहार दारिद्र्यं सुदाम्नो ब्राह्मणस्य च ।\nसमागतस्य स्वगृहाद्द्वारकां शरणार्थिनः ।। ४१ ।।\nतस्मै ददौ राजलक्ष्मीं निश्चलां साप्तपौरुषीम् ।\nपृथुकानां कणं भुक्त्वा भक्तस्य भक्तवत्सलः ।। ४२ ।।\nबभूव तस्य राज्यं च यथेन्द्रस्यामरावती ।\nयथा धनेश्वरो देवो धनाढ्यः स बभुव ह ।। ४३ ।।\nनिश्चलां हरिभक्तिं च ददौ दास्यं सृदुर्लभम् ।\nअविनाशिनि गोलोके यथेष्टं पदमुत्तमम् ।। ४४ ।।\nजहार पारिजातं च शक्राहंकारमेव च ।\nसत्यां च कारयामास पुण्यकं व्रतमीप्सितम् ।। १३३.४५ ।।\nवर्धयामास सर्वत्र नित्यं नैमित्तिकं मुने ।\nतत्र व्रते कुमाराय स्वात्मानं दक्षिणां ददौ ।। १३३.४६ ।।\nब्रह्माणान्भोजयामास तेभ्यो रत्नं ददौ मुदा ।\nसत्यभामातिमानं च वर्धयामास सर्वतः ।। १३३.४७ ।।\nरुक्मिण्या अतिसौभाग्यमन्यासां च नवं नवम् ।\nवैष्णवानां सुराणां च विप्रणामपि पूजनम् ।। १३३.४८ ।।\nवर्धयामास सर्वत्र नित्यं नैमित्तिकं मुने ।\nपरमाध्यात्मिकं ज्ञानमुद्धवाय ददौ प्रभुः ।। १३३.४९ ।।\nअर्जुनं कथयामास गीतां च रणमूर्धनि ।\nकृत्वा निष्कण्टकं चैव कृपया च कृपानिधिः ।। १३३.५० ।।\nयुधिष्ठिराय पृथिवीराज्यलक्ष्मीं ददौ प्रभुः ।\nदुर्गां च पूजयामास वैष्मवीं ग्रामदेवताम् ।। ५१ ।।\nयज्ञं च कारयामास कोटिहोमान्वितं शुफम् ।\nनानाप्रकारनैवेद्यैर्द्यूपदीपैर्मनोहरैः ।। ५२ ।।\nब्राह्मणान्भोजयामास पार्वतीप्रीतये तथा ।\nरैवते पर्वते रम्ये चामूल्यरत्नमन्दिरे ।। ५३ ।।\nगणेशं पूजयामास देवानामीश्वरं परम् ।\nलड्डुकानां तिलानां च सुस्वादुसुमनोहरम् ।। ५४ ।।\nपरिपुष्टं पञ्चलक्षं नैवेद्यं च ददौ मुदा ।\nलड्डुकं स्वस्तिकानां च सप्तलक्षं सुधोपमम् ।। ५५ ।।\nगणेश्वराय प्रददौ शर्कराशतराशिकम् ।\nपक्वरम्भाफलानां च दशलक्षमपूपकम् ।। ५६ ।।\nमिष्टान्नं पायसं रम्यं स्वादु स्वस्तिकपिष्टकम् ।\nघृतं च नवनीतं च दधि दुग्धं सुधोपमम् ।। ५७ ।।\nधूपं दीपं पारिजातपुष्पमाल्यमभीप्सितम् ।\nसुगन्धि चन्दनं गन्धं वह्निशुद्धाशुके ददौ ।। ५८ ।।\nयज्ञं च कारयामास कोटिहोमान्वितं शुभम् ।\nब्राह्मणान्भोजयामास तुष्टाव स गणेश्वरम् ।। ५९ ।।\nवाद्यं दशविधं चैव वादयामास तत्र वै ।\nसूर्यं च पूजयामास साम्बः कुष्ठक्षयाय च ।। ६० ।।\nहविष्यं कारयामास तं च साम्बंसमातरम् ।\nपरिबूर्ण वत्सरं चाप्युपहारैरनुत्त्मैः\nवरं ददौ च साम्बाय स्तोत्रं च भास्करः स्वयम् ।। ६१ ।।\nइति श्रीब्रह्मo महाo श्रीकृष्णजन्मखo उत्तं नारदनाo गणेशपूजा\nनाम त्रयोदशाधिकशततमोऽध्यायः ।। ११३ ।।"
  }
]
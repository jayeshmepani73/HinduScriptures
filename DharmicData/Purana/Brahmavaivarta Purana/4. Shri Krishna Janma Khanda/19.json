[
  {
    "text": "श्रीनारायण उवाच ।।\nएकदा बालकैः सार्धं बलदेवं विना हरिः ।।\nजगाम यमुनातीरं यत्र कालियमन्दिरम् ।। १ ।।\nपरिपक्वफलं भुक्त्वा यमुनातीरजे वने ।।\nस्वेच्छामयस्तृट्परीतः पपौ च निर्मलं जलम् ।। २ ।।\nगोकुलं चारयामास शिशुभिः सह कानने ।।\nविजहार च तैः सार्द्धं स्थापयामास गोकुलम् ।। ३ ।।\nक्रीडानिमग्नचित्तोऽयं बालकाश्च मुदाऽन्विताः ।।\nभुक्त्वा नवतृणं गावो विषतोयं पपुर्मुने ।।४ ।।\nविषाक्तं च जलं पीत्वा दारुणान्तकचेष्टया ।।\nज्वालाभिः कालकूटानां सद्यः प्राणांश्च तत्यजुः ।।५।।\nदृष्ट्वा मृतं गोसमूहं गोपाश्चिन्ताकुला भिया ।।\nविषण्णवदनाः सर्वे तमूचुमर्धुसूदनम् ।। ६ ।।\nज्ञात्वा सर्वं जगन्नाथो जीवयामास गोकुलम् ।।\nउत्तस्थुस्तत्क्षणं गावो ददृशुः श्रीहरेर्मुखम् ।।७।।\nकृष्णः कदम्बमारुह्य यमुनानीरतीरजम् ।।\nपपात सर्पभवने नागमध्ये नराकृतिः ।। ८ ।।\nशतहस्तप्रमाणं च जलोत्थानं बभूव ह ।।\nबाला हर्षं विषादं च मेनिरे तत्र नारद ।। ९ ।।\nसर्पो नराकृतिं दृष्ट्वा कालियः क्रोधविह्वलः ।।\nजग्राह श्रीहरिं तूर्णं तप्तलोहं यथा नरः ।। 4.19.१० ।।\nदग्धकण्ठोदरो नागश्चोद्विग्नो ब्रह्मतेजसा ।।\nप्राणा यान्त्येवमुक्त्वा च चकारोद्वमनं पुनः ।। ११ ।।\nभग्नदन्तो रक्तमुखः कृष्णवज्राङ्गचर्वणात् ।।\nरक्तवक्त्रस्य भगवानुत्तस्थौ मस्तकोपरि ।।१२।।\nनागो विश्वंभराक्रान्तः स प्राणांस्त्यक्तुमुद्यतः ।।\nचकार रक्तोद्वमनं पपात मूर्च्छितो मुने ।। १३ ।।\nदृष्ट्वा तं मूर्छितं नागा रुरुदुः प्रेमविह्वलाः ।। १४ ।।\nकेचित्पलायिता भीताः केचित्प्रविविशुर्बिलम् ।।\nमरणाभिमुखं कान्तं दृष्ट्वा सा सुरसा सती ।।१५।।\nनागिनीभिः सह प्रेम्णा रुरोद पुरतो हरेः ।।\nपुटाञ्जलियुता तूर्णं प्रणम्य श्रीहरिं भिया।।\nधृत्वा पादारविन्दे च तमुवाच भियाऽऽकुला ।। १६ ।।\nसुरसोवाच ।। ।।\nहे जगत्कान्त मे कान्तं देहि मानं च मानद ।।\nपतिः प्राणाधिकः स्त्रीणां नास्ति बन्धुश्च तत्परः ।। १७ ।।\nसकलभुवननाथ प्राणनाथं मदीयं न कुरु वधमनन्त प्रेमसिन्धो सुबन्धो ।।\nअखिलभुवनबन्धो राधिकाप्रेमसिन्धो पतिमिह कुरु दानं मे विधातुर्विधातः ।। १८ ।।\nत्रिनयनविधिशेषाः षण्मुखश्चास्यसंघैः स्तवनविषयजाड्यात्स्तोतुमीशा न वाणी।।\nखलु निखिलवेदाःस्तोतुमन्येऽपि देवाः स्तवनविषयशक्ताः सन्ति सन्तस्तवैव ।। १९।।\nकुमतिरहमधिज्ञा योषितां क्वाधमा वा क्व  भुवनगतिरीशश्चक्षुषोऽगोचराऽपि।।\nविधिहरिहरशेषैः स्तूयमानश्च यस्त्वमतनुमनुजमीशं स्तोतुमिच्छामि तं त्वाम् ।। ।। 4.19.२० ।।\nस्तवनविषयभीता पार्वती कस्य पद्मा श्रुतिगणजनयित्री स्तोतुमीशा न यं त्वाम् ।।\nकलिकलुषनिमग्ना वेदवेदाङ्गशास्त्र श्रवणविषयमूढा स्तोतुमिच्छामि किं त्वाम्।।२१।।\nशयानो रत्नपर्यङ्के रत्नभूषणभूषितः ।।\nरत्नभूषणभूषाङ्गो राधावक्षसि संस्थितः।। ।। २२ ।।\nचन्दनोक्षितसर्वाङ्गः स्मेराननसरोरुहः ।।\nप्रोद्यत्प्रेमरसाम्भोधौ निमग्नः सततं सुखात् ।।२३ ।।\nमल्लिकामालतीमालाजालैः शोभितशेखरः ।।\nपारिजातप्रसूनानां गन्धामोदितमानसः ।। २४ ।।\nपुंस्कोकिलकलध्वानैर्भ्रमरध्वनिसंयुतैः ।।\nकुसुमेषु विकारेण पुलकाङ्कितविग्रहः ।।२५।।\nप्रियाप्रदत्तताम्बूलं भुक्तवान्यः सदा मुदा ।।\nवेदा अशक्ता यं स्तोतुं जडीभूता विचक्षणाः ।। २६।।\nतमनिर्वचनीयं च किं स्तौमि नागवल्लभा ।।\nवन्देऽहं त्वत्पदाम्भोजं ब्रह्मेशशेषसेवितम् ।।२७।।\nलक्ष्मीसरस्वतीदुर्गा जाह्नवी वेदमातृभिः ।।\nसेवितं सिद्धसंघैश्च मुनीन्द्रैर्मनुभिः सदा ।।२८।।\nनिष्कारणायाखिलकारणाय सर्वेश्वरायापि परात्पराय ।।\nस्वयंप्रकाशाय परावराय परावराणामधिपाय ते नमः ।। २९ ।।\nहे कृष्ण हे कृष्ण सुरासुरेश ब्रह्मेश शेषेश प्रजापतीश।।\nमुनीश मन्वीश चराचरेश सिद्धीश सिद्धेश गणेश पाहि।।4.19.३०।।\nधर्मेश धर्मीश शुभाशुभेश वेदेश वेदेष्वनिरूपितश्च।।\nसर्वेश सर्वात्मक सर्वबन्धो जीवीश जीवेश्वर पाहि मत्प्रभुम् ।। ३१ ।।\nइत्येवं स्तवनं कृत्वा भक्तिनम्रात्मकन्धरा ।।\nविधृत्य चरणाम्भोजं तस्थौ नागेशवल्लभा ।। ३२ ।।\nनागपत्नीकृतं स्तोत्रं त्रिसन्ध्यं यः पठेन्नरः ।।\nसर्वपापात्प्रमुक्तस्तु यात्यन्ते श्रीहरेः पदम्।।३३।।\nइह लोके हरेर्भक्तिमन्ते दास्यं लभेद्ध्रुवम् ।।\nलभते पार्षदो भूत्वा सालोक्यादिचतुष्टयम् ।। ३४ ।।\nनारद उवाच ।।\nनागपत्नीवचः श्रुत्वा भगवान्सर्वनन्दनः ।।\nप्रहृष्टोत्फुल्लनयनः किमुवाच हरिः स्वयम् ।। ३९ ।।\nकथयस्व महाभाग रहस्यं परमाद्भुतम् ।।\nसूत उवाच ।।\nनारदस्य वचः श्रुत्वा भगवान्सर्वदर्शनः ।। ३६ ।।\nउवाच परमात्मानं मधुवृन्दं पदेपदे ।।\nनारायण उवाच ।।\nनागपत्नीवचः श्रुत्वा श्रीकृष्णस्तमुवाच ह ।। ३७ ।।\nपुटाञ्जलियुतां पादे पतितां भयविह्वलाम् ।।\nश्रीकृष्ण उवाच ।।\nउत्तिष्ठोत्तिष्ठ नागेशे वरं वृणु भयं त्यज ।। ३८ ।।\nगृहाण कान्तं हे मातर्मद्वरादजरामरम् ।।\nकालिन्दीह्रदमुत्सृज्य स्वकीयं भवनं व्रज ।।३९।।\nभर्त्रा सगोष्ठ्या सार्द्धं च गच्छ वत्से सुखी भव ।।\nअद्य प्रभृति नागेशि भूता कन्या च त्वं मम ।। 4.19.४० ।।\nत्वत्प्राणाधिक एवायं जामाता च न संशयः ।।\nमत्पादपद्मचिह्नेन गरुडस्त्वत्पतिं शुभे ।। ४१ ।।\nकृत्वा च स्तवनं भक्त्या प्रणमिष्यति मत्पदम् ।।\nत्यज त्वं गरुडाद्भीतिं शीघ्रं रमणकं व्रज।।४२।।\nह्रदान्निर्गच्छ   वत्से त्वं वरं वृणु यथेप्सितम् ।।\nश्रीकृष्णस्य वचः श्रुत्वा प्रसन्नवदनेक्षणा ।। ४३ ।।\nउवाच साश्रुनेत्रा सा भक्तिनम्रात्मकन्धरा ।।\nसुरसोवाच ।। वरं दास्यसि चेदानीं वरदेश्वर मेऽपि च ।। ४४ ।।\nत्वत्पादाब्जे दृढां भक्तिं निश्चलां दातुमर्हसि ।।\nमन्मनस्त्वत्पदात्म्भोजे भ्रमतु भ्रमरो यथा ।। ४२।।\nतव स्मृतर्विस्मृतिर्न कदाऽपि न भविष्यति ।।\nस्वकान्ते मम सौभाग्यं कान्तोऽयं ज्ञानिनां वरः ।।४६।।\nइत्येवं प्रार्थनीयं च परिपूर्णं कुरु प्रभो ।।\nइत्येवमुक्त्वा सर्पस्त्री प्रतस्थौ पुरतो हरेः ।।४७।।\nशरत्पार्वणचन्द्रास्यं ददर्श श्रीहरेर्मुखम्।।\nलोचनाभ्यां पपौ वक्त्रं निमेषरहितं सती ।। ४८ ।।\nसर्वाङ्गपुलकोद्भिन्ना सानंदाश्रुपरिप्लुता ।।\nसुन्दरं बालकं दृष्ट्वा पुत्रस्नेहं प्रकुर्वती।। ।। ४९ ।।\nउवाच पुनरेवेदं भक्त्युद्रेकपरिप्लुता ।।\nन यास्यामि रमणकं तत्र नास्ति प्रयोजनम् ।। 4.19.५० ।।\nसर्पः करोतु संसारं कुरु मां निजकिङ्करीम् ।।\nन वाञ्छा मम हे कृष्ण सालोक्यादिचतुष्टये ।।५१।।\nत्वत्पदाम्भोजसेवायाः कलां नार्हन्ति षोडशीम् ।।\nविना त्वत्पादसेवां च यो वाञ्छति वरान्तरम्।।५२।।\nभारते दुर्लभं जन्म लब्ध्वाऽसौ वञ्चितः स्वयम्।।\nनागपत्न्या वचः श्रुत्वा स्मेराननसरोरुहः।।५३।।\nप्रसन्नमानसः श्रीमानोमित्येवमुवाच ह ।।\nएतस्मिन्नंतरे दिव्यः सद्रत्नसारनिर्मितः ।। ५४ ।।\nआजगाम रथस्तूर्णमुद्दीप्तस्तेजसा मुने ।।\nपार्षदप्रवरैर्युक्तो वस्त्रमालापरिच्छदः ।। ५५ ।।\nशतचक्रो वायुवेगो मनोयायी मनोहरः ।।\nअवरुह्य रथात्तूर्णं श्यामलाः श्याम किङ्कराः ।।५६।।\nप्रणम्य कृष्णं तां नीत्वा जग्मुर्गोलोकमुत्तमम् ।।\nहरिश्छायां विनिर्माय ददौ सर्पाय तेजसा ।।९७ ।।\nस च किंचिन्न बुबुधे मोहितो विष्णुमायया।।\nअवरुह्य सर्पमूर्ध्नः श्रीकृष्णः करुणानिधिः।।५८।।\nददौ हस्तं च कृपया शीघ्रं कालियमस्तके ।।\nसंप्राप्य चेतनां सद्यो ददर्श पुरतो हरिम्।।५९।।\nपुटाञ्जलियुतां साश्रुपूर्णां च सुरसां सतीम् ।।\nप्रणनाम हरिं सद्यो रुरोद प्रेमविह्वलः ।।4.19.६० ।।\nभक्त्युद्रेकात्साश्रुनेत्रां पुलकाङ्कितविग्रहाम् ।।\nतूष्णींभूतां च तां दृष्ट्वा समुवाच कृपानिधिः ।।\nयदीश्वरस्य सततं योग्यायोग्ये समा कृपा ।।६१।।\nश्रीकृष्ण उवाच ।।\nवरं वृणु त्वं कालीय यस्ते मनसि वर्तते ।।६२।।\nत्वं मे प्राणाधिको वत्स सुखं तिष्ठ भयं त्यज ।।\nतस्याहमनुगृह्णाणि योऽतिभक्तो ममांशजः ।।६३।।\nकिंचित्तद्दमनं कृत्वा त्वत्प्रसादं करोम्यहम् ।।\nत्वद्वंशजातान्सर्पांश्च हन्ति यो मानवाधमः ।। ६४।।\nब्रह्महत्यासमं पापं भविता तस्य निश्चितम् ।।\nमत्पादपद्मचिह्ने यः करोति दण्डताडनम् ।।५५।।\nद्विगुणं ब्रह्महत्याया भविता तस्य किल्बिषम्।।\nलक्ष्मीर्यास्यति तद्गेहाच्छापं दत्त्वा सुदारुणम् ।।६६।।\nवंशायुर्यशसा हानिर्भविता तस्य निश्चितम् ।।\nध्रुवं वर्षशतं कालसूत्रे यास्यति मद्गिरा ।।६७।।\nत्वत्प्रमाणाः कीटसंघा दंशिष्यन्ति च संततम् ।।\nभोगान्ते जन्म लब्ध्वा च तन्मृत्युस्तस्य दंशनात् ।। ६८ ।।\nतस्य वंशोद्भवानां च त्वद्वंशाद्भविता भयम् ।।\nये च त्वद्वंशजान्दृष्ट्वा सुपदाङ्कं मदीयकम् ।। ६९ ।।\nप्रणमिष्यन्ति भक्त्या ते मुच्यन्ते सर्वपातकात् ।।\nगच्छ शीघ्रं रमणकं त्यज भीतिं खगाधिपात् ।।4.19.७०।।\nमत्पदाङ्कं    मूर्ध्नि दृष्ट्वा त्वां भक्त्या प्रणमिष्यति ।।\nतव त्वद्वंशजानां च गरुडान्न भयं क्वचित् ।।७१।।\nसर्वेषां ज्ञातिसर्पाणां वरोऽद्य भव मद्वरात् ।।\nवरं किं परमं वत्स वाञ्छितं वरयाधुना ।। ७२ ।।\nभयं त्यक्त्वा कथय मां त्वदीयं दुःखभञ्जनम् ।।\nश्रीकृष्णवचनं श्रुत्वा कालियः कम्पितो भिया ।।\nपुटाञ्जलियुतो भूत्वा तमुवाच भुजङ्गमः ।। ७३ ।।\nकालिय उवाच ।।\nवरेऽन्यस्मिन्मम विभो वाञ्छा नास्ति वरप्रद ।। ।। ७४ ।।\nभक्तिं स्मृतिं त्वत्पदाब्जे देहि जन्मनि जन्मनि ।।\nजन्म ब्रह्मकुले वाऽपि तिर्यग्योनिषु वा समम् ।। ७५ ।।\nतद्भवेत्सफलं यत्र स्मृतिस्त्वच्चरणाम्बुजे ।।\nतन्निष्फलः स्वर्गवासो नास्ति चेत्त्वत्पदस्मृतिः ।। ७६ ।।\nत्वत्पादध्यानयुक्तस्य यत्तत्स्थानं च तत्परम् ।।\nक्षणं वा कोटिकल्पं वा पुरुषायुः क्षयोऽस्तु वा ।। ७७ ।।\nयदि त्वत्सेवया याति सफलो निष्कलोऽथवा ।।\nतेषां चायुर्व्ययो नास्ति ये त्वत्पादाब्जसेवकाः।।७८।।\nन सन्ति जन्ममरणरोगशोकार्तिभीतयः ।।\nइन्द्रत्वे वाऽमरत्वे वा ब्रह्मत्वे चातिदुर्लभे।।७९।।\nवाञ्छा नास्त्येव भक्तानां त्वत्पादसेवनं विना ।।\nसुजीर्णपटखण्डस्य समं नूतनमेव च ।। 4.19.८० ।।\nपश्यन्ति भक्ताः किं चान्यत्सालोक्यादिचतुष्टयम् ।।\nसंप्राप्तस्त्वन्मनुर्ब्रह्मन्ननंताद्यावदेव हि ।।८१।।\nतावत्त्वद्भावनेनैव त्वद्वर्णोऽहमनुग्रहात् ।।\nमां च भक्तमपक्वं वा विज्ञाय गरुडः स्वयम् ।। ।। ८२ ।।\nदेशाद् दूरं च न्यक्कारं चकार दृढभक्तिमान् ।।\nभवता च दृढां भक्तिं दत्त्वा मे वरदेश्वर ।।८३।।\nस च उक्तश्च भक्तोऽहं न मां त्यक्तुं क्षमोऽधुना ।।\nत्वत्पादपद्मचिह्नाक्तं दृष्ट्वा श्रीमस्तकं मम ।।८४।।\nसदोषं गुणयुक्तं मां सोऽधुना त्यक्तुमक्षमः ।।\nममाराध्याश्च नागेंद्रा न तद्वध्योऽहमीश्वर ।। ८५ ।।\nभयं न केभ्यः सर्वत्र तमनंतं गुरुं विना ।।\nयं देवेन्द्राश्च देवाश्च मुनयो मनवो नराः ।। ८६ ।।\nस्वप्ने ध्यानेन पश्यंति चक्षुषोर्गोचरः स मे ।।\nभक्तानुरोधात्साकारः कुतस्ते विग्रहो विभो ।। ८७ ।।\nसगुणत्वं च साकारो निराकारश्च निर्गुणः ।।\nस्वेच्छामयः सर्वधाम सर्वबीजं सनातनम् ।। ८८ ।।\nसर्वेषामीश्वरः साक्षी सर्वात्मा सर्वरूपधृक् ।।\nब्रह्मेशशेषधर्मेन्द्रा वेदवेदांगपारगाः ।।८९।।\nस्तोतुं यमीशं ते जाड्याः सर्पः स्तोष्यति तं विभुम् ।।\nहे नाथ करुणासिंधो दीनबंधो क्षमाधमम् ।। 4.19.९० ।।\nखलस्वभावादज्ञानात्कृष्ण त्वं चर्वितो मया ।।\nनास्त्रलक्ष्यो यथाकाशो न दृश्यांतो न लंघ्यकः ।। ९१ ।।\nन स्पृश्यो हि न चावर्यस्तथा तेजस्त्वमेव च ।।\nइत्येवमुक्त्वा नागेन्द्रः पपात चरणाम्बुजे ।। ९२ ।।\nओमित्युक्त्वा हरिस्तुष्टः सर्वं तस्मै वरं ददौ ।।\nनागराजकृतं स्तोत्रं प्रातरुत्थाय यः पठेत् ।। ९३ ।।\nतद्वंश्यानां च तस्यैव नागेभ्यो न भयं भवेत् ।।\nस नागशय्यां कृत्वैव स्वप्तुं शक्तः सदा  भुवि ।। ९४ ।।\nविषपीयूषयोर्भेदो नास्त्येव तस्य भक्षणे ।।\nनागग्रस्ते नागघाते प्राणान्ते विषभोजनात् ।। ९९ ।।\nस्तोत्रस्मरणमात्रेण सुस्थो भवति मानवः ।।\nभूर्जे कृत्वा स्तोत्रमिदं कण्ठे वा दक्षिणे करे ।।९६।।\nबिभर्ति यो भक्तियुक्तो नागेभ्योऽपि न तद्भयम् ।।\nयत्र गेहे स्तोत्रमिदं नागस्तत्र न तिष्ठति ।। ९७ ।।\nविषाग्निवज्रभीतिश्च न भवेत्तत्र निश्चितम् ।।\nइह लोके हरेर्भक्तिं स्मृतिं च सततं लभेत् ।।\nअन्ते च स्वकुलं पूत्वा दास्यं च लभते ध्रुवम् ।। ९८ ।।\nश्रीनारायण उवाच ।।\nनागेन्द्राय वरं दत्त्वा पुनस्तं जगदीश्वरः ।।\nउवाच मधुरं वाक्यं परिणामसुखावहम् ।। ९९ ।।\nश्रीकृष्ण उवाच ।।\nगच्छ त्वं च रमणकं यथेन्द्रनगरं परम् ।। ।। 4.19.१०० ।।\nसार्द्धं स्वगोष्ठ्या नागेन्द्र यमुनाजलवर्त्मना।।\nश्रुत्वा नागो हरेराज्ञां रुरोद प्रेमविह्वलः ।। १०१ ।।\nकदा द्रक्ष्यामि त्वत्पादपद्मं नाथेत्युवाच ह ।।\nप्रणम्य शतकृत्वश्च स्त्रिया गोष्ठ्या सहेश्वरम् ।। १०२ ।।\nजगाम जलमार्गेण नागेन्द्रो विरहातुरः ।।\nयमुना ह्रदतोयं च बभूवामृतकल्पकम् ।। १०३ ।।\nप्रसन्ना जन्तवः सर्वे बभूवुस्तेन नारद ।।\nगत्वा ददर्श भवनं यथेन्द्रनगरं परम् ।। १०४ ।।\nआज्ञया च कृपासिन्धोर्निर्मितं विश्वकर्मणा ।।\nतत्र तस्थौ च नागेन्द्रः स्त्रिया पुत्रगणैः सह ।।१०५।।\nनिःशङ्को हर्षयुक्तश्च हरिभावन तत्परः ।।\nइत्येवं कथितं सर्वं हरेश्चरितमद्भुतम् ।।\nसुखदं मोक्षदं सारं परं किं श्रोतुमिच्छसि ।। १०६ ।।\nसूत उवाच ।।\nमहर्षेर्वचनं श्रुत्वा नारदो हर्षविह्वलः ।।\nऋषिं पप्रच्छ संदेहं सर्वसंदेहभञ्जनम् ।। १०७ ।।\nनारद उवाच ।।\nकथं विहाय कालीयः स्वपूर्वभवनं परम् ।।\nजगाम यमुनातीरं तन्मे ब्रूहि जगद्गुरो ।। १०८ ।।\nश्रीनारायण उवाच ।।\nशृणु नारद वक्ष्येऽहमितिहासं पुरातनम् ।। १०९ ।।\nयच्छ्रुतं धर्मवक्त्रान्मे मलये सूर्यपर्वणि ।।\nकृष्णाख्यानप्रसङ्गेन सुप्रभा पश्चिमे तटे ।। 4.19.११० ।।\nपप्रच्छ धर्मं पुलहः कथितं मुनिसंसदि ।।\nइदमाख्यानमाश्चर्यमुवाच तं कृपानिधिः ।। १११ ।।\nतत्र श्रुतं मया विप्र निबोध कथयामि ते ।।\nशेषाज्ञया नागगणा प्रतिसंवत्सरं भिया ।। ११२ ।।\nकार्तिकीपूर्णिमायां तु कुर्वन्ति गरुडार्चनम् ।।\nपुष्पैर्धूपैश्च दीपैश्च नैवेद्यैर्बलिभिर्मुदा ।। ११३ ।।\nपुष्करे च महातीर्थे सुस्नाता भक्तिसंयुताः ।।\nतस्य पूजां च कालीयो न चकारात्यहंकृतः ।। ११४ ।।\nनागपूजोपकरणं बलाद्भक्षितुमुद्यतः ।।\nचक्रुर्निवारणं नागा नीतिमूचुर्मदोद्धतम् ।।११५।।\nन शक्ता वारणे ते चेत्याविर्भूतः खगेश्वरः ।।\nदृष्ट्वा खगेश्वरं नागाः कालीयप्राणरक्षया ।।११६।।\nप्राणशक्त्या च युयुधुर्यावत्सूर्योदयं मुने ।।\nपक्षीन्द्रतेजसा सर्वे समुद्विग्नाः पलायिताः ।। ११७ ।।\nअनन्तं शरणं जग्मुः सर्वेषामभयप्रदम् ।।\nपलायनपरान्दृष्ट्वा नागांश्च करुणानिधिः ।। ११८ ।।\nतत्र तस्थौ च निःशङ्कः कालीयस्तं ददर्श ह ।।\nस्मृत्वा हरिपदाम्भोजं कालीयो युयुधे मुने ।। ११९ ।।।\nमुहूर्तं च तयोर्युद्धं बभूवातीव दारुणम् ।।\nपराजितश्च नागेन्द्रस्तेजसा गरुडस्य च ।। 4.19.१२० ।।\nभिया पलायनं कृत्वा जगाम यमुना ह्रदम् ।।\nन तं सौभरिशापेन खगेन्द्रो गन्तुमीश्वरः ।।\nतत्र तस्थौ भिया नागो जग्मुः पश्चाच्च तद्गणाः ।। १२१ ।।\nनारद उवाच ।।\nकथं तु सौभरेः शापो बभूव गरुडाय वै ।।\nकथं न शक्तो गन्तुं तं ह्रदमीश्वरवाहनः ।। १२२ ।।\nश्रीनारायण उवाच ।।\nदिव्यं वर्षसहस्रं च वर्षाणां तत्र सौभरिः ।।१२३।।\nतपस्तप्त्वा महासिद्धो दध्यौ कृष्णपदाम्बुजम् ।।\nसमीपे ध्यायमानस्य कूले च यमुना जले ।। १२४ ।।\nगणेन सार्धं निःशंकः करोति भ्रमणं मुदा ।।\nपुच्छमुत्फाल्य बहुधा परितः परमेच्छया ।। १२५ ।।\nमुनिं प्रदक्षिणी कृत्य यात्यायाति मुदाऽन्वितः ।।\nसकुलं सुमहात्मानं दर्शंदर्शं खगाधिपः ।।१२६।।\nजग्राह चञ्चुना मीनं मुनीन्द्रस्य समीपतः ।।\nगच्छन्तं तं मीनमुखं ददर्श कोपचक्षुषा ।। १२७ ।।\nप्रकोपितो मुनेर्दृष्ट्या मीनस्तोये पपात ह ।।\nतमुवाच मुनीन्द्रश्च पुनरादातुमुद्यतम् ।।\nमीनश्च गरुडत्रासात्तस्थौ मुनिसमीपतः ।। १२८ ।।\nसौभरिरुवाच ।।\nगच्छ दूरं गच्छ दूरं खगेन्द्र मत्समीपतः ।। १२९ ।।\nका योग्यता मत्पुरस्ते ग्रहीतुं जीवमुल्बणम्।।\nश्रीकृष्णवाहनं ज्ञात्वा चात्मानं बहु मन्यसे ।।4.19.१३०।।\nत्वद्विधान्कोटिशः कृष्णः स्रष्टुं शक्तश्च वाहकान् ।।\nकरोमि भस्मसात्तूर्णं त्वां च भ्रूभङ्गलीलया ।। १३१ ।।\nवाहनं च त्वमीशस्य न वयं तव किंकराः ।।\nअद्य प्रभृति पक्षीन्द्र यद्यागच्छसि मे ह्रदम् ।। १३२ ।।\nमदीयशापात्तूर्णं च भस्मसाद्भविता ध्रुवम् ।।\nमुनीन्द्रस्य वचः श्रुत्वा प्रचचाल खगेश्वरः ।। १३३ ।।\nस्मारंस्मारं कृष्णपादं तं प्रणम्य जगाम ह ।।\nअद्यप्रभृति विप्रेन्द्र पतगेन्द्रस्य संततम् ।। १३४ ।।\nह्रदस्य श्रुतिमात्रेण कम्पो भवति निश्चितम् ।।\nइतिहासश्च कथितो यः श्रुतो धर्मवक्त्रतः ।। १३५ ।।\nसरहस्यं श्रुतिसुखं प्रकृतं शृणु मङ्गलम् ।।\nविज्ञाय सुचिरं बाला नोत्तस्थौ तज्जलाद्धरिः ।। १३६ ।।\nचक्रुर्विषादं मोहाच्च रुरुदुर्यमुनातटे ।।\nस्ववक्षोघातनं चक्रुः केचिद्बालाः शुचाऽऽकुलाः ।। १३७ ।।\nकेचिन्निपत्य भूमौ च मूर्च्छां प्रापुहरिं विना ।।\nह्रदं प्रवेष्टुं केचिच्च विरहेण समन्विताः।।१३८।।\nकेचिद्गोपालबालाश्च चक्रुश्च तन्निवारणम् ।।\nकृत्वा विलापं केचिच्च प्राणांस्त्यक्तुं समुद्यताः ।।१३९।।\nतेषां केचिज्ज्ञानवन्तो रक्षां चक्रुः प्रयत्नतः ।।\nकेचिदूचुश्च हाहेति कृष्ण कृष्णेति केचन ।। 4.19.१४० ।।\nकेचिद्वक्तुं प्रवृत्तिं च प्रययुर्नन्दसन्निधिम् ।।\nकेचित्संमीलितास्तत्र शोकमोहभयातुराः ।। १४१ ।।\nइत्यूचुः किं करिष्यामः कुतोऽस्माकं गतो हरिः ।।\nहे नन्दसूनो हे कृष्ण प्राणेभ्योऽप्यधिकप्रिय ।। १४२ ।।\nहे बन्धो दर्शनं देहीत्यूचुः प्राणाः प्रयान्ति हि ।।\nएतस्मिन्नन्तरे केचिद्बालका नन्दसन्निधिम् ।। १४३ ।।\nसंप्रापुरतिलोलाश्च रुदन्तः शोकविह्वलाः ।।\nप्रवृत्तिमूचुस्तं शीघ्रं यशोदां मूलतो बलम् ।।१४४।।\nगोपान्गोपालिकाश्चैव रक्तपङ्कजलोचनाः ।।\nश्रुत्वा वार्तां च ते सर्वे शीघ्रं जग्मुः शुचाऽन्विताः ।।१४५।।\nकलिन्दनन्दिनीतीरं रुरुदुर्बालकैर्युताः ।।\nगत्वा संमीलिताः सर्वे रुरुदुः शोकमूर्च्छिताः।।१४६।।\nह्रदं विशन्तीमम्बां तां केचिच्चक्रुर्निवारणम् ।।\nगोपा गोपालिकाश्चैव जघ्नुरङ्गानि शोकतः ।।१४७।।\nकेचिद्विललपुस्तत्र मूर्च्छां प्रापुश्च केचन ।।\nह्रदं विशन्तीं तां राधां वारयामास काचन ।। १४८ ।।\nमूर्च्छां च प्राप सा शोकान्मृतेव च सरित्तटे ।।\nविलप्यातिभृशं नन्दो मूर्च्छां प्राप पुनः पुनः ।। १४९ ।।\nभूयोऽपि रोदनं कृत्वा भूयो मूर्च्छामवाप ह ।।\nविलपन्तं भृशं नन्दं यशोदां शोककर्शिताम् ।। 4.19.१५० ।।\nगोपाश्च गोपिकाश्चैव राधिकामतिमूर्च्छिताम् ।।\nरुदतो बालकान्सर्वान्बालिकाश्च शुचाऽन्विताः ।।\nसर्वांश्च बोधयामास बलश्च ज्ञानिनां वरः ।। १५१ ।।\nश्रीबलदेव उवाच ।।\nगोपा गोपालिका बालाः सर्वे शृणुत मद्वचः ।। १५२ ।।\nहे नन्द ज्ञानिनां श्रेष्ठ गर्गवाक्यस्मृतिं कुरु ।।\nजगद्बिभर्तुः शेषस्य संहर्तुः शंकरस्य च ।।१५३।।\nविधातुः संविधातुश्च भुवि कस्मात्पराजयः ।।\nपरमाणुः परो व्यूहः स्थूलात्स्थूलः परात्परः ।। १५४ ।।\nविद्यमानोऽप्यविदृश्यः संयोगो योगिनामपि ।।\nदिशां नास्ति समाहारः स्पृश्यो नाकाश एव च ।। १५५ ।।\nअपि सर्वेश्वरो बाध्य इत्यूचुः श्रुतयः स्फुटम् ।।\nनात्मा दृश्यो नास्त्रलक्ष्यो न वध्यो न हि दृश्यकः ।। १५५ ।।\nनाग्निग्रस्तो न हिंस्यश्चापीदमाध्यात्मिका विदुः ।।\nविग्रहोऽस्यैव कृष्णस्य भक्तध्यानार्थमेव च ।। १५७ ।।\nज्योतिःस्वरूपस्य विभोर्नाद्यन्तमध्यमात्मनः ।।\nजलप्लुते च ब्रह्माण्डे जलशायी जनार्दनः ।। १५८ ।।\nयन्नाभिपद्मजो ब्रह्मा तस्येशस्य ह्रदे विपत् ।।\nमशकश्चेत्क्षमो ग्रस्तुं ब्रह्माण्डमखिलं पितः ।। १५९ ।।\nन तथाऽपि तदीशं तं ग्रस्तुं सर्पः क्षमो भवेत् ।।\nइत्येवं कथितं सर्वमाध्यात्मिकमनुत्तमम् ।। 4.19.१६० ।।\nनिगूढं योगिनां सारं संशयच्छेदकारणम् ।।\nबलदेववचः श्रुत्वा गर्गवाक्यमनुस्मरन् ।। १६१ ।।\nतत्याज शोकं नन्दश्च व्रजश्च व्रजयोषितः ।।\nप्रबोधं मेनिरे सर्वे न यशोदा न राधिका ।। १६२ ।।\nबन्धुविच्छेदविषये प्रबोधे न स्थितं मनः ।।\nएतस्मिन्नन्तरे कृष्णमुत्पतन्तं जलान्मुने ।। १६३ ।।\nददृशुस्तं सुप्रसन्ना व्रजाश्च व्रजयोषितः ।।\nशरत्पार्वणचन्द्रास्यं सस्मितं सुमनोहरम् ।। १६४ ।।\nअस्निग्धवस्त्रमस्निग्धमलुप्तचन्दनाञ्जनम् ।।\nसर्वाभरणसंयुक्तं ज्वलन्तं ब्रह्मतेजसा ।। १६५ ।।\nमयूरपिच्छचूडं च वंशीवदनमच्युतम् ।।\nयशोदा बालकं दृष्ट्वा कृत्वा वक्षसि सस्मिता ।। १६६ ।।\nचुचुम्ब वदनाम्भोजं प्रसन्नवदनेक्षणा ।।\nक्रोडे चकार नन्दश्च बलश्च रोहिणी मुदा ।। १६७ ।।\nनिमेषरहिताः सर्वे ददृशुः श्रीमुखं हरेः ।।\nप्रेमान्धा बालकाः सर्वे चक्रुरालिङ्गनं हरेः ।। १६८ ।।\nपपुश्चक्षुश्चकोरैश्च मुखचन्द्रं च गोपिकाः ।।\nएतस्मिन्नन्तरे तत्र सहसा काननांतरम् ।। १५९ ।।\nदावाग्निर्वेष्टयामास तैः सर्वैः सह गोकुलम् ।।\nदृष्ट्वा शैलप्रमाणाग्निं परितः काननान्तरे ।। 4.19.१७० ।।\nप्रणाशं मेनिरे सर्वे भयमापुश्च संकटे ।।\nश्रीकृष्णं तुष्टुवुः सर्वे संपुटाञ्जलयो व्रजाः ।।\nबाला गोप्यश्च संत्रस्ता भक्तिनम्रात्मकन्धराः ।। १७१ ।।\nबाला ऊचुः ।।\nयथा संरक्षितं ब्रह्मन्सर्वापत्स्वेव नः कुलम् ।। ।। १७२ ।।\nतथा रक्षां कुरु पुनर्दावाग्नेर्मधुसूदन ।।\nत्वमिष्टदेवताऽस्माकं त्वमेव कुलदेवता ।। १७३ ।।\nस्रष्टा पाता च संहर्ता जगतां च जगत्पते ।।\nवह्निर्वा वरुणो वाऽपि चन्द्रो वा सूर्य एव च ।। १७४ ।।\nयमः कुबेरः पवन ईशानाद्याश्च देवताः ।।\nब्रह्मेशशेषधर्मेन्द्रा मुनीन्द्रा मनवः स्मृताः ।। १७५ ।।\nमानवाश्च तथा दैत्या यक्षराक्षसकिंनराः ।।\nये ये चराचराश्चैव सर्वे तव विभूतयः ।। १७६ ।।\nआविर्भावस्तिरोभावः सर्वेषां च तथेच्छया।।\nअभयं देहि गोविंद वह्निसंहरणं कुरु ।। १७७ ।।\nवयं त्वां शरणं यामो रक्ष नः शरणागतान् ।।\nइत्येवमुक्त्वा ते सर्वे तस्थुर्ध्यात्वा पदाम्बुजम् ।। १७८ ।।\nदूरीभूतस्तु दावाग्निः श्रीकृष्णामृतदृष्टितः ।।\nदूरीभूते च दावाग्नौ ननृतुस्ते मुदाऽन्विताः ।। १७९ ।।\nसर्वापदः प्रणश्यन्ति हरिस्मरणमात्रतः ।।\nइदं स्तोत्रं महापुण्यं प्रातरुत्थाय यः पठेत् ।। 4.19.१८० ।।\nवह्नितो न भवेत्तस्य भयं जन्मनि जन्मनि ।।\nशत्रुग्रस्ते च दावाग्नौ विपत्तौ प्राणसङ्कटे ।। १८१ ।।\nस्तोत्रमेतत्पठित्वा तु मुच्यते नात्र संशयः ।।\nशत्रुसैन्यं क्षयं याति सर्वत्र विजयी भवेत् ।।\nइह लोके हरेर्भक्तिमन्ते दास्यं लभेद्ध्रुवम् ।। १८२ ।।\nश्रीनारायण उवाच ।।\nदावाग्निमोक्षणं कृत्वा तैः सार्द्धं शृणु नारद ।।\nजगाम श्रीहरिर्गेहं कुबेरभवनोपमम् ।। १८३ ।।\nब्राह्मणेभ्यो धनं नन्दः परिपूर्णं ददौ मुदा ।।\nभोजनं कारयामास ज्ञातिवर्गांश्च बान्धवान् ।। १८४ ।।\nनानाविधं मङ्गलं च हरेर्नामानुकीर्तनम्।।\nवेदांश्च पाठयामास विप्रद्वारा मुदाऽन्वितः ।। १८५ ।।\nएवं मुमुदिरे सर्वे वृन्दारण्ये गृहेगृहे ।।\nश्रीकृष्णचरणाम्भोजध्यानैकतानमानसाः ।।१८६।।\nइत्येवं कथितं सर्वं हरेश्चरितमङ्गलम् ।।\nकलिकिल्बिषकाष्ठानां दहने दहनोपमम् ।।१८७।।\nइति श्रीब्रह्मवैवर्ते महापुराणे श्रीकृष्णजन्म खण्डे नारायणनारदसंवादे कालीयदमनदावाग्निमोक्षणं नामैकोनविंशोऽध्यायः ।। १९ ।।"
  }
]
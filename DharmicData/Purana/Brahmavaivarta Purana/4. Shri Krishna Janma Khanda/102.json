[
  {
    "text": "द्व्यधिकशततमोऽध्यायः\nनारायण उवाच\nकृण्णः सांदीपनेर्गेहं गत्वा च सबलो मुदा ।\nनमश्चकार स्वगुरुं गुरुपत्नीं पतिव्रताम् ।। १ ।।"
  },
  {
    "text": "शुभाशिषं गृहीत्वा च दत्त्वा रत्नमणिं हरिः ।\nगुरवे तस्य भार्यायै तमुवाच यथोचितम् ।। २ ।।"
  },
  {
    "text": "श्रीकृष्ण उवाच\nत्वत्तो विद्यां लभिष्यामि वाञ्छितां वाञ्छितं मम ।\nकृत्वा शुभक्षणं विप्र मां पाठय यथोचितम् ।। ३ ।।"
  },
  {
    "text": "ओमित्युक्त्वा मुनिश्रेष्ठः पूजयामास तं मुदा ।\nमधुपर्कप्राशनेन गवा वस्त्रेण चन्दनैः ।। ४ ।।"
  },
  {
    "text": "मिष्टान्नं भोजयामास ताम्बूलं च सुवासितं ।\nसुप्रियं कथयामास तुष्टाव परमेश्वरम् ।। ५ ।।"
  },
  {
    "text": "सांदीपनिरुवाच\nपरं ब्रह्म परं धाम परमीश परात्पर ।\nस्वेच्छामयं स्वयंज्योतिर्निलिप्तैको निरङ्कुशः ।। ६ ।।"
  },
  {
    "text": "भक्तैकनाथ भक्तेष्ट भक्तानुग्रहविग्रह ।\nभक्तवाञ्छाकल्पतरो भक्तानां प्राणवल्लभ ।। ७ ।।"
  },
  {
    "text": "मायया बालरूपोऽसि ब्रह्मेशशेषवन्दितः ।\nमायया भुवि भूपाल भुवो भारक्षयाय च ।। ८ ।।"
  },
  {
    "text": "योगिनो यं विदन्त्येवं ब्रह्मज्योतिः सनातनम् ।\nध्यायन्ते भक्तनिवहा ज्योतिरभ्यन्तरे मुदा ।। ९ ।।"
  },
  {
    "text": "द्विभुजं मुरलीहस्तं सुन्दरं श्यामहुपकम् ।\nचन्दनोक्षितसर्वाङ्गं सस्मितं भक्तवत्सलम् ।। १० ।।"
  },
  {
    "text": "पीताम्बरधरं देवं वनमालविभूषितम् ।\nलीलापाङ्गतरङ्गैश्च निन्दितानङ्गमूर्च्छितम् ।। ११ ।।"
  },
  {
    "text": "अलक्तभवनं तद्वत्पादपद्मं सुशोभनम् ।\nकौस्तुभोद्भासिताङ्गं च दिव्यमूर्तिं मनोहरम् ।। १२ ।।"
  },
  {
    "text": "ईषद्धास्यप्रसन्नं च सुवेषं प्रस्तुतं सुरैः ।\nदेवदेवं जगन्नाथं त्रेलोक्यमोहनं परम् ।। १३ ।।"
  },
  {
    "text": "कोटिकन्दर्पलीलाभं कमनीयमनीश्वरम् ।\nअमूल्यरत्ननिर्माणभूषणौघेन भूषितम् ।। १४ ।।"
  },
  {
    "text": "वरं वरण्यं वरदं वरदानामभीप्सितम् ।\nचतुर्णामपि वेदानां कारणानां च कारणम् ।। १५ ।।"
  },
  {
    "text": "पाठार्थ मत्प्रियस्थानमागतोऽसि च मायया ।\nपाठं ते लोकशिक्षार्थं रमणं गमनं रणम् ।।\nस्वात्मारामस्य च विभोः परिपूर्णतमस्य च ।। १६ ।।"
  },
  {
    "text": "गुरुपत्न्युवाच\nअद्य मे सफलं जन्म सफलं जीवनं मम ।\nपातिव्रत्यं च सफलं सफलं च तपोवनम् ।। १७ ।।"
  },
  {
    "text": "मद्दक्षहस्तः सफलो दत्तं येनान्नमीप्सितम् ।\nतदाश्रमं तीर्थपरं तीर्थपादपदाङ्कितम् ।। १८ ।।"
  },
  {
    "text": "त्वत्पादरजसा पूता गृहाः प्राङ्गणमुत्तमम् ।\nत्वत्पादपद्मं दृष्ट्वा चैवाऽऽवयोर्जन्मखण्डनम् ।। १९ ।।"
  },
  {
    "text": "तावद्दुःखं च शोकश्च तावद्भोगश्च रोगकः ।\nतावज्जन्मानि कर्माणि क्षुत्पिपासादिकानि च ।। २० ।।"
  },
  {
    "text": "यावत्त्वत्पादपद्मस्य भजनं नास्ति दर्शनम् ।\nहे कालकाल भगवन्स्रष्टुः संहर्तुरीश्वर ।। २१ ।।"
  },
  {
    "text": "कृपां कुरु कृपानाथ मायामोहनिकृन्तन ।\nइत्युक्त्वा साश्रुनेत्रा सा क्रोडे कृत्वा हरिं पुनः\nस्वस्तनं पाययामास प्रेम्णा च देवकी यथा ।। २२ ।।"
  },
  {
    "text": "श्रीकृष्ण उवाच\nमातस्त्वं मां कथं स्तौषि बालं दुग्धमुखं सुतम् ।\nगच्छ गोलोकमिष्टं च स्वामिना सहसाप्रतम् ।। २३ ।।"
  },
  {
    "text": "त्यक्त्वा प्राकृतिकं मिथ्या नश्वरं च कलेवरम् ।\nविधाय निर्मलं देहं जन्ममृत्युजराहरम् ।। २४ ।।"
  },
  {
    "text": "इत्युक्तवा चतुरो वेदान्पठित्वा मुनिपुंगवात् ।\nमासेन परया भक्त्या दत्त्वा पुत्रं मृतं पुरा ।। २५ ।।"
  },
  {
    "text": "रत्नानां च त्रिलक्षं च मणीनां पञ्चलक्षणम् ।\nहीरकाणां चतुर्लक्षं मुक्तानां पञ्चलक्षकम् ।। २६ ।।"
  },
  {
    "text": "माणिक्यानां द्विलक्षं च वस्त्रं त्रैलोक्यदुर्लभम् ।\nहारं च दुर्गया दतं हस्तरत्नाङ्गुलीयकम् ।। २७ ।।"
  },
  {
    "text": "दशकोटिं सुवर्णानां गुरवे दक्षिणां ददौ ।\nअमूल्यरत्ननिर्माणं नारीसर्वाङ्गभूषणमा ।। २८ ।।"
  },
  {
    "text": "गुरुप्रियायै प्रददौ वह्निशुद्धांशुकं वरम् ।\nमुनिर्दत्त्वा च पुत्राय तःसर्वं प्रियया सह ।। २९ ।।"
  },
  {
    "text": "सद्रत्नरथमारुह्य ययौ गोलोकमुत्तमम् ।\nतमद्भूतं हरिं दृष्ट्वा प्रययौ स्वालयं मुदा ।। ३० ।।"
  },
  {
    "text": "एवं ब्रह्मण्यदेवस्य चरित्रं शृणु नारद ।\nइदं स्तोत्रं महापुण्यं यः पठेद्भक्तिपूर्वकम् ।। ३१ ।।"
  },
  {
    "text": "श्रीकृष्णे निश्चलां भक्तिं लभते नात्र संशयः ।\nअस्पष्टकीर्तिः सुयशा मूर्खो भवति पण़्डितः ।। ३२ ।।"
  },
  {
    "text": "इह लोके सुखं प्राप्य यात्यन्ते श्रीहरेः पदम् ।\nतत्र नित्यं हरेर्दास्यं लभते नात्र संशयः ।। ३३ ।।"
  },
  {
    "text": "इतिo श्रीब्रह्मo महाo श्रीकृष्णजन्मखo उत्तo नारदनाo मुनिपत्नीस्तोत्रं नाम\nद्व्यधिकशततमोऽध्यायः ।। १०२ ।।"
  }
]
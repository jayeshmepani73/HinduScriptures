[
  {
    "text": "श्रीकृष्ण उवाच ।।\nनारायणांशो भगवान्स्वयं धन्वन्तरिर्महान् ।।\nपुरा समुद्रमथने समुत्तस्थौ महोदधेः ।। १।।\nसर्ववेदेषु निष्णातो मंत्रतन्त्रविशारदः ।।\nशिष्यो हि वैनतेयस्य शङ्करस्योपशिष्यकः ।। ।। २ ।।\nशिष्याणां च सहस्रेण गतः कैलासमीश्वरि ।।\nददर्श तक्षकं मार्गे लेलिहानं भयानकम् ।। ३ ।।\nलक्षनागैः परिवृतं शूलतुल्यं विषोल्बणम् ।।\nभोक्तुं कोपात्समायांतमेवं दृष्ट्वा जहास च ।। ४ ।।\nदम्भी धन्वन्तरेः शिष्यो धृत्वा तक्षकमुल्बणम् ।।\nमंत्रेण जृंभितं कृत्वा निर्विषं तं चकार ह ।। ५ ।।\nअमूल्यं मणिरत्नं च जहार मस्तके स्थितम् ।।\nकरेण भ्रामयित्वा च प्रेरयामास दूरतः।। ।। ६ ।।\nनिश्चेष्टस्तक्षकस्तस्थौ तत्र मार्गे यथा मृतः ।।\nगणा निवेदनं चकुर्गत्वा वासुकिसन्निधिम् ।।७।।\nवासुकिस्तत्समाकर्ण्य प्रज्वलन्नतिकोपतः ।।\nसर्पान्प्रस्थापयामासासंख्यांश्चैव विषोल्बणान् ।। ८ ।।\nसर्पसेनाग्रणीनां च मुख्यान्पञ्च विशारदान् ।।\nद्रोणकालीयकर्कोटपुण्डरीकधनंजयान् ।। ९ ।।\nसर्वे नागाः समाजग्मुर्यत्र धन्वन्तरिः स्वयम् ।।\nभयमापुः शिष्यगणा दृष्ट्वा नागानसंख्यकान् ।। 4.51.१० ।।\nनागनिश्वासवातेन सर्वे शिष्या मृता इव।।\nनिश्चेष्टा ज्ञानरहिताः शेरते धरणीतले ।। ११ ।।\nधन्वन्तरिश्च भगवान्पीयूषवर्षणेन च ।।\nजीवयामास शिष्यांश्च मंत्रेण च गुरुं स्मरन्।। १२ ।।\nचेतनां कारयित्वा च शिष्याणां च जगद्गुरुः ।।\nचकार जृंभितं मन्त्रैः सर्पसंघं विषोल्बणम् ।। १३ ।।\nसर्वे बभूवुर्निश्चेष्टा जृंभितास्ते मृता इव ।।\nकोऽपि नालं ततो देवि वार्तां दातुं गणेषु च ।। १४ ।।\nवासुकिर्बुबुधे सर्वं सर्वज्ञः सर्वसंकटम् ।।\nआजुहाव जगद्गौरीं भगिनीं ज्ञानरूपिणीम् ।। १५ ।।\nवासुकिरुवाच ।।\nमनसे त्वं समागच्छ नागान्रक्षातिसङ्कटात् ।।\nजगत्त्रये महाभागे पूजा तव भविष्यति।। १६ ।।\nवासुकेर्वचनं श्रुत्वा प्रहस्योवाच कन्यका ।।\nवाक्यपीयूषतुल्यं च विनयावनतस्थिता ।। १७ ।।\nमनसोवाच ।।\nनागेन्द्र शृणु मद्वाक्यं यास्यामि समरं प्रति ।।\nभद्राभद्रं दैवसाध्यं करिष्यामि यथोचितम् ।। १८ ।।\nतं शत्रुं संहरिष्यामि लीलया समरस्थले ।।\nअहं यं निहनिष्यामि तं को रक्षितुमीश्वरः ।। १९ ।।\nयदि ब्रह्मादयो देवाः समायान्ति रणस्थले ।।\nतथापि तव शत्रुं च प्रजेष्यामि न संशयः।।4.51.२०।।\nगुरुर्मे भगवाञ्छेषः सिद्धमन्त्रं च दत्तवान् ।।\nनारायणस्य जगतामीशस्य परमाद्भुतम् ।। २१ ।।\nबिभर्मि कवचं कण्ठे परं त्रैलोक्यमङ्गलम् ।।\nसंसारं भस्मसात्कृत्वा पुनः स्रष्टुमहं क्षमा ।। २२।।\nशिष्याऽहं मंत्रशास्त्रेषु शंभोर्भगवतः पुरा ।।\nमहाज्ञानं दत्तवान्स मह्यं च कृपया विभुः ।। २३ ।।\nशंभोश्च शिष्यो गरुडो गणयामि न तं ध्रुवम् ।।\nधन्वंतरिस्तच्छिष्याणामेकः किं गणयामि तम् ।। २४ ।।\nइत्युक्त्वा सा जगामैका त्यक्त्वा नागगणान्रुषा ।।\nप्रणम्य श्रीहरिं शंभुं शेषं च हृष्टमानसा ।। २५ ।।\nयत्र धन्वन्तरिर्देवः प्रसन्नवदनेक्षणः ।।\nतत्राजगाम सा देवी कोपरक्तेक्षणा रुषा ।। २६।।\nदृष्टिमात्रेण सर्वाश्च जीवयामास सुन्दरी ।।\nविषदृष्ट्या शत्रुशिष्यान्निश्चेष्टांश्च चकार ह ।। २७ ।।\nधन्वन्तरिस्तु भगवान्मन्त्रशास्त्रविशारदः ।।\nमन्त्रेण यत्नं कृतवान्नोत्थापयितुमीश्वरः ।।२८।।\nदृष्ट्वा धन्वंतरिं देवी प्रहस्योवाच सत्वरम् ।।\nबहूक्तिमर्थयुक्तां च साहंकारा सुरेश्वरि ।। २९ ।।\nमनसोवाच ।।\nमन्त्रार्थं मन्त्रशिल्पं च मन्त्रभेदं महौषधम् ।।\nवद जानासि किं सिद्ध शिष्योऽसि गरुडस्य च ।। 4.51.३० ।।\nअहं च वैनतेयश्च शिष्यौ शंभोश्च विश्रुतौ ।।\nसुकल्पकालं सुचिरमहं धन्वन्तरे शृणु ।। ३१ ।।\nइत्युक्त्वा सरसः पद्मं समानीय जगत्प्रसूः ।।\nमन्त्रसंवलितं कृत्वा प्रेरयामास कोपतः ।। ३२ ।।\nदृष्ट्वाऽऽगतं पद्मपुष्पं ज्वलदग्निशिखोपमम् ।।\n(धन्वतरिश्च निःश्वासैर्भस्मसात्तच्चकार ह) ।।३३ ।।\nतच्च धन्वतरिर्दृष्ट्वा समंत्ररेणुमुष्टिना ।।\nचकार निष्कलं भस्म तां प्रहस्यावलीलया ।। ३४ ।।\nदेवी जग्राह शक्तिं च ग्रीष्मसूर्यसमप्रभाम् ।।\nमंत्रसंवलितां कृत्वा प्रेरयामास तं रिपुम् ।। ३५ ।।\nदृष्ट्वा जाज्वल्यमानां तां शक्तिं धन्वतरिः स्वयम् ।।\nविष्णुदत्तेन शूलेन स तु चिच्छेद लीलया ।। ३६ ।।\nतां च शक्तिं वृथा दृष्ट्वा प्रजज्वालेश्वरी रुषा ।।\nजग्राह नागपाशं च घोरमव्यर्थमुल्बणम् ।। ३७ ।।\nनागलक्षसमायुक्तं सिद्धमन्त्रेण मन्त्रितम् ।।\nप्रेरयामास कोपेन कालान्तकसमप्रभम् ।।३८।।\nधन्वतरिर्नागपाशं दृष्ट्वा च सस्मितो मुदा ।।\nसस्मार गरुडं तूर्णमाजगाम खगेश्वरः ।। ३९ ।।\nसर्पास्त्रमागतं दृष्ट्वा गरुडो हरिवाहनः ।।\nविधाय चञ्चुना शीघ्रं बुभुजे क्षुधितश्चिरम् ।। 4.51.४० ।।\nनागास्त्रं निष्फलं दृष्ट्वा कोपरक्तेक्षणा भृशम् ।।\nजग्राह भस्ममुष्टिं च शिवदत्तां पुरा प्रिये ।। ४१ ।।\nभस्ममुष्टिं मन्त्रपूतां दृष्ट्वा च प्रेरितां यथा ।।\nपक्षवातेन चिक्षेप शिष्यं पश्चान्निधाय च ।। ४२ ।।\nनिरस्तां भस्ममुष्टिं च दृष्ट्वा देवी चुकोप ह ।।\nजग्राह शूलमव्यर्थं हन्तुं धन्वन्तरिं स्वयम् ।। ४३ ।।\nशिवदत्तं च शूलं च शतसूर्यसमप्रभम् ।।\nअव्यर्थशूलं लोकेषु प्रलयाग्निसमप्रभम् ।। ४४ ।।\nअथ ब्रह्मा तथा शंभुराजगाम रणाजिरम् ।।\nधन्वंतरेश्च रक्षार्थं शमनार्थं खगस्य च ।।४५।।\nदृष्ट्वा शंभुं जगद्गौरी विधिं च जगतां पतिम् ।।\nभक्त्या ननाम तावेव निःशङ्का शूलधारिणी ।। ४६ ।।\nधन्वन्तरिश्च गरुडः प्रणनाम सुरेश्वरौ ।।\nतुष्टाव परया भक्त्या तौ च चक्रतुराशिषम् ।। ४७ ।।\nउवाच ब्रह्मा मधुरं हितं धन्वतरिं मुदा ।।\nपूजार्थं मनसायाश्च लोकानां हितकाम्यया ।। ।। ४८ ।।\nब्रह्मोवाच ।।\nधन्वंतरे महाभाग सर्वशास्त्रविशारद ।।\nरणं ते मनसा सार्द्धं न हि साम्यं च मे मतम् ।। ४९ ।।\nशिवदत्तेन शूलेन दुर्निवार्येण सर्वतः ।।\nत्रैलोक्यं भस्मसात्कर्तुं क्षमेयं त्रिदशेश्वरी ।। 4.51.५० ।।\nध्याने कौथुमशाखोक्तं कृत्वा भक्त्या समाहितः ।।\nदत्त्वा षोडशोपचारं देव्याश्च कुरु पूजनम् ।। ५१ ।।\nआस्तिकोक्तेन स्तोत्रेण स्तवनं कर्तुमर्हसि ।।\nपरितुष्टा च मनसा वरं तुभ्यं प्रदास्यति ।। ५२ ।।\nब्रह्मणो वचनं श्रुत्वा चकारानुमतिं शिवः ।।\nवैनतेयश्च संप्रीत्या बोधयामास यत्नतः ।। ५३ ।।\nएषां च वचनं श्रुत्वा स्नात्वा शुचिरलंकृतः ।।\nविधिं पुरोहितं कृत्वा पूजां कर्तुं समुद्यतः ।। ५४ ।।\nधन्वन्तरिरुवाच ।।\nइहागच्छ जगद्गौरि गृहाण मम पूजनम्।।\nपूज्या त्वं त्रिषु लोकेषु पुरा कश्यपकन्यके ।। ५५ ।।\nत्वया जितं जगत्सर्वं देवि विष्णुस्वरूपया ।।\nतेन तेऽस्त्रप्रयोगश्च न कृतो रणभूमिषु ।। ५६ ।।\nइत्युक्त्या संयतो भूत्वा भक्तिनम्रात्मकंधरः ।।\nगृहीत्वा शुक्लकुसुमं ध्यानं कर्तुं समुद्यतः ।। ५७ ।।\nचारुचम्पकवर्णाभां सर्वाङ्गसुमनोहराम् ।।\nईषद्धास्यप्रसन्नास्यां शोभितां सूक्ष्मवाससा ।।५८।।\nसुचारुकबरीशोभां रत्नाभरणभूषिताम् ।।\nसर्वाभयप्रदां देवीं भक्तानुग्रहकातराम्।।५९।।\nसर्वविद्याप्रदां शान्तां सर्वविद्याविशारदाम् ।।\nनागेन्द्रवाहिनीं देवीं भजे नागेश्वरीं पराम् ।। 4.51.६० ।।\nध्यात्वैवं कुसुमं दत्त्वा नानाद्रव्यसमन्वितम् ।।\nदत्त्वा षोडशोपचारं पूजयामास तां प्रिये ।। ६१ ।।\nस्तोत्रं चकार यत्नाच्च पुलकाञ्चितविग्रहः ।।\nपुटाञ्जलियुतो भूत्वा भक्तिनम्रात्मकंधरः ।। ६२ ।।\nधन्वतरिरुवाच ।।\nनमः सिद्धिस्वरूपायै सिद्धिदायै नमो नमः ।।\nनमः कश्यपकन्यायै वरदायै नमो नमः ।। ६३ ।।\nनमः शंकरकन्यायै शंकरायै नमो नमः ।।\nनमस्ते नागवाहिन्यै नागेश्वर्यै नमो नमः ।। ६४ ।।\nनम आस्तीकजननि जनन्यै जगतां मम ।।\nनमो जगत्कारणायै जरत्कारुस्त्रियै नमः ।। ६९ ।।\nनमो नागभगिन्यै च योगिन्यै च नमो नमः ।।\nनमश्चिरं तपस्विन्यै सुखदायै नमो नमः ।। ६६ ।।\nनमस्तपस्यारूपायै फलदायै नमो नमः ।।\nसुशीलायै च साध्व्यै च शान्तायै च नमो नमः ।। ६७ ।।\nइत्येवमुक्त्वा भक्त्या च प्रणनाम प्रयत्नतः ।।\nतुष्टा देवी वरं दत्त्वा सत्वरं स्वालयं ययौ ।। ६८ ।।\nब्रह्मरुद्रवैनतेयाः समाजग्मुर्निजालयम् ।।\nधन्वंतरिश्च भगवाञ्जगाम निजमन्दिरम् ।। ६९ ।।\nजग्मुर्नागाः प्रहृष्टाश्च फणाराजिविराजिताः ।।\nइत्येवं कथितं सर्वं स्तवराजं मया तव ।। 4.51.७० ।।\nविधिना मातरं भक्तिमास्तीकश्च चकार ह ।।\nतदा तुष्टा जगद्गौरी पुत्रं तं मुनिपुंगवम् ।। ७१ ।।\nइदं स्तोत्रं महापुण्यं भक्तियुक्तश्च यः पठेत् ।।\nवंशजानां नागभयं नास्ति तस्य न संशयः ।। ७२ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे धन्वन्तरिदर्पभंगमनसाविजयो नामैकपञ्चाशत्तमोऽध्यायः ।। ५१ ।।"
  }
]
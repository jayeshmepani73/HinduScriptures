[
  {
    "text": "श्रीकृष्ण उवाच ।।\nमोहिनीस्तवनेनैव कामस्तुष्टो बभूव ह ।।\nचकार शरसंधानमन्तरिक्षे स्थितः स्वयम् ।। १ ।।\nमन्त्रपूतं महास्त्रं च चिक्षेप पितरं मुदा ।।\nबभूव चञ्चलो ब्रह्मा कामास्त्रेण च कामुकः ।। २ ।।\nक्षणं निरीक्षणं चक्रे मोहिन्यास्ये पुनःपुनः ।।\nज्ञानं प्राप्य तदा धाता विरराम हरिं स्मरन् ।।३।।\nबुबुधे मनसा सर्वं चरितं मन्मथस्य च ।।\nशशाप तं सुतमपि विधाता क्रोधविह्वलः ।। ४ ।।\nहे काम यौवनोन्मत्त मूढैश्वर्येण गर्वित ।।\nभविता दर्पभङ्गस्ते गुरोर्मे हेलनादिति ।। ५ ।।\nहतोद्यमो जगामाशु मन्मथो मधुना सह ।।\nब्रह्मणः शापभीतश्च शुष्ककण्ठोष्ठतालुकः ।। ६ ।।\nइत्युवाच जगद्धाता मोहिनीं मदनातुराम् ।।\nचतुर्वक्त्रं च पश्यन्तीं सस्मितं वक्रचक्षुषा ।। ७ ।।\nब्रह्मोवाच ।।\nमातर्मोहिनि गच्छ त्वं निष्फलं कर्म चात्र ते ।।\nज्ञातस्तवाभिप्रायश्च नाहं योग्योऽस्य कर्मणः ।। ८ ।।\nवेदे जुगुप्सितं कर्म तदेव कर्तुमक्षमः ।।\nवेदकर्ता स्वयमहं व्यवस्थाकारको भवे ।। ९ ।।\nअकीर्तिं वेदवक्तुश्च निन्द्यं च किमतः परम् ।।\nउपस्थिता च या योषिदत्याज्या रागिणामपि ।।4.32.१०।।\nश्रुतौ श्रुतमिति त्याज्या सर्वदैव तपस्विनाम् ।।\nअहो सर्वैः परित्याज्या पुंश्चली च विशेषतः ।। ११ ।।\nधनायुःप्राणयशसां नाशिनी दुःखदायिनी ।।\nस्वकार्यतत्परा शश्वत्परकार्यविनाशिनी ।।१२।।\nनिष्ठुरा नवघातिभ्यः सर्वापद्बीजरूपिणी ।।\nविद्युद्दीप्तिर्जले रेखा लोभान्मैत्री यथा भवेत् ।। १३ ।।\nपरद्रोहाद्यथा संपत्कुलटाप्रेम तत्समम् ।।\nसर्वेभ्यो हिंस्रजन्तुभ्यो विपद्बीजा सदैव हि ।।१४।।\nयो विश्वसेत्तां संमूढो विपत्तस्य पदेपदे ।।\nत्वं च रूपवती धन्या वञ्चिता कामुकैः सदा।।१५।।\nयूनां संपत्स्वरूपा च विषतुल्या तपस्विनाम्।।\nत्वमेवाप्सरसां श्रेष्ठा सर्वदा स्थिरयौवना ।।१६।।\nतवैव कर्म योग्यं च युवानं पश्य सुन्दरि ।।\nत्वं विदग्धा च योषित्सु विदग्धान्वेषणं कुरु ।। १७ ।।\nविदग्धाया विदग्धेन संगमो गुणवान्भवेत् ।।\nजरातुरोऽहं वृद्धश्च तपस्वी वैष्णवो द्विजः ।।१८।।\nअस्वतन्त्रः पराधीनः का रतिः पुंश्चलीषु मे ।।\nअये वत्से गच्छ शीघ्रं विहाय पितरं च माम् ।।१९।।\nनात्राऽहं च जगत्स्रष्टा तस्मात्तव पिता सदा।।\nमन्मथं चंद्रमित्रं च जयन्तं नलकूबरम् ।। 4.32.२० ।।\nस्वर्वैद्यौ चंद्रतनयं दितिपुत्रांश्च सुंदरान् ।।\nकामशास्त्रेषु निष्णातान्रतिकर्मविशारदान् ।। ।। २१ ।।\nया मां यासि हि तांस्त्यक्त्वा सा विदग्धा च कामुकी ।।\nसदा संभोगविषये स्त्रियं प्रार्थयते पुमान् ।।२२ ।।\nस्त्री चेत्प्रयाति पुरुषं विपरीतं विडम्बनम् ।।\nसर्वेषां चैव रत्नानां स्त्रीरत्नं दुर्लभं परम् ।।२३ ।।\nस्वयं प्रार्थयते स्वामी न तु स्वामिनमेव च।।\nयोषिज्जातिषु धिक् ताश्च स्वयं याः समुपस्थिताः।।२४।।\nभवेद्दूरं स्वल्पमूल्यं रत्नं स्वयमुपस्थितम् ।।\nनित्यं पुमान्स्त्रियं याति स्त्री वा याति च न प्रियम् ।। २५ ।।\nलोकाचारेषु वेदेषु न स्त्री याति परप्रियम् ।।\nस्ववस्तु भुङ्क्ते यः काले शास्त्रोक्तविधिपूर्वकम् ।।२६।।\nस पूज्यो न भवेत्पूज्यो यद्रतिः परवस्तुषु ।।\nकः कस्य शत्रुरबले निशामय जगत्त्रये ।। २७ ।।\nस्वेन्द्रियाः शत्रवः सर्वे शत्रुता यन्निमित्ततः ।।\nवेदोक्ताचरणे सर्वं मित्रं च जगतां जगत् ।। २८ ।।\nकृते वेदविरुद्धे च मित्रं शत्रुर्भवेद्ध्रुवम् ।।\nवेदोक्तं कृतवन्तं च हरिस्तुष्टो दिवानिशम् ।। २९ ।।\nहरौ तुष्टे जगत्तुष्टं तस्मिन्रुष्टे भवो रिपुः ।।\nकुत्रास्ति कुलटाजातिः साध्वीजातिश्च कुत्र वा ।। 4.32.३० ।।\nस्वकीयाचरणात्सर्वं भवे भवति कर्मणः ।।\nस्त्रीजातिः प्रकृतेरंशा नारायणविनिर्मिता ।। ३१ ।।\nदुःशीला पुंश्चली निन्द्या सुशीला च पतिव्रता ।।\nपतिव्रतास्तु त्रिविधाः पुंश्चलीषु च योषितः ।। ३२ ।।\nतासामेवंविधा नास्ति स्वयं याति परप्रियम् ।।\nस्त्रीजातीनां च मध्ये च काऽस्त्येवं कुलकज्जला ।।३३।।\nभवे रत्यै स्वयं दृष्ट्वा वेषं कृत्वा प्रयाति तम् ।।\nक्षोभिता यदि पश्यन्ती भक्ष्यद्रव्यमसाध्यकम् ।। ।।३४।।\nवैकुल्यान्नहि तत्साध्यं सामान्यमेव केवलम् ।।\nइत्येवमुक्त्वा जगतां विधाता विरराम च ।।\nवक्तुं समुद्यता सा च कोपप्रस्फुरिताधरा ।। ३५ ।।\nमोहिन्युवाच ।।\nज्ञातं सर्वं जगद्धातश्चरितं तव सांप्रतम् ।। ३६ ।।\nत्वया निबोधिता नीतिर्मनो मे न स्थिरं भवेत् ।।\nभूतं त्वयि विशिष्टं च यावद्दृष्टः क्षणे भवान् ।।३७।।\nत्वद्वक्त्रदृष्टिमात्रेण सर्वे जाराश्च विस्मृताः ।।\nदेहं कामाग्निना दग्धं यदा त्यक्तुं समुद्यता ।। ३८ ।।\nनिषिषेध च मां रम्भा प्रददौ मन्त्रमीदृशम् ।।\nतदा कामसहायेन त्वत्समीपं समागता ।।३९।।\nसमधुस्तव शापेन स जगाम हतोद्यमः ।।\nअहो गन्तुमशक्ताऽहं त्वया यद्यपि भर्त्सिता ।। 4.32.४० ।।\nसर्वाङ्गेष्वेव मे जाड्यं बभूव सांप्रतं विभो ।।\nकृपां कुरु कृपासिन्धो न मां हन्तुं त्वमर्हसि ।। ४१ ।।\nतवाश्लेषणमात्रेण विज्वराऽहं सुनिश्चितम् ।।\nत्वमेव जगतां धाता कुलटाऽहं च कर्मणा ।। ४२ ।।\nसन्तो गर्वं न कुर्वन्ति कर्मसाध्याश्च जीविनः ।।\nकश्चित्प्रयाति यानेन वहन्ति तं च केचन ।।४३।।\nकरं गृह्णाति नृपतिः कर्मणा ददति प्रजाः ।।\nकश्चित्सिंहासनस्थश्च नृपमात्रश्च कश्चन ।। ४४ ।।\nकर्मणा वाहकाः केचित्केचिद्वाहनपालकाः ।।\nसूकरीजठरं कश्चिन्संप्रयाति स्वकर्मणा ।। ४५ ।।\nकश्चिच्छच्याश्च जठरं तव पुत्राश्च केचन ।।\nकेचित्कृत्वा हरेर्भक्तिं कर्मणा तस्य पार्षदाः ।। ४६ ।।\nकेचिद्भवन्ति कृमयो विष्ठायां दैवदोषतः ।।\nस्वर्गं प्रयान्ति राजेन्द्राः केचिच्च स्वस्वकर्मणा ।। ४७ ।।\nकेचित्प्रयान्ति नरकं विण्मूत्रे तत्र पच्यते ।।\nकर्मणा कश्चिदिन्द्रेन्द्रः सुराणां प्रवरः स्वयम्।।४८।।\nकेचित्सुरा नराः केचित्केचिच्च क्षुद्रजन्तवः ।।\nकेचिच्च कर्मणा विप्रा वर्णश्रेष्ठा महीतले ।। ४९ ।।\nकेचिद्भूपा वैश्यशूद्राः केचिच्च म्लेच्छजातयः।।\nकेचित्स्वकर्मणा प्राज्ञा ज्ञानेन सर्वदर्शिनः ।।4.32.५०।।\nकेचिन्मूर्खाः केचिदन्धाः स्वाङ्गहीनाश्च केचन ।।\nकेचिच्छास्त्रं बोधयन्ति शिष्यवर्गान्स्वकर्मणा ।।५१।।\nकेचित्पठन्ति सर्वार्थं जानन्ति गुरुवक्त्रतः ।।\nभवन्ति कर्मणा केचिद्देहे स्थावरजङ्गमे ।।५२।।\nतपस्वी नवघाती च त्वं च ब्रह्मा च कर्मणा ।।\nकाचित्स्वकर्मणा साध्वी पूज्येह च परत्र च ।।५३।।\nकाचिद्वेश्या तदाहारं भुङ्क्ते कृत्वाऽङ्ग विक्रयम् ।।\nस्वर्वेश्याऽहं सुरपुरे सुरभोग्या सुपूजिता ।।५४।।\nयेषामालिङ्गनेनैव कर्मणां खण्डनं भवेत् ।।\nमनः स्वभावबीजं च स्वभावः कर्मबीजकः ।। ९९ ।।\nतत्कर्मफलबीजं च सर्वेषां जनको हरिः ।।\nफलं ददाति नियतं कर्मद्वारा विभुः स्वयम् ।। ५६ ।।\nसर्वेभ्यो बलवान्नित्यं कर्मरूपी जनार्दनः ।।\nकुतो हेतोर्निंन्दिताऽहं त्वयैव भर्त्सिता कथम् ।। ५७ ।।\nजगत्स्रष्टुरीश्वरस्य पादाब्जं द्रष्टुमागता ।।\nस्वप्ने यस्य पदद्वन्द्वं न हि पश्यन्ति योगिनः ।। ५८ ।।\nतमीश्वरं पतिं कर्तुमिच्छया स्वयमागता ।।\nगत्वा हि कस्यचित्स्थानमस्पृश्येह परत्र च ।। ५९ ।।\nकस्यचित्पादरजसा यशसा भान्ति योषितः ।।\nइत्युक्त्वा मोहिनी शीघ्रं गत्वोवास हरेः पुरः ।। 4.32.६० ।।\nस्वयं विधाता जगतां चकम्पे कुलटाभयात् ।।\nसस्मिता वक्रनयना कामभावं चकार ह ।। ६१ ।।\nस्वाङ्गं च दर्शयामास कामबाणप्रपीडिता ।।\nएतस्मिन्नन्तरे कामः सर्वज्ञः सर्वयोगवित् ।। ६२ ।।\nआविर्भूय पञ्च बाणान्निचिक्षेप च ब्रह्मणि ।।\nसम्मोहनं समुद्वेगं बीजस्तम्भितकारणम् ।। ६३ ।।\nउन्मत्तबीजं ज्वलदं शश्वच्चेतनहारकम् ।।\nएतान्प्रक्षिप्य मदनोऽप्यन्तरिक्षस्थितः स्वयम्।।६४।।\nकिंकरान्प्रेषयामास संमोहाय पितुर्मुदा ।।\nवसन्तं कोकिलालीश्च गन्धवातं मनोहरम् ।। ६५ ।।\nनियुज्याभ्यन्तरं गत्वा तद्विकारं चकार ह ।।\nपुंस्कोकिलः कलं रावमुवाच तत्समीपतः।।।\nषट्पदः सुन्दरं सूक्ष्मं जुगुञ्जे पुरतः स्थितः।।\nशश्वद्ववौ गन्धवहो मन्दोऽतिशीतलः प्रिये ।। ६७ ।।\nसततं मुदितस्तत्र बभ्राम च मधुः स्वयम् ।।\nपुलकाञ्चितसर्वाङ्गो बभूव जगतां विधिः ।। ६८ ।।\nददर्श मोहिनी भावं प्रहस्य च पुनः पुनः ।।\nअतीव वक्रनयना कामास्त्रहतचेतना ।। ६९।।\nविधाता बुबुधे सर्वं सर्वबन्धनिबन्धनम्।।\nनियन्तुं न मनः शक्तः सस्मार श्रीहरिं भिया ।। 4.32.७० ।।\nतुष्टाव मनसा कृष्णं शान्तं हृत्पङ्कजस्थितम् ।।\nद्विभुजं मुरलीहस्तं हरिं पीताम्बरं परम् ।। ७१ ।।\nअतीव कमनीयं च किशोरं स्थिरयौवनम् ।।\nरत्नालंकारभूषाढ्यं सस्मितं श्यामसुन्दरम् ।। ७२ ।।\nब्रह्मोवाच ।।\nरक्ष रक्ष हरे मां च निमग्नं कामसागरे ।।\nदुष्कीर्तिजलपूर्णे च दुष्पारे बहुसंकटे ।। ७३ ।।\nभक्तिविस्मृतिबीजे च विपत्सोपानदुस्तरे ।।\nअतीव निर्मलज्ञानचक्षुःप्रछन्नकारणे ।। ७४ ।।\nजन्मोर्मिसंघसहिते योषिन्नक्रौघसंकुले ।।\nरतिस्रोतःसमायुक्ते गंभीरे घोर एव च ।। ७५ ।।\nप्रथमामृतरूपे च परिणामविषालये ।।\nयमालयप्रदेशाय मुक्तिद्वारातिविस्मृते।।७६।।\nबुद्ध्या तरण्या विज्ञानैरुद्धरास्मानतः स्वयम् ।।\nस्वयं च त्वं कर्णधारः प्रसीद मधुसूदन ।।७७।।\nमद्विधाः कतिचिन्नाथ नियोज्या भवकर्मणि।।\nसन्ति विश्वेश विधयो हे विश्वेश्वर माधव ।। ७८ ।।\nन कर्मक्षेत्रमेवेदं ब्रह्मलोकोऽयमीप्सितः ।।\nतथापि नः स्पृहा कामे त्वद्भक्तिव्यवधायके।।७९ ।।\nहे नाथ करुणासिन्धो दीनबन्धो कृपां कुरु ।।\nत्वं महेश महाज्ञाता दुःस्वप्नं मां न दर्शय ।। 4.32.८० ।।\nइत्युक्त्वा जगतां धाता विरराम सनातनः ।।\nध्यायंध्यायं मत्पदाब्जं शश्वत्सस्मार मामिति ।। ८१ ।।\nब्रह्मणा च कृतं स्तोत्रं भक्तियुक्तश्च यः पठेत् ।।\nस चैवाकर्ण्य विषये न निमग्नो भवेद्ध्रुवम् ।। ८२ ।।\nमम मायां विनिर्जित्य संज्ञानं लभते ध्रुवम् ।।\nइह लोके भक्तियुक्तो मद्भक्तप्रवरो भवेत् ।। ८३ ।।\n।। इति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे ब्रह्ममोहिनीसंवादे द्वात्रिंशोऽध्यायः ।। ३२ ।।"
  }
]
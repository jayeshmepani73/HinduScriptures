[
  {
    "text": "।। श्रीकृष्ण उवाच ।।\nदुर्वाससो दर्पभङ्गं कथयामि शृणु प्रिये ।।\nमहामुनेर्योगतश्च रुद्रांशस्यातितेजसः ।।१।।\nएकदा चाम्बरीषश्च कृत्वा च द्वादशीव्रतम् ।।\nपारणं कर्तुमारेभे भोजयित्वा द्विजान्बहून् ।। २ ।।\nएतस्मिन्नन्तरे तत्र चाजगाम मुनिः स्वयम् ।।\nक्षुधार्तश्च तृषार्त्तश्च विष्णुव्रतपरायणः ।। ३ ।।\nमां भोजय महाभागेत्येवं स नृपमुक्तवान् ।।\nराजा भक्त्या ददौ तस्मै परमान्नं सुधोपमम् ।। ४ ।।\nसकेशं पायसं दृष्ट्वा राजानं शप्तुमुद्यतः ।।\nजटां निकृत्य शिरसः स्थापयामास भूतले ।। ५ ।।\nजटामध्यात्समुद्भूतो ज्वलदग्निशिखोपमः ।।\nसप्ततालप्रमाणश्च पुरुषः प्रलयांतकः।। ६ ।।\nनृपश्रेष्ठं स राजानं कोपेन हन्तुमुद्यतः ।।\nभयेन कम्पिताः सर्वे शुष्ककण्ठोष्ठतालुकाः ।।७।।\nसस्मार च महाभीतो राजा मम पदाम्बुजम् ।।\nसर्वविघ्रस्योपशमः स्मृतिमात्राद्बभूव ह ।। ८ ।।\nएतस्मिन्नन्तरे चक्रं दुर्निवार्यं सुदर्शनम् ।।\nतेजसा मम तुल्यं च कोटिसूर्यप्रभोपमम् ।। ९ ।।\nआविर्बभूव सहसा सभामध्ये च घूर्णितम् ।।\nनिकृत्य कृत्यापुरुषं दुद्राव मुनिपुङ्गवम् ।। 4.50.१० ।।\nसशैल सागरां  पृथ्वीं काञ्चनीं भूमिमुत्तमाम् ।।\nभ्रामयित्वा महीं सर्वां पुनर्दुद्राव तं मुनिम् ।। ११ ।।\nधावन्तं मुक्तकेशं तं भीतं कातरमातुरम्।।\nतेजसाऽऽच्छाद्य सूर्यं तं दीप्तिं कुर्वन्तमुत्तमाम् ।।१२।।\nकैलासं सप्तवर्गं च ब्रह्मलोकमनामयम् ।।\nविप्रेन्द्रो भ्रमणं कृत्वा वैकुण्ठं शरणं ययौ ।। १३।।\nपादपद्मे पतन्तं च ददर्श विप्रपुङ्गवम् ।।\nकृपया च कृपासिन्धुर्ददौ विप्राय निर्भयम् ।। १४ ।।\nनारायणवरेणैव बभूव विज्वरो द्विजः।।\nपुनर्ययौ हरिं स्तुत्वा नृपगेहं तदाज्ञया।।१५।।\nराजा मुनीन्द्रं संप्राप्य भोजयामास पायसम् ।।\nस्वयं च पारणं चक्रे सस्त्रीकः सहबान्धवः।।१६।।\nराजानमाशिषं कृत्वा भुक्त्वा विप्रो गृहं ययौ ।।\nमया नियोजितं चक्रं भक्तानां रक्षणाय च ।। १७।।\nनश्यन्ति सर्वे प्रलये न मे भक्तः प्रणश्यति।।\nसर्वे देवा मम प्राणा भक्ताः प्राणाधिका मम।।१८।।\nत्वं च लक्ष्मीर्महामाया सावित्री वा सरस्वती।।\nब्रह्मा शंभुरनन्तश्च धर्मश्च ब्राह्मणास्तथा।।१९।।\nगोपाङ्गनाश्च गोपाश्च सर्वे प्रियतमा मम।।\nतेभ्यः प्रियाः परा भक्ताः प्रियो भक्तान्न कश्चन ।।4.50.२०।।\nदत्त्वा सुदर्शनं चक्रं भक्तानां रक्षणाय च।।\nतथापि न प्रतीतिर्मे स्वयं द्रष्टुं प्रयामि तान्।।२१।।\nदुर्वाससो दर्पभङ्गः श्रुतो मत्तः सुरेश्वरि ।।\nआज्ञापय महाभागे किं भूयः श्रोतुमिच्छसि ।। २२ ।।\nश्रीराधिकोवाच ।।\nधन्वन्तरेर्दर्पभङ्गं कथयस्व जगद्गुरो ।।\nपुराणे गोपनीयं च श्रोतुं कौतूहलं मम ।। २३ ।।\nश्रीनारायण उवाच ।।\nराधिकावचनं श्रुत्वा जहास मधुसूदनः ।।\nकथां कथितुमारेभे श्रुतिरम्यां पुरातनीम् ।। २४ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे दुर्वाससो दर्पभङ्गो नाम पञ्चाशत्तमोऽध्यायः ।। ५० ।।"
  }
]
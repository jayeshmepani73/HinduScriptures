[
  {
    "text": "अथ नवाशीतितमोऽध्यायः\nश्रीकृष्ण उवाच\nगच्छ गच्छ गृहं गच्छ व्रजराज व्रजं व्रज ।\nसर्वं तत्त्वं त्वया ज्ञातं दृष्टाश्च मुनयः सुराः ।। १ ।।"
  },
  {
    "text": "श्रुतं मे धन्यमाख्यानं नानाख्यानं सुदुर्लभम् ।\nदुर्गायाः स्तोत्रराजं च जन्मपाशनिकृन्तनम् ।। २ ।।"
  },
  {
    "text": "स्थितं तते निगदितं हर्षेण च सुखेन च ।\nमत्कृतं बालभावेन चापराद्धं च तत्क्षणम् ।। ३ ।।"
  },
  {
    "text": "यत्सुखं न कृतं तात पित्रोश्च नृपमन्दिरे ।\nकृतं सुखं तत्परं च स्वर्गादपि सुदुर्लभम् ।। ४ ।।"
  },
  {
    "text": "मदीयं प्रियवाक्यं च प्रह्वत्वं विनयं नयम् ।\nपरिहासं बहतरं यशोदां गोपिकागणम् ।। ५ ।।"
  },
  {
    "text": "बालकानां समूहं च राधां चापि विशेषतः ।\nएकत्र च स्थितं तेषु बन्धुवर्गेषु कर्मणा ।। ६ ।।"
  },
  {
    "text": "इहैवापि सुखं भुक्त्वा गच्छ गोलोकमुत्तमम् ।\nसार्ध यशोदया तात रोहिण्या गोपिकागणैः ।। ७ ।।"
  },
  {
    "text": "गोपानां बालकैः सार्धं वृषभानेन गोपकैः ।\nराधामात्रा कलावत्या राधया सह यास्यसि ।। ८ ।।"
  },
  {
    "text": "रथानां शतलक्षं च गोलोकादागतं पितः ।\nअमूल्यरत्ननिर्माणं हीरहारपरिष्कृतम् ।। ९ ।।"
  },
  {
    "text": "मणिमाणिक्यमुक्तानां मालाजालविभूषितम् ।\nवह्निशुद्धांशुकै रम्यैराच्छन्नं पीतवर्णकैः ।। १० ।।"
  },
  {
    "text": "पार्षदप्रवरै रम्यैर्वेष्टितं श्वेतचामरैः ।\nसद्रत्नदर्पणै रम्यैर्गोपिकाभिश्च गोपकैः ।। ११ ।।"
  },
  {
    "text": "वेष्टितं च तदारुह्य कौतुकाद्यास्यसि ध्रुवम् ।\nत्यक्त्वा च पार्थिवं देहं दिव्यदेहं विधाय च ।। १२ ।।"
  },
  {
    "text": "अयोनिसंभवा राधा राधामाता कलावती ।\nयास्यत्येव हि तेनैव नित्यदेहेन निश्चितम् ।। १३ ।।"
  },
  {
    "text": "पितृणां मानसी कन्या धन्या मान्या कलावती ।\nधन्या च सीतामाता च दुर्गामाता च मेनका ।। १४ ।।"
  },
  {
    "text": "अयोनिसंभवा दुर्गा तारा सीता च सुन्दरी ।\nअयोनिसंभवास्ताश्च धन्या मेना कलावती ।। १५ ।।"
  },
  {
    "text": "इत्येव कथितं तात गोपनीयं सुदुर्लभम् ।\nवरोऽयं तत्तस्तुभ्यं च मया च दुर्गया तथा ।। १६ ।।"
  },
  {
    "text": "श्रीकृष्णस्य वचः श्रुत्वा प्रत्युवाच व्रजेश्वरः ।\nपुनरेव जगन्नाथं त द्भक्तो भक्तवात्सलम् ।। १७ ।।"
  },
  {
    "text": "नन्द उवाच\nयुगानां च चतुर्णां च यं यं धर्म सनातनम् ।\nक्रमेण कृष्ण विस्तीर्णं कृत्वा मां कथय प्रभो ।। १८ ।।"
  },
  {
    "text": "कलिशेषे भवेद्यद्यद्गुणदोषं कलेस्तथा ।\nका गतिर्वा पृथिव्याश्च धर्मस्य प्रणिनां तथा ।। १९ ।।"
  },
  {
    "text": "नन्दस्य वचनं श्रुत्वा हृष्टः कमललोचनः ।\nकथां कथितुमारेभे विचित्रां मधुरान्विताम् ।। २० ।।"
  },
  {
    "text": "इति श्रीब्रह्मo महाo श्रीकृष्ण जन्मखo उत्तo नारदनाo भगवन्न-\nन्दसंo एकोननवतितमोऽध्यायः ।। ८९ ।।"
  }
]
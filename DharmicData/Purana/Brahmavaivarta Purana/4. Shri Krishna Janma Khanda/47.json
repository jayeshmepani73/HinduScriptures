[
  {
    "text": "नारद उवाच ।।\nअथ क्रीडांतरे राधा किं पप्रच्छ हरिं विभुम् ।।\nकां कथां कथयामास कथ्यतां करुणानिधे ।। १ ।।\n।। श्रीनारायण उवाच ।। ।।\nउत्थाय सुखसंभोगाद्राधां कृत्वा पुरो हरिः ।।\nउवास मलयद्रोणीं वटमूले मनोहरे ।। २ ।।\nराधा तं परिपप्रच्छ सस्मितं सुमनोहरम् ।।\nदर्पभङ्गः वज्रभृतो निगूढं श्रुतिसुन्दरम् ।। ३ ।।\n।। श्रीराधिकोवाच ।।\nश्रुतं यशः शूलभृतो दर्पभङ्गश्च दैवतः ।।\nपार्वत्या दर्पभङ्गश्च विवाहश्च तयोरहो ।।४।।\nअधुना श्रोतुमिच्छामि दर्पभङ्गं हरेर्हरे ।।\nशेषाणां च क्रमेणैव वद व्यस्य जगद्गुरो ।। ५ ।।\nश्रीकृष्ण उवाच ।।\nदर्पभंगं सुरपतेस्त्रिषु लोकेषु विश्रुतम् ।।\nकर्णपीयूषमतुलं सुन्दरं शृणु सुन्दरि ।। ६ ।।\nपुरा शतमखो दर्पात्कृत्वा शतमखान्मुदा ।।\nबभूव सर्वदेवानामध्यक्षः संपदा युतः ।। ७ ।।\nदिनेदिने तदैश्वर्यं वर्द्धते तपसां फलात् ।।\nदीक्षां तं कारयामास सिद्धमन्नं बृहस्पतिः ।।८।।\nस जजाप महामन्त्रं पुष्करे शतवत्सरम् ।।\nबभूव मन्त्रसिद्धश्च परिपूर्णमनोरथः ।। ९ ।।\nब्रह्मस्वरूपां प्रकृतिं संपन्मूढो न मन्यते ।।\nसा तं शशाप स्वगुरोः शापं लेभेऽतिकोपतः।।।।4.47.१०।।\nएकदा प्रकृतेः शापाद्धतबुद्धिः स्वसंसदि।।\nगुरुं दृष्ट्वा समुत्थाय न ननाम मुदाऽन्वितः ।। ११ ।।\nबृहस्पतिस्ततः कोपान्नोवास गृहमाययौ ।।\nन तस्थौ तारकाभ्याशे तपसे काननं ययौ ।। १२ ।।\nउवाच मनसा दीनो यातु संपद्धरेरिति ।।\nअथ शक्रो मतिं प्राप्य क्व गतोऽतो मदीश्वरः ।।१३।।\nइत्युक्त्वा वेगतः पीठाज्जगाम तारकान्तिकम्।।\nप्रणम्य मातरं भक्त्या नतस्कन्धः पुटाञ्जलिः ।।।। १४ ।।\nसर्वं निवेदनं कृत्वा रुरोदोच्चैर्मुहुर्मुहुः ।।\nपुत्रस्य रोदनं दृष्ट्वा रुरोद तारका भृशम् ।। १५ ।।\nवत्स गच्छ गृहं नैव गुरुं द्रक्ष्यसि साम्प्रतम् ।।\nदुर्दिनान्ते गुरुं प्राप्य पुनर्लक्ष्मीमवाप्स्यसि ।। १६।।\nअधुना कर्मणां भोगं भुङ्क्ष्व मूढ दुराशय।।\nदुर्दिने स्वगुरौ दोषः सुदिने परितोषणम् ।।१७।।\nसुदिनं दुर्दिनं शक्र कारणं सुखदुःखयोः ।।\nइत्युक्त्वा तारका देवी विरराम पतिव्रता ।। १८ ।।\nजगाम शक्रः स्नानार्थं स्वर्णदीं सुमनोहराम् ।।\nददर्श तत्र रुचिरां मार्जन्तीं च नितम्बिनीम् ।।१९।।\nसस्मितां सकटाक्षां तामहल्यां गौतमप्रियाम् ।।\nदृष्ट्वा च विपुलश्रोणीं स्तनयुग्मं मनोहरम् ।।4.47.२०।।\nस तस्याः शक्रः संपश्यन्मुमोह काममोहितः ।।\nपुनः स चेतनां प्राप्य विहाय स्नानमीश्वरि ।। २१ ।।\nमूर्तिं विधाय तद्भर्तुस्तत्समीपं जगाम ह ।।\nगत्वा तु स्निग्धवस्त्रां तां समाकृष्य स्मरातुरः ।। २२।।\nचकार विविधं तत्र शृंगारं सुमनोहरम् ।।\nमूर्च्छां संप्राप कामेन तन्द्रां च मुनिकामिनी ।।२३।।\nनिश्चेष्टा सुखसंभोगान्निश्चेष्टस्त्रिदशाधिपः ।।\nएतस्मिन्नन्तरे तप्त्वा समागत्य मुनीश्वरः ।। २४ ।।\nददर्श गेहे मिथुनं मैथुने च रतिप्रिये ।।\nदृष्ट्वा चुकोप स मुनिर्ज्वलन्निव हुताशनः ।। २५ ।।\nविज्ञानेनातिरोषेण बभञ्ज सुरतिक्षणम् ।।\nशक्रः स चेतनां प्राप्य दृष्ट्वा च मुनिपुंगवम् ।। २६ ।।\nकालस्वरूपं त्रासेन दधार चरणाम्बुजम् ।।\nकोपरक्तास्यनयनो देवं पादानतं भिया ।।\nउवाच नीतिवचनं गौतमः शरणागतम् ।। २७ ।।\nगौतम उवाच ।।\nधिक् त्वामिन्द्र सुरश्रेष्ठ कश्यपात्मज पण्डित ।। २८ ।।\nप्रपौत्र जगतां स्रष्टुर्बुद्धिस्ते कथमीदृशी ।।\nमातामहः स्वयं दक्षोऽदितिर्माता पतिव्रता ।। २९ ।।\nकर्मसाध्यः स्वभावश्च कुलधर्मं प्रबाधते ।।\nवेदं विज्ञाय ज्ञानी त्वं योनिलुब्धोऽसि कर्मणा ।। 4.47.३० ।।\nयोनीनां च सहस्रं च तव गात्रे भवत्विह ।।\nपूर्णवर्षं च सततं योनिगन्धं त्वमाप्नुहि ।। ३१ ।।\nततः सूर्यं समाराध्य योनिश्चक्षुर्भविष्यति ।।\nमम प्राणेश्वरी दुष्टा येन मूढ त्वया कृता ।। ३२ ।।\nमच्छापेन गुरोः कोपाद्भ्रष्टश्रीर्भव साम्प्रतम् ।।\nगुरोरपेक्षया मूढ प्राणा नापहृतास्तव ।। ३३ ।।\nतेजस्विनोऽतिबन्धोर्मे बंधुभेदभिया सुर ।।\nउत्तिष्ठोत्तिष्ठ देवेन्द्र गच्छ वत्स स्वमन्दिरम् ।। ३४।।\nक्षुभाशुभं च यत्किंचित्सर्वं कर्मोद्भवं भवेत् ।।\nमहामुनीन्द्रवचनाद्गतः शक्रश्च पुष्करम् ।।।२७।।\nचकाराराधनं भक्त्या नैष्कृत्यं च चकार ह ।।\nपादानतामहल्यां तामुवाच मुनिपुंगवः ।। ३६ ।।\nवनं गत्वा चिरं तिष्ठ विधाय मूर्तिमश्मनः ।। ।।\nअकामां चकमे शक्रः सर्वं जानाम्यहं प्रिये ।। ३७ ।।\nतथा च परभोग्या मे न भोग्या व्रजाधमे ।।\nपरवीर्यं यदुदरे कामतोऽकामतोऽपि वा ।।३८।।\nअहल्ये याति दैवेन तदुपायं निशामय ।।\nअकामतो न च दुष्टा सा प्रायश्चित्तेन शुद्ध्यति ।।३९।।\nकामभोगेन त्याज्या सा कर्मभोगेन शुद्ध्यति ।।\nपितृपाके दैवपाके पूजायां नाधिकारिणी ।।4.47.४० ।।\nषष्टिवर्षसहस्राणि कालसूत्रं प्रयाति सा।।\nषष्टिवर्षसहस्राणि क्षयं कृत्वा स्वकर्मणः ।। ४१ ।।\nस्वामिनो वचनात्सा तु प्रणम्य स्वामिनं भिया ।।\nनाथ नाथेति कुर्वन्ती रुदन्ती वनमाप सा ।। ४२ ।।\nषष्टिवर्षसहस्राणि भुक्त्वा भोगं मुनिप्रिया ।।\nश्रीरामचरणस्पर्शात्सद्यः शुद्धा बभूव ह ।।४३।।\nत्रैलोक्यमोहनं रूपं विधाय मुनिकामिनी ।।\nजगाम गौतमाभ्याशं मुनिः संप्राप्य सुन्दरीम् ।। ४४ ।।\nअथ शक्रस्य वृत्तांतं परमं शृणु सुन्दरि ।।\nपापघ्नं पुण्यबीजं तत्संव्यस्य कथयामि ते ।। ४५ ।।\nएकदा च गुरोः कोपात्प्रकृतेरवहेलनात् ।।\nब्रह्महत्या वज्रभृतो बभूव हतचेतसः ।। ४६ ।।\nशक्रस्त्यक्तगुरुर्दैवग्रस्तो दैत्यनिपीडितः ।।\nजगाम शरणं भीतो ब्रह्माणं जगतां गुरुम् ।।।। ४७ ।।\nतदाज्ञया विश्वरूपं चकार च पुरोहितम् ।।\nबभूव तत्र विश्वस्तो दैवाद्बुद्धिहतो हरिः ।। ४८ ।।\nदैत्यदौहित्रस्य भावं विज्ञाय च विचक्षणः ।।\nप्रचिच्छेद शिरस्तस्य तीक्ष्णबाणेन लीलया ।। ४९ ।।\nविश्वरूपपिता त्वष्टा श्रुत्वा सद्यश्चुकोप ह ।।\nइंद्रशत्रो विवर्द्धस्वेत्युक्त्वा यज्ञं चकार ह ।। 4.47.५० ।।\nयज्ञकुंडात्समुत्तस्थौ वृत्रो नाम महासुरः ।।\nचकार निग्रहं कोपाद्देवानामवलीलया।। ५१ ।।\nशक्रो महामुनेरस्थ्नां वज्रं कृत्वा सुदारुणम् ।।\nजघान वृत्रं देवानां कंटकं दैत्यमर्दनः ।। ५२ ।।\nब्रह्महत्या शुनासीरं दुद्राव हतचेतनम् ।।\nरक्तवस्त्रपरीधाना वृत्रस्त्रीवेषधारिणी ।। ५३ ।।\nसप्ततालप्रमाणा सा शुष्ककण्ठोष्ठतालुका ।।\nईषाप्रमाणदशना महाभीतं चकार तम् ।। ९४ ।।\nधावंतं परिधावंती बलिष्ठा हतचेतनम् ।।\nखड्गहस्ता दयाहीना वेगेन परिधावति ।। ५५ ।।\nइंद्रो दृष्ट्वा च तां घोरां स्मारंस्मारं गुरोः पदम् ।।\nविवेश मानससरो मृणालसूक्ष्मसूत्रतः ।। ५६।।\nतत्र गंतुं न शक्ता सा ब्रह्मणः शापकारणात् ।।\nसा तस्थौ वटशाखायां सरसस्तटसन्निधौ ।। ५७ ।।\nअथात्र नहुषो भूपस्त्रिलोकेशो बभूव ह ।।\nस ययाचे शचीं देवान्बलिष्ठो दुर्बलानपि ।। ५८ ।।\nशची श्रुत्वा महाभीता तारकां शरणं ययौ ।।\nतारा निर्भर्त्स्य स्वपतिं भृत्यपत्नीं ररक्ष च ।। ५९ ।।\nशचीमाश्वास्य स्वगुरुर्जगाम तत्सरो मुदा ।।\nआजुहाव शुनासीरं कातरं हतचेतनम् ।। 4.47.६० ।।\nबृहस्पतिरुवाच ।।\nउत्तिष्ठोत्तिष्ठ हे वत्स भयं किं ते मयि स्थिते ।।\nत्वदीश्वरं स्वरेणैव निशामय भयं त्यज ।।\nस्वरं बृहस्पतेर्ज्ञात्वा सर्वसिद्धीश्वरो हरिः ।। ६१ ।।\nसूक्ष्मरूपं परित्यज्य स्वरूपं च दधार सः ।।\nउत्थाय सद्यः संभ्रातो गुरुं तं सूर्यवर्चसम् ।।६२।।\nदृष्ट्वा ननाम संप्रीत्या संप्रीतं त्यक्तकोपकम् ।।\nपदांबुजे निपतितं रुदंतं भयविह्वलम् ।। ६३ ।।\nनिधाय वक्षसि प्रेम्णा रुरोद प्रेमविह्वलः ।।\nरुदंतं वाक्पतिं तुष्टं तुष्टाव त्रिदशेश्वरः ।।\nपुटांजलिः पुलकितो भक्तिनम्रात्मकंधरः ।। ६४ ।।\nइंद्र उवाच ।।\nक्षमस्व भगवन्दोषं कृपां कुरु कृपानिधे ।। ६५ ।।\nभृत्यापराधं सततं न गृह्णाति सदीश्वरः ।।\nस्वभार्यासु स्वशिष्येषु स्वभृत्येषु सुतेषु च ।। ६६ ।।\nदुर्बलः सबलो वाऽपि को दंडं कर्तुमक्षमः ।।\nत्रिषु कोटिषु देवेषु देवकोऽहमपंडितः ।।६७।।\nत्वत्प्रसादात्सुरश्रेष्ठ कृपया वर्द्धितस्त्वया ।।\nसंहर्तुमीशस्त्वं सर्वमहं को वापि कीटवत् ।। ६८ ।।\nस्वयं विधातुः पौत्रश्च पुनः स्रष्टुं स्वयं क्षमः ।।\nइति तस्य स्तवं श्रुत्वा परितुष्टो गुरुः स्वयम् ।।\nउवाच वचनं प्रीत्या प्रसन्नवदनेक्षणः ।। ६९ ।।\nगुरुरुवाच ।।\nस्थिरो भव महाभाग निश्चलां कमलां लभ ।। 4.47.७० ।।\nसंप्राप्य परमैश्वर्यं पूर्वस्माच्च चतुर्गुणम् ।।\nगच्छामरावतीं वत्स राज्यं कुरु पुरंदर ।। ७१ ।।\nहतशत्रुर्मत्प्रसादाद्गत्वा पश्य शचीं सतीम् ।।\nइत्येवमुक्त्वा स गुरुः सशिष्यो गंतुमुद्यतः ।। ७२ ।।\nददर्श पुरतो घोरां ब्रह्महत्यां सुदुःसहाम् ।।\nदृष्ट्वा शक्रो महाभीतस्तं गुरुं शरणं ययौ ।। ७३ ।।\nबृहस्पतिर्महाभीतः सस्मार मधुसूदनम् ।।\nएतस्मिन्नंतरे तत्र वाग्बभूवाशरीरिणी ।। ७४ ।।\nस्वल्पाक्षरा च बह्वर्था तां शुश्राव बृहस्पतिः ।।\nसंसारविजयं नाम सर्वाशुभविनाशनम् ।। ७५ ।।\nराधिके वचनं श्रुत्वा शिष्यं रक्षाधुनेति च।।\nतदा त्वत्कवचं दत्त्वा शिष्याय शिष्यवत्सलः ।।७६।।\nचकार भस्मसात्तां च हुंकारेणैव लीलया ।।\nतदा शिष्यं गृहीत्वा च गत्वा ताममरावतीम् ।।७७।।\nददर्श च्छिन्नभग्नां च शत्रुणा वचनाद्गुरोः ।।\nभर्तुरागमनं श्रुत्वा शची संहृष्टमानसा ।।७८।।\nप्रणम्य च गुरुं भक्त्या स्वकांतं प्रणनाम सा ।।\nश्रुत्वाऽऽगमनमिंद्रस्य समाजग्मुः सुराः प्रिये ।।\nऋषयो मुनयश्चैव हर्षगद्गदमानसाः ।।७९ ।।\nयोजयामास सत्कारं निर्मातुममरावतीम् ।।\nपूर्णमब्दशतं शिल्पी निर्ममे त्वमरावतीम्।। 4.47.८० ।।\nनानारत्नविचित्राढ्यां मणिरत्नेंद्रनिर्मिताम् ।।\nमनोहरां निरुपमां न हि तुष्टो यया हरिः ।।८१।।\nविश्वकर्मा गृहं गंतुं न शशाक विनाऽऽज्ञया।।\nपरमोद्विग्नचित्तश्च ब्रह्माणं शरणं ययौ ।। ८२ ।।\nविज्ञाय तदभिप्रायं तमुवाच विधिः स्वयम् ।।\nतव कर्मक्षयादेव तावच्छ्वो भवितेति च ।।८३।।\nश्रुत्वा तद्वचनं कारुः शीघ्रं प्रापामरावतीम् ।।\nब्रह्मा जगाम वैकुण्ठे प्रणम्योवाच मातरम् ।।८४।।\nहरिर्ब्रह्माणमाश्वास्य प्रस्थाप्य स्वगृहं च तम् ।।\nविप्ररूपं समास्थाय चाजगामामरावतीम् ।। ८५ ।।\nदण्डी छत्त्री शुक्लवासा बिभ्रत्तिलकमुज्ज्वलम् ।।\nअतिखर्वः शुक्लदंतः सस्मितः सुमनोहरः ।। ८६ ।।\nवयसाऽतिशिशुर्बुद्ध्या ज्ञानवृद्ध्या विचक्षणः ।।\nस्वयं विधातुर्धाता च दाता च सर्वसंपदाम् ।। ८७ ।।\nइंद्रद्वारे समुत्तिष्ठन्द्वारपालमुवाच ह ।।\nब्रूहीदं ब्रह्मणो द्वारे शीघ्रं त्वां द्रष्टुमागतः ।। ८८ ।।\nइत्येवं वचनं श्रुत्वा द्वारि ज्ञानं चकार तम् ।।\nस च शीघ्रं समागम्य ददर्श ब्राह्मणार्भकम् ।। ८९ ।।\nबालकानां बालिकानां समूहैः परिवेष्टितम् ।।\nहसद्भिश्च महोत्साहात्सस्मितं तेजसाऽन्वितम् ।। 4.47.९० ।।\nप्रणनाम हरिर्भक्त्या तं हरिं शिशुरूपिणम् ।।\nआशिषं युयुजे प्रीत्या तं हरिर्भक्तवत्सलः ।। ९१ ।।\nमधुपर्कादिकं दत्त्वा शक्रः पूजां चकार तम् ।।\nपप्रच्छागमनं कस्माद्वदेति विप्रबालकम् ।। ९२ ।।\nइंद्रस्य वचनं श्रुत्वा तमुवाच द्विजार्भकः ।।\nमेघ गम्भीरया वाचा बृहस्पतिगुरोर्गुरुः ।। ९३ ।।\nब्राह्मण उवाच ।।\nसमागतोऽहं त्वां द्रष्टुं प्रष्टुं वचनमीप्सितम् ।।\nचित्रं नगरनिर्माणं समाकर्ण्याद्भुतं हरे ।। ९४ ।।\nकतिवर्षं च निर्माणे भवान्संकल्पितो यथा ।।\nकतिचित्तां विश्वकर्मा निर्माणं वा करिष्यति ।।।। ९५ ।।\nएवंभूतं च निर्माणं न केनैंद्रेण निर्मितम् ।।\nनैवंविधं सुनिर्माणे विश्वकर्मा परः क्षमः ।।९६।।\nबालकस्य वचः श्रुत्वा जहास स सुरेश्वरः ।।\nसंपन्मदातिमत्तश्च पुनः पप्रच्छ बालकम् ।। ९७ ।।\nकतींद्राणां समूहश्च त्वया दृष्टः श्रुतोऽथवा ।।\nविश्वकर्मा कतिविधस्तं मे ब्रूहि शिशोऽधुना ।। ९८ ।।\nशक्रस्य वचनं श्रुत्वा प्रहस्य विप्रबालकः ।।\nतमुवाच श्रुतिसुखं पीयूषसदृशं वचः ।। ९९ ।।\n।। ब्राह्मण उवाच ।।\nजानामि कश्यपं तात तव तातं प्रजापतिम् ।।\nमुनिं मरीचिनामानं तत्रालं च तपोनिधिम् ।। 4.47.१०० ।।\nनाभिपद्मोद्भवं विष्णोः स्तुत्वा तं विधिमीश्वरम् ।।\nरक्षितारं च तं विष्णुं परं सत्त्वगुणान्वितम् ।। १ ।।\nएकार्णवं च प्रलयं सत्त्वशून्यं भयानकम् ।।\nसृष्टिं कतिविधां शक्र कल्पं कतिविधं ध्रुवम् ।। २ ।।\nब्रह्मांडं च कतिविधं ब्रह्मविष्णुमहेश्वरान् ।।\nब्रह्माण्डेषु कतिविधानिन्द्रान्को गन्तुमीश्वरः ।।३।।\nयदि संख्याऽस्ति रेणूनां धरायां च सुराधिप ।।\nतथापि संख्या शक्राणां नास्त्येवेति विदुर्बुधाः ।।४।।\nशक्रस्यायुश्चाधिकारो युगानामेकसप्ततिः ।।\nअष्टाविंशतिशक्राणां पतनेऽहर्निशं विधेः ।। ५ ।।\nविधेरष्टोत्तरशतमायुरेव प्रमाणतः।।\nसुरेंद्राणां च का संख्या नास्ति संख्या विधेरपि ।। ६ ।।\nब्रह्मांडसंख्या यत्र क्व ब्रह्मविष्णुमहेश्वराः ।।\nमहाविष्णोर्लोमकूपोद्भवे तोये सुनिर्मले ।। ७।।\nब्रह्मांडेऽस्ति यथा नौका भवतोये च कृत्रिमा ।।\nएवं लोम्नः प्रमाणेन ब्रह्मांडाः संत्यसंख्यकाः ।। ८ ।।\nब्रह्मांडे च कतिविधाः सुराः संत्येव त्वत्समाः ।।\nएतस्मिन्नंतरे तत्र ददर्श पुरुषोत्तमः ।। ९ ।।\nपिपीलिकासमूहं च व्यायतं धनुषां शतम् ।।\nक्रमशस्तान्संनिरीक्ष्य जहासोच्चैर्द्विजार्भकः ।।4.47.११०।।\nनोवाच किंचिन्मौनी च गंभीरः सगणो यथा।।\nदृष्ट्वा हास्यं विप्रवटोर्गाथां श्रुत्वाऽतिविस्मितः ।।\nपप्रच्छ च पुनर्विप्रं शुष्ककंठोष्ठतालुकः ।। ११ ।।\nइंद्र उवाच ।।\nकथं हससि विप्रेंद्रं मां शीघ्रं कारणं वद ।।\nत्वं वा को मायया च्छन्नः शिशुरूपी गुणार्णवः ।। १२।।\nइंद्रस्य वचनं श्रुत्वा तमुवाच द्विजार्भकः ।।\nआध्यात्मिकं नीतिसारं ज्ञानबीजं परं वरम् ।। १३ ।।\nब्राह्मण उवाच ।।\nदृष्टः पिपीलिकासंघो हेतुरस्य निगूढकः ।। १४ ।।\nमा मां पृच्छ शोकबीजं तवान्यज्ञानकारणम् ।।\nसांसारिकाणां संसारवृक्षमूलनिकृंतनम् ।।१५।।\nअज्ञानतमसिच्छन्नं ज्ञानदीपमनुत्तमम् ।।\nनिगूढं सर्ववेदेषु सिद्धानामपि दुर्लभम् ।। १६ ।।\nयोगिनां प्राणतुल्यं च मूढाहंकारभंजनम् ।।\nइत्युक्त्वा तत्र संतस्थौ सस्मितो द्विजपुंगवः ।।\nपुनः पप्रच्छ शक्रस्तं शुष्ककंठोष्ठतालुकः ।। १७ ।।\nशक्र उवाच ।।\nब्रूहि विप्रबटो शीघ्रं ज्ञानदीपं पुरातनम् ।।\nन जानामि शिशुः कस्त्वं ज्ञानराशिः स्वमूर्तिमान् ।। १८ ।।\nइंद्रस्य वचनं श्रुत्वा विप्ररूपी जनार्दनः ।।\nज्ञानं भाषितुमारेभे योगींद्राणां सुदुर्लभम् ।। १९ ।।\nब्राह्मण उवाच ।।\nसृष्टः पिपीलिकासंघ एकैकः क्रमशो मया ।। 4.47.१२० ।।\nसर्वे स्वकर्मणा शक्र शक्रीभूताः सुरालये ।।\nअधुना कर्मणा सर्वे क्रमशो भूतजन्मनाम् ।। २१ ।।\nअतीतकाले संप्राप्ता भूतजातिं पिपीलिकाम् ।।\nकर्मणा जीविनो यांति वैकुंठं च निरामयम् ।। २२ ।।\nकर्मणा ब्रह्मलोकं च शिवलोकं च कर्मणा ।।\nस्वर्गं स्वर्गसमास्थानं पातालं च स्वकर्मणा ।। २३ ।।\nकर्मणा  नरकं घोरं स्वात्मदुःखैककारणम् ।।\nकर्मणा सूकरीगर्भं कर्मणा क्षुद्रजीवनम् ।। २४ ।।\nकर्मणा पशुपत्नीनां कर्मणा पक्षियोषिताम् ।।\nकर्मणा कीटयोनिं च वृक्षत्वं च स्वकर्मणा ।।२५।।\nस्वकर्मणा सुखी दुःखी सेव्यः सेवक एव च ।।\nकर्मणा ब्राह्मणत्वं च दैवं चापि स्वकर्मणा ।। २६ ।।\nस्वकर्मणा च प्रेतत्वं ब्रह्मत्वं च स्वकर्मणा ।।\nकर्मणा व्याधियुक्तश्च कर्मणेवातिसुन्दरः ।। २७ ।।\nकर्मणा स्वाङ्गहीनश्च स्वाङ्गवृद्धश्च कर्मणा ।।\nविधाता कर्मसूत्रेण फलदाता च जीविनाम् ।। २८ ।।\nकर्म स्वभावसाध्यं च स्वभावोऽभ्यासजीवकः ।।\nइत्येवं कथितं सर्वमाध्यात्मिकपरं वचः ।। २९ ।।\nसुखदं पुण्यदं सारं नरकार्णवतारकम् ।।\nसंसारः स्वप्नवत्सर्वं देवेन्द्र सचराचरम्।।4.47.१३०।।\nमृत्युश्च मस्तकस्थायी सर्वेषां कालयोगतः ।।\nजलबुद्बुदवत्सर्वं जीविनां च शुभाशुभम् ।। ३१ ।।\nशक्र शश्वद्भ्रमत्येव नाविष्टस्तत्र पण्डितः ।।\nइत्येवमुक्त्वा विप्रश्च तत्र तस्थौ च सस्मितः ।। ३२ ।।\nविस्मितास्त्रैदशाध्यक्षो नात्मानं बहु मन्यते ।।\nएतस्मिन्नन्तरे शीघ्रमाजगाम मुनीश्वरः ।। ३३ ।।\nअतिवृद्धो महायोगी ज्ञानेन वयसा महान् ।।\nकृष्णाजिनी जटाधारी बिभ्रत्तिलकमुज्ज्वलम् ।।।। ३४ ।।\nवक्षःस्थले रोमचक्रं बिभर्ति मस्तके कटम् ।।\nस्थितं सर्वं मध्यदेशे किंचिदुत्पाटितं स्फुटम् ।। ३५ ।।\nसमागत्य द्वयोर्मध्ये तस्थौ स्थाणुवदेव सः ।।\nमहेन्द्रो ब्राह्मणं दृष्ट्वा प्रणनाम मुदाऽन्वितः ।। ३६ ।।\nमधुपर्कादिकं दत्त्वा पूजयामास भक्तितः ।।\nपप्रच्छ कुशलं विप्रं चकार विनयं पुनः ।। ३७ ।।\nतुष्टावातिथिभावेन मुदा सादरपूर्वकम् ।।\nविप्रार्भकस्तेन सार्द्धं संभाषां च चकार सः ।।\nस्ववाञ्छितं परं प्राह सर्वं विनयपूर्वकम् ।। ३८ ।।\nबालक उवाच ।।\nकुतस्त्वमागतो विप्र किन्नाम तव वा वद ।।\nको वाऽत्रागमने हेतुर्निवासः केन हेतुना ।। ३९ ।।\nकटं कथं मस्तके ते लोमचक्रं च वक्षसि ।।\nअत्युन्नतं मध्यदेशे किंचिदुत्पाटितं मुने ।।।। 4.47.१४० ।।\nमां चेत्कृपाऽस्ति ते विप्र सर्वं संव्यस्य कथ्यताम् ।।\nअत्यद्भुतमिदं सर्वं श्रोतुं कौतूहलं मम ।। ४१ ।।\nस शिशोर्वचनं श्रुत्वा तमुवाच महामुनिः ।।\nसर्वं स्वकीयवृत्तान्तं शक्रस्य पुरतो मुदा ।।४२।।\nमुनिरुवाच ।। अल्पायुषा मया विप्र कुत्रापि न कृता गृहाः ।।\nन विवाहश्चोपजीव्यं भिक्षोपजीविनाऽधुना ।। ४३ ।।\nलोमशेति च मन्नाम हेतुर्विप्रस्य दर्शनम् ।।\nवर्षणातपशान्त्यर्थं मस्तकस्थं कटं मम ।। ४४ ।।\nवक्षस्थलस्थितं रोमचक्रं तत्कारणं शृणु ।।\nसांसारिकाणां भयदं विवेकजननं परम् ।। ४५ ।।\nआयुःसंख्याप्रमाणं मे लोमचक्रं च वक्षसि ।।\nशक्रैकपतनं विप्र लोमैकोत्पाटनं मम ।। ४६।।\nउत्पादितानि लोमानि तेन मध्ये स्थितानि च ।।\nब्रह्मणो द्विपरार्धे च मम मृत्युर्निरूपितः ।। ४७ ।।\nअसंख्यविधयो ब्रह्मन्मरिष्यन्ति मृता अपि ।।\nकलत्रेण च पुत्रेण गृहेण किं प्रयोजनम् ।। ४८ ।।\nब्रह्मणः पतने चक्षुर्निमेषश्च हरेर्भवेत् ।।\nतत्पादपद्ममतुलं चिन्तयामि निरंतरम् ।। ४९ ।।\nदुर्लभं श्रीहरेर्दास्यं भक्तिर्मुक्तिर्गरीयसी ।।\nस्वप्नवत्सर्वमैश्वर्यं तद्भक्तिव्यवधायकम् ।। 4.47.१५० ।।\nइदं मद्गुरुणा दत्तं शंभुना ज्ञानमुत्तमम् ।।\nविना भक्तिं न गृह्णामि सालोक्यादिचतुष्टयम् ।। ५१ ।।\nइत्येवमुक्त्वा स मुनिर्जगाम शिवसन्निधिम् ।।\nशिशुरूपी हरिस्तत्रैवान्तर्धानं चकार ह ।। ५२ ।।\nइन्द्रस्तु स्वप्नवद्दृष्ट्वा बभूव तत्र विस्मितः ।।\nतृष्णामात्रं च संपत्तौ नास्त्येव परमेश्वरे ।। ५३ ।।\nविश्वकर्माणमानीय प्रियमुक्त्वा शतक्रतुः ।।\nदत्त्वा रत्नानि संपूज्य तं प्रस्थापितवान्गृहम् ।। ५४ ।।\nसर्वं विन्यस्य पुत्रे च शरणं गन्तुमुद्यतः ।।\nशचीं राज्यश्रियं त्यक्त्वा  विवेकी क्षयकामुकः ।। ५५ ।।\nदृष्ट्वा विवेकिनं कान्तं हृदयेन विदूयता ।।\nशची जगाम शोकार्ता संत्रस्ता शरणं गुरोः ।। ५५ ।।\nसर्वं निवेदनं कृत्वा समानीय बृहस्पतिम् ।।\nबोधयामास शक्रं तं नीतिसारेण कामिनी।।५७।।\nगुरोः शास्त्रविशेषं च दम्पतीरससंयुतम्।।\nविधाय च स्वयं प्रीत्या पाठयामास तं मुदा ।। ५८ ।।\nमुनिः शास्त्रविशेषं च बोधयामास वाक्पतिः ।।\nस चकार तदा राज्यं वृन्दावन विनोदिनि ।। ५९ ।।\nइत्येवं कथितं सर्वं शक्रदर्पविमोचनम् ।।\nसाक्षाद्दृष्टो दर्पभङ्गो नन्दयज्ञे सुरेश्वरि ।। 4.47.१६० ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे श्रीकृष्णराधासंवादे सप्तचत्वारिंशोऽध्यायः ।। ४७ ।।"
  }
]
[
  {
    "text": "नारायण उवाच\nश्रीकृष्णस्मरणं कृत्वा गमनोन्मुखमुद्धवम् ।\nनतं राधापदाम्भोजे शिरसा पुलकाञ्चितम् ।। १ ।।\nउवाच माधवी गोपी रुदती प्रेमविह्वला ।\nभक्तं रुदन्तमुच्छैश्च राधाविच्छेदकातरम् ।। २ ।।\nमाधव्युवाच\nउद्धव शृणु वक्ष्यामि क्षणं तिष्ठ यथोचितम् ।\nनिगूढं परमं ज्ञानं यत्ते मनसि वाञ्छितम् ।। ३ ।।\nसुदुर्लभं पुराणेषु वेदेषु गोपनीयकम् ।\nप्रश्नं कुरु महाभाग राधिकां त्रिजगत्प्रसूम् ।। ४ ।।\nइत्युक्त्वा सा च गोपीशा समुवास मुसंसदि ।\nउवाच मधुरं शान्तामुद्धवश्चापि राधिकाम् ।। ५ ।।\nउद्धवउवाच\nएकाकी भवमायाति यात्येकाकी पुनः पुनः ।\nप्राणी कर्मानुरोधेन स्वकर्मफलभुक्पुमान् ।। ६ ।।\nकर्मणा जायते जन्तुः कर्मणौव प्रलीयते ।\nसुखं दुःखं भयं शोकं कर्मणैवाभिपद्यते ।। ७ ।।\nजन्तुर्भोगावशेषेण भोगं भुङ्क्ते भवेषु च ।\nपुनश्च कर्मणो भोगात्समायाति च याति च ।। ८ ।।\nरत्नादिकं च यत्किचिन्मह्यं दत्तं त्वया सति ।\nमया सार्ध न यात्येव तेन मे किं प्रयोजनम् ।। ९ ।।\nभवाब्थितारणे देवि भवती तरणिर्वरा ।\nकर्णधारः स्वयं कृष्णः सर्वेषां पारकारकः ।। १० ।।\nकिंचिद्यानं देहि मह्यं भवाब्धिपारकारणम् ।\nप्राप्य प्रसातं यास्यामि मथुरां कृष्ममूलकम् ।। ११ ।।\nयां यां कालगतिं मातः सुराणां च नृणामपि ।\nपितॄणां ब्रह्मलोकस्य तदूर्ध्वस्य च तां वद ।। १२ ।।\nतामेव दुस्तरां घोरां तीर्त्वा यामि हरेः पदम् ।\nएवंभूतमुपायं च देहि मे कमलालये ।। १३ ।।\nदूरतो यत्पदाम्भोजं ध्यायन्ते च दिवानिशम् ।\nदेवा ब्रह्मेशशेषाद्यास्त्वं तद्वक्षः स्थलस्थिता ।। १४ ।।\nउद्धवस्य वचः श्रुत्वा जहास कमलालया ।\nवाससा नेत्रनीरं च संभार्ज्य तमुवाच सा ।। १५ ।।\nराधोवाच\nमाधवीवचनेनैव करोषि प्रश्नमुद्धव ।\nस्त्रीजातिरबला लोके किं वा ज्ञानं ददामि ते ।। १६ ।।\nशुद्धां कालगतिं वत्स जानाति भगवान्हरिः ।\nब्रह्म महेशः शेषश्च वेदाश्चत्वार एव च ।। १७ ।।\nकिंचिद्वेदानुसारेण सन्तो जानन्ति पुत्रक ।\nश्रूयतां कुष्णवक्त्रेण गोलोके रासमण़्डले ।। १८ ।।\nगोलोके चापि वैकुण्ठे ब्रह्मलोके च सांप्रतम् ।\nया च दृष्टा कालगतिस्तामेव कथयामि ते ।। १९ ।।\nनृणां पितॄणां देवानां ब्रह्मलोकादिकस्य च ।\nबहिर्लोकस्य ब्रह्माण्डात्पातालानां च निश्चितम् ।। २० ।।\nदुरत्ययां कालगतिं येनोपायेन पण्डिताः ।\nनिस्तरन्ति बुधश्रेष्ठ कथयामि निशामय ।। २१ ।।\nभजन्ति जगतां नाथं कालकालं जगद्गुरुम् ।\nनिर्गुणं च निरीहं च परमात्मानमीश्वरम् ।। २२ ।।\nसद्यः पतति देहोऽयं विना येन सदात्मना ।\nतं निषेव्य कालगतिं तलत्येव हि केवलम् ।। २३ ।।\nआयुर्हरति सर्वेषां प्राणिनां रविरेव च ।\nश्रीहरेः शुद्धभक्तानां सतां पुण्यवतां विना ।। २४ ।।\nविधेर्मानसिकान्पुत्रांश्चतुरः पश्य पुत्रक ।\nसनकादीन्भागवतान्येषां च सुस्थिरं वमः ।। २५ ।।\nरुद्राद्यान्वयसा नित्याञ्ज्ञातिनां च गुरोर्गुरून् ।\nबालाननुपनीतांश्च पञ्चवर्षशिशून्यथा ।। २६ ।।\nअम्यन्तरे महास्फीतान्सस्मितांश्च दिगम्बरान् ।\nश्रीकृष्णध्यानपूताश्च तीर्थपूतांश्च वैष्णवान् ।। २७ ।।\nवेदवेदाङ्गशास्त्राणां चिन्ताहीनान्प्रफुल्लितान् ।\nभक्त्या दिवानिशं शश्वद्धरिभावेन तत्परान् ।। २८ ।।\nबाह्यपूजाविहीनांश्च पूतान्मानसिकांस्तथा ।\nमृत्युञ्जयान्महाभागान्कालव्यालजितस्तथा ।। २९ ।।\nसनकं च सनन्दं च तृतीयं च सनातनम् ।\nपरं सनत्कुमारं च ये स्मरन्ति च सर्वशः ।। ३० ।।\nतीर्थस्नानफलं लब्ध्वा मुच्यते कृतपातकात् ।\nहरिभक्तिर्भवेत्तेषां हरिदास्यं लभन्ति च ।। ३१ ।।\nमृकण्डुबालकं पश्य कर्मणा च द्विजोत्तमम् ।\nदशवर्षायुषं तीव्रं ज्वलन्तं ब्रह्मतेजसा ।। ३२ ।।\nहरिसेवनतः पश्चात्सप्तकल्पान्तजीविनम् ।\nवोढुं पञ्चशिखं पश्य लोमशं चाऽऽसुरिं तथा ।। ३३ ।।\nसर्वकर्मविहीनं च हरिसेवनतत्परम् ।\nशतकल्पायुषं चैव ध्यायमानं हरेः पदम् ।। ३४ ।।\nजमदग्नेः सुतं पश्य रामं तं चिरजीविनम् ।\nहनुमन्तं बलिं व्यासमश्वत्थामानमेव च ।। ३५ ।।\nविभीषणं कृपं विप्रं जाम्बवन्तं च भल्लुकम् ।\nहरिभावनया चैते शुद्धाः सुचिरजीविनः ।। ३६ ।।\nसिद्धेन्द्रेषु मुनीन्द्रेषु नरेष्वन्येषु चोद्धव ।\nहरिभावनशुद्धाश्च सर्वे ते चिरजीविनः ।। ३७ ।।\nप्रह्लादं पश्य दैत्येषु हिरण्यकशिपोः सुतम् ।\nहरिद्विषो दुरन्तस्य हरिभावनतत्परम् ।। ३८ ।।\nचिरायुषं कालजितं पश्यान्यं चाप्यसंख्यकम् ।\nअनेकजन्मतपसा लब्ध्वा जन्म च भारते ।। ३९ ।।\nये हरिं तं न सेवन्ते ते मूढाः कृतपापिनः ।\nवासुदेवं परित्यज्य विषये निरतो जनः ।। ४० ।।\nत्यक्त्वाऽमृतं महामूढो विषं भुङ्क्ते निजेच्छया ।\nकस्य स्त्री कस्य वा पुत्रः कस्य वा बान्धवास्तथा ।। ४१ ।।\nकः कस्य बन्धुर्विपदि श्रीकृष्णेन विना भुवि ।\nतस्मात्सन्तः सदा कृष्णं भजन्त्येव दिवानिशम् ।। ४२ ।।\nजन्ममृत्युजराव्याधिहरं सर्वहरं परम् ।\nकालस्य तरणोपायं भजनं परमात्मनः ।। ४३ ।।\nआनन्दनन्दनस्यैव परिपूर्णतमस्य च ।\nशृणु कालगतिं वत्स मदीयज्ञानगोचराम् ।। ४४ ।।\nनराणां च पितॄणां च सुराणां चापि ब्रह्मणः ।\nनागानां राक्षसादीनां तत्परेषां च पुत्रक ।। ४५ ।।\nकथयामि निगूढार्थं सावधानं निशामय ।\nसर्वस्माच्च परं स्थानं सर्वाधारो महान्विराट् ।। ४६ ।।\nयस्य लोमसु विश्वानि चासंख्यानि च तानि च ।\nसर्वस्माच्च परं सूक्ष्मं परमाणुं निशामय ।। ४७ ।।\nकालारम्भात्मकं सर्वमनूरं परमीप्सितम् ।\nचरमः सद्विशेषाणामनेकोऽसंयुतः सदा ।। ४८ ।।\nपरमाणुः स विज्ञेयो नृपामैक्यभ्रमो यतः ।\nपरमाणुद्वयेनाणुस्त्रसरेणुस्तु ते त्रयः ।। ४९ ।।\nत्रसरेणुत्रिकेणापि त्रुटिरुक्ता मनीषिभिः ।\nवेधस्त्रुटिशतेनैव त्रिवेधेन लवस्तथा ।। ५० ।।\nत्रिलवेन निमेषश्च त्रि निमेषेण च क्षणः ।\nकाष्ठा पञ्चक्षणेनैव लघुश्च दशकाष्ठया ।। ५१ ।।\nलघुपञ्चदशं दण्डस्तत्प्रमाणं निशामय ।\nद्वादशार्धपलोन्मानं चतुर्भिश्चतुरङ्गुलैः ।। ५२ ।।\nस्वर्णमाषैः कृतच्छिद्रं यावत्प्रस्थजलप्लुतम् ।\nदण्डद्वये मुहूर्तः स्यात्वष्टिदण्डात्मिका तिथिः ।। ५३ ।।\nतदष्टभागः प्रहरः प्रमाणं च निरूपणम् ।\nचतुर्भिः प्रहरै रात्रिश्चतुर्भिर्दिनमुच्यते ।। ५४ ।।\nतिथिपञ्चदशेनैव पक्षमानं प्रकीर्तितम् ।\nपक्षद्वयेन मासः स्याच्छुक्लकृष्णाभिधेन च ।। ५५ ।।\nऋतुर्मासद्वयेनैव तत्षट्केनैव वत्सरः ।\nवसन्तग्रीष्मवर्षाश्च शरद्धेमन्तशीतकाः ।। ५६ ।।\nवर्षाः पञ्चविधा ज्ञेयाः कालविद्भिर्निरूपिताः ।\nसंवत्सरः प्रवत्सर इलावत्सर एव च ।। ५७ ।।\nअनुवत्सरो वत्सरोऽयमिति कालविदो विदुः ।\nअब्दो द्विषट्कमासैश्च तन्नाम शुणु चोद्धव ।। ५८ ।।\nवैशाखो ज्येष्ठ आषाढः श्रावणो भाद्र एव च ।\nआश्विनः कार्तिको मार्गः पौषो माघस्तु फाल्गुनः ।। ५९ ।।\nसैत्रस्तु चरमो ज्ञेयो वर्षशेषी निरूपितः ।\nवसन्तश्चैत्रवैशाखमासयुग्मेन कीर्तितः ।। ६० ।।\nज्येष्ठावाढद्वयेनैव ग्रीष्मस्तु परिकीर्तितः ।\nवर्षा श्रावणभद्रे च ह्याश्विने कार्तिके शरत् ।। ६१ ।।\nमार्गे पौषे च हेमन्तः शिशिरो माघफाल्गुने ।\nअब्दस्तु चायनै द्वे वै चोत्तरे दक्षिणायने ।। ६२ ।।\nमाघादिषड्विनिर्मितमुत्तरायणमीप्सितम् ।\nश्रावणादिमासषट्कं दक्षिणायनमेव च ।। ६३ ।।\nमाघादाषाढपर्यन्तं दिनं वृद्धं क्रमेण वै ।\nनक्तं वृद्धं श्रावणश्च पौषपर्यन्तमेव च ।। ६४ ।।\nप्रतिपत्पूर्णिमान्तश्च शुक्लपक्षः प्रकीर्तितः ।\nपूर्णिमायाः प्रतिपदश्चामावास्यान्त एव च ।। ६५ ।।\nकृष्णपक्षस्तु विज्ञेयो वेदविद्भिर्निरूपितः ।\nद्वितीया च तृतीया च चतुर्थी पञ्चमी तथा ।। ६६ ।।\nषष्ठी च सप्तमी चैव ह्यष्टमी नवमी तथा ।\nदशम्येकादशी चापि द्वादशी च त्रयोदशी ।। ६७ ।।\nचतुर्दशी कुहूर्यावद्दिनं तु गणनं स्मृतम् ।\nअस्विनी भरणी चापि कृत्तिका रोहिणी तथा ।। ६८ ।।\nमृगशिरस्त्थाऽऽर्द्रा च नक्षत्रे द्वे पुनर्वसू ।\nपुष्याश्लेषे मघा चैव पूर्वा चोत्तरफाल्गुनी ।। ६९ ।।\nहस्तचित्रे तथा स्वाती विशाखा चानुराधिका ।\nज्येष्ठा मूलं तथा ज्ञेया पूर्वाषाढोत्तरा तथा ।। ७० ।।\nश्रवणाभिजिती चैव धनिष्ठा च प्रकीर्तिता ।\nततः शतभिषा ज्ञेय पूर्वाभाद्रपदा तथा ।। ७१ ।।\nतथोत्तरा तु विज्ञेया रेवती चरमा स्मृता ।\nअष्टाविंशति नक्षत्रं कलत्रं शशिनस्तथा ।। ७२ ।।\nक्रमेण ताभिः सार्ध च चन्द्रस्तिष्ठति नित्यशः ।\nसप्तविंशति नक्षत्रं कलत्रं च श्रुतौ श्रुतम् ।। ७३ ।।\nअभिजिच्छूवणच्छाया तेनाष्टाविंशतिः स्मृता ।\nएकदा च मधौ चन्द्रो रोहिण्या वामया सह ।। ७४ ।।\nरेमे दिवानिशं नित्यं श्रवणा च चुकोप सा ।\nछायां च दत्त्वा चन्द्राय ययौ तातान्तिकं भिया ।। ७५ ।।\nततः पितरमादाय सा चक्रे च विभागकम् ।\nबभूव तेन नक्षत्रमभिजिन्नामकं पुरा ।। ७६ ।।\nएतच्छ्रुत्वा कृष्णमुखाच्छतश्रृङ्गे च पर्वते ।\nनक्षत्रं कथितं वत्स तिथ्या भ्रमति नित्यशः ।। ७७ ।।\nयोगं च करणं चैव मद्वक्त्रेण निशामय ।\nविष्कम्भः प्रीतिरायुष्मान्सौभाग्यः शोभनस्तथा ।। ७८ ।।\nअतिगण्डः सुकर्मा च घृतिः शूलस्तथैव च ।\nगण्डो वृद्धिर्ध्रुवश्चैव व्याघातो हर्षणास्तथा ।। ७९ ।।\nवज्रं सिद्धिर्व्यतीपातो वरीयान्परिघः शिवः ।\nसिद्धिः साध्यः शुभः शुक्लो ब्रह्मेन्द्रो वैधृतिस्तथा ।। ८० ।।\nकीर्तितस्ते योगगणः करणं श्रूयतामिति ।\nबवश्च बालवश्चैव कौलवस्तैतिलस्तथा ।। ८१ ।।\nगरश्च वणिजश्चापि विष्टिश्च शकुनिस्तथा ।\nचतुष्पाच्चापि नागश्च किंस्तुघ्न इति कीर्तितम् ।। ८२ ।।\nनराणां चापि मासेन पितॄणां च दिवानिशम् ।\nशुक्ले चापि दिनं तेषां कृष्णे नक्तं प्रकीर्तितम् ।। ८३ ।।\nवत्सरेण नाराणां च सुराणां च दिवानिशम् ।\nदिनं तेषामुत्तरे च नक्तं च दक्षिणायने ।। ८४ ।।\nमन्वन्तरं तु दिव्यानां युगानामेकसप्ततिः ।\nमनोरायुः परिमितं शक्रस्याऽऽयुः प्रकीर्तितम् ।। ८५ ।।\nपञ्चविंशत्सहस्रं च तथा पञ्चशतं परम् ।\nतत्र सूर्यगतिर्नास्ति शक्रपातानुसारतः ।। ८६ ।।\nदिवानिशं च जानन्ति ब्रह्मलोकनिवासिनः ।\nदण्डद्वयं नरपलं शक्रपातेन तत्पलम् ।। ८७ ।।\nएवं त्रिशद्दिनेनैव धातुर्मासः प्रकीर्तितः ।\nअब्दो द्वादशभिर्मासैरेवं तस्य शतायुषः ।। ८८ ।।\nब्रह्मणः पतनेनैव निमेषाच्छ्रीहरेरपि ।\nधातुः पातानुसारेण वैकुण्ठे न दिवानिशम् ।। ८९ ।।\nतत्र सूर्यगतिर्नास्ति चैवं गोलोकतः स्मृतम् ।\nवैकुण्ठवासिनः सर्वे न वै जानन्त्यहर्निशम् ।। ९० ।।\nचन्द्रस्यापि ग्रहाणां च गतिर्नास्ति च तत्र वै ।\nचक्रं नैव भ्रमत्येव राशीनामिच्छया हरेः ।। ९१ ।।\nदिनं च तेजसा दीप्तं कृष्णस्य परमात्मनः ।\nनक्तं तेजोविहीनं च हरौ च मन्दिरं गते ।। ९२ ।।\nएवं कालगतिस्तत्र विष्णुलोकेऽस्ति संततम् ।\nकालस्वरूपो भगवान्परमात्मा निराकृतिः ।। ९३ ।।\nचन्द्रसूर्यगतिर्नास्चि पातालेषु च सप्तषु ।\n,द्वासिनश्च जानन्ति शङ्कन्ते न दिवानिशम् ।। ९४ ।।\nदिने च मूर्ध्निनागानां मणिर्ज्वलति नित्यशः ।\nसंध्यायां दीप्तमग्निश्च रात्रिश्च तमसाऽऽवृता ।। ९५ ।।\nकालं ताम्रीप्रमाणेन जानन्ति तन्निवासिनः ।\nयथा भुवि तथा तत्र परिमाणं प्रकीर्तितम् ।। ९६ ।।\nकृतं त्रेता द्वापरं च कलिश्चेति चतुर्युगम् ।\nदिव्यैर्द्वादशसाहस्रैर्वत्सरैश्चापि तन्मितम् ।। ९७ ।।\nअष्टौ शतान्यप्यधिकं सहस्राणां चतुष्टयम् ।\nदिव्यैर्वर्षैः कृतयुगं कालविद्भिर्निरूपितम् ।। ९८ ।।\nअष्टाविंशत्सहस्राण्यप्यधिकं परिमाणकम् ।\nलक्षाणां च सप्तदशं नृमानं परिकीन्तितम् ।। ९९ ।।\nअधिकं षट्शतान्येव सहस्राणां त्रयं तथा ।\nदिव्यैर्वर्षैश्च त्रेतेति वत्स कालविदो विदुः ।। १०० ।।\nषण्णवतिसहस्राणि लक्षैर्द्वादशभिः सह ।\nनृणां वर्षैश्च त्रेतेति कालविद्भिः प्रकीर्तितः ।। १०१ ।।\nचतुष्टयं शतानां चाप्यधिकं द्विसहस्रकम् ।\nवर्ष दिव्यं द्वापरं च कालज्ञैः परिकीर्तितम् ।। १०२ ।।\nचतुःषष्टिसहस्राणि लक्षैरष्टभिरेव च ।\nनृणां वर्षैर्द्वापरं च कालज्ञैः परिकीर्तितम् ।। १०३ ।।\nअधिकं द्विशतं चैव दिव्यं वर्षसहस्रकम् ।\nएवंमितं कलियुगं वत्स प्राज्ञैर्निरूपितम् ।। १०४ ।।\nद्वात्रिंशच्च सहस्रं च चतुर्लक्षं नृमानकम् ।\nवर्ष चेति कलियुगे चकार कालकोविदः ।। १०५ ।।\nलक्षैर्द्विचत्वारिंशद्भिः सह विंशत्सहस्रकैः ।\nनृमानवर्षैः कालज्ञैर्व्यक्तमेव चतुर्युगम् ।। १०६ ।।\nइति ते कथितं वत्स कालसंख्यानिरूपणम् ।\nयथाश्रुतं यथाज्ञानं गच्छ वत्स हरेः पुरम् ।। १०७ ।।\nइति श्रीब्रह्मo महाo श्रीकृष्णजन्मखo उत्तo नारदनाo राधोद्ववसंo\nकालनिरूपणं नाम षण्ण्वतितमोऽध्यायः ।। ९६ ।।"
  }
]
[
  {
    "text": "नारायण उवाच\nएतस्मिन्नन्तरे राज्ञी रुक्मिणीजननी शभा ।\nपतिपुत्रवतीभिश्च साध्वीभिः सहिता मुदा ।। १ ।।\nआगत्य मङ्गलं कृत्वा तत्र निर्मञ्छनादिकम् ।\nदंपती वेशयामास रत्ननिर्माणमन्दिरम् ।। २ ।।\nनानाचित्रविचित्राढ्यं हीरहारेण भूषितम् ।\nमुक्तामाणिक्यरत्नेन मुदीप्तं दर्पणेन च ।। ३ ।।\nददर्श कृष्णस्तत्रैव दुर्गां दुर्गतिनाशिनीम् ।\nसरस्वतीं च सावित्रीं रतिं च रोहिणीं सतीम् ।। ४ ।।\nदेवपत्नीं राजपत्नीं मुनिपत्नीं पतिव्रताम् ।\nरत्नमिहानस्थां च रत्नभूषणभूषिताम् ।। ५ ।।\nउत्तस्थुराराद्दृष्ट्वा च श्रीकृष्णं जगतीपतिम् ।\nरत्नसिहासने रम्ये वारयामास तां मुदा ।। ६ ।।\nस्तुतिं चक्रुश्च देवाश्च मुनिपत्न्यश्च माधवम् ।\nपुटाञ्जलियुतास्तत्र त्रमेण च पृधक्पृथक् ।। ७ ।।\nभोजयामास राज्ञी च वरेण सह कन्यकाम् ।\nसकर्पूरं सताम्बूलं प्रददौ वासितं जलम् ।। ८ ।।\nदुर्गा कृष्णाय प्रददौ तत्र मङ्गलपत्रिकाम् ।\nसर्वासामाज्ञया देवी पठेति तमुवाच सा ।। ९ ।।\nपपाठ पत्रिकां कृष्णो देवीसंसदि सस्मितः ।\nलक्ष्मी सरस्वती दुर्गा सावित्री राधिका सती ।। १० ।।\nतुलसी पृथिवी गङ्गाऽरुन्धति यमुनाऽदितिः ।\nशतरूपा च सीता च देवहूतिश्च मेनका ।। ११ ।।\nदैव्यश्चैताश्च दंपत्योः कुर्वन्तु परम् ।\nपपाठ चेति कृष्णश्च शुश्रुवुर्जहसुश्च ताः ।। १२ ।।\nपार्वत्युवाचरुक्मिणीं रुक्मिणीकान्त त्वां पश्यन्तीं च सस्मिताम् ।\nपश्य प्रौढां रुपवतीं सुन्दरीं नवयौवनाम् ।। १३ ।।\nशच्युवाच\nतव योग्या च युवती रत्नभूषणभूषिता ।\nत्वां प्रार्थयन्ती सुचिरमवमन्यान्यमीश्वरम् ।। १४ ।।\nसावित्र्युवाच\nयथा वरस्तथा कन्या विधिना योजिता पुरा ।\nविदग्धाया विदग्धेन सर्वत्र संगमः शुभः ।। १५ ।।\nरत्युवाच\nईश्वरेण परीहासं का वा कर्तुं क्षमा भुवि ।\nध्यानासाध्यो दुराराध्यश्चावमन्यान्यमीश्वरम् ।। १६ ।।\nगायत्र्युवाच\nयथा वरस्तथा कन्या चाक्षुब्धे भैष्मके गृहे ।। १७ ।।\nरोहिण्युवाच\nसत्यं ब्रूहि जगन्नाथ कामिनीनां च संसदि ।\nकीदृशी राधिका रम्या रुक्मिणी चापि कीदृशी ।। १८ ।।\nसरस्वत्युवाच\nराधायां यादृशी प्रीती रुक्मिण्यां नैव तादृशी ।\nसा सङ्गिनी पूर्वकाले सर्वक्रीडासु वर्धिनी ।। १९ ।।\nप्राणाधिष्ठातुदेवी सा पञ्चप्राणाधिका सती ।\nरुक्मिणी कमला साक्षात्संपदामधिदेवता ।। २० ।।\nसर्वशक्तिस्वरूपा च कृष्णस्य परमात्मनः ।\nबुद्धेरप्यधिदेवी च दुर्गा नारायणी परा ।। २१ ।।\nदेवाधिष्ठातृदेवी त्वं सावित्री वेदमातृका ।\nविद्याधिदेवताऽहं च ततोऽन्याश्च कलाकलाः ।। २२ ।।\nन ब्रह्मणि शिवे शेषे गणेशे च दिनेश्वरे ।\nन भक्तेषु च पद्मायां न शिवायां च मय्यपि ।। २३ ।।\nप्रसादो यादृशस्तस्यामन्येषु च न तादृशः ।\nत्रैलोक्ये पृथिवी धन्या सुपुण्यं भारतं यतः ।। २४ ।।\nतत्र वृन्दावनं धन्यं राधापादाब्जचिह्नितम् ।\nसर्वासामपि देवीनां राधा पुण्यवती सती ।। २५ ।।\nराधापादाब्जनखरे ददौ स्निग्धमलक्तकम् ।\nअयमेवमिति श्रुत्वा जहसुः सर्वयोषितः ।। २६ ।।\nध्यायन्ते दूर्तः सर्वा राधा वक्षःस्थलस्थिता ।\nतस्माद्राधां नमस्कृत्य तुलनां मन्यते किल ।। २७ ।।\nसरस्वतीवचः श्रुत्वा सावित्री पार्वती सती ।\nअन्याश्च योषितः सर्वाः साध्वित्यूचुश्च संसदि ।। २८ ।।\nलोपामुद्राऽनसूया चाप्यहल्याऽरुन्धती तथा ।\nसर्वास्ता मुनिपत्न्यश्च रभसं चक्रुरीश्वरम् ।। २९ ।।\nअथ देवांश्च भूपांश्च मुनीद्रांश्चापि भीष्मकः ।\nपूजयामास विधिना भोजयामास सादरम् ।। ३० ।।\nखाद्यतां लोका दीयतां दीयतामिति ।\nशब्दो बभूव नगरे वाद्यसंगीतमङ्गलैः ।। ३१ ।।\nअथ प्रभाते ब्रह्मेशसेषास्त्रिदशास्तथा ।\nयानमारोहणं भूपाश्चक्रिरे च त्वरान्विताः ।। ३२ ।।\nराजा महोग्रसेनश्च वसुदेवस्त्वरान्वितः ।\nकारयामास यात्रां च श्रीकृष्णं रुक्मिणीं सतीम् ।। ३३ ।।\nसुभद्रा रुक्मिणीमाता कन्यां कृत्वा स्ववक्षसि ।\nरुरोदोच्चैस्तत्सखीभिर्बान्धवैरित्युवाच सा ।। ३४ ।।\nसुभद्रोवाच\nक्व यासि मां परित्यज्य वत्से मातरमीश्वरीम् ।\nकथं जीवामि त्वां त्यक्त्वा कथं त्वं वाऽपि जीवसि ।। ३५ ।।\nमहालक्ष्मीर्मम गृहात्कन्यारूपा च मायया ।\nवसुदेवालयं यासि वासुदेवप्रिया सतीः ।। ३६ ।।\nइत्युक्त्वा कन्यकां शोकात्सिषेव नेत्रजैर्जलैः ।\nभीष्मकः साश्रुनेत्रश्च कन्यां कृष्णे समर्प्य च ।। ३७ ।।\nतं च कृत्वा परीहारं रुरोदोच्चैरतीव सः ।\nरुरोद रुक्मिणी देवी श्रीकृष्णश्चापि मायया ।। ३८ ।।\nरथमारोपयामास वसुदेवः सुतं वधूम् ।\nएतस्मिन्नन्तरे राजा जामात्रे यौतुकं ददौ ।। ३९ ।।\nगचेन्द्राणां सहस्रं च षङ्गुणं च तुरंगमम् ।\nदासीनां च सहस्रं च किंकराणां शतं शतम् ।। ४० ।।\nरत्नानां च सहस्रं चैवामुल्यरत्नभूषणम् ।\nस्वर्णानां परिशुद्धानां पञ्चलक्षं च सादरम ।। ४१ ।।\nतोयभोजनपात्राणि कुतानि विश्वकर्मणा ।\nसौवर्णानि च रम्याणि सुरभीः प्रददौ मुदा ।। ४२ ।।\nदुग्धवतीनां धेनुनां सवत्सानां सहस्रकम् ।\nअमूल्यानि च रम्याणि वह्निशुद्धांशुकानि च ।। ४३ ।।\nवसुदेवश्चोग्रसेनो देवैश्च मुनीभिः सह ।\nप्रहृष्टवदनः शीघ्रं द्वारकाभिसुखं ययौ ।। ४४ ।।\nप्रविश्य स्वपुरीं रम्या कारयामास मङ्गलम् ।\nवाद्यं च वादयामास सुन्दरं सुमनोहरम् ।। ४५ ।।\nदेवकी रोहिणी रम्या यशोदा नन्दगेहिनी ।\nअदितिश्च दितिश्चैव तथा च वरकामिनी ।। ४६ ।।\nश्रीकृष्णं रुक्मिणीं रम्यां विलोक्य च पुनः पुनः ।\nगृहं प्रवेशयामास कारयामास मङ्गलम् ।। ४७ ।।\nचतुर्विधं भोजयित्वा देवांश्च मुनिपुंगवान् ।\nनृपांश्च बान्धवांश्चैव परीहारं चकार च ।। ४८ ।।\nभट्टेभ्यो ब्राह्मणेभ्योऽपि ददौ रत्नादिकं मुदा ।\nतांश्चपि भोजयामास परितुष्टांश्च सस्मितान् ।। ४९ ।।\nएवं भुक्त्वा धनं लब्ध्वा ययुः सर्वे गृहं मुदा ।\nमङ्गलं कारयामास वसुदेवस्य वल्लभा ।। ५० ।।\nइति श्रीब्रह्मo महाo श्रीकृष्णजन्मखo उत्तo नारादनाo रुक्मिण्यु-\nद्वाहो नाम नवाधिकशततमोऽध्यायः ।। १०९ ।।"
  }
]
[
  {
    "text": "अथ त्रयोविंशत्यधिकशततमोऽध्यायः\nनारद उवाच\nगणेशपूजनाख्यानं पुराणेषु च दुर्लभम् ।\nश्रुतं तद्ब्रह्मणो वक्त्रात्सामान्यं च समासतः ।। १ ।।"
  },
  {
    "text": "महिमानं गणपतेः सर्वबूज्येश्वरस्य च ।\nव्यासेन श्रोतुमिच्छामि योगीन्द्राणां गुरोर्गुरोः ।। २ ।।"
  },
  {
    "text": "सिद्धाश्रमे महापूज त्रैलोक्यस्थैः कृता पुरा ।\nराधामाधवयोस्तत्र पुनः संमीलरं पुरा ।। ३ ।।"
  },
  {
    "text": "अतीते वर्षशतके श्रीदाम्नः शापमोक्षणे ।\nआदौ चकार पूजां च सा च राधा कथं मुने ।। ४ ।।"
  },
  {
    "text": "स्थितेषु च सुरेन्द्रेषु ब्रह्मविष्णुशिवादिषु ।\nनागेन्द्रे च स्थिते शेषे नागेषु च महत्सु च ।। ५ ।।"
  },
  {
    "text": "राजेन्द्रेषु च भूमौ च बलिष्ठेष्वसुरेषु च ।\nगन्धर्वेषु च रक्षःसु चान्येषु बलवत्सु च ।। ६ ।।"
  },
  {
    "text": "विस्तरेण महाभाग तन्मे व्याख्यातुमर्हसि ।। ७ ।।"
  },
  {
    "text": "नारायण उवाच\nत्रेलोक्ये पृथिवी धन्या मान्या पुण्यवती सती ।\nतत्र भारतवर्षं च कर्मणां फलदं शुभम् ।। ८ ।।"
  },
  {
    "text": "धन्यं यशस्यं पूज्यं च पुण्यक्षेत्रे च भारते ।\nसिद्धाश्रमं महापुण्यक्षेत्रं मोक्षप्रदं शुभम् ।। ९ ।।"
  },
  {
    "text": "सनत्कुमारो भगवांस्तत्र सिद्धो बभूव ह ।\nस्वयं विधाता तत्रैव तप्त्वा सिद्धो बभूव ह ।। १० ।।"
  },
  {
    "text": "योगीन्द्राश्च मुनीन्द्राश्च सिद्धेन्द्राः कपिलादयः ।\nशतक्रन्तून्महेन्द्रश्च तत्र कृत्वा बभूव ह ।। ११ ।।"
  },
  {
    "text": "तेन सिद्धाश्रमं नाम सर्वेषामपि दुर्लभम् ।\nअधिष्ठानं गणेशस्य तत्रेव सततं मुने ।। १२ ।।"
  },
  {
    "text": "अमूल्यरत्ननिर्माणगणेशप्रतिमां शुभाम् ।\nवैशाख्यां पूर्णिमायां च पूजां कुर्वन्ति देवताः ।। १३ ।।"
  },
  {
    "text": "नागाश्च मानवाश्चैव दैत्या गन्धर्वराक्षसाः ।\nसिद्धेन्द्राश्च मुनीन्द्राश्च योगीन्द्राः सनकादयाः ।। १४ ।।"
  },
  {
    "text": "तत्राऽऽजगाम शंभुश्च पार्वत्वा सह शंकरः ।\nसगणः कार्तिकेयश्च स्वयं ब्रह्मा प्रजापतिः ।। १५ ।।"
  },
  {
    "text": "तत्राऽऽजगाम शेषश्च नागेन्द्रैः सह सत्वरम् ।\nतज्ञाऽऽजग्मुः सुराः सर्वे मनवो मृनयस्तथा ।। १६ ।।"
  },
  {
    "text": "आजग्मुस्ते नृपाः सर्वे पूजार्थं हृष्टमानसाः ।\nआययौ भगवान्कृष्णो द्वारकावासिभिः सह ।। १७ ।।"
  },
  {
    "text": "आजगाम तथा नन्दः सार्धं गोकुलवासिभिः ।\nगोपीत्रिशतकोटीभिर्गोलोकवासिभिः सह ।। १८ ।।"
  },
  {
    "text": "गचेन्द्रकोटितुल्याभिर्बलिष्ठाभिः सहाऽऽलिभिः ।\nआययौ सुन्दरी राधा कृष्णप्राणाधिदेवता ।। १९ ।।"
  },
  {
    "text": "रासेश्वरी सुरसिका शतवर्षे गते सति ।\nसुस्नाता मुदती शुद्धा धृत्वा धौते च वाससी ।। २० ।।"
  },
  {
    "text": "संयता सा निराहारा गत्वा च मणिमण्डपम् ।\nसुप्रक्षालितपादाब्जा कान्ता भुवनपावनी ।। २१ ।।"
  },
  {
    "text": "श्रीकृष्णप्रीतिकामाऽथ सुसंकल्पं विधाय च ।\nगङ्गोदकेन हेरम्बं स्नापयामास भक्तितः ।। २२ ।।"
  },
  {
    "text": "ध्यार्न च सामवेदोक्तं चकार शुक्लपुष्पतः ।\nमाता चतुर्णां वेदानां वसोश्च जगतामपि ।। २३ ।।"
  },
  {
    "text": "बुद्धिरूपा भगवती ज्ञानिनां जननी परा ।\nध्यानात्मकं स्वपुस्रं तं परं ध्यानं चकार सा ।। २४ ।।"
  },
  {
    "text": "शर्वं लम्बोदरं स्थूलं ज्वलन्तं ब्रह्मतेजसा ।\nगजवक्त्रं वह्निवर्णमेकदन्तमनन्तकम् ।। २५ ।।"
  },
  {
    "text": "सिद्धानां योगिनामेव ज्ञानिनां च गुरोर्गुरुम् ।\nध्यातं मुनीन्द्रैर्देवेन्द्रैर्ब्रह्मेशशेषसंज्ञकैः ।। २६ ।।"
  },
  {
    "text": "सिद्धेन्द्रैर्मुनिभिः सद्भिर्भगवन्तं सनातनम् ।\nब्रह्मस्वरूपं परमं मङ्गलं मङ्गलालयम् ।। २७ ।।"
  },
  {
    "text": "सर्वविघ्नहरं शान्तं दातारं सर्वसंपदाम् ।\nभवाब्धिमायापोतेन कर्णधारं च कर्मिणाम् ।। २८ ।।"
  },
  {
    "text": "शरणागतदीनार्तपरित्राणपरायणम् ।\nध्यायेद्ध्यानात्मकं साध्यं भक्तेशं भक्तवत्सलम् ।। २९ ।।"
  },
  {
    "text": "इति ध्यात्वा स्वशिरसि दत्त्वा पुष्पं पुनः सती ।\nसर्वाङ्गशोधनं न्यासं वेदोक्तं च चकार सा ।। ३० ।।"
  },
  {
    "text": "पुनश्च ध्यात्वा ध्यानेन तेनैव शुभदायिना ।\nददौ पुष्पं पादपद्मे राधा लम्बोदरस्य च ।। ३१ ।।"
  },
  {
    "text": "सप्ततीर्थोदकेनैव शीतेन वासितेन च ।\nददौ पाद्यं पादपद्मे तैः पद्मादिभिरर्चिते ।। ३२ ।।"
  },
  {
    "text": "दूर्वाक्षतैः शुक्लपुष्पैः सुगन्धिचन्दनोदकैः ।\nअर्घ्यं ददौ तच्छिरसि स्वयं गोलोकवासिनी ।। ३३ ।।"
  },
  {
    "text": "सचन्दनं स्ग्धिमाल्यं पारिजातस्य सुन्दरम् ।\nददौ गले गणेशस्य स्वयं रासंश्वरी मुदा ।। ३४ ।।"
  },
  {
    "text": "कस्तूरीकुङ्कुमाक्तं च सुगन्धि स्निग्धचन्दनम् ।\nसर्वाङ्गे प्रददौ तस्य वृन्दावनविनोदिनी ।। ३५ ।।"
  },
  {
    "text": "सुगन्धि शुक्लं पुष्पं च सुगन्ध चन्दनार्चितम् ।\nददौ तस्य पदाम्भोजे महापद्मलया सती ।। ३६ ।।"
  },
  {
    "text": "सुगन्धियुक्तं धूपं च पूतैर्वस्तुभिरन्वितम् ।\nददौ कृष्णप्रिया तस्मै जगतामीश्वराय च ।। ३७ ।।"
  },
  {
    "text": "दीपं घृतप्रदीप्तं च ध्वान्तविध्वंसकारणम् ।\nददौ तस्मै सुरेशाय परमाद्या सनातनी ।। ३८ ।।"
  },
  {
    "text": "नैवेद्य विविधं रम्यं सुस्वादु सुमनोहरम् ।\nचोष्यं चर्व्यं लेह्यपेये सुधातुल्यं चतुर्विधम् ।। ३९ ।।"
  },
  {
    "text": "फलानि च सुपक्वानि त्रैलोक्ये दुर्लभानि च ।\nमधुराणि च मूलानि ग्राम्यारण्यानि नारद ।। ४० ।।"
  },
  {
    "text": "तानि त्वन्यान्यसंख्यानि तिलानां लड्डुकानि च ।\nलड्डुकानि सुपक्वानि स्वादूनि सुरसानि च ।। ४१ ।।"
  },
  {
    "text": "यवगोधूमचूर्णानां पक्वानि पिष्टकानि च ।\nघृताक्तानि च रम्याणि शर्करासहितानि च ।। ४२ ।।"
  },
  {
    "text": "स्वास्तिकानां लड्डुकानि स्थूलानि सुन्दराणि च ।\nभृष्टद्रव्यं च विविधमक्षतं शर्करान्वितम् ।। ४३ ।।"
  },
  {
    "text": "घृतकुल्यां दुग्धकुलयां मधुकुल्यं मनोहराम् ।\nगुडस्य दध्नः कुल्यां च पायसानां तथैव च ।। ४४ ।।"
  },
  {
    "text": "पिष्टकानां स्वस्तिकानां रम्भाणां राशिरेव च ।\nमिष्टव्यञ्जनयुक्तानि शाल्यन्नानि शुभानि च ।। ४५ ।।"
  },
  {
    "text": "ददौ तस्मै सुरेशाय कृष्णप्राणाधिदेवता ।\nअमूल्यरत्ननिर्माणं रम्यं सिंहासनं वरम् ।। ४६ ।।"
  },
  {
    "text": "ददौ विघ्नपिनाशाय विराजतटवासिनी ।\nसूक्ष्मवस्त्रयुगं रम्यममूल्यं वह्निशुद्धकम् ।। ४७ ।।"
  },
  {
    "text": "ददौ शैलात्मजायैव शतशृङ्गनिवासिनी ।\nविशुद्धसर्पिषा युक्तं निर्मलं मधुरं मधु ।। ४८ ।।"
  },
  {
    "text": "मधुपर्कं ददौ तस्मै वृन्दावननिवासिनी ।\nताम्बूलं च वरं रम्यं कर्पूरादिसुवासितम् ।। ४९ ।।"
  },
  {
    "text": "सर्वसंपत्प्रदात्रे च वृषभानसुता ददौ ।\nसप्ततीर्थोदकं शुद्धं सुसितं सुवासितम् ।। ५० ।।"
  },
  {
    "text": "पानार्थ च जलं तस्मै ददौ गौपोश्वरी मुदा ।\nअमूल्यं दुर्लभं चैव विशुद्धं श्वेतचामरम् ।। ५१ ।।"
  },
  {
    "text": "ददौ तस्मै परेशाय मूलप्रकृतिरीश्वरी ।\nअमूल्यरत्ननिर्माणं मुक्तामाणिक्यहीरकैः ।। ५२ ।।"
  },
  {
    "text": "परिष्कृतं सुतल्पं च पुष्पचन्दनचर्चितम् ।\nसितसूक्ष्माशुकेनैव परितश्च परिष्कृतम् ।। ५३ ।।"
  },
  {
    "text": "ददौ शिवात्मजायैव कृष्णवक्षःस्थलस्थिता ।\nदत्त्वा च कामधेनुं च सवत्सां वाञ्छितप्रदाम् ।। ५४ ।।"
  },
  {
    "text": "कृत्वाऽतीव परीहारं वृन्दा पुष्पाञ्जलिं ददौ ।\nदिव्येन मूल्मनुना सबीजेनोज्ज्वलेन च ।। ५५ ।।"
  },
  {
    "text": "ददौ षोडशोपचारं कालिन्दीकुलवासिनी ।\nॐ गं गौं गणपतये विघ्नविनाशिने स्वाहा ।। ५६ ।।"
  },
  {
    "text": "इत्येवमेव मन्त्रं च गाणेशं षोडशाक्षरम् ।\nसा जजाप सहस्रं च परं सल्पतरुं वरम् ।। ५७ ।।"
  },
  {
    "text": "तुष्टाव परया भक्त्या भक्तिनम्रात्मकंधरा ।\nसाश्रुनेत्रा पुलकिता स्तोत्रेण कौथुमेन च ।। ५८ ।।"
  },
  {
    "text": "राधिकोवाच\nपरं धाम परं ब्रह्म परेशं परमेश्वरम् ।\nविघ्ननिघ्नकरं शान्तं पुष्टं कान्तमनन्तकम् ।। ५९ ।।"
  },
  {
    "text": "सुरासुरेन्द्रैः सिद्धेन्द्रैः स्तुतं स्तौमि परात्परम् ।\nसुरपद्मदिनेशं च गणेशं मङ्गलायनम् ।। ६० ।।"
  },
  {
    "text": "इदं स्तोत्रं महापुण्यं विघ्नशोकहरं परम् ।\nयः पठेत्प्रातरुत्थाय सर्वविघ्नात्प्रमुच्यते ।। ६१ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo त्रयोविंशत्य-\nधिकशततमोऽध्योयः ।। १२३ ।।"
  }
]
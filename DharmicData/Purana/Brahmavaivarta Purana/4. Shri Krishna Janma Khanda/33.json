[
  {
    "text": "श्रीकृष्ण उवाच ।।\nकृत्वा ब्रह्मा हरेः स्तोत्रं तस्थौ तस्याः समीपतः ।।\nमनोमत्तगजेन्द्रं च कामासक्तं निवारयन् ।। १ ।।\nदिव्यज्ञानांकुशे नैव मया दत्तेन राधिके ।।\nउवाच मोहिनी तं च परिहासपरं वचः ।। २ ।।\nमोहिन्युवाच ।। इङ्गितेनैव नारीणां सद्यो मत्तं भवेन्मनः ।।\nकरोत्याकृष्य संभोगं यः स एवोत्तमो विभो ।। ३ ।।\nज्ञात्वा स्फुटमभिप्रायं नार्या संप्रेषितो हि यः ।।\nपश्चात्करोति शृङ्गारं पुरुषः स च मध्यमः ।। ४ ।।\nपुनःपुनः प्रेषितश्च स्त्रिया कामार्तया च यः ।।\nतया न लिप्तो रहसि स क्लीबो न पुमानहो ।।५।।\nगृही तपस्वी कामी वा त्यजेत्स्त्रियमुपस्थिताम् ।।\nव्रजेत्परत्र नरकमपूज्यश्च भवेदिह ।।६।।\nनष्टश्रीर्भ्रष्टरूपश्च भ्रष्टबुद्धिर्भवेद् ध्रुवम्।।\nस सद्यः क्लीबतां याति ब्रह्मञ्छापेन योषितः।।७।।\nउत्तिष्ठ जगतीनाथ पारं कुरु स्मरार्णवे ।।\nनिमग्नां दुस्तरे घोरे कर्णधार भयानके ।।८।।\nअतीव निर्जनस्थाने सर्वजन्तुविवर्जिते ।।\nसुगन्धिवायुना रम्ये पुंस्कोकिलरुतश्रुते ।। ९ ।।\nसततं त्वन्मनस्कां मां दासीं जन्मनि जन्मनि ।।\nक्रीणीहि रतिपण्येनामूल्यरत्नेन सत्वरम् ।।4.33.१० ।।\nइत्युक्त्वा मोहिनी सद्यो जगत्स्रष्टुश्च ब्रह्मणः ।।\nविचकर्ष वरं वस्त्रं सस्मिता कामविह्वला ।। ११ ।।\nविज्ञाय समयं धाता तामुवाच भयातुरः ।।\nपीयूषतुल्यं वचनं वरं विनयपूर्वकम् ।। १२ ।।\nब्रह्मोवाच ।।\nशृणु मोहिनि मद्वाक्यं सत्यसारं हितं स्फुटम् ।।\nन कुरु त्वं च त्रैलोक्ये स्त्रीजातीनामपत्रपाम् ।। १३ ।।\nत्यज मामम्बिके पुत्रं वृद्धं निष्काममेव च ।।\nत्वत्कर्मयोग्यरसिकं युवानं पश्य सुस्मिते ।। १४ ।।\nनिषेकाल्लभते पत्नी गुरुं भर्तुः शुभाशुभम् ।।\nमन्त्रशिल्पमपत्यं च सर्वमेतन्न यत्नतः ।। १५ ।।\nत्वया सह मम रते निबन्धो नास्ति सुव्रते ।।\nक्षुद्रं महद्वा यत्कर्म सर्वदैवनिबन्धकम् ।।१६।।\nइत्युक्तवन्तं ब्रह्माणं स्मरन्तं मत्पदाम्बुजम्।।\nविचकर्ष पुनर्वेश्या कामेन हतचेतना ।।१७।।\nएतस्मिन्नन्तरे शीघ्रं स्थानं तत्सुमनोहरम्।।\nआजग्मुर्मुनयः सर्वे ज्वलन्तो ब्रह्मतेजसा ।।१८।।\nअत्रिः पुलस्त्यः पुलहो वसिष्ठः क्रतुरंगिराः।।\nभृगुर्मरीचिः कपिलो वोढुः पञ्चशिखो रुचिः ।। १९ ।।\nआसुरिश्च प्रचेताश्च स्वयं शुक्रो बृहस्पतिः ।।\nउतथ्यः करकः कण्वः कश्यपो गौतमस्तथा ।। 4.33.२० ।।\nसनकश्च सनन्दश्च कर्दमश्च सनातनः ।।\nसनत्कुमारो भगवान्योगिनां परमो गुरुः ।। २१ ।।\nशातातपः पिप्पलश्च शंकुः शुक्रः पराशरः ।।\nमार्कण्डेयो लोमशश्च मृकण्डुश्च्यवनस्तथा ।। २२ ।।\nदुर्वासाश्च जरत्कारुरास्तीकश्च विभाण्डकः ।।\nऋष्यशृङ्गो भरद्वाजो वामदेवश्च कौशिकः ।। २३ ।।\nदृष्ट्वैतांश्च तपोनिष्ठानागतांश्च मुनीश्वरान् ।।\nतत्याज मोहिनी शीघ्रं व्रीडया कमलोद्भवम् ।। २४ ।।\nतत्रोवास जगद्धाता तद्धामपार्श्वतश्च सा ।।\nप्रणेमुर्मुनयस्तं च भक्तिनम्रात्मकन्धराः ।। २५ ।।\nआशिषं युयुजे ब्रह्मा वासयामास तान्विभुः ।।\nतेषु मध्ये प्रजज्वाल यथा तारासु चन्द्रमाः ।। २६ ।।\nपप्रच्छुर्मुनयो देवं कथमेषा तवान्तिके।।\nस्वर्वेश्यानां च प्रवरा मोहिनीत्येवमेव च ।। २७ ।।\nश्रुत्वा मुनीनां वचनमुवाच तान्प्रजापतिः ।।\nस्त्रीजातीनां च वचनं लज्जाच्छादनमेव च ।। २८ ।।\n।। ब्रह्मोवाच ।।\nअपूर्वं नृत्यगीतं च चिरं कृत्वा शुभावहा ।।\nउवासेयं परिश्रान्ता यथा कन्या पितुः पुरः ।।\nइत्युक्त्वा जगतां धाता जहास मुनि संसदि ।। २९ ।।\nजहसुर्मुनयः सर्वे सर्वज्ञास्तत्र राधिके ।।\nसर्वं रहस्यं विज्ञाय जगत्स्रष्टुश्च मानसम् ।। 4.33.३० ।।\nसद्यश्चुकोप कुलटा हास्यव्याजेन संसदि ।।\nसर्वाङ्गकम्पमाना सा कुलटा कुटिलानना ।। ३१ ।।\nरक्तपङ्कजनेत्रा च कोपप्रस्फुरिताधरा ।।\nउत्थाय च सभामध्ये तेषां च पुरतः स्थिता ।।\nसंबोध्योवाच ब्रह्माणं मृत्युकन्या यथा रुषा ।। ३२ ।।\nमोहिन्युवाच ।।\nअये ब्रह्मञ्जगन्नाथ वेदकर्ता त्वमेव च ।। ३३ ।।\nकिं वा वेदप्रणिहितं कर्म किं तद्विपर्ययम् ।।\nविचारं मनसा स्वेन कुरु वेदविदां गुरो ।। ३४ ।।\nस्वकन्यायां यत्स्पृहा स कथं हससि नर्तकीम् ।।\nनिर्मिताऽहमीश्वरेण स्वर्वेश्या सर्वगामिनी ।। ३५।।\nसतां कर्म विरुद्धं यत्तदत्यन्तविडम्बनम् ।।\nदासीतुल्यां विनीतां च दैवेन शरणागताम् ।। ३६ ।।\nयतो हससि गर्वेण ततोऽपूज्यो भवाचिरम् ।।\nअचिराद्दर्पभङ्गं ते करिष्यति हरिः स्वयम् ।। ३७ ।।\nनिबोध वचनं ब्रह्मन्वेश्यायाश्च तु सांप्रतम् ।।\nतवैव वचनं स्तोत्रं गृह्णाति यो नरः सदा ।। ३८ ।।\nभविता तस्य विघ्नश्च स यास्यत्युपहास्यताम् ।।\nभविता वार्षिकी पूजा देवतानां युगेयुगे ।। ३९ ।।\nतव माघ्यां च संक्रान्त्यां न भविष्यति सा पुनः ।।\nकल्पान्तरेऽत्र कल्पे वा देहे देहांतरेऽत्र वा ।। 4.33.४० ।।\nपुनः पूजा न भविता या गता सा गतैव च ।।\nइत्युक्त्वा मोहिनी शीघ्रं जगाम मदनालयम् ।। ४१ ।।\nतेन सार्द्धं रतिं कृत्वा बभूव विज्वरा पुनः ।।\nपश्चात्सा चेतनां प्राप्य विललाप भृशं पुनः ।। ४२ ।।\nअयं कथं मया शप्तो जगद्विधिरतिप्रियः ।।\nस्वर्वेश्यायां गतायां च मुनयो दुःखिता भृशम् ।। ४३ ।।\nस्वयं विधाता जगतां चकम्पे नतकन्धरः ।।\nउपायं मुनयस्तस्मै ददुः कल्याणकारिणः ।। ४४ ।।\nशरणं व्रज वैकुण्ठमित्युक्त्वा ते गृहान्ययुः ।।\nब्रह्मा जगाम शरणं मम मूर्त्यन्तरं परम् ।। ४५ ।।\nशान्तं तं कमलाकान्तं श्यामं नारायणाभिधम्।।\nगत्वा विषष्णवदनः प्रणम्य च चतुर्भुजम् ।। ४६ ।।\nतत्रोवास जगत्कर्ता नातिदूरे समीपतः ।।\nरहस्यं कथयामास शुष्ककण्ठोष्ठतालुकः ।। ४७ ।।\nदीनबन्धुं दयासिन्धुं विपत्तारणकारणम् ।।\nश्रुत्वा रहस्यं तत्सर्वं प्रहस्योवाच तं विभुः ।।\nसत्यं सारं हितं वाक्यं जगतां च सुखावहम् ।। ४८ ।।\nश्रीनारायण उवाच ।।\nस्वयं त्वं वेदविदसि विदुषां च गुरोर्गुरुः ।। ४९ ।।\nत्वया कृतं च यत्कर्म इह केन न तत्कृतम् ।।\nस्त्रीजातिः प्रकृतेरंशा जगतां बीजरूपिणी ।। 4.33.५० ।।\nस्त्रीणां विडम्बनेनैव प्रकृतेश्च विडम्बनम् ।।\nन तद्भारतवर्षं च पुण्यक्षेत्रमनुत्तमम् ।। ५१ ।।\nक्रीडाक्षेत्रे ब्रह्मलोके कस्तवेन्द्रियनिग्रहः ।।\nयदि तद्भारते दैवात्कामिनी समुपस्थिता ।। ५२ ।।\nस्वयं रहसि कामार्ता न सा त्याज्या जितेन्द्रियैः ।।\nत्यक्त्वा परत्र नरकं व्रजेदतिविडम्बितः ।। ५३ ।।\nभवेदेव हि दुःखार्ता शापं दद्याच्च तं ध्रुवम् ।।\nविहाय स्वकलत्रं च यो गृह्णाति परस्त्रियम् ।। ५४ ।।\nलोभात्कामसुखाद्वाऽपि सोऽधमो नात्र संशयः ।।\nपातयित्वा स च पतेद्दश पूर्वान्दशापरान् ।। ५५ ।।\nत्यक्त्वा स्वस्वामिनं या च परं गच्छति कामतः ।।\nन पुमान्न च वेश्या च कुलस्त्री तत्र दुष्यति ।। ।। ५६ ।।\nउपायेन च या साध्यं करोति परपूरुषम् ।।\nतिष्ठत्येवान्धकूपे सा यावच्चन्द्रदिवाकरौ ।। ५७ ।।\nस्वर्वेश्या च दिवं याति सततं कुलधर्मतः ।।\nध्रुवं भवेत्सोऽपराधी तस्या अप्यवमानतः ।। ५८ ।।\nतमुपायं करिष्यामि शप्तो यत्र विशुद्ध्यति ।।\nक्षणं तिष्ठ जगन्नाथ पापिनश्च भवार्णवे ।। ५९ ।।\nएतस्मिन्नंतरे कश्चिदाजगाम हरेः पुरः ।।\nद्वारपालः शीघ्रगामीत्युवाच नतकन्धरः ।। 4.33.६० ।।\nद्वारपाल उवाच ।।\nअन्यब्रह्माण्डाधिपतिर्ब्रह्मा दशमुखः स्वयम् ।।\nद्वारे तिष्ठन्महाभक्तस्त्वां द्रष्टुं स्वयमागतः।। ६१ ।।\nद्वारपालवचः श्रुत्वा स चैवानुमतिं ददौ ।।\nद्वारपालाज्ञया ब्रह्मा तुष्टावागत्य भक्तितः ।। ६२।।\nस्तोत्रैरतिविचित्रैश्च चतुर्वक्त्राऽश्रुतैरहो ।।\nस्तुत्वोवासाज्ञया विष्णोः कृत्वा पश्चाच्चतुर्मुखम् ।। ६३ ।।\nनारायणो द्वारपालानित्युवाच चतुर्भुजान् ।।\nआगन्तुकं जनमपि प्रवेशयत सादरम् ।। ६४ ।।\nएतस्मिन्नन्तरे तत्र वृन्दावनविनोदिनि ।।\nआजगामातिप्रणतो ब्रह्मा शतमुखः स्वयम् ।। ।। ६५ ।।\nदिव्यैः स्तोत्रैश्च तुष्टाव निगूढमतिसुन्दरैः ।।\nस्तुत्वोवास वरैः स्तोत्रैः सर्वेषामश्रुतैरहो ।। ६६ ।।\nतदनन्तरयोरग्रे भक्तस्य शतमुखः स्वयम् ।।\nजगद्विधौ सभायां च तत्र तिष्ठति तत्क्षणे ।। ६७ ।।\nआजगामान्यब्रह्माण्डाधिपो ब्रह्मा हरेः पुरः ।।\nसहस्रवदनः श्रीमान्भक्त्या नम्रात्मकन्धरः ।। ६८ ।।\nस्तुत्वोवास वरैः स्तोत्रैः सर्वेषामश्रुतैरहो ।।\nतं च पप्रच्छ सर्वेषां ब्रह्माण्डानां च ब्रह्मणाम् ।। ।। ६९ ।।\nवार्ता विषयिणां चैव सुराणां च क्रमेण च।।\nचतुर्मुखस्य तान्दृष्ट्वा दर्पभङ्गो बभूव ह ।। 4.33.७० ।।\nआत्मानं विष्णुसदृशं मन्यमानस्य दर्पतः ।।\nअन्यान्न दर्शयामास ब्रह्माण्डस्थान्विधीन्हरिः ।। ७१ ।।\nदृष्ट्वा च कृपया तत्र मृततुल्यं चतुर्मुखम्।।\nयावन्ति गात्रलोमानि सन्ति नारायणस्य मे।।७२।।\nतत्प्रमाणाश्च ब्रह्माण्डा ब्रह्माणः सन्ति सन्ततम्।।\nनारायणं प्रणम्याशु जग्मुस्ते स्वालयं प्रति।।७३।।\nस मेने विधिरात्मानमत्यल्पविषयाधिपम् ।।\nपप्रच्छ प्रणतं विष्णुर्लज्जानम्रचतुर्मुखम् ।। ७४ ।।\nवद तत्किमिदं दृष्टं स्वप्नवद्भवताऽधुना ।।\nनारायणवचः श्रुत्वा विधिरित्युक्तवांस्तदा ।।७५।।\nभूतं भव्यं भविष्यं च तव मायासमुद्भवम् ।।\nइत्येवमुक्त्वा स विधिस्तस्थौ संसदि लज्जया ।।\nसर्वान्तर्यामी भगवांस्तस्योपायं विनिर्ममे ।। ७६ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे मोहिनीशापब्रह्मदर्पभंगो नाम त्रयस्त्रिंशोऽध्यायः ।। ३३ ।।"
  }
]
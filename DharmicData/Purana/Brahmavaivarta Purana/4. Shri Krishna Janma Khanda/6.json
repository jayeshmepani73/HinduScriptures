[
  {
    "text": "श्रीनारायण उवाच ।। ।।\nध्यात्वा स्तुत्वा च तिष्ठंतो देवास्ते तेजसः पुरः ।।\nददृशुस्तेजसो मध्ये शरीरं कमनीयकम् ।। १ ।।\nसजलांभोदवर्णाभं सस्मितं सुमनोहरम् ।।\nपरमाह्लादकं रूपं त्रैलोक्यचित्तमोहनम् ।। २ ।।\nगंडस्थलकपोलाभ्यां ज्वलन्मकर कुण्डलम् ।।\nसद्रत्ननूपुराभ्यां च चरणांभोजराजितम् ।। ३ ।।\nवह्निशुद्धहरिद्राभामूल्यवस्त्रविराजितम् ।।\nमणिरत्नेंद्रसाराणां स्वेच्छा कौतुकनिर्मितैः ।। ४ ।।\nभूषितं भूषणै रम्यैस्तद्रूपेणैव भूषितैः ।।\nविनोदमुरलीयुक्तबिंबाधरमनोहरम् ।। ५ ।।\nप्रसन्नेक्षणपश्यंतं भक्तानुग्रहकातरम् ।।\nसद्रत्नगुटिकायुक्तकवचोरःस्थलोज्ज्वलम् ।। ६ ।।\nकौस्तुभासक्तसद्रत्नप्रदीप्ततेजसोज्ज्वलम् ।।\nतत्र तेजसि चार्वंगीं ददृशू राधिकाभिधाम् ।। ७ ।।\nपश्यंतं सस्मितं कांतं पश्यंतीं वक्रचक्षुषा ।।\nमुक्तापंक्तिविनिंद्यैकदंतपंक्तिविराजिताम् ।। ।। ८ ।।\nईषद्धास्यप्रसन्नास्यां शरत्पंकजलोचनाम् ।।\nशरत्पार्वणचन्द्राभाविनिंदास्यमनोहराम् ।। ९ ।।\nबंधुजीवप्रभामुष्टाधरौष्ठरु चिराननाम् ।।\nरणन्मंजीरयुग्मेन पादांबुजविराजिताम् ।। 4.6.१० ।।\nमणींद्राणां प्रभामोषनखराजिविराजिताम् ।।\nकुङकुमाभासमाच्छाद्य पदाधोरागभूषिताम् ।। ११ ।।\nअमूल्यरत्नसाराणां रशनाश्रोणिभूषिताम् ।।\nहुताशनविशुद्धांशुकामूल्यज्वलितोज्ज्वलाम् ।। १२ ।।\nमहामणींद्रसाराणां किङ्किणीमध्यसंयुताम् ।।\nसद्रत्नहारकेयूरकरकंकणभूषिताम् ।। १३ ।।\nरत्नेंद्रसाररचितकपोलोज्ज्वलकुण्डलाम् ।।\nकर्णोपरि मणीन्द्राणां कर्णभूषणभूषिताम् ।। १४ ।।\nखगेंद्रचंचुनासाग्र गजेंद्रमौक्तिकान्विताम् ।।\nमालतीमालया वक्रकबरीभारशोभि ताम् ।। १५ ।।\nमालया कौस्तुभेंद्राणां वक्षःस्थलसुशोभिताम्।।\nपारिजातप्रसूनानां मालाजालोज्ज्वलांबराम् ।। १६ ।।\nरत्नांगुलीय निकरैः करांगुलिविभूषिताम् ।।\nदिव्यशंखविकारैश्च चित्ररागविभूषितैः ।।१७।।\nसूक्ष्मसूत्राकृतै रम्यैर्भूषिता शंखभूषणैः ।।\nसद्रत्नसारगुटिकाराजिसूत्रसुशोभिताम् ।। १८।।\nप्रतप्तस्वर्णवर्णाभामाच्छाद्य चारुविग्रहाम् ।।\nनितम्बश्रोणिललितां पीनस्तननतांबराम् ।।१९।।\nभूषितां भूषणैः सर्वैः सौंदर्येण विभूषितैः ।।\nविस्मितास्त्रिदशाः सर्वे दृष्ट्वा तामीश्वरीं वराम्।।\nतुष्टुवुस्ते सुराः सर्वे पूर्णसर्वमनोरथाः।।4.6.२०।।\n।। ब्रह्मोवाच ।।\nतव चरणसरोजे मन्मनश्चंचरीको भ्रमतु सततमीश प्रेमभक्त्या सरोजे ।।\nभुवनविभवभोगात्तापशांत्यौषधायसुदृढसु परिपक्वादेहिभक्ति चदास्यम् ।। २१ ।।\n।। शंकर उवाच ।। ।।\nभवजलनिधिमग्नम्बित्तमीनो मदीयो भ्रमति सततमस्मिन्घोरसंसार कूपे ।।\nविषयमतिविनिंद्यं सृष्टिसंहाररूपमपनय तव भक्तिं देहि पादारविंदे ।। २२ ।।\n।। धर्म उवाच ।।\nतव निजजनसार्द्धं संगमो मे मदीश भवतु विषयबंधच्छेदने तीक्ष्णखङ्गः।\nतव चरणसरोजे स्थानदानैकहेतुर्जनुषि जनुषि भक्तिं देहि पादारविन्दे ।।२३।।\nइत्येवं स्तवनं कृत्वा परिपूर्णैकसानसाः ।।\nकामपूरस्य पुरतस्तिष्ठतो राधिकापतेः ।। २४ ।।\nसुराणां स्तवनं श्रुत्वा तानु वाच कृपानिधिः ।।\nहितं तथ्यं च वचनं स्मेराननसरोरुहः ।। २५ ।।\n।। श्रीकृष्ण उवाच ।। ।।\nतिष्ठतागच्छत सुरा मदीया नात्र संशयः ।।\nशिवाश्रयाणां कुशलं प्रष्टुं युक्तं न सांप्रतम् ।। २६ ।।\nनिश्चिंता भवतात्रैव का चिंता वो मयि स्थिते।।\nस्थितोऽहं सर्वजीवेषु प्रत्यक्षोऽहं स्तवेन वै।।२७।।\nयुष्माकं यमभिप्रायं सर्वं जानामि निश्चितम् ।।\nशुभाशुभं च यत्कर्म काले खलु भविष्यति ।। २८ ।।\nमहत्क्षुद्रं च यत्कर्म सर्वं कालकृतं सुराः ।।\nस्वे स्वे काले च तरवः फलिताः पुष्पिणः सदा ।। २९ ।।\nपरिपक्वफलाः काले काले पक्वफलान्विताः ।।\nसुखं दुःखं विपत्संपच्छोकचिंताशुभाशुभम् ।। 4.6.३० ।।\nस्वकर्मफलनिष्ठं च सर्वकालेऽप्युपस्थितम् ।।\nन हि कस्य प्रियः को वा विप्रियो वा जगत्त्रये ।। ३१ ।।\nकाले कार्यवशात्सर्वे भवंत्येवाप्रियाः प्रियाः ।।\nराजानो मनवः पृथ्व्यां दृष्टा युष्माभिरत्र वै ।। ३२ ।।\nस्वकर्मफलपाकेन सर्वे कालवशं गताः ।।\nयुष्माकमधुना चैव गोलोके यत्क्षणं गतम् ।। ३३ ।।\nपृथिव्यां तत्क्षणेनैव सप्तमन्वतरं गतम् ।।\nइंद्राः सप्त गतास्तत्र देवेंद्र श्चाष्टमोऽधुना ।। ३४ ।।\nकालचक्रं भ्रमत्येव मदीयं च दिवानिशम् ।।\nइन्द्राश्च मानवा भूपाः सर्वे कालवशं गताः ।। ३५ ।।\nकीर्तिः पृथ्व्यां पुण्यमद्य कथामात्रावशेषितम् ।।\nअधुनाऽपि च राजानो दुष्टाश्च हरिनिंदकाः ।। ३६ ।।\nबभूवुर्बहवो भूमौ महाबल पराक्रमाः ।।\nसर्वे यास्यंति राजानः कालांतरवशं धुवम् ।। ३७ ।।\nउपस्थितोऽपि कालोऽयं वातो वाति निरंतरम् ।।\nवह्निर्दहति सूर्यश्च तपत्येव ममाज्ञया ।। ३८ ।।\nव्याधयः संति देहेषु मृत्युश्चरति जंतुषु ।।\nवर्षंत्येते जलधराः सर्वे देवा ममाज्ञया ।। ३९ ।।\nब्राह्मण्यनिष्ठा विप्राश्च तपोनिष्ठास्तपोधनाः ।। ब्र\nह्मर्षयो ब्रह्मनिष्ठा योगनिष्ठाश्च योगिनः ।। 4.6.४० ।।\nते सर्वे मद्भयाद्भीताः स्वकर्मधर्मतत्पराः ।।\nमद्भक्ताश्चैव निःशंकाः कर्मनिर्मूलकारकाः ।। ४१ ।।\nदेवाः कालस्य कालोऽहं विधाता धातुरेव च ।।\nसंहारकर्तुः संहर्ता पातुः पाता परात्परः ।। ४२ ।।\nममाज्ञयाऽयं संहर्ता नाम्रा तेन हरः स्मृतः ।।\nत्वं विश्वसृट् सृष्टिहेतोः पाता धर्मस्य रक्षणात् ।। ४३ ।।\nब्रह्मादितृणपर्यन्तं सर्वेषामहमीश्वरः ।।\nस्वकर्मफलदाताऽहं कर्मनिर्मूलकारकः ।। ४४ ।।\nअहं यान्संहरिष्यामि कस्तेषामपि रक्षिता ।।\nयानहं पालयिष्यामि तेषां हंता न कोऽपि वा ।। ४५ ।।\nसर्वेषामपि संहर्ता स्रष्टा पाताऽहमेव च ।।\nनाहं शक्तश्च भक्तानां संहारे नित्यदेहिनाम् ।। ४६ ।।\nभक्ता ममानुगा नित्यं मत्पादार्चनतत्पराः ।।\nअहं भक्तांतिके शश्वत्तेषां रक्षणहेतव ।। ४७ ।।\nसर्वे नश्यंति ब्रह्माण्डे प्रभवंति पुनःपुनः ।।\nन मे भक्ताः प्रणश्यन्ति निःशंकाश्च निरापदः ।। ४८ ।।\nअतो विपश्चितः सर्वे दास्यं वांछंति नो वरम् ।।\nये मां दास्यं प्रयाचंते धन्यास्तेऽन्ये च वंचिताः ।। ४९ ।।\nजन्ममृत्युजराव्याधि भयं च यमयातना ।।\nअन्येषां कर्मिणामस्ति न भक्तानां च कर्हिचित् ।। 4.6.५० ।।\nभक्ता न लिप्ताः पापेषु पुण्येषु सर्वक र्मिणः ।।\nअहं धुनोमि तेषां च कर्मभोगान्सुनिश्चितम् ।। ५१ ।।\nअहं प्राणश्च भक्तानां भक्ताः प्राणा ममापि च ।।\nध्यायंते ते च मां नित्यं तान्स्मरामि दिवानिशम् ।। ५२ ।।\nचक्रं सुदर्शनं नाम षोडशारं सुतीक्ष्णकम् ।।\nयत्तेजः षोडशांशोऽपि नास्ति सर्वेषु जीविषु ।। ९३ ।।\nभक्तान्तिके तु तच्चक्रं दत्त्वा रक्षार्थमीप्सितम् ।।\nन स्वास्थ्यं न च प्रीतिर्मे यामि तेषां च सन्निधिम् ।। ५४ ।।\nन मे स्वास्थ्यं च वैकुंठे गोलोके राधिकांतिके ।।\nयत्र तिष्ठंति भक्तास्ते तत्र तिष्ठाम्यहर्निशम् ।। ५५ ।।\nप्राणेभ्यः प्रेयसी राधा स्थितोरसि दिवानिशम् ।।\nयूयं प्राणाधिका लक्ष्मीर्न मे भक्तात्परा प्रिया ।। ५६ ।।\nभक्तदत्तं च यद्द्रव्यं भक्त्या ऽश्नामि सुरेश्वराः ।।\nअभक्तदत्तं नाश्नामि ध्रुवं भुंक्ते बलिं स्वयम् ।। ५७ ।।\nस्त्रीपुत्रस्वजनांस्त्यक्त्वा ध्यायंते मामहर्निशम् ।।\nयुष्मान्विहाय तान्नित्यं स्मराम्यहमहर्निशम् ।। ५८ ।।\nदुष्टा यदा मे भक्तानां ब्राह्मणानां गवामपि ।।\nक्रतूनां देवतानां च हिंसां कुर्वंति निश्चितम् ।। ५९ ।।\nतथाऽचिरं ते नश्यंति यथा वह्नौ तृणानि च ।।\nन कोऽपि रक्षिता तेषां मयि हंतर्युपस्थिते ।। 4.6.६० ।।\nयास्यामि पृथिवीं देवा यात यूयं स्वमालयम् ।।\nयूयं चैवांशरूपेण शीघ्रं गच्छत भूतलम् ।। ६१ ।।\nइत्युक्त्वा जगतां नाथो गोपाना हूय गोपिकाः ।।\nउवाच मधुरं वाक्यं सत्यं यत्समयोचितम् ।। ६२ ।।\nगोपा गोप्यश्च शृणुत यात नंदव्रजं परम् ।।\nवृषभानुगृहे क्षिप्रं  गच्छ त्वमपि राधिके ।। ६३ ।।\nवृषभानुप्रिया साध्वी नंदगोपकलावती ।।\nसुबलस्य सुता सा च कमलांशसमुद्भवा ।। ।। ६४ ।।\nपितॄणां मानसी कन्या धन्या मान्या च योषिताम् ।।\nपुरा दुर्वाससः शापाज्जन्म तस्या व्रजे गृहे ।। ६५ ।।\nतस्या गृहे जन्म लभ शीघ्रं नंदव्रजं व्रज ।।\nत्वामहं बालरूपेण गृह्णामि कमलानने ।। ६६ ।।\nत्वं मे प्राणाधिका राधे तव प्राणाधिकोऽप्यहम्।।\nन किंचिदावयोर्भिन्नमेकांगं सर्वदैव हि ।।६७।।\nश्रुत्वैवं राधिका तत्र रुरोद प्रेमविह्वला ।।\nपपौ चक्षुश्चकोराभ्यां मुखचंद्रं हरेर्मुने ।।६८।।\nजनुर्लभत गोपाश्च गोप्यश्च पृथिवीतले ।।\nगोपानामुत्तमानां च मंदिरे मंदिरे शुभे ।।६९।।\nएतस्मिन्नंतरे सर्वे ददृशू रथमुत्तमम् ।।\nमणिरत्नेंद्रसारेण हीरकेण विभूषितम् ।।4.6.७०।।\nश्वेतचामरलक्षेण शोभितं दर्पणायुतैः ।।\nसूक्ष्मकाषायवस्त्रेण वह्निशुद्धेन भूषितम् ।। ।। ७१ ।।\nसद्रत्नकलशानां च सहस्रेण सुशोभितम् ।।\nपारिजातप्रसूनानां मालाजालैर्विराजितम् ।। ७२ ।।\nपार्षदप्रवरैयुक्तं शात कुंभमयं शुभम् ।।\nतेजःस्वरूपमतुलं शतसूर्यसमप्रभम् ।। ७३ ।।\nतत्रस्थं पुरुषं श्यामं सुन्दरं कमनीयकम् ।।\nशंखचक्रगदापद्मधरं पीतांबरं वरम् ।। ७४ ।।\nकिरीटिनं कुण्डलिनं वनमालाविभूषितम् ।।\nचंदनागुरुकस्तूरीकुङ्कुमद्रवचर्चितम् ।। ७५ ।।\nचतुर्भुजं स्मेरवक्त्रं भक्तानुग्रहकातरम् ।।\nमणिरत्नेंद्रसाराणां सारभूषणभूषितम् ।। ७६ ।।\nदेवीं तद्वामतो रम्यां शुक्लवर्णां मनोहराम् ।।\nरत्नालंकारशोभाढ्यां शोभितां पीतवाससा ।। ७७ ।।\nशरत्पार्वणचंद्रास्यां शरत्पंकजलोचनाम् ।।\nपक्वबिंबाधरोष्ठीं च स्मेरयु क्तां मनोहराम् ।। ७८ ।।\nवेणुवीणाग्रंथहस्तां भक्तानुग्रहकातराम् ।।\nविद्याधिष्ठातृदेवीं च ज्ञानरूपां सरस्वतीम् ।। ७९ ।।\nअपरां दक्षिणे रम्यां शतचंद्रसमप्रभाम् ।।\nप्रतप्तस्वर्णवर्णाभां सस्मितां सुमनोहराम् ।। 4.6.८० ।।\nसद्रत्नकुण्डलाभ्यां च सुकपोलविराजि ताम् ।।\nअमूल्यरत्नखचितामूल्यवस्त्रेण भूषिताम् ।। ८१ ।।\nअमूल्यरत्नकेयूरकरकंकणशोभिताम् ।।\nसद्रत्नसारमंजीरकलशब्दस मन्विताम् ।। ८२ ।।\nमणींद्रकिंकिणीयुक्तमध्यदेशसमन्विताम् ।।\nपारिजातप्रसूनानां मालावक्षः स्थलोज्ज्वलाम् ।। ८३ ।।\nप्रफुल्ल मालतीमालासंयुक्तकबरीयुताम् ।।\nशरच्चंद्रप्रभामुष्णन्मुखचारुविभूषिताम् ।। ८४ ।।\nकस्तूरीबिंदुसंयुक्तसिन्दुरतिलकान्विताम् ।।\nसुचारुकज्जलासक्तशरत्पंकजलोचनाम् ।। ८५ ।।\nसहस्रदलसंसक्तलीलाकमलसंयुताम् ।।\nनारायणं च पश्यंतं पश्यंती वक्रच क्षुषा ।। ८६ ।।\nअवरुह्य रथात्तूर्ण सस्त्रीकः सहपार्षदः ।।\nजगाम च सभां रम्यां गोपगोपीसमन्विताम् ।। ८७ ।।\nदेवा गोप्यश्च गोपाश्च तस्थुः प्रांजलयो मुदा ।।\nसामवेदोक्तस्तोत्रेण कृतेन च सुरर्षिभिः ।। ८८ ।।\nगत्वा नारायणो देवो विलीनः कृष्णविग्रहे ।।\nदृष्ट्वा च परमाश्चर्यं ते सर्वे विस्मयं ययुः ।। ८९ ।।\nएतस्मिन्नन्तरे तत्र शातकुंभमयाद्रथात् ।।\nअवरुह्य स्वयं विष्णुः पाता च जग तां पतिः ।। 4.6.९० ।।\nआजगाम चतुर्बाहुर्वनमालाविभूषितः ।।\nपीतांबरधरः श्रीमान्सस्मितः सुमनोहरः ।। ९१ ।।\nसर्वालंकारशोभा ढ्यः सूर्यकोटिसमप्रभः ।।\nउत्तस्थुस्ते च तं दृष्ट्वा तुष्टुवुः प्रणता मुने ।। ९२ ।।\nस चापि लीनस्तत्रैव राधिकेशस्य विग्रहे ।।\nते दृष्ट्वा महदाश्चर्यं विस्मयं परमं ययुः ।। ९३ ।।\nसंविलीने हरेरंगे श्वेतद्वीपनिवासिनि ।।\nएतस्मिन्नंतरे तूर्णमाजगाम त्वरान्वितः ।। ९४ ।।\nशुद्धस्फटिकसंकाशो नाम्ना संकर्षणः स्मृतः ।।\nसहस्रशीर्षा पुरुषः शतसूर्यसमप्रभः ।। ९५ ।।\nआगतं तुष्टुवुः सर्वे दृष्ट्वा तं विष्णुवि ग्रहम् ।।\nस चागत्य नतस्कधस्तुष्टाव राधिकेश्वरम् ।। ९६ ।।\nसहस्रमूर्धा भक्त्या च प्रणनाम च नारद ।।\nआवां च धर्मपुत्रौ द्वौ नर नारायणाभिधौ ।। ९७ ।।\nलीनोऽहं कृष्णपादाब्जे बभूव फाल्गुनोऽवरः।।\nब्रह्मेशशेषधर्माश्च तस्थुरेकत्र तत्र वै ।। ९८ ।।\nएतस्मिन्नंतरे देवा ददृशू रथमुत्तमम् ।।\nस्वर्णसारविकारं च नानासनपरिच्छदम् ।। ९९ ।।\nमणींद्रसारसंयुक्तं वह्निशुद्धांशुकान्वितम् ।।\nश्वेतचामर संयुक्तं भूषितं दर्पणान्वितैः ।। 4.6.१०० ।।\nसद्रत्नसारकलशसमूहेन विराजितम् ।।\nपारिजातप्रसूनानां मालाजालैः सुशोभितम्।। १०१ ।।\nसहस्रचक्रसंयुक्तं मनोयायि मनोहरम् ।।\nग्रीष्ममध्याह्नमार्तंडप्रभामोषकरं वरम् ।। १०२ ।।\nमुक्तामाणिक्यवज्राणां समूहेन समुज्ज्वलम् ।।\nचित्रपुत्तलिकापुष्पसरः काननचित्रितम् ।। १०३ ।।\nदेवानां दानवानां च रथानां प्रवरं मुने ।।\nयत्नेन शंकरप्रीत्या निर्मितं विश्वकर्मणा ।। १०४ ।।\nपंचाशद्योजनोर्ध्वं च चतुर्योजनविस्तृतम् ।।\nरतितुल्यवधूयुक्तैः शोभितं रतिमं दिरैः ।। १०५ ।।\nतत्रस्थां ददृशुर्देवीं रत्नालंकारभूषिताम् ।।\nप्रदग्धस्वर्णसाराणां प्रभामोषकरद्युतिम् ।। १०६ ।।\nतेजःस्वरूपा मतुलां मूलप्रकृतिमीश्वरीम् ।।\nसहस्रभुजसंयुक्तां नानायुधसमन्विताम् ।। १०७ ।।\nईषद्धास्यप्रसन्नास्यां भक्तानुग्रहकातराम् ।।\nगंडस्थलकपोलस्थसद्रत्नकुंडलोज्ज्वलाम् ।। १०८ ।।\nरत्नेन्द्रसाररचितक्वणन्मञ्जीररंजिताम् ।।\nमणींद्रमेखलायुक्तमध्य देशसुशोभिताम् ।। १०९ ।।\nसद्रत्नसारकेयूरकरकंकणभूषिताम् ।।\nमंदारपुष्पमालाभिरुरःस्थलसमुज्ज्वलाम् ।। 4.6.११० ।।\nनितंबकठिनश्रोणीं पीनोन्नतकुचानताम् ।।\nशरत्सुधाकराभासविनिंदास्यमनोहराम् ।। १११ ।।\nकज्जलोज्जलरेखाक्तशरत्पंकजलोच नाम् ।।\nचंदनागुरुकस्तूरीचित्रपत्रविभूषिताम् ।। ११२ ।।\nमुक्तापंक्तिप्रभामुष्टदंतराजिविराजिताम् ।।\nप्रफुल्लमालतीमालासंसक्तकबरीं वराम् ।।११३ ।।\nपक्षींद्रचंचुनासाग्रगजेंद्रमौक्तिकान्विताम् ।।\nवह्निशुद्धांशुकेनातिज्वलितेन समुज्ज्वलाम् ।। ११४ ।।\nसिंहपृष्ठसमारूढां सुताभ्यां सहितां मुदा ।।\nअवरुह्य रथात्तूर्ण श्रीकृष्णं प्रणनाम च ।। ११५ ।।\nसुताभ्यां सहिता देवी समुवा स वराननाः ।।\nगणेशः कार्त्तिकेयश्च नत्वा कृष्ण परात्परम् ।। ११६ ।।\nननाम शंकरं धर्ममनंतं कमलोद्भवम् ।।\nउत्तस्थुरारात्ते देवा दृष्ट्वा तौ त्रिदशेश्वरौ ।। ११७ ।।\nआशिषं च ददुर्देवा वासयामासुरंतिके ।।\nताभ्यां सह सदालापं चक्रुर्देवा मुदाऽन्विताः ।। ११८ ।।\nतस्थुर्देवाः सभामध्ये देवस्य पुरतो हरेः ।।\nगोपा गोप्यश्च बहुशो बभूवुर्विस्मयाकुलाः ।। ११९ ।।\nउवाच कमलां कृष्णः स्मेराननसरोरुहः ।।\nत्वं गच्छ भीष्मकगृहं नानारत्नसमन्वितम् ।। 4.6.१२० ।।\nवैदर्भ्या उदरे जन्म लभ देवि सना तनि ।।\nतव पाणिं ग्रहीष्यामि गत्वाऽहं कुंडिनं सति ।। १२१ ।।\nता देव्यः पार्वतीं दृष्ट्वा समुत्थाय त्वरान्विताः ।।\nरत्नसिंहासने रम्ये वासयामासुरीश्वरीम् ।। १२२।।\nविप्रेंद्र पार्वतीलक्ष्मीवागधिष्ठातृदेवताः ।।\nतस्थुरेकासने तत्र संभाष्य च यथोचि तम् ।। १२३ ।।\nताश्च संभाषयामासुः संप्रीत्या गोपकन्यकाः ।।\nऊचुर्गोपालिकाः काश्चिन्मुदा तासां च संनिधौ ।। १२४ ।।\nश्रीकृष्णः पार्वतीं तत्र समुवाच जगत्पतिः ।।\nदेवि त्वमंशरूपेण जन नंदव्रजे शुभे ।। १२५ ।।\nउदरे च यशोदायाः कल्याणी नंदरेतसा ।।\nलभ जन्म महामाये सृष्टिसंहारकारिणि ।। १२६ ।।\nग्रामे ग्रामे च पूजां ते कारयिष्यामि भूतले ।।\nकृत्स्ने महीतले भक्त्या नगरेषु वनेषु च ।। १२७ ।।\nतत्राधिष्ठातृदेवीं त्वां पूजयिष्यंति मानवाः ।।\nद्रव्यैर्नानाविधैर्दिव्यैर्बलिभिश्च मुदाऽन्विताः ।। १२८ ।।\nत्वद्भूमिस्पर्शमात्रेण सूतिकामंदिरे शिवे ।।\nपिता मां तत्र संस्थाप्य त्वामादाय गमिष्यति ।। १२९ ।।\nकंसदर्शन मात्रेण गमिष्यसि शिवांतिकम् ।।\nभारावतरणं कृत्वा गमिष्यामि स्वमाश्रमम् ।। 4.6.१३० ।।\nइत्युक्त्वा श्रीहरिस्तूर्णमुवाच च षडाननम् ।।\nअंशरूपेण वत्स त्वं गमिष्यसि महीतलम् ।। १३१ ।।\nजांबवत्याश्च गर्भे च लभ जन्म सुरेश्वर ।।\nअंशेन देवताः सर्वा गच्छंतु धरणीतलम् ।। १३२ ।।\nभारहारं करिष्यामि वसुधायाश्च निश्चितम् ।।\nइत्युक्त्वा राधिकानाथस्तस्थौ सिंहासने वरे ।। १३३ ।।\nतस्थुर्देवाश्च देव्यश्च गोपा गोप्यश्च नारद ।।\nएतस्मिन्नंतरे ब्रह्मा समुत्तस्थौ हरेः पुरः ।।\nपुटांजलिर्जगत्कांतमुवाच विन यान्वितः ।। १३४ ।।\n।। ब्रह्मोवाच ।। ।।\nअवधानं कुरु विभो किंकरस्य निवेदनम् ।। १३५ ।।\nआज्ञां कुरु महाभाग कस्य कुत्र स्थलं भुवि ।।\nभर्ता पातोद्धारकर्ता सेवकानां प्रभुः सदा ।। १३६ ।।\nस भृत्यः सर्वदा भक्त ईश्वराज्ञां करोति यः ।।\nके देवाः केन रूपेण देव्यश्च कलया कया ।। १३७ ।।\nकुत्र कस्याभिदेयं च विषयं च महीतले ।।\nब्रह्मणो वचनं श्रुत्वा प्रत्युवाच जगत्पतिः ।। १३८ ।।\nयत्र यस्यावकाशं च कथयामि विधानतः ।।\nश्रीकृष्ण उवाच ।। ।।\nकामदेवो रौक्मिणेयो रतिर्मायावती सती ।। १३९ ।।\nशंबरस्य गृहे या च छायारूपेण संस्थिता ।।\nत्वं तस्य पुत्रो भविता नाम्नाऽनिरुद्ध एव च ।। 4.6.१४० ।।\nभारती शोणितपुरे बाणपुत्री भविष्यति ।।\nअनंतो देवकीगर्भाद्रौहिणेयो जगत्पतिः ।। १४१ ।।\nमायया गर्भसंकर्षान्नाम्ना संकर्षणः प्रभुः ।।\nकालिंदी सूर्यतनया गंगांशेन महीतले ।। १४२ ।।\nअर्द्धांशेनैव तुलसी लक्ष्मणा राज कन्यका ।।\nसावित्री वेदमाता च नाम्ना नाग्नजिती सती ।। १४३ ।।\nवसुंधरा सत्यभामा शैब्या देवी सरस्वती ।।\nरोहिणी मित्रविंदा च भविता राजकन्यका ।। १४४ ।।\nसूर्यपत्नी रत्नमाला कलया च जगत्प्रभोः ।।\nस्वाहांशेन सुशीला च रुक्मिण्याद्याः स्त्रियो नव ।। १४५ ।।\nदुर्गांशार्द्धाज्जांबवती महिषीणां दश स्मृताः ।।\nअर्द्धांशेन शैलपुत्री यातु जांबवतो गृहम् ।। १४६ ।।\nकैलासे शंकराज्ञा च बभूव पार्वतीं पुरा ।।\nकैलासगामिनं विष्णुं श्वेतद्वीपनिवासिनम् ।।\nआलिंगनं देहि कांते नास्ति दोषो ममा ज्ञया ।। १४७ ।।\n।। ब्रह्मोवाच ।।\nकथं शिवाज्ञा तां देवीं बभूव राधिकापते ।।\nविष्णोः संभाषणे पूर्वं श्वेतद्वीपनिवासिनः ।। १४८ ।।\n।। श्रीभगवानुवाच ।। ।।\nपुरा गणेशं द्रष्टुं च प्रजग्मुः सर्वदेवताः ।।\nश्वेतद्वीपात्स्वयं विष्णुर्जगाम शंकरालये ।। १४९ ।।\nदृष्ट्वा गणेशं मुदितः समुवास सुखासने ।।\nसुखेन ददृशुः सर्वे त्रैलोक्यमोहनं वपुः ।। 4.6.१५०।।\nकिरीटिनं कुंडलिनं पीतांबरधरं वरम् ।।\nसुंदरं श्याम रूपं च नवयौवनसंयुतम् ।। १५१ ।।\nचंदनागुरुकस्तूरीकुंकुमद्रवसंयुतम् ।।\nरत्नालंकारशोभाढयं स्मेराननसरोरुहम् ।। १५२ ।।\nरत्न सिंहासनस्थं च पार्षदैः परिवेष्टितम् ।।\nवंदितं च सुरैः सर्वैः शिवेन पूजितं स्तुतम् ।।१५३।।\nतं दृष्ट्वा पार्वती विष्णुं प्रसन्नवदनेक्षणा ।।\nमुखमाच्छादितं चक्रे वाससा व्रीडया सती ।।१५४।।\nअतीव सुन्दरं रूपं दर्शंदर्शं पुनःपुनः ।।\nददर्श मुखमाच्छाद्य निमेषरहिता सती ।। १५९ ।।\nपरमाद्भुतवेषं च सस्मिता वक्रचक्षुषा ।।\nसुखसागरसम्मग्ना बभूव पुलकांचिता ।।१५६।।\nक्षणं ददर्श पञ्चास्यं शुभ्रवर्णं त्रिलोचनम् ।।\nत्रिशूलपरिघधरं कन्दर्पकोटिसुन्दरम् ।। १५७ ।।\nक्षणं ददर्श श्यामं तमेकास्यं च द्विलोचनम् ।।\nचतुर्भुजं पीतवस्त्रं वनमालाविभूषितम् ।। १५८ ।।\nएकं बह्म मूर्तिभेदमभेदं वा निरूपितम् ।।\nदृष्ट्वा बभूव सा माया सकामा विष्णु मायया ।। १५९ ।।\nमदंशाश्च त्रयो देवा ब्रह्मविष्णुमहेश्वराः ।।\nताभ्यामौत्कर्षपाताच्च श्रेष्ठः सत्त्वगुणात्मकः ।। 4.6.१६० ।।\nदृष्ट्वा तं पार्वती भक्त्या पुलकांचितविग्रहा।।\nमनसा पूजयामास परमात्मानमीश्वरम् ।। १६१ ।।\nदुर्गांतराभिप्रायं च बुबुधे शंकरः स्वयम् ।।\nसर्वांतरात्मा भगवानंतर्यामी जगत्पतिः ।। १६२ ।।\nदुर्गां निर्जनमाहूय तामुवाच हरः स्वयम् ।।\nबोधयामास विविधं हितं तथ्यमखंडितम् ।। १६३ ।।\n।। श्रीशंकर उवाच ।। ।।\nनिवेदनं मदीयं च निबोधं शैलकन्यके ।।\nशृंगारं देहि भद्रं ते हरये परमात्मने ।। १५४ ।।\nअहं ब्रह्मा च विष्णुश्च ब्रह्मैकं च सनातनम् ।।\nवदैको वेदरहितो विषयान्मूर्तिभेदकः ।। १६५ ।।\nएका प्रकृतिः सर्वेषां माता त्वं सर्वरूपिणी ।।\nस्वयंभूरसि वाणी त्व लक्ष्मीर्नारायणोरसि ।। १६६ ।।\nमम वक्षसि दुर्गा त्वं निबोधाध्यात्मकं सति ।।\nशिवस्य वचनं श्रुत्वा तमुवाच सुरेश्वरी ।। १६७ ।।\n।। पार्वत्युवाच ।। ।।\nदीनबंधो कृपासिंधो तव मामकृपा कथम्।।\nसुचिरं तपसा लब्धो नाथस्त्वं जगतां मया ।। १६८ ।।\nमादृशीं किंकरी नाथ न परित्यक्तुमर्हसि ।।\nअयोग्यमीदृशं वाक्यं मा मा वद महेश्वर ।। १६९ ।।\nतव वाक्यं महादेव करिष्याम्येव पालनम् ।।\nदेहांतरे जन्म लब्ध्वा भजिष्यामि हरिं हर ।। 4.6.१७० ।।\nइत्येवं वचनं श्रुत्वा विरराम महेश्वरः ।।\nउच्चैर्जहासाभयदः पार्वत्यै चाभयं ददौ ।। १७१ ।।\nतत्प्रतिज्ञापालनाय पार्वती जांबवद्गृहे ।।\nलभिष्यति जनुर्धातर्नाम्ना जांबवती सती ।। १७२ ।।\n।। ब्रह्मोवाच ।। ।।\nभूमौ कतिविधे भूपे संस्थिते पार्वती कथम् ।।\nललाभ भारते जन्म निंदिते भाल्लुके गृहे ।।१७३।।\n।। श्रीकृष्ण उवाच ।। ।।\nरामावतारे त्रेतायां देवांशाश्च ययुर्महीम् ।।\nहिमालयांशो भल्लूको जांबवान्नाम किंकरः ।। १७४ ।।\nरामस्य वरदानेन चिरंजीवी श्रिया युतः ।।\nकोटिसिंहबलाधानं विधत्ते च महाबलः ।। १७५ ।।\nपितुरंशगृहे दुर्गा जगामांशेन भूतलम् ।।\nपूर्वं पूर्वस्य वृत्तांतं कथितं शृणु मन्मुखात् ।। १७५ ।।\nसर्वेषां च सुराणां वै वंशा गच्छंतु भूतलम् ।।\nनृपपुत्रा मत्सहाया भविष्यंति रणे विधे ।। १७७ ।।\nकमलाकलया सर्वा भवंतु नृपकन्यकाः ।।\nमन्महिष्यो भविष्यंति सहस्राणां च षोडश ।। १७८ ।।\nधर्मोऽयमंशरूपेण पांडुपुत्रो युधिष्ठिरः ।।\nवायोरंशाद्भीमसेनः स वज्री ह्यर्जुनः स्वयम् ।। १७९ ।।\nनकुलः सहदेवश्च स्वर्वैद्यांशसमुद्भवौ ।\nसृर्यांशः कर्णवीरश्च विदुरः स यमः स्वयम् ।। 4.6.१८० ।।\nदुर्योधनः कलेरंशः समुद्रांशश्च शंतनुः ।।\nअश्वत्थामा शंकरांशो द्रोणो वह्न्यंशसंभवः ।। १८१ ।।\nहुताशनांशो भगवान्धृष्टद्युम्नो महाबलः ।।\nचंद्रांशोऽप्यभिमन्युश्च भीष्मश्चैव वसूद्भवः ।। १८२ ।।\nवसुदेवः कश्यपांशोऽप्यदित्यंशा च देवकी ।।\nवस्वंशो नंदगोपश्च यशोदा वसुका मिनी ।। १८३ ।।\nद्रौपदी कमलांशा च यज्ञकुंडसमुद्भवा ।।\nसुभद्रा शतरूपांशा देवकीगर्भसंभवा ।।१८४।।\nदेवा गच्छंतु पृथिवीमंशेन भारहारकाः ।।\nकलया देवपत्न्यश्च गच्छंतु पृथिवीतलम् ।। १८५ ।।\nइत्येवमुक्त्वा भगवान्विरराम च नारद ।।\nसर्वं विवरणं श्रुत्वा तत्रोवास प्रजापतिः ।।१८६।।\nकृष्णस्य वामे वाग्देवी दक्षिणे कमलालया ।।\nपुरतो देवताः सर्वाः पार्वती चापि नारद ।। १८७ ।।\nगोप्यो गोपाश्च परितो राधा वक्षःस्थलस्थिता ।।\nएतस्मिन्नंतरे सा च तमुवाच व्रजेश्वरी ।।१८८।।\n।। राधिकोवाच ।।\nशृणु नाथ प्रवक्ष्यामि किंकरीवचनं प्रभो ।।\nप्राणा दहंति सततमांदोलयति मे मनः ।। १८९ ।।\nचक्षुर्निमीलनं कर्तुमशक्ता तव दर्शने ।।\nत्वया विना कथं नाथ यास्यामि धरणीतलम् ।। 4.6.१९० ।।\nकियत्कालांतरेणैव मेलनं मे त्वया सह ।।\nप्राणेश्वर ब्रूहि सत्यं भविष्यत्येव गोकुले ।। १९१ ।।\nनिमेषं च युगशतं भविता मे त्वया विना ।।\nकं द्रक्ष्यामि क्व यास्यामि को वा मां पालयिष्यति ।। १९२ ।।\nमातरं पितरं बंधुं भ्रातरं भगिनीं सुतम् ।।\nत्वया विनाऽहं प्राणेश चिंतयामि न कश्चन ।। १९३ ।।\nकरोषि मायया छन्ना मां चेन्मायेश भूतले ।।\nविस्मृतां विभवं दत्त्वा मे सत्यं शपथं कुरु ।। १९४ ।।\nअनुक्षणं मम मनोमधुपो मधुसूदन ।।\nकरोतु भ्रमणं नित्यं समाध्वीके पदांबुजे ।। १९५ ।।\nयत्रयत्र च यस्यां वा योनौ जन्म भवत्विदम् ।।\nत्वं स्वस्य स्मरणं दास्यं मह्यं दास्यसि वांछितम् ।। १९६ ।।\nकृष्णस्त्वं राधिकाऽहं च प्रेमसौभाग्यमावयोः ।।\nन विस्मरामि भूमौ च देहि मह्यं वरं परम् ।। १९७ ।।\nयथा तन्वा सह प्राणाः शरीरं छायया सह ।।\nतथाऽऽवयोर्जन्म यातु देहि मह्यं वरं विभो ।। १९८ ।।\nचक्षुर्निमेषविच्छेदो भविता नावयोर्भुवि ।।\nतत्रागत्यापि कुत्रापि देहि मह्यं वरं प्रभो ।। १९९ ।।\nमम प्राणैस्तव तनुः केन वा करुणा हरे ।।\nआत्मना मुरलीपादौ मनसा वा विनिर्मितौ ।। 4.6.२०० ।।\nस्त्रियः कतिविधाः संति पुरुषा वा पुरुष्टुत ।।\nनास्ति कुत्रापि कांता वा कांत्या शक्त्या च मादृशी ।। २०१ ।।\nतव देहार्धभागेन केन वाऽहं विनिर्मिता ।।\nअयमेवावयोर्भेदो नास्त्यतस्त्वयि मे मनः ।। २०२ ।।\nममात्मा मानसं प्राणास्त्वयि संस्थापिता यथा ।।\nतवात्ममानसप्राणा मयि वा संस्थितास्तथा ।।२०३।।\nअतो निमेषविरहादात्मनोर्विक्लवं मनः ।।\nप्रदग्धं सन्ततं प्राणा दहंति विरहश्रुतौ ।। २०४ ।।\nइत्येवमुक्त्वा सा देवी तत्रैव सुरसंसदि।।\nभूयोभूयो रुरोदोच्चैर्धृत्वा तच्चरणांबुजम् ।। २०५।।\nक्रोडे कृत्वा तु तां कृष्णो मुखं संमृज्य वाससा ।।\nबोधयामास विविधं सत्यं तथ्यं हितं वचः ।। २०६ ।।\nश्रीकृष्ण उवाच ।।\nआध्यात्मिकं परं योगं शोकच्छेदनकारकम् ।।\nशृणु देवि प्रवक्ष्यामि योगींद्राणां च दुर्लभम् ।। २०७ ।।\nआधाराधेययोः सर्वं ब्रह्मांडं पश्य सुन्दरि ।।\nआधारव्यतिरेकेण नास्त्याधेयस्य संभवः ।। ।। २०८ ।।\nफलाधारं च पुष्पं च पुष्पाधारं च पल्लवम् ।।\nस्कन्धश्च पल्लवाधारः स्कन्धाधारस्तरुः स्वयम् ।। २०९ ।।\nवृक्षाधारो ऽप्यंकुरश्च जीवशक्तिसमन्वितः ।।\nअष्टिरेकांकुराधारश्चाष्ट्याधारो वसुन्धरा ।। 4.6.२१० ।।\nशेषो वसुन्धराधारः शेषाधारो हि कच्छपः।।\nवायुश्च कच्छपाधारो वाय्वाधारोऽहमेव च ।। २११ ।।\nममाधारस्वरूपा त्वं त्वयि तिष्ठामि सांप्रतम् ।।\nत्वं च शक्तिसमूहा च मूलप्रकृ तिरीश्वरी ।। २१२ ।।\nत्वं शरीरस्वरूपाऽसि त्रिगुणाऽऽधाररूपिणी ।।\nतवात्माऽहं निरीहश्च चेष्टावांश्च त्वया सह ।।२१३।।\nपुरुषाद्वीर्यमुत्पन्नं वीर्यात्सन्ततिरेव च ।।\nतयोराधाररूपा च कामिनी प्रकृतेः कला ।। २१४ ।।\nविना देहेन क्वात्मा च क्व शरीरं विनाऽऽत्मना।।\nप्राधान्यं च तयोर्देवि विना त्वाऽद्य कुतो भवः ।।२१५।।\nन कुत्राप्यावयोर्भेदो राधे संसारबीजयोः ।।\nयत्रात्मा तत्र देहं च न भेदो विनयेन किम् ।। २१६ ।।\nयथा क्षीरे च धावल्यं दाहिका च हुताशने ।।\nभूमौ गन्धो जले शैत्यं तथा त्वयि मयि स्थिते ।। २१७ ।।\nधावल्यदुग्धयोरैक्यं दाहिकानलयोर्यथा ।।\nभूगन्धजलशैत्यानां नास्ति भेदस्तथाऽऽवयोः ।। २१८ ।।\nमया विना त्वं निर्जीवा चादृश्योऽहं त्वया विना ।।\nत्वया विना भवं कर्तुं नालं सुन्दरि निश्चितम् ।। २१९ ।।\nविना मृदा घटं कर्तुं यथा नालं कुलालकः ।।\nविना स्वर्णं स्वर्णकारोऽलंकारं कर्तुमक्षमः ।। 4.6.२२० ।।\nस्वयमात्मा यथा नित्यस्तथा त्वं प्रकृतिः स्वयम् ।।\nसर्वशक्तिसमायुक्ता सर्वाधारा सनातनी ।। २२१ ।।\nमम प्राणसमा लक्ष्मीवाणी च सर्वमंगला ।।\nब्रह्मेशानन्तध र्माश्च त्वं मे प्राणाधिका प्रिया ।। २२२ ।।\nसमीपस्था इमे सर्वे सुरा देव्यश्च राधिके ।।\nएभ्योऽप्यधिका नो चेत्कथं वक्षः स्थलस्थिता ।। २२३ ।।\nत्यजाश्रुमोक्षणं राधे भ्रांतिं च निष्फलां सति ।।\nविहाय शंकां निःशंकं वृषभानुगृहं व्रज ।। २२४ ।।\nकलावत्याश्च जठरे मासानां नव सुन्दरि ।।\nवायुना पूरयित्वा च गर्भं रोधय मायया ।। २२५।।\nदशमे समनुप्राप्ते त्वमाविर्भव भूतले ।।\nस्वात्मरूपं परित्यज्य शिशुरूपं विधाय च ।। २२६ ।।\nवायुनिःसारणे काले कलावत्याः समीपतः ।।\nभूमौ विवसनीभूय पतित्वा रोदिषि ध्रुवम् ।।२२७।।\nअयोनिसंभवा त्वं च भविता गोकुले सति ।।\nअयोनिसंभवोऽहं च नावयोर्गर्भसंस्थितिः ।। २२८ ।।\nभूमिसंस्पृष्टमात्रं मां गोकुले प्रापयिष्यति ।।\nतव हेतोर्गमिष्यामि कृत्वा कंसभयं छलम् ।। २२९ ।।\nयशोदामंदिरे मां च सानन्दं नन्दनंदनम् ।।\nनित्यं द्रक्ष्यसि कल्याणि ममाश्लेषणपूर्वकम् ।। 4.6.२३० ।।\nस्मृतिस्ते भविता काले वरेण मम राधिके ।।\nस्वच्छन्दं विहरिष्यामि नित्यं वृन्दावने वने ।। २३१ ।।\nत्रिःसप्तशतकोटीभिर्गोपीभिर्गोकुलं व्रज ।।\nत्रयस्त्रिंशद्वयस्याभिः सुशीलादिभिरेव च ।। २३२ ।।\nसंस्थाप्य संख्यारहिता गोपीर्गोकुल एव च ।।\nता आश्वास्य प्रबोधैश्च मितया च सुधागिरा ।।२३३।।\nअहं गोपाल सुहृदः संस्थाप्यात्रैव राधिके ।।\nवसुदेवाश्रमं पश्चाद्यास्यामि मथुरां पुरीम् ।। २३४ ।।\nव्रजे व्रजन्तु क्रीडार्थं मम संगे प्रियात्प्रियाः।।\nबल्लवानां गृहे जन्म लभन्तां गोपकोटयः ।। २३५ ।।\nइत्येवमुक्त्वा श्रीकृष्णो विरराम च नारद ।।\nऊषुर्देवाश्च देव्यश्च गोपा गोप्यश्च तत्र वै ।। २३६ ।।\nब्रह्मेशशेषधर्माश्च श्रीकृष्णं तं परात्परम् ।।\nशिवापद्मासरस्वत्यस्तुष्टुवुः परया मुदा ।। २३७ ।।\nभक्त्या गोपाश्च गोप्यश्च विरहज्वरकातराः ।।\nतत्र संस्तूय श्रीकृष्णं प्रणेमुः प्रेमविह्वलाः ।। २३८\nप्राणाधिकं प्रियं कांतं राधापूर्णमनोरथम् ।।\nपरितुष्टोऽभवद्भक्त्याविरहज्वरकातराम् ।। २३९ ।।\nसाश्रुपूर्णातिदीनां च दृष्ट्वा राधां भयाकुलाम् ।।\nप्रबोधवचनं श्रुत्यमुवाच तां हरिः स्वयम् ।। 4.6.२४० ।।\n।। श्रीकृष्ण उवाच ।।\nप्राणाधिके महादेवि स्थिरा भव भयं त्यज ।।\nयथा त्वं च तथाऽहं च का चिंता ते मयि स्थिते ।। २४१ ।।\nकिं तु ते कथयिष्यामि किंचिदेवास्त्यमंगलम् ।।\nवर्षाणां शतकं पूर्णं त्वद्विच्छेदो मया सह ।। २४२ ।।\nश्रीदामशापजन्येन कर्मभोगेन सुन्दरि ।।\nभविष्यत्येव मम च मथुरागमनं ततः ।। २४३ ।।\nतत्र भारावतरणं पित्रोर्बंधनमोचनम् ।।\nमालाकारतंतुवायकुब्जिकानां च मोक्षणम् ।। २४४ ।।\nघातयित्वा च यवनं मुचुकुन्दस्य मोक्षणम् ।।\nद्वारकायाश्च निर्माणं राजसूयस्य दर्शनम् ।। २४५ ।।\nउद्वाहं राजकन्यानां सहस्राणां च षोडश ।।\nदशाधिकशतस्यापि शत्रूणां दमनं तथा ।। २४६ ।।\nमित्रोपकरणं चैव वाराणस्याश्च दाहनम् ।।\nहरस्य जृंभणं तत्र बाणस्य भुजकृंतनम् ।। २४७ ।।\nपारिजातस्य हरणं यद्यत्कर्माणि तानि च ।।\nगमनं तीर्थयात्रायां मुनिसंघप्रदर्शनम् ।। २४८ ।।\nसंभाषणं च बंधूनां यज्ञसंपादनं पितुः ।।\nशुभक्षणे पुनस्तत्र त्वया सार्द्धं प्रदर्शनम् ।।\nकरिष्यामि च तत्रैव गोपिकानां च दर्शनम् ।। २४९ ।।\nतुभ्यमाध्यात्मिकं दत्त्वा पुनः सत्यं त्वया सह ।।\nदिवानिशमविच्छेदो मया सार्द्धमतः परम् ।। 4.6.२५० ।।\nभविष्यति त्वया सार्द्धं पुनरागमनं व्रजे ।।\nकांते विच्छेदसमये वर्षाणां शतके सति ।। २५१ ।।\nनित्यं संमीलन स्वप्ने भविष्यति त्वया सह ।।\nमम नारायणांशो यस्तस्य यानं च द्वारकाम् ।। २९२ ।।\nशतवर्षांतरे साध्यमेतदेव सुनिश्चितम् ।।\nभविष्यति पुनस्तत्र वने रासस्त्वया सह ।। २५३ ।।\nपुनः पित्रोश्च गोपीनां शोकसंमार्जनं परम् ।।\nकृत्वा भारावतरणं पुनरागमनं मम ।। २५४ ।।\nत्वया सहापि गोलोकं गोपैर्गोपीभिरेव च ।।\nमम नारायणांशस्य वाण्या च पद्मया सह ।। २५५ ।।\nवैकुंठगमनं राधे नित्यस्य परमात्मनः ।।\nश्वेतद्वीपं धर्मगेहमंशानां च भविष्यति ।। २५६ ।।\nदेवानां चैव देवीनामंशा यास्यंति स्वक्षयम् ।।\nपुनः संस्थितिरत्रैव गोलोके मे त्वया सह ।। २५७ ।।\nइत्येवं कथितं सर्वं भविष्यं च शुभाशुभम् ।।\nमया निरूपितं यत्तत्कांते केन निवार्यते ।। २५८ ।।\nइत्येवमुक्त्वा श्रीकृष्णः कृत्वा राधां स्ववक्षसि ।।\nतस्थौ तस्थुः सुराः सर्वे सुरपत्न्यश्च विस्मिताः ।। २५९ ।।\nउवाच श्रीहरिर्देवान्देवीं च समयोचितम् ।।\nदेवा गच्छत कार्यार्थं स्वालयं विषयोचितम् ।। 4.6.२६० ।।\nगच्छ पार्वति कैलासं सुताभ्यां स्वामि ना सह ।।\nमया नियोजितं कर्म सर्वं काले भविष्यति ।। २६१ ।।\nभविता कलया जन्म सर्वेषां च व्रजेश्वरि ।।\nक्षुद्राणां चैव महतां देवं लंबोदरं विना ।। २६२ ।।\nप्रणम्य श्रीहरिं देवाः स्वालयं प्रययुर्मुदा ।।\nलक्ष्मीं सरस्वतीं भक्त्या प्रणम्य पुरुषोत्तमम् ।। २६३ ।।\nहरिणा योजितं कर्म कर्तुं व्यग्रा महीं ययुः ।।\nभर्त्रा निरूपितं स्थानं देवानामपि दुर्लभम् ।। २६४ ।।\nउवाच राधिकां कृष्णो वृषभानुगृहं व्रज ।।\nगोपगोपीसमूहैश्च सह पूर्वनिरूपितैः ।। २६५ ।।\nअहं यास्यामि मथुरां वसुदेवालयं प्रिये ।।\nपश्चात्कंसभय व्याजाद्गोकुलं तव सन्निधिम् ।। २६६ ।।\nराधा प्रणम्य श्रीकृष्णं रक्तपंकजलोचना ।।\nभृशं रुरोद पुरतः प्रेमविच्छेदकातरा ।। २६७ ।।\nस्थायंस्थायं क्वचिद्यांती गत्वागत्वा पुनः पुनः ।।\nपुनः पुनः समागत्य दर्शंदर्शं हरेर्मुखम् ।। २६८ ।।\nपपौ चक्षुश्चकोराभ्यां निमेषरहिता सती ।।\nशरत्पार्वणचंद्राभसुधापूर्णं प्रभोर्मुखम् ।। २६९ ।।\nततः प्रदक्षिणीकृत्य सप्तधा परमेश्वरी ।।\nप्रणम्य सप्तधा चैव पुनस्तस्थौ हरेः पुरः ।। 4.6.२७० ।।\nआजग्मुर्गोपिकानां च त्रिःसप्तशतकोटयः ।।\nआजगाम च गोपानां समूहः कोटिसंख्यकः ।। २७१ ।।\nगोपानां गोपिकानां च समूहैः सह राधिका ।।\nपुनः प्रणम्य तं राधा तत्र तस्थौ च नारद ।। २७२ ।।\nत्रयस्त्रिंशद्वयस्याभिर्गोपीभिः सह सुंदरी ।।\nगोपानां च समूहैश्च प्रणम्य प्रययौ महीम् ।। २७३ ।।\nहरिणा योजितं स्थानं प्रजग्मुर्नंदगोकुलम् ।।\nवृषभानुगृहं राधा गोपीगोपगृहं ययौ ।। २७४ ।।\nमहीं गतायां राधायां गोपीभिः सह गोपकैः ।।\nबभूव श्रीहरिः सद्यः पृथिवीं गमनोत्सुकः ।। २७५ ।।\nसंभाष्य गोपान्गोपीश्च नियोज्य स्वीयकर्मणि ।।\nमनोयायी जगन्नाथो जगाम मथुरां हरिः ।। २७६ ।।\nपूर्वं यद्यदपत्यं च देवकीवसुदेवयोः ।।\nबभूव सद्यस्तत्कंसः पुत्रषट्कं जघान ह ।। २७७ ।।\nशेषांशं सप्तमं गर्भं माययाऽऽकृष्य गोकुले ।।\nनिधाय रोहिणीगर्भे जगाम चाज्ञया हरेः ।।२७८।।\nइति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे षष्ठोऽध्यायः ।। ६ ।।"
  }
]
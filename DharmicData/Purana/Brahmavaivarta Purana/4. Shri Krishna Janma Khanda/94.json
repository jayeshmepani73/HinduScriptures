[
  {
    "text": "नारायण उवाच\nउद्धवो विस्मयं प्राप्य भयं च विपुलं मुने ।\nचेतनं कारयामास तामुवाच मृतामिव ।। १ ।।\nतद्भक्तिं समभिज्ञाय स्वात्मानं भक्तसंख्यकम् ।\nतुच्छं मेने जगत्सर्वं दृष्ट्वा भाग्यवतीं सतीम् ।। २ ।।\nउद्धव उवाच\nचेतनं कुरु कल्याणि जगन्मातर्नमोऽस्तु ते ।\nत्वमेद प्राक्तनं सर्वं कृष्णं द्रक्ष्यसि सांप्रतम् ।। ३ ।।\nत्वत्तो विश्वं पवित्रं च त्वत्पादरजसा मही ।\nसुपवित्रं त्वद्वदनं पुण्यवत्यश्च गोपिकाः ।। ४ ।।\nलोकास्त्वामेव गायन्ति संगीतैर्मङ्गलस्तवैः ।\nत्वत्सुकीर्तिं च देवाश्च सनकाद्याश्च संततम् ।। ५ ।।\nकृतपापहरां पुण्यां तीर्थपूजां च निर्मलाम् ।\nहरिभक्तिप्रदां भद्रां सर्वविघ्नदिनाशिनीम् ।। ६ ।।\nत्वमेव राधा त्वं कृष्णस्त्वं पुमान्प्रकृतिः परा ।\nराधामाधवयोर्भेदो न पुराणे श्रुतौ तथा ।। ७ ।।\nराधिकां मूर्च्छितां दृष्ट्वा पश्चात्कृत्वा तमुद्ववम् ।\nउवाच माधवी गोपी राधायाः पुरतः स्थिता ।। ८ ।।\nमाधव्युवाच\nकिं वा चोरस्य कृष्णस्य रूपं वा वेषमुत्तमम् ।\nकिं सुखं विभवं किं वा गौरवं चाप्यनुत्तमम् ।। ९ ।।\nकिं वा तद्वीर्यमैश्वर्यं शौर्य वा दुरतिक्रमम् ।\nकिं वा सिद्धं प्रसिद्धं वा किं वा तुल्यं गुणोत्तमम् ।। १० ।।\nइतो वा कुत आयातः पुनरेव कुतो गतः ।\nबालको गोपवेषश्च नहि राजात्मजः पुमान् ।। ११ ।।\nत्वं किं स्मरसि कल्याणि गोपालं नन्दनन्दनम् ।\nआत्मानं रक्षयत्नेन कः प्रियः स्वात्मनः परः ।। १२ ।।\nधिक्त्वां राधेऽतिनिर्लज्जां तवैव जीवनं वृथा ।\nजगतो युवतीनां च करोषि सुयशःक्षयम् ।। १३ ।।\nनारीणां गोपनं कार्य सुव्यक्ते स्वयशःक्षयम् ।\nयत्नेन चक्षुषो वाऽर्हं सखि संचरणं कृरु ।। १४ ।।\nअन्तरे पतिभावं च संगोप्य भावनं कुरु ।\nन वै जातिश्च शत्रूणां मित्राणां च सुरेश्वरि ।। १५ ।।\nशत्रुः कार्यवशेनैव मित्रं च कर्मणा भवेत् ।\nस्वकार्यमुद्धरेत्प्राज्ञः कार्यध्वंसेन मूर्खता ।। १६ ।।\nकः कस्य वल्लभो राधे कः कस्याप्रिय एव च ।\nकार्यं च समयं ज्ञात्वा सन्तः कुर्वन्ति संततम् ।। १७ ।।\nशत्रुर्धनापहारी च प्राणहर्ता ततः परः ।\nकटुवक्ता दुःखदाता शत्रूणां लक्षणं श्रृणु ।। १८ ।।\nस्वकुलात्त्वां बहिष्कृत्य विसृज्य शोकसागरे ।\nगृहीत्वा चेतनं प्राणान्निष्ठुरो दारुणो गतः ।। १९ ।।\nकिं किं स्मरसिमूढे हि त्यज शोकं सुदारुणम् ।\nआत्मानं रक्ष यत्नेन कः प्रियः स्वात्मनः परः ।। २० ।।\nपद्मावत्युवाच\nभवता कथितं पूर्णं यमुनाजलसंनिधौ ।\nअरसस्य रतिर्दूरं नारीणां न सुखं प्रिये ।। २१ ।।\nविद्युज्ज्वारा जले रेखा खलानां प्रीतिरेव च ।\nन नीतिर्तीतिशास्त्रेषु सुविश्वासः खलेषु च ।। २२ ।।\nयदा त्वं यमुनाकूले मुखं वीक्ष्य हरेरहो ।\nसस्मितं सकटाक्षं च पुनः कृत्वाऽस्य गोपनम् ।। २३ ।।\nपुनः पुनस्त्वं संवीक्ष्य त्वया त्यक्तं च चेतनम् ।\nगृहं त्यक्त्वा गुरुभयं सखीनां वचनं शुभम् ।। २४ ।।\nसंततं ध्यायसे कृष्णं नाऽऽहारं जीवनं तथा।\nक्व कृष्णो मथुरायां च क्वापि त्वं कदलीवने ।। २५ ।।\nत्वं यदि त्यजसि प्राणान्नाऽऽविर्भवति सोऽधुना ।\nकाले द्रक्ष्यसि स्वात्मानं यदि रक्षसि सुन्दरि ।। २६ ।।\nचन्द्रमुख्युवाच\nप्राक्तनेन शुभं सर्वं सुखं च विभवश्चिरम् ।\nदुःखं शोको प्राक्तनेन विपत्संपच्च सांप्रतम् ।। २७ ।।\nभारते पुण्यभूमौ च सर्वेषामीप्सिते वरे ।\nलभेत्पतिं हरिं कान्तं तपसा प्रकृतेः परम् ।। २८ ।।\nतथाऽपि प्रदहेद्गात्रं कामबाणेन सांप्रतम् ।\nअस्याः शत्रुः कथं चन्द्रो मधुर्वा मधुमाधवौ ।। २९ ।।\nशंकरेण प्रदग्धोऽभूत्पुनरेव स मन्मथः ।\nचन्द्रं भक्षतु राहुश्च पुनश्चोद्वमनं तथा ।। ३० ।।\nमधुश्च मित्रशोकेन प्राणांस्त्यक्त्वा ययौयमम् ।\nसुधासिन्धुश्च चेन्दुर्यो विषसिन्धुश्च मां प्रति ।। ३१ ।।\nसुवेषः स्याज्ज्वलद्वह्निश्चन्दनं तद् घृताहुतिः ।\nसंततं प्रदहेद्गात्रं सुगन्धिश्च समीरणः ।। ३२ ।।\nत्यक्ताहारा मम सखी पश्य श्वसिति जीवति ।\nप्रशंसांकुरु कृष्णस्य मुखेन कुरुनन्दन ।। ३३ ।।\nतन्नामस्मृतिमात्रेण तद्गुणश्रवणेन च ।\nतद्वार्तया च शुभया सहसा चेतनं भवेत् ।। ३४ ।।\nशशिकलोवाच\nत्वं किं माधवि जानासि कृष्णमात्मानमीश्वरम् ।\nयं तं ब्रह्मादयो देवा वेदाश्चत्वार एव च ।। ३५ ।।\nध्यायन्ति संतसं सन्तः पादपद्मं सुरेप्सितम् ।\nपद्मा सरस्वती दुर्गा सोऽनन्तोऽपि महेश्वरः ।। ३६ ।।\nयं न जानन्ति सिद्धेन्द्र मुनीन्द्रां मनवस्तथा ।\nसर्वात्मनः कुतो रूपं निर्गुणस्य कुतो गुणाः ।। ३७ ।।\nसत्यमुक्तं च सत्यस्य यत्तदेव यथोचितम् ।\nधत्ते भारावतरणे पृथिव्याश्च मनोहरम् ।। ३८ ।।\nसुखमाह्लादकं रम्यं भक्तानुग्रहविग्रहम् ।\nकिमनिर्वचनीयं च रूपं जनमनोहरम् ।। ३९ ।।\nकोटिकन्दर्पलावण्यं लीलाधाम शुभाक्षयम् ।\nयत्पादपद्ममधुरं मधु मन्दाकिनीजलम् ।। ४० ।।\nदध्रे शिरसि भक्त्या च सर्वेशः शंकरः परः ।\nशश्वत्करोति वैरागी तीर्थकीर्तेश्च कीर्तनम् ।। ४१ ।।\nक्षणं नृत्यति भक्त्या च पञ्चवक्त्रेण गायति ।\nआहारं भूषणं वस्त्रं परित्यज्य दिगम्बरः ।। ४२ ।।\nब्रह्म ज्योतिः स्वरूपं च ध्यात्वा शुभ्रं सुनिर्मलम् ।\nब्रह्मा च तपसा जन्म नयत्येव हि सेवया ।।\nशेषः सनत्कुमारश्च सिद्धसंघश्य योगवित् ।। ४३ ।।\nसुशीलोवाच\nनिर्मञ्छनार्हं न भवेत्तस्य कामशतं शतम् ।\nचन्द्रोऽशिवनीकुमारो वा रुपेषु केन गण्यते ।। ४४ ।।\nअसंख्येषु च विश्वेषु ब्रह्मविष्णुशिवादयः ।\nमुनयो मनवः सिद्धा भक्ताः सन्तश्च संततम् ।। ४५ ।।\nध्यायन्ते यत्पदाम्भोजं निर्गुणस्याऽऽत्मनश्च वै ।\nवेदाः स्तोतुं न शक्ताश्च यमीशं च सरस्वती ।। ४६ ।।\nजडीभूता च भीता च स्तवनेन क्षमाण्येतु ।\nसहस्रवक्त्रः स्तवने कम्पितश्च निरन्तरम् ।। ४७ ।।\nवेदानां जनको ब्रह्मा स्तोत्रेण तस्य हीश्वरः ।\nतं सत्यं नित्यमीशं च माधवी परिनिन्दति ।। ४८ ।।\nअपवित्रा सभा भूता गोपीनां जीवनं वृथा ।\nतासु पुण्यवती शोकः प्रणश्यति न संशयः ।। ५० ।।\nरत्नमालोवच\nदधार वामहस्तेन शैलं गोवर्धनं हरिः) ।\nततः किं तद्दशः शौर्य जगतां जनकस्य च ।। ५१ ।।\nशैलानां च सहस्रं यो भेतुं शक्तश्च दैत्यराट् ।\nलीलामात्रेण तेषां च लक्षं हन्तु क्षमो हरिः ।। ५२ ।।\nयदंशकलया जातः सूकरो विष्णुरीश्वरः ।\nवसुधां दशनाग्रेण चोद्दधार च लीलया ।। ५३ ।।\nशैलानां च सहस्राणि यत्र सन्ति महीतले ।\nदैत्याश्च वाऽप्यसंख्याश्च वीराः शूरास्तथैव च ।। ५४ ।।\nतेनैव कर्मणा तस्य न शौर्यं न च पौरुषम् ।\nन यशाश्च प्रशंसा वा सखि सर्वात्मनाऽऽत्मना ।। ५५ ।।\nपारिजातोवाच\nसप्तद्वीपा च वसुधा सशैलवनसागरा ।\nकाञ्चनीभूमिसहिता सर्वाधारा मनोहरा ।। ५६ ।।\nसप्त स्वर्गाश्च विविधा ब्रह्मलोकावधि प्रिये ।\nविचित्राः सुन्दराश्चैव पातालानां च सप्त च ।। ५७ ।।\nएतैः परिमितं विश्वं ब्रह्माण्डं ब्रह्मणा कृतम् ।\nमहद्विष्णोर्लोमकूपे तदेवं चाणुवत्स्थितम् ।। ५८ ।।\nतस्य यावन्ति लोमानि तानि विश्वानि सन्ति च ।\nस एव षोडशांशश्च कृष्णस्य परमात्मनः ।। ५९ ।।\nतस्यैव किं यशः शौर्चं महिमानमनूपमम् ।\nघस्मरी गोपकन्या च किं वा जानाति माधवी ।। ६० ।।\nमाधव्युवाच\nमया यदुक्तं न ज्ञात्वा मूढा जल्पन्ति गोपिकाः ।\nउद्धव शुणु मे वाक्यं यन्मया कथितं शुभम् ।। ६१ ।।\nस्वेच्छया सगुणो विष्णुः स्वेच्छया निर्गुणोभवेत् ।\nभुवो भारावतरणे गोपवेषः शिशुर्विभुः ।। ६२ ।।\nयदि वेदाः पुराणानि सिद्धाः सन्तश्च संततम् ।\nब्रह्मेशशेषभक्ताश्च न जानन्ति यमीश्वरम् ।। ६३ ।।\nतं किं जानामि मूढाऽहं घस्मरी गोपकन्यका ।\nतथाऽपि मद्वचः सत्यं श्रूयतां वत्स तत्क्षणम् ।। ६४ ।।\nकिमनिर्वचनीयं च रूपं शौर्यं यशो बलम् ।\nवीर्यं वेषं च सिद्धिं चाप्यन्यो वा यो गुणो हरेः ।। ६५ ।।\nस्वेच्छामयस्य तस्यैव सगुणस्य च सांप्रतम् ।\nकिमनिर्वचनीयं च वर्तते तद्विशेषणम् ।। ६६ ।।\nनिर्गुणस्य च विष्णोश्च वेहहीनस्य स्वात्मनः ।\nवर्तते च किमाख्येयं तस्य रूपादिकं च किम् ।। ६७ ।।\nमां निन्दति महामूढा न बुद्धा वचनं मम ।\nएषा जानाति किं मूढा तं सत्यं प्रकृतेः परम् ।। ६८ ।।\nज्योतिः स्वरूपं परमं परमात्मानमीश्वरम् ।\nतमनिर्वचनीयं च भक्तानुग्रहविग्रहम् ।। ६९ ।।\nयत्पादपद्भं पद्मा सा त्रैलोक्यजननी परा ।\nसेवते कम्पिता भीता दासीवत्सततं भिया ।। ७० ।।\nविष्णुमाया च प्रकृतिर्मूलरूपा सनातनी ।\nब्रह्मस्वरूपा परमा भीता दक्षिणपार्श्वतः ।। ७१ ।।\nसरस्वती जडीभूता भीता च परमेश्वरी ।\nस्तोतुं न शक्ता वेदाः किं स्तुवन्ति परमेश्वरम् ।। ७२ ।।\nतासां तद्वचनं श्रुत्वा चोद्धवो भक्तिविह्वलः ।\nपुलकाञ्चितसर्वाङ्गो रुरोद च पपात च ।। ७३ ।।\nमूर्च्छं संप्राप्य भक्त्त्या च ध्यात्वा तं परमेश्वरम् ।\nतुच्छं मेने स चाऽऽत्मानं गोपीं भक्त्याऽप्युवाच सः ।। ७४ ।।\nउद्धव उवाच\nधन्यं यशस्यं द्वीपानां जम्बुद्वीपं मनौहरम् ।\nयत्र भारतवर्षं च पुण्यदं शुभदं तथा ।। ७५ ।।\nवणिजां च पुश्यकृतं वाणिज्यस्थलमीप्सितम् ।\nअत्र कृत्वा सुपुण्यं च भुङ्क्तेऽन्यत्र शुभं फलम् ।। ७६ ।।\nधन्यं भारतवर्षं तु पुण्यदं शुभदं वरम् ।\nगोपीपादाब्जरजसा पूतं परमनिर्मलम् ।। ७७ ।।\nततोऽपि गोपिका धन्या सान्या योषित्सु भारते ।\nनित्यं पश्यन्ति राधायाः पादपद्मं सुपुण्यदम् ।। ७८ ।।\nषष्टिवर्षसहस्राणि तपस्तप्तं च ब्रह्मणा ।\nराधिकापादपद्मस्य रेणूनामुपलब्धये ।। ७९ ।।\nगोलोकवासिनी राधा कृष्णप्राणाधिका परा ।\nतत्र श्रीदामशापेन वृषभानसुताऽधुना ।। ८० ।।\nये ये भक्ताश्च कृष्णस्य देवा ब्रह्मादयस्तथा ।\nराधायाश्चापि गोपीनांकरां नार्हन्ति षोडशीम् ।। ८१ ।।\nकृष्णभक्तिं विजानाति योगीन्द्रश्च महेश्वरः ।\nराधा गोप्यश्च गोपाश्च गोलोकवासिनश्च ये ।। ८२ ।।\nकिंचित्सनत्कुमारश्च ब्रह्मा चेद्विषयी तथा ।\nकिंचिदेव विजानन्ति सिद्धा भक्ताश्च निश्चितम् ।। ८३ ।।\nधन्योऽहं कृतकृत्योऽहमागतो गोकुलं यतः ।\nगोपिकाभयो गुरुभ्यश्च हरिभक्तिं लभेऽचलाम् ।। ८४ ।।\nमथुरां च न यास्यामि तीर्थकीर्तेश्च कीर्तनम् ।\nश्रोष्यामि किंकरो भूत्वा गोपीनां जन्मजन्मनि ।। ८५ ।।\nन गोपीभ्यः परो भक्तो हरेश्च परमात्मनः ।\nयादृशीं लेभिरेगोप्यो भक्तिं नान्ये च तादृशीम् ।। ८६ ।।\nकलावत्युवाच\nपितणां मानसी कन्या धन्या मेना कलावती ।\nवयं तिस्रो भगिन्यश्च भ्रमामः पृथिवीतले ।। ८७ ।।\nधन्या जनकपत्नी नः सीतामाता पतिव्रता ।\nअयोनिसंभवा राधा अहं चायोनिसंभवा ।। ८८ ।।\nराधा श्रीदामशापेन वृषभानसुता भुवि ।\nसनत्कुमारशापेन वयमेव महीतले ।। ८९ ।।\nक्षीरोदसागरं रम्यं श्वेतद्वीपं मनोहरम् ।\nतिस्रो भगिन्यो भक्त्या च विष्णुंद्रष्टुं गता वयम् ।। ९० ।।\nअम्युत्थानादि न कृतं कोपादस्माञ्छशाप ह ।\nसनत्कुमारो भगवान्योगीन्द्राणां गुरोर्गुरुः ।। ९१ ।।\nसनत्कुमार उवाच\nमूढास्तिष्ठत भूमौ च पुनः स्वर्गं न यास्यथ ।\nमर्त्यप्राणिप्रिया भूत्वा चाहंकारैण हैतुना ।। ९२ ।।\nपुनर्वरं च प्रत्येकं ददौ तुष्टो द्विचेश्वरः ।\nविष्णोर्वशस्य शैलस्य हिमाधारस्य कामिनी ।। ९३ ।।\nज्येष्ठा भवतु त्वत्कन्या भविष्यत्येव पार्वती ।\nधन्या प्रिया तु भवतु योगिनो जनकस्य च ।। ९४ ।।\nतस्य कन्या महालक्ष्मीः सीतादेवी भविष्यति ।\nवृषभानस्य वैश्यस्य योगिनां प्रवरस्य च ।। ९५ ।।\nदुर्वाससश्च शिष्यस्य कनिष्ठा च कलावती ।\nभविष्यति प्रिया साध्वीद्वापरान्ते च गोकुले ।। ९६ ।।\nकलावतीसुता राधा देवी गोलोकवासिनी ।\nश्रीदामगोपशापेन भविष्यति न संशयः ।। ९७ ।।\nईशो ब्रह्मेशशेषाणां भारावतरणेन च ।\nआगमिष्यति पृथवीं च पुण्यक्षेत्रं च भारतम् ।। ९८ ।।\nकलावती वृष्भानः कौतुकात् कन्यया सह ।\nजीवन्मुक्तश्च गोलोकं गमिष्यति न संशयः ।। ९९ ।।\nधन्या च सीत्या सार्धं वैकुण्ठं च गमिष्यति ।\nमेनका योगिनी सिद्धा पार्वत्याश्च वरेण च ।। १०० ।।\nकल्पान्ते विष्णुलोके च लक्ष्मीवन्मोदते चिरम् ।\nविना विपत्त्या महिमा केषां कुत्र भविष्यति ।। १०१ ।।\nकर्मणा च गते दुःखे प्रभवेद्दुर्लभं सुखम् ।\nपुरा पितणां कन्याश्च स्वर्मभोगविलासिकाः ।। १०२ ।।\nलक्ष्मीसमा वरेणापि विप्रस्य विष्णुदर्शनात् ।\nकर्मक्षयं चाप्यस्माकं बभूव विष्णुदर्शनात् ।। १०३ ।।\nपुण्ये तेन तीव्रेण कुमारस्यापि दर्शनम् ।\nश्रुतं तत्र कुमारास्याज्ज्ञानं परमदुर्लभम् ।। १०४ ।।\nब्रह्मविष्णुशिवादीनां सिद्धानां जगतामपि ।\nईश्वरः परमात्मा च श्रीकृष्णः प्रकृतेः परः\nनिर्गुणश्च निरीहश्च परः स्वेच्छामयो वरः ।। १०५ ।।\nतुलस्युवाच\nसर्वप्राणिषु देवाश्च तिष्ठन्त्येव पृथक्पृथक् ।\nप्राणो विष्णुश्च विषयी मनो ब्रह्मा च चेतना ।। १०६ ।।\nप्रकृतिर्बुद्धिरूपा च सर्वशक्त्यधिदेवता ।\nज्ञानस्वरूपः शंभुश्च स्वयं धर्मश्च पूरुषः ।। १०७ ।।\nनिर्गुणः परमात्मा च तद्ब्रह्म प्रकृतेः परम् ।\nस एव कृष्णः साक्षी च कर्मणां जीविनामपि ।। १०८ ।।\nभोक्ता च सुखदुःखानां जीवस्तत्प्रतिबिम्बकः ।\nचक्षुषोश्चन्द्रसूर्यौ च जिह्वायां च सरस्वती ।। १०९ ।।\nवसुंधरा त्वचि सदा बाह्वोस्ते लोकपालकाः ।\nआत्मनश्चापि ते सर्पे परिचारकरूपिणः ।। ११० ।।\nआत्मन्येव प्रियास्ते च सर्वे गच्छन्ति जीविनः ।\nयथा संसदि संसारे नरदेह(व) मिवानुगाः ।। १११ ।।\nतस्मात्सर्वात्मनाऽऽत्मानं भजन्ति संततं सदा ।\nसन्तश्च परया भक्त्या ध्यायन्ते योगिनो मुदा ।। ११२ ।।\nकर्मिणां कर्मणां साक्षी कुतः कर्म च गोपनम् ।\nअन्तर्यामी च कृष्णश्च प्रचारं कुरुते मुदा ।। ११३ ।।\nकालिकोवाच\nनरा बालाश्च वृद्धाश्च युवानस्त्रिविधास्तथा ।\nदेवादयश्च चे सिद्धाः सर्वे जानन्ति तं परम् ।। ११४ ।।\nउद्धव उवाच\nसांप्रतं मूर्च्छितां राधां युक्तो बोधयितुं बुधः ।\nअत्र युक्तिः प्रधाना त्वं तां प्रबोधय चोद्धव ।। ११५ ।।\nचेतनं कुरु कल्याणि जगन्मातर्निबोध माम् ।\nउद्भवं कृष्णभक्तस्य किंकरस्यापि किंकरम् ।। ११६ ।।\nप्रसादं कुरु मातर्मां यास्यामि मथुरां पुनः ।\nन स्वतन्त्रः पराधीनो योषा दारुमयी यथा ।। ११७ ।।\nयथा वृषो वशीभूतो वृषवाहस्य संततम् ।\nतथा मातर्जगत्सर्वं जगन्नाथस्य निश्चितम् ।। ११८ ।।\nइति श्रीब्रह्मo महाo श्रीकृष्मजन्मखo उत्तo नारदनाo राधोद्धवसंo\nचतुर्नवतितमोऽध्यायः ।। ९४ ।।"
  }
]
[
  {
    "text": "श्रीनारायण उवाच ।।\nएकदाऽऽनन्दयुक्तश्च नन्दो गोपव्रजे मुने ।।\nदुन्दुभिं वादयामास शक्रयागकृतोद्यमः ।। १ ।।\nदधि क्षीरं घृतं तक्रं नवनीतं गुडं मधु ।।\nएतान्यादाय शक्रस्य पूजां कुर्वन्त्विति ब्रुवन् ।।२।।\nयेये सन्त्यत्र नगरे गोपा गोप्यश्च बालकाः ।।\nबालिकाश्च द्विजा भूयो वैश्याः शूद्राश्च भक्तितः ।। ३ ।।\nइत्येवं श्रावयामास स्वयमेव मुदाऽन्वितः ।।\nयष्टिमारोपयामास रम्यस्थाने सुविस्तृते ।। ४ ।।\nददौ तत्र क्षौमवस्त्रं मालाजालं मनोहरम् ।।\nचन्दनागुरुकस्तूरीकुङ्कुमद्रवमेव च ।। ५ ।।\nस्नातः कृताह्निको भक्त्या धृत्वा धौते च वाससी।।\nउवास स्वर्णपीठे च प्रक्षालितपदाम्बुजः ।।६।।\nनानाप्रकारपात्रैश्च ब्राह्मणैश्च पुरोहितैः ।।\nगोपालैर्गोपिकाभिश्च बालाभिः सह बालकैः ।। ७ ।।\nएतस्मिन्नन्तरे तत्राजग्मुर्नगरवासिनः ।।\nमहासंभृतसंभारा नानोपायनसंयुताः ।। ८ ।।\nआजग्मुर्मुनयः सर्वे ज्वलन्तं ब्रह्मतेजसा ।।\nशान्ताः शिष्यगणैः सार्धं वेदवेदाङ्गपारगाः ।। ९ ।।\nगर्गश्च गालवश्चैव शाकल्यः शाकटायनः ।।\nगौतमः करुषः कण्वो वात्स्यः कात्यायनस्तथा ।। 4.21.१० ।।\nसौभरिर्वामदेवश्च याज्ञवल्क्यश्च पाणिनिः ।।\nऋष्यशृङ्गो गौरमुखो भरद्वाजश्च वामनः ।।११।।\nकृष्णद्वैपायनः शृङ्गी सुमन्तुर्जैमिनिः कचः ।।\nपराशरश्च मैत्रेयो वैशम्पायन एव च ।। १२ ।।\nब्राह्मणाश्च कतिविधा भिक्षुका बन्दिनस्तथा ।।\nभूपा वैश्याश्च शूद्राश्च समाजग्मुर्महोत्सवे ।। १३ ।।\nदृष्ट्वा मुनीन्द्रान्नन्दश्च ब्राह्मणान्भूमिपांस्तथा ।।\nस्वर्णपीठात्समुत्तस्थौ व्रजाश्चोत्तस्थुरेव च।। १४ ।।\nप्रणम्य वासयामास मुनीन्द्रान्विप्रभूमिपान् ।।\nतेषामनुमतिं प्राप्य तत्रोवास पुनर्मुदा ।। १५ ।।\nपाकं च यष्टिनिकटे कर्तुमाज्ञां चकार ह ।।\nपाकप्राज्ञं ब्राह्मणानां शतमानीय सादरम् ।। १६ ।।\nतत्र रत्नप्रदीपाश्च जज्वलुः परितस्तथा ।।\nअन्धीभूतं च धूपेन स्थानं तत्सुरभीकृतम् ।। १७ ।।\nनानाविधानि पुष्पाणि माल्यानि विविधानि च ।।\nनैवेद्यं च बहुविधमपूर्वं सुमनोहरम् ।। १८ ।।\nतिललड्डुकपूर्णं च मण्डकानां सहस्रकम् ।।\nस्वस्तिकैः परिपूर्णं च यष्टिस्थानं च नारद ।। १९ ।।\nकलशानां सहस्रं च पूर्णं शर्करया मुने ।।\nयवगोधूमचूर्णानां लड्डुकैर्मधुरैर्वरैः ।।4.21.२०।।\nघृतपक्वैर्विप्रकृतैः पूर्णानि कलशानि च ।।\nवृक्षपक्वानि रम्याणि चारुरम्भाफलानि च ।।२१।।\nफलानि परिपक्वानि कालदेशोद्भवानि च।।\nक्षीराणां कुम्भलक्षाणि दध्नां तावन्ति नारद ।। २२ ।।\nमधूनां कुम्भशतकं सर्पिष्कुम्भ सहस्रकम् ।।\nकलशानां त्रिलक्षाणि तक्रपूर्णानि निश्चितम् ।। २३ ।।\nघटानां पञ्चलक्षाणि गुडपूर्णानि निश्चितम् ।।\nतिलतैलेन पूर्णं च कलशानां सहस्रकम् ।। २४ ।।\nवृषेन्द्राश्च बहुविधा भोगार्हद्रव्यवाहकाः ।।\nनानाविधानि पात्राणि सौवर्णराजतानि च ।। २९ ।।\nस्वर्णपीठानि च ब्रह्मन्नाजग्मुर्यष्टिसन्निधिम् ।।\nवस्त्राणि वरणार्हाणि चारूणि भूषणानि च ।। २५ ।।\nनानाविधानि वाद्यानि चारूणि मधुराणि च ।।\nवादकाः स्वरयन्त्राणि वादयामासुरुत्सवे ।। २७ ।।\nछागलानां सहस्राणि महिषाणां शतानि च ।।\nमेषकाणां च लक्षाणि ह्यानयामास तत्र वै ।।२८।।\nशतान्येव गण्डकानामाजग्मुर्यष्टिसंनिधिम् ।।\nप्रेक्षितानि च सर्वाणि रक्षितानि च रक्षकैः।।२९।।\nबालकानां बालिकानां वृक्षाणां वृक्षयोषिताम् ।।\nयूनां च युवतीनां च संख्यां कर्तुं च कः क्षमः ।।4.21.३०।।\nगायकानां च संगीतं नर्तकानां च नर्तनम् ।।\nश्रुत्वा दृष्ट्वा जनाः सर्वे मुमुहुः सुमहोत्सवे ।। ३१ ।।\nरंभोर्वशी मेनका च घृताची मोहिनी रतिः ।।\nप्रभावती भानुमती विप्रचित्तिस्तिलोत्तमा ।। ३२ ।।\nचन्द्रप्रभा सुप्रभा च रत्नमाला मदालसा ।।\nरेणुका रमणी ब्रह्मन्नेता आजग्मुरुत्सवे ।। ३३ ।।\nतासां नृत्येन गीतेन स्तनास्यश्रोणिदर्शनात् ।।\nरूपेण वक्रदृष्ट्या च मूर्च्छां प्रापुश्च मानवाः ।। ३४ ।।\nएतस्मिन्नन्तरे शीघ्रमाजगाम हरिः स्वयम् ।।\nगोपालबालकैः सार्धं बलेन बलशालिना।।३५।।\nदृष्ट्वा तं च जनाः सर्वे संभ्रान्ता हर्षविह्वलाः ।।\nउत्तस्थुराराद्भीताश्च पुलकाङ्कितविग्रहाः ।। ३६।।\nक्रीडास्थानात्समायान्तं शान्तं सुन्दरविग्रहम्।।\nविनोदमुरलीवेणुशृङ्गशब्दसमन्वितम् ।। ३७ ।।\nसद्रत्नसारभूषाभिर्भूषितं कौस्तुभेन च ।।\nचन्दनागुरुपङ्केन चर्चितं श्यामविग्रहम् ।। ३८ ।।\nशरन्मध्याह्नपद्मास्यं पश्यन्तं रत्नदर्पणे ।।\nचारुचन्दनचन्द्रेण कस्तूरीबिन्दुना सह ।। ३९ ।।\nशशाङ्केन यथाऽऽकाशं भालमध्यविराजितम् ।।\nमालतीमालया श्यामकण्ठवक्षःस्थलोज्ज्वलम् ।।4.21.४०।।\nबकपङ्क्त्या यथाऽऽकाशं शारदीयं सुनिर्मलम्।।\nचारुणा पीतवस्त्रेण शोभितं श्यामविग्रहम् ।।४१।।\nविभान्तं विद्युता शश्वन्नवनिं नीरदं यथा ।।\nकुन्दप्रसूनैर्गुञ्जाभिर्बद्धवक्रिमचूडकम् ।। ४२ ।।\nयथेन्द्रधनुषा भाति विभातं भगणैर्नभः ।।\nरत्नकुण्डलदीप्त्या च स्मितवक्त्रसुशोभितम् ।। ४३ ।।\nशरत्प्रफुल्लपद्मं च द्युमणेः किरणैर्यथा ।।\nविप्रक्षत्त्रियवैश्याश्च मुनयो बल्लवा मुने ।। ४४ ।।\nप्रणम्य वासयामासू रत्नसिंहासने शुभे ।।\nउवास रत्नपीठे स तेषां मध्ये जगत्पतिः।। ४५ ।।\nयथा बभौ शरच्चन्द्रो ज्योतिषामन्तरे च खे ।।\nश्रुत्वा तमूचुस्ते सर्वे जगतामीश्वरं परम् ।। ४६ ।।\nस्वेच्छामयं गुणातीतं ज्योतीरूपं सनातनम् ।।\nदृष्ट्वा महोत्सवं शीघ्रमुवाच पितरं हरिः ।।\nसर्वेषां दुर्लभां नीतिं नीतिशास्त्रविशारदः ।। ४७ ।।\nश्रीकृष्ण उवाच ।।\nभोभो बल्लवराजेंद्र किं करोषीह सुव्रत ।। ४८ ।।\nआराध्यः कश्च का पूजा किं फलं पूजने भवेत् ।।\nफलेन साधनं किं वा कः सख्यः साधनेन च ।। ४९ ।।\nदेवे रुष्टे भवेत्किं वा पूजायाः प्रतिबन्धके ।।\nतुष्टो देवः किं ददाति फलमत्र परत्रकम् ।। 4.21.५० ।।\nकाचिद्ददात्यत्र फलं परत्रेह न काचन ।।\nकाचिच्च नोभयत्रापि चोभयत्रापि काचन ।। ५१ ।।\nअवेदविहिता पूजा सर्वहानिकरण्डिका ।।\nपूजेयमधुना वा ते किमु वा पुरुषक्रमात् ।। ५२ ।।\nदृष्टो देवस्त्वया कस्मिन्पूजेयं चानुसारिणी ।।\nसाक्षात्खादति देवस्ते साक्षात्किं वा न खादति ।। ५३ ।।\nसाक्षाद्भुङ्क्ते च यो देवः सुप्रशस्तं तदर्चनम् ।।\nसाक्षात्खादति नैवेद्यं विप्ररूपी जनार्दनः ।। ५४ ।।\nब्राह्मणे परितुष्टे च संतुष्टाः सर्वदेवताः ।।\nकिं तस्य देवपूजायां यो नियुक्तो द्विजार्चने ।। ५५ ।।\nपूजिता ब्राह्मणा येन पूजिताः सर्वदेवताः ।।\nदेवाय दत्त्वा नैवेद्यं द्विजाय न प्रयच्छति ।। ५६ ।।\nभस्मीभूतं च नैवेद्यं पूजनं निष्फलं भवेत्।।\nविप्राय देवनैवेद्यदानाद्ध्रुवमनन्तकम् ।।५७।।\nतुष्टो देवो वरं दत्त्वा प्रयाति च स्वमन्दिरम् ।।\nदत्त्वा देवाय नैवेद्यं मूढो भुङ्क्ते स्वयं यदि।।५८।।\nदत्तापहारी देवस्वं भुक्त्वा च नरकं व्रजेत् ।।\nदेवदत्तं न भोक्तव्यं नैवेद्यं च विना हरेः ।।९९।।\nप्रशस्तं सर्वदेवेषु विष्णुनैवेद्यभोजनम्।।\nअन्नं विष्ठा जलं मूत्रं यद्विष्णोरनिवेदितम् ।। 4.21.६० ।।\nसर्वेषां च क्रममिदं ब्राह्मणानां विशेषतः ।।\nन दत्त्वा वस्तु देवाय दत्तं विप्राय चेत्सुधीः ।। ६१ ।।\nभुक्त्वा विप्रमुखे देवास्तुष्टाः स्वर्गं प्रयान्ति च ।।\nतस्मात्सर्वप्रयत्नेन विप्राणामर्चनं कुरु ।।६२।।\nप्रशस्तफलदातॄणामिह लोके परत्र च।।\nजपस्तपश्च पूजा वा यज्ञदानं महोत्सवम् ।। ६३ ।।\nसर्वेषां कर्मणां सारं विप्रतुष्टिश्च दक्षिणा ।।\nदक्षिणानां शरीरेषु तिष्ठन्ति सर्वदेवताः ।। ।।६४।।\nपादेषु सर्वतीर्थानि पुण्यानि पादधूलिषु ।।\nपादोदके च विप्राणां तीर्थतोयानि सन्ति च ।। ६५ ।।\nतत्स्पर्शात्सर्वतीर्थेषु स्नानजन्यफलं लभेत् ।।\nनश्यंति भक्षणाद्रोगा भक्तिभावेन बल्लव ।।६६।।\nसप्तजन्मकृतात्पापान्मुच्यन्ते नात्र संशयः ।।\nपापं पञ्चविधं कृत्वा यो विप्रं प्रणमेद्व्रजे ।।६७।।\nस स्नातः सर्वतीर्थेषु सर्वपापात्प्रमुच्यते ।।\nब्राह्मणस्पर्शमात्रेण मुक्तो भवति पातकी ।। ६८ ।।\nदर्शनान्मुच्यते पापादिति वेदे निरूपितम् ।।\nअप्राज्ञो वाऽथ प्राज्ञो वा ब्राह्मणो विष्णुविग्रहः ।। ६९ ।।\nप्रियाः प्राणाधिका विष्णोर्ये विप्रा हरिसेविनः ।।\nद्विजानां हरिभक्तानां प्रभावो दुर्लभः श्रुतौ ।।4.21.७०।।\nयेषां पादाब्जरजसा सद्यः पूता वसुन्धरा।।\nतेषां च पादचिह्नं यत्तीर्थं तत्परिकीर्तितम् ।। ७१ ।।\nतेषां च स्पर्शमात्रेण तीर्थपापं प्रणश्यति ।।\nआलिङ्गनात्सदालापात्तेषामुच्छिष्टभोजनात् ।। ।। ७२ ।।\nदर्शनात्स्पर्शनाच्चैव सर्वपापात्प्रमुच्यते ।।\nभ्रमणे सर्वतीर्थानां यत्पुण्यं स्नानतो भवेत् ।।७३।।\nहरिदासस्य विप्रस्य तत्पुण्यं दर्शनाल्लभेत् ।।\nये विप्रा हरये दत्त्वा नित्यमन्नं च भुञ्जते ।।७४।।\nउच्छिष्टभोजनात्तेषां हरेर्दास्यं लभेन्नरः ।।\nन दत्त्वा हरये भक्त्या भुञ्जते चेद्भ्रमादपि ।। ७५ ।।\nपुरीषसदृशं वस्तु जलं मूत्रसमं भवेत् ।।\nशूद्रश्चेद्धरिभक्तश्च नैवेद्यभोजनोत्सुकः ।। ७६ ।। (तु. ब्रह्मवैवर्त २.१०.४९)\nआमान्नं हरये दत्त्वा कृत्वा पाकं च खादति ।।\nविप्रक्षत्रियवैश्यानां शालग्रामशिलार्चने ।।७७।।\nअधिकारो न शूद्राणां हरेरप्यर्चने तथा ।।\nद्रव्याण्येतानि गोपेन्द्र विप्रेभ्यश्चेन्न दास्यति ।।७८।।\nभस्मीभूतानि सर्वाणि भविष्यन्ति न संशयः ।।\nअन्नं च सर्वजीवेभ्यः पुण्यार्थं दातुमर्हति ।। ७९ ।।\nदत्त्वा विशिष्टजीवेभ्यो विशिष्टं फलमाप्नुयात् ।।\nअतो दत्त्वा मानुषेभ्यो लभतेऽष्टगुणं फलम् ।। 4.21.८० ।।\nशूद्राणां द्विगुणं पुण्यं वैश्येभ्योऽन्नं प्रदाय च।।\nदत्त्वाऽन्नं क्षत्रियेभ्योऽपि वैश्यानां द्विगुणं भवेत्।।\nक्षत्त्रियाणां शतगुणं विप्रेभ्योऽन्नं प्रदाय च ।। ८१ ।।\nविप्राणां च शतगुणं शास्त्रज्ञे ब्राह्मणे फलम् ।।\nशास्त्रज्ञानां शतगुणं भक्ते विप्रे लभेद्ध्रुवम् ।। ८२ ।।\nस चान्नं हरये दत्त्वा भुङ्क्ते भक्त्या च सादरम् ।।\nविष्णवे विप्रभक्ताय दत्त्वा दातुश्च यत्फलम् ।। ८३ ।।\nतत्फलं लभते नूनं भक्तब्राह्मणभोजने ।।\nभक्ते तुष्टे हरिस्तुष्टो हरौ तुष्टे च देवताः ।। ८४ ।।\nभवन्ति सिद्धाः शाखाश्च यथा मूलनिषेचनात् ।।\nद्रव्याण्येतानि देवाय यद्येकस्मै प्रयच्छति ।। ८५ ।।\nसर्वे देवाश्च रुष्टाश्चेद्देवैः कः किं करिष्यति ।।\nअथवाऽर्द्धं च वस्तूनां देहि गोवर्धनाय च ।। ८६ ।।\nगा वर्धयति नित्यं यस्तेन गोवर्धनः स्मृतः ।।\nगोवर्धनसमस्तात पुण्यवान्न महीतले ।। ८७ ।।\nनित्यं ददाति गोभ्यो यो नवीनानि तृणानि च ।।\nतीर्थस्थानेषु यत्पुण्यं यत्पुण्यं विप्रभोजने ।। ८८ ।।\nसर्वव्रतोपवासेषु सर्वेष्वेव तपःसु च ।।\nयत्पुण्यं च महादाने यत्पुण्यं हरिसेवने ।। ८९ ।।\nभुवः पर्यटने यत्तु सर्ववाक्येषु यद्भवेत् ।।\nयत्पुण्यं सर्वयज्ञेषु दीक्षायां च लभेन्नरः ।। 4.21.९० ।।\nतत्पुण्यं लभते प्राज्ञो गोभ्यो दत्त्वा तृणानि च ।।\nभुक्तवन्तीं तृणं यश्च गां वारयति कामतः ।। ९१ ।।\nब्रह्महत्या भवेत्तस्य प्रायश्चित्ताद्विशुध्यति।।\nसर्वे देवा गवा मङ्गे तीर्थानि तत्पदेषु च ।। ९२ ।।\nतद्गुह्येषु स्वयं लक्ष्मीस्तिष्ठत्येव सदा पितः ।।\nगोष्पदाक्तमृदा यो हि तिलकं कुरुते नरः।।९३।।\nतीर्थस्नातो भवेत्सद्यो जयस्तस्य पदेपदे ।।\nगावस्तिष्ठंति यत्रैव तत्तीर्थं परिकीर्तितम् ।। ९४ ।।\nप्राणांस्त्यक्ता नरस्तत्र सद्यो मुक्तो भवेद्ध्रुवम् ।।\nब्राह्मणानां गवामङ्गं यो हन्ति मानवाधमः ।। ९५ ।।\nब्रह्महत्यासमं पापं भवेत्तस्य न संशयः ।।\nनारायणांशान्विप्रांश्च गाश्च ये घ्नन्ति मानवाः ।। ९६ ।।\nकालसूत्रं च ते यान्ति यावच्चन्द्रदिवाकरौ ।।\nइत्येवमुक्त्वा श्रीकृष्णो विरराम च नारद ।।९७।।\nआनन्दयुक्तो नन्दश्च तमुवाच स्मिताननः ।।\nनन्द उवाच ।।\nपौर्वापरीयं पूजेति महेन्द्रस्य महात्मनः ।। ९८ ।।\nसुवृष्टिसाधनी साध्यं सर्वसस्यमनोहरम् ।।\nसस्यानि प्राणिनां प्राणाः सस्याज्जीवन्ति जीविनः।।९९।।\nपूजयन्ति व्रजस्थाश्च महेन्द्रं पुरुषक्रमात्।।\nमहोत्सवं वत्सरान्ते निर्विघ्नाय शिवाय च ।। 4.21.१०० ।।\nइत्येवं वचनं श्रुत्वा बलेन सह माधवः ।।\nउच्चैर्जहास स पुनरुवाच पितरं मुदा ।। 4.21.१ ।।\nश्रीकृष्ण उवाच ।।\nअहो श्रुतं विचित्रं ते वचनं परमाद्भुतम् ।।\nउपहास्यं लोकशास्त्रं वेदेष्वेव विगर्हितम् ।। २।।\nनिरूपणं नास्ति कुत्र शक्राद्वृष्टिः प्रजायते ।।\nअपूर्वं नीतिवचनं श्रुतमद्य मुखात्तव ।। ३ ।।\nश्रुणु नीतिं श्रुतिमतां हे तात नानयं वदेः ।।\nवचनं सामवेदोक्तं सन्तो जानन्ति सर्वत।।४।।\nप्रश्नं कुरुष्व मन्त्रांश्च विविधानपि संसदि।।\nब्रुवन्तु परमार्थं च किमिन्द्राद्वृष्टिरेव च।।५।।\nसूर्याद्धि जायते तोयं तोयात्सस्यानि शाखिनः ।।\nतेभ्योऽन्नानि फलान्येव तेभ्यो जीवन्ति जीविनः ।।६।।\nसूर्यग्रस्तं च नीरं च काले तस्मात्समुद्भवः।।\nसूर्यो मेघादयः सर्वे विधात्रा ते निरूपिताः ।। ७ ।।\nयत्राब्दे यो जलधरो गजश्च सागरो मतः ।।\nसस्याधिपो नृपो मन्त्री विधात्रा ते निरूपिताः ।।८।।\nजलादिकानां सस्यानां तृणानां च निरूपितम् ।।\nअब्देऽब्देऽस्त्येव तत्सर्वं कल्पे कल्पे युगेयुगे ।। ९ ।।\nहस्ती समुद्रादादाय करेण जलमीप्सितम् ।।\nदद्याद्घनाय तद्दद्याद्वातेन प्रेरितो घनः ।। 4.21.११० ।।\nस्थानेस्थाने पृथिव्यां च कालेकाले यथोचितम्।।\nईशेच्छयाऽऽविर्भूतं च न भवेत्प्रतिबन्धकम् ।। ११ ।।\nभूतं भव्यं भविष्यच्च महत्क्षुद्रं च मध्यमम् ।।\nधात्रा निरूपितं कर्म केन तात निवार्यते ।। १२।।\nजगच्चराचरं सर्वं कृतं तेनेश्वराज्ञया ।।\nआदौ विनिर्मितं भक्ष्यं पश्चाज्जीव इति स्मृतः ।। १३ ।।\nअभ्यासात्स स्वभावो हि स्वभावात्कर्म एव च ।।\nजायते कर्मणां भोगो जीविनां सुखदुःखयोः ।। १४ ।।\nयातनाजन्ममरणरोगशोकभयानि च ।।\nसमुत्पत्तिर्विपद्विद्या कविता वा यशोऽयशः ।। १५ ।।\nपुण्यं च स्वर्गवासश्च पापं नरकसंस्थितिः ।।\nभुक्तिर्मुक्तिर्हरेर्दास्यं कर्मणा घटते नृणाम् ।। १६ ।।\nसर्वेषां जनको हीशश्चाभ्यासः शीलकर्मणाम् ।।\nधातुश्च फलदाता च सर्वं तस्येच्छया भवेत् ।।१७।।\nविनिर्मितो विराड्येन तत्त्वानि प्रकृतिर्जगत् ।।\nकूर्मश्च शेषधरणी चाब्रह्मस्तम्ब एव च ।।१८।।\nयस्याज्ञया मरुत्कूर्मं धक्ते शेषं बिभर्ति सः ।।\nशेषो वसुन्धरां मूर्ध्ना सा च सर्वं चराचरम् ।। १९ ।।\nयस्याज्ञया सदा वाति जगत्प्राणो जगत्त्रये ।।\nतपति भ्रमणं कृत्वा भूगोलं सुप्रभाकरः ।। 4.21.१२० ।।\nदहत्यग्निः संचरते मृत्युश्च सर्वजन्तुषु ।।\nउत्पत्तिः शाखिनां काले पुष्पाणि च फलानि च ।। २१ ।।\nस्वेस्वे स्थाने समुद्राश्च तूर्णं मज्जन्त्यधोऽधुना ।।\nतमीशं भज भक्त्या च शक्रः किं कर्तुमीश्वरः ।। २२ ।।\nब्रह्माण्डं च कतिविधमाविर्भूतं तिरोहितम् ।।\nविधयश्च कतिविधा यस्य भ्रूभङ्गलीलया ।। २३।।\nमृत्योर्मृत्युः कालकालो विधातुर्विधिरेव स. ।।\nभज तं शरणं तात स ते रक्षां करिष्यति ।।२४।।\nअहोऽष्टाविंशदिन्द्राणां पतने यदहर्निशम् ।।\nविधातुरेव जगतामष्टोत्तरशताधिकः ।। २५ ।।\nनिमेषाद्यस्य पतनं निर्गुणस्यात्मनः प्रभोः ।।\nएवंभूते तिष्ठतीशे शक्रपूजा विडम्बनम् ।।२६।।\nइत्येवमुक्त्वा श्रीकृष्णो विरराम च नारद।।\nप्रशशंसुश्च मुनयो भगवन्तं सभासदः ।। २७ ।।\nनन्दः सपुलको हृष्टः सभायां साश्रुलोचनः ।।\nआनन्दयुक्ता मनुजा यदि पुत्रैः परा जिताः ।। २८ ।।\nश्रीकृष्णाज्ञां समाज्ञाय चकार स्वस्तिवाचनम् ।।\nक्रमेण वरणं तत्र सर्वेषां च चकार ह ।। २९ ।।\nपर्वतस्यमुनींद्राणां चकार पूजनं तदा ।।\nबुधानां ब्राह्मणानां च गवां वह्नेश्च सादरम् ।। 4.21.१३० ।।\nतत्र पूजासमाप्तौ च क्रतौ च सुमहोत्सवे ।।\nनानाप्रकारवाद्यानां बभूव शब्द उल्बणः ।। ३१ ।।\nजयशब्दः शङ्खशब्दो हरिशब्दो बभूव ह ।।\nवेदमङ्गलकाण्डं च .पपाठ मुनिपुङ्गवः ।।३२।।\nबन्दिनां प्रवरो डिण्डी कंसस्य सचिवः प्रियः ।।\nउच्चैः पपाठ पुरतो मङ्गलं मङ्गलाष्टकम् ।।३३।।\nकृष्णः शैलान्तिकं गत्चा भिन्नां मूर्तिं विधाय च ।।\nवस्तु खादामि शैलोऽस्मि वरं वृण्वित्युवाच ह।।३४।।\nउवाच नन्दं श्रीकृष्णः पश्य शौलं पितः पुरः।।\nवरं प्रार्थय भद्रं ते भविता चेत्युवाच ह ।।३५।।\nहरेर्दास्यं हरेर्भक्तिं वरं वव्रे स बल्लवः ।।\nद्रव्यं भुक्त्वा वरं दत्त्वा सोऽन्तर्धानं चकार ह।। ।। ३६ ।।\nमुनीन्द्रान्ब्राह्मणांश्चैव भोजयित्वा च गोपपाः ।।\nबन्दिभ्यो ब्राह्मणेभ्यश्च मुनिभ्यश्च धनं ददौ ।।३७।।\nमुनिभ्यो ब्राह्मणेभ्योऽपि दत्त्वा नन्दो मुदाऽन्वितः ।।\nरामकृष्णौ पुरस्कृत्य सगणः स्वालयं ययौ ।।३८।।\nरौप्यं वस्त्रं सुवर्णं च वरमश्वं मणिं तथा ।।\nभक्ष्यं  द्रव्यं बहुविधं बंदिने डिंडिने ददौ ।। ३९ ।।\nस्तुत्वा नत्वा रामकृष्णौ मुनयो ब्राह्मणा ययुः ।।\nययुरप्सरसः सर्वा गन्धर्वाः किंनरास्तथा ।। 4.21.१४० ।।\nराजानो बल्लवाः सर्वे चाहूता ये महोत्सवे ।।\nसर्वे प्रणम्य श्रीकृष्णं ययुः सादरपूर्वकम् ।। ४१ ।।\nएतस्मिन्नन्तरे शक्रः कोपप्रस्फुरिताधरः ।।\nमखभंगे बहुविधां निंदां श्रुत्वा सुरेश्वरः ।। ४२ ।।\nमरुद्भिर्वारिदैः सार्धं रथमारुह्य सत्वरम्।।\nजगाम नंदनगरं वृन्दारण्यं मनोहरम् ।। ४३ ।।\nसर्वे देवा ययुः पश्चाद्युद्धशास्त्रविशारदाः ।।\nशस्त्रास्त्रपाणयः कोपाद्रथमारुह्य नारद ।।४४।।\nवायुशब्दैर्मेघशब्दैः सैन्यशब्दैर्भयानकैः ।।\nचकम्पे नगरं सर्वं नन्दो भयमवाप ह ।।९।\nभार्यां संबोध्य स्वगणमुवाच शोककातरः ।।\nरहः स्थलं समानीय नीतिशास्त्रविशारदः ।। ४६ ।।\nनन्द उवाच ।।\nहे यशोदे समागच्छ वचनं शृणु रोहिणि ।।\nरामकृष्णौ समादाय व्रज दूरं व्रजात्प्रिये ।।\nबालका बालिका नार्यो यान्तु दूरं भयाकुलाः ।। ४७ ।।\nबलवन्तश्च गोपालास्तिष्ठंतु मत्समीपतः ।।\nपश्चाच्च निर्गमिष्यामो वयं च प्राणसंकटात् ।।४८ ।।\nइत्युक्त्वा बल्लवश्रेष्ठः सस्मार श्रीहरिं भिया ।।\nपुटाञ्जलियुतो भूत्वा भक्तिनम्रात्मकन्धरः ।।\nकाण्वशाखोक्तस्तोत्रेण तुष्टाव ह शचीपतिम् ।। ४९ ।।\nनन्द उवाच ।।\nइन्द्रः सुरपतिः शक्रो दितिजः पवनाग्रजः ।। 4.21.१५० ।।\nसहस्राक्षो भगाङ्गश्च कश्यपाङ्गज एव च ।।\nबिडौजाश्च सुनासीरो मरुत्वान्पाकशासनः ।।५१।।\nजयन्तजनकः श्रीमाञ्छचीशो दैत्यसूदनः ।।\nवज्रहस्तः कामसखो गौतमीव्रतनाशनः ।। ५२ ।।\nवृत्रहा वासवश्चैव दधीचिदेहभिक्षुकः ।।\nविष्णुश्च वामनभ्राता पुरुहूतः पुरन्दरः ।। ५३ ।।\nदिवस्पतिः शतमखः सुत्रामा गोत्रभिद्विभुः ।।\nलेखर्षभो बलारातिर्जम्भभेदी सुराश्रयः ।।५४।।\nसंक्रन्दनो दुश्च्यवनस्तुराषाण्मेघवाहनः ।।\nआखण्डलो हरिहयो नमुचिप्राणनाशनः ।। ५५ ।।\nवृद्धश्रवा वृषश्चैव दैत्यदर्पनिषूदनः ।।\nषट्चत्वारिंशन्नामानि पापघ्नानि विनिश्चितम् ।। ५६ ।।\nस्तोत्रमेतत्कौथुमोक्तं नित्यं यदि पठेन्नरः ।।\nमहाविपत्तौ शक्रस्तं वज्रहस्तश्च रक्षति ।। ५७ ।।\nअतिवृष्टिशिलावृष्टिवज्रपाताच्च दारुणात् ।।\nकदाचिन्न भयं तस्य रक्षिता वासवः स्वयम् ।। ५८ ।।\nयत्र गेहे स्तोत्रमिदं यश्च जानाति पुण्यवान् ।।\nन तत्र वज्रपतनं शिलावृष्टिश्च नारद ।। ५९ ।।\nश्रीनारायण उवाच ।।\nस्तोत्रं नंदमुखाच्छ्रुत्वा चुकोप मधुसूदनः ।।4.21.६०।।\nउवाच पितरं नीतिं प्रज्वलन्ब्रह्मतेजसा ।।\nकं स्तौषि भीरो को वेन्द्रस्त्यज भीतिं ममान्तिके ।। ६१ ।।\nक्षणार्द्धे भस्मसात्कर्तुं क्षमोऽहमवलीलया।।\nगाश्च वत्सांश्च बालांश्च योषितो हि भयातुराः ।।६२।।\nगोवर्धनस्य कुहरे संस्थाप्य तिष्ठ निर्भयम् ।।\nबालस्य वचनं श्रुत्वा तच्चकार मुदाऽन्वितः ।। ६३ ।।\nहरिर्दधार शैलं तं वामहस्तेन दण्डवत् ।।\nएतस्मिन्नन्तरे तत्र दीप्तोऽपि रत्नतेजसा ।। ६४ ।।\nअन्धीभूतश्च सहसा बभूव रजसाऽऽवृतः ।।\nसवातो मेघनिकरश्चच्छाद गगनं मुने ।। ६५ ।।\nवृन्दावने बभूवातिवृष्टिरेव निरन्तरम्।।\nशिलावृष्टिर्वज्रवृष्टिरुल्कापातः सुदारुणः ।। ६६ ।।\nसमस्तं पर्वतस्पर्शात्पतितं दूरतस्ततः ।।\nविफलस्तत्समारम्भो यथाऽनीशोद्यमो मुने ।। ६७ ।।\nदृष्ट्वा मोघं च तत्सर्वं सद्यः शक्रश्चुकोप ह ।।\nजग्राहामोघकुलिशं दधीच्यस्थिविनिर्मितम् ।। ।। ६८ ।।\nदृष्ट्वा तं वज्रहस्तं च जहास मधुसूदनः ।।\nसहस्तं स्तम्भयामास वज्रमेवातिदारुणम् ।। ६९ ।।\nसहामरगणं मोघं चकारस्तंभनं विभुः।।\nसर्वे तस्थुर्निश्चलास्ते भित्तौ पुत्तलिका यथा ।। 4.21.१७० ।।\nहरिणा जृम्भितः शक्रः सद्यस्तंद्रामवाप ह ।।\nददर्श सर्वं तन्द्रायां तत्र कृष्णमयं जगत् ।। ७१ ।।\nद्विभुजं मुरलीहस्तं रत्नालंकारभूषितम् ।।\nपीतवस्त्रपरीधानं रत्नसिंहासनस्थितम् ।।७२।। ।\nईषद्धास्यप्रसन्नास्यं भक्तानुग्रहकातरम् ।।\nचन्दनोक्षितसर्वांगमेतत्सर्वं चराचरम् ।। ७३ ।।\nदृष्ट्वाऽद्भुततमं तत्र सद्यो मूर्च्छामवाप ह ।।\nजजाप मन्त्रं तत्रैव प्रदत्तं गुरुणा पुरा ।। ७४ ।।\nसहस्रदलपद्मस्थं ददर्श ज्योतिरुल्बणम् ।।\nतत्रान्तरे दिव्यरूपमतीव सुमनोहरम् ।। ।।७५।।\nनवीनजलदोत्कर्षं श्यामसुन्दरविग्रहम् ।।\nसद्रत्नसारनिर्माणज्वलन्मकरकुण्डलम् ।। ७६।।\nज्वलन्मणीन्द्रमकरकिरीटोज्ज्वल शेखरम् ।।\nज्वलता कौस्तुभेंद्रेण कण्ठवक्षःस्थलोज्ज्वलम् ।।७७।।\nमणिकेयूरवलयमणिमञ्जीररंजितम् ।।\nअन्तर्बहिः समं दृष्ट्वा तुष्टाव परमेश्वरम् ।। ७८ ।।\nइन्द्र उवाच ।।\nअक्षरं परमं ब्रह्म ज्योतीरूपं सनातनम् ।।\nगुणातीतं निराकारं स्वेच्छामयमनंतकम् ।। ।। ७९ ।।\nभक्तध्यानाय सेवायै नानारूपधरं वरम् ।।\nशुक्लरक्तपीतश्यामं युगानुक्रमणेन च ।। १८० ।।\nशुक्लतेजःस्वरूपं च सत्ये सत्यस्वरूपिणम्।।\nत्रेतायां कुंकुमाकारं ज्वलंतं ब्रह्मतेजसा ।। ८१ ।।\nद्वापरे पीतवर्णं च शोभितं पीतवाससा ।।\nकृष्णवर्णं कलौ कृष्णं परिपूर्णतमं प्रभुम् ।। ८२ ।।\nनवधाराधरोत्कृष्टश्यामसुन्दरविग्रहम् ।।\nनन्दैकनन्दनं वन्दे यशोदानन्दनं प्रभुम् ।।८३।।\nगोपिकाचेतनहरं राधाप्राणाधिकं परम् ।।\nविनोदमुरलीशब्दं कुर्वन्तं कौतुकेन च ।।८४ ।।\nरूपेणाप्रतिमेनैव रत्नभूषणभूषितम् ।।\nकन्दर्पकोटिसौन्दर्यं बिभ्रतं शान्तमीश्वरम्।।८९।।\nक्रीडन्तं राधया सार्धं वृन्दारण्ये च कुत्रचित् ।।\nकुत्रचिन्निर्जनेऽरण्ये राधावक्षःस्थलस्थितम् ।।८६।।\nजलक्रीडां प्रकुर्वन्तं राधया सह कुत्रचित् ।।\nराधिकाकबरीभारं कुर्वन्तं कुत्रचिद्वने ।। ८७ ।।\nकुत्रचिद्राधिकापादे दत्तवन्तमलक्तकम्।।\nसदा चर्वितताम्बूलं गृह्णन्तं कुत्रचिन्मुदा ।।८८।।\nपश्यन्तं कुत्रचिद्राधां पश्यन्तीं वक्रचक्षुषा।।\nदत्तवन्तं च राधायै कृत्वा मालां च कुत्रचित् ।। ८९ ।।\nकुत्रचिद्राधया सार्धं गच्छन्तं रासमंडलम् ।।\nराधादत्तां गले मालां धृतवन्तं च कुत्रचित् ।। 4.21.१९० ।।\nसार्धं गोपालिकाभिश्च विहरन्तं च कुत्रचित् ।।\nराधां गृहीत्वा गच्छन्तं विहाय तां च कुत्रचित् ।। ९१ ।।\nविप्रपत्नीदत्तमन्नं भुक्तवन्तं च कुत्रचित्।।\nभुक्तवन्तं तालफलं बालकैः सह कुत्रचित् ।।९२।।\nवस्त्रं गोपालिकानां च हरन्तं कुत्रचिन्मुदा ।।\nगवां गणं व्याहरन्तं कुत्रचिद्बालकैः सह ।। ९३ ।।\nकालीयमूर्ध्नि पादाब्जं दत्तवन्तं च कुत्रचित् ।।\nविनोदमुरलीशब्दं कुर्वन्तं कुत्रचिन्मुदा ।। ९४ ।।\nगायन्तं रम्यसङ्गीतं कुत्रचिद्बालकैः सह।।\nस्तुत्वा शक्रः स्तवेन्द्रेण प्रणनाम हरिं भिया ।।९५।।\nपुरा दत्तेन गुरुणा रणे वृत्रासुरेण च।।\nकृष्णेन दत्तं कृपया ब्रह्मणे च तपस्यते ।।९६।।\nएकादशाक्षरो मन्त्रः कवचं सर्वलक्षणम् ।।\nदत्तमेतत्कुमाराय पुष्करे ब्रह्मणा पुरा ।।९७।।\nकुमारोऽङ्गिरसे दत्तं गुरवेऽङ्गिरसा मुने ।।\nइदमिन्द्रकृतं स्तोत्रं नित्यं भक्त्या च यः पठेत् ।। ९८ ।।\nस हि प्राप्य दृढां भक्तिमन्ते दास्यं लभेद्ध्रुवम्।।\nजन्ममृत्युजराव्याधिशोकेभ्यो मुच्यते नरः ।।\nन हि पश्यति स्वप्नेऽपि यमदूतं यमालयम्।।९९।।\nनारायण उवाच ।।\nइन्द्रस्य वचनं श्रुत्वा प्रसन्नः श्रीनिकेतनः।।4.21.२००।।\nप्रीत्या तस्मै वरं दत्त्वा स्थापयामास पर्वतम् ।।\nप्रणम्य च हरिं शक्रः प्रययौ स्वगणैः सह ।।१।।\nगह्वरस्था जनाः सर्वे प्रजग्मुर्गह्वराद्गृहम् ।।\nते सर्वे मेनिरे कृष्णं परिपूर्णतमं विभुम् ।। २ ।।\nपुरस्कृत्य व्रजस्थांश्च प्रययौ स्वालयं हरिः ।।\nतुष्टाव नंदः पुत्रं तं पूर्णब्रह्म सनातनम् ।।\nपुलकाञ्चितसर्वाङ्गो भक्तिपूर्णाश्रुलोचनः ।। ३ ।।\nनन्द उवाच ।।\nनमो ब्रह्मण्यदेवाय गोब्राह्मणहिताय च ।।४।।\nजगद्धिताय कृष्णाय गोविन्दाय नमोनमः ।।\nनमो ब्रह्मण्यदेवाय ब्रह्मणे परमात्मने ।। ५ ।।\nअनन्तकोटिब्रह्माण्डधामधाम्ने नमोऽस्तु ते ।।\nनमो मत्स्यादिरूपाणां जीवरूपायसाक्षिणे ।।६।।\nनिर्लिप्ताय निर्गुणाय निराकाराय ते नमः।।\nअतिसूक्ष्मस्वरूपाय स्थूलात्स्थूलतमाय च ।।७।।\nसर्वेश्वराय सर्वाय तेजोरूप नमोऽस्तु ते।।\nअतिप्रत्यक्षरूपाय ध्यानासाध्याय योगिनाम् ।।८।।\nब्रह्मविष्णुमहेशानां वन्द्याय नित्यरूपिणे ।।\nधाम्ने चतुर्ण्णां वर्णानां युगेष्वेव चतुर्षु च ।।९।।\nशुक्लरक्तपीतश्यामाभिधानगुणशालिने ।।\nयोगिने योगरूपाय गुरवे योगिनामपि ।।4.21.२१०।।\nसिद्धेश्वराय सिद्धाय सिद्धानां गुरवे नमः ।।\nयं स्तोतुमक्षमो ब्रह्मा विष्णुर्यं स्तोतुमक्षमः ।।११।।\nयं स्तोतुमक्षमो रुद्रः शेषो यं स्तोतुमक्षमः ।।\nयं स्तोतुमक्षमो धर्मो यं स्तोतुमक्षमो रविः ।।१२।।\nयं स्तोतुमक्षमो लम्बोदरश्चापि षडाननः ।।\nयं स्तोतुमक्षमाः सर्वे मुनयः सनकादयः ।।१३।।\nकपिलो न क्षमः स्तोतुं सिद्धेन्द्राणां गुरोर्गुरुः।।\nन शक्तौ स्तवनं कर्तुं नरनारायणावृषी ।।१४।।\nअन्ये जडधियः के वा स्तोतुं शक्ताः परात्परम्।।\nवेदा न शक्ता नो वाणी न च लक्ष्मीः सरस्वती ।।१५।।\nन राधा स्तवने शक्ता किं स्तुवन्ति विपश्चितः ।।\nक्षमस्व निखिलं ब्रह्मन्नपराधं क्षणेक्षणे ।। १६ ।।\nरक्ष मां करुणा सिन्धो दीनबन्धो भवार्णवे ।।\nपुरा तीर्थे तपस्तप्त्वा पुत्रः प्राप्तः सनातनः ।। १७ ।।\nस्वकीयचरणाम्भोजे भक्तिं दास्यं च देहि मे ।।\nब्रह्मत्वममरत्वं वा सालोक्यादिकमेव वा ।।१८।।\nत्वत्पदाम्भोजदास्यस्य कलां नार्हन्ति षोडशीम् ।।\nइन्द्रत्वं वा सुरत्वं वा संप्राप्तिं सिद्धिस्वर्गयोः ।।१९।।\nराजत्वं चिरजीवित्वं सुधियो गणयन्ति किम् ।।\nएतद्यत्कथितं सर्वं ब्रह्मत्वादिकमीश्वर ।। 4.21.२२० ।।\nभक्तसङ्गक्षणार्द्धस्य नोपमा ते किमर्हति ।।\nत्वद्भक्तो यस्त्वत्सदृशः कस्त्वां तर्कितुमीश्वरः ।।२१।।\nक्षणार्द्धालापमात्रेण पारं कर्तुं स चेश्वरः ।।\nभक्तसङ्गाद्भवत्येव भक्तिं कर्तुमनेकधा ।। २२ ।।\nत्वद्भक्तजलदालापजलसेकेन वर्द्धते ।।\nअभक्तालापतापात्तु शुष्कतां याति तत्क्षणम् ।। ।। २३ ।।\nत्वद्गुणस्मृतिसेकाच्च वर्द्धते तत्क्षणे स्फुटम् ।।\nत्वद्भक्त्यङ्कुरमुद्भूतं स्फीतं मानसजं परम् ।। २४ ।।\nन नश्यं वर्द्धनीयं च  नित्यंनित्यं क्षणेक्षणे ।।\nततः संप्राप्य ब्रह्मत्वं भक्तस्य जीवनाय च ।। २५ ।।\nददात्येव फलं तस्मै हरिदास्यमनुत्तमम् ।।\nसंप्राप्य दुर्लभं दास्यं यदि दासो बभूव ह ।। २६ ।।\nसुनिश्चयेन तेनैव जितं सर्वं भयादिकम् ।।\nइत्येवमुक्त्वा भक्त्या च नन्दस्तस्थौ हरेः पुरः ।। २७ ।।\nप्रसन्नवदनः कृष्णो ददौ तस्मै तदीप्सितम् ।।\nएवं नन्दकृतं स्तोत्रं नित्यं भक्त्या च यः पठेत् ।।२८।।\nसुदृढां भक्तिमाप्नोति सद्यो दास्यं लभेद्धरेः ।।\nतपस्तप्त्वा यदा द्रोणस्तीर्थे च धरया सह ।।२९।।\nस्तोत्रं तस्मै पुरा दत्तं ब्रह्मणा तत्सुदुर्लभम् ।।\nहरेः षडक्षरो मन्त्रः कवचं सर्वरक्षणम् ।।4.21.२३०।।\nइह सौभरिणा दत्तं तस्मै तुष्टेन पुष्करे ।।\nतदेव कवचं स्तोत्रं स च मन्त्रः सुदुर्लभः।। ।। ३१ ।।\nब्रह्मणोंऽशेन मुनिना नन्दाय च तपस्यते ।।\nमन्त्रः स्तोत्रं च कवचमिष्टदेवो गुरुस्तथा ।। ३२ ।।\nया यस्य विद्या प्राचीना न तां त्यजति निश्चितम् ।।\nइत्येवं कथितं स्तोत्रं श्रीकृष्णाख्यानमद्भुतम् ।।\nसुखदं मोक्षदं सारं भवबन्धविमोचनम् ।। २३३ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे इन्द्रयागभञ्जनो नामैकविंशतितमोऽध्यायः ।।२१।।"
  }
]
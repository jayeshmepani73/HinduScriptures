[
  {
    "text": "अथ सप्तदशाधिकशततमोऽध्यायः\nनारायण उवाच\nगणेशस्तु शिवस्थानं गत्वा नत्वा महेश्वरम् ।\nसर्व विज्ञापयामास क्रमेण च पृथक्पृथक् ।। १ ।।"
  },
  {
    "text": "बाणानिरुद्धयोर्युद्धं सुभद्रनिधनं तथा ।\nस्कन्दानिरुद्धयोर्युद्धमनिरुद्धस्य विक्रमम् ।। २ ।।"
  },
  {
    "text": "गणेशवचनं श्रुत्वा प्रहस्य भगवान्भवः ।\nउवाच श्लक्ष्णया वाचा सुगुप्तं वेदसंमतम् ।। ३ ।।"
  },
  {
    "text": "महादेव उवाच\nगणेश्वर महाभाग श्रूयतां वचनं मम ।\nहितं तथ्यं नीतिसारं परिणामसुखावहम् ।। ४ ।।"
  },
  {
    "text": "असंख्यविश्वसंघं च सर्व कृष्णात्मजं सुतम् ।\nकृष्णं जानीहि यत्कार्यं कारणानां च कारणम् ।। ५ ।।"
  },
  {
    "text": "ब्रह्मादितृणपर्यन्तं जगत्मर्व गणेश्वर ।\nनिबोध सत्यं कृष्णं च भगवन्तं सनातनम् ।। ६ ।।"
  },
  {
    "text": "गोलोके द्विभुजं शान्तं राधाकान्तं मनोहरम् ।\nशिशुरूपं गोपवेषं गोपवेषं परिपूर्णतमं प्रभुम् ।। ७ ।।"
  },
  {
    "text": "गोपीभिर्गोपनिकरैः सहितं कामधेनुभिः ।\nपुण्ये वृन्दावने रम्ये सुन्दरे रासमण्डले ।। ८ ।।"
  },
  {
    "text": "चरन्तं मुरलीहस्तं ब्रह्मेशशेषवन्दितम् ।\nशतशृङ्गै च शैलेशे वटमूले निराकुले ।। ९ ।।"
  },
  {
    "text": "गोष्ठे भाण्डीरनिकटे निर्मले विरजातटे ।\nनवीननीरदश्यामं शोभितं पीतवाससा ।। १० ।।"
  },
  {
    "text": "यथा नवं घनौघं च सौदामिन्था विराजितम् ।\nआविर्भावश्च तेषां वै गोलोके रासमण्डले ।। ११ ।।"
  },
  {
    "text": "तावन्तो गोकुले रम्ये पुण्ये वृन्दावने वने ।\nसर्वे चांशकलाः पुंसःकृष्णस्तु भगवान्स्वयम् ।। १२ ।।"
  },
  {
    "text": "परिपूर्णतमः कामो ब्रह्मशापात्स्वविस्मृतः ।\nतस्य पुत्रोऽनिरुद्धश्च महाबलपराक्रमः ।। १३ ।।"
  },
  {
    "text": "मया प्रस्थापितः स्कन्दो महायुद्धे सुदारुणे ।\nमृतो बाणश्च संग्रामे तेन स्कन्देन रक्षितः ।। १४ ।।"
  },
  {
    "text": "स्कन्दानिरुद्धयोर्युद्धे समत्वं तु गणेश्वर ।\nअष्टौ च भैरवाः सर्वे रुद्राश्चैकादशैव ते ।। १५ ।।"
  },
  {
    "text": "अष्टौ च वसवश्चैते देवाः शक्रादयस्तथा ।\nतथैव द्वादशादित्याः सर्वे दैत्येश्वरास्तथा ।। १६ ।।"
  },
  {
    "text": "देवानामग्रणीः स्कन्दो बाणश्च सगणस्तथा ।\nसर्वे ते चानिरुद्धं च संग्रामे जेतुमक्षमाः ।। १७ ।।"
  },
  {
    "text": "अनिरुद्धः स्वयं ब्रह्मा प्रद्युम्नः काम एव च ।\nबलदेवः स्वयं शेषः कृष्णश्च प्रकृतेः परः ।। १८ ।।"
  },
  {
    "text": "एतत्ते कथितं सर्वं बाणं रक्ष गणेश्वर ।\nभवाञ्शुभस्वरूपश्च विघ्नखण्डनकारकः ।। १९ ।।"
  },
  {
    "text": "आरादायास्यति हरिर्गृहीत्वा च सुदर्शनम् ।\nअव्यर्थमस्त्रप्रवरं सूर्यकोटिसमप्रभम् ।। २० ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo बाणयुद्धे\nशिवलम्बोदरसंo सप्तदशाधिकशाततमोऽध्यायः ।। ११७ ।।"
  }
]
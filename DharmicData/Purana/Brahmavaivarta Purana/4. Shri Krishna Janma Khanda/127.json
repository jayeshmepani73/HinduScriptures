[
  {
    "text": "अथ सप्तविंशत्यधिकशततमोऽध्यायः\nनारायण उवाच\nश्रीकृष्णवचनं श्रुत्वा प्रहृष्टा गोपिका मुदा ।\nमन्दिरं प्रययुः सर्वाः प्रणम्य राधिकां प्रभुम् ।। १ ।।"
  },
  {
    "text": "राधाशृङ्गारभावं च कलाषोडशपूर्वकम् ।\nचकार सस्मिता साध्वी वक्रचञ्चललोचना ।। २ ।।"
  },
  {
    "text": "दत्त्वा च चन्दनं माल्यं स्वामिने पुनरेव च ।\nरहस्यं च परीहास्यं पुनरेव चकार सः ।। ३ ।।"
  },
  {
    "text": "आकृष्य राधिकां कृष्णः समानीय स्ववक्षसि ।\nओष्ठाधरं कपोलं च गण्डयुग्मं चुचुम्ब च ।। ४ ।।"
  },
  {
    "text": "राधा चुचुम्ब कृष्णस्य मुखचन्द्रं मनोहरम् ।\nचकार कृष्णं प्राणेशं बाहुभ्यां च स्ववक्षसि ।। ५ ।।"
  },
  {
    "text": "शृङ्गारं षोडशविर्धं कामशास्त्रोक्तमीप्सितम् ।\nस्त्रीपुंसोस्तोषजनकं चकार भगवान्प्रभुः ।। ६ ।।"
  },
  {
    "text": "नखविक्षतसर्वाङ्गा दशनेनाधरक्षता ।\nपुलकाञ्चितदेहा स तन्द्रिता वामनस्तनी ।। ७ ।।"
  },
  {
    "text": "मीर्च्छिता सुखसंभोगाद्विलग्ना हतचेतना ।\nश्वासमात्रावशेषा च निद्रामुद्रितलोचना ।। ८ ।।"
  },
  {
    "text": "रतिशूरा कोमलाङ्गी कान्तावक्षः स्यलस्थिता ।\nशीते सुखोष्णसर्वाङ्गी ग्रीष्मे सा सुखशीतला ।। ९ ।।"
  },
  {
    "text": "शृङ्गारकाले सुखदा सान्द्रश्रोणिपयोधरा ।\nनितम्बभारानम्रा च प्रसङ्गे सुखदायिका ।। १० ।।"
  },
  {
    "text": "विदग्धा रसिका श्रेष्ठा कामुकी च वराङ्गना ।\nसहसा चेतनं प्राप्य शुश्राव कोकिलध्वनिम् ।। ११ ।।"
  },
  {
    "text": "श्रुत्वा परमभीता सा दीना दीनविशङ्कया ।\nउवाच परमा सा च परमेशं परात्परम्\nबाहुश्रोणियुगाम्यां च निबध्य च पुनः पुनः ।। १२ ।।"
  },
  {
    "text": "राधिकोवाच\nरासं गच्छ महाभाग पुण्यं वृन्दावनं वनम् ।\nतत्र क्रीडां करिष्यामि जलेन च स्थलेन च ।। १३ ।।"
  },
  {
    "text": "पुनर्यास्यामि मलयं सुन्दरं मणिमन्दिरम् ।\nअपरं यद्रहस्यं वा जन्मला न श्रुतं मया ।। १४ ।।"
  },
  {
    "text": "तत्र यामि त्वया सार्धमिति मे लालसा परा ।\nपरस्परैकालापेन प्रययौ रजनी शुभा ।। १५ ।।"
  },
  {
    "text": "अरुणोदयकालेऽपि न त्यजेन्माधवं सती ।\nमाधवः प्रीतिवचसा बोधयामास साघनात् ।। १६ ।।"
  },
  {
    "text": "प्रातः कृत्यं ततः कृत्वा स्वारुरोह रथं हरिः ।\nगोपीभी राधया सार्धं शरत्कमललोचनः ।। १७ ।।"
  },
  {
    "text": "योजनायतविस्तीर्ण गृहेस्त्रिशतकोटिभिः ।\nमणीन्द्रसारनिर्माणैर्ज्वलद्भिरुपशोभितम् ।। १८ ।।"
  },
  {
    "text": "गोलोकादागतं तत्र मनोयायि मनोहरम् ।\nसहस्रचक्रसंयुक्तं महस्राश्वैः प्रचालितम् ।। १९ ।।"
  },
  {
    "text": "मणिस्तम्भैश्त्रिकोटीभी रत्नराजिविराजितम् ।\nमुक्तामाणिक्यपरमैर्हीरहारैः सुशोभितम् ।। २० ।।"
  },
  {
    "text": "नानाचित्रैर्विचित्रैश्च श्वेतचामरदर्पणैः ।\nवह्निशुद्धांशुकैर्दीप्तैर्मालाजालैर्विभूषितम् ।। २१ ।।"
  },
  {
    "text": "रत्निर्माणतल्पैश्च पुष्पचन्दनचर्चितम् ।\nसमानरूपवेषैश्च गोपीलक्षैः समावृतम् ।। २२ ।।"
  },
  {
    "text": "रथेन तेन भगवान्पुनर्वृन्दावनं ययौ ।\nतत्र गत्वा निशाकाले विजहार जले स्थले ।। २३ ।।"
  },
  {
    "text": "शृङ्गारं सुचिरं कृत्वा वनेषूपवनेषु च ।\nराधिकां दर्शयामास यथासर्व च नूतनम् ।। २४ ।।"
  },
  {
    "text": "विस्पन्दके सुरसने माहेन्द्रे नन्दने वने ।\nसुमेरुशिखरे रम्ये पर्वते गन्धमादने ।। २५ ।।"
  },
  {
    "text": "शैले शैले सुन्दरे च कन्दरे कन्दरे वने ।\nपुष्पोद्याने सुरहसि नद्यां नद्यां नदे नदे ।। २६ ।।"
  },
  {
    "text": "समुद्रपुलिने रम्ये पारिजातवने वने ।\nसुभद्रे पुष्पभद्रे च नारायणसरोवरे ।। २७ ।।"
  },
  {
    "text": "पवनस्यैव निलये मलये च सुरालये ।\nत्रिकूटे भद्रकूटे च पञ्चकूटे सुकूटके ।। २८ ।।"
  },
  {
    "text": "देवानां कमनीयायां काञ्चन्यां च तथैव च ।\nसमुद्रे च समुद्रे च द्वीपे द्वीपे मनोहरे ।। २९ ।।"
  },
  {
    "text": "खर्वटे प्रवरे रम्ये पुण्यचन्द्रसरोवरे ।\nसुपार्श्वे मुनिपार्श्वे च स रेमे राधया सह ।। ३० ।।"
  },
  {
    "text": "शीघ्रं च पुनरागत्य जम्बूद्वीपं च पुण्यदम् ।\nद्वारकां दर्शयामास पर्वतं रैवतं तथा ।। ३१ ।।"
  },
  {
    "text": "गोकुलं पुनरागत्य गोपगोकुलसंकुलम् ।\nतत्र दृष्ट्वा च भाण्डीरं पुण्यं वृन्दावनं ययौ ।। ३२ ।।"
  },
  {
    "text": "श्रीकृण्णागमनं श्रुत्वा यशोदा नन्द एव च ।\nगोपा गोप्यश्च वृद्धाश्चाप्यश्रुनेत्रा निराकुलाः ।। ३३ ।।"
  },
  {
    "text": "वारणेन्द्रं पुरस्कृत्य वेश्यां च नटनर्तकाः ।\nपतिपुत्रवतीं साध्वीं ब्राह्मणीं ब्राह्मणं तथा ।। ३४ ।।"
  },
  {
    "text": "यथा देवाश्च वह्निं च दृष्ट्वा नन्दं च मातरम् ।\nआययुर्बालकृष्णश्च राधया सह माधवः ।। ३५ ।।"
  },
  {
    "text": "मातुः क्रोडमारुरोह प्रहस्य मधुसूदनः ।\nनन्दो यशोदया सार्ध चुचुम्ब मुखपङ्कजम् ।। ३६ ।।"
  },
  {
    "text": "आश्लिश्य भृशमुच्चैश्च सिषेच नेत्रजैर्जलैः ।\nस्वयं च भगवान्कृष्णो यशोदायाः स्तनं पपौ ।। ३७ ।।"
  },
  {
    "text": "तादृशं ददृशुः सर्वे यादृशो मथुरां ययौ ।\nमुरलीहस्तविन्यस्तं रत्नभूषणभूषितम् ।। ३८ ।।"
  },
  {
    "text": "यथैकादशवर्षीयं शोभितं पीतवाससा ।\nमयूरपिच्छचूडं च मालतीमाल्यमण्डितम् ।। ३९ ।।"
  },
  {
    "text": "मन्दिरं वेशयामास राधया सह माधवम् ।\nयशोदा मङ्गलं कृत्वा भोजयामास ब्राह्मणान् ।। ४० ।।"
  },
  {
    "text": "पूजां चकार गोपीनां मुनीनां च यथा जनः ।\nमणिरत्नं प्रवालं च सुवर्ण परमं तथा ।। ४१ ।।"
  },
  {
    "text": "भुक्तामाणिक्यहीरं च ब्राह्मणेभ्यो ददौ मुदा ।\nगजरत्नं गवां रत्नमश्वरत्नं मनोहरम् ।। ४२ ।।"
  },
  {
    "text": "आसनानि च पात्राणि भूषणानि तथैव च ।\nधान्यान्यपि च सस्यानि वस्त्राणि च तथा ददौ ।। ४३ ।।"
  },
  {
    "text": "अपूर्व दर्शयामास राधया सह माधवम् ।\nगोपीगणं च मिष्टान्नं सादरेणापि नारद ।। ४४ ।।"
  },
  {
    "text": "दुन्दुभीन्वादयामास कारयामास मङ्गलम् ।\nदेवांश्च भोजयामास सानन्दं च मनोहरम् ।। ४५ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo\nसप्तविशत्यधिकशततमोऽध्यायः ।। १२७ ।।"
  }
]
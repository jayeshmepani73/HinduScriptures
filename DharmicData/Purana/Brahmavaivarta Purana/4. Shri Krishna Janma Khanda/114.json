[
  {
    "text": "अथ चतुर्दशाधिकशततमोऽध्यायः\nनारायण उवाच\nकृष्णपुत्रश्च प्रद्युम्नो महाबलपराक्रमः ।\nतत्पुत्रोऽप्यनिरुद्धश्च विधातुरंश एव च ।। १ ।।"
  },
  {
    "text": "एकदाऽसावनिरुद्धो नवयौवनसंयुतः ।\nसुप्तो रहसि पर्यङ्के पुष्पचन्दनचर्चिते ।। २ ।।"
  },
  {
    "text": "स्वप्ने ददर्श युवतीं पुष्णोद्याने सुपुष्पिते ।\nसुगन्धिपुष्पतल्पे च स्निग्धचन्दनचर्चिते ।। ३ ।।"
  },
  {
    "text": "शयानां सुस्मितां रम्यां नवयौवनसंयुताम् ।\nअमूल्यरत्ननिर्माणभूषणेन विभूषिताम् ।। ४ ।।"
  },
  {
    "text": "चारुकेयूरवलयशङ्खकङ्कणशोभिताम् ।\nमणिकुण्डलयुग्मेन गण्डस्थलविराजिताम् ।। ५ ।।"
  },
  {
    "text": "अतीव सूक्ष्मवसनां क्वणन्मञजीररञ्जिताम् ।\nपक्वबिम्बाधरोष्ठीं च शरत्कमललोचनाम् ।। ६ ।।"
  },
  {
    "text": "शरत्पद्मप्रभामुष्टकोटीन्दुनिन्दिताननाम् ।\nमुक्तापङ्क्तिसमासाद्यदन्तपङ्क्तिमनोहराम् ।। ७ ।।"
  },
  {
    "text": "त्रिवक्रकबरीभारां मालतीमाल्यभूषिताम् ।\nकस्तूरीकुङ्कुमालक्तस्निग्धचन्दनकज्जलैः ।। ८ ।।"
  },
  {
    "text": "पत्रावलीविरचितसुकपोलस्थलोज्ज्वलाम् ।\nदाडिमीकुसुमाकारसिन्दूरबिन्दुभूषिताम् ।। ९ ।।"
  },
  {
    "text": "श्रीरामकदलीस्तम्भनिन्दितोरुस्थलोज्ज्वलाम् ।\nअत्युच्चैर्वर्तुलाकारस्तनयुग्मविभूषिताम् ।। १० ।।"
  },
  {
    "text": "नितम्बभारन म्रां च कामबाणप्रपीडिताम् ।\nकामुकीं कमनीयां च पश्यन्तीं वक्रचक्षुषा ।। ११ ।।"
  },
  {
    "text": "कुङ्कुमालक्तरक्ताक्तपादपद्मविराजिताम् ।\nवायुप्रेरणवस्त्रेण व्यक्तगुव्तस्थलोज्ज्वलाम् ।। १२ ।।"
  },
  {
    "text": "तां दृष्ट्वा कामपुत्रश्च कामोन्मथितमानसः ।\nउवाच मधुरं रम्यं काममत्तां सुकोमलाम् ।। १३ ।।"
  },
  {
    "text": "चारुचम्पकवर्णाभां कामेन पुलकान्विताम् ।\nअतिप्रौढां नवोढां च शृङ्गानेच्छासुचञ्चलाम् ।। १४ ।।"
  },
  {
    "text": "अनिरुद्ध उवाच\nकिं देवी किं च गान्धर्वोका त्वं कामिनिकानने ।\nकस्य सत्री कस्य कन्या वा कं वा वाञ्छसि सुन्दरि ।। १५ ।।"
  },
  {
    "text": "त्रैलोक्यातुलसौन्दर्या मुनिमानसमोहिनी ।\nन बिभेषि कथं ब्रूहि स्वयमेकाकिनी च माम् ।। १६ ।।"
  },
  {
    "text": "अहं त्रैलोक्यनाथस्य पौत्रः कामात्मजोऽधुना ।\nकान्तेऽहमनिरुद्धश्च नवीनयौवनाहतः ।। १७ ।।"
  },
  {
    "text": "कमनीयश्च कामी च कामशास्त्रविशारदः ।\nकामुकीकामनां पूर्णां कर्तुमेवेश्वरः स्वयम् ।। १८ ।।"
  },
  {
    "text": "मां भजस्व सुशीरे त्वं सुवेषं च सुशीलकम् ।\nरतिशूरं रतिरसप्राज्ञं रतिरसप्रियम् ।। १९ ।।"
  },
  {
    "text": "रतिपुत्रं रतिरसं प्रमत्तं रसिकं प्रिये ।\nयुवानं व्याधिहीनं च कामुकं कामुकीच्छति ।। २० ।।"
  },
  {
    "text": "विदग्धामु विदग्धं च कान्तमायाति कामतः ।\nविदग्धाया विदग्धेन संगमो गुणवान्भवेत् ।। २१ ।।"
  },
  {
    "text": "प्रच्छाद्य लोजनास्यं च नवसंगमलज्जिता ।\nविलोकयन्ती वक्राक्षिकोणेन तमुवाच सा ।। २२ ।।"
  },
  {
    "text": "कामिन्युवाच\nकामुकः कामपुत्रोऽसि कामेन व्याकुलोऽधुना ।\nभवांश्चेत्कामुकीयोग्यो न कामश्चिन्तितः कथम् ।। २३ ।।"
  },
  {
    "text": "पौत्रस्त्रैलोक्यनाथस्य स्वतः संभावितस्य च ।\nस्वयं योग्यो योग्यपुत्रो विवाहं न कथं (व्यधाः) चन ।। २४ ।।"
  },
  {
    "text": "विवाहीता यज्ञपत्नी सा च पुण्यव्रता सती ।\nनिश्चला सततं साध्या वर्धिनी सङ्गिनी सदा ।। २५ ।।"
  },
  {
    "text": "भयप्रीतिदानसाध्या गुप्तपत्नी त्वनिश्चला ।\nनैमित्तिका न नीत्या सा सा च वेदविवर्जिता ।। २६ ।।"
  },
  {
    "text": "परं नरकसोपाना परत्रेहायशस्करा ।\nसाधुस्तत्र न हि रतो वंशजो वैष्णवो यदि ।। २७ ।।"
  },
  {
    "text": "यदि पूर्व भवेद्भ्रान्तो निवृत्तः साधुसङ्गतः ।\nप्रवृत्तिरेषा भूतानां निवृत्तिस्तु महाफला ।। २८ ।।"
  },
  {
    "text": "प्रायश्चित्ती पुनर्लिप्तो निवृत्तः पातकी यदि ।\nउवहास्यो भुवि भवेत्सर्वं कुञ्जरशौचवत् ।। २९ ।।"
  },
  {
    "text": "सुशीला सुन्दरी शान्ता धर्मपत्नी प्रशंसिता ।\nपतिव्रता सुसाध्या सा शश्वत्सुप्रियवादिनी ।। ३० ।।"
  },
  {
    "text": "कोमलाङ्गी विदग्धा च श्यामा रतिसुखप्रदा ।\nएवंभूतां परित्यज्य वैष्णवस्तपसे व्रजेत् ।। ३१ ।।"
  },
  {
    "text": "सा जेत्परिणता साध्वी शान्ता पुत्रवती यदा ।\nअन्यथा च वृथा सर्वं तपसः स्खलनं भवेत् ।। ३२ ।।"
  },
  {
    "text": "असाधुश्च कुवंशश्चेत्परनारीं प्रयाति चेत् ।\nस याति नरकं घोरं पितुशिः सप्तभिःसह ।। ३३ ।।"
  },
  {
    "text": "अहमूषा बाणकन्या बाणः शंकरकिंकरः ।\nबाणस्त्रैलोक्यविजयी शंकरो जगतां पतिः ।। ३४ ।।"
  },
  {
    "text": "न स्वतन्त्रा पराधीना त्रिषु कालेषु कामिनी ।\nपुंश्चली या स्वतन्त्रा साऽप्यसद्वंशप्रसूतिका ।। ३५ ।।"
  },
  {
    "text": "पिता ददाति कन्यां तां सुयोग्याय वराय च ।\nकन्या वरं न याचेत धर्म एष सनातनः ।। ३६ ।।"
  },
  {
    "text": "त्वं च योग्योऽसि योग्याऽहं मामिच्छसि यदि प्रभो ।\nबाणं प्रार्थय शंभुं वाऽऽप्यथवा पार्वतीं सतीम् ।। ३७ ।।"
  },
  {
    "text": "इत्युक्त्वा सुन्दरी साध्वी सान्तर्धाना बभूव ह ।\nनिद्रां तत्याज सहसा कामी कामात्मजो मुने ।। ३८ ।।"
  },
  {
    "text": "बुद्धवा स्वप्नं स विज्ञाय कामेन व्यथितान्तरः ।\nबभूव व्याकुलोऽशान्तो न दृष्ट्वा प्राणवल्लभाम् ।। ३९ ।।"
  },
  {
    "text": "त्यक्त्वाऽऽहारमनिद्रश्च प्रमत्तश्च कृशोदरः ।\nक्षणं तिष्ठति शेते च क्षणं रहसि रोदिति ।। ४० ।।"
  },
  {
    "text": "पुत्रं दृष्ट्वा तु क्रन्दन्तं देवकी रुक्मिणी रतिः ।\nअन्याश्च योषितः सर्वाः कथयामासुरीश्वरम् ।। ४१ ।।"
  },
  {
    "text": "तासां च वचनं श्रुत्वा प्रहस्य मवुसूदनः ।\nउवाच सर्वतत्त्वज्ञः कृष्णश्च पूर्णमानसः ।। ४२ ।।"
  },
  {
    "text": "श्रीभगवानुवाच\nकामातुरा बाणकन्या रतिं दृष्ट्वा शिवेशयोः ।\nवरं संप्राप दुर्गाया व्याकुला मदनास्त्रतः ।। ४३ ।।"
  },
  {
    "text": "स्वप्नं च दर्शयामास साऽनिरुद्धं च पार्वती ।\nमम पौत्रं प्रमत्तं च चकार कौतुकेन च ।। ४४ ।।"
  },
  {
    "text": "तत्पुत्रीं च प्रमतां ता करोमि स्वप्नताऽधुना ।\nस्वच्छन्दं तिष्ठ न चिरं नास्ति चिन्ता मनोव्यथा ।। ४५ ।।"
  },
  {
    "text": "इति कृष्णः समाश्वास्यसर्वातमासर्वसिद्धिवित् ।\nस्वप्नं च दर्शयामास बाणपुत्रीं च कामुकीम् ।। ४६ ।।"
  },
  {
    "text": "सुप्ता सुतल्पे बाला सा पुष्पचन्दनचर्चिते ।\nनवयौवनसंयुक्ता रत्नभूषणभूषिता ।। ४७ ।।"
  },
  {
    "text": "शयाना रत्नपर्यङ्के ददर्श स्वप्नमीप्सितम् ।\nअतीव निर्जने देशे रत्ननिर्माणमन्दिरे ।। ४८ ।।"
  },
  {
    "text": "नवीननीरदश्याममतीव नवयौवनम् ।\nकोटिकन्दर्पलीलाभं सस्मितं सुमनोहरम् ।। ४९ ।।"
  },
  {
    "text": "रत्नकेयुरवलयरत्नमञ्जीररञ्जितम् ।\nरत्नकुण्डलयुग्मेन गण्डस्थलविराजितम् ।। ५० ।।"
  },
  {
    "text": "चन्दनोक्षितसर्वाङ्गं भूषितं पीतवाससा ।\nसुचारुमालतीमाल्यवक्षः स्थलसमुज्ज्वलम् ।। ५१ ।।"
  },
  {
    "text": "शयानं रत्नपर्यङ्के पुष्पचन्दनचर्चिते ।\nतं दृष्ट्वा सहसा साध्वी तन्मूलं प्रययौ मुदा ।। ५२ ।।"
  },
  {
    "text": "उवाच मधुरं साध्वी हृदयेन विदूयता ।\nकामात्मजप्रिया कान्ता कामबाणप्रपीडिता ।। ५३ ।।"
  },
  {
    "text": "ऊषोवाच\nकस्त्वं कामुक भद्रं ते मां भजस्व स्मरातुराम् ।\nअतिप्रौढां नवोढां च नवसंगमलालसाम् ।। ५४ ।।"
  },
  {
    "text": "तवानुरक्तां भक्तां च गान्धर्वेण समुद्वह ।\nविवाहाष्टप्रकारेषु गान्धर्वः सुलभो नृणाम् ।। ५५ ।।"
  },
  {
    "text": "अनुरक्तां प्रियां प्राप्य त्यजेद्यः कपटी पुमान् ।\nतस्माद्याति महालक्ष्मीः शापं दत्त्वा सुदारुणम् ।। ५६ ।।"
  },
  {
    "text": "पुमानुवाच\nअहं कृष्णस्य पौत्रश्च कामदेवात्मजः स्वयम् ।\nकथं गृह्णामि त्वां कान्ते तयोरनुमतिं विना ।। ५७ ।।"
  },
  {
    "text": "इत्येवमुक्त्वा स पुमानन्तर्धानं चकार सः ।\nकामेन व्याकुला कान्ता न दृष्ट्वा कान्तमीप्सितम् ।। ५८ ।।"
  },
  {
    "text": "निद्रां त्यक्त्वा समुत्थाय तल्पादेव मनोहरात् ।\nविषसाद सखीमध्ये प्रमत्ता रुदती भृशम् ।। ५९ ।।"
  },
  {
    "text": "पप्रच्छ तां वराऽऽलीनां किं किमित्येव निश्चितम् ।\nउवाच बौधयामास चित्रलेखा सुयोगिनी ।। ६० ।।"
  },
  {
    "text": "चेतनं कुरु कल्याणि कस्माते भीतिरुल्बणा ।स्वयं शंभुः शिवा साक्षाद्दुर्लङ्ध्ये नगरे सति ।। ६१ ।।"
  },
  {
    "text": "शिवस्मरणमात्रेण सर्वारिष्टं पलायते ।\nशिवं भवति सर्वत्र शिव एव शिवालयः ।। ६२ ।।"
  },
  {
    "text": "ध्यानाद्दुर्गतिनाशिन्याः सर्वं दुर्गं विनश्यति ।\nददाति मङ्गलं तस्मै सर्वमङ्गलमह्गला ।। ६३ ।।"
  },
  {
    "text": "चित्रलेखावचः श्रुत्वा किंचिन्नोवाच सुन्दरी ।\nत्यक्त्वाऽऽहारं च निद्रां च पुरुषं चिन्तयेत्सदा ।। ६४ ।।"
  },
  {
    "text": "चित्रलेखा सखी गत्वा बाणमाह च तत्प्रियाम् ।\nदुर्गां च शंकरं स्कन्दं गणेशं योगिनां गुरुम् ।। ६५ ।।"
  },
  {
    "text": "चित्रलेखावचः श्रुत्वा रुरोदोच्चैर्भृशं सती ।\nबाणश्य शंकराभ्याशे विषसाद प्रमूर्च्छितः\nजहास शंकरो दुर्गा कार्तिकेयो गणेश्वरः ।। ६६ ।।"
  },
  {
    "text": "गणेश्वर उवाच\nयो ददाति ध्रुवं दुःखमन्यस्मै दमभमोहितः ।\nसक्ष्मधर्मविचारेण स विन्दति चतुर्गुणम् ।। ६७ ।।"
  },
  {
    "text": "शिवेशयोश्च क्रीडां च दृष्ट्वा या काममोहिता ।\nवरं तस्यै ददौ दुर्गा वरमेव सुदुर्लभम् ।। ६८ ।।"
  },
  {
    "text": "स्वप्ने गत्वा स्वयं देवी मत्तं कृत्वा समरात्मजम् ।\nअधुना वामपार्श्चे च शंभोस्तिष्ठति मूक्वत् ।। ६९ ।।"
  },
  {
    "text": "सर्वं ज्ञात्वा च सर्वज्ञो भगवान्हरिरीश्वरः ।\nस्वप्ने सुवेषं पुरुषं दर्शयामास कन्याकाम् ।। ७० ।।"
  },
  {
    "text": "सुवेषं पुरुषं दृष्ट्वा युवानं युवाती सती ।\nपरमेच्छा भवेत्तस्या धर्मभीत्या निवर्तते ।। ७१ ।।"
  },
  {
    "text": "सुवेषं पुरुषं दृष्ट्वा पुंश्चली पापवंशजा ।\nत्येजेन्निद्रां च स्वाहारं पतिं पुत्रं धनं गृहम् ।। ७२ ।।"
  },
  {
    "text": "चेतनं गृहकार्य च कुललज्जां कुलद्वयम् ।\nयुवानं रतिशूरं चाप्यतिनीच न हि त्यजेत् ।। ७३ ।।"
  },
  {
    "text": "त्यजेज्जातिं च धर्मं च प्राणांश्च परिणामतः ।\nतस्मात्प्राज्ञः प्रयत्नेन प्राणेभ्यो युवतीं सदा ।। ७४ ।।"
  },
  {
    "text": "परिरक्षेच्च सततं मायायुक्तां न विश्वसेत् ।\nहृदयं क्षुरधाराभं नारीणां मधुरं वचः ।। ७५ ।।"
  },
  {
    "text": "तासां मनो न जानन्ति सन्तो वेदाश्च वैदिका ।\nप्रयातु द्वारकां सद्याश्चित्रलेखा सुयोगिनीं ।। ७६ ।।"
  },
  {
    "text": "अनिरुद्धं समाहर्तुं प्रमात्तमवलीलया ।\nइति श्रुत्वा महादेवो गणेशं तमुवाच ह ।। ७७ ।।"
  },
  {
    "text": "न श्रुणोति यथा बाणः शुभकार्यं तथा कुरु ।\nचित्रलेखा ययौ तुर्णं द्वारकाभवनं हरेः ।। ७८ ।।"
  },
  {
    "text": "सर्वेषामपि दुर्लङ्ध्यं लीलया प्रविवेश सा ।\nनिद्रितं चानिरुद्धं च समाहृत्य च योगतः ।। ७९ ।।"
  },
  {
    "text": "रथमारोहयामास निद्वितं बालकं मुदा ।\nसा मनोयायिनी भद्रा गृहीत्वा बालकं मुने ।। ८० ।।"
  },
  {
    "text": "मुहूर्ताच्छोणितपुरं कृत्वा शङ्खध्वनिं ययौ ।\nअथाऽऽश्रमाभ्यन्तरे च रुरुदुः सर्वयोषितः ।। ८१ ।।"
  },
  {
    "text": "अहो बाणहरो वत्सः क्वगतः प्राणवल्लभः ।\nकृष्णस्ताश्च समाश्वास्य सर्वज्ञः सर्वतत्त्ववित् ।। ८२ ।।"
  },
  {
    "text": "साम्बकामबलैः सार्ध कृष्णाः सात्यकिना तथा ।\nगृहीत्वा गानुडं वीरं रथमारुह्य सत्वरः ।। ८३ ।।"
  },
  {
    "text": "सुदर्शनं पाञ्चजन्यं पद्मं कौमोदकीं गदाम् ।\nपश्चाद्यास्यतिदेवेशो नगरं शोणितं तथा ।। ८४ ।।"
  },
  {
    "text": "सगणैःशंकेरणैव पार्वत्या परिरक्षितम् ।\nअथ सा योगिनी धन्या पुण्या मान्या च योषिताम् ।। ८५ ।।"
  },
  {
    "text": "शिष्या दुर्वाससः शान्ता सिद्धयोगेन सिद्धिदा ।\nबारकं बोधयामास रुदन्तं मातरं स्मरन् ।। ८६ ।।"
  },
  {
    "text": "स्नापयित्वा ददौ तस्मै माल्यचन्दनभूषणम् ।\nकृत्वा सुवेषं बालस्य कन्यान्तः पुरमीप्सितम् ।। ८७ ।।"
  },
  {
    "text": "चक्रे प्रवेशं योगेन रक्षकैश्चापि रक्षितम् ।\nतामूषां निद्रितां दृष्ट्वा निराहारां कृशोदरीम् ।। ८८ ।।"
  },
  {
    "text": "शीघ्रं च बोधयामास सखीभिः परिरक्षिताम् ।\nऊषां कृत्वा च सुस्नातां वस्त्रभूषणभूषिताम् ।। ८९ ।।"
  },
  {
    "text": "वस्त्रैर्माल्यैश्चन्दनैश्च सिन्दूरपत्रकैः शुभैः ।\nद्वयोः संभाषणं तत्र माहेन्द्रे च शुभक्षणे ।। ९० ।।"
  },
  {
    "text": "कारयामास गुप्त्या च सखीनां संमतेन च ।\nपतिव्रता पतिं दृष्ट्वा सा रेमे विगतज्वरा ।। ९१ ।।"
  },
  {
    "text": "गान्धर्वेण विवाहेन तामुवाह स्मरात्मजः ।\nरतिर्बभूव सुचिरमुभयोः सुखकारणम् ।। ९२ ।।"
  },
  {
    "text": "दिवानिशं न बुबुधे स्मरपुत्रः स्मरातुरः ।\nऊषा कामातुरा प्रौढा नवोढा नवसंगमात् ।। ९३ ।।"
  },
  {
    "text": "मूर्च्छां संप्राप पुंसश्च स्पर्शमात्रेण कामुकी ।\nएवं नित्यं च रहसि संगमः सुमनोहरः\nबभूव सुचिरं विप्र राजा शुश्राव रक्षकात् ।। ९४ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदानाo ऊषानिरुद्धयोः\nसंगमे चतुर्दशाधिकशततमोऽध्यायः ।। ११४ ।।"
  }
]
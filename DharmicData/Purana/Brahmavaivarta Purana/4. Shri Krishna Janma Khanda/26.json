[
  {
    "text": "नारद उवाच ।।\nद्वादशीलङ्घने दोषः श्रुतस्त्वन्मुखतो मुने ।।\nपराभवो मुनेश्चैव नृपत्राणं हरेरहो ।। १ ।।\nअधुना श्रोतुमिच्छामि सर्वेषामीप्सितं च मे ।।\nएकादशीव्रतस्यास्य विधानं वद निश्चितम् ।। २ ।।\nअहो श्रुतौ श्रुतं किंचिन्मतभेदान्न निश्चितम् ।।\nश्रुतीनां कारणमुखाच्छ्रोतुं कौतूहलं मम ।। ३ ।।\nनारायण उवाच ।।\nएकादशीव्रतमिदं देवानामपि दुर्लभम् ।।\nश्रीकृष्णप्रीतिजनकं तपः श्रेष्ठं तपस्विनाम् ।।४।।\nदेवानां च यथा कृष्णो देवीनां प्रकृतिर्यथा ।।\nआश्रमाणां यथा विप्रो वैष्णवानां यथा शिवः ।।५।।\nयथा गणेशः पूज्यानां यथा वाणी विपश्चिताम् ।।\nशास्त्राणां च यथा वेदास्तीर्थानां जाह्नवी यथा ।।६।।\nतैजसानां यथा स्वर्णं प्राणिनां वैष्णवो यथा ।।\nधनानां च यथा विद्या सङ्गिनां च यथा प्रिया ।।७।।\nप्रमथानां यथा रुद्रः श्रेयसां च यथा मतिः।।\nआत्मा यथेन्द्रियाणां च चञ्चलानां यथा मनः ।।८।।\nगुरुस्त्रीणां यथा माता बन्धूनां च यथा पतिः ।।\nबलिष्ठानां यथा दैवं कालः कलयतां यथा ।।९।।\nसुशीलं चैव मित्राणां शत्रूणां रुग्यथा मुने ।।\nयथा कीर्तिः कीर्तिमतां गृहिणां च यथा गृहम् ।। 4.26.१०।।\nयथा खलो हिंसकानां दुष्टानां चैव पुंश्चली ।।\nतेजस्विनां ग्रहेशश्च सहिष्णूनां यथा क्षितिः ।। ११ ।।\nयथाऽमृतं भक्षणानां दाहकानां यथाऽनलः ।।\nयथा श्रीर्धनदातॄणां सतीनां च यथा सती ।। १२ ।।\nप्रजेशानां यथा ब्रह्मा सरितां सागरो यथा ।।\nयथा साम श्रुतीनां च गायत्री छन्दसां यथा ।।१३।।\nवृक्षाणां च यथाऽश्वत्थः पुष्पाणां तुलसी यथा ।।\nयथा मार्गो हि मासानामृतूनां च यथा मधुः ।। १४ ।।\nआदित्यानां यथा सूर्यो रुद्राणां शंकरो यथा।।\nयथा भीष्मो वसूनां च वर्षाणां भारतं यथा ।। १५ ।।\nदेवर्षीणां यथा त्वं च ब्रह्मर्षीणां यथा भृगुः ।।\nनृपाणां च यथा रामः सिद्धानां कपिलो यथा ।। १६ ।।\nयथा सनत्कुमारश्च योगिनां ज्ञानिनां वरः ।।\nऐरावतो गजेन्द्राणां पशूनां शरभो यथा ।। १७ ।।\nयथा हिमाद्रिः शैलानां मणीनां कौस्तुभो यथा ।।\nसरस्वती नदीनां च यथा पुण्यस्वरूपिणी ।। १८ ।।\nगन्धर्वाणां चित्ररथो यथा श्रेष्ठश्च नारद ।।\nयथा कुबेरो यक्षाणां सुमाली रक्षसां यथा ।। १९ ।।\nयथा श्रेष्ठा च नारीणां शतरूपा वरा परा ।।\nमनूनां च यथा श्रेष्ठः स्वयं स्वायंभुवो मनुः ।।4.26.२०।।\nसुन्दरीणां यथा रम्भा यथा माया च मायिनाम् ।।\nएकादशीव्रतमिदं व्रतानां च वरं तथा ।।२१।।\nकर्तव्यं च चतुर्णां च वर्णानां नित्यमेव च ।।\nयतीनां वैष्णवानां ब्राह्मणानां विशेषतः ।। २२ ।।\nसत्यं सर्वाणि पापानि ब्रह्महत्यादिकानि च ।।\nसन्त्येवौदनमाश्रित्य श्रीकृष्णव्रतवासरे ।। २३ ।।\nभुक्त्वैतानि च पापानि यो भुङ्क्ते तत्र मन्दधीः ।।\nइहातिपातकी सोऽपि यात्यन्ते नरकं ध्रुवम्।।२४।।\nएकादशीप्रमाणानि युगसंख्याकृतानि च ।।\nकुम्भीपाके महाघोरे स्थित्वा चण्डालतां व्रजेत्।।२९।।\nगलितव्याधियुक्तश्च ततः सप्तसु जन्मसु।।\nपश्चान्मुक्तो भवेत्पापादित्याह कमलोद्भवः ।।२९।।\nइत्येवं कथितं ब्रह्मन्यो दोषस्तत्र भोजने ।।\nद्वादशीलङ्घने दोषो मयोक्तश्च श्रुतः पुरा ।।२७।।\nदशमीलङ्घने दोषं निबोध कथयामि ते ।।\nपुरा श्रुतो धर्मवक्त्राद्वेदसारोद्धृतोऽपि च ।।२८।।\nदशमीं यः कलामात्रां मूढोऽज्ञानेन लङ्घयेत् ।।\nयाति श्रीस्तद्गृहात्तूर्णं शापं दत्त्वा तु दारुणम् ।।२९।।\nइह तद्वंशहानिश्च यशोहानिर्भवेद्ध्रुवम् ।।\nअन्ते मन्वन्तरशतमन्धकूपे वसेद्द्विज ।।4.26.३०।।\nदशम्येकादशी वापि द्वादशी यत्र वासरे ।।\nतत्र भुक्त्वा परदिने उपोष्य व्रतमाचरेत् ।।३१।।\nद्वादश्यां च व्रतं कृत्वा त्रयोदश्यां च पारणम् ।।\nद्वादशीलङ्घने दोषो व्रतिनां तन्न विद्यते ।। ३२ ।।\nसंपूर्णैकादशी यत्र प्रभाते किंचिदेव सा।।\nतत्रोपोष्या द्वितीया च परा चेद्यदि वर्धते ।।३३।।\nषष्टिदण्डात्मिका यत्र प्रभाते च तिथित्रयम् ।।\nकुर्वन्ति गृहिणः पूर्वं चैव यत्यादयस्तथा ।।३४।।\nपरत्रानशनं कृत्वा नित्यकृत्यं समाचरेत् ।।\nव्रते जागरणं सर्वं पूर्वत्रैवाचरेद्बुधः ।।३५।।\nतत्पूर्वदिवसे नित्यं व्रते कृत्वा परेऽहनि ।।\nएकादश्यां व्यतीतायां पारणं तु समाचरेत् ।। ३६ ।।\nवैष्णवानां यतीनां च विधवानां तथैव च ।।\nसर्वाः समा उपोष्यास्ता भिक्षूणां ब्रह्मचारिणाम् ।। ३७ ।।\nशुक्लामेव तु कुर्वन्ति गृहिणो वैष्णवेतराः ।।\nन कृष्णालङ्घने दोषस्तेषां वेदेषु नारद ।। ३८ ।।\nशयनीबोधिनीमध्ये या कृष्णैकादशी भवेत् ।।\nसैवोपोष्या गृहस्थेन नान्या कृष्णा कदाचन ।।३९।।\nइत्येवं कथितो ब्रह्मन्निर्णयोऽयं श्रुतौ श्रुतः ।।\nव्रतस्यास्य विधानं च निबोध कथयामि ते ।। 4.26.४० ।।\nकृत्वा हविष्यं पूर्वाह्णे न च भुङ्क्ते पुनर्जलम् ।।\nएकाकी कुशशय्यायां नक्तं शयनमाचरेत् ।। ४१ ।।\nब्राह्मे मुहूर्ते चोत्थाय प्रातःकृत्यं विधाय च ।।\nनित्यकृत्यं विधायाथ ततः स्नानं समाचरेत् ।। ।। ४२ ।।\nव्रतोपवासं संकल्प्य श्रीकृष्णप्रीतिपूर्वकम् ।।\nकृत्वा सन्ध्यां तर्पणं च विधायाह्निकमाचरेत् ।। ४३ ।।\nनित्यपूजां दिने कृत्वा व्रतद्रव्यं समाहरेत् ।।\nकृत्वा षोडशोपचारं प्रदृष्टं विधिबोधितम् ।। ४४ ।।\nआसनं वसनं पाद्यमर्घ्यं पुष्पानुलेपनम् ।।\nधूपं दीपं च नैवेद्यं यज्ञसूत्रं च भूषणम् ।। ४५ ।।\nगन्धं स्नानीयताम्बूले मधुपर्कं पुनर्जलम् ।।\nएतान्याहृत्य दिवसे व्रतं नक्तं समाचरेत् ।। ४६ ।।\nउपविश्यासने पूतो धृत्वा धौतेयवाससी ।।\nआचम्य श्रीहरिं नत्वा स्वस्तिवाचनमाचरेत्।। ४७ ।।\nआरोप्य मङ्गलघटं धान्याधारे शुभे क्षणे ।।\nफलशाखाचंदनाक्तं वेदोक्तं मुनिभिर्मुदा ।।४८।।\nदेवषट्कं समावाह्य पृथग्धान्यैः समाचरेत् ।।\nपूजां पञ्चोपचारैश्च प्रकृष्टैश्च विचक्षणः ।। ४९ ।।\nगणेश्वरं दिनकरं वह्निं विष्णुं शिवं शिवाम् ।।\nसंपूज्यैतान्प्रणम्याथ व्रतं कुर्याद्धरिं स्मरन् ।। 4.26.५० ।।\nनाराध्य देवषट्कं च यदि कर्म समाचरेत् ।।\nनित्यं नैमित्तिकं चापि तत्सर्वं निष्फलं भवेत् ।। ५१ ।।\nइत्येवं कथितं सर्वं व्रताङ्गभूतमेव च ।।\nकण्वशाखोक्तमिष्टं च व्रतं शृणु महामुने ।।५२ ।।\nसामवेदोक्तध्यानेन ध्यात्वा कृष्णं परात्परम् ।।\nपुष्पं च शिरसि न्यस्य पुनर्ध्यानं समाचरेत् ।।९३।।\nध्यानं शृणु निगूढं च सर्वेषामपि वाञ्छितम् ।।\nन प्रकाश्यमभक्ताय भक्तप्राणाधिकं परम् ।।५४ ।।\nनवीननीरदो यद्वच्छ्यामसुन्दरविग्रहम् ।।\nशरत्पार्वणचन्द्राभाविनिन्द्यास्यमनुत्तमम् ।। ५५ ।।\nशरत्सूर्योदयाब्जानां प्रभामोचनलोचनम्।।\nस्वांगसौंदर्यशोभाभी रत्नभूषणभूषितम् ।।५६।।\nगोपीलोचनकोणैश्च प्रसन्नैरतिसूचकैः ।।\nशश्वन्निरीक्ष्यमाणं तत्प्राणैरिव विनिर्मितम् ।। ५७ ।।\nरासमण्डलमध्यस्थं रासोल्लाससमुत्सुकम्।।\nराधावक्त्रशरच्चन्द्रसुधापानचकोरकम्।।५८।।\nकौस्तुभेन मणीन्द्रेण वक्षःस्थलसमुज्ज्वलम्।।\nपारिजातप्रसूनानां मालाजालैर्विराजितम् ।। ५९ ।।\nसद्रत्नसारनिर्माणं किरीटोज्ज्वलशेखरम् ।।\nविनोदमुरलीन्यस्तहस्तं पूज्यं सुरासुरैः ।। 4.26.६० ।।\nध्यानासाध्यं दुराराध्यं ब्रह्मादीनां च वन्दितम् ।।\nकारणं कारणानां यस्तमीश्वरमहं भजे ।। ६१ ।।\nध्यात्वाऽनेन तमावाह्य चोपहाराणि षोडश ।।\nदत्त्वा संपूजयेद्भक्त्या मन्त्रैरेभिश्च नारद ।। ६२ ।।\nआसनं स्वर्णनिर्माणं रत्नसारपरिच्छदम् ।।\nनानाचित्र विचित्राढ्यं गृह्यतां परमेश्वर ।। ६३ ।।\nवह्निप्रक्षालितं वस्त्रं निर्मितं विश्वकर्मणा ।।\nमूल्यानिर्वचनीयं च गृह्यतां राधिकापते ।। ।। ६४ ।।\nपादप्रक्षालनार्हं च सुवर्णपात्रसंस्थितम् ।।\nसुवासितं शीतलं च गृह्यतां करुणानिधे ।। ६५ ।।\nइदमर्घ्यं पवित्रं च शङ्खतोयसमन्वितम् ।।\nपुष्पदूर्वाचन्दनाक्तं गृह्यतां भक्तवत्सल ।। ६६ ।।\nसुवासितं शुक्लपुष्पं चन्दनागुरुसंयुतम् ।।\nसद्यस्ते प्रीतिजनकं गृह्यतां सर्वकारण ।। ६७ ।।\nचन्दनागुरुकस्तूरीकुङ्कुमोशीरमुत्तमम् ।।\nसर्वेप्सितमिदं कृष्ण गृह्यतामनुलेपनम् ।। ६८ ।।\nरसो वृक्षविशेषस्य नानाद्रव्यसमन्वितः।।\nसुगन्धियुक्तः सुखदो धूपोऽयं प्रतिगृह्यताम् ।। ६९ ।।\nदिवानिशं सुप्रदीप्तो रत्नसारविनिर्मितः ।।\nपुनर्ध्वान्तनाशबीजं दीपोऽयं प्रतिगृह्यताम् ।। 4.26.७० ।।\nनानाविधानि द्रव्याणि स्वादूनि सुरभीणि च ।।\nचोष्यादीनि पवित्राणि स्वात्माराम प्रगृह्यताम् ।।७१।।\nसावित्रीग्रन्थिसयुक्तं स्वर्णतन्तुविनिर्मितम् ।।\nगृह्यतां देवदेवेश रचितं चारु कारुणा।।७२।।\nअमूल्यरत्नरचितं सर्वा वयवभूषणम्।।\nत्विषा जाज्वल्यमानं च गृह्यतां नन्दनन्दन।।७३।।\nप्रधानो वर्णनीयश्च सर्वमङ्गलकर्मणि ।।\nप्रगृह्यतां दीनबन्धो गन्धोऽयं मङ्गलप्रदः ।।७४।।\nधात्री श्रीफलपत्रोत्थं विष्णुतैलं मनोहरम्।।\nवाञ्छितं सर्वलोकानां भगवन्प्रतिगृह्यताम् ।।७५।।\nवाञ्छनीयं च सर्वेषां कर्पूरादिसुवासितम्।।\nमया निवेदितं नाथ ताम्बूलं प्रतिगृह्यताम्।।७६।।\nसर्वेषां प्रीतिजनकं सुमिष्टं मधुरं मधु।।\nसद्रत्नसारपात्रस्थं गोपीकान्त प्रगृह्यताम् ।। ७७ ।।\nनिर्मलं जाह्नवीतोयं सुपवित्रं सुवासितम् ।।\nपुनराचमनीयं च गृह्यतां मधुसूदन ।। ७८ ।।\nइति षोडशोपचारान्दत्त्वा भक्तो मुदाऽन्वितः ।।\nमन्त्रेणानेन पुष्पाणि माल्यं दत्त्वा प्रयत्नतः ।।७९।।\nनानाप्रकारपुष्पैश्च ग्रथितं शुक्लतन्तुना ।।\nप्रवरं भूषणानां च माल्यं च गृह्यतां प्रभो ।। 4.26.८० ।।\nइति पुष्पाञ्जलिं दद्यान्मूलमन्त्रेण च व्रती ।।\nकुर्यात्तत्स्तवनं भक्त्या पुटाञ्जलियुतः सुधीः ।। ८१ ।।\nभक्त उवाच ।।\nहे कृष्ण राधिकानाथ करुणासागर प्रभो ।।\nसंसारसागरे घोरे मामुद्धर भयानके ।। ८२ ।।\nशतजन्मकृतायासादुद्विग्नस्य मम प्रभो ।।\nस्वकर्मपाशनिगडैर्बद्धस्य मोक्षणं कुरु ।। ८३ ।।\nप्रणतं पादपद्मे ते पश्य मां शरणागतम् ।।\nभवपाशभयाद्भीतं पाहि त्वं शरणागतम् ।। ८४ ।।\nभक्तिहीनं क्रियाहीनं विधिहीनं च वेदतः ।।\nवस्तुमन्त्रविहीनं यत्तत्संपूर्णं कुरु प्रभो ।। ८९ ।।\nवेदोक्तविहिताऽज्ञानात्स्वाङ्गहीने च कर्मणि ।।\nत्वन्नामोच्चारणेनैव सर्वं पूर्णं भवेद्धरे।।८६।।\nइति स्तुत्वा तं प्रणम्य दत्त्वा विप्राय दक्षिणाम् ।।\nमहोत्सवं विधायाथ कुर्याज्जागरणं व्रती ।।८७।।\nकृत्वा व्रतोपवासं च यदि निद्रां निषेवते ।।\nपुनरेव जलं भुङ्क्ते व्रतार्धफलभाग्भवेत् ।। ८८ ।।\nयत्नेन च हविष्यान्नं सकृदेव समाचरेत् ।।\nमन्त्रेणानेन विप्रेन्द्र श्रीकृष्णचरणं स्मरन् ।। ८९ ।।\nअन्नं हि प्राणिनां प्राणा ब्रह्मणा निर्मितं पुरा ।।\nदेहि मे विष्णुरूपं त्वं व्रतोपवासयोः फलम् ।। 4.26.९० ।।\nएवं यः कुरुते भक्त्या भारते व्रतमुत्तमम् ।।\nपूर्वान्सप्त परान्सप्त स्वात्मानमुद्धरेद्ध्रुवम् ।।९१।।\nमातरं भ्रातरं चैव श्वश्रूं  च श्वशुरं सुताम् ।।\nजामातरं तथा भृत्यमुद्धरेन्निश्चितं नरः ।। ९२ ।।\nइत्येवं कथितं विप्र श्रीकृष्णचरितव्रतम् ।।\nसुखदं मोक्षदं सारमपरं कथयामि ते ।। ।। ९३ ।।\nइति श्रीब्रह्मववर्ते महापुराणे श्रीकृष्णजन्मखण्डे नारायणनारदसंवादे एकादशीव्रतनिरूपणं नाम षड्विंशोऽध्यायः ।। ।। २६ ।।"
  }
]
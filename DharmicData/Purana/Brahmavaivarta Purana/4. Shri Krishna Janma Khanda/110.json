[
  {
    "text": "नारायण उवाच\nआगतेषु गतेष्वेवं साङ्गे मङ्गलकर्मणि ।\nनन्दो यशोदया सार्ध पुत्राभ्याशं समाययौ ।। १ ।।\nयशोदोवाच\nज्ञानं च भवता दत्तं पित्रे नन्दाय माधव ।\nमां चापि मातरं वत्स कृपां कुरु कृपानिधे ।। २ ।।\nमामुद्धर महाभाग धरोद्धारणकारण ।\nभवाब्धितरणे भीमौ भीतां च पतितामपि ।। ३ ।।\nमायामयी सा प्रकृतिर्भवाब्धितरणे तरिः ।\nत्वमेव कर्णधारश्च भक्तोत्तीर्णे कृपामय ।। ४ ।।\nयशोदावचनं श्रुत्वा जहास पुरुषोत्तमः ।\nउवाच मातरं भक्त्या ज्ञानिनां च गुरोर्गुरुः ।। ५ ।।\nश्रीभगवानुवाच\nज्ञानं योगात्मकं मातर्ज्ञानं च विषयात्मकम् ।\nज्ञानं भक्त्यात्मकं श्रेष्ठं मद्दास्यकारणं शुभम् ।। ६ ।।\nज्ञानं पञ्चविधं प्रोक्तं सर्ववेदेषु संमतम् ।\nभक्त्यात्मकं सर्वपरं तेषां च लक्षणं शृणु ।। ७ ।।\nक्षुत्पिपासादिकानां च खण्डनं स्वान्तशोधनम् ।\nनाडीनां शोधनं चैव चक्राणामपि भेदनम् ।। ८ ।।\nशक्तिकुण्डलिनीयुक्तमीश्वरं चिन्तयेत्ततः ।\nइन्द्रियाणां च दमनं लौभादीनां च वर्जनम् ।। ९ ।।\nमूलाधारं स्वधिष्ठानं मणिपूरमनाहतम् ।\nविशुद्धं च तथा ज्ञाख्यं चक्रषट्कं प्रकीर्तितम् ।। १० ।।\nनारीणामपि दुर्बोधं मुर्खाणां च विशेषतः ।\nज्ञानं योगात्मकं साध्वि सिद्धानां साध्यमीप्सितम् ।। ११ ।।\nजन्तूनामपि सर्वेषां ज्ञानं स्वविषये तथा ।\nसन्तः सर्वे विजानन्ति स्वेच्छया च मदीयया ।। १२ ।।\nसिद्ध्यात्मकं च सिद्धानां नियुक्तं सर्वकर्मसु ।\nचतुस्त्रिंशत्सु सिद्धानां साधनं बोधनं तथा ।। १३ ।।\nज्ञानं मौक्षात्मकं सिद्धं परं निर्वाणकारणम् ।\nनिवृत्तिमार्गमारूढं भक्तस्तत्रैव वाञ्छति ।। १४ ।।\nभक्त्यात्मकं च यज्ज्ञानं तुभ्यं राधा प्रदास्यति ।\nतस्यां च मानवं भावं त्यक्त्वा ज्ञानं करिष्यति ।। १५ ।।\nनन्दाय दत्तं यज्ज्ञानं तच्च तुभ्यं प्रदास्यति ।\nगच्छ नन्दव्रजं मातर्नन्देन सह सादरम् ।। १६ ।।\nइत्युक्त्वा विनयं कृत्वा जगामाभ्यन्तरं हरिः ।\nनन्दो यशोदया सार्धं प्रययौ कदलीवनम् ।। १७ ।।\nददर्श राधां तत्रैव निद्रितां त्यक्तभूषणम् ।\nदधानां शुक्लवस्त्रं च निराहारां कृशोदरीम् ।। १८ ।।\nपङ्कस्थे पङ्कजदले सजले चन्दनार्चिते ।\nशयानां शुष्कितौष्ठीं च साश्रुनेत्रां च मूर्च्छिताम् ।। १९ ।।\nध्यायमानां पदाम्भोजं कृष्णस्य परमात्मनः ।\nबाह्यज्ञानपरित्यक्तां तन्नि विष्टैकमानसाम् ।। २० ।।\nपश्यन्तीं सस्मितं कान्तं पश्यन्तीं तन्मुखाम्बुजम् ।\nहसन्तीं च रुदन्तीं च स्वप्ने कान्तसमीपतः ।। २१ ।।\nसखीभिः परितः शश्वत्सेवितां श्चेतचामरैः ।\nदिवानिशं रक्षितां च गोपीभिः शतकोटिभिः ।। २२ ।।\nसावधानपराभिश्च वेत्रहस्ताभिरीश्वरीम् ।\nसप्तद्वारेषु युक्ताभिः परितः प्राङ्गणेषु च ।। २३ ।।\nतां दृष्ट्वा विस्मयं प्राप्य सभार्यो नन्द एव च ।\nननाम परया भक्त्या दण्डवत्प्रणिपत्य च ।। २४ ।।\nनिद्रां त्याक्त्वा च सहसा बुबुधे सेश्वरेच्छया ।\nक्षणेन चेतनां प्राप विषयज्ञानवर्चिताम् ।। २५ ।।\nपुरतो दंपती दृष्ट्वा पप्रच्छ सादरं सती ।\nउवाच मधुरं चैवं तत्रैव सखिसंसदि ।। २६ ।।\nराधिकोवाच\nकस्त्वं चात्र समायातो ब्रूहि वा किं प्रयोजनम् ।\nन च मे विषयज्ञानं न जानामि नरं पशुम् ।। २७ ।।\nकिं जलं वा स्थलं किंवा नक्तं तिनं श्रुणु ।\nस्त्रियं पुमांसं क्लीबं वा नाहं जानामि भेदाकम् ।। २८ ।।\nराधिकावचनं श्रुत्वा नन्दश्च विस्मयं ययौ ।\nभीता यशोदा निकटं गोपीसंभाषिता ययौ ।। २९ ।।\nउवास निकटे तस्याः समुवाच प्रियं वचः ।\nउवास तत्र नन्दश्च गोपीदत्तासनेन च ।। ३० ।।\nयशोदोवाच\nचेतनं कुरु राधे त्वमात्मानं रक्ष यत्नतः ।\nद्रक्ष्यसि प्राणनाथं च संप्राप्ते मङ्गले दिने ।। ३१ ।।\nत्वत्तो विश्वं पवित्रं च स्वकुलं च सुरेश्वरि ।\nगोप्यश्च पुण्यवत्यश्च त्वत्पादाम्बुजसेवया ।। ३२ ।।\nलोका गास्यन्ति त्वत्कीर्तितीर्थपूतां सुमङ्गलाम् ।\nसन्तो वेदाश्च चत्वारः पुराणानि पुरातनीम् ।। ३३ ।।\nअहं यशोदा नन्दोऽयं बुद्धिरूपे निबोध माम् ।\nवृषभानसुता त्वं च मां निशामय सुव्रते ।। ३४ ।।\nद्वारकानगराद्भद्रे श्रीकृष्णसंनिधानतः ।\nतवान्तिकमागताऽहं प्रेरिता हरिणा सति ।। ३५ ।।\nशृणु मङ्गलवार्तां च मङ्गलं च गदाभृतः ।\nआराद्द्रक्ष्यसि कृष्णं तं हे देवि चेतनं कुरु ।। ३६ ।।\nभक्त्या त्मकं परिज्ञानं देहि मह्यं च सांप्रतम् ।\nत्वद्भर्तुरुपदेशेन त्वत्समीपं समागतौ ।। ३७ ।।\nपश्चदायास्यति हरिस्त्वां मुहूर्तं वरानने ।\nभविष्यत्यचिरेणैव श्रीदाम्नः शापमोचनम् ।। ३८ ।।\nयशोदावचनं श्रुत्वा वार्तां प्राप्य गदाभृतः ।\nश्रीकृष्णनामस्मरणाद्दूरिभूतममङ्गलम् ।। ३९ ।।\nसंप्राप चेतनं राधा संभाव्य कृष्णमातरम् ।\nउवाच मधुरं शान्ता लौकिकीं भक्तिमुत्तमाम् ।। ४० ।।\nइति श्रीब्रह्मo महाo श्रीकृष्णजन्मखo उत्तo नारदनाo राधायशोदासंo दशाधिकशततमोऽध्यायः ।। ११० ।।"
  }
]
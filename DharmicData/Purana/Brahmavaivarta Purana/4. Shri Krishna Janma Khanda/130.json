[
  {
    "text": "अथ त्रिंशदधिकशततमोऽध्यायः\nनारद उवाच\nसर्वं श्रुतं महाभाग नारशेषमभीप्सितम् ।\nकिमपूर्व पुराणं च ब्रह्मवैवर्तमिष्टदम् ।। १ ।।"
  },
  {
    "text": "अधुना किं करिष्यामि तन्मां ब्रूहि जगद्गुरो ।\nआज्ञां कुरु तपस्यां च कर्तु यामि हिमालयम् ।। २ ।।"
  },
  {
    "text": "नारायण उवाच\nउवबर्हणगन्धर्दः पञ्चशत्कामिनीपतिः ।\nजन्मान्तरे भवानासीदधुना ब्रह्मपुत्रकः ।। ३ ।।"
  },
  {
    "text": "तास्वेका च सती रम्या तपसा शंकरं परम् ।\nआराध्य च वरं लेभे वाञ्छितं नारदं पतिम् ।। ४ ।।"
  },
  {
    "text": "सा च सृञ्जयकन्या च स्वर्णष्ठीवीसहोदरा ।\nतां विवाहं कुरुष्वेति शंकराज्ञा कथं वृथा ।। ५ ।।"
  },
  {
    "text": "सुन्दरी सुन्दरीष्वेवं कोमलां कमलाकलाम् ।\nपतिव्रतां महाभगां रम्यां सुप्रियवादिनीम् ।। ६ ।।"
  },
  {
    "text": "कामुकीं कमनीयां च शश्वत्सुस्थिरयौवनाम् ।\nविधात्रा लिखितं कर्म प्राक्तनं केन वार्यते ।। ७ ।।\nनाभुक्तं क्षीयते कर्म कल्पकोटिशतैरपि ।\nअवश्यमेव भोक्तव्यं कृतं शुभाशुभम् ।। ८ ।।"
  },
  {
    "text": "सूत उवाच\nनारायणवचः श्रुत्वा हृदयेन विदूयता ।\nप्रणम्य प्रययौ शीघ्रं नारदः सृञ्जयालयम् ।। ९ ।।"
  },
  {
    "text": "शौनक उवाच\nअहो सूत महाभाग श्रुतं किं परमाद्भुतम् ।\nकिमपूर्वं रहस्यं च सरसं च पुरातनम् ।। १० ।।"
  },
  {
    "text": "अधुना श्रोतुमिच्छामि विवाहं नारदस्य च ।\nअतीन्द्रियस्य च मुनेर्ब्रह्मपुत्रस्य सांप्रतम् ।। ११ ।।"
  },
  {
    "text": "सूत उवाच\nनारदो मू(गु)ढरुपश्च दृष्टावा सृञ्जयकन्यकाम् ।\nतपस्विनीं महाभागां विष्णुव्रतपरायणाम् ।। १२ ।।"
  },
  {
    "text": "ययौ ब्रह्मसभां रम्यां सर्वदेवैः समावृताम् ।\nप्रणम्य पितरं शान्तः सर्वं तत्त्वमुवाच तम् ।। १३ ।।"
  },
  {
    "text": "ब्रह्मा प्रहृष्टवदनः श्रुत्वा वार्तां शुभावहाम् ।\nतपस्विनं च पुत्रं च संप्राप्य जगतां पतिः ।। १४ ।।"
  },
  {
    "text": "रत्ननिर्माणयानेन सार्धं देवैः शुभे क्षणे ।\nपुत्रं कृत्वा च पुरतो ययौ सृञ्जयमन्दिरम् ।। १५ ।।"
  },
  {
    "text": "तच्छ्रुत्वा सृञ्जयो राजा रत्नभूषणभूषिताम् ।\nगृहीत्वा कन्यकां रम्यां नारदाय ददौ मुदा ।। १६ ।।"
  },
  {
    "text": "सर्वस्वं दक्षिणां दत्त्वा मणिमुक्तादिकं तथा ।\nपुटाञ्जलियुतो भूत्वा परिहारे चकार सः ।। १७ ।।"
  },
  {
    "text": "कन्यां समर्प्य ब्रह्माणं राजा च योगिनां वरः ।\nरुरोद भृशमुच्चैश्च वत्से वत्स इतीरितम् ।। १८ ।।"
  },
  {
    "text": "क्व यासि त्यक्त्वा मद्गेहं शून्यं क मललोचने ।\nअहं यामि वनं घोरं त्वां त्यक्त्वा जीवितो मृतः ।। १९ ।।"
  },
  {
    "text": "प्रणम्य पितरं कन्या रुदन्तं मातरं तथा ।\nरुदतीं तां रुदन्ती साऽप्यारुरोह रथं विधेः ।। २० ।।"
  },
  {
    "text": "गृहीत्वा च सभार्यं च पुत्रं धाता मुदाऽन्वितः ।\nप्रययौ ब्रह्मलोकं च देवन्द्रैर्मुनिभिः सह ।। २१ ।।"
  },
  {
    "text": "ब्राह्मणान्बोजयामास साङ्गे मङ्गलकर्मणि ।\nदेवानपि च सिद्धांश्च वादयामास दुंदुभिम् ।। २२ ।।"
  },
  {
    "text": "नारदस्तु मुनिश्रेष्ठो बाधितः पूर्वकर्मणा ।\nयस्य यत्प्राक्तनं विप्र दुर्लङ्ध्य केन वार्यते ।। २३ ।।"
  },
  {
    "text": "सुरम्ये पुष्पतल्पे च सुगन्धिचन्दनार्चिते ।\nस रेमे रामया सार्ध बुबुधे न दिवानिशम् ।। २४ ।।"
  },
  {
    "text": "एवं कृत्वा विवाहं च विरतो मुनिसत्तमः ।\nउवास ब्रह्मलोकेषु वटमूले मनोहरे ।। २५ ।।"
  },
  {
    "text": "तत्राऽऽजगाम नग्नश्च प्रज्वलन्ब्रह्मतेजसा ।\nसनत्कुमारो भगवान्साक्षाच्च बालको यथा ।। २६ ।।"
  },
  {
    "text": "सृष्टेः पूर्वश्च वयसा यथैव पञ्चहायनः ।\nअयूडोऽनुपनीतश्च वेदसंध्याविहीनकः ।। २७ ।।"
  },
  {
    "text": "कृष्णेति मन्त्रं जपति यस्य नारायणो गुरुः ।\nअनन्तकालकल्पं च भ्रातृभिश्च त्रिभिः सह ।। २८ ।।"
  },
  {
    "text": "वैष्णवानामग्रणीशो ज्ञानिनां च गुरोर्गुरुः ।\nआराद्दृष्ट्वा नारादस्तं भ्रातरं च सतां वरम् ।। २९ ।।"
  },
  {
    "text": "सहसा शिरसा भूमौ दण्डवत्प्रणनाम तम् ।\nउवाच नारदं बालः प्रहस्य परमार्थकम् ।। ३० ।।"
  },
  {
    "text": "सनत्कुमार उवाच\nअये भ्रातः किं करोषि कुशलं युवतीपतेः ।\nस्त्रीपुंसोर्वर्धते प्रेम नित्यं तन्नित्यनूतनम् ।। ३१ ।।"
  },
  {
    "text": "अर्गलं ज्ञानमार्गस्य भक्तिद्वारकपाटकम् ।\nमोक्षमार्गव्यवहितं चिरं बन्धनकारणम् ।। ३२ ।।"
  },
  {
    "text": "गर्भवासस्य बीजं च परं नरककारणम् ।\nपीयूषबुद्ध्या गरलं भुङ्क्ते पापी नराधमः ।। ३३ ।।"
  },
  {
    "text": "परं नारायणं त्यक्त्वा यस्याऽऽस्ते विषये मनः ।\nस वञ्चितो मायया चामृतं त्यक्त्वा विषं भजेत् ।। ३४ ।।"
  },
  {
    "text": "सर्वेषां कर्मभोगेऽस्ति कर्मिणामीश्वरं विना ।\nवयं विधातुः पुत्राश्च सा बुद्धिरिति देहिनाम् ।। ३५ ।।"
  },
  {
    "text": "यदि ते नास्ति भोगश्च कथं गन्धर्वजन्म च ।कथं दासीसुतस्त्वं च मुक्तश्च भक्तसङ्गतः ।। ३६ ।।"
  },
  {
    "text": "निर्गच्छ तपसे भ्रातस्त्यज मयामयीं प्रियाम् ।\nसुपुण्ये भारते वर्षे तपसा भज माधवम् ।। ३७ ।।"
  },
  {
    "text": "स्थिते नारायणे स्वेशे परे स्वपददातरि ।\nविषयी विषयान्धश्च वञ्चितो मायया ध्रुवम् ।। ३८ ।।"
  },
  {
    "text": "गृहाण मम मन्त्रं च कृष्ण इत्यक्षरद्वयम् ।\nसर्वेषामेव सन्त्राणां सारात्सारं परात्परम् ।। ३९ ।।"
  },
  {
    "text": "सर्वेषु च पुराणेषु वेदेषु च चतुर्षु च ।\nधर्मशास्त्रैषु तन्त्रैषु नास्त्येवास्मात्परो मनुः ।। ४० ।।"
  },
  {
    "text": "नारायणेन दत्तो मे पुष्करे सूर्यपर्वणि ।\nअसंख्यकल्प जप्त्वाऽहं भ्रमामि सर्वपूजितः ।। ४१ ।।"
  },
  {
    "text": "इत्युक्त्वा स्नापयित्वा तं ददौ दस्मै परं मनुम् ।\nदिवानिशं स जपति पूतया मणिमालया ।। ४२ ।।"
  },
  {
    "text": "तस्मै शुभाशिषं दत्त्वा मन्त्रं च वैष्णवाग्रणीः ।\nगोलोकं प्रययौ द्रष्टुं भगवन्तं सनातनम् ।। ४३ ।।"
  },
  {
    "text": "नारदस्तु मनु प्राप्य सर्वसिद्धिप्रदं वरम् ।\nश्रीकृष्णे निश्चलां भक्तिं पूर्वकर्मनिकृन्तनीम् ।। ४४ ।।"
  },
  {
    "text": "त्यक्त्वा मायामयीं भार्यां भारतं तपसे ययौ ।\nकृतमालानदीतीरे ददर्श शंकरं परम् ।। ४५ ।।"
  },
  {
    "text": "दृष्ट्वा च सहसा मूर्ध्ना प्रणनाम शिवं मुनिः ।\nतमुवाच जगन्नाथो भक्तं च भक्तवत्सलः ।। ४६ ।।"
  },
  {
    "text": "महादेव उवाच\nअहो नारद दृष्ट्वा त्वां प्रसन्नोऽहं स्वतेजसा ।\nभक्तानां दर्शनं यत्र सुदिनं तच्छरीरिणाम् ।। ४७ ।।"
  },
  {
    "text": "अयं हि परमो लाभो देहिनां बक्तसंगमः ।\nस स्नातः सर्वतीर्थेषु यो ददर्श च वैष्णवाम् ।। ४८ ।।"
  },
  {
    "text": "अपि प्राप्तो महामन्त्रः सर्वतन्त्रसुदुर्लभः ।\nमया दत्तो गणेशाय स्कन्दाय स्वात्मजाय च ।। ४९ ।।"
  },
  {
    "text": "मह्यं दत्तश्च कृष्णेन गोलोके रासमण्डले ।\nब्रह्मणे चापि धर्माय धर्मो नारायणाय च ।। ५० ।।"
  },
  {
    "text": "ब्रह्मा सनत्कुमाराय तुम्यं दत्तश्च तेन वै ।\nमन्त्रग्रहणमात्रेण जनो नारायणो भवेत् ।। ५१ ।।"
  },
  {
    "text": "विचारणं च नास्त्यत्र कालाकालं शुभाशुभम् ।\nपञ्चलक्षजपेनैव पुरश्चरणमस्य च ।। ५२ ।।"
  },
  {
    "text": "ध्यानं च सामवेदोक्तं तेन ध्यायेच्च वैष्णवः ।\nध्यानं च पापदहनं कर्ममूलनिकृन्तनम् ।। ५३ ।।"
  },
  {
    "text": "कृष्णं नवघनश्यामं किशोरं पीतवाससम् ।\nशतकोटीन्दुसौन्दर्यं दधानमतुलं परम् ।। ५४ ।।"
  },
  {
    "text": "भूषितं भूषणौघैस्तैरमूल्यरत्ननिर्मितैः ।\nचन्दनोक्षितसर्वाङ्गं कौस्तुभेन विराजितम् ।। ५५ ।।"
  },
  {
    "text": "मयूरपिच्छचूडं च मालतीमाल्यमण्डितम् ।\nईषद्धास्यप्रसन्नास्यं नित्योपास्यं शिवादिभिः ।। ५६ ।।"
  },
  {
    "text": "ध्यानासाध्यं दुराराध्यं निर्गुणं प्रकृतेः परम् ।\nसर्वेषां परमात्मानं भक्तानुग्रहविग्रहम् ।। ५७ ।।"
  },
  {
    "text": "वेदानिर्वचनीयं त वरं सर्वेश्वरं भजे ।\nध्यानेनानेन तं ध्यात्वा भगवन्तं सनातनम् ।। ५८ ।।"
  },
  {
    "text": "भज तं परमानन्दं सत्यं नित्यं परात्परम् ।\nइत्युक्त्वा स्वपदं शंभूर्जगाम् परमेश्वरः ।। ५९ ।।"
  },
  {
    "text": "तं प्रणम्य जगन्नाथं नारदस्तपसे ययौ ।\nनारदः श्रीहरिं स्मृत्वा योगात्त्यक्त्वा कलेवरम्\nनिलीनः पादपद्मे च पाद (पद्मा) पद्मार्चिते हरेः ।। ६० ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo नारदविवाहादिप्रकरणं\nनाम त्रिंशदधिकशततमोऽध्यायः ।। १३० ।।"
  }
]
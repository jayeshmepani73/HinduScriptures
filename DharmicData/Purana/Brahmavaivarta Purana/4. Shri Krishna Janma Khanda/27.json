[
  {
    "text": "श्रीनारायण उवाच ।।\nशृणु नारद वक्ष्यामि श्रीकृष्णचरितं पुनः ।।\nगोपीनां वस्त्रहरणं वरदानं मनीषितम् ।। १ ।।\nहेमन्ते प्रथमे मासि गोपिकाः काममोहिताः ।।\nकृत्वा हविष्यं भक्त्या च यावन्मासं सुसंयुताः ।। २ ।।\nस्नात्वा सूर्यसुतातीरे पार्वतीं वालुकामयीम् ।।\nकृत्वाऽवाह्य च मन्त्रेण पूजां कुर्वन्ति नित्यशः ।। ३ ।।\nचन्दनागुरुकस्तूरीकुङ्कुमैश्च मनोहरैः ।।\nनानाप्रकारपुष्पैश्च माल्यैर्बहुविधैरपि ।। ४ ।।\nधूपैर्दीपैश्च नैवेद्यैर्वस्त्रैर्नानाफलैर्मुने ।।\nमणिमुक्ताप्रवालैश्च वाद्यैर्नानाविधैरपि ।। ५ ।।\nहे देवि जगतां मातः सृष्टिस्थित्यन्तकारिणि ।।\nनन्दगोपसुतं कान्तमस्मभ्यं देहि सुव्रते ।। ६ ।।\nमन्त्रेणानेन देवेशीं परिहारं विधाय च ।।\nततः कृत्वा तु संकल्पं पूजयन् मूलमन्त्रतः ।। ७ ।।\nमन्त्रस्तु सामवेदोक्तोऽयातयामः सबीजकः ।।\nॐ श्रीदुर्गायै सर्वविघ्नविनाशिन्यै नम इति ।।८ ।।\nपुष्पं माल्यं च नैवेद्यं धूपं दीपं तथा शुभम् ।।\nमन्त्रेणानेन तद्भक्त्या ददुः सर्वा मुदान्विताः ।। ९ ।।\nप्रवालमालया भक्त्या चेमं मन्त्रं सहस्रधा ।।\nजपं कृत्वा च स्तुत्वा च प्रणेमुः शिरसा भुवि ।। 4.27.१० ।।\nसर्वमङ्गलमाङ्गल्ये सर्वकामप्रदे  शिवे ।।\nदेहि मे वाञ्छितं देवि नमस्ते शंकरप्रिये ।। ११ ।।\nइत्युक्त्वा च नमस्कारं कृत्वा दत्त्वा च दक्षिणाम्।।\nनैवेद्यानि च सर्वाणि ब्राह्मणेभ्यो ययुर्गृहम् ।। १२ ।।\nश्रीनारायण उवाच ।।\nस्तवराजं शृणु मुने तुष्टुवुर्येन पार्वतीम् ।।\nभक्त्या गोपाङ्गनाः सर्वाः सर्वाभीष्टफलप्रदाम् ।। १३ ।।\nजगत्येकार्णवे घोरे रुद्रसूर्यविवर्जिते ।।\nअञ्जनाकारतोयेन संप्लुते च चराचरे ।। १४ ।।\nदत्तं पुरा ब्रह्मणे च हरिणा जलशायिना ।।\nतस्मै दत्त्वा सर्वमिदं निद्रां भेजे जगत्पतिः ।। १५ ।।\nनाभिपद्मे जगत्स्रष्टा मधुना कैटभेन च ।।\nपीडितः परितुष्टाव मूलप्रकृतिमीश्वरीम् ।। १६ ।।\nब्रह्मोवाच ।।\nदुर्गे शिवेऽभये माये नारायणि सनातनि ।।\nजये मे मङ्गलं देहि नमस्ते सर्वमङ्गले ।। १७ ।।\nदैत्यनाशार्थवचनो दकारः परिकीर्तितः ।।\nउकारो विघ्ननाशार्थं  वाचको वेदसंमतः ।। १८ ।।\nरेफो रोगघ्नवचनो गश्च पापघ्नवाचकः ।।\nभयशत्रुघ्नवचनश्चाकारः परिकीर्तितः ।। १९ ।।\nस्मृत्युक्ति स्मरणाद्यस्या एते नश्यन्ति निश्चितम् ।।\nअतो दुर्गा हरेः शक्तिर्हरिणा परिकीर्तिता ।। 4.27.२० ।।\nविपत्तिवाचको दुर्गश्चाकारो नाशवाचकः ।।\nदुर्गं नश्यति या नित्यं सा दुर्गा परिकीर्तिता।।। २१ ।।\nदुर्गो दैत्येन्द्रवचनोऽप्याकारो नाशवाचकः ।।\nतं ननाश पुरा तेन बुधैर्दुर्गा प्रकीर्तिता ।। २२ ।।\nशश्च कल्याणवचन इकारोत्कृष्टवाचकः ।।\nसमूहवाचकश्चैव वाकारो दातृवाचकः ।। २३ ।।\nश्रेयःसङ्घोत्कृष्टदात्री शिवा तेन प्रकीर्तिता ।।\nशिवराशिर्मूर्त्तिमती शिवा तेन प्रकीर्तिता ।। २४ ।।\nशिवो हि मोक्षवचनश्चाकारो दातृवाचकः ।।\nस्वयं निर्वाणदात्री या सा शिवा परिकीर्तिता ।। २५ ।।\nअभयो भयनाशोक्तश्चाकारो दातृवाचकः ।।\nप्रददात्यभयं सद्यः साऽभया  परिकीर्तिता ।। २६ ।।\nराज्यश्रीवचनो माश्च याश्च प्रापणवाचकः ।।\nतां प्रापयति या सद्यः सा माया परिकीर्तिता ।। २७ ।।\nमाश्च मोक्षार्थवचनो याश्च प्रापणवाचकः ।।\nतं प्रापयति या नित्यं सा माया परिकीर्तिता।।२८।।\nनारायणार्धाङ्गभूता तेन तुल्या च तेजसा।।\nसदा तस्य शरीरस्था तेन नारायणी स्मृता ।।२९ ।।\nनिर्गुणस्य च नित्यस्य वाचकश्च सनातनः ।।\nसदा नित्या निर्गुणा या कीर्तिता सा सनातनी ।। 4.27.३० ।।\nजयः कल्याणवचनो  याकारो दातृवाचकः ।।\nजयं ददाति या नित्यं सा जया परिकीर्तिता ।। ३१ ।।\nसर्व मङ्गलशब्दश्च संपूणैश्वर्यवाचकः ।।\nआकारो दातृवचनस्तद्दात्री सर्वमङ्गला ।।३२।।\nनामाष्टकमिदं सारं नामार्थसहसंयुतम् ।।\nनारायणेन यद्दत्तं ब्रह्मणे नाभिपङ्कजे ।। ३३ ।।\nतस्मै दत्त्वा निद्रितश्च बभूव जगतां पतिः ।।\nमधुकैटभौ दुर्गां तौ ब्रह्माणं हन्तुमुद्यतौ ।। ३४ ।।\nस्तोत्रेणानेन स ब्रह्मा स्तुतिं नत्वा चकार ह ।।\nसाक्षात्स्तुता तदा दुर्गा ब्रह्मणे कवचं ददौ ।। ३५ ।।\nश्रीकृष्णकवचं दिव्यं सर्वरक्षणनामकम् ।।\nदत्त्वा तस्मै महामाया साऽन्तर्धानं चकार ह ।। ३६ ।।\nस्तोत्रं कुर्वन्ति निद्रां च संरक्ष्य कवचेन वै ।।\nनिद्रानुग्रहतः सद्यः स्तोत्रस्यैव प्रभावतः ।। ३७ ।।\nतत्राजगाम भगवान्वृषरूपी जनार्दनः ।।\nशक्त्या च दुर्गया सार्धं शंकरस्य जयाय च ।। ३८ ।।\nसरथं शंकरं मूर्ध्नि कृत्वा च निर्भयं ददौ।।\nअत्यूर्ध्वं प्रापयामास जया तस्मै जयं ददौ ।। ३९ ।।\nस्तोत्रस्यैव प्रभावेण संप्राप्य कवचं विधिः ।।\nवरं च कवचं प्राप्य निर्भयं प्राप निश्चितम् ।। 4.27.४० ।।\nब्रह्मा ददौ महेशाय स्तोत्रं च कवचं वरम्।।\nत्रिपुरस्य च संग्रामे सरथे पतिते हरौ ।। ४१ ।।\nब्रह्मास्त्रं च गृहीत्वा स सनिद्रं श्रीहरिं स्मरन् ।।\nस्तोत्रं च कवचं प्राप्य जघान त्रिपुरं हरः ।। ४२ ।।\nस्तोत्रेणानेन तां दुर्गां कृत्वा गोपालिका स्तुतिम्।।\nलेभिरे श्रीहरिं कान्तं स्तोत्रस्यास्य प्रभावतः ।।४३।।\nगोपकन्या कृतं स्तोत्रं सर्वमङ्गलनामकम् ।।\nवांछितार्थप्रदं सद्यः सर्वविघ्नविनाशनम् ।। ४४ ।।\nत्रिसन्ध्यं यः पठेन्नित्यं भक्तियुक्तश्च मानवः।।\nशैवो वा वैष्णवो वाऽपि शाक्तो दुर्गात्प्रमुच्यते ।।४५।।\nराजद्वारे श्मशाने च दावाग्नौ प्राणसंकटे ।।\nहिंस्रजन्तुभयग्रस्तो मग्नः पोते महार्णवे ।।४६।।\nशत्रुग्रस्ते च संग्रामे कारागारे विपद्गते ।।\nगुरुशापे ब्रह्मशापे बन्धुभेदे च दुस्तरे ।।४७।।\nस्थानभ्रष्टे धनभ्रष्टे जातिभ्रष्टे शुचाऽन्विते ।।\nपतिभेदे पुत्रभेदे खलसर्पविषान्विते ।।४८।।\nस्तोत्रस्मरणमात्रेण सद्यो मुच्येत निर्भयः ।।\nवांछितं लभते सद्यः सर्वैश्वर्यमनुत्तमम् ।। ४९ ।।\nइह लोके हरेर्भक्तिं दृढां च सततं स्मृतिम् ।।\nअन्ते दास्यं च लभते पार्वत्याश्च प्रसादतः।।4.27.५०।।\nइति श्रीब्रह्मवैवर्ते गोपकन्याकृतं सर्वमंगलास्तोत्रम् ।।\nअनेन स्तवराजेन तुष्टुवुर्नित्यमीश्वरीम् ।।\nप्रणेमुः परया भक्त्या यावन्मासं व्रजाङ्गनाः ।। ५१ ।।\nएवं पूर्णे च मासे च समाप्तिदिवसे तथा ।।\nस्नातुं प्रजग्मुर्गोप्यश्च वस्त्राण्याधाय तत्तटे ।।५२।।\nनानाविधानि द्रव्याणि रत्नमूल्यानि नारद ।।\nपीतलोहितशुक्लानि चारूणि मिश्रितानि च ।। ५३ ।।\nतीरावृतान्यसंख्यानि तैश्च तीरं सुशोभनम् ।।\nचन्दनागुरुकस्तूरी वायुना सुरभीकृतम् ।।५४।।\nनैवेद्यैश्च बहुविधैः कालदेशोद्भवैः फलैः ।।\nधूपैः प्रदीपैः सिन्दूरैः कुङ्कुमैश्च विराजितम् ।। ५५ ।।\nजले क्रीडोन्मुखा गोप्यो बभूवुः कौतुकेन च ।।\nनग्नाः क्रीडाभिरासक्ताः श्रीकृष्णार्पितमानसाः ।। ५६ ।।\nदृष्ट्वा कृष्णश्च वस्त्राणि द्रव्याणि विविधानि च ।।\nवासांस्यादाय वस्तूनि चखाद शिशुभिः सह ।।५७।।\nगत्वा दूरं च गोपालास्तस्थुः सर्वे मुदाऽन्विताः।।\nवस्त्राणि पुंजीकृत्यादावूचुः स्कन्धेऽतिलोलुपाः ।। ५८ ।।\nश्रीदामा च सुदामा च वसुदामा तथैव च ।।\nसुबलश्च सुपार्श्वश्च शुभाङ्गः सुन्दरस्तथा ।। ५९ ।।\nचन्द्रभानो वीरभानः सूर्यभानस्तथैव च ।।\nवसुभानो रत्नभानो गोपाला द्वादश स्मृताः ।। 4.27.६० ।।\nश्रीकृष्णो बलदेवश्च प्रधानाश्च चतुर्दश ।।\nगोपा हरेर्वयस्याश्च कोटिशः कोटिशो मुने ।। ६१ ।।\nवस्त्राण्यादाय ते सर्वे तस्थुरेकत्र दूरतः ।।\nशतशः पुञ्जिकास्तत्र स्थापयामासुरुन्मुखाः ।। ६२ ।।\nकिंचिद्वस्त्रं समादाय कृत्वा च पुञ्जिकां मुदा ।।\nसमारुह्य कदम्बाग्रमुवाच गोपिका हरिः ।। ६३ ।।\nश्रीकृष्ण उवाच ।।\nभोभो गोपालिकाः सर्वा विनष्टा व्रतकर्मणि ।।\nकृत्वा विधानं मद्वाक्यं श्रुत्वा क्रीडत मन्मथात् ।। ६४ ।।\nसंकल्पिते व्रतार्हे च मासे मङ्गलकर्मणि ।।\nयूयं नग्नाः कथं तोये व्रताङ्गहानिकारिकाः ।। ६५ ।।\nपरिधेयानि वासांसि पुष्पमाल्यानि यानि च ।।\nव्रतार्हाणि च वस्तूनि केन नीतानि वोऽधुना ।। ६६ ।।\nव्रते तु नग्ना या स्नाति तां रुष्टो वरुणः स्वयम्।।\nवरुणानुचराश्चक्रुर्वासोवस्तूपनिर्हृतिम् ।। ६७ ।।\nकथं यास्यथ नग्नाश्च न व्रतस्या भविष्यति।।\nव्रताराध्या कथं सा च वस्तूनि किं न रक्षति ।।६८।।\nचिन्तां कुरुत तां पूज्यां तुष्टाव बलिरीश्वरीम् ।।\nयुष्माकमीदृशी देवी न शक्ता वस्तुरक्षणे ।। ६९ ।।\nकथं  व्रतफलं सा वा दातुं शक्ता सुरेश्वरी ।।\nफलं प्रदातुं या शक्ता सा शक्ता सर्वकर्मणि ।। 4.27.७० ।।\nश्रीकृष्णस्य वचः श्रुत्वा चिन्तामापुर्व्रजस्त्रियः ।।\nददृशुर्यमुनातीरं वस्त्रवस्तुविहीनकम् ।।७१।।\nचक्रुर्विषादं तोये च नग्नास्ता रुरुदुर्भृशम् ।।\nक्व गतानि च वस्त्राणि वस्तूनीत्यूचुरत्र नः ।। ७२ ।।\nकृत्वा विषादं तत्रैव तमूचुर्गोपकन्यकाः ।।\nपुटाञ्जलियुताः सर्वा भक्त्या विनयपूर्वकम् ।।७३ ।।\nगोपालिका ऊचुः ।।\nपरिधेयानि वस्त्राणि किंकरीणां सदीश्वर ।।\nनिबोधयात्मानमेव स्पर्शं कर्तुं त्वमर्हसि ।। ७४ ।।\nव्रतार्हाणि च वस्तूनि देवस्वानि च साम्प्रतम् ।।\nअदत्तानि मोचितानि ग्रहीतुं वेदविद्वद ।।७५।।\nदेहि धौतानि धृत्वा च करिष्यामो व्रतं वयम्।।\nवस्तुनाऽन्येन गोविन्द वस्तूनां भक्षणं कुरु ।। ७६।।\nएतस्मिन्नन्तरे तत्र श्रीदामा वस्त्रपुञ्जिकाम् ।।\nदर्शयित्वा च ताः सर्वा दूरं दुद्राव तत्पुरः ।। ७७ ।।\nदृष्ट्वा सवस्त्रं गोपालं सर्वासामीश्वरी परा ।।\nसर्वा वयस्याश्चाववाच कोपयुक्ता जलप्लुता ।।७८।।\nश्रीराधिकोवाच ।।\nहे सुशीले शशिकले हे चन्द्रमुखि माधवि ।।\nकदम्बमाले हे कुन्ति यमुने सर्वमङ्गले।।७९ ।।\nहे पद्ममुखि सावित्रि पारिजाते च जाह्नवि।।\nसुधामुखि शुभे पद्मे हे गौरि हे स्वयंप्रभे ।। 4.27.८० ।।\nकालिके कमले दुर्गे हे सरस्वति भारति ।।\nअपूर्णे रति हे गंगे चाम्बिके सति सुन्दरि ।। ८१ ।।\nकृष्णप्रिये मधुमति चम्पे चन्दननन्दिनि ।।\nयूयं सर्वाः समुत्थाय बद्ध्वाऽऽनयत बल्लवम् ।।८२।।\nसर्वा राधाज्ञया तूर्णं समुत्थाय जलात्क्रुधा ।।\nप्रजग्मुर्गोपिका नग्ना योनिमाच्छाद्य पाणिना ।। ८३ ।।\nएतासां सहचारिण्यो गोप्यस्तूर्णं सहस्रशः ।।\nप्रजग्मुस्तेन रूपेण कोपादारक्तलोचनाः ।। ८४ ।।\nवेगेन दुद्रुवुः सर्वाः श्रीदामानं च बालिकाः ।।\nवेगेन च प्रधावन्तं बिभ्रतं वस्त्रपुंजिकाम् ।। ८५ ।।\nजगाम शीघ्रं श्रीदामा यत्र गोपाः सहांशुकाः ।।\nजवेन दुद्रुवुर्गोप्यस्तत्पश्चाद्बलसंयुताः ।। ८६ ।।\nवस्त्रचोरांश्च गोपांश्च वेष्टयामासुराशु ताः ।।\nभिया प्रदुद्रुवुर्बाला यत्र कृष्णः सहांशुकः ।। ८७ ।।\nश्रीकृष्णसहितान्बालान्वरयामासुराशु च ।।\nगोपिकानां भिया गोपा ददुर्वस्त्राणि माधवम् ।। ८८ ।।\nमाधवः स्थापयामास स्कन्धे स्कन्धे तरोस्तथा।।\nकदम्बवृक्षः शुशुभे वस्त्रैर्नानाविधैरपि ।।८९ ।।\nवस्त्राणां पुंजिकाः सर्वाः स्कन्धेषु विनिधाय च ।।\nउवाच गोपिकाः कृष्णः परिहासपरं वचः ।। 4.27.९० ।।\nश्रीकृष्ण उवाच ।।\nभो भो गोपालिका नग्ना इदानीं किं करिष्यथ ।।\nवस्त्रयाञ्चां प्रकर्तुं च कुरुताशु पुटाञ्जलिम् ।। ९१ ।।\nगत्वा वदत युष्माकमीश्वरीमथ राधिकाम् ।।\nकरोतु शीघ्रं वस्त्राणां याञ्चां कृत्वा पुटाञ्जलिम् ।।९२।।\nअन्यथाऽहं न दास्यामि युष्मभ्यमंशुकानि च ।।\nयुष्माकमीश्वरी राधा किं करिष्यति मेऽधुना ।।९३।।\nव्रताराध्या च या देवी सा वा मे किं करिष्यति।।\nइत्येवं कथितं सर्वं ब्रूत यूयं च राधिकाम् ।। ९४ ।।\nश्रीकृष्णवचनं श्रुत्वा ताः सर्वा गोपकन्यकाः ।।\nवीक्ष्य लोचनकोणेन प्रजग्मू राधिकान्तिकम् ।। ९५ ।।\nचक्रुर्निवेदनं गत्वा यदुवाच हरिः स्वयम् ।।\nश्रुत्वा जहास सा राधा बभूव कामपीडिता ।। ९६ ।।\nश्रुत्वा तासां च वचनं पुलकाञ्चितविग्रहा ।।\nन जगाम हरेः स्थानं व्रीडया सस्मिता सती ।।९७।।\nजले योगासनं कृत्वा दध्यौ कृष्णपदाम्बुजम् ।।\nब्रह्मेशानन्तधर्माणां वन्द्यमीप्सितदं परम् ।। ९८ ।।\nस्मारंस्मारं पदाम्भोजं साऽश्रुसंपूर्णलोचना ।।\nभावातिरेकात्प्राणेशं तुष्टाव निर्गुणं परम् ।। ९९ ।।\n।। राधिकोवाच ।। ।।\nगोलोकनाथ गोपीश मदीश प्राणवल्लभ ।।\nहे दीनबन्धो दीनेश सर्वेश्वर नमोऽस्तु ते ।। 4.27.१०० ।।\nगोपेश गोसमूहेश यशोदानन्दवर्धन ।।\nनन्दात्मज सदानन्द नित्यानन्द नमोऽस्तु ते ।। १०१ ।।\nशतमन्योर्मन्युभग्न ब्रह्मदर्पविनाशक।।\nकालीयदमन प्राणनाथ कृष्ण नमोऽस्तु ते।। १०२ ।।\nशिवानन्तेश ब्रह्मेश ब्राह्मणेश परात्पर ।।\nब्रह्मस्वरूप ब्रह्मज्ञ ब्रह्मबीज नमोऽस्तु ते ।।१०३।।\nचराचरतरोर्बीज गुणातीत गुणात्मक ।।\nगुणबीज गुणाधार गुणेश्वर नमोऽस्तु ते ।।१०४।।\nअणिमादिकसिद्धीश सिद्धेः सिद्धिस्वरूपक ।।\nतपस्तपस्विंस्तपसा बीजरूप नमोऽस्तु ते ।। १०५ ।।\nयदनिर्वचनीयं च वस्तु निर्वचनीयकम् ।।\nतत्स्वरूप तयोर्बीजं सर्वबीज नमोऽस्तु ते ।।१०६।।\nअहं सरस्वती लक्ष्मीर्दुर्गा गङ्गा श्रुतिप्रसूः ।।\nयस्य पादार्चनान्नित्यं पूज्या तस्मै नमोनमः ।। ।। १०७ ।।\nस्पर्शने यस्य भृत्यानां ध्यानेन च दिवानिशम् ।।\nपवित्राणि च तीर्थानि तस्मै भगवते नमः ।। १०८ ।।\nइत्येवमुक्त्वा सा देवी जले संन्यस्य विग्रहम् ।।\nमनः प्राणांश्च श्रीकृष्णे तस्थौ स्थाणुसमा सती ।। १०९ ।।\nराधाकृतं हरेः स्तोत्रं त्रिसन्ध्यं यः पठेन्नरः ।।\nहरिभक्तिं च दास्यं च लभेद्राधागतिं ध्रुवम् ।। 4.27.११० ।।\nविपत्तौ यः पठेद्भक्त्या सद्यः संपत्तिमाप्नुयात् ।।\nचिरकालगतं द्रव्यं हृतं नष्टं च लभ्यते ।।१११।।\nवस्तुवृद्धिर्भवेत्तस्य प्रसन्नं मानसं परम् ।।\nचिन्ताग्रस्तः पठेद्भक्त्या परां निर्वृतिमाप्नुयात् ।।११२।।\nपतिभेदे पुत्रभेदे मित्रभेदे च संकटे ।।\nमासं भक्त्या यदि पठेत्सद्यः संदर्शनं लभेत् ।। ११३ ।।\nभक्त्या कुमारी स्तोत्रं च शृणुयाद्वत्सरं यदि ।।\nश्रीकृष्णसदृशं कान्तं गुणवन्तं लभेद्ध्रुवम् ।।११४।।\nइति श्रीब्रह्मवैवर्ते श्रीकृष्णजन्मखण्डे राधाकृतं श्रीकृष्ण स्तोत्रम् ।।\nजलस्था राधिका ध्यात्वा श्रीकृष्णचरणाम्बुजम् ।।\nस्तुत्वैवं चक्षुरुन्मील्य दृष्ट्वा कृष्णमयं जगत् ।। ११५ ।।\nददर्श यमुनातीरं वस्त्रद्रव्यमयं मुने ।।\nदृष्ट्वा तन्द्राऽथवा स्वप्नमिति मेने च राधिका ।।११६।।\nयत्र स्थाने यदाधारे यद्द्रव्यं संस्थितं पुरा ।।\nवस्त्रैश्च सहितं सर्वं तत्प्रापुर्गोपकन्यकाः ।। ११७ ।।\nजलादुत्थाय ताः सर्वा व्रतं कृत्वा मनीषितम् ।।\nसंप्राप्य च वरं देव्यस्ता सर्वाः स्वालयं ययुः ।। ११८ ।।\nनारद उवाच ।।\nव्रतस्य किं विधानं च किं नाम किं फलं प्रभो ।।\nकानि द्रव्याणि देयानि का देया तत्र दक्षिणा ।। ११९ ।।\nव्रतान्ते किं रहस्यं च बभूव सुमनोहरम् ।।\nव्यासं कृत्वा महाभाग वद नारायणीं कथाम् ।। ।। 4.27.१२० ।।\nसूत उवाच ।।\nनारदस्य वचः श्रुत्वा प्रहस्य मुनिपुंगवः ।।\nकथां कथितुमारेभे कवीन्द्राणां गुरोर्गुरुः ।। १२१ ।।\nनारायण उवाच ।।\nसर्वं व्रतविधानं च मत्तो वत्स निशामय ।।\nख्यातं गौरीव्रतं नाम मार्गे मासि कृतं स्त्रिया ।। ।। १२२ ।।\nपुंसां च धर्मकामार्थमोक्षदं कृष्णभक्तिदम्।।\nदेशभेदे प्रसिद्धं च व्रतं पौर्वापरं स्मृतम् ।।१२३ ।।\nकामदं कामुकानां च फलं कान्तनिमित्तकम् ।।\nउपोष्य पूर्वदिवसे वस्त्रं प्रक्षाल्य संयता ।। १२४ ।।\nप्रातश्च मार्गसंक्रान्त्यां भक्त्या गत्वा सरित्तटम् ।।\nधृत्वा धौते च स्नात्वा च नानाद्रव्येण कन्यका ।। १२५।।\nदेवषट्कं च संपूज्य कृत्वा चावाहनं घटे ।।\nगणेशं च दिनेशं च वह्निं नारायणं शिवम् ।। १२६ ।।\nदुर्गां पंचोपचारैश्च संपूज्य व्रतमारभेत् ।।\nघटाधः पिण्डिकां कृत्वा चतुरस्रां सुविस्तृताम् ।।\nचन्दनागुरुकस्तूरीकुङ्कुमैश्च सुसंस्कृताम् ।। १२७।।\nनिर्माय बालुकानां च दुर्गां दशभुजां पराम् ।।\nधृत्वा कपाले सिन्दूरं तदधश्चन्दनेन्दुकम् ।।१२८।।\nतां ध्यात्वाऽऽवाहयेद्देवीं ततो भूत्वा पुटाञ्जलिः ।।\nइमं मन्त्रं पठित्वाऽऽदौ ततः पूजां समारभेत्।।१२९।।\nहे गौरि शंकरार्धाङ्गि यथा त्वं शंकरप्रिया ।।\nतथा मां कुरु कल्याणि कान्तकान्तां सुदुर्लभाम्।। 4.27.१३० ।।\nइमं मन्त्रं पठित्वा तु ध्यायेद्देवीं जगत्प्रसूम् ।।\nध्यानं तत्सामवेदोक्तं निगूढं सर्वकामदम् ।। १३१ ।।\nशृणु नारद वक्ष्यामि मुनीन्द्राणां च दुर्लभम् ।।\nध्यायन्त्यनेन सिद्धाश्च दुर्गां दुर्गतिनाशिनीम् ।।१३२।।\nशिवां शिवप्रियां शैवां शिववक्षःस्थलस्थिताम् ।।\nईषद्धास्यप्रसन्नास्यां सुप्रतिष्ठां सुलोचनाम् ।। १३३ ।।\nनवयौवनसंपन्नां रत्नाभरणभूषिताम् ।।\nरत्नकङ्कणकेयूररत्ननूपुरभूषिताम्।ा१३४।।\nरत्नकुण्डलयुग्मेन गण्डस्थलविराजिताम्।।\nमालती माल्यसंसक्तकबरभ्रमरान्विताम् ।। १३५ ।।\nसिन्दूरतिलकं चारुकस्तूरीबिन्दुना सह ।।\nवह्निशुद्धांशुकां रत्नकिरीटां सुमनोहराम् ।। ।। १३६ ।।\nमणीन्द्रसारसंसक्तरत्नमालासमुज्ज्वलाम् ।।\nपारिजातप्रसूनानां मालाजालानुलम्बिताम् ।। १३७ ।।\nसुपीनकठिनश्रोणीं बिभ्रतीं च स्तनानताम् ।।\nनवयौवनभारौघादीषन्नम्रां मनोहराम् ।। १३८ ।।\nब्रह्मादिभिः स्तूयमानां सूर्यकोटिसमप्रभाम् ।।\nपक्वबिम्बाधरोष्ठीं च चारुचम्पकसन्निभाम्।।१३९।।\nमुक्तापङ्क्तिविनिन्द्यैकदन्तराजिविराजिताम् ।।\nमुक्तिकामप्रदां देवीं शरच्चन्द्रमुखीं भजे।। ।। 4.27.१४० ।।\nध्यात्वैवं मस्तके पुष्पं विन्यस्य च व्रती मुदा ।।\nपुष्पं गृहीत्वा भक्त्या च पुनर्ध्यात्वा च पूजयेत् ।। १४१ ।।\nदत्त्वा षोडशोपचारान्प्रहृष्टं तत्र नित्यशः ।।\nपूर्वोक्तेनैव मन्त्रेण मुदा भक्त्या व्रते व्रती ।।१४२।।\nपूर्वोक्तेनैव स्तोत्रेण स्तुत्वा च प्रणमेत्तदा ।।\nकृत्वा प्रणामं भक्त्या च संयतः शृणुयात्कथाम् ।। १४३ ।।\nनारद उवाच ।।\nव्रतं व्रतविधानं च फलं च स्तोत्रमद्भुतम् ।।\nअधुना श्रोतुमिच्छामि गौरीव्रतकथां शुभाम् ।। १४४ ।।\nव्रतं केन कृतं पूर्वं भूमौ केन प्रकाशितम् ।।\nएतत्सर्वं सुविस्तार्य वद संदेहभञ्जन ।। ।। १४५ ।।\nश्रीनारायण उवाच ।।\nकुशध्वजस्य हि सुता नाम्ना वेदवती सती ।।\nतया कृतं व्रतमिदं महातीर्थे च पुष्करे ।। १४६ ।।\nसमाप्तिदिवसे साक्षाद्बभूव जगदम्बिका ।।\nयोगिनीलक्षसंयुक्ता सूर्यकोटिसमप्रभा ।। १४७ ।।\nशातकुम्भविनिर्माणरथस्था परमेश्वरी ।।\nईषद्धास्यप्रसन्नास्या तामुवाच सुसंयुताम् ।। १४८ ।।\nपार्वत्युवाच ।।\nहे वेदवति भद्रं ते वरं वृणु यथेप्सितम् ।।\nतव व्रतेन तुष्टाऽहं तुभ्यं दास्यामि वाञ्छितम् ।। १४९ ।।\nपार्वतीवचनं श्रुत्वा दृष्ट्वा तां हृष्टमानसाम् ।।\nपुटाञ्जलियुता साध्वी प्रणम्योवाच नारद ।। 4.27.१५० ।।\nवेदवत्युवाच ।।\nदेवि नारायणं कान्तं मह्यं देहि मनीषितम् ।।\nवरेऽन्यस्मिन्स्पृहा नास्ति दृढां भक्तिं च तत्पदे ।। १५१ ।।\nश्रुत्वा वेदवतीवाक्यं प्रहस्य जगदम्बिका ।।\nअवरुह्य रथात्तूर्णं तामुवाच हरिप्रियाम् ।। १५२ ।।\nपार्वत्युवाच ।।\nज्ञातं सर्वं जगन्मातस्त्वं च लक्ष्मीः स्वयं सती ।।\nभारतं पादरजसा पूतं कर्तुं समागता ।।\nत्वत्पादरजसा साध्वि सद्यः पूता वसुंधरा ।। १५३ ।।\nनिखिलानि च तीर्थानि पूतानि परमेश्वरी ।।\nव्रतं ते लोकशिक्षार्थं तपश्चर तपस्विनि ।। १५४ ।।\nनारायणस्य कान्ता त्वं प्रिया जन्मनि जन्मनि ।।\nभारावतरणे विष्णुर्वसुधामागमिष्यति ।। १५५ ।।\nरामो दाशरथिः पूर्णः कर्तुं दस्युविनिग्रहम् ।।\nब्रह्मशापाच्च च्युतयोर्मोक्षणाय च भक्तयोः ।। १५६ ।।\nअयोध्यायां च त्रेतायामाविर्भावो हरेरपि ।।\nत्वमेव मिथिलां गच्छ विधाय शिशुविग्रहम् ।। १५७ ।।\nत्वामिमां प्राप्य जनकोऽप्ययोनिसंभवां सुताम् ।।\nपालयिष्यति यत्नेन सीता त्वं च भविष्यसि ।। १५८ ।।\nगत्वा रामोऽपि मिथिलां त्वद्विवाहं करिष्यति ।।\nनारायणस्य कान्ता त्वं कल्पे कल्पे भविष्यसि ।। १५९ ।।\nइत्युक्त्वा तां समालिङ्ग्य पार्वती स्वालयं ययौ।।\nगत्वा सा मिथिलां साध्वी शिशुरूपं विधाय च ।।4.27.१६०।।\nलाङ्गलस्य च रेखायां सुखात्तस्थौ च मायया ।।\nविलोक्य जनकस्तां च नग्नां मुद्रितलोचनाम् ।। १६१ ।।\nतप्तकाञ्चनवर्णां च रुदन्तीं तेजसाऽन्विताम् ।।\nदृष्ट्वा तां च गृहीत्वा च कृत्वा वक्षसि नारद ।। १६२ ।।\nगच्छन्तं प्रति तत्रैव वाग्बभूवाशरीरिणी ।।\nअयोनिसंभवां कन्यां कमलां ग्रहणं कुरु ।। १६३ ।।\nनारायणस्ते जामाता भवितेत्येव मे वचः ।।\nश्रुत्वा तदा देववाणीं गृहीत्वा कन्यकामृषिः ।। १६४ ।।\nगत्वा ददौ स्वकान्तायै पालनाय मुदाऽन्वितः ।।\nसा लब्धयौवना प्राप रामं दाशरथिं सती ।। १६५ ।।\nव्रतस्यास्य प्रभावेण कान्तं त्रिजगतां पतिम् ।।\nप्रकाशितं वशिष्ठेन पृथिव्यां भक्तिभावतः ।। १६६ ।।\nराधा कृत्वा व्रतमिदं श्रीकृष्णं प्राणवल्लभम् ।।\nगोपाङ्गनाश्च तं प्रापुर्व्रतस्यास्य प्रभावतः ।। १६७ ।।\nइत्येवं कथिता विप्र कथा गौरीव्रतस्य च ।।\nभारते च व्रतमिदं या करोति कुमारिका ।।\nस्वामिनं कृष्णतुल्यं च सा प्राप्नोति न संशयः ।। १६८ ।।\nश्रीनारायण उवाच ।।\nएवं व्रतं च चक्रुस्ता यावन्मासं च गोपिकाः ।।\nपूर्वस्तोत्रेण तां देवीं तुष्टुवुश्च दिनेदिने ।। १६९ ।।\nसमाप्तिदिवसे गोप्यो व्रतं कृत्वा मुदाऽन्विताः ।।\nकण्वशाखोक्तस्तोत्रेण तुष्टुवुः परमेश्वरीम् ।। 4.27.१७० ।।\nयेन स्तोत्रेण तां स्तुत्वा सीता सत्यपरायणा ।।\nसद्यः संप्राप कान्तं च रामं राजीवलोचनम् ।। १७१ ।।\nजानक्युवाच ।।\nशक्तिस्वरूपे सर्वेषां सर्वाधारे गुणाश्रये ।।\nसदा शंकरयुक्ते च पतिं देहि नमोऽस्तु ते ।।१७२।।\nसृष्टिस्थित्यंतरूपेण सृष्टिस्थित्यन्तरूपिणी ।।\nसृष्टिस्थित्यन्तबीजानां बीजरूपे नमोऽस्तु ते ।।१७३।।\nहे गौरि पतिमर्मज्ञे पतिव्रतपरायणे ।।\nपतिव्रते पतिरते पतिं देहि नमोस्तु ते ।। १७४ ।।\nसर्वमंगलमाङ्गल्ये सर्वमंगलसंयुते ।।\nसर्वमंगलबीजे च नमस्ते सर्वमंगले ।। १७५ ।।\nसर्वप्रिये सर्वबीजे सर्वाशुभविनाशिनि ।।\nसर्वेशे सर्वजनके नमस्ते शंकरप्रिये ।। १७६ ।।\nपरमात्मस्वरूपे च नित्यरूपे सनातनि ।।\nसाकारे च निराकारे सर्वरूपे नमोऽस्तु ते ।। १७७ ।।\nक्षुत्तृष्णेच्छा दया श्रद्धा निद्रा तन्द्रा स्मृतिः क्षमा ।।\nएतास्तव कलाः सर्वा नारायणि नमोऽस्तु ते ।। १७८ ।।\nलज्जा मेधा तुष्टिपुष्टी शान्तिसंपत्तिवृद्धयः ।।\nएतास्तव कलाः सर्वाः सर्वरूपे नमोऽस्तु ते ।। १७९ ।।\nदृष्टादृष्टस्वरूपे च तयोर्बीजफलप्रदे ।।\nसर्वानिर्वचनीये च महामाये नमोऽस्तु ते ।। 4.27.१८० ।।\nशिवे शंकरसौभाग्ययुक्ते सौभाग्यदायिनि ।।\nहरिं कान्तं च सौभाग्यं देहि देवि नमोऽस्तु ते ।। १८१ ।।\nस्तोत्रेणानेन याः स्तुत्वा समाप्तिदिवसे शिवाम् ।।\nनमन्ति परया भक्त्या ता लभन्ते हरिं पतिम्।।१८२।।\nइह कान्तसुखं भुक्त्वा पतिं प्राप्य परात्परम्।।\nदिव्यं स्यन्दनमारुह्य यात्यन्ते कृष्णसन्निधिम् ।। १८३ ।।\nइति श्रीब्रह्मवैवर्ते सीताकृतं पार्वतीस्तोत्रम् ।।\nसमाप्तिदिवसे राधा गोपीभिः सह संयुता ।।\nदेवीं प्रणम्य स्तुत्वा च व्रतं पूर्णं चकार ह ।। १८४ ।।\nगोसहस्रं ब्राह्मणेभ्यः सुवर्णशतकं मुदा ।।\nविप्राय दक्षिणां दत्त्वा स्वगृहं गन्तुमुद्यता ।। १८९ ।।\nब्राह्मणानां सहस्रं च भोजयामास सादरम् ।।\nवाद्यानि वादयामास भिक्षुकाय धनं ददौ ।। १८६ ।।\nएतस्मिन्नन्तरे तत्र दुर्गा दुर्गार्तिनाशिनी ।।\nआविर्बभूव गगनाज्ज्वलन्ती ब्रह्मतेजसा ।। १८७ ।।\nईषद्धास्यप्रसनास्या योगिनीशतसंयुता ।।\nसिंहस्था च दशभुजा रत्नालंकारभूषिता ।।१८८।।\nशातकुम्भमयाद्दिव्याद्रत्नसारपरिच्छदात् ।।\nअवरुह्य रथात्तूर्णमालिङ्ग्योरसि राधिकाम् ।।१८९।।\nदृष्ट्वा गोपाङ्गना देवीं प्रणेमुश्च मुदाऽन्विताः ।।\nआशिषं युयुजे दुर्गा वाञ्छासिद्धिर्भविष्यति ।। 4.27.१९० ।।\nगोपिकाभ्यो वरं दत्त्वा ताः संभाष्य च सादरम् ।।\nउवाच राधिकां दुर्गा स्मेराननसरोरुहा ।। १९१ ।।\nपार्वत्युवाच ।।\nराधे सर्वेश्वरप्राणादधिके जगदम्बिके ।।\nव्रतं ते लोकशिक्षार्थं मायामानुषरूपिणि ।। १९२ ।।\nगोलोकनाथं गोलोकं श्रीशैलं गिरिजातटम् ।।\nश्रीरासमण्डलं दिव्यं वृन्दावनमनोहरम् ।। १९३ ।।\nचरितं रतिचोरस्य स्त्रीणां मानसहारकम् ।।\nविदुषः कामशास्त्राणां किंस्वित्स्मरसि सुन्दरि ।। १९४ ।।\nश्रीकृष्णार्धाङ्गसंभूता कृष्णतुल्या च तेजसा ।।\nतवांशकलया देव्यः कथं त्वं मानुषी सती ।। १९५ ।।\nभवती च हरेः प्राणा भवत्याश्च हरिः स्वयम् ।।\nवेदे नास्ति द्वयोर्भेदः कथं त्वं मानुषी सती ।। १९६ ।।\nषष्टिवर्षसहस्राणि ब्रह्मा तप्त्वा तपः पुरा ।।\nन ते ददर्श पादाब्जं कथं त्वं मानुषी सती ।। १९७ ।।\nकृष्णाज्ञया च त्वं देवि गोपीरूपं विधाय च ।।\nआगताऽसि महीं शान्ते कथं त्वं मानुषी सती ।। १९८ ।।\nसुयज्ञो हि नृपश्रेष्ठो मनुवंशसमुद्भवः ।।\nत्वत्तो जगाम गोलोकं कथं त्वं मानुषी सती ।। १९९ ।।\nत्रिःसप्तकृत्वो निर्भूपां चकार पृथिवीं भृगुः ।।\nतव मन्त्रेण कवचात्कथं त्वं मानुषी सती ।। 4.27.२०० ।।\nशंकरात्प्राप्य त्वन्मन्त्रं सिद्धं कृत्वा च पुष्करे ।।\nजघान कार्तवीर्यं च कथं त्वं मानुषी सती ।। २०१ ।।\nबभञ्ज दर्पाद्दन्तं च गणेशस्य महात्मनः ।।\nत्वत्तो नाम भयं चक्रे कथं त्वं मानुषी सती ।। २०२ ।।\nमय्युद्धतायां कोपेन भस्मसात्कर्तुमीश्वरः ।।\nररक्षागत्य मत्प्रीत्या कथं त्वं मानुषी सती ।। २०३ ।।\nकल्पे कल्पे तव पतिः कृष्णो जन्मनि जन्मनि ।।\nव्रतं लोकहितार्थाय जगन्मातस्त्वया कृतम् ।। २०४ ।\nअहो श्रीदामशापेन भारावतरणेन च ।।\nभूमौ तवाधिष्ठानं च कथं त्वं मानुषी सती ।। २०५ ।।\nअयोनिसंभवा त्वं च जन्ममृत्युजरापहा ।।\nकलावतीसुता पुण्या कथं त्वं मानुषी सती ।। २०६ ।।\nत्रिषु मासेष्वतीतेषु मधुमासे मनोहरे ।।\nनिर्जने निर्मले रात्रौ सुयोग्ये रासमण्डले ।। २०७ ।।\nसर्वाभिर्गोपिकाभिश्च सार्धं वृन्दावने वने ।।\nहर्षेण हरिणा सार्धं क्रीडा ते भविता सति ।। २०८ ।।\nविधात्रा लिखिता क्रीडा कल्पे कल्पे महीतले ।।\nतव श्रीहरिणा सार्धं केन राधे निवार्यते ।। २०९ ।।\nयथा सौभाग्ययुक्ताऽहं हरस्य श्रीहरिप्रिये ।।\nतथा सौभाग्ययुक्ता त्वं भव कृष्णस्य सुन्दरि ।। 4.27.२१० ।।\nयथा क्षीरेषु धावल्यं यथा वह्नौ च दाहिका ।।\nभुवि गन्धो जले शैत्यं तथा कृष्णे स्थितिस्तव ।। २११ ।।\nदेवी वा मानुषी वाऽपि गान्धर्वी राक्षसी तथा ।।\nत्वत्तः परा च सौभाग्या न भूता न भविष्यति ।। २१२ ।।\nपरात्परो गुणातीतो ब्रह्मादीनां च वन्दितः ।।\nस्वयं कृष्णस्तवाधीनो मद्वरेण भविष्यति ।। २१३ ।।\nब्रह्मानन्तशिवाराध्यो भविता त्वद्वशः सति ।।\nध्यानासाध्यो दुराराध्यः सर्वेषामपि योगिनाम् ।।२१४।।\nत्वं च भाग्यवती राधे स्त्रीजातिषु न ते परा ।।\nकृष्णेन सार्धं पश्चात्त्वं गोलोकं च गमिष्यसि ।।२१५।।\nइत्युक्त्वा पार्वती सद्यस्तत्रैवान्तर्दधे मुने ।।\nसार्धं गोपालिकाभिश्च राधिका गन्तुमुद्यता।।२१६।।\nएतस्मिन्नन्तरे कृष्णो जगाम राधिकापुरः।।\nराधा ददर्श श्रीकृष्णं किशोरं श्यामसुन्दरम्।।२१७।।\nपीतवस्त्रपरीधानं नानालंकारभूषितम् ।।\nआजानुमालतीमालावनमालाविभूषितम्।। २१८ ।।\nईषद्धास्यप्रसन्नास्यं भक्तानुग्रहकातरम्।।\nचन्दनोक्षितसर्वाङ्गं शरत्पङ्कजलोचनम् ।।२१९।।\nशरत्पार्वणचन्द्रास्यं सद्रत्नमुकुटोज्ज्वलम् ।।\nपक्वदाडिमबीजाभदशनं सुमनोहरम् ।। 4.27.२२० ।।\nविनोदमुरलीहस्तन्यस्तलीलासरोरुहम् ।।\nकोटिकन्दर्पलावण्यं लीलाधाममनोहरम् ।।२२१।।\nगुणातीतं स्तूयमानं ब्रह्मानन्तशिवादिभिः।।\nब्रह्मस्वरूपं ब्रह्मण्यं श्रुतिभिश्चानिरूपितम्।।२२२।।\nअव्यक्तमक्षराव्यक्तं ज्योतीरूपं सनातनम् ।।\nमाङ्गल्यं मङ्गलाधारं मङ्गलं मङ्गलप्रदम् ।। २२३ ।।\nदृष्ट्वा तदद्भुतं रूपं संभ्रमात्प्रणनाम तम् ।।\nतं दृष्ट्वा मूर्च्छिता राधा कामबाणप्रपीडिता ।। २२४ ।।\nदर्शंदर्शं मुखाम्भोजं सस्मिता वक्रलोचना ।।\nमुखस्याच्छादनं चक्रे व्रीडया च पुनः पुनः ।।२२५।।\nदृष्ट्वा हरिस्तामुवाच प्रसन्नवदनेक्षणः ।।\nगोपालिकासमूहानां सर्वेषां पुरतः स्थितः ।। २२६ ।।\nश्रीकृष्ण उवाच ।। ।।\nप्राणाधिके राधिके त्वं वरं वृणु मनीषितम् ।।\nभो भो गोपालिका सर्वा वरं वृणुत वाञ्छितम्।।२२७।।\nकृष्णस्य वचनं श्रुत्वा वरं वव्रे च राधिका ।।\nगोपालिकाः प्रहृष्टाश्च सर्वसंकल्पपादपात् ।। २२८ ।।\nराधिकोवाच ।।\nत्वत्पादाब्जे मन्मनोलिः सततं भ्रमतु प्रभो ।।\nपातुं भक्तिरसं पद्मे मधुपश्च यथा मधु।।२२९ ।।\nमदीय प्राणनाथस्त्वं भव जन्मनि जन्मनि ।।\nत्वदीयचरणाम्भोजे देहि भक्तिं सुदुर्लभाम्।। 4.27.२३० ।।\nतव स्मृतौ गुणे चित्तं स्वप्ने ज्ञाने दिवानिशम् ।।\nभवेन्निमग्नं सततमेतन्मम मनीषितम् ।। २३१ ।।\nगोपालिका ऊचुः ।।\nयथा राधां तथा नश्च प्राणबन्धो दिवानिशम् ।।\nभविष्यसि प्राणनाथः पास्यसि प्रतिजन्मनि ।। २३२ ।।\nआसां च वचनं श्रुत्वा तथाऽस्त्वेवमुवाच ह ।।\nप्रसन्नवदनः श्रीमान्यशोदानन्दवर्धनः ।। २३३ ।।\nक्रीडापद्मं राधिकायै सहस्रदलसंयुतम् ।।\nललितां मालतीमालां ददौ प्रीत्या जगत्पतिः ।।२३४।।\nमालासमूहं पुष्पाणि गोपीभ्यो गोपिकापतिः ।।\nप्रहस्य परमप्रीत्या प्रददावित्युवाच ह ।। २३९ ।।\nश्रीकृष्ण उवाच ।।\nत्रिषु मासेष्वतीतेषु यूयं क्रीडां मया सह ।।\nरासमण्डलरम्ये च वृन्दारण्ये करिष्यथ ।। २३६ ।।\nयथाऽहं च तथा यूयं नाहं भेदः श्रुतौ श्रुतः ।।\nप्राणोऽहं चैव युष्माकं यूयं प्राणा मम प्रभोः ।। २३७ ।।\nव्रतं वो लोकरक्षार्थं न हि स्वार्थमिदं प्रियाः ।।\nसहागताश्च गोलोकाद्गमनं च मया सह ।। २३८ ।।\nगच्छत स्वालयं शीघ्रं वोऽहं जन्मनि जन्मनि ।।\nप्राणेभ्योऽपि गरीयस्यो यूयं मे नात्र संशयः ।। २३९ ।।\nइत्युक्त्वा श्रीहरिस्तत्र तस्थौ सूर्यसुतातटे ।।\nतस्थुर्गोपालिकाः सर्वा वीक्ष्य कृष्णं पुनःपुनः ।।4.27.२४०।।\nसर्वाः प्रहृष्टवदनाः सस्मिता वक्रलोचनाः ।।\nप्रीत्या चक्षुश्चकोराभ्यां मुखचन्द्रं पपुर्हरेः ।। २४१ ।।\nताः शीघ्रं प्रययुर्गेहं जयं दत्त्वा पुनःपुनः ।।\nहरिश्च शिशुभिः सार्द्धं प्रसन्नः स्वालयं ययौ ।। २४२ ।।\nइत्येवं कथितं सर्वं हरेश्चरितमङ्गलम् ।।\nगोपीनां वस्त्रहरणं सर्वलोकसुखावहम् ।। २४३ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे गोपिकावस्त्रहरणप्रस्तावो नाम सप्तविंशोऽध्यायः ।। २७ ।।"
  }
]
[
  {
    "text": "अथ त्र्यधिकशततमोऽध्यायः\nनारायण उवाच\nअथाऽऽगत्य मधुपुरीं प्रणम्य पितरं विभुः ।\nसबलो वटमूले च सस्मार गरुडं हरिः ।। १ ।।"
  },
  {
    "text": "सादरं लवणोदं च विश्वकर्मणमीप्सितम् ।\nतत्याज गोपवेषं च नृपवेषं दधार सः ।। २ ।।"
  },
  {
    "text": "एतस्मिन्नन्तरे चक्रमाजगाम् हरिं स्वयम् ।\nपरं सुदर्शनं नाम सूर्यकोटिसमप्रभम् ।। ३ ।।"
  },
  {
    "text": "तेजसा हरिणा तुल्यं परं वैरिविमर्दनम् ।\nअव्यर्थमस्त्रमस्त्राणां प्रवरं परमं परम् ।। ४ ।।"
  },
  {
    "text": "रत्नयानं पुरः कृत्वा गरुडो हरिसंनिधिम् ।विश्वकर्मा सशिष्यश्च जलधिः कम्पितस्तथा ।। ५ ।।"
  },
  {
    "text": "हरिं प्रणेमुस्ते सर्वे मुर्ध्ना च भक्तिपूर्वकम् ।\nसस्मितः सादरं यत्नात्तानुवाच क्रमाद्विभुः ।। ६ ।।"
  },
  {
    "text": "श्रीकृष्ण उवाच\nहे समुद्र महाभाग स्थलं च शातयोजनम् ।\nदेहि मे नगरार्थ च पश्चाद्दास्यामि निश्चितम् ।। ७ ।।"
  },
  {
    "text": "नगरं कुरु हे कारो त्रिषु लोकेषु दुर्लभम् ।\nरमणीयं च सर्वेषां कमनीयं च योषिताम् ।। ८ ।।"
  },
  {
    "text": "वाञ्चितं चापि भक्तानां वैकुण्ठसदृशं परम् ।\nसर्वेषामपि स्वर्गाणां परं पारमभीप्सितम् ।। ९ ।।"
  },
  {
    "text": "दिवानिशं खगश्रेष्ठ संनिधौ विश्वकर्मणः ।\nस्थितिं कुरु महाभाग यावन्निर्माति द्वारकाम् ।। १० ।।"
  },
  {
    "text": "दिवानिशं च मत्पार्श्वे चक्रश्रेष्ठ स्थितिं कुरु ।\nओमित्युकत्वा तु प्रययुः सर्वे चकं विना मुने ।। ११ ।।"
  },
  {
    "text": "कंसस्य पितरं भद्रमुग्रसेनं महाबलम् ।\nनृपं चकार नगरे क्षत्रियाणां सतामपि ।। १२ ।।"
  },
  {
    "text": "विजित्य च जरासंधं निहत्य यवनं तथा ।\nउपायेन महाभाग निर्माणक्रममीश्वरः ।। १३ ।।"
  },
  {
    "text": "श्रीभगवानुवाच\nशतयोजनपर्यन्तं नगरं सुमनोहरम् ।\nपद्मरागैर्मरकतैरिन्द्रनीलैरनुत्तमैः ।। १४ ।।"
  },
  {
    "text": "रुचकैः पारिभद्रैश्च पलङ्कैश्च स्यमन्तकैः ।\nगन्धकैर्गालिमैश्चैव चन्द्रकान्तादिभिस्तथा ।। १५ ।।"
  },
  {
    "text": "सूर्यकान्तादिभिश्चैव पुत्रैश्च स्फटिकाकृतैः ।\nहरिद्वर्णैश्च मणिभिः श्यामैर्गोरमुखैश्चषैः ।। १६ ।।"
  },
  {
    "text": "गोरोचनाभिः पीतैश्च दाडिमीबीजरूपकैः ।\nपद्मबीजनिभैश्चैव नीलैः कमलवर्णकैः ।। १७ ।।"
  },
  {
    "text": "मणिभिः कज्जलाकारैरुज्ज्वलैश्च परिष्कृतैः ।\nश्वेतचम्पकवर्णाभैस्तप्तकाञ्चनसंनिभैः ।। १८ ।।"
  },
  {
    "text": "स्वर्णमूल्यशतगुणैरीषद्रक्तैः सुशोभनैः ।\nगरिष्ठैश्च वरिष्ठैश्चम णिश्रेष्ठैश्च पूजितैः ।। १९ ।।"
  },
  {
    "text": "यथाविधानं यद्योगं यत्र यन्मुक्तमीप्सितम् ।\nमणीनां हरणं चैव यक्षसंघा हिमालयात् ।। २० ।।"
  },
  {
    "text": "दिवानिशं करिष्यन्ति यावन्निर्माणपूर्वकम् ।\nयक्षैश्च सप्तभिर्लक्षैः कुबेरप्रेरितैरपि ।। २१ ।।"
  },
  {
    "text": "वेताललक्षैः कूष्माण्डलक्षैः शंकरयोजितैः ।\nदानवैर्ब्रह्मरक्षोभिः शैलकन्यानियोजितैः ।। २२ ।।"
  },
  {
    "text": "कुरु दिव्यं च पत्नीनां सहस्राणां च षोडश ।\nअन्यपत्नीजनस्यापि चाष्टाधिकशतस्य च ।। २३ ।।"
  },
  {
    "text": "शिबिरं परिखयुक्तमुच्चै प्राकारवेष्टितम् ।\nयुक्तद्वादशशालं च सिंहद्वारपरिष्कृतम् ।। २४ ।।"
  },
  {
    "text": "युक्तं चित्रैर्विचित्रैश्च कृत्रिमैश्च कपाटकैः ।\nनिषिद्धवृक्षरहितं प्रसिद्धैश्च परिष्कृतम् ।। २५ ।।"
  },
  {
    "text": "सुलक्षणं चन्द्रवेधं प्राङ्गणं च तथैव च ।\nयदूनामाश्रमं दिव्यं किंकराणां तथैव च ।। २६ ।।"
  },
  {
    "text": "सर्वत्र सिद्धं निलयमुग्रसेनस्य भूभृतः ।\nआश्रमं सर्वतोभद्रं वसुदेवस्य मत्पितुः ।। २७ ।।"
  },
  {
    "text": "विश्वकर्मोवाच\nके ते वृक्षाः प्रशस्ताश्च निषिद्धाश्चापि केचन ।\nभद्राभद्रप्रदाश्चापि तान्वदस्व जगद्गुरो ।। २८ ।।"
  },
  {
    "text": "केषामस्थिनियुक्तं च शिबिरं च शुभाशुभम् ।\nदिशि कुत्र जलं भद्रमभद्रं च वद प्रभो ।। २९ ।।"
  },
  {
    "text": "भद्रप्रदश्च को वृक्षो दिशि कृत्र प्रवर्तते ।\nकिं प्रमाणं गृहाणां च प्राङ्गणानां सुरेश्वर ।। ३० ।।"
  },
  {
    "text": "मङ्गलं कुसुमोद्यानं दिशि कुत्र तरोस्तथा ।\nप्राकाराणां किं प्रमाणं परिखाणां सुरेश्वर ।। ३१ ।।"
  },
  {
    "text": "द्वाराणां च गृहाणां च प्राकाराणां प्रमाणकम् ।\nकस्य कस्य तरोः काष्ठं प्रशस्तं शिबिरे प्रभो ।। ३२ ।।"
  },
  {
    "text": "अमङ्गलं वा केषां च सर्व मां वक्तुमर्हसि ।। ३३ ।।"
  },
  {
    "text": "श्रीभगवानुवाच\nआश्रमे लारिकेलश्च गृहिणां च धनप्रदः ।\nशिबिरस्य यदीशाने पूर्वे पुत्रप्रदस्तरुः ।। ३४ ।।"
  },
  {
    "text": "सर्वत्र मङ्गलार्हश्च तरुराजो मनोहरः ।\nरसालवृक्षः पूर्वस्मिन्नृणां संपत्प्रदस्तथा ।। ३५ ।।"
  },
  {
    "text": "शुभप्रदश्च सर्वत्र सुरकारो निशामय ।\nबिल्वश्च पनसश्चैवजम्बीरो बदरी तथा ।। ३६ ।।"
  },
  {
    "text": "प्रजाप्रदश्च पूर्वस्मिन्दक्षिणे धनदस्तथा ।\nसंपत्प्रदश्च सर्वत्र यतो हि बर्धते गृही ।। ३७ ।।"
  },
  {
    "text": "जम्बूवृक्षश्च दाडिम्बः कदल्याम्रातकस्तथा ।\nबन्धुप्रदश्च पूर्वस्मिन्दक्षिणे मित्रदस्तथा ।। ३८ ।।"
  },
  {
    "text": "सर्वत्र शुभदश्चैव धनपुत्रशुभप्रदः ।\nहर्षप्रदो गुवाकश्च दक्षिणे पश्चिमे तथा ।। ३९ ।।"
  },
  {
    "text": "ईशाने सुखदश्चैव सर्वत्रैव निशामय ।\nसर्वत्र चम्पकः शुद्धो भुवि भद्रप्रदस्तथा ।। ४० ।।"
  },
  {
    "text": "अलाबुश्चापि कूष्माण्डमायाम्बुश्च सकिंशुकः ।\nखर्जूरी कर्कटी चापि शिबिरे मङ्गलप्रदा ।। ४१ ।।"
  },
  {
    "text": "वास्तूककारबिल्वश्च वार्ताकश्च शुभप्रदः ।\nलताफलं च शुभदं सर्वं सर्वत्र निश्चितम् ।। ४२ ।।"
  },
  {
    "text": "प्रशस्तं कथितं कारो निषिद्धं च निशामय ।\nवन्यवृक्षो निषिद्धश्च शिबिरे नगरेऽपि च ।। ४३ ।।"
  },
  {
    "text": "वटो निषिद्धः शिबिरे नित्यं चोरभयं यतः ।\nनगरेषु प्रसिद्धश्च दर्शनात्पुण्यदस्तथा ।। ४४ ।।"
  },
  {
    "text": "निषिद्धः शाल्मरिश्चैव शिबिरे नगरे पुरे ।\nदुःखप्रदश्च सततं भूमिपानां सदाऽपि च ।। ४५ ।।"
  },
  {
    "text": "न निषिद्धः प्रसिद्धश्च ग्रामेषु नगरेषु च ।\nविद्यामतिनिषिद्धस्तु सततं दुःखदस्तदा ।। ४६ ।।"
  },
  {
    "text": "हे कारो तिन्तिडीवृक्षो यत्नात्तं परिवर्जयेत् ।\nशतेन धनहानिः स्यात्प्रजाहानिर्भवेद्ध्रुवम् ।। ४७ ।।"
  },
  {
    "text": "शिबिरेऽतिनिषिद्धश्च नगरे किंचिदेव च ।\nन निषिद्धः प्रसिद्धश्च ग्रामेषु नगरेषु च ।। ४८ ।।"
  },
  {
    "text": "विद्यामतिनिषिद्धश्च प्राज्ञस्तं परिवर्जयेत् ।\nखर्जूरश्च गहश्चैव निषिद्धः शिबिरे तथा ।। ४९ ।।"
  },
  {
    "text": "न निषिद्धः प्रसिद्धश्च ग्रामेषु नगलेषु च ।\nवृक्षश्च चणकादीनां धान्यं च मङ्गलप्रदम् ।। ५० ।।"
  },
  {
    "text": "ग्रामेषु नगरे चापि शिबिरे च तथैव च ।\nइक्षुवृक्षश्च शुभदः संततं शुभदस्तथा ।। ५१ ।।"
  },
  {
    "text": "अशोकश्च शिरीषश्च कदम्बश्च शुभप्रदः ।\nकच्चिद्धरिद्रा शुभदा शुभदश्चाऽऽर्द्रकस्तथा ।। ५२ ।।"
  },
  {
    "text": "हरीतकी च शुभदा ग्रामेषु नगरेषु च ।\nन वाद्या भद्रदा नित्यं चाऽऽमलकी घ्रुवम् ।। ५३ ।।"
  },
  {
    "text": "गजानामस्थि शुभदमश्वानां च तथैव च ।\nकल्याणमुच्चैःश्रवसां वास्तौ स्थापनकारिणाम् ।। ५४ ।।"
  },
  {
    "text": "न शुभप्रदमन्येषामुच्छिन्नकारणं परम् ।\nवानराणां नराणां च गर्दभानां गवामपि ।। ५५ ।।"
  },
  {
    "text": "कुक्कुराणां शृगालानां मार्जाराणामभद्रकम् ।\nभेटकानां सूकराणां कर्वेषां च शुभपदम् ।। ५६ ।।"
  },
  {
    "text": "ईशाने चापि पूर्वस्मिन्पश्चिमे च तथोत्तरे ।\nशिबिरस्य जलं भद्रमन्यत्राशुभमेव च ।। ५७ ।।"
  },
  {
    "text": "दीर्घे प्रस्थे समानं च न कुर्यान्मन्दिरे बुधः ।\nचतुरस्रे गृहे कारो गृहिणां धननाशनम् ।। ५८ ।।"
  },
  {
    "text": "दीर्घप्रस्थः परिमितो नेत्राङ्केनापि संहृतम् ।\nशून्येन रहितं भद्रं शून्यं शून्यप्रदं नृणाम् ।। ५९ ।।"
  },
  {
    "text": "प्रस्थे हस्तद्वयात्पूर्वं दीर्घे हस्तत्रयं तथा ।\nगृहाणां शुभदं द्वारं प्राकारस्य गृहस्य च ।। ६० ।।"
  },
  {
    "text": "न मध्यदेशे कर्तव्यं किंचिन्न्यूनाधिके शुभम् ।\nचतुरस्रं चन्द्रवेधं शिबिरं मङ्गलप्रदम् ।। ६१ ।।"
  },
  {
    "text": "अभद्रदं सूर्यवेधं शिबिरं मङ्गलप्रदम् ।\nअभद्रदं सूर्यवेधं प्राङ्गणं च तथैव च ।। ६२ ।।"
  },
  {
    "text": "शिबिराम्यन्तरे भद्रा स्थापिता तुलसी नृणाम् ।\nधनपुत्रप्रदात्री च पुण्यदा हरिभक्तिदा ।। ६३ ।।"
  },
  {
    "text": "प्रभाते तुलसीं दृष्ट्वा स्वर्णदानफलं लभेत् ।\nमालती यूथिका कुन्दं माधवी केतकी तथा ।। ६४ ।।"
  },
  {
    "text": "नागेश्वरं मल्लिकां च काञ्चनं बकुलं शुभम् ।\nअपराजिता च शुभदा तेषामुद्यानमीप्सितम् ।। ६५ ।।"
  },
  {
    "text": "पूर्वे च दक्षिणे चैव शुभदं नात्र संशयः ।\nऊर्ध्वं षोडशहस्तेभ्यो नैव कुर्याद्गृहं गृही ।। ६६ ।।"
  },
  {
    "text": "उर्ध्वं विंशतिहस्तेभ्यः प्राकारं न शुभप्रदम् ।\nसूत्रधारं तैलकारं स्वर्णकारं च हीरकम् ।। ६७ ।।"
  },
  {
    "text": "वाटीमूले ग्राममध्ये न कुर्यात्स्थापनं बुध ।\nब्राह्मणं क्षभियं वैश्यं सच्छूद्रं गणकं शुभम् ।। ६८ ।।"
  },
  {
    "text": "भट्टं वैद्यं पुष्पकारं स्थापयेच्छिबिरान्तिके ।\nप्रस्थे च परिखामानं शतहस्तं प्रशस्तकम् ।। ६९ ।।"
  },
  {
    "text": "पारतः शिबिराणां च गम्भीरं दशहस्तकम् ।\nसेकेतपूर्वकं चैव परिखाद्वारमीप्सितम् ।। ७० ।।"
  },
  {
    "text": "शत्रोरगम्यं मित्रस्य गम्यमेव सुखेन च ।\nशाल्मलीनां तिन्तिडीनां हिन्तालानां तथैव च ।। ७१ ।।"
  },
  {
    "text": "निम्बाणां सिन्धुवाराणां बदरीणामभद्रकम् ।\nधत्तूराणां वटानां चाप्येरण्डानामवाञ्छितम् ।। ७२ ।।"
  },
  {
    "text": "एतेषामतिरिक्तानां शिबिरे काष्ठमीप्सितम् ।\nवृक्षं च वज्रहस्तं च भूधरो वर्जयेदधः ।। ७३ ।।"
  },
  {
    "text": "पुत्रदारधनं हन्यादित्याह कमलोद्भवः ।\nकथितं लोकशिक्षार्थं कुरुकाष्ठं विना पुरीम् ।। ७४ ।।"
  },
  {
    "text": "शुभक्षणं चाप्यधुना गच्छ वत्स यथासुखम् ।\nविश्वकर्मा हरिं नत्वा जगाम् पक्षिणा सह ।। ७५ ।।"
  },
  {
    "text": "समुद्रस्य समीपं च वटमूलं मनोहरम् ।\nसुष्वाप तत्र नक्तं च कारुश्च पक्षिणा सह ।। ७६ ।।"
  },
  {
    "text": "स्वप्ने द्वारवतीं रम्यां ददर्श गरुडस्तथा ।\nयत्किंचित्कथितं कारुं कृष्णेन परमात्मना ।। ७७ ।।"
  },
  {
    "text": "तदेव लक्षणं सर्वं ददर्श नगरे मुने ।\nकारुं हमन्ति स्वप्ने च सर्वे ते शिल्पकारिणः ।। ७८ ।।"
  },
  {
    "text": "गरुडं गरुडाश्चान्ये बरवन्तश्च पक्षिणः ।\nबुद्धो ददर्श गरुडो विश्वकर्मा च लज्जितः ।। ७९ ।।"
  },
  {
    "text": "अतीव द्वारकां रम्यां शतयोजनविस्तृताम् ।\nब्रह्मादीनां च नगरं विजित्य च विराजिताम् ।।\nतेजसाऽऽच्छादितां सूर्यं रत्नानां च परिष्कृताम् ।। ८० ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo द्वारकानि-\nर्माणारम्भे त्र्यधिकशततमोऽध्यायः ।। १०३ ।।"
  }
]
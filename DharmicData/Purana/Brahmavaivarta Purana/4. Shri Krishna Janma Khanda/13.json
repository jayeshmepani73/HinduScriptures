[
  {
    "text": "।। श्रीनारायण उवाच ।। ।।\nअपरं कृष्णमाहात्म्यं शृणु किंचिन्महामुने ।।\nविघ्ननिघ्नं पापहरं महापुण्यकरं परम् ।। १ ।।\nएकदा नन्दपत्नी च कृत्वा कृष्णं स्ववक्षसि ।।\nस्वर्णसिंहासनस्था च क्षुधितं तं स्तनं ददौ ।। २ ।।\nएतस्मिन्नन्तरे तत्र विप्रेंद्रैकः समागतः ।।\nवृतः शिष्यसमूहैश्च प्रज्वलन्ब्रह्मतेजसा ।। ३ ।।\nप्रजपन्परमं ब्रह्म शुद्धस्फटिकमालया ।।\nदण्डी छत्री शुक्लवासा दन्तपंक्तिविराजितः ।। ४ ।।\nज्योतिर्ग्रंथो मूर्तिमांश्च वेदवेदांगपारगः ।।\nपरिबिभ्रज्जटाजालं तप्तकांचनसन्निभम् ।। ५ ।।\nशरत्पार्वणचंद्रास्यो गौरांगः पद्मलोचनः ।।\nयोगीन्द्रो धूर्जटेः शिष्यः शुद्धभक्तो गदाभृतः ।। ६ ।।\nव्याख्यामुद्राकरः श्रीमाञ्छिष्यानध्यापयन्मुदा ।।\nवेदव्याख्यां कतिविधां प्रकुर्वन्निव लीलया ।। ७ ।।\nएकीभूय चतुर्वेदास्तेजसा मूर्तिमानिव।।\nसाक्षात्सरस्वतीकण्ठः सिद्धांतैकविशारदः ।। ८ ।।\nध्यानैकनिष्ठः श्रीकृष्णपादांभोजे दिवानिशम् ।।\nजीवन्मुक्तो हि सिद्धेशः सर्वज्ञः सर्वदर्शनः ।। ९ ।।\nतं दृष्ट्वा सा समुत्तस्थौ यशोदा प्रणनाम च ।।\nपाद्यं गां मधुपर्कं च स्वर्णसिंहासनं ददौ ।। 4.13.१० ।।\nबालकं वंदयामास मुनीन्द्रं सस्मितं मुदा ।।\nमुनिश्च मनसा चक्रे प्रणामशतकं हरिम् ।। ११ ।।\nआशिषं प्रददौ प्रीत्या वेदमंत्रोपयोगिकम् ।।\nप्रणनाम च शिष्यांश्च ते तां युयुजुराशिषम् ।।१२।।\nशिष्यान्पाद्यादिकं भक्त्या प्रददौ च पृथक्पृथक् ।।\nसाशिष्यांघ्री  च प्रक्षाल्य समुवास सुखासने।।१३।।\nसमुद्यता सा प्रष्टुं च पुटाञ्जलियुता सती ।।\nस्वक्रोडे बालकं कृत्वा भक्तिनम्रात्मकंधरा ।। १४ ।।\nस्वात्मारामं मंगलं च प्रष्टुं यद्यपि न क्षमा ।।\nतथाऽपि भवतो नाम शिवं पृच्छामि सांप्रतम् ।। १५ ।।\nअबला बुद्धिहीनाया दोषं क्षंतुं सदाऽर्हसि ।।\nमूढस्य सततं दोषं क्षमां कुर्वंति साधवः ।।१६।।\nअंगिरा वाऽथ वाऽत्रिर्वा मरीचिर्गौतमोऽथ वा ।।\nक्रतुः किं वा प्रचेता वा पुलस्त्यः पुलहोऽथवा ।।१७।।\nदुर्वासाः कर्दमस्त्वं वा वशिष्ठो गर्ग एव वा ।।\nजैगीषव्यो देवलो वा कपिलो वा स्वयं विभुः ।। १८ ।।\nसनत्कुमारः सनकः सनन्दो वा सनातनः ।।\nवोढुः पंचशिखो वा त्वमासुरिः सौभरिः किमु ।।१९।।\nविश्वामित्रोऽथ वाल्माको वामदेवोऽथ कश्यपः।।\nसंवर्तः किमुतथ्यो वा किं कचो वा बृहस्पतिः ।। 4.13.२० ।।\nभृगुः शुक्रश्च च्यवनो नरनारायणोऽथवा ।।\nसक्थिनः पराशरो व्यासः शुकदेवोऽथ जैमिनिः ।। २१ ।।\nमार्कण्डेयो लोमशश्च कण्वः कात्यायनस्तथा ।।\nआस्तीको वा जरत्कारुर्ऋष्यशृंगो विभांडकः ।। २२ ।।\nपौलस्त्यस्त्वमगस्त्यो वा शरद्वान्गिरिरेव च ।।\nशमीकोऽरिष्टनेमिश्च माण्डव्यः पैल एव च ।। २३ ।।\nपाणिनिर्वा कणादो वा शाकल्यः शाकटायनः ।।\nअष्टावक्रो भागुरिर्वा सुमन्तुर्वत्स एव वा ।। २४ ।।\nजाबालो याज्ञवल्क्यश्च वैशंपायन एव च ।।\nयतिर्हंसी पिप्पलादो मैत्रेयः करुषस्तथा ।। २५ ।।\nउपमन्युर्गौरमुखोऽरुणिरौर्वोऽथ कक्षिवान् ।।\nभरद्वाजो वेदशिरा शंकुकर्णोऽथ शौनकः ।। २६ ।।\nएतेषां पुण्यश्लोकानां को भवान्वद मे प्रभो ।।\nप्रत्युत्तरार्हा नाहं चेत्तथाऽपि वक्तुमर्हसि ।। २७ ।।\nकिंकरः किंकरी वाऽपि समर्था प्रभुमीश्वरम् ।।\nयो यस्य सेवानियतः स कं पृच्छति तं विना ।। २८ ।।\nधन्याऽहं कृतकृत्याहं सफलं जीवितं मम ।।\nत्वत्पादाब्जरजःस्पर्शाज्जन्मकोट्यंहसा क्षयः ।। २९ ।।\nत्वत्पादोदकसंस्पर्शात्सद्यः पूता वसुंधरा ।।\nतवागमनमात्रेण तीर्थीभूतो ममाश्रमः 4.13.३० ।।\nयेये श्रुताः श्रुतौ ब्रह्मञ्च्छ्रुतिसारा महाजनाः ।।\nतेषामेको मया दृष्टः पूर्वपुण्यफलोदयात् ।। ३१ ।।\nशिष्या वेदा मूर्तिमंतो ग्रीष्म मध्याह्नभास्कराः ।।\nगोकुलं मत्कुलं सद्यः पुनंति पादरेणुना ।। ३२ ।।\nआशिषं कर्तुमर्हंति प्रसन्नमनसा शिशुम् ।।\nपूर्णस्वस्त्ययनं सद्यो विप्राशीर्वचनं ध्रुवम् ।। ३३ ।।\nइत्येवमुक्त्वा नंदस्त्री भक्त्या तस्थौ मुनेः पुरः ।।\nनरं प्रस्थापयामास नंदमानयितुं सती ।। ३४ ।।\nयशोदावचनं श्रुत्वा जहास मुनिपुंगवः ।।\nजहसुः शिष्यसंघाश्च भासयंतो दिशो दश ।। ३५ ।।\nहितं तथ्यं नीतियुक्तं महत्पुण्यकरं परम् ।।\nतामुवाच मुदा युक्तः शुद्धबुद्धिर्महामुनिः ।। ३६ ।।\nश्रीगर्ग उवाच ।। ।।\nसुधामयं ते वचनं लौकिकं च कुलोचितम् ।।\nयस्य यत्र कुले जन्म स एव तादृशो भवेत् ।। ३७ ।।\nसर्वेषां गोपपद्मानां गिरिभानुश्च भास्करः ।।\nपत्नी पद्मासमा तस्य नाम्ना पद्मावती सती ।।३८।।\nतस्याः कन्या यशोदा त्वं यशोवर्द्धनकारिणी ।।\nबल्लवानां च प्रवरो लब्धो नंदश्च वल्लभः ।।३९।।\nनंदो यस्त्वं च या भद्रे बालो यो येन वा गतः।।\nजानामि निर्जने सर्वं वक्ष्यामि नंदसन्निधिम् ।।4.13.४०।।\nगर्गोऽहं यदुवंशानां चिरकालं पुरोहितः ।।\nप्रस्थापितोऽहं वसुना नान्यसाध्ये च कर्मणि ।। ४१ ।।\nएतस्मिन्नन्तरे नंदः श्रुतमात्रं जगाम ह ।।\nननाम दंडवद्भूमौ मूर्ध्ना तं मुनिपुंगवम् ।। ४२ ।।\nशिष्यान्ननाम मूर्ध्ना च ते तं युयुजुराशिषम्।।\nसमुत्थायासनात्तूर्ण यशोदानंद एव च ।।४३।।\nगृहीत्वाऽभ्यंतरं  रम्यं जगाम विदुषां वरः ।।\nगर्गो नंदो यशोदा  च सपुत्रा सा मुदाऽन्विता ।।\nवाक्यं गर्गस्तदोवाच निगूढं निर्जने मुने ।। ४४ ।।\nश्रीगर्ग उवाच ।।\nअयि नंद प्रवक्ष्यामि वचनं ते सुखावहम् ।।\nप्रस्थापितोऽहं वसुना येन तच्छ्रूयतामिति ।।४५।।\nवसुना सूतिकागारे शिशुः प्रत्यर्पणं कृतः ।।\nपुत्रोऽयं वसुदेवस्य ज्येष्ठश्च तस्य च ध्रुवम् ।। ४६ ।।\nकन्या ते तेन या नीता मथुरां कंसभीरुणा ।।\nअस्यान्नप्राशनायाहं नामानुकरणाय च ।।\nगूढेन प्रेषितस्तेन तस्योद्योगं कुरु द्विज।।४७।।\nपूर्णब्रह्मस्वरूपोऽयं शिशुस्ते मायया महीम् ।।\nआगत्य भारहरणं कर्ता धात्रा च सेवितः ।।\nगोलोकनाथो भगवाञ्छ्रीकृष्णो राधिकापतिः ।। ४८ ।।\nनारायणो यो वैकुंठे कमलाकांत एव च ।।\nश्वेतद्वीपनिवासी यः पिता विष्णुश्च सोऽप्यजः ।। ४९ ।।\nकपिलोऽन्ये तदंशाश्च नरनारायणावृषी ।।\nसर्वेषां तेजसां राशिर्मूर्तिमानागतः किमु ।। 4.13.५० ।।\nतं वसुं दर्शयित्वा च शिशुरूपो बभूव ह ।।\nसांप्रतं सूतिकागारादाजगाम तवालयम् ।। ५१ ।।\nअयोनिसंभवश्चायमाविर्भूतो महीतले ।।\nवायुपूर्णं मातृगर्भे कृत्वा च मायया हरिः ।। ५२ ।।\nआविर्भूय वसुं मूर्तिं दर्शयित्वा जगाम ह ।।\nयुगेयुगे वर्णभेदो नामभेदोऽस्य बल्लव ।।५३ ।।\nशुक्लः पीतस्तथा रक्त इदानीं कृष्णतां गतः ।।\nशुक्लवर्णः सत्ययुगे सुतीव्रतेजसा वृतः ।। ५४ ।।\nत्रेतायां रक्तवर्णोऽयं पीतोऽयं द्वापरे विभुः ।।\nकृष्णवर्णः कलौ श्रीमांस्तेजसां राशिरेव च ।।५५।।\nपरिपूर्णतमं ब्रह्म तेन कृष्ण इति स्मृतः ।।\nब्रह्मणो वाचकः कोऽयमृकारोऽनंतवाचकः ।। ५६ ।।\nशिवस्य वाचकः षश्च नकारो धर्मवाचकः ।।\nअकारो विष्णुवचनः श्वेतद्वीपनिवासिनः ।। ५७ ।।\nनरनारायणार्थस्य विसर्गो वाचकः स्मृतः ।।\nसर्वेषां तेजसां राशिः सर्वमूर्तिस्वरूपकः ।। ५८ ।।\nसर्वाधारः सर्वबीजस्तेन कृष्ण इति स्मृतः ।।\nकर्मनिर्मूलवचनः कृषिर्नो दास्यवाचकः ।। ५९ ।।\nअकारो दातृवचनस्तेन कृष्ण इति स्मृतः ।।\nकृषिर्निश्चेष्टवचनो नकारो भक्तिवाचकः ।। 4.13.६० ।।\nअकारः प्राप्तिवचनस्तेन कृष्ण इति स्मृतः ।।\nकृषिर्निर्वाणवचनो नकारो मोक्षवाचकः ।। ।। ६१ ।।\nअकारो दातृवचनस्तेन कृष्ण इति स्मृतः ।।\nनाम्नां भगवतो नंद कोटीनां स्मरणेन यत् ।। ६२ ।।\nतत्फलं लभते नूनं कृष्णेति स्मरणे नरः ।।\nयद्विधं स्मरणात्पुण्यं वचनाच्छ्रवणात्तथा ।। ६३ ।।\nकोटिजन्मांहसो नाशो भवेद्यत्स्मरणादिकात् ।।\nविष्णोर्नाम्नां च सर्वेषां सारात्सारं परात्परम् ।। ६४ ।।\nकृष्णेति सुंदरं नाम मंगलं भक्तिदायकम् ।।\nककारोच्चारणाद्भक्तः कैवल्यं मृत्युजन्महम् ।। ६९।।\nऋकाराद्दास्यमतुलं षकाराद्भक्तिमीप्सिताम् ।।\nनकारात्सहवासं च तत्समं कालमेव च ।। ६६ ।।\nतत्सारूप्यं विसर्गाच्च लभते नात्र संशयः ।।\nककारोच्चारणादेव वेपंते यमकिंकराः ।।६७।।\nऋकारोक्तेर्न तिष्ठंति षकारात्पातकानि च ।।\nनकारोच्चारणाद्रोगा अकारान्मृत्युरेव च ।। ६८ ।।\nध्रुवं सर्वे पलायंते नामोच्चारणभीरवः ।।\nस्मृत्युक्तिश्रवणोद्योगात्कृष्णनाम्नो व्रजेश्वर ।। ६९ ।।\nरथं गृहीत्वा धावंति गोलोकात्कृष्णकिंकराः ।।\nपृथिव्या रजसः संख्यां कर्तुं शक्ता विपश्चितः ।। 4.13.७० ।।\nनाम्नः प्रभावसंख्यानं संतो वक्तुं न च क्षमाः ।।\nपुरा शंकरवक्त्रेण नाम्नोऽस्य महिमा श्रुतः ।।७१ ।।\nगुणान्नामप्रभावं च किंचिज्जानाति मद्गुरुः ।।\nब्रह्माऽनंतश्च धर्मश्च सुरर्षिमनुमानवाः ।। ७२ ।।\nवेदाः संतो न जानंति महिम्नः षोडशीं कलाम् ।।\nइत्येवं कथितो नंद महिमा च सुतस्य च ।।७३।।\nयथामति यथाज्ञानं गुरुवक्त्राद्यथा श्रुतम् ।।\nकृष्णः पीतांबरः कंसध्वंसी च विष्टरश्रवाः ।। ७४ ।।\nदेवकीनंदनः श्रीशो यशोदानंदनो हरिः ।।\nसनातनोऽच्युतोऽनंतः सर्वेशः सर्वरूपधृक् ।। ७५ ।।\nसर्वाधारः सर्वगतिः सर्वकारणकारणम् ।।\nराधाबंधू राधिकात्मा राधिकाजीवनं स्वयम् ।। ७६ ।।\nराधाप्राणो राधिकेशो राधिकारमणः स्वयम् ।।\nराधिकासहचारी च राधामानसपूरणः ।। ७७ ।।।\nराधाधनो राधिकांगो राधिकासक्तमानसः ।।\nराधिकाचित्तचोरश्च राधाप्राणाधिकः प्रभुः ।। ७८ ।।\nपरिपूर्णतमं ब्रह्म गोविंदो गरुडध्वजः ।।\nनामान्येतानि कृष्णस्य श्रुतानि मन्मुखाद्धृदि ।। ७९ ।।\nजन्ममृत्युहराण्येव रक्ष नंद शुभेक्षण ।।\nकृतं निरूपणं नाम्नां कनिष्ठस्य यथा श्रुतम् ।। 4.13.८० ।।\nज्येष्ठस्य हलिनो नाम्नः संकेतं शृणु मन्मुखात् ।।\nगर्भसंकर्षणादेव नाम्ना संकर्षणः स्मृतः ।। ८१ ।।\nनास्त्यंतोऽस्यैव वेदेषु तेनानंत इति स्मृतः ।।\nबलदेवो बलोद्रेकाद्धली च हलधारणात्।।८२ ।।\nशितिवासा नीलवासान्मुसली मुसलायुधात् ।।\nरेवत्या सह संभोगाद्रेवतीरमणः स्वयम् ।।८३।।\nरोहिणीगर्भवासात्तु रौहिणेयो महामतिः ।।\nइत्येवं ज्येष्ठपुत्रस्य श्रुतं नाम निवेदितम् ।।८४।।\nयास्याम्यहं गृहं नंद सुखं तिष्ठ स्वमंदिरे ।।\nब्राह्मणस्य वचः श्रुत्वा नंदः स्तब्धो बभूव ह ।। ८५ ।।\nनिश्चेष्टा नंदपत्नी च जहास बालकः स्वयम् ।।\nप्रणम्योवाच नंदस्तं वाक्यं विनयपूर्वकम् ।। ८६ ।।\nपुटांजलियुतो भूत्वा भक्तिनम्रात्मकंधरः ।।\nनंद उवाच ।।\nगतश्चेत्त्वं तदा कर्म करिष्यत्येव को महान् ।।८७।।\nस्वयं शुभेक्षणं कृत्वा कुरु नाम्नाऽन्नप्राशनम् ।।\nयन्नामौघश्च कथितो राधाप्राणादिको दश ।। ।। ८८ ।।\nतस्यापि का वा राधेति कन्यका कस्य च ध्रुवम्।।\nनंदस्य वचनं श्रुत्वा जहास मुनिपुंगवः।।\nनिगूढं परमं तत्त्वं रहस्यं कथयामि ते ।। ८९ ।।\n।। श्रीगर्ग उवाच ।। ।।\nशृणु नंद प्रवक्ष्यामि इतिहासं पुरातनम् ।। 4.13.९० ।।\nपुरा गोलोकवृत्तांतं श्रुतं शंकरवक्त्रतः।।\nश्रीदाम्नो राधया सार्द्धं बभूव कलहो महान् ।। ९१ ।।\nश्रीदामशापाद्दैवेन गोपी राधा च गोकुले ।।\nवृषभानुसुता सा च माता तस्याः कलावती ।। ९२ ।।\nकृष्णस्यार्द्धांगसंभूता नाथस्य सदृशी सती ।।\nगोलोकवासिनी सेयमत्र कृष्णाज्ञयाऽधुना ।। ९३ ।।\nअयोनिसंभवा देवी मूलप्रकृतिरीश्वरी ।।\nमातुर्गर्भं वायुपूर्णं कृत्वा च मायया सती ।। ९४ ।।\nवायुनिःसरणे काले धृत्वा च शिशुविग्रहम् ।।\nआविर्बभूव मायेयं पृथ्व्यां कृष्णोपदेशतः ।। ९५ ।।\nवर्धते सा व्रजे राधा शुक्ले चंद्रकला यथा ।।\nश्रीकृष्णतेजसोऽर्द्धेन सा च मृर्तिमती सती ।। ९६ ।।\nएका मूर्तिर्द्विधाभूता भेदो वेदे निरूपितः ।।\nइयं स्त्री सा पुमान् किंवा सा वा कांता पुमानयम् ।।९७।।\nद्वे रूपे तेजसा तुल्ये रूपेण च गुणेन च ।।\nपराक्रमेण बुद्ध्या वा ज्ञानेन संपदाऽपि च ।। ९८ ।।\nपुरतो गमनेनैव किंतु सावयसाधिका ।।\nध्यायते तामयं शश्वदिमं सा स्मरति प्रियम् ।। ९९ ।।\nरचिता साऽस्य प्राणैश्च तत्प्राणैर्मूर्तिमानयम् ।।\nअस्य राधानुसारेण गोकुलागमनं परम् ।। 4.13.१०० ।।\nस्वीकारं सार्थकं कर्तुं गोकुले यत्कृतं पुरा ।।\nकंसभीतिच्छलेनैव गोकुलागमनं हरेः।।१०१।।\nप्रतिज्ञापालनार्थाय भयेशस्य भयं कुतः ।।\nराधाशब्दस्य व्युत्पत्तिः सामवेदे निरूपिता।। १०२ ।।\nनारायणस्तामुवाच ब्रह्माणं नाभिपंकजे ।।\nब्रह्मा तां कथयामास ब्रह्मलोके च शंकरम् ।। १०३ ।।\nपुरा कैलासशिखरे मामुवाच महेश्वरः ।।\nदेवानां दुर्लभां नंद निशामय वदामि ते ।। १०४ ।।\nसुरासुरमुनींद्राणां वांछितां मुक्तिदां पराम् ।।\nरेफो हि कोटिजन्माघं कर्मभोगं शुभाशुभम् ।।१०५।।\nआकारो गर्भवासं च मृत्युं च रोगमुत्सृजेत् ।।\nधकार आयुषो हानिमाकारो भवबंधनम् ।। १०६ ।।\nश्रवणस्मरणोक्तिभ्यः प्रणश्यति न संशयः ।।\nरेफो हि निश्चलां भक्तिं दास्यं कृष्णपदांबुजे ।। १०७ ।।\nसर्वेप्सितं सदानंदं सर्वसिद्धौघमीश्वरम् ।।\nधकारः सहवासं च तत्तुल्यकालमेव च ।। १०८ ।।\nददाति सार्ष्टिसारूप्यं तत्त्वज्ञानं हरेः समम्।।\nआकारस्तेजसां राशिं दानशक्तिं हरौ यथा ।।१०९।।\nयोगशक्तिं योगमतिं सर्वकालं हरिस्मृतिम् ।।\nश्रुत्युक्तिस्मरणाद्योगान्मोहजालं च किल्बिषम् ।। 4.13.११० ।।\nरोगशोकमृत्युयमा वेपंते नात्र संशयः ।।\nराधामाधवयोः किंचिद्व्याख्यानं च यतः श्रुतम् ।। १११ ।।\nतदुक्तं च यथाज्ञानं साकल्यं वक्तुमक्षमः।।\nआराद् वृंदावने नंद विवाहो भविताऽनयोः ।। ११२ ।।\nपुरोहितो जगद्धाता कृत्वाऽग्निं साक्षिणं मुदा ।।\nकुबेरपुत्रमोक्षं च गव्यस्याहृत्य भक्षणम् ।। ।। ११३ ।।\nहिंसनं धेनुकस्यैव कानने तालभोजनम् ।।\nबककेशिप्रलंबानां हिंसनं चाथ लीलया ।। ११४ ।।\nमोक्षणं द्विजपत्नीनां मिष्टान्नपानभोजनम् ।।\nभंजनं शक्रयागस्य शक्राद्गोकुलरक्षणम् ।। ११५।।\nगोपीनां वस्त्रहरणं व्रतसंपादनं तथा ।।\nताभ्यः पुनर्वस्त्रदानं वरदानं यथेप्सितम् ।। ११६ ।।\nचेतसां हरणं तासामयं वश्याः करिष्यति ।।\nरासोत्सवं महारम्यं सर्वेषां हर्षवर्द्धनम् ।। ११७ ।।\nपूर्णचन्द्रोदये नक्तं वसंते रासमंडले ।।\nगोपीनां नवसंभोगात्कृत्वा पूर्णं मनोरथम् ।। ११८ ।।\nताभिः सह जलक्रीडां करिष्यति कुतूहलात् ।।\nविच्छेदोऽस्य वर्षशतं श्रीदामशापहेतुकम् ।। ११९ ।।\nगोपालैर्गोपिकाभिश्च भविता राधया सह ।।\nमथुरागमनं तत्र गोपीनां शोकवर्द्धनम् ।।4.13.१२०।।\nपुनः प्रबोधनं तासां दानमाध्यात्मिकस्य च ।।\nस्यंदनाक्रूरयो रक्षां सद्यस्ताभ्यां करिष्यति ।।१२१।।\nरथमारोहणं कृत्वा मथुरागमनं पुनः ।।\nपितृभ्रातृव्रजैः सार्द्धं विलंघ्य यमुनां व्रजे ।। १२२ ।।\nअक्रूराय ज्ञानदानं दर्शयित्वा स्वकं जले ।।\nकौतुकेन च सायाह्ने नगरात्सर्वदर्शनम् ।। १२३ ।।\nमालाकारतंतुवायकुब्जानां बंधमोक्षणम् ।।\nधनुर्भंगं शंकरस्य यागस्थान प्रदर्शनम् ।। १२४ ।।\nहिंसनं गजमल्लानां दर्शनं नृपतेः पुरः।।\nकंसस्य हिंसनं सद्यः पित्रोर्निगडमोक्षणम् ।। १२५ ।।\nप्रबोधनं च युष्माकमुग्रसेनाभिषेचनम् ।।\nतस्यतस्य वधूनां च ज्ञानाच्छोकापनोदनम् ।। १२६ ।।\nभ्रातुः स्वस्योपनयनं विद्यादानं गुरोर्मुखात् ।।\nगुरुपुत्रप्रदानं च पुनरागमनं गृहे ।। १२७ ।।\nछलनं नृपसैन्यानां यवनस्य दुरात्मनः ।।\nनिर्माणं द्वारकायाश्च मुचुकुंदस्य मोक्षणम् ।। ।। १२८ ।।\nद्वारकागमनं चैव यादवैः सह कौतुकात् ।।\nस्त्रीसंघानां विहरणं ताभिः सार्द्धं च क्रीडनम् ।। १२९ ।।\nसौभाग्यवर्धनं तासां पुत्रपौत्रादिकस्य च ।।\nमणिसंबंधिनो मिथ्याकलंकस्य च मोक्षणम् ।। 4.13.१३० ।।\nसाहाय्यं पांडवानां च भारावतरणादिकम् ।।\nनिष्पन्नं राजसूयस्य धर्मपुत्रस्य लीलया ।।१३१।।\nपारिजातस्य हरणं शक्राहंकारमर्दनम् ।।\nव्रतपूर्णं च सत्याया बाणस्य भुजकृन्तनम् ।। १३२ ।।\nमर्दनं शिवसैन्यानां हरस्य जृंभणं परम्।।\nहरणं बाणपुत्र्याश्चैवानिरुद्धस्य मोक्षणम् ।। १३३ ।।\nवाराणस्याश्च दहनं विप्रदारिद्र्यभंजनम् ।।\nविप्रपुत्रप्रदानं च दुष्टानां दमनादिकम् ।। १३४ ।।\nतीर्थयात्राप्रसंगेन युष्माभिः सह दर्शनम् ।।\nकृत्वा च राधया सार्धं व्रजमागमिता पुनः ।। १३५ ।।\nप्रस्थापयित्वा द्वारां च परं नारायणांशकम् ।।\nसर्वं निष्पादनं कृत्वा गोलोकं राधया सह ।। १३६।।\nगमिष्यत्येव गोलोकं नाथोऽयं जगतां पतिः।।\nनारायणश्च वैकुंठं गमिता स्म त्वया सह ।। १३७ ।।\nधर्मगेहमृषी द्वौ च विष्णुः क्षीरोदमेव च ।।\nइत्येवं कथितं नंद भविष्यं वेदनिर्णयम् ।। १३८ ।।\nश्रूयतां सांप्रतं कर्म यदर्थं गमनं मम ।।\nमाघशुक्लचतुर्दश्यां कुरु कर्म शुभे क्षणे ।। १३९ ।।\nगुरुवारे च रेवत्यां विशुद्धे चंद्रतारके ।।\nचंद्रस्थे मीनलग्ने च लग्नेशपूर्णदर्शने ।। 4.13.१४० ।।\nवणिजे करणोत्कृष्टे शुभयोगे मनोहरे ।।\nसुदुर्लभे दिने तत्र सर्वोत्कृष्टोपयोगिके ।। १४१ ।।\nआलोच्य पंडितैः सार्द्धं कुरु कर्म मुदाऽन्वितः ।।\nइत्युक्त्वा बहिरागत्य स उवाच मुनीश्वरः ।। १४२ ।।\nहृष्टो नंदो यशोदा च कर्मोद्योगं चकार ह ।।\nएतस्मिन्नंतरे द्रष्टुं गर्गं गोपाश्च गोपिकाः ।। १४३ ।।\nबालका बालिकाश्चैव आजग्मुर्नंदमंदिरम् ।।\nददृशुस्ते मुनिश्रेष्ठं ग्रीष्ममध्याह्नभास्करम् ।। १४४ ।।\nशिष्यसंघैः परिवृतं ज्वलंतं ब्रह्मतेजसा ।।\nगूढयोगं प्रवोचंतं सिद्धाय पृच्छते मुदा ।। ।। १४५ ।।\nपश्यंतं सस्मितं नंदभवनानां परिच्छदम् ।।\nस्वर्णसिंहासनस्थं च योगमुद्राधरं वरम् ।। १४६ ।।\nभूतं भव्यं भविष्यं च पश्यंतं ज्ञानचक्षुषा ।।\nहृदीश्वरं प्रपश्यन्तं सिद्धं मंत्रप्रभावतः ।। १४७ ।।\nबहिर्यशोदाक्रोडस्थं तादृशं सस्मितं शिशुम् ।।\nमहेशदत्तध्यानेन यद्रूपं च निरूपितम् ।। १४८ ।।\nतं दृष्ट्वा परमप्रीत्या पूर्णभूतमनोरथम् ।।\nसाश्रुनेत्रं पुलकितं निमग्नं भक्तिसागरे ।। १४९ ।।\nहृदि पूजां प्रणामं च कुर्वंतं योगचर्यया ।।\nमूर्ध्ना प्रणेमुस्ते तं च स च तानाशिषं ददौ ।। 4.13.१५० ।।\nआसनस्थो मुनिस्तस्थौ ते जग्मुः स्वालयं मुदा ।।\nनंदः स्वानंदयुक्तश्च बंधून्मंगलपत्रिकाः ।। १५१ ।।\nप्रस्थापयामास शीघ्रमाराद्दूरस्थितान्मुदा ।।\nदधिकुल्यां दुग्धकुल्यां घृतकुल्यां प्रपूरिताम् ।। १५२ ।।\nगुडकुल्यां तैलकुल्यां मधुकुल्यां च विस्तृताम् ।।\nनवनीतकुल्यां पूर्णां च तक्रकुल्यां यदृच्छया ।। १५३ ।।\nशर्करोदककुल्यां च परिपूर्णां च लीलया ।।\nतंडुलानां च शालीनामुच्चैश्च शतपर्वतान् ।। १९४ ।।\nपृथुकानां शैलशतं लवणानां च सप्त च ।।\nसप्तशैलाच्छर्कराणां लड्डुकानां च सप्त च ।। १५५ ।।\nपरिपक्वफलानां च तत्र षोडशपर्वतान् ।।\nयवगोधूमचूर्णानां पक्वलड्डुकपिंडकान् ।। १५६ ।।\nमोदकानां च शैलं च स्वस्तिकानां च पर्वतान् ।।\nकपर्दकानामत्युच्चैः शैलान्सप्त च नारद ।। १९७ ।।\nकर्पूरादिकयुक्तानां तांबूलानां च मंदिरम् ।।\nविस्तृतं द्वारहीनं च वासितोदकसंयुतम् ।। १५८ ।।\nचंदनागुरुकस्तूरीकंकुमेन समन्वितम् ।।\nनानाविधानि रत्नानि स्वर्णानि विविधानि च ।। १५९ ।।\nमुक्ताफलानि रम्याणि प्रवालानि मुदाऽन्वितः ।।\nनानाविधानि चारूणि वासांसि भूषणानि च ।। 4.13.१६० ।।\nपुत्रान्नप्राशने नन्दः कारयामास कौतुकात् ।।\nसंस्कारयुक्तं रुचिरं चन्दनद्रवचर्चितम् ।। १६१ ।।\nप्राङ्गणं कदलीस्तम्भै रसालनवपल्लवैः ।।\nग्रथितैः सूक्ष्मवस्त्रेण वेष्टयामास कौतुकात् ।। १६२ ।।\nयुक्तं मङ्गलकुम्भैश्च फलपल्लवसंयुतैः ।।\nचन्दनाऽगुरुकस्तूरीपुष्पमालाविराजितैः ।। १६३ ।।\nमाल्यानां वरवस्त्राणां राशिभिश्च विराजितम् ।।\nगवां च मधुपर्काणामासनानां च नारद ।। १६४ ।।\nफलानां जलकुम्भानां समूहैश्च समन्वितम् ।।\nनानाप्रकारैर्वाद्यैश्च दुर्लभैः सुमनोहरैः ।। १६५ ।।\nढक्कानां दुन्दुभीनां च पटहानां तथैव च ।।\nमृदङ्गमुरजादीनामानकानां समूहकैः ।। १६६ ।।\nवंशीसन्नहनीकांस्यशरयन्त्रैश्च शब्दितम् ।।\nविद्याधरीणां नृत्येन भृङ्गिमाभ्रमणेन च ।। १६७ ।।\nगंधर्वनायकानां च संगीतैर्मूर्च्छनायुतैः ।।\nस्वर्णसिंहासनानां च रथानां निःस्वनैर्युतम् ।। १६८ ।।\nएतस्मिन्नन्तरे नन्दमुवाच वाचको मुदा ।।\nआजग्मुर्बल्लवेन्द्राश्च बान्धवा बल्लवास्तथा ।। १६९ ।।\nअश्वस्थाश्च गजस्थाश्च रथस्थाश्चेति सत्वरम् ।।\nआजग्मू राजपुत्राश्च रत्नालङ्कारभूषिताः ।। 4.13.१७० ।।\nआगतो गिरिभानुश्च सस्त्रीकश्च सकिङ्करः ।।\nरथानां च चतुर्लक्षं गजानां च तथैव च ।। १७१ ।।\nतुरङ्गमाणां कोटिश्च शिबिकानां तथैव च ।।\nऋषीन्द्राणां मुनीन्द्राणां विप्राणां च विपश्चिताम् ।। १७२ ।।\nबन्दिनां भिक्षुकाणां च समूहैश्च समीपतः ।।\nगोपानां गोपिकानां च संख्या कर्तुं च कः क्षमः ।। १७३ ।।\nपश्यागत्य बहिर्भूयेत्युवाच प्राङ्गणे स्थितः ।।\nश्रुत्वैवं तानुपव्रज्य समानीय व्रजेश्वरः ।। १७४ ।।\nप्राङ्गणे वासयामास पूजयामास सत्वरम् ।।\nऋष्यादिकसमूहं च प्रणम्य शिरसा भुवि ।।\nपाद्यादिकं च तेभ्यश्च प्रददौ सुसमाहितः ।। १७५ ।।\nवस्तुभिर्बन्धुभिः पूर्णं बभूव नन्दगोकुलम् ।।\nन कोऽपि कस्य शब्दं च श्रोतुं शक्तश्च तत्र वै ।।१७६।।\nत्रिमुहूर्तं कुबेरश्च श्रीकृष्णप्रीतये मुदा ।।\nचकार स्वर्णवृष्ट्या च परिपूर्णं च गोकुलम् ।। १७७ ।।\nकौतुकापह्नवं चक्रुर्बन्धुवर्गाश्च क्रीडया ।।\nआनम्रकन्धराः सर्वे दृष्ट्वा नन्दस्य सम्पदम्।।१७८।।\nनन्दः कृताह्निकः पूतो धृत्वा धौते च वाससी।।\nचन्दनागुरुकस्तूरी कुङ्कुमेनैव भूषितः।।१७९।।\nउवास पादौ प्रक्षाल्य स्वर्णपीठे मनोहरे ।।\nगर्गस्य च मुनीन्द्राणां गृहीत्वाऽऽज्ञां व्रजेश्वरः ।।4.13.१८०।।\nसंस्मृत्य विष्णुमाचांतः स्वस्तिवाचनपूर्वकम् ।।\nकृत्वा कर्म च वेदोक्तं भोजयामास बालकम् ।। १६१ ।।\nगर्गवाक्यानुसारेण बालकस्य मुदाऽन्वितः ।।\nकृष्णेति मङ्गलं नाम ररक्ष च शुभे क्षणे ।। १८२ ।।\nसघृतं भोजयित्वा च कृत्वा नाम जगत्पतेः ।।\nवाद्यानि वादयामास कारयामास मङ्गलम् ।। १८३ ।।\nनानाविधानि स्वर्णानि धनानि विविधानि च ।।\nभक्ष्यद्रव्याणि वासांसि ब्राह्मणेभ्यो ददौ मुदा ।। १८४ ।।\nबन्दिभ्यो भिक्षुकेभ्यश्च सुवर्णं विपुलं ददौ ।।\nभाराक्रान्ताश्च ते सर्वे न शक्ता गन्तुमेव च ।। १८५ ।।\nब्राह्मणान्बन्धुवर्गांश्च भिक्षुकांश्च विशेषतः ।।\nमिष्टान्नं भोजयामास परिपूर्णं मनोहरम् ।। १८६ ।।\nदीयतां दीयतां चैव खाद्यतां खाद्यतामिति ।।\nबभूव शब्दोऽत्युच्चैश्च सततं नन्दगोकुले ।। १८७ ।।\nरत्नानि परिपूर्णानि वासांसि भूषणानि च ।।\nप्रवालानि सुवर्णानि मणिसाराणि यानि च ।। १८८ ।।\nचारूणि स्वर्णपात्राणि कृतानि विश्वकर्मणा ।।\nगत्वा गर्गाय विनयं चकार व्रजपुंगवः ।। १८९ ।।\nशिष्येभ्यः स्वर्णभाराणि प्रददौ विनयान्वितः ।।\nद्विजेभ्योऽप्यवशिष्टेभ्यः परिपूर्णानि नारद।।4.13.१९० ।। ।।\n।। श्रीनारायण उवाच ।।\nगृहीत्वा श्रीहरिं गर्गो जगाम निभृतं मुदा ।।\nतुष्टाव परया भक्त्या प्रणम्य च तमीश्वरम् ।। १९१ ।।\nसाश्रुनेत्रः सपुलको भक्तिनम्रात्मकन्धरः ।।\nपुटाञ्जलियुतो भूत्वोवाच कृष्णपदांबुजे ।। १९२ ।।\nगर्ग उवाच ।।\nहे कृष्ण जगतां नाथ भक्तानां भयभञ्जन ।।\nप्रसन्नो भव मामीश देहि दास्यं पदाम्बुजे ।।१९३।।\nत्वत्पित्रा मे धनं दत्तं तेन मे किं प्रयोजनम् ।।\nदेहि मे निश्चलां भक्तिं भक्तानामभयप्रद ।। १९४ ।।\nअणिमादिकसिद्धिषु योगेषु मुक्तिषु प्रभो ।।\nज्ञानतत्त्वेऽमरत्वे वा किञ्चिन्नास्ति स्पृहा मम ।। १९५ ।।\nइन्द्रत्वे वा मनुत्वे वा स्वर्गलोकफले चिरम् ।।\nनास्ति मे मनसो वाञ्छा त्वत्पादसेवनं विना ।। १९६ ।।\nसालोक्यं सार्ष्टिसारूप्ये सामीप्यैकत्वमीप्सितम् ।।\nनाहं गृह्णामि ते ब्रह्मंस्त्वत्पादसेवनं विना ।।१९७।।\nगोलोके वापि पाताले वासे नास्ति मनोरथः ।।\nकिन्तु ते चरणाम्भोजे सन्ततं स्मृतिरस्तु मे ।।१९८।।\nत्वन्मन्त्रं शङ्करात्प्राप्य कतिजन्मफलोदयात् ।।\nसर्वज्ञोऽहं सर्वदर्शी सर्वत्र गतिरस्तु मे ।। १९९ ।।\nकृपां कुरु कृपासिन्धो दीनबन्धो पदाम्बुजे ।।\nरक्ष मामभयं दत्त्वा मृत्युर्मे किं करिष्यति ।। ।। 4.13.२०० ।।\nसर्वेषामीश्वरः सर्वस्त्वत्पादाम्भोजसेवया ।।\nमृत्युञ्जयोऽन्तकालश्च बभूव योगिनां गुरुः ।।२०१।।\nब्रह्मा विधाता जगतां त्वत्पादाम्भोजसेवया ।।\nयस्यैकदिवसे ब्रह्मन्पतन्तीन्द्राश्चतुर्दश ।।२०२।।\nत्वत्पादसेवया धर्मः साक्षी च सर्वकर्मणाम्।।\nपाता च फलदाता च जित्वा कालं सुदुर्जयम् ।।२०३।।\nसहस्रवदनः शेषो यत्पादाम्बुजसेवया ।।\nधत्ते सिद्धार्थवद्विश्वं शिवः कण्ठे विषं यथा ।। ।। २०४ ।।\nसर्वसंपद्विधात्री या देवीनां च परात्परा।।\nकरोति सततं लक्ष्मीः केशैस्त्वत्पादमार्जनम् ।।२०५।।\nप्रकृतिर्बीजरूपा सा सर्वेषां शक्तिरूपिणी ।।\nस्मारंस्मारं त्वत्पदाब्जं बभूव तत्परावरा ।। २०६ ।।\nपार्वती सर्वरूपा सा सर्वेषां बुद्धिरूपिणी।।\nत्वत्पादसेवया कान्तं ललाभ शिवमीश्वरम् ।। २०७ ।।\nविद्याधिष्ठात्री देवी या ज्ञानमाता सरस्वती ।।\nपूज्या बभूव सर्वेषां संपूज्य त्वत्पदाम्बुजम्।।२०८।।\nसावित्री वेदजननी पुनाति भुवनत्रयम् ।।\nब्रह्मणो ब्राह्मणानां च गतिस्त्वत्पादसेवया ।। २०९ ।।\nक्षमा जगद्विभर्तुं च रत्नगर्भा वसुन्धरा ।।\nप्रसूतिः सर्वसस्यानां त्वत्पादपद्मसेवया ।।4.13.२१०।।\nराधा ममांशसंभूता तव तुल्या च तेजसा ।।\nस्थित्वा वक्षसि ते पादं सेवतेऽन्यस्य का कथा ।। २११ ।।\nयथा शर्वादयो देवा देव्यः पद्मादयो यथा ।।\nसनाथं कुरु मामीश ईश्वरस्य समा कृपा ।।२१२।।\nन यास्यामि गृहं नाथ न गृह्णामि धनं तव ।।\nकृत्वा मां रक्ष पादाब्जसेवायां सेवकं रतम् ।। २१३ ।।\nइति स्तुत्वा साश्रुनेत्रः पपात चरणे हरेः ।।\nरुरोद च भृशं भक्त्या पुलकाञ्चितविग्रहः ।। २१४ ।।\nगर्गस्य वचनं श्रुत्वा जहास भक्तवत्सलः ।।\nउवाच तं स्वयं कृष्णो मयि ते भक्तिरस्त्विति ।। २१५ ।।\nइदं गर्गकृतं स्तोत्रं त्रिसन्ध्यं यः पठेन्नरः ।।\nदृढां भक्तिं हरेर्दास्यं स्मृतिं च लभते ध्रुवम् ।। ।। २१६ ।।\nजन्ममृत्युजरारोगशोकमोहादिसंकटात् ।।\nतीर्णो भवति श्रीकृष्णदाससेवनतत्परः ।। २१७ ।।\nकृष्णस्य सहकालं च कृष्णसार्द्धं च मोदते ।।\nकदाचिन्न भवेत्तस्य विच्छेदो हरिणा सह ।। २१८ ।।\nश्रीनारायण उवाच ।। ।।\nहरिं मुनिः स्तवं कृत्वा ददौ नन्दाय तं मुदा ।।\nउवाच तं गृहं यामि कुर्वाज्ञामिति बल्लव ।।२१९ ।।\nअहो विचित्रं संसारो मोहजालेन वेष्टितः ।।\nसंमीलनं च विरहो नराणां सिन्धुफेनवत् ।। 4.13.२२०।।\nगर्गस्य वचनं श्रुत्वा रुरोद नन्द एव च ।।\nसद्विच्छेदो हि साधूनां मरणादतिरिच्यते।।२२१।।\nसर्वशिष्यैः परिवृतं मुनीन्द्रं गन्तुमुद्यतम् ।।\nसर्वे नन्दादयो गोपा रुदन्तौ गोपिकास्तदा ।। २२२ ।।\nप्रणेमुः परमप्रीत्या चक्रुस्तं विनयं मुने ।।\nदत्त्वाऽऽशिषं मुनिश्रेष्ठो जगाम मथुरां मुदा ।। २२३ ।।\nऋषयो मुनयश्चैव बन्धुवर्गाश्च बल्लवाः ।।\nसर्वे जग्मुर्धनैः पूर्णाः स्वालयं हृष्टमानसाः ।। २२४ ।।\nप्रजग्मुर्बन्दिनः सर्वे परिपूर्णमनोरथाः ।।\nमिष्टद्रव्यांशुकोत्कृष्टतुरगस्वर्णभूषणैः ।। २२५ ।।\nआकण्ठपूर्णा भुक्त्या च भिक्षुका गन्तुमक्षमा।।\nस्वर्णवस्त्रभरोद्रेकपरिश्रान्ता मुदाऽन्विताः।।२२६।।\nसुमन्दगामिनः केचित्केचिद्भूमौ च शेरते।।\nकेचिद्वर्त्मनि तिष्ठन्तश्चोत्तिष्ठन्तश्च केचन ।। २२७ ।।\nकेचिदूषुः प्रमुदिता हसन्तस्तत्र केचन ।।\nकपर्दकानां वस्तूनां शेषांश्चोर्वरितान्बहून्। २२८।।\nकेचित्तानाददुः स्थित्वा दर्शयन्तश्च केचन ।।\nकेचिन्नृत्यं प्रकुर्वन्तो गायन्तस्तत्र केचन।।२२९।।\nकेचिद्बहुविधा गाथाः कथयन्तः पुरातनाः ।।\nमरुत्तश्वेतसगरमांधातॄणां च भूभृताम् ।। 4.13.२३० ।।\nउत्तानपादनहुषनलादीनां च याः कथाः ।।\nश्रीरामस्याश्वमेधस्य रन्तिदेवस्य कर्मणाम् ।।२३१।।\nयेषांयेषां नृपाणां च श्रुता वृद्धमुखात्कथाः।।\nकथयन्तश्च ताः केचिच्छ्रुतवन्तश्च केचन।।२३२ ।।\nस्थायंस्थायं गताः केचित्स्वापंस्वापं च केचन ।।\nएवं सर्वे प्रमुदिताः प्रजग्मुः स्वालयं मुदा ।। २३३ ।।\nहृष्टो नन्दो यशोदा च बालं कृत्वा च वक्षसि ।।\nतस्थौ स्वमन्दिरे रम्ये कुबेरभवनोपमे।। २३४।।\nएवं प्रवर्द्धितौ बालौ शुक्लचन्द्रकलोपमौ ।।\nगवां पुच्छं च भित्तिं च धृत्वा चोत्तस्थतुर्मुदा।।२३५।।\nशब्दार्द्धं वा तदर्द्धं वा क्षमौ वक्तुं दिनेदिने।।\nपित्रोर्हर्षं च वर्द्धन्तौ गच्छन्तौ प्राङ्गणे मुने।।२३६।।\nबालो द्विपादं पादं वा गन्तुं शक्तो बभूव ह।।\nगन्तुं शक्तो हि जानुभ्यां प्राङ्गणे वा गृहे हरिः ।।२३७।।\nवर्षाधिको हि वयसा कृष्णात्संकर्षणः स्वयम् ।।\nततो मुदं वर्द्धयन्तौ वर्द्धितौ च दिनेदिने।।२३८।।\nव्रजन्तौ गोकुले बालौ प्रहृष्टगमने क्षमौ ।।\nउक्तवन्तौ स्फुटं वाक्यं माया बालकविग्रहौ ।। २३९ ।।\nगर्गो जगाम मथुरां वसुदेवाश्रमं मुने ।।\nस तं ननाम पप्रच्छ पुत्रयोः कुशलं तयोः ।। 4.13.२४० ।।\nमुनिस्तं कथयामास कुशलं सुमहोत्सवम् ।।\nआनन्दाश्रुनिमग्नश्च श्रुतमात्राद्बभूव ह ।। २४१ ।।\nदेवकी परमप्रीत्या पप्रच्छ च पुनःपुनः ।।\nआनन्दाश्रुनिमग्ना सा रुरोद च मुहुर्मुहुः ।। २४२ ।।\nगर्गस्तावाशिषं दत्त्वा जगाम स्वालयं मुदा ।।\nस्वगृहे तस्थतुस्तौ च कुबेरभवनोपमे ।। २४३ ।।\nश्रीनारायण उवाच ।।\nयत्र कल्पे कथा चेयं तत्र त्वमुपबर्हणः ।।\nपञ्चाशत्कामिनीनां च पतिर्गन्धर्वपुङ्गवः ।। २४४ ।।\nतासां प्राणाधिकस्त्वं च शृङ्गारनिपुणो युवा ।।\nततोऽभूद्ब्रह्मणः शापाद्दासीपुत्रो द्विजस्य च ।। २४५ ।।\nततोऽधुना ब्रह्मपुत्रो वैष्णवोच्छिष्टभोजनात् ।।\nसर्वदर्शी च सर्वज्ञः स्मारको हरिसेवया ।। २४६ ।।\nकथितं कृष्णचरितं नामान्नप्राशनादिकम् ।।\nजन्ममृत्युजरातिघ्नमपरं कथायामि ते ।।२४७।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे कृष्णान्नप्राशन वर्णननामकरणप्रस्तावो नाम त्रयोदशोऽध्यायः ।। १३ ।।"
  }
]
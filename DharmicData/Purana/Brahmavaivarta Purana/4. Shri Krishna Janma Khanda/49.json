[
  {
    "text": "।। श्रीकृष्ण उवाच ।।\nसूर्यः प्रणम्य ब्रह्माणं मुदायुक्तस्तदाज्ञया ।।\nचकार विनयं प्रीत्या तेजस्वी त्रिगुणात्मकः ।। १ ।।\nअथ वह्नेरुपाख्यानं सावधानं निशामय ।।\nगोपनीयं पुराणेषु कर्णपीयूषमुत्तमम् ।।२।।\nत्रैलोक्यं भस्मसात्कर्तुमेकदाऽग्निः समुद्यतः।।\nशततालप्रमाणान्तां  शिखां कृत्वा भयानकीम्।।३।।\nक्षुभितः कुपितश्चैव भृगोः शापस्य कारणात् ।।\nस्वं च तेजस्विनं मत्वा तुच्छं मत्वाऽन्यमात्मनः ।।४।।\nएतस्मिन्नन्तरे विष्णुराजगामावलीलया।।\nवह्नेस्तां दाहिकीं शक्तिं तां जहार पुरः स्थितः ।। ५ ।।\nमायया शिशुरूपी च तमुवाच जनार्दनः ।।\nसस्मितो विनयं कृत्वा भक्तिनम्रात्मकन्धरः ।। ६ ।।\nशिशुरुवाच ।।\nकथं रुष्टोऽसि भगवन्भवान्मां   कारणं वद ।।\nत्रैलोक्यं भस्मसात्कर्तुमुद्यतोऽसि निरर्थकम् ।।७।।\nत्वमेव भृगुणा शप्तो भृगोश्च दमनं कुरु ।।\nएकापराधात्त्रैलोक्यं भस्मीकर्तुं न चार्हसि ।। ८ ।।\nविश्वं च ब्रह्मणा सृष्टं तस्य पाता स्वयं हरिः ।।\nसंहर्ता भगवान्रुद्र एवमेव क्रमो भवेत् ।। ९ ।।\nतत्कथं भस्मसात्कर्तुमीश्वरे शंकरे स्थिते ।।\nरक्षितारं हरिं जित्वा संहारं कुरु सत्वरम् ।। 4.49.१० ।।\nइत्युक्त्वा ब्राह्मणबटुः शरपत्रं पुरः स्थितम् ।।\nअतिशुष्कं करे धृत्वा दग्धं कर्तुं ददौ मुदा ।।११।।\nदृष्ट्वा शुष्केन्धनो वह्निर्लेलिहानो भयानकः ।।\nस वव्रे शिखया विप्रं मेघेन शशिनं यथा ।। १२ ।।\nन च दग्धं शुष्कपत्रं लोमैकं च शिशोस्तथा ।।\nदृष्ट्वा व्रीडायुतो वह्निर्निस्तब्धो हि शिशोः पुरः ।।१३।।\nकृत्वा वह्नेर्दर्पभङ्गमन्तर्धानं चकार सः ।।\nवह्निः स्वमूर्तिं संहृत्य स्वस्थानं भीतवद्ययौ ।। १४ ।।\nउक्तो वह्नेर्दर्पभङ्गः परं वै श्रोतुमिच्छसि ।।\nनित्यनूतनमाख्यानं देवानां दर्पमोचनम् ।। १५ ।।\nश्रीराधिकोवाच ।।\nशेषाणां दर्पभंगं च क्रमेण कथय प्रभो ।।\nकथापीयूषधारांते श्रुत्वा तृप्येत को भुवि ।। १६ ।।\nश्रीनारायण उवाच ।।\nराधिकावचनं श्रुत्वा सस्मितो भगवान्प्रभुः ।।\nकथां कथितुमारेभे श्रुत्वा रम्यां पुरातनीम् ।। १७ ।।\nइति श्रीब्रह्मवैवर्ते महापुराणे श्रीकृष्णजन्मखण्डे  नारायणनारदसंवादे अग्निदर्पमोचनं नामैकोनपञ्चाशत्तमोऽध्यायः ।। ४९ ।। ।।"
  }
]
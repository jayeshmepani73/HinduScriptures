[
  {
    "text": "।। श्रीनारायण उवाच ।। ।।\nअथ कंसः सभामध्ये स्वर्णसिंहासनस्थितः ।।\nशुश्राव वाचं गगने सूनृतामशरीरिणीम् ।। १ ।।\nकिं करोषि महामूढ चिंतां स्वश्रेयसः कुरु ।।\nजातः कालो धरण्यां ते तिष्ठोपाये नराधिप ।। २ ।।\nनंदाय तनयं दत्त्वा वसुदेवस्तवांतकम् ।।\nकन्यामादाय तुभ्यं च दत्त्वा संमायया स्थितः।।३।।\nमायांशा कन्यकेयं च वासुदेवः स्वयं हरिः ।।\nतव हंता गोकुले च वर्द्धते नंदमंदिरे ।। ४ ।।\nदेवक्याः सप्तमो गर्भो वर्द्धते नंदमंदिरे ।।\nदेवक्याः सप्तमो गर्भो न सुस्रावामृतं सुतम् ।। ९ ।।\nस्थापयामास मायो तं रोहिणीजठरे किल ।।\nतत्र जातश्च शेषांशो बलदेवो महाबलः ।। ६ ।।\nगोकुले तौ च वर्धेते कालौ ते नंदमंदिरे ।।\nश्रुत्वेति वचनं राजा बभूवानम्रकंधरः ।। ७ ।।\nचिंतामवाप सहसा तत्याजाहारमुन्मनाः ।।\nपूतनां च समानीय प्राणेभ्यः प्रेयसीं सतीम् ।। ८ ।।\nउवाच भगिनीं राजा सभामध्ये च नीतिवित् ।।\n।।कंस उवाच ।। ।।\nपूतने गोकुलं गच्छ कार्यार्थं नंदमंदिरम् ।। ९ ।।\nविषाक्तं च स्तनं कृत्वा शिशवे देहि सत्वरम् ।।\nत्वं मनोयायिनी वत्से मायाशास्त्रविशारदा ।। 4.10.१० ।।\nमायामानुषरूपं च विधाय व्रज योगिनि ।।\nदुर्वाससो महामंत्रं प्राप्य सर्वत्रगामिनी ।। ११ ।।\nसर्वरूपं विधातुं त्वं शक्तासि सुप्रतिष्ठिते ।।\nइत्युक्त्वा तां महाराजस्तस्थौ संसदि नारद ।। १२ ।।\nजगाम पूतना कंसं प्रणम्य कामचारिणी ।।\nतप्तकांचनवर्णाभा नानालंकारभूषिता ।। १३ ।।\nबिभ्रती कबरीभारं मालतीमाल्यसंयुतम् ।।\nकस्तूरीबिंदुना युक्तं सिंदूरं दधती मुदा ।। ।। १४ ।।\nमंजीररशनाभ्यां च कलशब्दं प्रकुर्वती ।।\nसंप्राप्य गोष्ठं दुर्दर्शं नंदालयमनोहरम् ।। १५ ।।\nपरिखाभिर्गभीराभिर्दुर्लंघ्याभिश्च वेष्टितम् ।।\nरचितं प्रस्तरैर्दिव्यैर्निर्मितं विश्वकर्मणा ।। १६ ।।\nइंद्रनीलैर्मरकतैः पद्मरागैश्च भूषितम् ।।\nसुवर्णकलशैर्दिव्यैश्चित्रितैः शेखरोज्ज्वलैः ।। १७ ।।\nप्राकारैर्गगनस्पर्शैश्चतुर्द्वारसमन्वितैः ।।\nयुक्तं लोहकपाटैश्च द्वारपालसमन्वितैः ।। १८ ।।\nवेष्टितं सुन्दरं रम्यं सुन्दरीगणवेष्टितम् ।।\nमुक्तामाणिक्यपरशैः पूर्णरत्नादिभिर्धनैः ।। १९ ।।\nस्वर्णपात्रवटाकीर्णं गवां कोटिभिरन्वितम्।।\nभरणीयैः किंकरैश्च गोपलक्षैः समन्वितम् ।। 4.10.२० ।।\nदासीनां च सहस्रैश्च कर्मव्यग्रैः समन्वितम् ।।\nप्रविवेशाश्रमं साध्वी सस्मिता सुमनोहरा । ।। २१ ।।\nदृष्ट्वा तां प्रविशंतीं च गोप्यो दृष्ट्वानुमेनिरे ।।\nकिं वा पद्मालया दुर्गा कृष्णं द्रष्टुं समागता ।। २२ ।।\nप्रणेमुर्गोपिका गोपाः पप्रच्छुः कुशलं च ताम् ।।\nददौ सिंहासनं पाद्यं वासयामास तत्र वै ।। २३ ।।\nपप्रच्छ कुशलं सा च गोपानां बालकस्य च ।।\nउवास सस्मिता साध्वी पाद्यं जग्राह सादरम् ।। २४ ।।\nतामूचुर्गोपिकाः सर्वाः का त्वमीश्वरि सांप्रतम् ।।\nवासस्ते कुत्र किं नाम किं वात्र कर्म नो वद ।। २५ ।।\nतासां च वचनं श्रुत्वा साप्युवाच मनोहरम् ।।\nमथुरावसिनी गोपी सांप्रतं विप्रकामिनी ।। २६ ।।\nश्रुतं वाचिकवक्त्रेण तत्त्वं मंगलसूचकम् ।।\nबभूव स्थविरे काले नंदपुत्रो महानिति ।। २७ ।।\nश्रुत्वागताहं तं द्रष्टुमाशिषं कर्तुमीप्सिताम् ।। ।\nपुत्रमानय तं दृष्ट्वा यामि कृत्वा तमाशिषम् ।। २८ ।।\nब्राह्मणीवचनं श्रुत्वा यशोदा हृष्टमानसा ।।\nप्रणमय्य सुतं क्रोडे ददौ ब्राह्मणयोषितः ।। २९ ।।\nकृत्वा क्रोडे तु तं साध्वी चुचुंब च पुनः पुनः ।।\nस्तनं ददौ सुखासीना हरिं पुण्यवती सती ।। ।। 4.10.३० ।।\nअहोद्भुतोऽयं बालस्त सुन्दरो गोपसुन्दरि ।।\nगुणैर्नारायणसमो बालोयमित्युवाच ह ।। ३१ ।।\nकृष्णो विषस्तनं पीत्वा जहास वक्षसि स्थितः ।।\nतस्याः प्राणैः सह पपौ विषक्षीरं सुधामिव ।। ३२ ।।\nतत्याज बालकं साध्वी प्राणांस्त्यक्त्वा  पपात ह ।।\nविकृताकारवदना चोत्तानवदना मुने ।। ३३ ।।\nस्थूलदेहं परित्यज्य सृक्ष्मदेहं विवेश सा ।।\nआरुरोह रथं शीघ्रं रत्नसारविनिर्मितम् ।। ३४ ।।\nपार्षदप्रवरैर्दिव्यैर्वेष्टितं सुमनोहरैः ।।\nश्वेतचामरलक्षेण शोभितं लक्षदर्पणैः ।। ३५ ।।\nवह्निशौचेन वस्त्रेण सूक्ष्मेण भूषितं वरम् ।।\nनानाचित्रविचित्रैश्च सद्रत्नकलशैर्युतम् ।। ३६ ।।\nसुंदरं शतचक्रं च वलितं रत्नतेजसा ।।\nपार्षदास्तां रथे कृत्वा जग्मुर्गोलोकमुत्तमम् ।। ३७ ।।\nदृष्ट्वा तमद्भुतं लोका गोपिकाश्चातिविस्मिताः ।।\nकंसः श्रुत्वा च तत्सर्वं विस्मितश्च बभूव ह ।। ३८ ।।\nयशोदा बालकं नीत्वा क्रोडे कृत्वा स्तनं ददौ ।।\nमंगलं कारयामास विप्रद्वारा शिशोर्मुने ।। ३९ ।।\nददाह देहं तस्याश्च नंदः सानंदर्पूवकम् ।।\nचंदनागुरुकस्तूरीसमं संप्राप्य सौरभम् ।। 4.10.४० ।।\nनारद उवाच ।। ।।\nसा वा का राक्षसीरूपा कथं पुण्यवती सती ।।\nकेन पुण्येन तं दृष्ट्वा जगाम कृष्णमंदिरम् ।। ४१ ।।\n।। श्रीनारायण उवाच ।। ।।\nबलियज्ञे वामनस्य दृष्ट्वा रूपं मनोहरम्।।\nबलिकन्या रत्नमाला पुत्रस्नेहं चकार तम् ।। ४२ ।।\nमनसा मानसं चक्रे पुत्रस्य सदृशो मम ।।\nपिबेद्यदि स्तनं कृष्णः करोमि तं च वक्षसि ।। ४३ ।।\nहरिस्तन्मानसं ज्ञात्वा पपौ जन्मांतरे स्तनम् ।।\nददौ मातृगतिं तस्यै कामपूरः कृपानिधिः ।। ४४ ।।\nदत्त्वा विषस्तनं कृष्णं पूतना राक्षसी मुने ।।\nभक्त्या मातृगतिं प्राप कं भजाम विना हरिम् ।। ४५ ।।\nइत्येवं कथितं विप्र श्रीकृष्ण गुणकीर्तनम् ।।\nपदेपदे सुमधुरं प्रवरं कथयामि ते।।४६।।\nइति श्रीब्र० म० पु० श्रीकृ०ना०स० पूतनामोक्षो नाम दशमोऽध्यायः।।१०।।"
  }
]
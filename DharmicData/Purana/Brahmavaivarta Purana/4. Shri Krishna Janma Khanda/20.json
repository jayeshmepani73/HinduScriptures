[
  {
    "text": "4.20\nश्रीनारायण उवाच ।।\nएकदा बालकैः सार्द्धं बलेन सह माधवः।।\nभुक्त्वा पीत्वाऽनुलिप्तश्च वृन्दारण्यं जगाम ह ।।१।।\nक्रीडां चकार भगवान्कौतुकेन च तैः सह ।।\nक्रीडानि मग्नचित्तानां दूरं तद्गोकुलं ययौ ।। २ ।।\nतस्य प्रभावं विज्ञातुं विधाता जगतां पतिः ।।\nचकार निह्नुतिं गाश्च वत्सांश्च बालकानपि ।। ३ ।।\nविज्ञाय तदभिप्रायं सर्वज्ञः सर्वकारकः ।।\nपुनश्चकार तत्सर्वं योगीन्द्रो योगमायया ।। ४ ।।\nजगाम श्रीहरिर्गेहं कालयित्वा च गोकुलम् ।।\nबलेन बालकैः सार्धं क्रीडाकौतुकमानसः ।। ५ ।।\nएवं चकार भगवान्वर्षमेकं च प्रत्यहम् ।।\nयमुनागमनं गोभिर्बलेन सह बालकैः ।। ६ ।।\nब्रह्मा प्रभावं विज्ञाय लज्जानम्रात्मकन्धरः ।।\nआजगाम हरेःस्थानं भाण्डीरवटमूलके ।। ७ ।।\nददर्श कृष्णं तत्रैव गोपालगणवेष्टितम् ।।\nयथा पार्वणचन्द्रं च विभान्तं स्वगणैः सह ।।८।।\nरत्नसिंहासनस्थं च हसन्तं सस्मितं मुदा।।\nपीतवस्त्रपरीधानं ज्वलन्तं ब्रह्मतेजसा ।।९।।\nरत्नकेयूरवलयरत्नमञ्जीररञ्जितम्।।\nरत्नकुण्डलयुग्माभ्यां स्वकपोलस्थलोज्ज्वलम् ।। 4.20.१० ।।\nकोटिकन्दर्पलावण्यं लीलाधाममनोहरम् ।।\nचन्दनागुरुकस्तूरीकुङ्कुमार्चितविग्रहम् ।। ११ ।।\nपारिजातप्रसूनानां मालाजालैर्विभूषितम् ।।\nनवीननीरदश्यामं प्रोद्भिन्ननवयौवनम् ।।१२।।\nमालतीमाल्यसंयुक्तं मयूरपिच्छचूडकम् ।।\nस्वाङ्गसौन्दर्यदीप्त्या च कृतभूषणभूषितम् ।। १३ ।।\nशरत्पार्वणचन्द्रस्य प्रभामुष्टास्यसुन्दरम् ।।\nपक्वबिम्बाधरौष्ठं च खगेन्द्रचञ्चुनासिकम् ।। १४ ।।\nशरन्मध्याह्नपद्मानां प्रभामोचनलोचनम्।।\nमुक्तापङ्क्तिविनिन्द्यैकदन्तपङ्क्तिमनोहरम् ।।१५।।\nकौस्तुभेन मणीन्द्रेण वक्षःस्थलसमुज्ज्वलम्।।\nशान्तं च राधिकाकान्तं परिपूर्णतमं परम्।।१६।।\nएवंभूतं प्रभुं दृष्ट्वा प्रणनामातिविस्मितः।।\nदर्शंदर्शमीश्वरं तं प्रणनाम पुनःपुनः।।१७।।\nयद्दृष्टं हृदयाम्भोजे तद्रूपं बहिरेव च ।।\nया मूर्तिः पुरतो दृष्टा सा पश्चात्परितस्ततः ।।१८।।\nतत्र वृन्दावने सर्वं दृष्ट्वा कृष्णसमं मुने ।।\nध्यायंध्यायं च तद्रूपं तत्र तस्थौ जगद्गुरुः ।।१९।।\nगावो वत्साश्च बालाश्च लतागुल्माश्च वीरुधः ।।\nसर्वं वृन्दावनं ब्रह्मा श्यामरूपं ददर्श ह ।।4.20.२०।।\nदृष्ट्वैवं परमाश्चर्यं पुनर्ध्यानं चकार ह ।।\nददर्श त्रिजगद्ब्रह्मा नान्यत्कृष्णं विना मुने।।२१।।\nक्व च वृक्षः क्व वा शैलः क्व मही क्व च सागराः ।।\nक्व देवाः क्व च गन्धर्वा मुनीन्द्राः क्व च मानवाः ।।२२।।\nक्व चात्मा क्व जगद्बीजं क्व स्वर्गः क्वायमेव च।।\nसर्वं च स्वदृशा ब्रह्मा ददर्श मायया हरेः ।।२३।।\nक्व कृष्णो जगतां नाथः क्व वा मायाविभूतयः ।।\nसर्वं कृष्णमयं दृष्ट्वा किंचिन्निर्वक्तुमक्षमः ।। २४ ।।\nकिं स्तौमि किं करोमीति मनसैवं प्रगृह्य च ।।\nतत्र स्थित्वा जगद्धाता जपं कर्तुं समुद्यतः ।। २५ ।।\nसुखं योगासनं कृत्वा बभूव संपुटाञ्जलिः ।।\nपुलकाङ्कितसर्वाङ्गः साश्रुनेत्रोऽतिदीनवत् ।। २६ ।।\nइडां सुषुम्नां मध्यां च पिङ्गलां नलिनीं धुराम् ।।\nनाडीषट्कं च योगेन निबद्ध्य च प्रयत्नतः ।। २७ ।।\nमूलाधारं स्वाधिष्ठानं मणिपूरं मनोहरम् ।।\nविशुद्धं परमाज्ञाख्यं षट्चक्रं च निबद्ध्य च ।। २८ ।।\nलङ्घनं कारयित्वा च तत्षट्चक्रं क्रमाद्विधिः।।\nब्रह्मरन्ध्रं समानीय वायुबन्धं चकार ह।।२९।।\nनिबध्य वायुं मध्यां तामानीय हृदयाम्बुजम्।।\nतं वायुं भ्रामयित्वा च योजयामास मध्यया ।। 4.20.३० ।।\nएवं कृत्वा तु निष्पन्दो यो दत्तो हरिणा पुरा ।।\nजजाप परमं मन्त्रं तस्यैव च दशाक्षरम् ।।३१।।\nमुहूर्तं च जपं कृत्वा ध्यायंध्यायं पदाम्बुजम् ।।\nददर्श हृदयाम्भोजे सर्वतेजोमयं मुने ।।३२।।\nतत्तेजसोऽन्तरे रूपमतीव सुमनोहरम् ।।\nद्विभुजं मुरलीहस्तं भूषितं पीतवाससा ।। ३३ ।।\nश्रुतिमूलस्थलन्यस्तज्वलन्मकरकुण्डलम् ।।\nईषद्धास्यप्रसन्नास्यं भक्तानुग्रहकातरम् ।। ३४ ।।\nयद्दृष्टं ब्रह्मरन्ध्रे  च हृदि तद्बहिरेव च ।।\nदृष्ट्वा च परमाश्चर्यं तुष्टाव परमेश्वरम् ।।३५।।\nयत्स्तोत्रं च पुरा दत्तं हरिणैकार्णवे मुने ।।\nतमीशं तेन विधिना भक्तिनम्रात्मकन्धरः ।। ३६ ।।\nब्रह्मोवाच ।।\nसर्वस्वरूपं सर्वेशं सर्वकारणकारणम् ।।\nसर्वानिर्वचनीयं तं नमामि शिवरूपिणम् ।। ३७ ।।\nनवीनजलदाकारं श्यामसुन्दरविग्रहम् ।।\nस्थितं जन्तुषु सर्वेषु निर्लिप्तं साक्षिरूपिणम् ।। ३८ ।।\nस्वात्मारामं पूर्णकामं जगद्व्यापिजगत्परम् ।।\nसर्वस्वरूपं सर्वेषां बीजरूपं सनातनम् ।। ३९ ।।\nसर्वाधारं सर्ववरं सर्वशक्तिसमन्वितम् ।।\nसर्वाराध्यं सर्वगुरुं सर्वमङ्गलकारणम् ।। 4.20.४० ।।\nसर्वमंत्रस्वरूपं च सर्वसंपत्करं वरम् ।।\nशक्तियुक्तमयुक्तं च स्तौमि स्वेच्छामयं विभुम् ।। ४१ ।।\nशक्तीशं शक्तिबीजं च शक्तिरूपधरं वरम् ।।\nसंसारसागरे घोरे शक्तिनौकासमन्वितम् ।। ४२ ।।\nकृपालुं कर्णधारं च नमामि भक्तवत्सलम् ।।\nआत्मस्वरूपमेकांतं लिप्तं निर्लिप्तमेव च ।।४३।।\nसगुणं निर्गुणं ब्रह्म स्तौमि स्वेच्छास्वरूपिणम्।।\nसर्वेन्द्रियादिदेवं तमिन्द्रियालयमेव च ।।४४।।\nसर्वेन्द्रियस्वरूपं च विराड्रूपं नमाम्यहम् ।।\nवेदं च वेदजनकं सर्ववेदाङ्गरूपिणम्।।४५।।\nसर्वमन्तस्वरूपं च नमामि परमेश्वरम् ।।\nसारात्सारतरं द्रव्यमपूर्वमनिरूपिणम् ।। ४६ ।।\nस्वतन्त्रमस्वतन्त्रं च यशोदानन्दनं भजे ।।\nसन्तं सर्वशरीरेषु तमदृष्टमनूहकम् ।।४७।।\nध्यानासाध्यं विद्यमानं योगीन्द्राणां गुरुं भजे ।।\nरासमण्डलमध्यस्थं रासोल्लाससमुत्सुकम् ।।४८।।\nगोपीभिः सेव्यमानं च तं धरेशं नमाम्यहम् ।।\nसतां सदैव सन्तं तमसन्तमसतामपि।।४९।।\nयोगीशं योगसाध्यं च नमामि शिवसेवितम्।।\nमन्त्रबीजं मन्त्रराजं मन्त्रदं फलदं फलम् ।। ।।4.20.५०।।\nमन्त्रसिद्धिस्वरूपं तं नमामि च परात्परम् ।।\nसुखं दुःखं च सुखदं दुःखदं पुण्यमेव च ।।५१।।\nपुण्यप्रदं च शुभदं शुभबीजं नमाम्यहम् ।।\nइत्येवं स्तवनं कृत्वा दत्त्वा गाश्च स बालकान् ।। ९२ ।।\nनिपत्य दण्डवद्भूमौ रुरोद प्रणनाम च ।।\nददर्श चक्षुरुन्मील्य विधाता जगतां मुने ।। ५३ ।।\nब्रह्मणा च कृतं स्तोत्रं नित्यं भक्त्या च यः पठेत् ।।\nइह लोके सुखं भुक्त्वा यात्यन्ते श्रीहरेः पदम् ।। ५४ ।।\nलभते दास्यमतुलं स्थानमीश्वरसन्निधौ ।।\nलब्ध्वा च कृष्णसान्निध्यं पार्षदप्रवरो भवेत् ।। ५५ ।।\nश्रीनारायण उवाच ।।\nगते जगत्कारणे च ब्रह्मलोकं च ब्रह्मणि ।।\nश्रीकृष्णो बालकैः सार्धं जगाम स्वालयं विभुः ।। ५६ ।।\nगावो वत्साश्च बालाश्च जग्मुर्वर्षान्तरे गृहम् ।।\nश्रीकृष्णमायया सर्वे मेनिरे ते दिनान्तरम् ।। ५७ ।।\nगोपा गोपालिका किंचित्तत्कर्तुं न क्षमास्तदा ।।\nयोगिनः कृत्रिमं सर्वं किं नूत्नं वा पुरातनम् ।। ५८ ।।\nइत्येवं कथितं सर्वं श्रीकृष्णचरितं शुभम् ।।\nसुखदं मोक्षदं पुण्यं सर्वकालसुखावहम् ।। ५९ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे गोवत्सबालकहरणप्रस्तावो नाम विंशोऽध्यायः ।। २० ।।"
  }
]
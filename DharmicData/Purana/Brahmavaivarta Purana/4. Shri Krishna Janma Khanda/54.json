[
  {
    "text": "नारद उवाच ।।\nअतः परं किं रहस्यं बभूव मुनिसत्तम ।।\nकथं जगाम भगवान्मथुरां नन्दमन्दिरात् ।। १ ।।\nनन्दो दधार प्राणांश्च विच्छेदेन हरेः कथम् ।।\nगोपाङ्गना यशोदा वा कृष्णैकतानमानसाः ।।२।।\nचक्षुर्निमेषविच्छेदाद्या राधा न हि जीवति ।।\nकथं दधार सा देवी प्राणान्प्राणेश्वरं विना ।। ३ ।।\nयेये तत्सङ्गिनो गोपाः शयनासनभोगतः ।।\nकथं विसस्मरुस्ते च तादृशं बांधवं व्रजे ।।४ ।।\nश्रीकृष्णो मथुरां गत्वा किं किं कर्म चकार सः ।।\nस्वर्गारोहणपर्यन्तं तद्भवान्वक्तुमर्हति ।। ५ ।।\nश्रीनारायण उवाच ।।\nकंसश्चकार यज्ञं च समाहूतो धनुर्मखम् ।।\nजगाम तत्र भगवांस्तेन राज्ञा निमन्त्रितः ।। ६ ।।\nराजा प्रस्थापयामास चाक्रूरं भगवत्प्रियम् ।।\nअक्रूरः प्रेरितो राज्ञा गत्वा च नन्दमन्दिरम्।। ७ ।।\nश्रीकृष्णं च गृहीत्वा स सगणं मथुरां गतः ।।\nकृष्णः श्रीमथुरां गत्वा जघान नृपतिं मुने ।। ८ ।।\nजघान रजकं चैव चाणूरं मुष्टिकं गजम् ।।\nचकार पित्रोरुद्धारं बान्धवानां च बान्धवः ।। ९ ।।\nकुब्जया सह शृङ्गारं कृत्वा च कौतुकेन च ।।\nतं च प्रस्थापयामास गोलोकं गोपिकापतिः ।। 4.54.१० ।।\nचकार कृपया विष्णुर्मालाकारस्य मोक्षणम् ।।\nकृपया चोद्धवद्वारा बोधयामास गोपिकाः ।। ११ ।।\nतदोपनीतो भगवानवन्तीनगरं ययौ ।।\nचकार विद्याग्रहणं मुनेः सांदीपनेर्गुरोः ।। १२ ।।\nततो जित्वा जरासन्धं निहत्य यवनेश्वरम् ।।\nउग्रसेनं च नृपतिं चकार विधिपूर्वकम् ।। १३ ।।\nगत्वा समुद्रनिकटं निर्माय द्वारकां पुरीम् ।।\nजहार रुक्मिणीं देवीं जित्वा नृपतिसंघकम् ।।१४ ।।\nकालिंदीं लक्ष्मणां शैब्यां सत्यां जांबवतीं सतीम् ।।\nमित्रविंदां नाग्नजितीं समुद्वाहं चकार सः ।। १५ ।।\nनिहत्य नरकं भूपं रणेन दारुणेन च ।।\nपत्नीषोडशसाहस्रं विहारं च चकार सः ।। १६ ।।\nजहार पारिजातं च जित्वा शक्रं च लीलया ।।\nचिच्छेद बाणहस्तांश्च जित्वा च चन्द्रशेखरम् ।। १७ ।।\nपौत्रस्य मोक्षणं कृत्वा पुनरागत्य द्वारकाम् ।।\nआत्मानं दर्शयामास लोकांश्च प्रतिमन्दिरम् ।।१८ ।।\nयोगे च वसुदेवस्य तीर्थयात्राप्रसंगतः ।।\nप्राणाधिष्ठातृदेवीं च ददर्श तत्र राधिकाम् ।। १९ ।।\nपूर्णे च शतवर्षे च सुदाम्नः शापमोक्षणे ।।\nपुनर्ययौ तया सार्द्धं पुण्यं वृन्दावनं वनम् ।। 4.54.२० ।।\nपुनश्चतुर्दशाब्दं च तया सार्धं जगत्पतिः ।।\nचकार रासं रासे च पुण्यक्षेत्रे च भारते ।। २१ ।।\nपूर्णमेकादशाब्दं च निवृत्य नन्दमंदिरे ।।\nमथुरायां द्वारकायां पूर्णमब्दशतं विभुः ।। २२ ।।\nचकार भारहरणं पृथिव्यां पृथुविक्रमः।।\nपंचविंशतिवर्षे च शतवर्षाधिकं मुने ।। २३ ।।\nतिष्ठञ्जगाम गोलोकं पृथिव्यां च पुरातनः ।।\nयशोदायै च नन्दाय वृषभानाय धीमते ।। २४ ।।\nराधामात्रे कलावत्यै ददौ सामीप्यमोक्षणम् ।।\nकृष्णेन सार्द्धं गोपी च राधिका च कुतूहलात् ।। २५ ।।\nनिबध्य धर्मसेतुं च वेदोक्तं च युगे युगे ।।\nइत्येवं कथितं सर्वं समासेन महामुने ।।२६।।\nश्रीकृष्णचरितं रम्यं चतुर्वर्गफलप्रदम् ।।\nब्रह्मादिस्तम्बपर्यन्तं सर्वं नश्वरमेव च ।।२७।।\nभज तं परमानन्दं सानन्दं नन्दनन्दनम् ।।\nस्वेच्छामयं परं ब्रह्म परमात्मानमीश्वरम्।।२८।।\nपरमव्ययमव्यक्तं भक्तानुग्रहविग्रहम् ।।\nसत्य नित्यं स्वतंत्रं च सर्वेशं प्रकृतेः परम् ।। २९ ।।\nनिर्गुणं च निरीहं च निराकारं निरञ्जनम् ।। 4.54.३० ।।\nइति श्रीब्रह्मैववर्ते महापुराणे श्रीकृष्णजन्मखण्डे नारायणनारदसंवादे श्रीकृष्णराधिकासंवादो नाम चतुष्पञ्चाशत्तमोऽध्यायः ।। ५४ ।।  ।।"
  }
]
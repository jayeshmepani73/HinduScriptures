[
  {
    "text": "।। श्रीकृष्ण उवाच ।। ।।\nएतस्मिन्नन्तरे तत्र शंकरः समुपस्थितः ।।\nसस्मितो वृषभेन्द्रस्थो विभूतिभूषणः स्वयम् ।। १ ।।\nव्याघ्रचर्माम्बरधरो नागयज्ञोपवीतकः ।।\nस्वर्णाकारजटाधारमर्धचन्द्रं च सन्दधत् ।। २ ।।\nत्रिशूलपट्टिशकरो बिभ्रत्खट्वाङ्गमुत्तमम् ।।\nसद्रत्नसाररचितस्वरयन्त्रकरो मुदा ।। ३ ।।\nवाहनादवरुह्याशु भक्तिनम्रात्मकन्धरः ।।\nप्रणम्य कमलाकान्तं वामे चोवास भक्तितः।।४।।\nआजग्मुर्मुनयः सर्वे सुराः शक्रादयस्तथा।।\nआदित्या वसवो रुद्रा मनवः सिद्धचारणाः ।। ५ ।।\nपुलकाञ्चितसर्वाङ्गास्तुष्टुवुः पुरुषोत्तमम् ।।\nप्रणम्य तं शिवं सर्वे सुराश्च नम्रकन्धराः।। ६ ।।\nएतस्मिन्नन्तरे तत्र संगीतं शंकरो जगौ ।।\nकृत्वाऽतीव सुतालं च स्वरयन्त्रसमन्वितः ।।७ ।।\nआवयोश्च गुणाख्यानं राससंबन्धि सुन्दरम् ।।\nसमयोचितरागेण मनोमोहनकारिणा ।। ८।।\nयत्र कण्ठैकमानेन चैकतानेन चारुणा।।\nपदभेदविरामेण गुरुणा लघुना क्रमात्।। ।। ९ ।।\nगमकेनातिदीर्घेण मदेन मधुरेण च ।।\nभवेऽतिदुर्लभं सृष्टं प्रीत्या स्वेन विनिर्मितम् ।। 4.34.१० ।।\nपुलकाञ्चितसर्वाङ्गः साश्रुनेत्रः पुनःपुनः ।।\nतदेव श्रुतिमात्रेण मूर्च्छां प्रापुर्विचेतनाः ।। ११ ।।\nबभूवु रुद्ररूपाश्च मुनयः पुरतः प्रिये ।।\nरुद्ररूपाः सुराः सर्वे विधातृहरिपार्षदाः ।। १२ ।।\nनारायणश्च लक्ष्मीश्च गायकश्च शिवः स्वयम् ।।\nजलपूर्णं च वैकुण्ठं दृष्ट्वा त्रस्तोऽहमीश्वरि ।। १३ ।।\nगत्वा मूर्तीर्विनिर्माय सर्वाश्च तादृशीरिति ।।\nतत्स्वरूपास्तदस्त्राश्च तत्स्ववाहनभूषणाः ।। १४ ।।\nतत्स्वभावास्तन्मनस्कास्तत्तद्विषयमानसाः ।।\nस्थानं निर्माय परितो वैकुण्ठस्य चतुर्दिशि ।। १५ ।।\nतदधिष्ठातृदेवी च आजगाम स्वमालयम् ।।\nशरीरजा सुराणां सा बभूव सुरनिम्नगा ।। १६ ।।\nमुक्तिदा च मुमुक्षूणां भक्तानां हरिभक्तिदा ।।\nकोटिजन्मार्जितं पापं विविधं पापिनामहो ।। १७ ।।\nयस्याश्च स्पर्शवायोश्च संपर्केण विनश्यति ।।\nकिं वा न जाने प्राणेशि स्पर्शदर्शनयोः फलम् ।। १८ ।।\nकिमुत स्नानजन्यं च कथयामि निरूपणम् ।।\nसर्वतीर्थात्परं पृथ्व्यां पुष्करं परिकीर्तितम् ।। १९ ।।\nवेदोक्तं च तदेवास्याः कलां नार्हंति षोडशीम् ।।\nभगीरथेन चानीता तेन भागीरथी स्मृता ।। 4.34.२० ।।\nगामागता स्रोतसोंऽशाद्गङ्गा तेन प्रकीर्तिता ।।\nजानुद्वारा पुरा दत्ता जह्नुनाऽऽपीय कोपतः ।। २१ ।।\nतस्य कन्यास्वरूपा सा जाह्नवी तेन कीर्तिता ।।\nभीष्मः स्वयं वसुर्जातस्तस्यांशात्तेन भीष्मसूः ।। २२ ।।\nधाराभिस्तिसृभिः स्वर्गं पृथिवीमतलं तथा ।।\nममाज्ञया च गच्छन्ती तेन त्रिपथगामिनी ।। २३ ।।\nप्रधानधारया स्वर्गे सा च मन्दाकिनी स्मृता ।।\nयोजनायुतविस्तीर्णा प्रस्थे च योजना स्मृता ।। २४ ।।\nक्षीरतुल्यजला शश्वदत्युत्तुङ्गतरङ्गिणी ।।\nवैकुण्ठाद्ब्रह्मलोकं च ततः स्वर्गं समागता ।। २५ ।।\nस्वर्गाद्धिमाद्रिमार्गेण पृथिवीमागता मुदा ।।\nसा धाराऽलकनंदाख्या लवणोदेन मिश्रिता ।। ।। २६ ।।\nशुद्धस्फटिकसंकाशा बहुवेगवती सती ।।\nपापिनां पापशुष्केन्धं दग्धुं पावकरूपिणी ।। २७ ।।\nअहो सगरवंशेभ्यो निर्वाणमुक्तिदायिनी ।।\nवैकुण्ठगामिगी सा च सोपानरूपिणी वरा ।।२८ ।।\nअतोऽपि मृत्युसमये सतां पुण्यस्वरूपिणाम् ।।\nआदौ पादौ च संन्यस्य मुखे तोयं प्रदीयते ।। २९ ।।\nगङ्गासोपानमारुह्य सन्तो यान्ति निरामयम् ।।\nआब्रह्मलोकं संलंघ्य रथस्थाश्च निरापदः ।। ।। 4.34.३० ।।\nदैवात्पुरा प्राक्तनेन मग्नं चेत्कृतपातकैः ।।\nलोमप्रमाणवर्षं च मोदन्ते हरिमन्दिरे ।। ३१ ।।\nततो भोगो भवेत्तेषां निश्चितं पापपुण्ययोः ।।\nअतिस्वल्पेन कालेन कालव्यूहं च बिभ्रताम् ।। ३२ ।।\nततः पुण्यवतां गेहे लब्ध्वा जन्म च भारते ।।\nसंप्राप्य निश्चलां भक्तिं भवन्ति हरिरूपिणः ।। ३३ ।।\nमृतद्विजानां देहांश्च दैवाच्छूद्रा वहन्ति चेत् ।।\nपदप्रमाणवर्षं च तेषां च नरके स्थितिः ।। ३४।।\nततस्तेषां च साहाय्यं करोति हरिरूपिणी।।\nददाति मुक्तिं तेभ्योऽपि क्रमेण च कृपामयी।।३५।।\nजन्म पुण्यवतां गेहे कारयित्वा च भारते।।\nस्थलं ददाति वैकुण्ठे निश्चितं जन्मभिस्त्रिभिः ।। ३६ ।।\nयात्रां कृत्वा तु यः शुद्धौ स्नातुं याति सुरेश्वरीम् ।।\nपदप्रमाणवर्षं च वैकुण्ठे मोदते ध्रुवम् ।। ३७ ।।\nगङ्गां प्राप्यानुषङ्गेण स्नाति चेत्समलो नरः ।।\nमुच्यते सर्वपापेभ्यः पुनर्यदि न लिप्यते ।। ३८ ।।\nकलौ पञ्च सहस्राब्दं स्थितिस्तस्याश्च भारते ।।\nतस्यां च विद्यमानायां कः प्रभावः कलेरहो ।। ३९ ।।\nकलौ दशसहस्राणि वर्षाणि प्रतिमा मम।।\nतिष्ठन्ति च पुराणानि प्रभावस्तत्र कः कलेः ।। 4.34.४० ।।\nअतलं याति या धारा सा च भोगवती स्मृता ।।\nपयःफेननिभा शश्वदतिवेगवती सदा ।। ४१ ।।\nआकरामूल्यरत्नानां मणीन्द्राणां च संततम् ।।\nनागकन्याश्च यत्तीरे क्रीडन्ति स्थिरयौवनाः ।। ४२ ।।\nस्वयं देवी च वैकुण्ठं वेष्टयित्वा च संततम् ।।\nसहस्रयोजना प्रस्थे दैर्घ्ये च लक्षयोजना ।। ४३ ।।\nअस्या विनाशः प्रलये नास्त्येव दुहितुर्मम ।।\nनानारत्नाकरं दिव्यं तत्तीरं सुमनोहरम् ।। ४४ ।।\nइत्येवं कथितं सर्वं जाह्नवीजन्म पुण्यदम् ।।\nब्रह्मणश्च प्रतीकारो मोहिनीशापता शृणु ।। ४५ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे जाह्नवीजन्मप्रस्तावो नाम चतुस्त्रिंशोऽध्यायः।। ।। ३४ ।।"
  }
]
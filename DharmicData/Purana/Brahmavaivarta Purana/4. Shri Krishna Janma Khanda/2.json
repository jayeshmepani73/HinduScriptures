[
  {
    "text": "।। श्रीनारायण उवाच ।। ।।\nयेन वा प्रार्थितः कृष्ण आजगाम महीतलम्।।\nयं यं विधाय भूमौ स जगाम स्वालयं विभुः ।। १।।\nभारावतरणोपायं दुष्टानां च वधोद्यमम् ।।\nसर्वं ते कथयिष्यामि सुविचार्य विधानतः ।। २ ।।\nअधुना गोपवेषं च गोकुलागमनं हरेः ।।\nराधा गोपालिका येन निबोध कथयामि ते ।। ३ ।।\nशंखचूडवधं पूर्वं संक्षेपात्कथितं श्रुतम् ।।\nअधुना तत्सुविस्तार्य निबोध कथयामि ते ।। ।। ४ ।।\nश्रीदाम्नः कलहश्चैव बभूव राधया सह ।।\nश्रीदामा शंखचूडश्च शापात्तस्या बभूव ह ।। ५ ।।\nराधां शशाप श्रीदामा याहि योनिं च मानवीम् ।।\nव्रजे व्रजांगना भूत्वा विचरस्व महीतले ।। ६ ।।\nभीता श्रीदामशापात्सा श्रीकृष्णं समुवाच ह ।।\nगोपीरूपा भविष्यामि श्रीदामा मां शशाप ह ।। ७ ।।\nकमुपायं करिष्यामि वद मां भयभंजन ।।\nत्वया विना कथमहं धरिष्यामि स्वजीवनम् ।। ८ ।।\nक्षणमेकं युगशतं कालनाथ त्वया विना ।।\nचक्षुर्निमेषविरहाद्भवेदंधं मनो मम ।। ९।।\nशरत्पार्वणचंद्राभं क्षुधापूर्णाननं तव ।।\nनाथ चक्षुञ्चकोराभ्यां पिबाम्यहमहर्निशम्।। 4.2.१० ।।\nत्वमात्मा मे मनः प्राणा देहमात्रं वहाम्यहम् ।।\nदृष्टिशक्तिश्च चक्षुस्त्वं जीवनं परमं धनम् ।।११।।\nस्वप्ने ज्ञाने त्वयि मनः स्मरामि त्वत्पदांबुजम् ।।\nतव दास्यं विना नाथ न जीवामि क्षणं विभो ।। १२ ।।\nकृष्णस्तद्वचनं श्रुत्वा बोधयामास सुंदरीम् ।।\nवक्षसि प्रेयसीं कृत्वा चकार निर्भयां च ताम् ।।१३।।\nमहीतलं गमिष्यामि वाराहे च वरानने ।।\nमया सार्धं भूगमनं जन्म तेऽपि निरूपितम् ।।१४।।\nव्रजं गत्वा व्रजे देवि विहरिष्यामि कानने ।।\nमम प्राणाधिका त्वं च भयं किं ते मयि स्थिते ।।१५।।\nतामित्युक्त्वा हरिस्तत्र विरराम जगत्पतिः ।।\nअतो हेतोर्जगन्नाथो जगाम नंदगोकुलम्।। १५ ।।\nकिं वा तस्य भयं कंसाद्भयांतकारकस्य च ।।\nमाया भयच्छलेनैव जगाम राधिकांतिकम् ।। १७ ।।\nविजहार तया सार्धं गोपवेषं विधाय सः ।।\nसह गोपांगनाभिश्च प्रतिज्ञापालनाय च ।।१८।।\nब्रह्मणा प्रार्थितः कृष्णः समागत्य महीतलम् ।।\nभारावतरणं कृत्वा जगाम स्वालयं विभुः ।। १९ ।।\nनारद उवाच ।।\nश्रीदाम्नः कलहश्चैव कथं वा राधया सह ।।\nसंक्षेपात्कथितं पूर्वं संव्यस्य कथयाधुना ।। 4.2.२० ।। ।।\nश्रीनारायण उवाच ।।\nएकदा राधया सार्धं गोलोके श्रीहरिः स्वयम् ।।\nविजहार महारण्ये निर्जने रासमंडले ।। ।। २१ ।।\nराधिकासुखसंभोगाद् बुबुधे न स्वकं परम्।।\nकृत्वा विहारं श्रीकृष्णस्तामपृष्ट्वा विहाय च।।२२।।\nगोपिकां विरजामन्यां शृङ्गारार्थं जगाम ह ।।\nवृंदारण्ये च विरजा सुभगा राधिकासमा ।।२३।।\nतस्या वयस्याः सुंदर्यो गोपीनां शतकोटयः ।।\nकृष्णप्राणाधिका गोपी धन्या मान्या च योषिताम् ।।२४।।\nरत्नसिंहासनस्था सा ददर्श हरिमन्तिके।।\nददर्श श्रीहरिस्तां च शरच्चंद्रनिभाननाम् ।।२५।।\nमनोहरां सस्मितां च पश्यंतीं वक्रचक्षुषा ।।\nसदा षोडशवर्षीयां प्रोद्भिन्ननवयौवनाम् ।।२६।।\nरत्नालंकारशोभाढ्यां भूषितां शुक्लवाससा ।।\nपुलकांकितसर्वांगीं कामबाणप्रपीडिताम् ।।२७।।\nदृष्ट्वा तां श्रीहरिस्तूर्णं विजहार तया सह ।।\nपुष्पतल्पे महारण्ये निर्जने रत्नमंडपे ।।२८।।\nमूर्च्छामवाप विरजा कृष्णशृंगारकौतुकात् ।।\nकृत्वा वक्षसि प्राणेशं कोटिकंदर्पसन्निभम् ।। २९ ।।\nतया सक्तं श्रीहरिं च रत्नमंडपसंस्थितम् ।।\nदृष्ट्वा च राधिकाल्यश्च चक्रुस्तां च निवेदनम् ।। 4.2.३० ।।\nतासां च वचनं श्रुत्वा सुष्वाप च चुकोप ह ।।\nभृशं रुरोद सा देवी   रक्तपंकजलोचना ।। ३१ ।।\nता उवाच महादेवी मां तं दर्शयितुं क्षमाः ।।\nयदि सत्यं ब्रूत यूयं मया सार्धं प्रगच्छत ।। ३२ ।।\nकरिष्यामि फलं गोप्याः कृष्णस्य च यथोचितम् ।।\nको रक्षिताऽद्य तस्याश्च मयि शास्तिं प्रकुर्वति ।। ३३ ।।\nशीघ्रमानयताल्यश्च तया सार्द्धं हरिं प्रियम् ।।\nअंतर्वक्त्रं सस्मितं च विषकुंभं सुधामुखम् ।। ३४ ।।\nमदाश्रयं समागंतुं यूयं दासं न दास्यथ ।।\nतमेव मंडपं रम्यं यात संरक्षतेश्वरम् ।। ३५ ।।\nराधिकावचनं श्रुत्वा काश्चिद्गोप्यो भयान्विताः ।।\nताः सर्वाः संपुटांजल्यो भक्तिनम्रात्मकंधराः ।।\nतामूचुः पुरतः स्थित्वा सर्वा एव प्रियां सतीम् ।। ३६ ।।\n।। आल्य ऊचुः ।।\nवयं तं दर्शयिष्यामो विरजासहितं विभुम् ।। ३७ ।।\nतासां च वचनं श्रुत्वा रथमारुह्य सुंदरी ।।\nजगाम सार्धं गोपीभिस्त्रिषष्टिशतकोटिभिः ।। ३८ ।।\nरत्नेंद्रसाररचितं कोटिसूर्यसमप्रभम् ।।\nमणींद्रसाररचितं कलशानां त्रिकोटिभिः ।। ३९ ।।\nराजितं चित्रराजीभिर्वैजयंतीविराजितम् ।।\nलक्षचक्रसमायुक्तं मनोयायि मनोहरम् ।। 4.2.४० ।।\nमणिसारविकारैश्च कोटिस्तंभैः सुशोभितम् ।।\nनानाचित्रविचित्रैश्च सहितैः सुमनोहरैः ।। ४१ ।।\nसिंदूराकारमणिभिर्मध्यदेशे विभूषितैः ।।\nरत्नकृत्रिमसिंहैश्च रथचक्रोर्ध्वसंस्थितैः ।। ४२ ।।\nचतुर्लक्षपरिमितैश्चित्रघंटासमन्वितैः ।।\nचित्रपुत्तलिशोभाढ्यैर्विचित्रैश्च विराजितम् ।। ४३ ।।\nरतिमंदिरलक्षैश्च रत्नसारविनिर्मितैः ।।\nमणिसारकपाटैश्च शोभितैश्चित्रवाजिभिः ।। ४४ ।।\nमणींद्रसारकलशैः शेखरोज्ज्वलितैर्युतम् ।।\nभोगद्रव्यसमायुक्तं वेषद्रव्यसमन्वितम् ।। ४५ ।।\nशोभितं रत्नशय्याभी रत्नपात्रघटान्वितम् ।।\nहरिन्मणीनां वेदीनां समूहेन समन्वितम् ।। ४६ ।।\nकुंकुमाभमणीनां च सोपानैः कोटिभिर्युतम् ।।\nस्यमंतकैः कौस्तुभैश्च रुचकैः प्रवरैस्तथा ।। ४७ ।।\nपद्मकृत्रिमकोटीनां शतकैश्च सुशोभितम् ।।\nचित्रकाननवापीभि र्विशिष्टाभिर्विराजितम् ।। ४८ ।।\nरत्नेंद्रसाररचितकलशोज्ज्वलशेखरम् ।।\nशतयोजनमूर्ध्वं च दशयोजनविस्तृतम् ।। ४९ ।।\nपारिजातप्रसूनानां मालाकोटिविराजितम् ।।\nकुंदाना करवीराणां यूथिकानां तथैव च ।। 4.2.५० ।।\nसुचारुचंपकानां च नागेशानां मनोहरैः ।।\nमल्लिकानां मालतीनां माधवीनां सुगंधिनाम् ।। ५१ ।।\nकदंबानां च मालानां कदंबैश्च विराजितम् ।।\nसहस्रदलपद्मानां मालाभिश्च विराजितम् ।। ५२ ।।\nचित्रपुष्पोद्यानसरः काननैश्च विभूषितम् ।।\nसर्वेषां स्यंदनानां च श्रेष्ठं वायुवहं परम् ।। ५३ ।।\nतत्सूक्ष्मवस्त्रसाराणां वरैराच्छादितं परम् ।।\nरत्नदर्पणलक्षाणां शतकैश्च समन्वितम् ।। ५४ ।।\nश्वेतचामरकोटीभिर्वज्रकोटिभिरन्वितम् ।।\nचन्दनागरुकस्तूरीकुंकुमद्रवचर्चितैः ।। ५५ ।।\nपारिजातप्रसूनानां कोटितल्पविराजितम् ।।\nकोटिघंटासमायुक्तं पताकाकोटिभिर्युतम् ।। ५६ ।।\nरत्नशय्याकोटिभिश्च चित्रवज्रपरिच्छदैः ।।\nचंदनाक्तैश्चंपकानां कुंकुमैश्च विचित्रितैः ।। ५७ ।।\nपुष्पोपधानसंयुक्तैः शृंगारार्हाभिरन्वितम् ।।\nअदृश्यैरश्रुतैर्द्रव्यैः सुंदरैश्च विभूषितम् ।। ५८ ।।\nएवंभूताद्रथात्तूर्णमवरुह्य हरिप्रिया ।।\nजगाम सहसा देवी तं रत्नमंडपं मुने ।। ५९ ।।\nद्वारे नियुक्तं ददृशे द्वारपालं मनोहरम् ।।\nलक्षगोपैः परिवृतं स्मेराननसरोरुहम् ।। 4.2.६० ।।\nगोपं श्रीदामनामानं श्रीकृष्णप्रियकिंकरम् ।।\nतमुवाच रुषा देवी रक्तपंकजलोचना ।। ६१ ।।\nगच्छ दूरं गच्छ दूरं रतिलंपटकिंकर ।।\nकीदृशीं मत्परां कांतां द्रक्ष्यामि त्वत्प्रभोरहम् ।। ६२ ।।\nराधिकावचनं श्रुत्वा निःशंकः पुरतः स्थितः ।।\nतामेव न ददौ गंतुं वेत्रपाणिर्महाबलः ।। ६३ ।।\nतूर्णं च राधिकाल्यश्च श्रीदामानं सकिंकरम् ।।\nबलेन प्रेरयामासुः कोपेन स्फुरिताधराः ।। ६४ ।।\nश्रुत्वा कोलाहलं शब्दं गोपिकानां हरिः स्वयम् ।।\nज्ञात्वा च कोपितां राधामंतर्धानं चकार ह ।। ६५ ।।\nविरजा राधिकाशब्दादंतर्धानं हरेरपि ।।\nदृष्ट्वा राधां भयार्ता सा जहौ प्राणांश्च योगतः ।। ६६ ।।\nसद्यस्तत्र सरिद्रूपं तच्छरीरं बभूव ह ।।\nव्याप्तं च वर्तुलाकारं तया गोलोकमेव च ।। ६७ ।।\nकोटियोजनविस्तीर्णं प्रस्थेऽतिनिम्नमेव च ।।\nदैर्घ्ये दशगुणं चारु नानारत्नाकरं परम् ।। ६८ ।। ।।\nइति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे विरजानदप्रस्ताववर्णनं नाम द्वितीयोऽध्यायः ।। २ ।।"
  }
]
[
  {
    "text": "अथ पञ्चनवतितमोऽध्यायः\nनारायण उवाच\nउद्धवस्य वचः श्रुत्वा चेतनं प्राप्य राधिका ।\nसा चोवाच समुत्थाय रत्नसिंहासने वरे ।। १ ।।"
  },
  {
    "text": "उवाच मधुरं देवी हृदयेन विदूयता ।\nगोपीभिः सप्तभिर्भकत्या सेविता श्वेतचामरैः ।। २ ।।"
  },
  {
    "text": "राधिकोवाच\nमथुरां गच्छवत्स त्वं मांच (न) विस्मर संवदा ।\nअतोऽप्यधर्मो नास्त्येव भवतो भवसागरे ।। ३ ।।"
  },
  {
    "text": "मदीयं वचनं सर्वं गत्वा कथय सांप्रतम् ।\nश्रीकृष्णं परमानन्दं शीघ्रमानय मत्प्रभुम् ।। ४ ।।"
  },
  {
    "text": "योषिज्जन्मनि योषित्सु संप्राप्य तादृशं पतिम् ।\nभेदो बभूव कस्या वा मदन्या काऽपि दुःखिनी ।। ५ ।।"
  },
  {
    "text": "किं ददासि प्रबोधं मे नास्ति मे बोधनोचितम् ।\nनिष्फलो देहिनां देहो विनाऽऽत्मानं सहोद्धव ।। ६ ।।"
  },
  {
    "text": "संप्रीत्या सह सौभाग्यं गौरवं नित्यनूतनम् ।\nअतीव दुर्लभं प्रेम रहस्यं नवसंगमम् ।। ७ ।।"
  },
  {
    "text": "स्मरामि मनसा शश्वन्नान्यो मनसि वर्तते ।\nरात्रौ निद्रां परित्यज्य स्मरणं शोकवर्धनम् ।। ८ ।।"
  },
  {
    "text": "मामुद्धर ध्रुवं वत्स निमग्नां शोकसागरे ।\nजीवाभवप्रदानेन तीर्थे स्नानफलं नृणाम् ।। ९ ।।"
  },
  {
    "text": "प्रबोधितुं न शक्नोमि दुर्निवारं च मानसम् ।\nचिन्तये चरणाम्भोजं कृष्णस्य परमात्मनः ।। १० ।।\nतद्गुणं महिमानं च प्रीतिं च प्रेमसागरम् ।\nस्मारं स्मारं च सौभाग्यं मनो मे न स्थिरं चलम् ।। ११ ।।"
  },
  {
    "text": "जगतां युवतीनां च कासां वा दुःखमीदृशम् ।\nश्रीकृष्णभेददुःख च का वा जानाति मां विना ।। १२ ।।"
  },
  {
    "text": "किं चिज्जानाति सीता साऽप्यहं च विधिबोधितम् ।\nमत्परा दुःखिनी नास्ति कामिनीषु जगत्त्रये ।। १३ ।।"
  },
  {
    "text": "कावायाति प्रतीतिं मे श्रुत्वा च मानसीं व्यथाम् ।\nकासां वा मत्समं दुःखं युवतीनां सुतोद्धव ।। १४ ।।"
  },
  {
    "text": "राधिकासदृशी स्त्रीषु न भूता न भविष्यति ।\nदुःखिनी विरहातप्ता सुखसौभाग्यवर्चिता ।। १५ ।।"
  },
  {
    "text": "संप्राप्य कल्पवृक्षं च पतिं च जगतां पतिम् ।\nवञ्चिताऽहं विधात्रा च निर्दयेन च पापिना ।। १६ ।।"
  },
  {
    "text": "जीवनं सफल जन्म सुस्निग्धं चक्षुषी मनः ।\nतत्पादपद्मवक्त्रेन्दुरूपवेषप्रदर्शनात् ।। १७ ।।"
  },
  {
    "text": "यन्नामश्रुतिमात्रेण पञ्च प्राणाः प्रहर्षिताः ।\nस्मृतिमात्रात्प्रफुल्ल्यन्त आत्मा सुस्निग्ध एव च ।। १८ ।।"
  },
  {
    "text": "यश्च पस्पर्श सुरतौ यशस्त्रिभुवनष्वपि ।\nकथा वा संपदा वत्स विस्मरामि तमीश्वरम् ।। १९ ।।"
  },
  {
    "text": "त्रैलोक्यविजयं रूपं गुणमेव बिभर्ति यः ।\nन निर्मितो यो विधिना तेनैव निर्मितो विधिः ।। २० ।।\nतं विधेश्च विधातारं दातारं सर्वसंपदाम् ।\nकल्पवृक्षात्परं शान्तं लक्ष्मीकान्तं मनोहरम् ।। २१ ।।"
  },
  {
    "text": "सर्वेशं सर्वबीजं च परमात्मानमीश्वरम् ।\nकया वा संपदा तात विस्मरामि चतं पतिम् ।। २२ ।।"
  },
  {
    "text": "यस्य निर्मञ्छनार्हश्च न चन्द्रो न च मन्मथः ।\nनैवाश्विनीकुमारश्च गुणसाभ्यं न दिश्वतः ।। २३ ।।\nध्यायन्ते यत्पदाम्भोजं ब्रह्मेशशेषसंज्ञकाः ।\nकया वा संपदा तात विस्मरामि च तं प्रभुम् ।। २४ ।।"
  },
  {
    "text": "स्वप्ने पश्यन्ति ये रूपमतुलं च मनोहरम् ।\nतेऽपि सर्वं परित्यज्य ध्यायान्ते तमर्निशम् ।। २५ ।।"
  },
  {
    "text": "गुणेन शैलः सलिलं शुष्ककाष्ठं द्रवेदिति ।\nमृतवृक्षो मुकुलितः स्तम्भितश्च समीरणः ।। २६ ।।"
  },
  {
    "text": "सूर्यश्च जलधिश्चैव स्थगितो भक्तिभावतः ।\nकया वा संपदा पुत्र विस्मरामि चतं प्रियम् ।। २७ ।।"
  },
  {
    "text": "यद्भयाद्वाति वातोऽयं सूर्यस्तपति यद्भयात् ।\nवर्षतीन्द्रो दहत्यग्निर्मृत्युश्चरति जन्तुषु ।। २८ ।।"
  },
  {
    "text": "यद्भयात्फलिनो वृक्षाः पुष्पिताः समयेऽपि च ।\nसमुद्राः स्वात्मविषये ग्रहाश्च मुनयः सुराः ।। २९ ।।"
  },
  {
    "text": "कालस्य कालः संहर्तुः संहर्ता स्रष्टुरीश्वरः ।\nस्वाधीनश्च स्वतन्त्रश्च स्वयमेवाऽऽत्मसंज्ञकः ।। ३० ।।\nकया वा संपदा भक्त विस्मरामि च तं प्रभुम् ।\nप्रबोधो नास्ति तद्भेदे येन मां बोधयेद्बुधः ।। ३१ ।।"
  },
  {
    "text": "मां च बोधयितुं शक्ता न सावित्री सरस्वती ।\nन वेदा न च वेदाङ्गाः के वा सन्तश्च के सुराः ।। ३२ ।।"
  },
  {
    "text": "सहस्रवक्त्रोऽनन्तश्च वेदानां जनको विधिः ।\nन शंभुनं गणेशाश्च योगीन्द्राणां गुरोर्गुरुः ।। ३३ ।।"
  },
  {
    "text": "स्थितेर्गतिश्चिन्तनीया मार्गशून्ये कुतो गतिः ।\nकालसाध्यं च सर्व च सुखं दुःखं शुभाशुभम् ।। ३४ ।।"
  },
  {
    "text": "दुर्निवारः स कालश्च कालसाध्यं जगत्सु च ।\nउत्तिष्ठ मथुरां गच्छ सुखं वत्स मनोहरम् ।। ३५ ।।"
  },
  {
    "text": "व्रजवाकं परित्यज्य भवांश्च गमनोत्सुकः ।\nसुचिरं कृष्णविच्छेदो दुःखाय न सुखाय च ।। ३६ ।।"
  },
  {
    "text": "पश्य चन्द्रमुखं तस्य जन्ममृत्युजरापहम् ।\nराधिकावचनं श्रुत्वा रुरोद भृशमुद्धवः\nरुदतीं राधिकां दृष्ट्वा बन्धुविच्छेदकातराम् ।। ३७ ।।"
  },
  {
    "text": "इतिo श्रीब्रह्मo महाo श्रीकृष्णजन्मखo उत्तo नारदनाo राधोद्धवसंo\nपञ्चनवतितमोऽध्यायः ।। ९५ ।।"
  }
]
[
  {
    "text": "अथ चतुरशीतितमोऽध्यायः\nश्रीभगवानुवाच\nद्विजदेवार्चनं चैव करोति सततं गृही ।\nस्वधर्माचरणं चैव चातुर्वर्ण्यं च नित्यणः ।। १ ।।"
  },
  {
    "text": "कुर्वन्ति गृहिणामाशां सर्वे देवादयस्तथा ।\nअकृत्वाऽतिथिपूजां च गृहस्थश्च सदाऽशुचिः ।। २ ।।"
  },
  {
    "text": "पितरः कर्मकाले चातिथिकाले च देवताः ।\nसर्वे गृहस्थमायान्ति निपानमिव धेनवः ।। ३ ।।"
  },
  {
    "text": "समायाति प्रयत्नेन सयाह्ने क्षुधितोऽतिथिः ।\nपूजां लब्ध्वाऽऽशिषं कृत्वा प्रयाति गृहिणो गृहात् ।। ४ ।।"
  },
  {
    "text": "अकृत्वाऽतिथिपूजां च गृही भवति पातकी ।\nत्रैलोक्यजनितं पापं लभते नात्र संशयः ।। ५ ।।"
  },
  {
    "text": "अतिथिर्यस्य भग्नाशो गृहात्प्रतिनिर्वते ।\nपितरस्तस्य देवाश्च वह्नयश्च तथैव च ।। ६ ।।"
  },
  {
    "text": "निराशाः प्रतिगच्छन्ति गृहिणोऽतिथयो गृहात् ।\nस्त्रीध्नैर्गोघ्नैः कृतघ्नैश्च ब्राह्मणैर्गुरुतल्पगैः ।। ७ ।।"
  },
  {
    "text": "तुल्यदोषो भवत्येव येनातिथिरनर्चितः ।\nस्वात्मनः पातकं दत्त्वा पुण्यमादाय गच्छति ।। ८ ।।"
  },
  {
    "text": "तस्मात्कृत्वा सर्वसेवां देवादींश्च शुभाशयः ।\nपोष्याणां भरणं कृत्वा पश्चाद्भुङ्क्ते स धर्मवित् ।। ९ ।।"
  },
  {
    "text": "यस्य माता गृहे नास्ति भार्या च पुंश्चली तथा ।\nअरण्यं तेन गन्तव्यमरण्याद्दुःखदं गृहम् ।। १० ।।"
  },
  {
    "text": "पतीं द्वेष्टि सदा दुष्टा विषतुन्यं च पश्यति ।\nददाति तस्मै नाऽऽहारं भर्त्सनं कुरुते सदा ।। ११ ।।"
  },
  {
    "text": "पूजितं मुनितुल्यं च सा च पापीयसी परम् ।\nसंततं तृणवन्मत्वा न्यक्कारं कुरुते सदा ।। १२ ।।"
  },
  {
    "text": "दुर्वाक्यावह्निना दग्धो मृततुल्यश्च जीवति ।\nयावज्जीवनपर्यन्तं संप्राप्य दुष्टवंशजाम् ।। १३ ।।"
  },
  {
    "text": "गृहिणीनां सदाचारं श्रूयतां तच्छ्रु तौ श्रुतम् ।\nगृहिणी पतिभक्ता च देवब्राह्मणबूजिता ।। १४ ।।"
  },
  {
    "text": "सा शुद्धा प्रातरुत्थाय नमस्कृत्य पतिं सुरम् ।\nप्राङ्गणे मङ्गलं दद्याद्गोमयेन जलेन च ।। १५ ।।"
  },
  {
    "text": "गृहकृत्यं च कृत्वा च स्नात्वाऽऽगत्य गृहं सती ।\nसुरं विप्रं पतिं नत्वा पूजयेद्गृहदेवताम् ।। १६ ।।"
  },
  {
    "text": "गृहकृत्यं सुनिर्वृत्य भोजयित्वा पतिं सती ।\nअतिथिं पूजयित्वा च स्वयं भुङ्कते सुखंसती ।। १७ ।।"
  },
  {
    "text": "पुत्रैश्च पूजितस्तातः शिष्यैश्च पूजितो गुरुः ।\nआज्ञया कुरुते कर्म पुत्रः शिष्यश्च भृत्यवत् ।। १८ ।।"
  },
  {
    "text": "न प्रेरयेद्गुरुं तातं पुत्रः शिष्यश्च कर्मसु ।\nपित्रे च गुरवे नित्यं सर्वस्वं च समर्पयेत् ।। १९ ।।"
  },
  {
    "text": "न कुर्यान्नरबुद्धिं च गुरौ पितरि संततम् ।\nकृत्वा च नरबुद्धिं च ब्रह्महत्यां लभेद्ध्रुवम् ।। २० ।।"
  },
  {
    "text": "मातरं पूजयेद्भक्त्या पितुश्चाप्यधिकां तथा ।\nमातुः परं गुरुं चैव पूजयेद्भक्तियोगतः ।। २१ ।।"
  },
  {
    "text": "पिता माता गुरुर्भार्या शिष्यः पुत्रः सदाऽक्षमः ।\nअनाथा भगिनी कन्या नित्यं पोष्या गुरुप्रिया ।। २२ ।।"
  },
  {
    "text": "एवं च कथितं तात सर्वेषां धर्ममुत्तमम् ।\nश्त्रीजातिर्वास्तपीशुद्धा ताश्च सर्वाः पतिव्रताः ।। २३ ।।"
  },
  {
    "text": "सर्वा जातिरेकविधा चाऽऽदौ सृष्टा च ब्रह्मणा ।\nताः सर्वाः प्रकृतेरंशाः पवित्राः पण्डिताधिकाः ।। २४ ।।"
  },
  {
    "text": "केदारकन्याशापेन स हि धर्मः क्षयं गतः ।\nतदा कोपेन धात्रा च कृत्या स्त्री च विनिर्मिता ।। २५ ।।"
  },
  {
    "text": "कृत्या स्त्री त्रिविधा जातिर्ब्रह्मणा निर्मिता पुरा ।\nउत्तमा प्रथमा सा च मध्यमा चाधमा व्रज ।। २६ ।।"
  },
  {
    "text": "उत्तमा पतिभक्ता सा किंचिद्धर्मसमन्विता ।\nप्राणान्तेऽपि न कुरुते तं जारमयशकरम् ।। २७ ।।"
  },
  {
    "text": "पूजयेत्सा यथा कान्तं तथा देवद्विजातिथीन् ।\nव्रतानि चोपवासांश्च कुरुते सर्वपूजनम् ।। २८ ।।"
  },
  {
    "text": "गुरुणा रक्षिता यत्नाज्जारं च न भजेद्भयात् ।\nस कृत्रिमा मध्यमा च यथाकिंचित्पतिं भजेत् ।। २९ ।।"
  },
  {
    "text": "स्थानं नास्तिक्षणं नास्ति नास्ति प्रार्थयिता नरः ।\nतेन हे नन्द तासां च सतीत्वमुपजायते ।। ३० ।।"
  },
  {
    "text": "अधमा परमा दुष्टाऽत्यन्तासद्वंशजा तथा ।\nअधर्मशीला दुःशीला दुर्मुखा कलहान्विता ।। ३१ ।।"
  },
  {
    "text": "पतिं भर्त्सयते नित्यं जारं च सेवते सदा ।\nदुःशं ददाति कान्ताय विषतुल्यं च पश्यति ।। ३२ ।।"
  },
  {
    "text": "जारद्वारमुपायेन हन्ति कान्तं मनोहरम् ।\nधर्मिष्ठं च वरिष्ठं च गरिष्ठं च महीतले ।। ३३ ।।"
  },
  {
    "text": "कामदेवसमं चापि जारं पश्यति कामतः ।\nशुभदृष्ट्या कटाक्षेण शरवत्पापीयसी मुदा ।। ३४ ।।"
  },
  {
    "text": "सुवेषं पुरुषं द्रष्ट्वा युवानं रतिशूकरम् ।\nयोनिः क्लिद्यति नारीणां कामिनीनां निरन्तरम् ।। ३५ ।।"
  },
  {
    "text": "ददाति भर्त्रे नाऽऽहारं विषोक्तिं वक्ति संततम् ।\nअधर्मं चिन्तयेच्छश्वज्जारं च परमं मुदा ।। ३६ ।।"
  },
  {
    "text": "गुरुभिर्भर्त्सिता सा च रक्षिता च शतेन च ।\nतथाऽपि जारं कुरुते नापि साध्या नृपेरपि ।। ३७ ।।"
  },
  {
    "text": "नास्ति तस्याः प्रियं किंचित्सर्वं कार्यवशेन च ।\nगावस्तृणमिवारण्ये प्रार्थयन्ती नवं नवम् ।। ३८ ।।"
  },
  {
    "text": "विद्युदाभा जले रेखा तस्या प्रीतिस्तथैव च ।\nअधर्मयुक्ता सततं कपटं वक्ति निश्चितम् ।। ३९ ।।"
  },
  {
    "text": "व्रते तपसि धर्मे च न मनो गृहकर्मणि ।\nन गुरौ न च देवेषु जारे स्निग्धं च चञ्चलम् ।। ४० ।।"
  },
  {
    "text": "स्त्रीजातित्रिविधानां च कथा च कथिता मया ।\nभक्तानां त्रिविधानां च लक्षणं श्रूयतामिति ।। ४१ ।।"
  },
  {
    "text": "तृणशय्यारतो भक्तो मन्नामगुणकीर्तिषु ।\nमनो निवेशयेत्त्यक्त्वा संसारसुखकारणम् ।। ४२ ।।"
  },
  {
    "text": "व्यायते मत्पदाब्जं च पूजयेद्भक्तिभावतः ।\nअहैतुकीं तस्य देवाः संकल्परहितस्य च ।। ४३ ।।"
  },
  {
    "text": "सर्वसिद्धिंन वाञ्छन्ति तेऽणिमादिकमीप्सितम् ।\nब्रह्मत्वममरत्वं वा सुरत्वं सुखकारणम् ।। ४४ ।।"
  },
  {
    "text": "दास्यं विना नहीच्छन्ति सालोक्यादिचतुष्टयम् ।\nनैव निर्वाणमुक्तिं च सुधापानमभीप्सितम् ।। ४५ ।।"
  },
  {
    "text": "वाञ्छन्ति निश्चिलां भक्तिं मदीयामतुलामपि ।\nस्त्रीपुंविभेदो नास्त्येव सर्वजीवेषु भिन्नता ।। ४६ ।।"
  },
  {
    "text": "तेषां सिद्धेश्वराणां च प्रवराणां व्रजेश्वर ।\nक्षुत्पिपासादिकं निद्रालोभमोहादिकं रिपुम् ।। ४७ ।।"
  },
  {
    "text": "त्पक्त्वा दिवानिशं मां च ध्यायन्ते च दिगम्बराः ।\nसमद्भक्तोत्तमो नन्द श्रूयतां मध्यमादिकम् ।। ४८ ।।"
  },
  {
    "text": "नाऽऽसक्तः कर्मसु गृही पूर्वप्राक्तनतः शुचिः ।\nकरोति सततं चैव पूर्वकर्मनिकृन्तनम् ।। ४९ ।।"
  },
  {
    "text": "न करोत्यपरं वत्नात्संकल्परहितः स च ।\nसर्वं कृष्णस्य यत्किंचिन्नाहं कर्ता च कर्मणः ।। ५० ।।"
  },
  {
    "text": "कर्मणा मनसा वाचा सततं चिन्तयेदिति ।\nन्यूनभक्तश्च तन्न्यूनः स च प्राकृतिकः श्रुतौ ।। ५१ ।।"
  },
  {
    "text": "यमं वा यमदूतं वा स्वप्नेऽपि न च पश्यति ।\nपुरुषाणां सहस्रं च पूर्वभक्तः सुद्धरेत् ।। ५२ ।।"
  },
  {
    "text": "पुंसां शतं मध्यमश्च तच्चतुर्थं च प्राकृतः ।\nभक्तश्च त्रिविधस्तात कथितश्च तवाऽऽज्ञया ।। ५३ ।।"
  },
  {
    "text": "ब्रह्माण्डरचनाख्यानं श्रूयतां सावधानतः ।\nब्रह्माण्डरचनार्थं च भक्ता जानन्ति यत्नतः ।। ५४ ।।"
  },
  {
    "text": "मुनयश्च सुराः सन्तः किंचिज्जानन्ति दुःखतः ।\nजानामि विश्वं सर्वार्थ ब्रह्माऽऽनन्तो ।।\nमहेश्वरः ।। ५५ ।।"
  },
  {
    "text": "धर्मः सनत्कुमारश्च नरनारायणावृषी ।\nकपिलश्च गणेशश्च दुर्गा लक्ष्मीः सरस्वती ।। ५६ ।।"
  },
  {
    "text": "वेदाश्च वेदमाता च सर्वज्ञा राधिका स्वयम् ।\nएते जानन्ति विश्वार्थ नान्यो जानाति कश्चन ।। ५७ ।।"
  },
  {
    "text": "वैषम्यार्थ च सुधियः सर्वे विज्ञातुमक्षमाः ।\nनित्याकाशो यथाऽऽत्मा च तथा नित्या दिशो दश ।। ५८ ।।"
  },
  {
    "text": "यथा नित्या च प्रकृतिस्तथैव विश्वगोलकः ।\nगोलोकश्च यथा नित्यस्तथा वैकुण्ठ एव च ।। ५९ ।।"
  },
  {
    "text": "एकदा मयि गोलोके रासे नित्यं प्रकुर्वति ।\nआविर्भूता च वामाङ्गाद्बाला षोढशवार्षिकी ।। ६० ।।"
  },
  {
    "text": "श्वेतचम्पकवर्णाभा शरच्चन्द्रसमप्रभा ।\nअतीव सुन्दरी रामा रमणीनां परावरा ।। ६१ ।।"
  },
  {
    "text": "ईषद्धास्यप्रसन्नास्या कौमलाङ्गी मनोहरा ।\nवह्निशुद्धांशुकाधाना रत्नाभरणभूषिता ।। ६२ ।।"
  },
  {
    "text": "यथा जलदपङ्क्तिश्च बलाकाभिर्तिभूषिता ।\nसिन्दूरबिन्दूना चारुचन्द्रचन्दनबिन्दुभिः ।। ६३ ।।"
  },
  {
    "text": "कस्तूरीबिन्दुभिः सार्धं सीमन्तान्धःस्यलोज्ज्वला ।\nअमूल्यरत्ननिर्माणसुस्निग्धकिरणोज्ज्वला ।। ६४ ।।"
  },
  {
    "text": "विचित्रैश्च सुचित्रैश्च सुकपोलस्थलोज्ज्वला ।\nखमेन्द्रचञ्चुविजितनासामौक्तिकशोभिता ।। ६६ ।।"
  },
  {
    "text": "गजेन्द्रगण़्डनिर्मुक्तमुक्ताभूषणभूषिता ।\nशुक्त्या विमुक्तमुक्ताभदन्तपङ्क्तिमनोहरा ।। ६७ ।।"
  },
  {
    "text": "वलिताकलिताऽतीव पक्वबिम्बाधरा वरा ।\nशश्वत्पूर्णेन्दुनिन्दास्या पद्मनिन्दितलोचना ।। ६८ ।।"
  },
  {
    "text": "कृष्णसारनिभोद्भिन्नसुचारुकज्जलोज्ज्वला ।\nअमूल्यरत्ननिर्माणकेयूरकङ्कणोज्ज्वला ।। ६९ ।।"
  },
  {
    "text": "मणीन्द्रराजराजीभिः शङ्खयुग्मकरोज्जवला ।\nरत्नाङ्गुलीयकैरेभिरमृताङ्गुलिभूषिता ।। ७० ।।"
  },
  {
    "text": "रत्नेन्द्रराजराजेन क्वणन्मञ्जीररञ्जिता ।\nरत्नपाशकराजीभिः पादाङ्गुलिविराजिता ।। ७१ ।।"
  },
  {
    "text": "सुन्दरालक्तरागेण चरणाधःस्थलोज्ज्वला ।\nगजेन्द्रगामिनी रामा कामिनी वामलोचना ।। ७२ ।।"
  },
  {
    "text": "मां ददर्श कटाक्षेण रमणी रमणोत्सुका ।\nरासे संभूय रामा सा दधार पुरतो मम ।। ७३ ।।"
  },
  {
    "text": "तेन राधा समाख्याता बुराविद्भिः प्रपूजिता ।\nप्रहृष्टा प्रकृतिश्चास्यास्तेन प्रकृतिरीश्वरी ।। ७४ ।।"
  },
  {
    "text": "शक्ता स्यात्सर्वकार्येषु तेन शक्तिः प्रकीर्तिता ।\nसर्वाधारा सर्वरूपा मङ्गलार्हा च सर्वतः ।। ७५ ।।"
  },
  {
    "text": "सर्वमङ्गलदक्षा सा तेन स्यात्सर्वमङ्गला ।\nवैकुण्ठे सा महालक्ष्मीर्मूर्तिभेदे सरस्वती ।। ७६ ।।"
  },
  {
    "text": "प्रसूय वेदान्विदिता वेदमाता च सा सदा ।\nसावित्री स च गायत्री धात्री त्रिजगतामपि ।। ७७ ।।"
  },
  {
    "text": "पुरा संहृत्य दुर्गं च सा दुर्गा च प्रकीर्तिता ।\nतेजसः सर्वदेवानामाविर्भूता पुरा सती ।। ७८ ।।"
  },
  {
    "text": "तेनाऽऽद्या प्रकृतिर्ज्ञेया सर्वासुरविमर्दिती ।\nसर्वानन्दा च सानन्दा दुःखदारिद्रयनाशिनी ।। ७९ ।।"
  },
  {
    "text": "शत्रुणां भयदात्रौ च भक्तानां भयहारिणौ ।\nदक्षकन्या सती का च शैलजातेति पार्वती ।। ८० ।।"
  },
  {
    "text": "सर्वाधारस्वरूपा सा कलया सा वसुंधरा ।\nकलया तुलसी गङ्गा कलया सर्वयोषितः ।। ८१ ।।"
  },
  {
    "text": "सृष्टिं करोमि च यया तात शक्त्या पुनः पुनः ।\nदृष्ट्वा तां रासमध्यस्थां मम क्रीडा ।।\nतया सह ।। ८२ ।।"
  },
  {
    "text": "बभूव सुचिरं तात यावद्वै ब्रह्मणः शतम् ।\nअत्यद्भुतं कौतुकं च महाश्रृङ्गारमीप्सितम् ।। ८३ ।।"
  },
  {
    "text": "तयोर्द्वयोर्धर्मराशिः सुस्राव रासमण़्डले ।\nतस्मान्मनोहरं जज्ञे नामनाकारसरोवरम् ।। ८४ ।।"
  },
  {
    "text": "पपात धर्मधाराऽधो वेगेन विश्वगोलके ।\nबभूव जलबूर्णं च ब्रह्माण्डानां च गोलकम् ।। ८५ ।।"
  },
  {
    "text": "जलपूर्ण पुरा सर्व शृष्टिशून्यं व्रजेश्वर ।\nश्रुङ्गारान्ते च तस्यां च वीर्याधानं मया कृतम् ।। ८६ ।।"
  },
  {
    "text": "दधार गर्भ सा राधा यावद्वै ब्रह्मणाः शतम् ।\nसुस्राव सा तदन्ते च डिम्भं च परमाद्भुतम् ।। ८७ ।।"
  },
  {
    "text": "चुकोप देवी तं दृष्ट्वा रुरोद विषसाद सा ।\nपादेन प्रेरयामास तमधो विश्वगोलके ।। ८८ ।।"
  },
  {
    "text": "स पपात जले तात सर्वाधारो महान्विराट् ।\nदृष्ट्वाऽपत्यं जलस्थं च मया शप्ता च सा पुरा ।। ८९ ।।"
  },
  {
    "text": "अनपत्या च सा राथा मच्छापेन पुरा विभो ।\nतेन प्रसूताः क्रमतो दुर्गा लक्ष्मीः सरस्वती ।। ९० ।।"
  },
  {
    "text": "चतस्रः परिबूर्णास्ताः प्रसूताश्च सुनिश्चितम् ।\nदेव्योऽन्याश्चापि कामिन्यस्ताः प्रसूता व्रजेश्वर ।। ९१ ।।"
  },
  {
    "text": "कलया प्रभवो यासां कलांशांशेन वा व्रज ।\nजज्ञे महान्विराड्येन डिम्भेन कलयाऽऽश्रयः ।। ९२ ।।"
  },
  {
    "text": "अमृताङ्गुष्ठपीयूषं मया दत्तं पपौ च सः ।\nजले स्थावररूपश्च शेते च निजकर्मणः ।। ९३ ।।"
  },
  {
    "text": "उपधानं जलं तल्पं तस्य योगबलेन च ।\nतस्य लोम्नां च कूपानि जलपूर्णानि संततम् ।। ९४ ।।"
  },
  {
    "text": "प्रत्येकं क्रमतस्तेषु शेते क्षुद्रविराट् पुनः ।\nसहस्रपत्रं कमलं जज्ञे क्षुद्रस्य नाभितः ।। ९५ ।।"
  },
  {
    "text": "तत्र जज्ञे वरो ब्रह्मा तेनायं कमलोद्भवः ।\nतत्राऽऽविर्भूय स विधिश्चिन्ताग्रस्तो बभूव सः ।। ९६ ।।"
  },
  {
    "text": "कस्माद्देहःक्वा माता मे पिता वा क्व च बान्धवः ।\nदिव्यं त्रिलक्षवर्षञ्च बभ्राम कमलान्तरे ।। ९७ ।।"
  },
  {
    "text": "ततो दिव्यं पञ्चलक्षं सस्मार तपसा च माम् ।\nतदा मया दत्तमन्त्रं जजाप कमलान्तरे ।। ९८ ।।"
  },
  {
    "text": "दिव्यवर्षसप्तलक्षं नियतं संयतः शुचिः ।\nतदा मत्तो वरं लब्ध्वा स्रष्टा सृष्टिं चकार सः ।। ९९ ।।"
  },
  {
    "text": "मायया प्रति ब्रह्माण्डे ब्रह्मविष्णुशिवात्मकाः ।\nदिक्पाला द्वादशादित्या रुद्राश्चैकादशापि च ।। १०० ।।"
  },
  {
    "text": "नवग्रहाष्टौ वसवो देवाः कोटित्रयं तथा ।\nब्राह्मणाक्षत्रविट्शूद्रा यक्षगन्धर्वकिन्नराः ।। १०१ ।।"
  },
  {
    "text": "भूतादयो राङसाश्चाप्येवं सर्वं चराचरम् ।\nविश्वे विश्वे विनिर्माणाः स्वर्गाः सप्त क्रमेण च ।। १०२ ।।"
  },
  {
    "text": "सप्तसागरसंयुक्ता सप्तद्वीपा वसुंधरा ।\nकाञ्चनीभूमिसंयुक्ता तमोयुक्तं स्थलं तथा ।। १०३ ।।"
  },
  {
    "text": "पातालाश्च तथा सप्त ब्रह्माण्डमेभिरेव च ।\nविश्वे विश्वे चन्द्रसूयो पुण्यक्षेत्रं च भारतम् ।। १०४ ।।"
  },
  {
    "text": "तीर्थान्येतानि सर्वत्र गङ्गादीति व्रजेश्वर ।\nयावन्ति लोमकूपानि महाविष्णोः क्रमेण च ।। १०५ ।।"
  },
  {
    "text": "विश्वान्येव ही तावन्ति ह्यमंख्यातानि च ध्रुवम् ।\nविश्वेषासूर्ध्वाभामे च वैकुण्ठश्च निराश्रयः ।। १०६ ।।"
  },
  {
    "text": "मदिच्छया विनिर्माणा वेदाः कथितुमक्षमाः ।\nकुयोगिनाम दृष्टश्चामभक्तानां विनिश्चितम् ।। १०७ ।।"
  },
  {
    "text": "तस्मादुपरि गोलोकः पञ्चाशत्कोटियोजनः ।\nवायुना धार्यमाणश्च विचित्रः परमाश्रमः ।। १०८ ।।"
  },
  {
    "text": "अतीव रम्यनिर्माणो नित्यरूपो मदिच्छया ।\nशतश्रृङ्गेण शैलेन पुण्यवृन्दावनेन च ।। १०९ ।।"
  },
  {
    "text": "सुरासमण्डलेनापि नद्या विरजया युतः ।\nकोटियोजनविस्तीर्णा प्रस्थेन विरजा व्रज ।। ११० ।।"
  },
  {
    "text": "दैर्ध्यं तस्याः शतगुणं परितः परमा शुभा ।\nअमूल्यरत्ननिकरैर्हीरमाणिक्ययोस्तथा ।। १११ ।।"
  },
  {
    "text": "मणीनां कौस्तुभादीनामसंख्यानां मनोहरा ।\nअमूल्यरत्ननिर्माणं तत्रावि प्रतिमन्दिरम् ।। ११२ ।।"
  },
  {
    "text": "मनोहरं च प्राकारमदृष्टं विश्वकर्मणा ।\nगोपीभिर्गोपनिकरैर्वैष्टितं कामधेनुभिः ।। ११३ ।।"
  },
  {
    "text": "कल्पवृक्षैः पारिजातैरसंख्यैश्च सरोवरैः ।\nपुष्पोद्यानैःकोटिभिश्च संवृतं रासमण्डलम् ।। ११४ ।।"
  },
  {
    "text": "वेष्टितं वेष्टितैर्गोपैर्मन्दिरैः शतकोटिभिः ।\nरत्नप्रदीपयुक्तैश्च पुष्पतल्पसमन्वितैः ।। ११५ ।।"
  },
  {
    "text": "सुगन्धिचन्दनामोदैः कस्तूरीकुङ्कुमान्वितैः ।\nक्रीडोपयुक्तैर्भोगेश्च ताम्बूलैर्वासितैर्जलैः ।। ११६ ।।"
  },
  {
    "text": "धूपैः सुरभिरम्यैश्च माल्यैश्च रत्नदर्पणैः ।\nरक्षकै रक्षितं शश्वद्राधादासीत्रिकोटिभिः ।। ११७ ।।"
  },
  {
    "text": "अमूल्यरत्नाभरणैर्वह्निशुद्धांशुकैरपि ।\nलक्षणत्तगजेन्द्राणां वेष्टितं च बलैः क्रमात् ।। ११८ ।।"
  },
  {
    "text": "नवयौवनसंपन्नै रूपैर्निरुपमैरपि ।\nरम्यं च वर्तुलाकारं चन्द्रबिम्बं यथा व्रज ।। ११९ ।।"
  },
  {
    "text": "अमूल्यरत्नरचितं दशयोजनविस्तृतम् ।\nकस्तूरीकुङ्कुमै रभ्यैः सुगन्धिचन्दनार्चितम् ।। १२० ।।"
  },
  {
    "text": "आवृतं मङ्गलघटैः फलपल्लवसंयुतैः ।\nदधिलाजैश्च पर्णैश्च स्निग्धदूर्वाङ्कुरैः फलैः ।। १२१ ।।"
  },
  {
    "text": "श्रीरामकदलीस्तम्भैरसंख्यैश्च मनोहरैः ।\nपट्टसूत्रनिबद्धैश्च स्निग्धैश्चन्दनपल्लवैः ।। १२२ ।।"
  },
  {
    "text": "चन्दनासक्तमाल्यैश्च भूषणैश्च विभूषितम् ।\nअमूल्यरत्नरचितं शतशृङ्गमनोहरम् ।। १२३ ।।"
  },
  {
    "text": "कोटियोजनमूर्ध्वं च दैर्ध्यं शतगुणोत्तरम् ।\nशैलप्रस्थपरिमितं पञ्चाशत्कोटियोजनम् ।। १२४ ।।"
  },
  {
    "text": "अतीव कमनीयं य वेदानिर्वचनीयकम् ।\nप्राकारमिव तस्यापि गोललोकस्य मनोहरम् ।। १२५ ।।"
  },
  {
    "text": "परितो वेष्टितं रम्यं हीरहारसमन्वितम् ।\nतत्र वृन्दावनं रम्यं युक्तं चन्दनपादपैः ।। १२६ ।।"
  },
  {
    "text": "कल्पवृक्षैश्च नम्यैश्च मन्दारैः कामधेनुभिः ।\nशोभितं शोभनाढ्यैश्च पुष्पोद्यानैर्मनोहरैः ।। १२७ ।।"
  },
  {
    "text": "क्रीडासरोवरै रम्यैः सुरम्यै रतिमन्दिरैः ।\nअतीव रम्यं रहसि रासयोग्यस्थलान्वितम् ।। १२८ ।।"
  },
  {
    "text": "रक्षितं रक्षकै रम्यैरसंख्यैर्गोपिकागणैः ।\nपरितो वर्तुलाकारं त्रिलक्षयोजनं वनम् ।। १२९ ।।"
  },
  {
    "text": "षट्पदध्वनिसंयुक्तं पुंस्कोकिलरुतान्वितम् ।\nतत्राक्षयो वटो रम्यो रहस्ये बहृविस्तृतः ।। १३० ।।"
  },
  {
    "text": "सहस्रयोजनोर्ध्वश्च परितश्च चतुर्गुणः ।\nगोपीनां कल्पवृक्षश्च सर्ववाञ्छाफलप्रदः ।। १३१ ।।"
  },
  {
    "text": "क्रीडान्वितैरावृतश्च राधादासीत्रिलक्षकैः ।\nविरजातीरनिराणां वायुना शीतलेन च ।। १३२ ।।"
  },
  {
    "text": "पुष्पान्वितेन मन्देन पवित्रश्च सुगन्धिना ।\nदासीगणैरसंख्यैश्च वृन्दावनविनोदिनी ।। १३३ ।।"
  },
  {
    "text": "तत्र क्रीडति राधा सा मम प्राणाधिदेवता ।\nसेयं श्रीदामशापेन वृषभानसुताऽधुना ।। १३४ ।।"
  },
  {
    "text": "ब्रह्मादिदेवैः सिद्धेन्द्रैर्मुनीन्द्रैः पूजिता व्रज ।\nसिद्धैर्गुणैर्बलैर्बुद्ध्या ज्ञानयोगैश्च विद्यया ।। १३५ ।।"
  },
  {
    "text": "तात सर्वप्रकारेण वन्द्या सत्सदृशी प्रिया ।\nइत्येवं कथितं नन्द ब्रह्माण्डानां च वर्णनम् ।।\nयथोचितं परिमितं किं भूयः श्रोतुमिच्छसि ।। १३६ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo\nभगवन्नन्दसंo चतुरशीतितमोऽध्यायः ।। ८४ ।।"
  }
]
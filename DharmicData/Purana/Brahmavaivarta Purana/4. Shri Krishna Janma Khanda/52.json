[
  {
    "text": "।। श्रीकृष्ण उवाच ।।\nसर्वेषां दर्पभङ्गश्च कथितश्च श्रुतस्त्वया ।।\nक्षुद्राणां महतां चैव कृत एव न संशयः ।।१ ।।\nअधुना च समुत्तिष्ठ गच्छ वृन्दावनं वनम् ।।\nगोपिका विरहार्ताश्च शीघ्रं पश्यामि सुन्दरि ।।२ ।।\nश्रीनारायण उवाच ।।\nइत्येवं वचनं श्रुत्वा मानिनी रसिकेश्वरी ।।\nउवाच कृष्णं नय मां न शक्ता गंतुमीश्वर ।। ३ ।।\nराधिका वचनं श्रुत्वा प्रहस्य मधुसूदनः ।।\nमामारुहेत्येवमुक्त्वा सोऽन्तर्धानं चकार ह ।।४।।\nसा मनोयायिनी राधा कृत्वा च रोदनं क्षणम्।।\nइतस्ततस्तमन्वेष्य वृन्दारण्यं जगाम सा ।।९।।\nविवेश चन्दनवनं रुदन्ती शोककातरा ।।\nददर्श गोपिकास्तत्र शोकार्ता भयविह्वलाः।। ।।६।।\nताम्रास्या पूर्णनयना भ्रमन्ती सर्वकाननम् ।।\nनाथ नाथेति कुर्वन्तीर्निराहारा रुषाऽन्विताः ।। ७ ।।\nता दृष्ट्वा राधिका सा च प्रेमविच्छेदकातरा ।।\nकथयामास वृत्तान्तं मलयभ्रमणादिकम्।। ८ ।।\nताभिः सार्धं च सा राधा रुरोद विरहातुरा ।।\nहा नाथनाथेत्युच्चार्य विलप्य च मुहुर्मुहुः ।। ९ ।।\nविनिन्द्य कृष्णं कोपेन तर्जयामास च क्षणम् ।।\nक्षणं शरीरमुत्स्रष्टुं कोपात्सर्वाः समुद्यताः ।। ।। 4.52.१० ।।\nएतस्मिन्नंतरे कृष्णस्तत्र चन्दनकानने ।।\nस्वात्मानं दर्शयामास राधिकां गोपिकागणम् ।। ११ ।।\nराधा गोपाङ्गनाभिश्च दृष्ट्वा प्राणेश्वरं मुदा ।।\nसस्मिता च प्रदुद्राव पुलकाञ्चितविग्रहा ।।१२।।\nतूर्णं कृष्णं समाश्लिष्य जहार मुरलीं रुषा ।।\nमालां च पीतवसनं भग्नं कृत्वा च मानिनी ।। १३ ।।\nपुनः संधारयामास वस्त्रं मालां मनोहराम् ।।\nविनोदमुरलीं तुष्टा वृन्दावनविनोदिनी ।। १४।।\nचन्दनागुरुकस्तूरीकुङ्कुमाक्तं चकार तम् ।।\nमुहुर्मुहुर्मुखं वीक्ष्य चुचुम्ब परमादरम् ।।१ ५।।\nक्षणं संतर्जयामास क्षणं स्तोत्रं चकार ह।।\nसकर्पूरं च ताम्बूलं क्षणं तस्मै मुदा ददौ ।। १६ ।।\nअथ गोपाङ्गनाः सर्वा रुरुदुः प्रेमविह्वलाः ।।\nसर्वं निवेदनं चक्रुः स्वदुःखं विरहोद्भवम् ।।१७।।\nदेहत्यागं च स्नानं च स्वाहारस्य विसर्जनम् ।।\nवनेवनेऽहर्निशं च शश्वद्भ्रमणमेव च।।१८।।\nक्षणं तं भर्त्सयामासुः स्तोत्रं चक्रुः क्षणं मुदा।।\nक्षणं ददुर्भूषणं च क्षणं तस्मै च चन्दनम् ।।१९।।\nकाश्चिदूचुः प्राणचोरं पश्य रक्षेति संततम् ।।\nएवं पुनर्न कर्त्तव्य मनेनेति च काश्चन ।। 4.52.२० ।।\nकाश्चिदूचुरिमं मध्ये यूयं कुरुत सत्वरम् ।।\nनिबद्धं प्रेमपाशेन हृदये चेति काश्चन ।। २१ ।।\nकाश्चिदूचुरयं नास्ति प्रतीतिर्न कदाचन।।\nयत्नाच्चेतनचोरं च पश्य पश्येति काश्चन ।।२२।।\nकाश्चिदूचुर्निष्ठुरोऽयं नरघातीति कोपतः।।\nन पुनर्वदते मां च काश्चनेति च नारद ।।२३।।\nनिर्जनानि च रम्याणि यानि यानि वनानि च ।।\nभ्रमेयुर्गोपिकास्तानि कृष्णेन सह कौतुकात् ।। २४ ।।\nएवं तं गोपिकाः सर्वा मध्ये कृत्वा सदीश्वरम् ।।\nययुर्वनान्तरे यत्र सुरम्यं रासमण्डलम्।।२९।।\nरासं गत्वा स्वर्णपीठे तस्थौ स रसिकेश्वरः ।।\nनिशि भाति यथाऽऽकाशे चन्द्रस्तारागणैः सह ।।२६।।\nनानामूर्तीर्विधायात्र सह ताभिर्जनार्दनः ।।\nचकार च पुनः क्रीडां कामुकीनां मनोहराम् ।। २७ ।।\nस्वयं राधां करे धृत्वा पूर्वोक्तं रतिमन्दिरम् ।।\nविश्वकर्मविनिर्माणमारुरोह स्मरातुरः।।२८।।\nचन्दनागुरुकस्तूरीकुङ्कुमाक्तं सुवासितम् ।।\nतत्र चम्पकतल्पे स सुष्वाप च तया सह ।। २९ ।।\nनानाप्रकारशृङ्गारं कामशास्त्रविशारदः ।।\nचकार कामी क्रीडां च कामिन्या सह कौतुकी ।।4.52.३०।।\nबभूव सुरतिस्तत्र सुचिरं च तयोर्मुने ।।\nरतिनिष्ठा तयो रम्या विरतिर्नास्ति तत्क्षणम् ।। ३१ ।।\nएवं तौ तस्थतुस्तत्र राधाकृष्णौ रसोत्सुकौ ।।\nतस्थुस्ता गोपिकाभिश्च सुरतौ कृष्णमूर्तयः ।। ३२ ।।\nनारद उवाच ।।\nआदौ राधां समुच्चार्य पश्चात्कृष्णं विदुर्बुधाः ।।\nनिमित्तमस्य मां भक्तं वद भक्तजनप्रिय ।।३३ ।।\nश्रीनारायण उवाच ।।\nनिमित्तमस्य त्रिविधं कथयामि निशामय ।।\nजगन्माता च प्रकृतिः पुरुषश्च जगत्पिता ।। ३४ ।।\nगरीयसी त्रिजगतां माता शतगुणैः पितुः ।।\nराधाकृष्णेति गौरीशेत्येवं शब्दः श्रुतौ श्रुतः ।। ३५ ।।\nकृष्णराधेशगौरीति लोके न च कदा श्रुतः ।।\nप्रसीद रोहिणीचन्द्र गृहाणार्घ्यमिदं मम ।। ३६ ।\nगृहाणार्घ्यं मया दत्तं संज्ञया सह भास्कर ।।\nप्रसीद कमलाकान्त गृहाण मम पूजनम् ।। ३७ ।।\nइति दृष्टं सामवेदे कौथुमे मुनिसत्तम ।।\nराशब्दोच्चारणादेव स्फीतो भवति माधवः ।। ३८ ।।\nधाशब्दोच्चारतः पश्चाद्धावत्येव ससंभ्रमः ।।\nआदौ पुरुषमुच्चार्य पश्चात्प्रकृतिमुच्चरेत् ।। ३९ ।।\nस भवेन्मातृघाती च वेदातिक्रमणे मुने ।।\nत्रैलोक्ये भारतं धन्यं कर्मक्षेत्रं च पुण्यदम् ।। 4.52.४० ।।\nततो वृन्दावनं पुण्यं राधापादाब्जरेणुना ।।\nषष्टिवर्षसहस्राणि तपस्तप्तं च वेधसा ।।\nराधिका चरणाम्भोजपादरेणूपलब्धये ।। ४१ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधामाधवयो रासवर्णनं नाम द्विपञ्चाशत्तमोऽध्यायः ।। ५२ ।।"
  }
]
[
  {
    "text": "।। श्रीराधिकोवाच ।। ।।\nएतेन नियमेनैव ब्रह्मा तत्याज मोहिनीम् ।।\nकथं स कुलटाशापादपूज्यः संबभूव ह ।। १ ।।\nकथं तस्य दर्पभङ्गं चकार कमलापतिः ।।\nकथयस्व सर्वबीजं सर्वेषामीश्वरः स्वयम् ।।२।। ।।\n।। श्रीनारायण उवाच ।। ।।\nरासेश्वरीवचः श्रुत्वा प्रहस्य रसिकेश्वरः ।।\nनिगूढमितिहासं च तां वक्तुमुपचक्रमे ।। ३ ।। ।।\n।। श्रीकृष्ण उवाच ।। ।।\nब्रह्मा चिरं तपस्तप्त्वा मत्तो लब्ध्वा वरं वरम् ।।\nसृष्टिं नानाविधां कृत्वा विधाता स बभूव ह ।। ४ ।।\nतपसां फलदाता च सर्वेषां शास्तिकृत्प्रभुः ।।\nआत्मानमीश्वरं ज्ञात्वा महागर्वो बभूव ह ।।५।।\nब्रह्माण्डेषु च सर्वेषु गर्वपर्यन्तमुन्नतिः ।।\nइति मत्वा ब्रह्मणश्च दर्पभङ्गः कृतो मया ।।६।।\nयेषां येषां भवेद्दर्पो ब्रह्माण्डेषु परात्परः ।।\nविज्ञाय सर्वं सर्वात्मा तेषां शास्ताऽहमेव च ।। ७ ।।\nप्रथमे ब्रह्मणो गर्वो मया चूर्णीकृतः श्रुतः ।।\nशङ्करस्य च पार्वत्याश्चन्द्रस्य च रवेस्तथा।।८।।\nवह्नेर्दुर्वाससश्चैव तथा धन्वन्तरेः प्रिये।।\nक्रमेण दर्पभङ्गं च कथयामि निशामय ।। ९ ।।\nक्षुद्राणां महतां चैव येषां गर्वो भवेत्प्रिये ।।\nएवंविधमहं तेषां चूर्णीभूतं करोमि च ।। 4.36.१०।।\n।। श्रीनारायण उवाच ।। ।।\nश्रीकृष्णस्य वचः श्रुत्वा शुष्ककण्ठोष्ठतालुका ।।\nपप्रच्छ राधा यत्नेन संत्रस्ता भयविह्वला ।। ११ ।।\n।। श्रीराधिकोवाच ।। ।।\nकस्य केन प्रभावेण महादर्पो बभूव ह ।।\nत्वया केन प्रभावेण तस्य भङ्गः कृतः पुरा ।। १२ ।।\nकथयस्व प्राणनाथ सर्वेषां दर्पभञ्जन ।।\nदर्पदो भयदः प्राणदानैककारणेश्वर ।। १३ ।।\n।। श्रीकृष्ण उवाच ।। ।।\nयेन भूतं गर्वचूर्णं श्रुतं त्रिजगतां विधेः ।।\nअन्येषां श्रूयतां राधे व्यासेन कथयामि ते ।। १४।।\nस्वयं शिवो मदंशश्च संहर्ता जगतां च यः ।।\nतेजसा मत्समः पूर्णो ज्ञानेन च गुणेन च ।। १९।।\nध्यायन्ति योगिनो यं स योगीन्द्राणां गुरोर्गुरुः ।।\nज्ञानानन्दस्वरूपोऽयं तस्याख्यानं शृणु प्रिये।।१६।।\nयुगषष्टिसहस्राणि तपस्तप्त्वा दिवानिशम् ।।\nभूत्वा च मत्कलापूर्णो बभूव मत्समो विभुः।।१७।।\nतपसा तेजसा शश्वत्तेजोराशिर्बभूव ह ।।\nसूर्यकोटिप्रभावश्च भक्तानां कल्पपादपः ।।१८।।\nध्यायंध्यायं च योगीन्द्रास्तत्तेजो बहुकालतः ।।\nतदन्तरे च पश्यन्ति स्वरूपमतिसुन्दरम्।।१९।।\nशुद्धस्फटिकसंकाशं पञ्चवक्त्रं त्रिलोचनम् ।।\nत्रिशूलपट्टिशकरं व्याघ्रचर्माम्बरं वरम्।।4.36.२०।।\nजपन्तं स्वात्मनाऽऽत्मानं श्वेताब्जबीजमालया ।।\nईषद्धास्यप्रसन्नास्यं चन्द्रचूडं परात्परम् ।। २१ ।।\nस्वर्णाकारं जटाभारं दधतं शिरसा मुदा।।\nशान्तं कान्तं त्रिजगतां भक्तानुऽग्रहकातरम्।।२२।।\nअथ स्वमीश्वरं मत्वा प्रदाता सर्वसंपदाम्।।\nददाति सर्वं सर्वेभ्यो वाञ्छितं कल्पपादपः।।२३।।\nयो यं वाञ्छति तं तस्मै वरं दत्त्वा वरेश्वरः ।।\nबभूव गर्वसंयुक्तः स्वात्मारामः स्वलीलया ।।२४।।\nएकदा च वृको दैत्यस्तपस्तेपे शिवस्य च ।।\nकेदारे च कठोरेण वर्षमेकं दिवानिशम् ।। २५ ।।\nनित्यं याति तत्समीपं कृपया च कृपानिधिः ।।\nवरं दातुं यथाऽभीष्टं न जग्राहासुरो वरम् ।। २६ ।।\nवर्षान्ते शङ्करः शश्वत्तस्थौ तत्पुरतः स्वयम् ।।\nवरदो भक्तिपाशेन क्षणं गन्तुं न स क्षमः ।। २७ ।।\nसर्वैश्वर्यं सर्वसिद्धिं भुक्तिं मुक्तिं हरः पदम् ।।\nदैत्यः किंचिन्न गृह्णाति परितः शूलपाणिनः ।। २८ ।।\nध्यायमानं तत्पदाब्जं दृष्ट्वा त्रस्तो महेश्वरः ।।\nअयाचितारं निश्चेष्टं रुरोद प्रेमविह्वलः ।। २९ ।।\nअतीव रोदनात्तस्य ध्यानभङ्गो बभूव ह ।।\nददर्श पुरतः साक्षाद्दातारं सर्वसंपदाम् ।। 4.36.३० ।।\nयन्मायया वरं वव्रे दैत्येन्द्रो भक्तिपूर्वकम् ।।\nहस्तं दधे च यन्मूर्ध्नि स भस्म भवितेति च ।।३१ ।।\nओमित्युक्त्वा प्रयान्तं तं दुद्राव दैत्यपुंगवः।।\nमृत्युञ्जयो मृत्युभयाद्दुद्राव त्रासविह्वलः ।। ३२ ।।\nपपात डमरुस्तस्य व्याघ्रचर्म मनोहरम् ।।\nदिगम्बरो दशदिशो भेजे दानवभीतये ।। ३३ ।।\nन हन्ति तं च कृपया भक्तं च भक्तवत्सलः ।।\nदुष्टानुसारं साधुश्च न करोति कदाचन ।। ३४ ।।\nसाधवो घ्नन्ति घ्नन्तं च भृत्यं पुत्रं प्रियां विना ।।\nप्रबोधितुं न शक्तश्च स्वात्मानं कृपया समम् ।। ३५ ।।\nशिवः स्वमृत्युं मत्वा च भीतश्च निरहंकृतः ।।\nस्मारंस्मारं च मां भद्रे मामेव शरणं ययौ ।। ३६ ।।\nदृष्ट्वा स्वाश्रममायान्तं शुष्ककण्ठोष्ठतालुकम् ।।\nहे हरे रक्ष रक्षेति जपन्तं भयविह्वलम् ।।३७।।\nसंस्थाप्य तत्समीपे च स दैत्यो बोधितो मया ।।\nपृष्टश्च सर्ववृत्तान्तमुवाच मां क्रमेण च ।। ३८ ।।\nतदा ममाज्ञया तूर्णं वञ्चितो माययाऽसुरः ।।\nदत्त्वा स्वमूर्ध्नि हस्तं च सद्यो भस्म बभूव ह ।।३९।।\nतदा सिद्धाः सुरेन्द्राश्च मुनीन्द्रा मनवो मुदा ।।\nतुष्टुवुर्मां सुभक्त्या च लज्जया लज्जितः शिवः ।।4.36.४०।।\nबभूव चूर्णस्तद्गर्वो जगाम बोधितो मया ।।\nवरं ददाति वरदस्ततो बोध्यो ह्यहं शिवः ।। ४१ ।।\nअथ गर्वान्वितो रुद्रो हन्तुं त्रिपुरमुल्बणम् ।।\nमत्वा मनसि संहर्ता सर्वेषां जगतामिति ।। ४२ ।।\nकोऽयं पतङ्गवद्दैत्य इति मत्वा ययौ रणम् ।।\nविहाय शूलं मद्दत्तं मदीयकवचं परम् ।। ४३ ।।\nचिरं बभूव समरं वर्षमेकं दिवानिशम् ।।\nन कोऽपि जेतुं कं शक्तो द्वौ समौ समरे तदा ।।४४।।\nपृथिव्यां चरणं कृत्वा दैत्येन्द्रो मायया प्रिये ।।\nअत्यूर्ध्वं च समुत्तस्थौ पञ्चाशत्कोटियोजनम् ।। ४५ ।।\nउत्तस्थौ शंकरस्तूर्णं हन्तुं दैत्यं जगत्प्रभुः ।।\nबभूव तत्र युद्धं च मासमेकं निराश्रये ।। ।। ४६ ।।\nअस्त्राणि चापं चिच्छेद शङ्करस्यासुरो बली ।।\nरथं बभञ्ज दैत्येन्द्रश्चापमस्त्राणि शङ्करात् ।। ४७ ।।\nजघान मुष्टिना रुद्रो दानवेन्द्रं प्रकोपतः ।।\nवज्रमुष्टिप्रहारेण सद्यो मूर्च्छामवाप सः ।। ४८ ।।\nक्षणेन चेतनां प्राप्य कोपाद्दानवपुंगवः ।।\nशिवं शयानमुत्तोल्य पातयामास भूतले ।। ४९ ।।\nसरथे पातिते रुद्रे देवा देवर्षयो भिया ।।\nतुष्टुवुर्मां परित्राहि कृष्णेत्युक्त्वा पुनःपुनः ।। 4.36.५० ।।\nहरः सस्मार मामेव निर्भयो भयकारणम् ।।\nतुष्टाव भक्त्या स्तोत्रेण मया दत्तेन संकटे ।। ५१ ।।\nतदाऽहं कलया शीघ्रं वृषरूपं विधाय च ।।\nशयानं शंकरं धृत्वा विषाणाभ्यामुरुक्रमम् ।। ५२ ।।\nददौ तस्मै स्वकवचं स्वशूलमरिमर्दनम् ।।\nप्राप्य तद्दानवस्थानमत्यूर्ध्वं च निराश्रयम् ।। ५३ ।।\nमया दत्तेन शूलेन जघान त्रिपुरं हरः ।।\nमामेव दर्पहन्तारं तुष्टाव व्रीडितः पुनः ।। ५४ ।।\nसद्यः पपात दैत्येन्द्रश्चूर्णीभूतश्च भूतले ।।\nदेवता मुनयः सर्वे तुष्टुवुः शङ्करं मुदा ।।५५।।\nतत्याज शङकरो दर्पं विघ्नबीजं ततो विभुः ।।\nज्ञानानन्दस्वरूपश्च निर्लिप्तः सर्वकर्मसु।।५६।।\nततोऽहं वृषरूपेण वहामि तेन तं प्रियम् ।।\nमम प्रियतमो नास्ति त्रैलोक्येषु शिवात्परः ।।५७।।\nमनःस्वरूपो ब्रह्मा मे ज्ञानरूपो महेश्वरः ।।\nबुद्धिर्भगवती दुर्गा मूलप्रकृतिरीश्वरी ।। ५८ ।।\nनिद्रादयः शक्तयो यास्ताः सर्वाः प्रकृतेः कलाः ।।\nवागधिष्ठातृदेवी या सा स्वयं च सरस्वती ।।५९।।\nमम कल्याणाधिदेवो हर्षरूपो गणेश्वरः ।।\nपरमार्थः स्वयं धर्मो मम भक्तो हुताशनः ।। 4.36.६० ।।\nसर्वैश्वर्याधिदेवी मे सर्वगोलोकवासिनः ।।\nप्राणाधिष्ठातृदेवी त्वं सदा प्राणाघिका मम ।। ६१ ।।\nगोपाङ्गनास्तव कला अत एव मम प्रियाः ।।\nमल्लोमकूपजा गोपाः सर्वे गोलोकवासिनः ।। ६२ ।।\nतेजःस्वरूपः सूर्यश्च प्राणा मे वायवः स्मृताः ।।\nजलाधिदेवो वरुणः पृथिवी मे मलोद्भवा ।। ६३ ।।\nमम शून्यो महाकाशो मदनो मानसोद्भवः ।।\nइन्द्रादयः सुराः सर्वे मत्कलांशांशसंभवाः ।। ६४ ।।\nएतानि सृष्टिबीजानि महदादीनि चैव हि ।।\nसर्वेषां बीजरूपोऽहं स्वयमात्मा निराश्रयः ।। ६५ ।।\nजीवो मे प्रतिबिम्बश्च कर्मभोगाधिकारकः ।।\nअहं साक्षी निरीहश्च न भोगी सर्वकर्मसु ।। ६६ ।।\nभक्तध्यानार्थदेहोऽयं मम स्वेच्छामयस्य च ।।\nप्रकृतिः पुरुषोऽहं च एक एव परात्परः ।। ६७ ।।\nइत्येवं कथितं राधे शिवदर्पविमोचनम् ।।\nसृष्टिबीजं च शृणु मे पार्वतीदर्पमोचनम् ।।६८।।\nश्रीनारायण उवाच ।।\nइत्युक्तवन्तं श्रीकृष्णं परमात्मानमीश्वरम् ।।\nपप्रच्छ राधिका देवी निगूढमभिवाञ्छितम् ।। ६९ ।।\nश्रीराधिकोवाच ।।\nभगवन्सर्वतत्त्वज्ञ सर्वबीज सनातन ।।\nवद मे वाञ्छितं प्रश्नं सर्वसंदेहभञ्जनम् ।। 4.36.७० ।।\nसर्वज्ञानाधिदेवश्च शंकरः सर्वतत्त्ववित् ।।\nमृत्युंजयः कालकालो भगवांस्त्वत्समो महान् ।।७१।।\nकथं विभूतिगात्रश्च पञ्चवक्त्रस्त्रिलोचनः ।।\nदिगम्बरो जटाधारी नागसंघातभूषणः ।। ७२ ।।\nवृषेणाटति देवेन्द्रो विहाय वरवाहनम् ।।\nन बिभर्ति कथं रत्नसारनिर्माणभूषणम् ।।७३।।\nवह्निशुद्धांशुकं त्यक्त्वा धत्ते शार्दूलचर्मकम् ।।\nधत्ते धत्तूरकुसुमं पारिजातं विहाय च ।।७४।।\nनास्ति रत्नकिरीटेच्छा जटायां प्रीतिरुत्तमा ।।\nदिव्यलोकं परित्यज्य श्मशानेषु स्पृहा विभोः ।। ७५ ।।\nचन्दनागुरुकस्तूरीसुगंधिकुसुमानि च ।।\nत्यक्त्वा स्पृहा बिल्वपत्रे बिल्वकाष्ठानुलेपने।।७६।।\nएतद्वेदितुमिच्छामि व्यासेन कथय प्रभो ।।\nश्रोतुं कौतूहलं नाथ वर्द्धते मे मनःस्पृहा ।। ७७ ।।\nराधिकावचनं श्रुत्वा प्रहस्य मधुसूदनः।।\nकथां कथितुमारेभे कृत्वा राधां स्ववक्षसि ।। ७८ ।।\nश्रीकृष्ण उवाच ।।\nयुगषष्टिसहस्राणि तपः कृत्वा महेश्वरः ।।\nविरराम पूर्णतमो ध्यात्वा मां मनसा मुदा ।।७९।।\nएतस्मिन्नन्तरे मां च ददर्श पुरतः स्थितम् ।।\nअतीव कमनीयाङ्गं किशोरं श्यामसुन्दरम्।। ।।4.36.८०.।।\nअहोनिर्वचनीयं च दृष्ट्वा रूपमनुत्तमम् ।।\nन बभूव वितृष्णश्च लोचनाभ्यां त्रिलोचनः ।। ८१ ।।\nपश्यन्निमेषरहित इति मत्वा स्वमानसे ।।\nभक्त्युद्रेकान्महाभक्तो रुरोद प्रेमविह्वलः ।। ८२ ।।\nसहस्रवदनोऽनन्तो भाग्यवांश्च चतुर्मुखः ।।\nबहुभिर्लोचनैर्दृष्ट्वा तुष्टाव बहुभिर्मुखैः ।। ८३ ।।\nपश्यामि किं वा किं स्तौमि संप्राप्य नाथमीदृशम् ।।\nआस्यैकेन लोचनाभ्यां चतुर्द्धा स पुनः पुनः ।। ८४ ।।\nस्व मानसे कुर्वतीदं शंकरे च तपस्विनि ।।\nतद्बभूव चतुर्वक्त्रं पूर्वेण सह पञ्चमम् ।। ८५ ।।\nएकैकवक्त्रं शुशुभे लोचनैश्च त्रिभिस्त्रिभिः।\nबभूव तेन तन्नाम पञ्चवक्त्रस्त्रिलोचनः ।। ८६ ।।\nस्तवनादधिकप्रीतिः शिवस्य दर्शने मम ।।\nतेनाधिकानि तस्यैवं बभूवुर्लोचनानि च।। ।। ८७ ।।\nचक्षूंषि गुणरूपाणि तस्य ब्रह्मस्वरूपिणः ।।\nसत्त्वं रजस्तम इति तस्य हेतुं निशामय ।। ८८ ।।\nसत्त्वांशेन दृशा शंभुः पश्यन्पाति च सात्त्विकान् ।।\nराजसेन राजसिकांस्तामसेन च तामसान् ।। ८९ ।।\nचक्षुषस्तामसात्पश्चाल्ललाटस्थाद्धरस्य च ।।\nसंहारकाले संहर्तुरग्निराविर्भवेत्क्रुधा ।। 4.36.९० ।।\nकोटितालप्रमाणश्च सूर्यकोटिसमप्रभः ।।\nलेलिहानो दीर्घशिखस्त्रैलोक्यं दग्धुमीश्वरः ।।९१।।\nविभूतिगात्रः स विभुः सतीसंस्कारभस्मना ।।\nधत्ते तस्या अस्थिमालां प्रेमभावेन भस्म च ।। ९२ ।।\nस्वात्मारामो यद्यपीशस्तथाऽपि पूर्णमब्दकम् ।।\nसतीशवं गृहीत्वा च भ्रामंभ्रामं रुरोद ह ।। ९३ ।।\nप्रत्यङ्गं चापि तस्याश्च पपात यत्र यत्र ह ।।\nसिद्धपीठस्तत्र तत्र बभूव मन्त्रसिद्धिकृत् ।। ९४ ।।\nतदा शवावशेषं च कृत्वा वक्षसि शंकरः ।।\nपपात मूर्च्छितो भूत्वा सिद्धिक्षेत्रे च राधिके ।।९५।।\nतदा गत्वा महेशं तं कृत्वा क्रोडे प्रबोध्य च ।।\nअददां दिव्यतत्त्वं च तस्मै शोकहरं परम्।।९६।।\nतदा शिवश्च संतुष्टः स्वं लोकं च जगाम ह ।।\nमूर्त्यन्तरेण कालेन तां संप्राप प्रियां सतीम् ।। ९७ ।।\nदिव्यस्रग्धारियोगेन नेच्छा नित्ये परे विभोः ।।\nजटां तपस्याकालीनां धत्तेऽद्यापि विवेकतः ।।९८।।\nन चेच्छा केशसंस्कारे स्वाङ्गवेषेण योगिनः ।।\nसमता चन्दने पङ्के लोष्टे रत्ने मणीश्वरे।।९९।।\nगरुडद्वेषिणो नागाः शंकरं शरणं ययुः ।।\nबिभर्ति कृपया स्वाङ्गे तानेव शरणागतान्।।4.36.१००।।\nवाहनं वृषरूपोऽहमन्यस्तं वोढुमक्षमः ।।\nत्रिपुरस्य वधे पूर्वं मत्कलांशसमुद्भवः ।।१।।\nपारिजातादिकं पुष्पसुगन्धि चन्दनादिकम्।।\nमयि संन्यस्य तेष्वेवं प्रीतिर्नास्ति कदाचन।।२।।\nधत्तूरे तत्सदा प्रीतिर्बिल्वपत्रानुलेपने ।।\nगन्धहीने सुगन्धे च योगीष्टे व्याघ्रचर्मणि ।।३।।\nदिव्यलोके दिव्यतल्पे जनतायां न तन्मनः।।\nश्मशानेऽतीवरहसि ध्यायते मामहर्निशम्।।४।।\nआब्रह्मस्तम्बपर्यन्तं समं च मन्यते शिवः।।\nममानिर्वचनीयेऽत्र रूपे तन्मग्नमानसम्।।५।।\nब्रह्मणः पतनेनापि शूलपाणेः क्षणो भवेत् ।।\nतस्यायुषः प्रमाणं च नाहं जानामि का श्रुतिः।।६।।\nज्ञानं मृत्युंजयः शूलं धत्ते मत्तेजसा समम् ।।\nविना मया न कश्चित्तं शंकरं जेतुमीश्वरः ।। ७ ।।\nशंकरः परमात्मा मे प्राणेभ्योऽपि परः शिवः।।\nत्र्यम्बके मन्मनः शश्वन्न प्रियो मे भवात्परः ।। ८ ।।\nब्रह्माण्डनिकरं छन्नं मया मन्मायया सदा ।।\nस कम्पति हरं शश्वन्न च तं मोहितुं क्षमः ।।९।।\nन संवसामि गोलोके वैकुण्ठे तव वक्षसि ।।\nसदा शिवस्य हृदये निबद्धः प्रेमपाशतः ।।4.36.११०।।\nस्वरसिद्धं सुतानेन पञ्चवक्त्रेण शंकरः ।।\nशश्वद्गायति मद्गाथां तेनाहं तत्समीपतः ।।११।।\nस्रष्टुं शक्तो हि नष्टुं च भ्रूभङ्गलीलयाऽपि यः।।\nब्रह्माण्डनिकरं योगान्न योगी शंकरात्परः ।।१२।।\nदिव्यज्ञानेन यः स्रष्टुं नष्टुं भ्रूभङ्गलीलया ।।\nमृत्युं कालादिकं भक्तो न ज्ञानी शंकरात्परः ।। १३।।\nमम भक्तिं च दास्यं च मुक्तिं च सर्वसंपदः।।\nसर्वसिद्धिं दातुमीशो न दाता शंकरात्परः ।।१४।।\nपञ्चवक्त्रेण मन्नाम यो हि गायत्यहर्निशम् ।।\nमद्रूपं ध्यायते शश्वन्न भक्तः शंकरात्परः ।। १५ ।।\nअहं सुदर्शनं शंभुस्तेजसा च वयं समाः ।।\nब्रह्मा स्रष्टा च योगेन नास्माभिस्तेजसा समः ।।१६।।\nइत्येवं कथितं सर्वे शंकरस्य यशोऽमलम् ।।\nतथाऽप्यस्य दर्पभङ्गं किं भूयः श्रोतुमिच्छसि ।।११७।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे श्रीकृष्णकृतशंकरप्रशंसा नाम षट्त्रिंशोऽध्यायः ।।३६।।"
  }
]
[
  {
    "text": "।। नारद उवाच ।। ।।\nश्रुतं किमद्भुतं ब्रह्मन् हरेश्चरितमङ्गलम् ।।\nविशेषतस्तव मुखे ह्यतीव सुमनोहरम् ।। १ ।।\nमृतायां मुनिकन्यायां शापाद्दुर्वाससो मुनेः ।।\nकिं चकार समागत्य तन्मे ब्रूहि तपोधन ।। २ ।।\n।। श्रीनारायण उवाच ।। ।।\nसरस्वतीनदीतीरे तपस्यां कुर्वतो मुनेः ।।\nपपात धौतमूर्ध्वाच्च धार्यमाणं च वायुना ।। ३ ।।\nपृथिव्यां पतिते वस्त्रे तपस्त्यक्त्वा मुनीश्वरः ।।\nध्यानेन बुबुधे सर्वं कन्यासंबन्धि संकटम्।।४।।\nजगाम शोकाविष्टोऽपि तूर्णं जामातुराश्रमम्।।\nसिषेच पृथिवीरेणूच्छश्वन्नयनबिन्दुना ।।५।।\nगत्वाऽऽलयसमीपं च विप्रः कातरमानसः ।।\nहे वत्से कन्दलीत्येवमुवाच च पुनःपुनः।। ।। ६ ।।\nश्वशरस्य स्वरं ज्ञात्वा दुर्वासा भयविह्वलः ।।\nबहिर्बभूव शीघ्रं च पपात चरणाम्बुजे ।। ७ ।।\nप्रणम्य श्वशुरं शोकाद्विललाप भृशं पुनः ।।\nप्रवृत्तिं कथयामास मूलतो मुनिसत्तमम् ।। ८ ।।\nश्रुत्वा वार्तां शुचाऽऽविष्टः पपात धरणीतले ।।\nमूर्च्छामाप महाज्ञानी निश्चेष्टो हि यथा मृतः ।। ९ ।।\nमृतं दृष्ट्वा स दुर्वासा मुने मनसि संकटम् ।।\nचेतनां कारयामास प्रयत्नेन महामुनेः ।। 4.25.१० ।।\nसंप्राप्य चेतनां शीघ्रमुवाच तं पुरः स्थितम् ।।\nजामातरं शोकयुतं भीतं प्रणतकन्धरम् ।। ११ ।।\nमहाशोकादश्रुपूर्णं रक्तपङ्कजलोचनम् ।।\nकोपात्कम्पितवाञ्छश्वत्संत्रस्तः स्फुरिताधरः ।। १२ ।।\nऔर्व उवाच ।।\nअये ब्रह्मन्नत्रिवंश पौत्रस्त्वं जगतीपतेः ।।\nस्वल्पदोषे बहुतरः कृतो दण्डस्त्वया कथम् ।।१३।।\nत्वज्जन्म शंकरांशेन शिष्यस्तस्य जगद्गुरोः ।।\nवेदवेदाङ्गविज्ञश्च सर्वज्ञो गुणवान्स्वयम् ।। १४ ।।\nअनसूया महासाध्वी कमलांशा तव प्रसूः ।।\nन जाने केन दोषेण तव चैतादृशी मतिः ।। १५ ।।\nगुणवाञ्जनको यस्य माता गुणवती सती ।।\nतयोः पुत्रो दयाहीनो गतिः सूक्ष्मा श्रुतेरहो ।। १६ ।।\nमम प्राणाधिका कन्या मुदा त्वयि समर्पिता।।\nमहागुणान्विता स्वल्पदोषेण परिमिश्रिता ।। १७ ।।\nवाग्दुष्टायाश्च दण्डो हि परित्यागः श्रुतौ श्रुतः ।।\nत्वया क्रोधाद्यदि त्यक्ता पित्रा यत्नेन पालिता ।।१८।।\nमदपत्यं स्वल्पदोषे यतो भस्मीकृतं त्वया ।।\nपराभवस्तव महान्भविष्यति न संशयः ।। १९ ।।\nमहतां क्षुद्रजन्तूनां सर्वेषां जीविनां सदा ।।\nस्रष्टा पाता च शास्ता च भगवान्करुणानिधिः ।। 4.25.२० ।।\nइत्युक्त्वा च मुनिश्रेष्ठो विलप्य च पुनः पुनः ।।\nहेऽम्ब वत्से ह्ययीत्युक्त्वा जगाम स्वालयं रुषा ।।२१।।\nगते मुनीन्द्रे दुर्वासा विललाप भृशं पुनः ।।\nज्ञानेन विस्मृतः शोको बभूव द्विगुणः पुनः ।। २२ ।।\nशोकानलो हि कालेन विच्छिन्नो ज्ञानभस्मना ।।\nबन्धुदर्शनशुष्केन्धदानेन वर्धते पुनः ।। ।। २३ ।।\nस्मारंस्मारं प्रियां तत्र विलप्य च पुनःपुनः ।।\nबोधयित्वा स्वमात्मानं तपस्यायां मनो दधौ ।। २४ ।।\nइत्येवं कथितं सर्वं मुनेः शापस्य कारणम् ।।\nबभूव तस्य कालेन दुःसहश्च पराभवः ।। २५ ।।\nनारद उवाच ।।\nदुर्वासाः शंकरस्यांशः शिवतुल्यश्च तेजसा ।।\nतेजस्वी को महानेव चकार तत्पराभवम् ।। २६ ।।\nश्रीनारायण उवाच ।।\nअम्बरीषो हि राजेन्द्रः सूर्यवंशसमुद्भवः ।।\nश्रीकृष्णचरणाम्भोजे तन्मनाः संततं मुने ।। २७ ।।*\nन राज्येषु न भार्यासु न पुत्रेषु प्रजासु च ।।\nन संपत्सु क्षणं चित्तं पुण्यकर्मार्जिंतासु च ।। २८ ।।\nध्यायतेऽहर्निशं धर्मी स्वन्ते ज्ञाने हरिं मुदा ।।\nमहाजितेन्द्रियः शान्तो विष्णुव्रतपरायणः ।। २९ ।।\nएकादशी व्रतरतः कृष्णपूजासु तत्परः ।।\nसर्वकर्मस्वलिप्तश्च कर्ता कृष्णार्पितेषु च ।।4.25.३०।।\nसुतीक्ष्णं षोडशारं च हरेश्चक्रं सुदर्शनम् ।।\nतेजसा हरितुल्यं च सूर्यकोटिसमप्रभम् ।। ३१ ।।\nब्रह्मादिभिः स्तूयमानं पूजितं च सुरासुरैः ।।\nप्रभुणा रक्षितं शश्वद्रक्षायै नृपसन्निधौ ।। ।। ३२ ।।\nएकादशीव्रतं कृत्वा द्वादशीदिवसे सति ।।\nस्नात्वा विधाय पूजां च कालेन विधिपूर्वकम् ।।३३।।\nदत्त्वा दानं ब्राह्मणेभ्यः सुवर्णरजतादिकम् ।।\nब्राह्मणान्भोजयित्वा च भोजनार्थमुवास ह ।। ३४ ।।\nएतस्मिन्नन्तरे विप्रस्तपस्वी क्षुधितो मुने ।।\nदण्डी छत्री शुक्लवासा बिभ्रत्तिलकमुत्तमम् ।। ३५ ।।\nजटिलोऽतिकृशस्त्रस्तः शुष्ककण्ठोष्ठतालुकः ।।\nतत्राजगाम भगवान्दुर्वासा नृपतेः पुरः ।। ३६ ।।\nस च दृष्ट्वा मुनीन्द्रं तमुत्थाय च प्रणम्य च ।।\nदत्त्वा पाद्यं च संप्रीत्या स्वर्णसिंहासनं ददौ ।। ३७ ।।\nतस्मै दत्त्वा ऽऽशिषं विप्रः समुवास सुखासने ।।\nपप्रच्छ राजा तं प्रीतः काऽऽज्ञा ते वद कामितम् ।। ३८ ।।\nनृपेन्द्रवचनं श्रुत्वा तमुवाच महामुनिः।।\nबुभुक्षितस्य मे राजन्देह्यन्नं विधिपूर्वकम्।।३९।।\nकिंत्वघमर्षणमन्त्रं तु जप्त्वाऽऽयाम्यचिरेण वै ।।\nक्षणं प्रतीक्षतां राजन्नित्युक्त्वा च गतो मुनिः ।। 4.25.४० ।।\nगते विप्रे तु राजर्षिश्चिन्तां प्राप दुरत्ययाम् ।।\nविलोक्य विगतप्रायां द्वादशीं भयसंयुतः ।। ४१ ।।\nएतस्मिन्नन्तरे तत्र समायान्तं गुरुं मुदा ।।\nनत्वा निवेद्य सर्वं तु नृपतिः समुवाच ह ।। ४२ ।।\nनायाति मुनिशार्दूलः प्रयाति द्वादशी तिथिः ।।\nसंकटेऽस्मिन्विधेयं च विविच्य विधिपूर्वकम् ।।\nशीघ्रं वद मुनिश्रेष्ठ भद्राभद्रं च मामिति ।। ४३ ।।\nश्रुत्वा नृपोक्तिं त्वरितमुवाच मुनिपुंगवः ।।\nहितं तथ्यं च वेदोक्तं परिणामसुखावहम् ।। ४४ ।।\nवशिष्ठ उवाच ।।\nद्वादश्यां समतीतायां त्रयोदश्यां तु पारणम् ।।\nउपवासफलं हत्वा व्रतिनं हन्ति निश्चितम् ।। ४५ ।।\nब्रह्महत्यासमं पापं भवेत्तस्य श्रुतौ श्रुतम्।।\nभक्ष्यद्रव्यं सुरातुल्यमित्याह कमलोद्भवः ।।४६।।\nन भोजयित्वा मूढश्चेदतिथिं समुपस्थितम् ।।\nस त्रस्तः क्षुधितो भुङ्क्ते कुम्भीपाके व्रजेद्धुवम्।।४७।।\nशतवर्षं तत्र तिष्ठन्नरश्चाण्डालतां व्रजेत् ।।\nव्याधियुक्तो दरिद्रश्च भवेज्जन्मनि जन्मनि ।। ४८ ।।\nअतोऽतिसूक्ष्मं किं ब्रूमोऽधुना परम संकटे ।।\nरक्षां कुरु द्वयोर्धर्मं समालोक्य  वदामि ते ।।४९।।\nउपवासफलं रक्ष कृष्णस्य चरणोदकम् ।।\nभुक्त्वा शीघ्रमपो राजंस्तद्भक्षणमभक्षणम् ।।4.25.५०।।\nइत्युक्त्वा ब्रह्मणः पुत्रो विरराम महामुने ।।\nबुभुजे तज्जलं किंचित्कृष्णपादाम्बुजं स्मरन्।।५१।।\nएतस्मिन्नन्तरे ब्रह्मन्नाजगाम मुनीश्वरः ।।\nचिच्छेद कोपात्सर्वज्ञः स्वजटां नृपतेः पुरः ।। ५२ ।।\nततः समुत्थितः शीघ्रं पुरुषोऽग्निशिखोपमः ।।\nखड्ग हस्तो महाभीमो राजेन्द्रं हन्तुमुद्यतः ।।५३।।\nहरेश्चक्रं च तं दृष्ट्वा सूर्यकोटिसमप्रभम्।।\nचिच्छेद कृत्यापुरुषं ब्राह्मणं छेत्तुमुद्यतम् ।।५४।।\nदृष्ट्वा सुदर्शनं विप्रो दुद्राव भयविह्वलः ।।\nद्विजः पश्चात्तं ददर्श ज्वलदग्निशिखोपमम् ।। ५५ ।।\nब्रह्माण्डक्रमणं कृत्वा निर्विण्णोऽति भयाकुलः ।।\nतं च मत्वा जगन्नाथं ब्रह्माणं शरणं ययौ ।। ५६ ।।\nत्राहित्राहीत्येवमुक्त्वा विवेश ब्रह्मणः सभाम् ।।\nउत्थाय ब्रह्मा विप्रेन्द्रं पप्रच्छ कुशलं मुने ।। ५७ ।।\nसर्वं स कथयामास वृत्तान्तं मूलतो विधिम् ।।\nश्रुत्वा ब्रह्मा निशश्वास तमुवाच भयाकुलः ।। ५८ ।।\nब्रह्मोवाच ।।\nहरिदासं वत्स शप्तुं गतोऽसि कस्य तेजसा ।।\nरक्षिता यस्य भगवांस्तं को हन्ता जगत्त्रये ।। ५९ ।।\nक्षुद्राणां महतां चैव भक्तानां रक्षणाय च ।।\nररक्ष संततं चक्रं श्रीहरिर्भक्तवत्सलः ।। 4.25.६० ।।\nयो मूढो वैष्णवं द्वेष्टि विष्णुप्राणसमं द्विज ।।\nतस्य संहारकर्तारं संहर्तुमीश्वरो हरिः ।।६१।।\nशीघ्रं स्थानान्तरं  गच्छ वत्स त्राणं न वाऽधुना ।।\nअन्यथा त्वां मया सार्धं हनिष्यति सुदर्शनम् ।। ६२ ।।\nकिं ब्रह्मलोकं ब्रह्माण्डं दग्धुं शक्तं क्षणेन यत् ।।\nतेजसा विष्णुतुल्यं यत्केनान्येन निवार्यते ।। ६३ ।।\nब्रह्मणो वचनं श्रुत्वा ततो दुद्राव ब्राह्मणः ।।\nत्रस्तो जगाम कैलासं शंकरं शरणं भिया ।। ६४ ।।\nकृपानिधान मां रक्षेत्युवाच शंकरं भिया ।।\nन  प्रच्छ कुशलं सर्वज्ञो ब्राह्मणं शिवः ।। ६५ ।।\nउवाच दीनदीनेशः संहर्ता जगतां क्षणात् ।।\nस्थिरो भव द्विजश्रेष्ठ मदीयं वचनं शृणु ।। ६६ ।।\nशंकर उवाच ।।\nपौत्रस्त्वं जगतां धातुरत्रेश्च तनयो मुने ।।\nवेदज्ञाताऽसि सर्वज्ञ मूर्खतुल्यं तु कर्म ते ।। ६७ ।।\nवेदेषु च पुराणेषु सेतिहासेषु सर्वतः ।।\nनिरूपितो यः सर्वेशस्तं न जानासि मूढवत् ।। ६८ ।।\nअहं ब्रह्मा च इन्द्रश्च आदित्या वसवस्तथा ।।\nधर्मेन्द्रौ च सुराः सर्वे मुनीन्द्रा मनवस्तथा ।।६९।।\nआविर्भूतास्तिरोभूता यस्य भ्रूभङ्गलीलया ।।\nतस्य प्राणाधिकं भक्तं हंसि त्वं कस्य तेजसा ।। 4.25.७० ।।\nअहं ब्रह्मा च कमला दुर्गा वाणी च राधिका ।।\nन हि भक्तात्पराः प्रेम्णा भक्ताश्च सर्वतः प्रियाः ।।७१।।\nक्षुद्रांश्च महतो भक्ताञ्छश्वद्रक्षति यत्नतः ।।\nसर्वान्तरात्मा भगवांश्चक्रेण दुःसहेन च ।। ।। ७२ ।।\nनियुज्य चक्रं दुर्वार्यं स्वात्मतुल्यं च तेजसा ।।\nतथाऽपि न प्रतीतिश्च स्वयं गच्छति रक्षितुम् ।। ७३ ।।\nस्वकीयगुण नाम्नां च श्रवणादतिसंभ्रमः ।।\nभक्तसङ्गे भ्रमत्येव छायेव सततं हरिः ।। ७४ ।।\nकान्ता प्राणाधिका शश्वन्न हि कोऽपि ततोऽधिकः ।।\nभक्तान्द्वेष्टि स्वयं सा चेत्तूर्णं त्यजति तां प्रभुः ।। ७५ ।।\nसर्वेषां च प्रिया विप्राः स्वशरीरादपि द्विज ।।\nब्राह्मणेभ्यः प्रिया भक्ताः प्राणेभ्यश्च हरेरपि ।। ७६ ।।\nईश्वरस्य प्रियः को वाऽप्रियः को वा जगत्त्रये ।।\nयः शिष्टस्तं भजेच्छश्वद्ध्यायते सततं सदा ।। ७७ ।।\nमहति प्रलये ब्रह्मन्ब्रह्मण्डौघे जलप्लुते ।।\nन तत्र नाशो भक्तानां सर्वेषां च भविष्यति ।। ७८ ।।\nभज ब्राह्मण गोविन्दं स्मर तस्य पदाम्बुजम् ।।\nसर्वापदो विनश्यन्ति श्रीहरेः स्मरणादपि ।। ७९ ।।\nव्रज शीघ्रं च वैकुण्ठं वैकुण्ठः शरणं तव ।।\nदास्यत्येवाभयं तुभ्यं करुणासागरो विभुः ।। 4.25.८० ।।\nएतस्मिन्नन्तरे व्याप्तं कैलासं चक्रतेजसा ।।\nयथा च सूर्यकिरणैः सुप्रदीप्तं महीतलम् ।। ८१ ।।\nदग्धा ज्वालाकरालैश्च सर्वे कैलासवासिनः ।।\nत्राहि त्राहीत्येवमुक्त्वा शंकरं शरणं ययुः ।। ८२ ।।\nदृष्ट्वा चक्रं दुर्विषहं शंकरः करुणानिधिः ।।\nपार्वत्या सह संप्रीत्या ब्राह्मणायाशिषं ददौ ।। ८३ ।।\nतेजः सत्यं तपः सत्यं यदि चेच्चिरसंचितम् ।।\nकृतापराधो भीतश्च द्विजो भवतु विज्वरः ।। ८४ ।।\nपार्वत्युवाच ।।\nयत्प्रभोर्मम पुण्येषु ब्राह्मणः शरणागतः ।।\nममाशिषा महाभीत्या शीघ्रं भवतु विज्वरः ।। ८५।।\nइत्येवमुक्त्वा कृपया विरराम शिवा शिवः ।।\nमुनिः प्रणम्य देवेशं वैकुण्ठं शरणं ययौ ।। ८६ ।।\nगत्वा वैकुण्ठभवनं मनोयायी मुनीश्वरः ।।\nदृष्ट्वा सुदर्शनं पश्चाद्विवेशान्तःपुरं हरेः ।। ८७ ।।\nददर्श श्रीहरिं विप्रो रत्नसिंहासनस्थितम् ।।\nशङ्खचक्रगदापद्मधरं पीताम्बरं परम् ।। ८८ ।।\nश्यामं चतुर्भुजं शान्तं लक्ष्मीकान्तं मनोहरम् ।।\nरत्नालंकारशोभाढ्यं रत्नमालाविभूषितम् ।। ८९ ।।\nईषद्धास्यप्रसन्नास्यं भक्तानुग्रहकातरम् ।।\nसद्रत्नसाररचितं किरीटोज्ज्वलशेखरम् ।। 4.25.९० ।।\nपार्षदप्रवरेन्द्रैश्च सेवितं श्वेतचामरैः ।।\nपद्मासेवितपादाब्ज सरस्वत्या स्तुतं पुरः ।। ९१ ।।\nसुनन्दनन्दकुमुदप्रचण्डादिभिरावृतम् ।।\nगुणानुवादं गायन्तं तन्त्रैः पश्यन्तमीप्सितम् ।। ९२ ।।\nएवंभूतं प्रभुं दृष्ट्वा दण्डवत्प्रणनाम च ।।\nतुष्टाव सामवेदोक्तस्तोत्रेण परमेश्वरम् ।। ९३ ।।\n।। दुर्वासा उवाच ।। ।।\nत्राहि मां कमलाकान्त त्राहि मां करुणानिधे ।।\nदीनबन्धोऽतिदीनेश करुणासागर प्रभो ।। ९४ ।।\nवेदवेदाङ्गसंस्रष्टुर्विधातुश्च स्वयं विधे ।।\nमृत्योर्मृत्युः कालकाल त्राहि मां संकटार्णवे ।। ९५ ।।\nसंहारकर्तुः संहारः सर्वेशः सर्वकारणः ।।\nमहाविष्णुतरोर्बीजं रक्ष मां भवसागरे ।। ९६ ।।\nशरणागतशोकार्तभयत्राणपरायण ।।\nभगवन्नव मां भीतं नारायण नमोऽस्तु ते ।। ९७ ।।\nवेदेष्वाद्यं च यद्वस्तु वेदाः स्तोतुं न च क्षमाः ।।\nसरस्वती जडीभूता किं स्तुवन्ति विपश्चितः ।। ।। ९७ ।।\nशेषः सहस्रवक्त्रेण यं स्तोतुं जडतां व्रजेत् ।।\nपञ्चवक्त्रो जडीभूतो जडीभूतश्चतुर्मुखः ।। ९९ ।।\nश्रुतयः स्मृतिकर्तारो वाणी चेत्स्तोतुमक्षमा ।।\nकोऽहं विप्रश्च वेदज्ञः शिष्यः किं स्तौमि मानद ।। 4.25.१०० ।।\nमनूनां च महेन्द्राणामष्टाविंशतिमे गते ।।\nदिवानिशं यस्य विधेरष्टोत्तरशतायुषः ।। १०१ ।।\nतस्य पातो भवेद्यस्य चक्षुरुन्मीलनेन च ।।\nतमनिर्वचनीयं च किं स्तौमि पाहि मां प्रभो ।। १०२ ।।\nइत्येवं स्तवनं कृत्वा पपात चरणाम्बुजे ।।\nनयनाम्बुजनीरेण सिषेच भयविह्वलः ।।१०३।।\nदुर्वाससा कृतं स्तोत्रं हरेश्च परमात्मनः ।।\nपुण्यदं सामवेदोक्तं जगन्मङ्गलनामकम् ।। १०४ ।।\nयः पठेत्संकटग्रस्तो भक्तियुक्तश्च संयतः ।।\nनारायणस्तं कृपया शीघ्रमागत्य रक्षति ।। १०५ ।।\nराजद्वारे श्मशाने च कारागारे भयाकुले ।।\nशत्रुग्रस्ते दस्युभीतौ हिंस्रजन्तुसमन्विते ।। ।। १०६।।\nवेष्टिते राजसैन्येन मग्ने पोते महार्णवे।।\nस्तोत्रस्मरणमात्रेण मुच्यते नात्र संशयः ।। १०७ ।।\nइति श्रीब्रह्मवैवर्ते दुर्वाससा कृतं श्रीकृष्णस्तोत्रं समाप्तम् ।।\nनारायण उवाच ।।\nमुनेश्च स्तवनं श्रुत्वा भगवान्भक्तवत्सलः ।।\nप्रहस्योवाच मधुरं पीयूषवृष्टिवन्मुदा ।। १०८ ।।\nश्रीभगवानुवाच ।।\nउत्तिष्ठोत्तिष्ठ भद्रं ते भविष्यति वरेण मे ।।\nकिं तु मे वचनं नित्यं शृणु सत्यं सुखावहम् ।। १०९ ।।\nअन्येषां च भवेज्ज्ञानं श्रुत्वा शास्त्रं सतां मुखात् ।।\nस्वमूर्तिमन्ति शास्त्राणि भवेत्सन्तश्चरन्ति हि ।। 4.25.११० ।।\nकर्म वेदविरुद्धं च सर्वेषामतिगर्हितम् ।।\nकरोति विद्वांश्चेज्ज्ञात्वा स च जीवन्मृताधिकः ।। १११ ।।\nपुराणेषु च वेदेषु चेतिहासेषु ब्राह्मण ।।\nवैष्णवानां च महिमा श्रुतः सर्वैश्च सर्वतः ।।११२।।\nअहं प्राणा वैष्णवानां मम प्राणाश्च वैष्णवाः ।।\nतानेव द्वेष्टि यो मूढो ममासूनां च हिंसकः ।। ११३ ।।\nपुत्रान्पौत्रान्कलत्रांश्च राज्यं लक्ष्मीं विहाय च ।।\nध्यायन्ते सततं ये मां को मे तेभ्यः परः प्रियः ।। ।। ११४ ।।\nपरा भक्तान्न मे प्राणा न च लक्ष्मीर्न शङ्करः ।।\nन भारती न च ब्रह्मा न दुर्गा न गणेश्वरः ।। ११५ ।।\nन ब्राह्मणा न वेदाश्च न वेदजननी परा ।।\nन गोपी न च गोपाला न राधा प्रणतः प्रियाः ।।११६।।\nइत्येवं कथितं सर्वं सत्यं सारं च वास्तवम् ।।\nन प्रशंसापरं तेषां ते च प्राणाधिकाः प्रियाः ।। ११७ ।।\nमां द्विषन्ति च ये मूढा ज्ञानहीनाश्च वञ्चिताः ।।\nआत्मानं ये न जानन्ति ते यान्ति निरयं चिरम् ।।११८।।\nये द्विषन्ति च मद्भक्तान्प्राणानामधिकं प्रियान्।।\nतेषां शास्ता त्वहं तूर्णं परत्र निरयं चिरम् ।। ११९ ।।\nप्रभावोऽहं च सर्वेषामीश्वरः परिपालकः।।\nन  च व्यापी स्वतन्त्रोऽहं भक्ताधीनो दिवानिशम्।।4.25.१२०।।\nगोलोके वाऽथ वैकुण्ठे द्विभुजं च चतुर्भुजम् ।।\nरूपमात्रमिदं शश्वत्प्राणा मे भक्तसन्निधौ ।। १२१ ।।\nयदुक्तं भक्तदत्तं च भक्षणीयं च तन्मम ।।\nअभक्ष्यं द्रव्यमन्येन दत्तं चेदमृतोपमम् ।। १२२ ।।\nअंबरीषं नृपश्रेष्ठं निरीहं तमहिंसकम् ।।\nकथं हंसि दयाशीलं सर्वप्राणिहिते रतम् ।। १२३ ।।\nदयां कुर्वंति ये सन्तः सततं सर्वजन्तुषु ।।\nतान्द्विषन्ति च ये मूढास्तेषां हन्ताऽहमेव च ।।१२४।।\nभक्तानां हिंसकं शत्रुमहं रक्षितुमक्षमः।।\nअम्बरीषालयं गच्छ स त्वां रक्षितुमीश्वरः ।। १२५ ।।\nनारायण उवाच ।।\nइदं वाक्यं च तच्छ्रुत्वा ब्राह्मणो भयविह्वलः ।।\nविषण्णमानसस्तस्थौ स्मरन्कृष्णपदाम्बुजम् ।।१२६।।\nएतस्मिन्नन्तरे ब्रह्मा भवान्या सह शंकरः ।।\nधर्मश्चेन्द्रादयो देवा आजग्मुर्मुनिपुङ्गवाः।।। ।। १२७ ।।\nप्रणम्य तुष्टुवुः सर्वे परमात्मानमीश्वरम् ।।\nपुलकाञ्चितसर्वाङ्गा भक्तिनम्रात्मकंधराः ।। १२८ ।।\nब्रह्मोवाच ।।\nस्वात्मस्वरूप निर्लिप्त भक्तानुग्रहकातर ।।\nभक्तापराधजनकं रक्ष ब्राह्मणपुङ्गवम् ।। १२९ ।।\nमहादेव उवाच ।।\nदीनबन्धो जगन्नाथ नायं विप्रो जगद्बहिः ।।\nकृतापराधं दीनं च पाहीमं शरणागतम् ।। 4.25.१३० ।।\nपार्वत्युवाच ।।\nभक्त एवांबरीषस्ते न द्विजा न सुरा वयम् ।।\nसर्वेषामीश्वरस्त्वं च रक्ष विप्रं कृतागसम् ।। १३१ ।।\nधर्म उवाच ।।\nसर्वेषां जनकस्त्वं च पाता दण्डकृदीश्वरः।।\nशिशुहेतोः शिशुं हन्ति पितेत्येवं कुतः प्रभो ।। १३२ ।।\nइंद्र उवाच ।।\nकृपया समता शश्वत्सर्वेषु जीविषु प्रभो ।।\nअपराधफलं भूतमधुना पातुमर्हसि ।। १३३ ।।\nरुद्र उवाच ।।\nशान्तिं कर्तुं समुचितमुचितं सांप्रतं कुरु ।।\nकृतकुण्ठस्य मूलस्य पालनं कर्तुमर्हसि ।। १३४ ।।\nदिक्पाल उवाच ।।\nकृतापराधं विप्रं च छेत्तुमर्हसि न श्रुतौ ।।\nअपराधशमं कृत्वा सदा पाति सदीश्वरः ।। १३५ ।।\nग्रहा ऊचुः ।।\nयो द्वेष्टि वैष्णवं मूढस्तं रुष्टा सर्वदेवताः ।।\nपीडां कुर्मो वयं शश्वत्पश्चात्त्वं पातुमर्हसि ।। १३६ ।।\nमुनय ऊचुः ।।\nनाथ विप्रे पराभूते सर्वे जीवन्मृता वयम् ।।\nदण्डं विधातुमेकस्य भवेल्लज्जा स्वजातिषु ।। १३७ ।।\nअत्रिरुवाच ।।\nत्वयैव दत्तः पुत्रो मे क्रोधी त्वत्सेवकः सदा ।।\nन कं बिभेति त्रैलोक्ये तेजस्वी तेजसा तव ।। १३८ ।।\nलक्ष्मीरुवाच ।।\nक्षमापराधं भगवन् ब्राह्मणं शरणागतम् ।।\nस्तुवन्ति देव विप्राश्च न विप्रं हन्तुमर्हसि ।। १३९ ।।\nसरस्वत्युवाच ।।\nबोधयिष्यामि देवानां जनकं कामदं श्रुतिम् ।।\nभगवन्स्वामी सर्वेषां सर्वांश्च पातुमर्हसि ।। 4.25.१४० ।।\nपार्षदा ऊचुः ।।\nभवतः स्मृतिमात्रेण सर्वेषां सर्वमङ्गलम् ।।\nभवेत्सर्वापदो यान्ति पाहीमं शरणागतम् ।। १४१ ।।\nनर्तका ऊचुः ।।\nदारिद्र्यभंजन वयं भिक्षुकास्तव संततम् ।।\nभिक्षां नः सांप्रतं देहि परित्राणं द्विजस्य च ।। १४२ ।।\nएतेषां स्तवनं श्रुत्वा प्रभुः शरणवत्सलः ।।\nप्रहस्योवाच वचनं सर्वसन्तोषकारणम् ।। १४३ ।।\nश्रीभगवानुवाच ।।\nसर्वे शृणुत मद्वाक्यं नीतियुक्तं सुखावहम्।।\nविप्ररक्षां करिष्यामि युष्माकमाज्ञया ध्रुवम् ।।१४४।।\nकिं त्वयं यातु वैकुण्ठादम्बरीषालयं पुनः ।।\nकरोतु पारणं तत्र राज्ञः सुप्रीतये मुनिः ।। १४५ ।।\nविप्रस्तस्यातिथिर्भूत्वा निर्दोषं शप्तुमुद्यतः ।।\nसुदर्शनं तु तं रक्ष्यं ब्राह्मणं हन्तुमुद्यतम् ।।१४६।।\nपूर्णं वर्षमयं भीतो भ्रमत्येव भुवं मुदा ।।\nउपवासी स राजेन्द्रः सस्त्रीकश्च शुचाऽन्वितः ।।१४७।।\nततोऽहमुपवासी च भक्तोपवासकारणात् ।।\nस्तनान्धं बालकं दृष्ट्वा न भुङ्क्ते जननी यथा ।। १४८ ।।\nममाशिषा मुनिश्रेष्ठः सद्यो भवतु विज्वरः ।।\nपथि तत्रास्य हिंसां च मच्चक्रं न करिष्यति ।। १४९ ।।\nअहमेवाद्य निश्चिन्तः सुखं भोक्ष्यामि निश्चितम् ।।\nभक्तदत्तं च यद्वस्तु प्रीत्या कृत्वा सुधोपमम् ।।4.25.१५०।।\nलक्ष्मीदत्तं च यद्द्रव्यं न चाहं भोक्तुमीश्वरः ।।\nविना भक्तप्रदानेन न तृप्तिं दातुमीश्वरः ।। ।। १५१ ।।\nहे मुनीन्द्र महाप्राज्ञ गच्छ वत्स नृपालयम् ।।\nसर्वे देवाश्च देव्यश्च गच्छन्तु मुनयो गृहम् ।।१५२।।\nइत्युक्त्वा श्रीहरिस्तूर्णं ययौ स्वान्तःपुरं मुदा ।।\nययुः सर्वे मुदा युक्ताः प्रणम्य जगदीश्वरम् ।। १५३ ।।\nब्राह्मणश्च मनोयायी जगाम नृपमन्दिरम् ।।\nसुदर्शनं च तच्चक्रं सूर्यकोटिसमप्रभम् ।। १५४ ।।\nउपोष्य वत्सरं राजा शुष्ककण्ठोष्ठतालुकः ।।\nसिंहासनस्थः पुरतो ददर्श मुनिपुङ्गवम् ।। १५५ ।।\nउत्थाय संभ्रमात्सद्यः प्रणम्य सादरं मुदा ।।\nभोजयित्वा तु मिष्टान्नं ब्राह्मणं बुभुजे स्वयम् ।। १५६ ।।\nभुक्त्वा तुष्टो द्विजश्रेष्ठो युयुजे परमाशिषम् ।।\nजगाम स्वालयं तूर्णं प्रशशंस पुनःपुनः ।। १५७ ।।\nउवाच पथि विप्रेन्द्रो मनसा विस्मयाकुलः।।\nमाहात्म्यं दुर्लभमहो वैष्णवानामिति द्विजः ।। १५८ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे मुनिमो क्षणप्रस्तावो नाम पञ्चविंशोऽध्यायः ।। २५ ।।"
  }
]
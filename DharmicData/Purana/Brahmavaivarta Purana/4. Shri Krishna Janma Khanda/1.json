[
  {
    "text": "नारायणं नमस्कृत्य नरं चैव नरोत्तमम् ।।\nदेवीं सरस्वतीं व्यासं ततो जयमुदीरयेत् ।। १ ।।\nनारद उवाच ।। ।।\nश्रुतं प्रथमतो ब्रह्मन्ब्रह्मखण्डं मनोहरम् ।।\nब्रह्मणो वदनांभोजात्परमाद्भुतमेव च ।।१।।\nततस्तद्वचनात्तूर्णं समागत्य तवांतिकम् ।।\nश्रुतं प्रकृतिखण्डं च सुधाखंडात्परं वरम् ।। २ ।।\nततो गणपतेः खंडमखंडभवखंडनम् ।।\nन मे तृप्तं मनो लोलं विशिष्टं श्रोतुमिच्छति ।। ३ ।।\nश्रीकृष्णजन्मखंडं च जन्मादेः खंडनं नृणाम् ।।\nप्रदीपं सर्वतत्त्वानां कर्मघ्नं हरिभक्तिदम् ।। ४ ।।\nसद्यो वैराग्यजननं भवरोगनिकृंतनम् ।।\nकारणं मुक्तिबीजानां भवाब्धेस्तारणं परम् ।। ५ ।।\nकर्मोपभोगरोगाणां खंडने च रसायनम् ।।\nश्रीकृष्णचरणांभोजप्राप्तिसोपान कारणम् ।। ६ ।।\nजीवनं वैष्णवानां च जगतां पावनं परम् ।।\nवद विस्तार्य मां भक्तं शिष्यं च शरणागतम् ।। ७ ।।\nकेन वा प्रार्थितः कृष्ण आजगाम महीतलम् ।।\nसर्वांशैरेक एवेशः परिपूर्णतमः स्वयम् ।।८।।\nयुगे कुत्र कुतो हेतोः कुत्र वाऽऽविर्बभूव ह ।।\nवसुदेवोऽस्य जनकः को वा का वा च देवकी ।। ९ ।।\nवद कस्य कुले जन्म मायया सुविडंबनम् ।।\nकिं चकार समागत्य केन रूपेण वा हरिः ।। ।। 4.1.१० ।।\nजगाम गोकुलं कंसभयेन सूतिकागृहात् ।।\nकथं कंसात्कीटतुल्याद्भयेशस्य भयं मुने ।। ११ ।।\nहरिर्वा गोपवेषेण गोकुले किं चकार ह ।।\nकुतो गोपाङ्गनासार्धं विजहार जगत्पतिः ।।१२।।\nका वा गोपांगना के वा गोपाला बालरूपिणः ।।\nका वा यशोदा को नंदः किं वा पुण्यं चकार ह ।।१३।।\nकथं राधा पुण्यवती देवी गोकुलवासिनी ।।\nव्रजे वा व्रजकन्या सा बभूव प्रेयसो हरेः।।१४।।\nकथं गोप्यो दुराराध्यं संप्रापुरीश्वरं परम् ।।\nकथं ताश्च परित्यज्य जगाम मथुरां पुनः ।। १९ ।।\nभारावतरणं कृत्वा किं विधाय जगाम सः ।।\nकथयस्व महाभाग पुण्यश्रवणकीर्तन ।। १६ ।।\nसुदुर्लभां हरिकथां तरणिं भवसागरे ।।\nनिषेकभोगनिगडक्लेशच्छेदन कर्तनीम् ।। १७ ।।\nपापेंधनानां दहने ज्वलदग्निशिखामिव ।।\nपुंसां श्रुतवतां कोटिजन्मकिल्बिषनाशिनीम् ।। १८ ।।\nमुक्तिं कर्णसुधारम्यां शोकसागरनाशिनीम् ।।\nमह्यं भक्ताय शिष्याय ज्ञानं देहि कृपानिधे ।। १९ ।।\nतपोजपमहादानात्पृथिव्यां तीर्थदर्शनात् ।।\nश्रुतिपाठादनशनाद्व्रताद्देवार्चनादपि ।। 4.1.२० ।।\nदीक्षायाः सर्वयज्ञेषु यत्फलं लभते नरः ।।\nषोडशीं ज्ञानदानस्य कलां नार्हति तत्फलम् ।। २१ ।।\nपित्राऽहं प्रेषितो ज्ञानादानाय तव सन्निधिम् ।।\nसुधासमुद्रं संप्राप्य को वाऽन्यत्पातुमिच्छति ।। २२ ।।\nश्रीनारायण उवाच ।। ।।\nमया ज्ञातोऽसि धन्यस्त्वं पुण्यराशिः सुमूर्तिमान् ।।\nकरोषि भ्रमणं लोकान्पावितुं कुलपावन ।। २३ ।।\nजनानां हृदयं सद्यः सुव्यक्तं वचनेन वै ।।\nशिष्ये कलत्रे कन्यायां दौहित्रे बांधवेऽपि च ।। २४ ।।\nपुत्रे पौत्रे च वचसि प्रतापे चापदि स्त्रियाम् ।।\nवृद्धौ वैरिणि विद्यायां ज्ञायते हृदयं नृणाम् ।। २५ ।।\nजीवन्मुक्तोऽसि पूतस्त्वं शुद्धभक्तो गदाभृतः ।।\nपुनासि पादरजसा सर्वाधारां वसुन्धराम् ।। २६ ।।\nपुनासि लोकान्त्सर्वांश्च स्वीयविग्रहदर्शनात् ।।\nसुमंगलां हरिकथां तेन त्वं श्रोतुमिच्छसि ।। २७ ।।\nयत्र कृष्णकथाः संति तत्रैव सर्वदेवताः ।।\nऋषयो मुनयश्चैव तीर्थानि निखिलानि च ।। २८ ।।\nकथाः श्रुत्वा कथांते ते यांति सन्तो निरापदम् ।।\nभवंति तानि तीर्थानि येषु कृष्णकथाः शुभाः ।। २९ ।।\nसद्यः कृष्णकथावक्ता स्वस्य पुंसां शतं शतम्।।\nसमुद्धृत्य श्रुतवतां पुनाति निखिलं कुलम् ।। 4.1.३० ।।\nप्रष्टा तु प्रश्नमात्रेण पुनाति कुलमात्मनः ।।\nश्रोता श्रवणमात्रेण स्वकुलं स्व स्वबांधवान् ।। ३१ ।।\nशतजन्मतपस्तप्तो जन्मेदं भारते लभेत् ।।\nकरोति सफलं जन्म श्रुत्वा हरिकथामृतम् ।। ३२ ।।\nअर्चनं वंदनं मन्त्रजपः सेवनमेव च ।।\nस्मरणं कीर्तनं शश्वद्गुणश्रवणमीप्सितम् ।। ३३ ।।\nनिवेदनं तस्य दास्यं नवधा भक्तिलक्षणम् ।।\nकरोति जन्म सुफलं कृत्वैतानि च नारद ।। ३४ ।।\nन च विघ्नो भवेत्तस्य परमायुर्न नश्यति ।।\nन याति तत्पुरः कालो वैनतेयमिवोरगः ।। ३५ ।।\nन जहाति समीपं च क्षणं तस्य हरिः स्वयम् ।।\nउपतिष्ठति तूर्णं तमणिमादिकसिद्धयः ।। ३६ ।।\nसुदर्शनं भ्रमत्येव तस्य पार्श्वे दिवानिशम् ।।\nकृष्णाज्ञया च रक्षार्थं को वा किं कर्तुमीश्वरः ।। ३७ ।।\nन यांति तत्समीपं च स्वप्नेऽपि यमकिंकराः ।।\nज्वलदग्निं यथा दृष्ट्वा शलभा न व्रजंति तम् ।। ३६ ।।\nव्याधयो विपदः शोका विप्राश्च न प्रयांति तम् ।।\nन याति तत्समीपं च मृत्युर्मृत्युभयान्मुने ।। ३९ ।।\nऋषयो मुनयः सिद्धाः सन्तुष्टाः सर्वदेवताः ।।\nस च सर्वत्र निःशंकः सुखी कृष्णप्रसादतः ।। 4.1.४० ।।\nतव कृष्णकथायां च रतिरात्यंतिकी सदा ।।\nजनकस्य स्वभावो हि जन्ये तिष्ठति निश्चितम् ।। ४१ ।।\nविप्रेंद्र का प्रशंसेयं जन्म ते ब्रह्ममानसे ।।\nयत्र यत्र कुले जन्म तन्मतिस्तादृशी भवेत् ।। ४२ ।।\nपिता विधाता जगतां कृष्णपादाब्जसेवया ।।\nनित्यं करोति यः शश्वन्नवधा भक्तिलक्षणम् ।। ४३ ।।\nरतिः कृष्णकथायां च यस्याश्रुपुलकोद्गमः ।।\nमनो निमग्नं तत्रैव स भक्तः कथितो बुधैः ।।४४।।\nपुत्रदारादिकं सर्वं जानाति श्रीहरेरिति ।।\nआत्मना मनसा वाचा स भक्तः कथितो बुधैः ।। ४५ ।।\nनिर्जने तीर्थसंपर्के निःसंगा ये मुदाऽन्विताः ।।\nध्यायंते चरणांभोजं श्रीहरेस्ते च वैष्णवाः ।।४६।।\nदयाऽस्ति सर्वजीवेषु सर्वं कृष्णम यं जगत् ।।\nयो जानाति महाज्ञानी स भक्तो वैष्णवो मतः ।।४७।।\nशश्वद्ये नाम गायंति गुणं मंत्रं जपंति च ।।\nकुर्वंति श्रवणं गाथा वदंति तेऽतिवैष्णवाः ।। ४६ ।।\nलब्धानीष्टानि वस्तूनि प्रदातुं हरये मुदा ।।\nतूर्णं यस्य मनो हृष्टं स भक्तो ज्ञानिनां वरः ।। ४९ ।।\nयन्मनो हरिपादाब्जे स्वप्ने ज्ञाने दिवानिशम्।।\nपूर्वकर्मोपभोगं च बहिर्भुङ्क्ते स वैष्णवः ।। 4.1.५० ।।\nगुरुवक्त्राद्विष्णुमंत्रो यस्य कर्णे विशत्यलम् ।।\nतं वैष्णवं महापूतं प्रवदंति मनीषिणः ।। ५१ ।।\nपूर्वान्त्सप्त परान्त्सप्त सप्त मातामहादिकान् ।।\nसोदरानुद्धरेद्भक्तः स्वप्रसूं च प्रसूप्रसूम् ।।५२।।\nकलत्रं कन्यकां बंधुं शिष्यं दौहित्रमात्मनः ।।\nकिंकरान्किंकरीश्चैवमुद्धरेद्वैष्णवः सदा ।। ५३ ।।\nसदा वांछति तीर्थानि वैष्णवस्पर्शदर्शने ।।\nपापिदत्तानि पापानि तेषां नश्यंति संगतः ।। ५४ ।।\nगोदोहनक्षणं यावद्यत्र तिष्ठंति वैष्णवाः ।।\nतत्र सर्वाणि तीर्थानि संति तावन्महीतले ।।५५।।\nध्रुवं तत्र मृतः पापी मुक्तो याति हरेः पदम् ।।\nतथैव ज्ञानगंगायामंते कृष्णस्मृतौ यथा।।५६।।\nतुलसीकानने गोष्ठे श्रीकृष्णमंदिरे परे।।\nवृंदारण्ये हरिद्वारे तीर्थेष्वन्येषु वा यथा ।।५७।।\nपापानि पापिनां यांति तीर्थस्नानावगाहनात् ।।\nतेषां पापानि नश्यंति वैष्णवस्पर्शवायुना ।।५८।।\nन हि स्थातुं शक्नुवंति पापान्येव कृतानि च ।।\nज्वलदग्नौ यथा क्षिप्रं शुष्काणि हि तृणानि च ।।५९।।\nभक्तं वर्त्मनि गच्छंतं ये ये पश्यंति मानवाः।।\nसप्तजन्मार्जिताघानि तेषां नश्यंति निश्चितम् ।।4.1.६०।।\nये निंदंति हृषीकेशं तद्भक्तं पुण्यरूपिणम् ।।\nशतजन्मार्जितं पुण्यं तेषां नश्यति निश्चितम्।। ६१ ।।\nते पच्यंते महाघोरे कुंभीपाके भयानके ।।\nभक्षिताः कीटसंघेन यावच्चंद्रदिवाकरौ ।। ६२ ।।\nतस्य दर्शनमात्रेण पुण्यं नश्यति निश्चितम् ।।\nगंगां स्नात्वा रविं नत्वा तदा विद्वान्विशुध्यति ।। ६३ ।।\nवैष्णवस्पर्शमात्रेण मुक्तो भवति पातकी ।।\nतस्य पापानि हंत्येव स्वांतःस्थो मधुसूदनः।। ।। ६४ ।।\nइत्येवं कथितो विप्र विष्णुवैष्णवयोर्गुणः ।।\nअधुना श्रीहरेर्जन्म निबोध कथयामि ते ।। ६५ ।।\nइति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे विष्णुवैष्णवयोर्गुणप्रशंसाप्रस्ताववर्णनं नाम प्रथमोऽध्यायः ।। १ ।।"
  }
]
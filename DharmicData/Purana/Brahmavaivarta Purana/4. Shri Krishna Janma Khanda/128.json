[
  {
    "text": "अथाष्टाविंशत्यधिकशततमोऽध्यायः\nनारायण उवाच\nश्रीकृष्णश्च समाह्वानं गोपांश्चापि चकार सः।\nभाण्डीरे वटमूले च तत्र स्वयमुवास ह ।।१।।"
  },
  {
    "text": "पुराऽन्नं च ददौ तस्मै यत्रैव ब्राह्मणीगणः।\nउवास राधिका देवी वामपार्श्वे हरेरपि ।।२।।"
  },
  {
    "text": "दक्षिणे नन्दगोपश्च यशोदासहितस्तथा ।\nतद्दक्षिणो वृषभानस्तद्वामे सा कलावती ।।३।।"
  },
  {
    "text": "अन्ये गोपाश्च गोप्यश्च बान्धवाः सुहृदस्तथा ।\nतानुवाच स गोविन्दो यथार्थ्यं समयोचितम्।।४।।"
  },
  {
    "text": "श्रीभगवानुवाच\nशृणु नन्द प्रवक्ष्यामि सांप्रतं समयोचितम्।\nसत्यं च परमार्थं च परलोकसुखावहम् ।।५।।"
  },
  {
    "text": "आब्रह्मस्तम्बपर्यन्तं भ्रमं सर्वं निशामय।\nविद्युद्दीप्तिर्जले रेषा यथा तोयस्य बुद्बुदम्।।६।।"
  },
  {
    "text": "मथुरायां सर्वमुक्तं नावशेषं च किंचन।\nयशोदां बोधयामास राधिका कदलीवने ।।७।।"
  },
  {
    "text": "तदेव सत्यं परमं भ्रमध्वान्तप्रदीपकम्।\nविहाय मिथ्यामायां च स्मर तत्परमं पदम्।।८ ।।"
  },
  {
    "text": "जन्ममृत्युजराव्याधिहरं हर्षकरं परम्।\nशोकसंतापहरणं कर्ममूलनिकृन्तनम् ।।९।।"
  },
  {
    "text": "मामेव परमं ब्रह्म भगवन्तं सनातनम् ।\nध्यायंध्यायं पुत्रबुद्धिं त्यक्त्वा लभ परंपदम्।।१०।।"
  },
  {
    "text": "गोलोकं गच्छ शीघ्रं त्वं सार्धं गोकुलवासिभिः।\nआरात्कलेरागमनं कर्ममूलनिकृन्तनम् ।।११।।"
  },
  {
    "text": "स्त्रीपुंसोर्नियमो नास्ति जातीनां च तथैव च ।\nविप्रेसन्ध्यादिकंनास्ति चिह्नं यज्ञोपवीतकम्।।१२ ।।"
  },
  {
    "text": "यज्ञसूत्रं च तिलकं शेषं लुप्तं सुनिश्चितम् ।\nदिवाव्यवायनिरतं विरतं धर्मकर्मणि ।।१३।।"
  },
  {
    "text": "यज्ञानां च व्रतानां च तपसां लुप्तमेव च।\nकेदारकन्याशापेनधर्मो नास्त्येव केवलम्।।१४।।"
  },
  {
    "text": "स्वच्छन्दगामिनीस्त्रीर्णा पतिश्च सततं वशे ।\nताडयेत्सततंतं च भर्त्सयेच्छ दिवानिशम्।।१५।।"
  },
  {
    "text": "प्राधान्यं स्त्रीकुटुम्बानां स्त्रीणां च सततं व्रज।\nस्वामीचभक्तस्तासां च पराभूतो निरन्तरम्।।१६।।"
  },
  {
    "text": "कलौ च योषितः सर्वा जारसेवासु तत्पराः।\nशतपुत्रसमः स्नेहस्तासां जारे भविष्यति ।।१७।।"
  },
  {
    "text": "ददाति तस्मै भक्ष्यं च यथा भृत्याय कोपतः।\nसस्मिता सकटाक्षा साऽमृतदृष्ट्या निरन्तरम्।।१८।"
  },
  {
    "text": "जारं पश्यति कामेन विषदृष्ट्या पतिं सदा।\nसततं गौरवं तासां स्नेहं च जारबान्धवे ।।१९।।"
  },
  {
    "text": "पत्यौ करप्रहारं च नित्यं नित्यं करोति च।\nमिष्टान्नं श्रद्धया भक्त्या जाराय प्रददाति च।। २०।।"
  },
  {
    "text": "वेषयुक्ता च सततं जारसेवनतत्परा।\nप्राणा बन्धुर्गतिश्चाऽऽत्मा कलौ जारश्चयौषिताम्।। २१।।"
  },
  {
    "text": "लुप्ता चातिथिसेवा च प्रलुप्तं विष्णुसेवनम्।\nपितृणामर्चनं चैव देवानां च तथैव च ।।२२।।"
  },
  {
    "text": "विष्णुवैष्णवयोर्द्वेषी सततं च नरो भवेत्।\nवाममन्त्रोपासकाश्च चतुर्वर्णाश्च तत्पराः ।।२३।।"
  },
  {
    "text": "शालग्रामं च तुलसीं कुशं गङ्गोदकं तथा।\nनस्पृशेन्मानवो धूर्तो म्लेच्छाचाररतः सदा।।२४।।"
  },
  {
    "text": "कारणं कारणानां च सर्वेषां सर्वबीजकम्।\nसुखदं मोक्षदं शश्वद्दातारं सर्वसंपदाम् ।।२५।।"
  },
  {
    "text": "त्यक्त्वा मां परया भक्त्या क्षुद्रसंपत्प्रदायिनम्।\nवेदनिघ्नं वाममन्त्रं जपेद्विप्रश्च मायया ।।२६।।"
  },
  {
    "text": "सनातनी विष्णुमाया वञ्चितं तं करिष्यति।\nममाऽऽज्ञयाभगवती जगतां च दुरत्यया।।२७ ।।"
  },
  {
    "text": "कलेर्दशसहस्राणि मदर्चा भुवि तिष्ठति ।\nतदर्धानि च वर्षाणि गङ्गा भुवनपावनी ।।२८।।"
  },
  {
    "text": "तुलसी विष्णुभक्ताश्च यावद्गङ्गा च कीर्तनम् ।\nपुराणानि च स्वल्पानि तावदेव महीतले ।।२९।।"
  },
  {
    "text": "मम चोत्कीर्तनं नास्ति एतदन्ते कलौ व्रज ।\nएकवर्णा भविष्यन्तिकिराता बलिनःशठाः।।३० ।।"
  },
  {
    "text": "पित्रोः सेवा गुरोः सेवा सेवा च देवविप्रयोः ।\nविवर्जिता नराः सर्वे चातिथीनां तथैव च।।३१।।"
  },
  {
    "text": "सस्यहीना भवेत्पृथ्वी साऽनावृष्ट्या निरन्तरम् ।\nफलहीनोऽपि वृक्षश्च जलहीना सरित्तथा।।३२।।"
  },
  {
    "text": "वेदहीनो ब्राह्मणश्च बलहीनश्च भूपतिः।\nजातिहीनाजनाःसर्वे म्लेच्छोभूपोभविष्यति।।३३।।"
  },
  {
    "text": "भृत्यवत्ताडयेत्तातं पुत्रः शिष्यस्तथा गुरुम् ।\nकान्तं च ताडयेत्कान्ता लुब्धकुक्कुटवद्गृही।।३४।।"
  },
  {
    "text": "नश्यन्ति सकला लोकाः कलौ शेषे च पापिनः।\nसूर्याणामातपात्केचिज्जलौघेनापि केचन ।।३५।।"
  },
  {
    "text": "हे गोपेन्द्र प्रतिकलौ न नश्यति वसुंधरा ।\nपुनःसृष्टौ भवेत्सत्यं सत्यबीजं निरन्तरम्।।३६।।"
  },
  {
    "text": "एतस्मिन्नन्तरे विप्र रथमेव मनोहरम् ।\nचतुर्योजनविस्तीर्णमूर्ध्वे च पञ्चयोजनम् ।।३७।।"
  },
  {
    "text": "शुद्धस्फटिकसंकाशं रत्नेन्द्रसारनिर्मितम्।\nअम्लानपारिजातानां मालाजालविराजितम्।।३८।।"
  },
  {
    "text": "मणीनां कौस्तुभानां च भूषणेन विभूषितम् ।\nअमूल्यरत्नकलशं हीरहारविलम्बितम् ।।३९।।"
  },
  {
    "text": "मनोहरैः परिष्वक्तं सहस्रकोटिमन्दिरैः ।\nसहस्रद्वयचक्रं च सहस्रद्वयघोटकम् ।।४०।।"
  },
  {
    "text": "सूक्ष्मवस्त्राच्छादितं च गोपीकोटीभिरावृतम् ।\nगोलोकादागतं तूर्णं ददृशुः सहसा व्रजे ।।४१।।"
  },
  {
    "text": "कृष्णाज्ञया तमारुह्य ययुर्गोलोकमुत्तमम् ।\nराधा कलावती देवीधन्या चायोनिसंभवा।।४२।।"
  },
  {
    "text": "गोलोकाद गता गोप्यश्चायोनिसंभवाश्च ताः ।\nश्रुतिपत्न्यश्च ताः सर्वाः स्वशरीरेण नारद।।४३।।"
  },
  {
    "text": "सर्वे त्यक्त्वा शरीराणि नश्वराणि सुनिश्चितम् ।\nगोलोकं च ययौ राधा सार्घं गोकुलवासिभिः ।। ४४ ।।"
  },
  {
    "text": "ददर्श विरजातीर्र नानारत्नविभूषितम् ।\nतदुत्तीर्य ययौ विप्र शतशृङ्गं च पर्वतम् ।।४५।।"
  },
  {
    "text": "नानामणिगणाकीर्णं रासमण्डलमण्डितम् ।\nततो ययौ कियद्दूरं पुण्यं वृन्दावनं वनम्।।४६ ।।"
  },
  {
    "text": "सा ददर्शाक्षयवटमूर्ध्वे त्रिशतयोजनम् ।\nशतयोजनविस्तीर्णं शाखाकोटिसमावृतम् ।।४७ ।।"
  },
  {
    "text": "रक्तवर्णैः फलौघैश्च स्थूलैरपि विभूषितम् ।\nगोपीकोटिसहस्रैश्च सार्धं वृन्दा मनोहरा ।।४८ ।।"
  },
  {
    "text": "अनुव्रजं सादरं च सस्मिता सा समाययौ ।\nअवरुङ्य रथात्तूर्णं राधां सा प्रणनाम च ।।४९ ।।"
  },
  {
    "text": "रासेश्वरीं तां संभाष्य प्रविवेश स्वमालयम् ।\nरत्नसिंहासने रम्ये हीरहारसमन्विते ।। ५०।।"
  },
  {
    "text": "वृन्दा तां वासयामास पादसेवनतत्परा ।\nसप्तभिश्च सखीभिश्च सेवितां श्वेतचामरैः ।।५१ ।।"
  },
  {
    "text": "आययुर्गोपिकाः सर्वा द्रष्टुं तां परमेश्वरीम् ।\nनन्दादिकं प्रकल्प्यैतद्राधा वासं पृथकपृथक् ।। ५२ ।।"
  },
  {
    "text": "परमानन्दरूपा सा परमानन्दपूर्वकम् ।\nस्ववेश्मनि महारम्ये प्रतस्थे गोपिका सह ।। ५३ ।।"
  },
  {
    "text": "_____________________________"
  },
  {
    "text": "इति श्रीब्रह्मवैवर्त महापुराण श्रीकृष्णजन्मखण्ड उत्तरार्द्ध नारदनारायणो संवाद\nभांडीरवने व्रजजनसमक्षं नन्दं बोधयता कृष्णेन कलिदोषाणां निरूपणम्, अकस्मात्प्राप्तेनाद्भुतरथेन राधादिसर्वगोपीनां गोलोके गमनं च\nअष्टाविंशत्यधिकशततमोऽध्यायः।।१२८।।"
  }
]
[
  {
    "text": "अथ सप्तनवतितमोऽध्यायः\nनारायण उवाच\nगच्छन्तमुद्धवं दृष्ट्वा संत्रस्ता श्रीहरेः प्रिया ।\nसमुत्थायाऽऽसनाच्छीघ्रं हृदयेन विदूयता ।। १ ।।"
  },
  {
    "text": "गोपीभिः सहिता शीघ्रं समुद्विग्ना सहासती ।\nददौ शुभाशिषं तस्मै तस्य मूर्ध्नि करं तथा ।। २ ।।"
  },
  {
    "text": "स्तिग्धदूर्वाक्षतं शुक्लधान्यं पुष्पं च मङ्गलम् ।\nप्रेरयामास लाजांश्च फलं पर्णं तथा दधि ।। ३ ।।"
  },
  {
    "text": "दर्मणं दर्शयामास पूर्णकुम्भ सपल्लवम् ।\nसफलं गन्धसिन्धूरकस्तूरीचन्दनान्वितम् ।। ४ ।।"
  },
  {
    "text": "पुष्पमाल्यं प्रदीपं च रत्नं गन्धं द्विजोत्तम ।\nपतिपुत्रवती साध्वी काञ्चनं रजतं तथा ।। ५ ।।"
  },
  {
    "text": "तमुवाच महासाध्वी हितं सत्यं च मङ्गलम् ।\nसंगोप्यं साश्रुनेत्रं च पतितं दुःखिता हृदि ।। ६ ।।"
  },
  {
    "text": "राधिकोवाच\nशुभं भवतु मार्गस्ते कल्याणमस्तु संततम् ।\nज्ञानं लभ हरेः स्थानात्कृष्णस्य सुप्रियो भव ।। ७ ।।"
  },
  {
    "text": "कृष्णभक्तिः कृष्णदास्यं दलेषु च वरं वरम् ।\nश्रेष्ठा पञ्चविधा मुक्तेर्हरिभक्तिर्गरीयसी ।। ८ ।।"
  },
  {
    "text": "ब्रह्मत्वादपि देवत्वादिन्द्रत्वादमरादपि ।\nअमृतात्सिद्धिलाभाच्च हरिदास्यं सुदुर्लभम् ।। ९ ।।"
  },
  {
    "text": "अनेकनन्मतपसा संभूय भारते द्विजः ।\nहरिभक्तिं यदि लभेत्तस्य जन्म सुदुर्लभम् ।। १० ।।\nसफलं जीवनं तस्य कुर्वतः कर्मणः क्षयम् ।\nपितॄणां च सहस्राणि स्वस्य मातुश्च निश्चितम् ।। ११ ।।"
  },
  {
    "text": "मातामहानां पुंसां च शतानां सोदरस्य च ।\nबान्धवस्यापि पत्न्याश्च गुरूणां शिष्यभृत्ययोः ।। १२ ।।"
  },
  {
    "text": "तत्कर्म शोभरं वत्स यच्च कृष्णो समर्पणम् ।\nतत्कर्म शोभनं शुद्धं कुष्णसंतोषणं यतः ।। १३ ।।"
  },
  {
    "text": "संकल्पसाधनं कर्म संप्रीतिविधिपूर्वकम् ।\nतदेव मङ्गलं धन्यं परिणामसुखावहम् ।। १४ ।।"
  },
  {
    "text": "तद्व्रतं तत्तपः सत्यं तद्भक्तिः पूजनं तथा ।\nतदुद्देश्यमनशनं केवलं दास्यकालणम् ।। १५ ।।"
  },
  {
    "text": "समस्तपृथिवीदानं प्रदक्षिण्यं भुवस्तथा ।\nसमस्ततीर्थस्नानं च समस्तं च व्रतं तपः ।। १६ ।।"
  },
  {
    "text": "समस्तयज्ञकरणं सर्वदानफलं तथा ।\nसमस्तवेदवेदाङ्गपठनं पाठनं तथा ।। १७ ।।"
  },
  {
    "text": "भीतस्थं रक्षणं चैव ज्ञानदानं सुदुर्लभम् ।\nअतिथीनां पूजनं च शरणागतरक्षणम् ।। १८ ।।"
  },
  {
    "text": "सर्वदेवार्चनं चैव वन्दनं जपनं मनोः ।\nभोजनं विप्रदेवानां पुरश्चरणपूर्वकम् ।। १९ ।।"
  },
  {
    "text": "गुरुशुश्रूषणं चैव पित्रोर्भक्तिश्च पोषणम् ।\nसर्वं श्रीकृष्णदास्यस्य कलां नार्हति षोडशीम् ।। २० ।।\nतस्मादुद्धव यत्नेन भज कृष्णं परात्परम् ।\nनिर्गुणं च निरीहं च परमात्मानमीश्वरम् ।। २१ ।।"
  },
  {
    "text": "नित्यं सत्यं परं ब्रह्म प्रकृतेः परमीश्वरम् ।\nपरिबूर्णतमं शुद्धं भक्तानुग्रहविग्रहम् ।। २२ ।।"
  },
  {
    "text": "कर्मिणां कर्मणां साक्ष्यप्रदं निर्लिप्तमेव च ।\nज्योतिः स्वरूपं परमं कारणानां च कारणम् ।। २३ ।।"
  },
  {
    "text": "सर्वस्वरूपं सर्वेशं सर्वसंपत्प्रदं शुभम् ।\nभक्तिदं दास्यदं स्वस्य निजसंपत्पदप्रदम् ।। २४ ।।"
  },
  {
    "text": "विसृज्य ज्ञातिबुद्धिं च मात्सर्यमशुभप्रदम् ।\nभज तं परमानन्दं सानन्दं नन्दनन्दनम् ।। २५ ।।"
  },
  {
    "text": "वेदे कौथुमिशाखायां तस्य नाम्नां सहस्रकम् ।\nनन्दनन्दननामोक्तं कृतौ विघ्नं सुदुर्लभम् ।। २६ ।।"
  },
  {
    "text": "उद्धवः सर्वमाकर्ण्य परमं विस्मयं ययौ ।\nज्ञानं संप्राप्य संपूर्ण परिबूर्णे भभूव ह ।। २७ ।।"
  },
  {
    "text": "स्ववस्त्रं च गले बद्ध्वा दण्डवत्प्रणनाम् ताम् ।\nमुर्ध्नः केशैश्च तत्पादं निबध्य च पुनाः पुनः ।। २८ ।।"
  },
  {
    "text": "पुलकाञ्चितसर्वाङ्गः साश्रुनेत्रश्च भक्तितः ।\nतद्विच्छेदशुचा प्रेम्ण रुरोदोच्चैश्च नारद ।। २९ ।।"
  },
  {
    "text": "रुरोद राधा तत्प्रेम्णा रुरोद बल्लवीगणः ।\nउद्धवस्य गलं धृत्वा सथापयामास लोभतः ।। ३० ।।\nउद्ववं मूर्च्छितं दृष्ट्वा जृम्भितं त्यक्तचेतनम् ।\nशीघ्रसुत्थापयामास राधिका कृष्णमानसम् ।। ३१ ।।"
  },
  {
    "text": "चेतनं कारयामास जलं दत्त्वा मुखाम्बुजे ।\nशुभाशिषं च प्रददौ वत्स जीवेति नारद ।। ३२ ।।"
  },
  {
    "text": "उद्धवश्चेतनां प्राप्य तमुवाच सुसंसदि ।\nरुदतीनां च गोपीनां पुरतः परमार्थदम् ।। ३३ ।।"
  },
  {
    "text": "उद्धव उवाच\nधन्यो यशस्यो द्वीपानां जम्बुद्वीपः सुदुर्लभः ।\nयत्र भारतवर्ष तु सर्वैषामीप्सितं वरम् ।। ३४ ।।"
  },
  {
    "text": "अहो भारतवर्षे तु पुण्यं वृन्दावनं वनम् ।\nराधापादाब्जसंस्पर्शरजः पूतं सुरेप्सितम् ।। ३५ ।।"
  },
  {
    "text": "धन्या मान्या च पृथिवी त्रेषु लोकेषु पूजिता ।\nराधायास्तीर्थपूतायाः पादाब्जरजसा वरा ।। ३६ ।।"
  },
  {
    "text": "षष्टिवर्षसहस्राणि दिव्यानि पुष्करे पुरा ।\nब्रह्मणा च तपस्तप्तं वेदोक्तं भक्तिपूर्वकम् ।। ३७ ।।"
  },
  {
    "text": "गोलोके राधिकाकृष्णदर्शनार्थं मनोरथात् ।\nगोलोके राधिकाकृष्णो न दृष्टः स्वप्नतस्तदा ।। ३८ ।।"
  },
  {
    "text": "श्रुता तेनाऽऽकाशवाणी सत्यरूपा च लीलया ।\nवाराहे भारते वर्षे पुण्ये वृन्दावने वने ।। ३९ ।।"
  },
  {
    "text": "रासोत्सवे महाराम्ये तत्रैव रासमण्डले ।\nद्रक्ष्यसीति च देवानां मध्ये सुस्थो न संशयः ।। ४० ।।\nश्रुत्वा च विरतो ब्रह्मा तपसः स्वगृहं गतः ।कृष्णो दृष्टश्च हृष्टश्च परिपूर्णमनोरथः ।। ४१ ।।"
  },
  {
    "text": "गोपानां गोपिकानां च सफलं जन्म जीवनम् ।\nनित्यं पश्यन्ति ते पादपद्मं ब्रह्मादिदुर्लभम् ।। ४२ ।।"
  },
  {
    "text": "मानिनीं राधिकां सन्तः सदा सेवन्ति नित्यशः ।\nयोगीन्द्राश्च मुनीन्द्राश्च सिद्धेन्द्रा वैष्णवास्तथा ।। ४३ ।।"
  },
  {
    "text": "सतीं पुण्यां तीर्थपूतां स्वतः शुद्धां सुदुर्लभाम् ।\nसुलभं यत्वदाम्भोजं ब्रह्मादीनां सुदुर्लभम् ।। ४४ ।।"
  },
  {
    "text": "यत्पादपद्मनखरं कृतं यावकचिह्नितम् ।\nसर्वेश्वरेश्वरेणैव कृष्णेन परमात्मना ।। ४५ ।।"
  },
  {
    "text": "चकार यस्याः पूजां च स्तोत्रराजं सुदुर्लभम् ।\nशतशृङ्गे स्वयं कृष्णो गोलोके रासमण्डले ।। ४६ ।।"
  },
  {
    "text": "पारिजातप्रसूनानामञ्जलिं गन्धयन्दनम् ।\nददौ दूर्वाक्षतं स्निग्धं यस्याः पादारविन्दयोः ।। ४७ ।।"
  },
  {
    "text": "त्रिंशत्सहस्रकोटीनां गोपीनामीश्वरी च या ।\nतत्षट्त्रिंशत्सखीनां च ईश्वरी राधिकाभिधा ।। ४८ ।।"
  },
  {
    "text": "ये वा द्विषन्ति निन्दन्ति पापिनश्च हसन्ति च ।\nकृष्णप्राणाधिकादेवदेवीं च राधिकां वराम् ।। ४९ ।।"
  },
  {
    "text": "ब्रह्महत्याशतं ते च लभन्ते नात्र संशयः ।\nतत्पापेन च पच्यन्ते कुम्भीपाके च रौरवे ।। ५० ।।\nतप्ततैले महाघोरे ध्वान्ते कीटे च यन्त्रके ।\nचतुर्दशेन्द्रावच्छिन्नं पितृभिः सप्तभिः सह ।। ५१ ।।"
  },
  {
    "text": "ततः परं च जायन्ते जन्मैकं लोकजन्मतः ।\nदिव्यं वर्षसहस्रं च विष्ठाकीटाश्च पापतः ।। ५२ ।।"
  },
  {
    "text": "पुंश्चलीनां योनिकीटास्तद्रक्तमलभक्षकाः ।\nमलकीटाश्च तन्मानवर्षं च पूयभक्षकाः ।। ५३ ।।"
  },
  {
    "text": "वेदे च काण्वशाखायामित्याह कमलोद्भवः ।\nइत्युक्तवन्तं तं यान्तमुवाच राधिका पुनः\nरुदन्तं च रुदन्ती सा कृष्णविच्छेदकातरा ।। ५४ ।।"
  },
  {
    "text": "राधिकोवाच\nगच्छ वत्स मधुपुरीं सर्वं बोधय माधवम् ।\nयथा पश्यामि गोविन्दं प्रयत्नेन तथा कुरु ।। ५५ ।।"
  },
  {
    "text": "निष्फलं च गतं जन्म गच्छ मिथ्यादुराशया ।\nआशा हि परमं दुःखं नैराश्यं परमं सुखम् ।। ५६ ।।"
  },
  {
    "text": "पश्चाद्विचिन्त्य गोविन्दं जीवन्मुक्ता बभूव सा ।\nइत्युक्त्वा राधिका तत्र रुरोद च भृशं पुनः ।। ५७ ।।"
  },
  {
    "text": "प्रणम्य तां रुदन्तीं च यशोदाभवनं ययौ ।\nअथोद्धवे गते राधा मूर्च्छां मंप्राप नारद ।। ५८ ।।"
  },
  {
    "text": "तत्याज चेतनां शश्वद्बभूव ध्यानतत्परा ।\nपङ्कस्थे पङ्कजदके सजले शयने मुने ।। ५९ ।।"
  },
  {
    "text": "गोप्यस्तां स्थापयामासुः साश्रुनेत्रोत्पला वराः ।\nतत्स्पर्शमात्राच्छयनं भस्मीभूतं बभूव ह ।। ६० ।।\nपुनः स्निग्धस्थले स्थिग्धनिचोले चन्दनाङ्किते ।\nपुनस्तां स्थापयामासुर्विरहज्वरकातराम् ।। ६१ ।।"
  },
  {
    "text": "सहसा शुष्कतां प्राप सुगन्धि चन्दनोदकम् ।\nनिमेषेण शतयुगं तद्बभूवोद्धवं विना ।। ६२ ।।"
  },
  {
    "text": "हा होद्धवोद्धव हरिं शीघ्रं गत्वा वदेति च ।\nसमानय हरिं शीघ्रं मत्प्राणेश्वरमित्यपि ।। ६३ ।।"
  },
  {
    "text": "इत्युक्तवचनां दीनां संतापहृतचेतनाम् ।\nरुरुदुर्गोपिकाः सर्वा राधां कृत्वा स्ववक्षसि\nचेतनां कारयामासुर्बोधयामासुरौप्सितम् ।। ६४ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo राधोद्धवसंo\nसप्तनवतितमोऽध्यायः ।। ९७ ।।"
  }
]
[
  {
    "text": "।। श्रीकृष्ण उवाच ।।\nनारायणश्च ब्रह्माणमुवाच कृपया पुनः ।।\nदृष्ट्वा गङ्गां च सर्वे तां मम मायां च मेनिरे ।। १ ।। ।।\n।। श्रीनारायण उवाच ।।\nउत्तिष्ठ गच्छ भद्रं ते भविष्यति चतुर्मुख ।।\nअत्र स्नात्वाऽभिशप्तस्त्वं पूतो भव ममाज्ञया।।२।।\nत्वं चेत्सत्यं स्वयं पूतः स्पर्शं वाञ्छन्ति तानि ते ।।\nवैष्णवेशस्य तीर्थानि सर्वाणि सततं मुने।।३।।\nतथापि शापमुक्तस्त्वमत्र प्रकृतिहेलनात् ।।\nअहंकारश्च सर्वेषां पापबीजममङ्गलम् ।। ४ ।।\nशीघ्रं त्वं गच्छ गोलोकं ममालयं परात्परम् ।।\nप्रकृत्यंशां मङ्गलदां तत्र प्राप्स्यसि भारतीम् ।। ५ ।।\nप्रकृतिं भज कल्याण सृष्टिबीजस्वरूपिणीम् ।।\nअहो कल्पान्तपर्यन्तं तपस्तप्तं त्वयाऽधुना।।६।।\nतव मन्त्रं न गृह्णन्ति केऽपि वेश्याऽभिशापतः ।।\nयदन्यदेवपूजायां तव पूजा भविष्यति ।। ७ ।।\nत्वमेव जगतां धाता स्वात्मारामश्च योषितः ।।\nसर्वरूपी च पूजः च सर्वदेहेषु सर्वतः ।। ८ ।।\nतदा ममाज्ञया ब्रह्मा स्नात्वा च जाह्नवीजले ।।\nशीघ्रं जगाम गोलोकं मां प्रणम्य जगद्गुरुः ।। ९ ।।\nते देवा मुनयः सर्वे प्रजग्मुः स्वालयं मुदा ।।\nसुनिर्मलं मम यशो गायन्तश्च पुनःपुनः ।। 4.35.१० ।।\nविधिरागत्य गोलोकं संप्राप्य भारतीं सतीम् ।।\nसर्वविद्याधिदेवीं तां मद्वक्त्राब्जविनिर्मिताम् ।।११ ।।\nवागीश्वरीं च संप्राप्य ब्रह्मा प्रमुदितः स्वयम् ।।\nकामास्त्राणां च व्यापारमनुमेने स्वयं विभुः।।१२।।\nतत आगत्य मां नत्वा प्राप्य त्रैलोक्यमोहिनीम् ।।\nक्रीडां चकार भगवान्स्थानेस्थानेऽतिनिर्जने।।१३।।\nरतिं चिरतरं कृत्वा विरराम स्वयं विधिः ।।\nवागीश्वरीमुवाचेदं त्वं वै ब्रह्मा च कर्मणा ।। १४ ।।\nकाचित्स्वकर्मणा साध्वी पूज्या च स्थिरयौवना ।।\nतवैव कर्मयोगं च युवानं पश्य सुन्दरि ।। १५ ।।\nविदग्धाया विदग्धेन संगमो गुणवान्भवेत् ।।\nजरातुरोऽहं वृद्धश्च तपस्वी वैष्णवो द्विजः ।। १६ ।।\nअस्वतन्त्रः पराधीनः का रतिः पुंश्चलीषु मे ।।\nआजगाम ब्रह्मलोकं पुनरेव निजालयम् ।। १७ ।।\nददृशुब्रर्ह्मलोकस्थास्तां देवीं कौतुकान्विताः ।।\nअतीव सुन्दरीं रम्यां शुभ्रवर्णां च सस्मिताम् ।। १८ ।।\nशरच्छीतांशुवदनां शरत्पङ्कजलोचनाम् ।।\nपक्वबिम्बप्रभामुष्टदीप्तौष्ठाधरपल्लवाम् ।।१९।।\nमुक्तापङ्क्तिविनिन्द्यैकदन्तपङ्क्तिमनोहराम्।।\nरत्नकेयूरवलयरत्ननूपुरशोभिताम् ।। 4.35.२० ।।\nरत्नकुण्डलयुग्मेन कर्णमूलविराजिताम् ।।\nरत्नेन्द्रसारहारेण वक्षःस्थलसमुज्ज्वलाम् ।। २१ ।।\nवह्निशुद्धांशुकं सूक्ष्मं बिभ्रतीं नवयौवनाम् ।।\nअतीव कमनीयां च पीनश्रोणिपयोधराम् ।। २२ ।।\nवीणापुस्तकहस्तां च व्याख्यामुद्राकरां वराम् ।।\nते च निर्मञ्छनं कृत्वा चक्रुः परममङ्गलम् ।। २३ ।।\nपुरीं प्रवेशयामासुर्ब्रह्माणं भारतीं मुदा ।।\nब्रह्मा तया सह क्रीडां चकार स दिवानिशम् ।। २४ ।।\nअतीव सुखसंभोगे निमग्नः सततं मुदा ।।\nगूढे सर्वपुराणेषु किं पुनः श्रोतुमिच्छसि ।। २९ ।।\n।।श्रीनारायण उवाच ।।\nप्राणेशवचनं श्रुत्वा प्रहस्य परमेश्वरी ।।\nभूयोऽपि परिपप्रच्छ कौतुकान्मानसं पुरा ।। २६ ।।\nश्रीराधिकोवाच ।।\nब्रह्मा कथं न जग्राह वेश्यां स्वयमुपस्थिताम् ।।\nन कर्मक्षेत्रे रहसि फलदाता च कर्मणाम् ।। २७ ।।\nउपस्थितायास्त्यागे च महान्दोषो हि योषितः ।।\nज्ञात्वा देवो विधाता स कथं तत्याज मोहिनीम् ।। २८ ।।\nश्रीनारायण उवाच ।।\nराधिकावचनं श्रुत्वा प्रहस्य मधुसूदनः ।।\nपाद्मकल्पस्य वृत्तान्तमुवाच परमेश्वरीम् ।। २९ ।।\nश्रीकृष्ण उवाच।।\nशृणु कान्ते प्रवक्ष्यामि पुरावृत्तान्तमीप्सितम् ।।\nअकथ्यं गोपनीयं च महतामभिनिन्दितम् ।। 4.35.३० ।।\nएकदा च प्रजाः स्रष्टुं विधाता प्रेरितो मया ।।\nससर्ज मनसा पुत्राञ्ज्वलतो ब्रह्मतेजसा।। ३१ ।।\nसनकं च सनन्दं च सनातनमनुत्तमम् ।।\nसनत्कुमारं वोढुं च कविं पञ्चशिखं विभुम् ।।३२ ।।\nअसितं कपिलं सिद्धं सिद्धान्मम कुलोद्भवान्।।\nतान्नग्नान्पञ्चवर्षीयान्पिता स्रष्टुं जगाद ह।। ३३ ।।\nप्रजाः स्रष्टुं प्रेरकं च जनकं तेऽवमन्य च ।।\nप्रजग्मुस्तपसे तूर्णं ममार्चनपरायणाः ।। ३४ ।।\nतदा रुष्टो जगद्धाता पुनः पुत्रान्विनिर्ममे ।।\nरुद्रानेकादश वरान्रुदतो भीमविग्रहान् ।। ३५ ।।\nतस्मिन्प्रयुज्य तरसा पुनः पुत्रान्विनिर्ममे ।।\nयोगी योगेन मां ध्यात्वा स्वात्मारामः स्वविग्रहे ।। ३६ ।।\nवसिष्ठं पुलहं चैव क्रतुमङ्गिरसं तथा ।।\nभृगुमत्रिं पुलस्त्यं च दक्षं कर्दममेव च ।। ३७ ।।\nमरीचिं च विनिर्माय प्रजाः स्रष्टुं नियुज्य च ।।\nप्रहृष्टमानसः पुत्रं कन्यैका च ससर्ज ह ।। ३८ ।।\nकृष्णस्य कामिनः पुत्रः कामदेवो बभूव ह ।।\nकन्या षोडशवर्षीया रत्नभूषणभूषिता ।। ३९ ।।\nउवाच पुत्रं स विधिः सुदीप्तं पुरतः स्थितम् ।।\nदुर्निवार्यं मत्कलांशं स्वात्मारामं मनोहरम् ।। 4.35.४० ।।\nब्रह्मोवाच ।।\nस्त्रीपुंसोः क्रीडनार्थाय मुदा त्वं च विनिर्मितः ।।\nहृष्टियोगेन सर्वेषामधिष्ठानं करिष्यसि ।। ४१ ।।\nसंमोहनं समुद्वेगं बीजस्तंभितकारणम् ।।\nउन्मत्तबीजं ज्वलदं शश्वच्चेतनहारकम् ।। ४२ ।।\nप्रगृह्यैतान्मया दत्तान्सर्वान्संमोहनं कुरु ।।\nदुर्निवार्यो मम वराद्भव वत्स भवेषु च ।। ४३ ।।\nबाणान्दत्त्वैवमुक्त्वा च प्रहृष्टश्च जगद्विधिः ।।\nदृष्ट्वोवाच दुहितरं वरं दातुं समुद्यतः ।। ४४।।\nएतस्मिन्नन्तरे कामो मनसाऽऽलोच्य मन्त्रणाम् ।।\nकर्तुं शस्त्रपरीक्षां च बाणांश्चिक्षेप ब्रह्मणि ।। ४५ ।।\nमंत्रपूतैश्च बाणैश्च दुर्वार्यैः स्मरणेन च ।।\nअतिविद्धो महायोगी मूर्च्छितो हतचेतनः।। ४६ ।।\nक्षणेन चेतनां प्राप्य ददर्शाग्रे च कन्यकाम् ।।\nतां संभोक्तुं मनश्चक्रे सा दुद्राव भिया सती ।। ४७ ।।\nदृष्ट्वा पश्चाच्च पितरं धावन्तं हतचेतनम् ।।\nजगाम शरणं शीघ्रं भ्रातॄणां च तपस्विनाम् ।। ४८ ।।\nते तां समीपे संस्थाप्य तमूचुः पितरं क्रुधा ।।\nहितं तथ्यं च वेदोक्तं नीतिसारं परं वचः ।। ४९ ।।\nऋषय ऊचुः ।।\nअहो किमेतज्जनक कर्म तेऽतिविगर्हितम् ।।\nनीचानां चरितं यत्तत्करोषि त्वं जगद्विधे ।। 4.35.५० ।।\nपश्यन्ति सततं सन्तः प्रसूमिव परस्त्रियम् ।।\nये ते सर्वत्र पूज्याश्च परत्रेह जितेन्द्रियाः ।।५१ ।।\nत्वं स्वयं वेदकर्ता च कन्यां संभोक्तुमिच्छसि ।।\nकन्या च मातृवर्गेषु प्रविष्टा च श्रुतौ श्रुता ।। ५२ ।।\nगुरोः पत्नी राजपत्नी विप्रपत्नी च या सती ।।\nपत्नी च भ्रातृसुतयोर्मित्रपत्नी च तत्प्रसूः ।। ५३ ।।\nप्रसूः पित्रोस्तथा भ्रातुः पत्नी श्वश्रूः स्वकन्यकाः ।।\nजननी तत्सपत्नी च भगिनी सुरभी तथा ।। ५४ ।।\nस्वाभीष्टसुरपत्नी च धात्रिकाऽन्नप्रदायिका ।।\nगर्भधात्री स्वनाम्ना च भयात्त्रातुश्च कामिनी ।। ५५ ।।\nएता वेदप्रणीताश्च सर्वेषां मातरः स्मृताः।।\nएतास्वपि च सर्वासु न्यूनता नास्ति कासु च ।।५६।।\nकन्यादाताऽन्नदाता च ज्ञानदाताऽभयप्रदः ।।\nजन्मदो मन्त्रदो ज्येष्ठभ्राता च पितरः स्मृताः ।।५७ ।।\nएता वहन्ति ये मूढा य एताञ्जनकानपि ।।\nपच्यन्ते नरके ते च यावद्वै ब्रह्मणो वयः ।। ५८ ।।\nतानन्धकूपे संस्थाप्य दूरतो यमकिङ्कराः।।\nकुर्वन्ति ताडनं शश्वत्पुरीषं पाययन्ति च ।। ५९ ।।\nत्वमेव विश्वकर्ता च शास्ता वै शमनस्य च ।।\nवयं विधाता जगतां तेन गृह्णासि कन्यकाम् ।। 4.35.६० ।।\nअस्माकं पुरतो दूरं गच्छ कामार्तमानस।।\nन कुर्मो भस्मसात्कर्तुं शक्ताश्च जनकं वयम् ।।६१।।\nगुरोर्दोषसहस्राणि क्षन्तुमर्हन्ति पण्डिताः ।।\nसर्वघ्नं तं विनिघ्नन्ति नीतिज्ञाः स्वगुरुं विना ।।६२।।\nगृह्णन्ति यदि सर्वस्वं शपन्तं निष्ठुरं गुरुम् ।।\nसाधवस्तं न निन्दन्ति प्रणमन्ति स्वभक्तितः ।।६३।।\nये द्विषन्ति च निन्दति गुरुमिष्टं सुरात्परम् ।।\nपच्यन्ते तेऽन्धकूपे च यावच्चन्द्रदिवाकरौ।।६४।।\nपुरीषं भुञ्जते नित्यं क्षुभिता यमताडनैः ।।\nसर्पप्रमाणकीटैश्च दंशिताश्च दिवानिशम् ।। ६५।।\nइत्येवमुक्त्वा मुनयः प्रणेमुस्तत्पदाम्बुजम् ।।\nसर्वं भवति दैवेन प्रशान्तमनसा ध्रुवम् ।। ६६ ।।\nउन्मुखा मुनयः सर्वे बभूवुश्च स्वकर्मणि।।\nब्रह्मा शरीरं संत्यक्तुं व्रीडया च समुद्यतः ।।६७।।\nयोगेन भित्त्वा षट्चक्रं सर्वान्प्राणान्निरुद्ध्य च।।\nब्रह्मरन्ध्रं समानीय तत्याज स्वेन वर्त्मना ।।६८।।\nमनसा श्रीहरिं स्मृत्वा नमस्कारं चकार ह ।।\nन मे मनः परद्रव्ये भविता स्तोकमीश्वर ।।६९।।\nप्राणत्यागात्परं दुःखमयशश्च यशस्विनाम् ।।\nबभूव हृदि कृत्वैकं ब्रह्मा लीनश्च ब्रह्मणि।। ।। 4.35.७० ।।\nकन्या तातं मृतं दृष्ट्वा विलप्य च भृशं मुहुः।।\nयोगेन देहं तत्याज सा प्रलीना च ब्रह्मणि।।७१।।\nमृतं तातं च भगिनीं दृष्ट्वा च मुनिपुंगवाः ।।\nसस्मरुः श्रीहरिं कोपात्स्वात्मारामं विलप्य च ।।७२।।\nनारायणो मदंशश्च कृपयाऽऽगत्य सत्वरम् ।।\nब्रह्माणं जीवयामास ब्रह्मज्ञानात्सुतां च ताम् ।।७३।।\nब्रह्मा पुरो हरिं दृष्ट्वा वरं वव्रे स्म वाञ्छितम् ।।\nभक्तिं त्वच्चरणे शश्वन्निश्चलामनपायिनीम् ।।७४।।\nब्रह्माणं विरसं दृष्ट्वा तमुवाच कृपानिधिः ।।\nप्रबोधवचनं सत्यं नीतिसारं मनोहरम् ।। ७५ ।।\nश्रीनारायण उवाच ।।\nशृणु ब्रह्मन्प्रवक्ष्येऽहं मुखमुत्तोल्य सांप्रतम् ।।\nत्यज लज्जां जगन्नाथ हृदयज्वररूपिणीम् ।। ७६ ।।\nसत्कीर्तिरपकीर्तिर्वा सुप्रतिष्ठाप्युपद्रवः ।।\nक्षुद्राणां चैव महतां भवत्येव स्वकर्मणा ।।७७।।\nसर्वेषामपि सर्वेभ्यः स्वकर्म बलवत्तरम् ।।\nतस्मात्सन्तः प्रकुर्वन्ति नित्यं सत्कर्म संततम् ।। ७८ ।।\nकेचित्कुर्वन्ति निर्मूलं सर्वेषामपि कर्मणाम् ।।\nकृतं कर्म परं भुक्त्वा हरिपादाब्जचेतसः ।।७९ ।।\nकुकर्मणश्चापकीर्तिस्ततो लज्जा भवेद्ध्रुवम् ।।\nसुकर्मणः सुप्रतिष्ठा सर्वत्र निर्मलं यशः ।। 4.35.८० ।।\nकालेन रजसा देहो बलं रूपं शुभाशुभम् ।।\nकीर्तिर्या त्रिगुणा चैव मोहश्चापयशो विधे ।। ८१ ।।\nऋणव्रणापवादाश्च जन्तूनां यान्ति कालतः ।।\nमहतां तौ च पूर्वोक्तौ नेतरश्च कदाचन ।। ८२ ।।\nसदाऽपकीर्तिर्वसति परस्त्रीषु च वस्तुषु।।\nतस्मात्ते नैव गृह्णन्ति सन्तः स्वक्लेशकारणे ।। ८३ ।।\nस्मर मामन्तरे ब्राह्मे मदीयं विषयं कुरु।।\nअतस्ते न मनो लोलं भविता परवस्तुषु ।। ८४ ।।\nयोषिद्रूपा च मे माया सर्वेषां मोहकारिणी ।।\nलीलया कुरुते मोहं स्वात्मारामस्य संततम् ।। ८५ ।।\nनानामुद्राश्रये देशे रागिणो संततं रतिः।।\nस्तनाभिधे मांसपिण्डेऽधरे लालालयेऽशुचौ ।।८६।।\nश्रोणिवक्त्रस्तनं तासां कामदेवालयं सदा ।।\nतस्मात्ते न हि पश्यन्ति सन्तो हि धर्मभीरवः ।।८७।।\nको धर्मः किं यशस्तेषां का प्रतिष्ठा च किं तपः।।\nकिं बुद्धिर्विद्या दानं च परस्त्रीषु च यन्मनः ।। ८८ ।।\nइहाप्यपयशो दुःखं नरकेषु परत्र च ।।\nवासः प्रहारस्तेषां च ताडनैः कृमिभक्षणैः ।। ८९ ।।\nदुःखबीजं सुखं मत्वा मूढाश्च दैवदोषतः ।।\nपरस्त्रीसेवनं प्रीत्या कुर्वन्ति संततं मुदा ।। 4.35.९० ।।\nउत्तमा मत्पदाम्भोजं सत्कर्म मध्यमाः सदा ।।\nस्मरन्ति शश्वदधमाः परस्त्रीसेवनं मुदा ।। ९१ ।।\nविपत्तिः संततं तस्य परवस्तुषु यन्मनः ।।\nविशेषतः परस्त्रीषु सुवर्णेषु च भूमिषु ।। ९२ ।।\nदैवात्परस्त्रियं दृष्ट्वा विरमेद्यो हरिं स्मरन् ।।\nदृष्ट्वा परसुवर्णं च हस्तप्रक्षालनाच्छुचिः ।। ९३ ।।\nसततं नैव संसक्ताः सन्तः स्वस्त्रीषु कामतः ।।\nयक्ष्मव्याधिज्ञानहानिलोकनिन्दाभयेन च ।।९४।।\nतपस्विनस्तपस्यायां शास्त्रचिन्तासु पण्डिताः।।\nयोगिनो योगचिन्तासु वेदार्थेषु च वैदिकाः ।।९५।।\nसाध्यश्च पतिसेवासु गृहस्था गृहकर्मसु ।।\nविषयेषु विषयिणो मद्भक्ता मम सेवने ।। ९६ ।।\nएते नियुक्ता एतेषु सभासु च प्रशंसिताः।।।\nवेदोक्ताचरणेनैव तद्विरुद्धेन निन्दिताः ।।९७।।\nसर्वे नित्यं प्रशंसन्ति शश्वत्सन्मार्गगामिनम् ।।\nहालिका अपि निन्दन्ति कुवर्त्मगामिनं विधे ।।९८।।\nभविता न परस्त्रीषु परवस्तुषु ते मनः ।।\nअद्यप्रभृति जीवन्तं निविष्टं मद्वरेण च ।। ९९ ।।\nमदीयविषये बाह्ये मया दत्तं कुरु प्रियम् ।।\nअन्तरा मत्पदाम्भोजचिन्तां विघ्नविनाशिनीम् ।। 4.35.१०० ।।\nकन्या भवतु मे ब्रह्मन्कामदेवस्य कामिनी ।।\nरतिर्नाम परित्याज्या रत्यधिष्ठातृदेवता ।।१०१।।\nइत्येवमुक्त्वा ब्रह्माणमाश्वास्य कमलापतिः ।।\nजगाम नित्यं वैकुण्ठं वृन्दावनविनोदनः ।। १०२ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाकृष्णसंवादो नाम पञ्चत्रिंशोऽध्यायः ।। ३५ ।।"
  }
]
[
  {
    "text": "श्रीकृष्ण उवाच ।।\nदर्पभङ्गः श्रुतो देवि शङ्करस्य जगद्गुरोः ।।\nअधुना श्रूयतां मत्तो दुर्गादर्पविमोचनम् ।। १ ।।\nतेजसा सर्वदेवानामाविर्भूय जगत्प्रसूः ।।\nदधार कामिनीरूपं कमनीयं मनोहरम् ।।२ ।।\nनिहत्य दानवेन्द्रांश्च ररक्ष देवताकुलम् ।।\nलेभे जन्म ततो देवी जठरे दक्षयोषितः ।। ३ ।।\nपिनाकपाणिं जग्राह सा देवी सुरसाधनम् ।।\nशश्वत्परमभक्त्या च सिषेवे स्वामिनं सती ।। ४ ।।\nदक्षेण सार्द्धं देवेन बभूव शिवशत्रुता ।।\nनिरर्थकं दैवयोगात्पुरा वै सुरसंसदि ।। ५ ।।\nदक्षश्चकार यज्ञं च तत आगत्य कोपतः ।।\nसर्वान्विज्ञापयामास तत्रैव शंकरं विना ।। ६ ।।\nसस्त्रीका देवताः सर्वा आजग्मुर्दक्षमन्दिरम् ।।\nसगणः शङ्करः कोपान्नाजगामाभिमानतः ।। ७ ।।\nसती पतिं च मोहेन बोधयामास यत्नतः ।।\nन तं चालयितुं शक्ता बभूव चञ्चला स्वयम् ।। ८ ।।\nआजगाम पितुर्गेहं दर्पात्तस्य विनाऽऽज्ञया ।।\nतस्य शापेन तस्याश्च दर्पभङ्गो बभूव ह ।।९।।\nन हि संभाषणं चक्रे वाङ्मात्रेण पिता च ताम् ।।\nश्रुत्वा च निन्दां भर्तुश्च देहं तत्याज मानतः ।। 4.38.१० ।।\nएवं प्रिये निगदितं सतीदर्पविमोचनम् ।।\nतस्या जन्मान्तरं नित्यं दर्पभङ्गश्च श्रूयताम् ।। ११ ।।\nलेभे जन्म सती शीघ्रं जठरे शैलयोषितः ।।\nशिवस्तस्याश्चिताभस्म चास्थि जग्राह भक्तितः ।। १२ ।।\nचकार मालामस्थ्नां च भस्मना तनुलेपनम् ।।\nस्मारंस्मारं सतीं प्रेम्णा भ्रामंभ्रामं पुनःपुनः ।। १३ ।।\nसुषाव मेना तां देवीमतीव सुमनोहराम् ।।\nसृष्टौ विधातुस्तस्याश्च ह्युपमा नास्ति कुत्र च ।। १४ ।।\nगुणप्रसूर्गुणान्सर्वान्सर्वरूपान्बिभर्त्ति सा ।।\nसर्वाश्च देवपत्न्यस्तत्कलां नार्हन्ति षोडशीम् ।। १५ ।।\nबभूव वर्द्धमाना सा शुक्ले चन्द्रकला यथा ।।\nअतीव यौवनस्था च शैलगेहे दिनेदिने ।। १६ ।।\nबभूवाकाशवाणी च तां संबोध्य जगत्प्रसूम् ।।\nशिवे शिवं च तपसा कठोरेण लभेति च ।।१७।।\nविनेश्वरं न तपसा प्राप्ता हि गर्भसम्भवम् ।।\nप्रहस्य तस्थौ श्रुत्वेति सा च यौवनगर्विता ।।१८।।\nमम जन्मान्तरीयं च भस्मास्थि च बिभर्ति यः ।।\nस मां प्रौढां कथं दृष्ट्वा न गृह्णात्यत्र जन्मनि ।।१९।।\nयो विदग्धश्च ब्रह्माण्डं बभ्राम मम शोकतः ।।\nस कथं मां न गृह्णाति दृष्ट्वा परमसुन्दरीम् ।। 4.38.२० ।।\nदक्षयज्ञं यो बभञ्ज मम हेतोः कृपानिधिः ।।\nस कथं मां न गृह्णाति पत्नीं जन्मनिजन्मनि ।। २१ ।।\nया यस्य पत्नी यो यस्या भर्ता प्राक्तनतः पुरा ।।\nकुतो विश्वे तयोर्भेदो निषेको नान्यथा भवेत् ।। २२ ।।\nसर्वरूपगुणाधारं मत्वा स्वमतिमानतः ।।\nन चकार तपः साध्वी न विज्ञाय तमीश्वरम् ।। २३ ।।\nसुन्दरीषु च सर्वासु मत्तो नास्त्येव सुन्दरी ।।\nहृदीति मत्वा गर्वेण न चकार तपः शिवा ।। २४ ।।\nरूपयौवनवेषाणां पुमान्ग्राही स्वयोषिताम् ।।\nशिवो मच्छ्रुतिमात्रेण मां गृह्णाति विना तपः ।। २९ ।।\nहृदीति मत्वा गिरिजा तस्थौ हिमगिरेर्गृहे ।।\nशश्वत्सहचरीमध्ये क्रीडोन्मत्ता दिवानिशम् ।। २६ ।।\nएतस्मिन्नन्तरे तूर्णं दूतः शैलेन्द्रसंसदि ।।\nउवाचागत्य मधुरं तत्पुरः संपुटाञ्जलिः ।। २७ ।।\nदूत उवाच ।।\nउत्तिष्ठोत्तिष्ठ शैलेन्द्र गच्छाक्षयवटान्तिकम् ।।\nआजगाम महादेवः सगणो वृषवाहनः ।। २८ ।।\nमधुपर्कादिकं दत्त्वा भक्तिनम्रात्मकन्धरः ।।\nपूजनं कुरु शैलेन्द्रं देवेन्द्रं तमतीन्द्रियम् ।। २९ ।।\nसिद्धिस्वरूपं सिद्धेशं योगीन्द्राणां गुरोर्गुरुम् ।।\nमृत्युञ्जयं कालकालं ब्रह्मज्योतिः सनातनम् ।। 4.38.३० ।।\nपरमात्मस्वरूपं च सगुणं निर्गुणं विभुम् ।।\nभक्तध्यानार्थममलं दधानं देहमीश्वरम् ।। ।।३१।।\nशैलो दूतवचः श्रुत्वा समुत्तस्थौ मुदाऽन्वितः ।।\nमधुपर्कादिकं नीत्वा जगाम शङ्करान्तिकम् ।। ३२ ।।\nदेवी दूतवचः श्रुत्वा प्रसन्नवदनेक्षणा ।।\nहृदीति मेने मद्धेतोराजगाम महेश्वरः ।। ३३ ।।\nचकार वेषमतुलं दधार वस्त्रमुत्तमम्।।\nरत्नेन्द्रसारालंकारान्रत्नमालां  मनोहराम् ।। ३४ ।।\nपारिजातप्रसूनानां मालां चन्दनसंयुताम् ।।\nचकार शङ्करार्थं च मत्वा मालां मनोहराम्।।३५।।\nरत्नसिंहासनस्था सा ददर्श दर्पणे मुखम् ।।\nकस्तूरीबिन्दुना सार्द्धं सिन्दूरबिन्दुभूषितम् ।। ३६।।\nआरक्त नेत्रयुगलं निर्मलाञ्जनसंयुतम्।।\nशरन्मध्याह्नममलं यथालिपंक्तिवेष्टितम्।।३७।।\nसुकोमलौष्ठयुगुलं ताम्बूलरागसंयुतम्।।\nअतीव सुन्दरं रम्यपक्वबिंबफलं यथा।।३८।।\nरत्नकुंडलदीप्त्या च गंडस्थलविराजितम् ।।\nसूर्योदयेन ज्वलितं सुमेरुशिखरं यथा ।।३९।।\nअत्यनिर्वचनीयं च दन्तपंक्तिमनोहरम् ।।\nयथा मुक्तासमूहं च सजलं जलदागमे।।4.38.४०।।\nगजमुक्तासमायुक्तं सुचारुनासिकोत्तमम् ।।\nसुशोभितं यथा मेरुं स्वर्णदीजलधारया।।४१ ।।\nमालतीमाल्यसंयुक्तकबरीभारसंयुतम्।।\nबकपंक्तिसुशोभाढ्यं नवीनं जलदं यथा ।। ४२ ।।\nतप्तकाञ्चन वर्णाभं चारुवक्षःस्थलोज्ज्वलम् ।।\nरत्नेन्द्रसारहाराक्तं कस्तूरीकुङ्कुमान्वितम् ।।४३।।\nचारुचम्पकवर्णाभं स्तनयुग्मं मनोहरम् ।।\nबदरीफलतुल्यं च चारुपत्रकशोभितम् ।।४४।।\nमध्यं मनोहरं क्षीणं निम्ननाभिस्थलोज्ज्वलम्।।\nअतीव सुन्दरं रम्यमुदरं वर्तुलाकृति ।। ४५ ।।\nरम्भास्तंभविनिंद्यैकमूरुयुग्मं मनोहरम् ।।\nकामालयं सुकठिनं निगूढमंशुकेन च।। ४६ ।।\nस्थलपद्मप्रभामुष्टपदयुग्मं मनोहरम्।।\nरत्नपाशकसंयुक्तं सिद्धालक्तकभूषितम् ।। ४७ ।।\nदधतं रत्नमञ्जीरं राजहंसानुकारि च।।\nरत्नेन्द्रसाराभरणं निर्मितं विश्वकर्मणा ।। ४८ ।।\nकरं सुकोमलतरं सुन्दरं कनकप्रभम् ।।\nरत्नकङ्कणकेयूरशंखभूषणभूषितम् ।।४९।।\nबिभ्रत्सद्रत्नमुकुरं लीलाकमलमुज्ज्वलम्।।\nरत्नाङ्गुलीयमतुलं दधतं सुमनोहरम् ।। 4.38.५० ।।\nदृष्ट्वा स्वरूपमतुलं दध्यौ शङ्करमीश्वरम् ।।\nविशिष्य मनसा शश्वद्भर्तुश्चरणपङ्कजम् ।। ५१ ।।\nपितरं मातरं बन्धुं साध्वीवर्गं सहोदरम् ।।\nअन्तरे सा न सस्मार किंचिदेव शिवं विना ।।५२।।\nअथ शैलेश्वरस्तत्र ददर्श चन्द्रशेखरम् ।।\nस्वर्णदीपुलिनाद्रम्यादुत्पतन्तं च सस्मितम् ।। ५३ ।।\nदधतं संस्कृतां मालां जपन्तं मम नामकम् ।।\nतप्तस्वर्णप्रभाजुष्टजटाराशि विराजितम् ।। ५४ ।।\nवृषभस्थं शूलपाणिं सर्वभूषणराजितम् ।।\nनागयज्ञोपवीतं च सर्पभूषणभूषितम् ।। ५५ ।।\nशुद्धस्फटिकसंकाशं व्याघ्रचर्मधरं परम् ।।\nविभूतिभूषिताङ्गं तमस्थिमालं दिगम्बरम् ।।५६।।\nपञ्चवक्त्रं त्रिनयनं सूर्यकोटिसमप्रभम् ।।\nददर्श रुद्रान्परितो ज्वलतो ब्रह्मतेजसा ।। ५७ ।।\nशिववामे महाकालं दक्षिणे नन्दिकेश्वरम् ।।\nभूतप्रेतपिशाचांश्च कूष्माण्डान्ब्रह्मराक्षसान् ।।५८।।\nवेतालान्क्षेत्रपालांश्च भैरवान्भीमविक्रमान् ।।\nसनकं च सनन्दं च कुमारं च सनातनम् ।। ५९ ।।\nजैगीषव्यं देवलं च काणादं गौतमं तथा ।।\nपिप्पलादं कणखनं वोढुं पञ्चशिखं कठम् ।। 4.38.६० ।।\nजाजलिं करखं कर्णं लोमशं सूर्यवर्चसम् ।।\nकात्यायनं पाणिनिं च शंखं दुर्वाससं ततः ।। ६१ ।।\nशातातपं पारिभद्रमष्टावक्रं मरुद्भवम् ।।\nएतान्पुरोगमान्नत्वा प्रणनाम शिवं गिरिः ।। ६२ ।।\nमूर्ध्ना निपत्य भूमौ स दण्डवत्संपुटाञ्जलिः ।।\nअथो अनल्पया भक्त्या धृत्वा तच्चरणाम्बुजम् ।।\nननाम चाश्रुनेत्रः स पुलकाञ्चितविग्रहः ।। ६३ ।।\nधर्मदत्तेन स्तोत्रेण तुष्टाव परमेश्वरम् ।।\nतुष्टे ब्राह्मे दिनेऽतीते पुष्करे सूर्यपर्वणि ।। ६४ ।।\nहिमालय उवाच ।।\nत्वं ब्रह्मा सृष्टिकर्ता च त्वं विष्णुः परिपालकः ।।६५।।\nत्वं शिवः शिवदोऽनन्तः सर्वसंहारकारकः ।।\nत्वमीश्वरो गुणातीतो ज्योतीरूपः सनातनः ।। ६६ ।।\nप्रकृतः प्रकृतीशश्च प्राकृतः प्रकृतेः परः ।।\nनानारूपविधाता त्वं भक्तानां ध्यानहेतवे ।।\nयेषु रूपेषु यत्प्रीतिस्तत्तद्रूपं बिभर्षि च ।।६७।।\nसूर्यस्त्वं सृष्टिजनक आधारः सर्वतेजसाम् ।।\nसोमस्त्वं सस्यपाता च सततं शीतरश्मिना।।६८।।\nवायुस्त्वं वरुणस्त्वं च त्वमग्निः सर्वदाहकः ।।\nइन्द्रस्त्वं देवराजश्च कालो मृत्युर्यमस्तथा ।। ।।६९।।\nमृत्युञ्जयो मृत्युमृत्युः कालकालो यमान्तकः ।। 4.38.७० ।।\nवेदस्त्वं वेदकर्ता च वेदवेदाङ्गपारगः ।।\nविदुषां जनकस्त्वं च विद्वांश्च विदुषां गुरुः ।।७१।।\nमन्त्रस्त्वं हि जपस्त्वं हि तपस्त्वं तत्फलप्रदः ।।\nवाक् त्वं वागधिदेवी त्वं तत्कर्ता तद्गुरुः स्वयम् ।।७२।।\nअहो सरस्वतीबीजं कस्त्वां स्तोतुमिहेश्वरः ।।\nइत्येवमुक्त्वा शैलेन्द्रस्तस्थौ धृत्वा पदाम्बुजम् ।।७३।।\nतत्रोवास तमाबोध्य चावरुह्य वृषाच्छिवः ।।\nस्तोत्रमेतन्महापुण्यं त्रिसन्ध्यं यः पठेन्नरः ।। ७४ ।।\nमुच्यते सर्वपापेभ्यो भयेभ्यश्च भवार्णवे ।।\nअपुत्रो लभते पुत्रं मासमेकं पठेद्यदि ।।७५।।\nभार्याहीनो लभेद्भार्यां  सुशीलां सुमनोहराम्।।\nचिरकालगतं वस्तु लभते सहसा ध्रुवम् ।। ७६ ।।\nराज्यभ्रष्टो लभेद्राज्यं शंकरस्य प्रसादतः ।।\nकारागारे श्मशाने च शत्रुग्रस्तेऽतिसंकटे।।७७।।\nगभीरेऽतिजलाकीर्णे भग्नपोते विषादने ।।\nरणमध्ये महाभीते हिंस्रजन्तुसमन्विते ।। ७८ ।।\nसर्वतो मुच्यते स्तुत्वा शंकरस्य प्रसादतः ।। ७९ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे ऽष्टत्रिंशोऽध्यायः ।। ३८ ।।"
  }
]
[
  {
    "text": "नारद उवाच ।।\nसंस्थाप्य गोकुले कृष्णं यशोदामंदिरं वसुः ।।\nजगाम स्वगृहं नन्दः किं चकार महां प्रभुः ।। १ ।।\nकिञ्चकार हरिस्तत्र कतिवर्षस्थितिः प्रभोः ।।\nबालक्रीडनकं तस्य वर्णय क्रमशो मुने ।। २ ।।\nपुरा कृता या प्रतिज्ञा गोलोके राधया सह ।।\nतत्कृतं केन विधिना प्रतिज्ञापालनं हरेः ।। ३ ।।\nकीदृग्वृन्दावनं नाम मण्डलं किंविधं वद ।।\nरासक्रीडां जलक्रीडां संव्यस्य वर्णय प्रभो ।। ४ ।।\nनन्दस्तपः किञ्चकार यशोदा चाथ रोहिणी ।।\nहरेः पूर्वं च हलिनः कुत्र जन्म बभूव ह ।। ।। ५ ।।\nपीयूषखंडमाख्यानमपूर्वं श्रीहरेः स्मृतम् ।।\nविशेषतः कविमुखान्नव्यं नूनं पदे पदे ।। ६ ।।\nस्वरासमण्डलक्रीडां वर्णय स्वयमेव च ।।\nपरोक्षवर्णनात्काव्यं प्रशस्तं नव्यवर्णनम् ।।७।।\nश्रीकृष्णांशो भवान्साक्षाद्योगींद्राणां गुरोर्गुरुः ।।\nयो यस्यांशः स च जनस्तस्यैव सुखतः सुखी ।। ८ ।।\nत्वयैव वर्णितौ पादौ विलीनौ तु युवां हरेः ।।\nसाक्षाद्गोलोकनाथांशस्त्वमेव तत्समो महान् ।। ९ ।।\n।। नारायण उवाच ।। ।।\nब्रह्मेशशेषविघ्नेशाः कूर्मो धर्मोऽहमेव च ।।\nनरश्च कार्त्तिकेयश्च श्रीकृष्णांशा वयं नव ।।4.9.१०।।\nअहो गोलोकनाथस्य महिमा केन वर्ण्यते ।।\nयं स्वयं नो विजानीमो न वेदाः किं विपश्चितः ।। ११ ।।\nसूकरो वामनः कल्किर्बौद्धः कपिलमीनकौ ।।\nएते चांशाः कलाश्चान्ये संत्येव कतिधा मुने ।। १२ ।।\nकूर्मो नृसिंहो रामश्च श्वेतद्वीपविराड्विभुः ।।\nपरिपूर्णतमः कृष्णो वैकुण्ठे गोकुले स्वयम् ।। ।। १३ ।।\nवैकुण्ठे कमलाकांतो रूपभेदाच्चतुर्भुजः ।।\nगोलोके गोकुले राधाकांतोऽयं द्विभुजः स्वयम् ।। १४ ।।\nअस्यैव तेजो नित्यं च चित्ते कुर्वंति योगिनः ।।\nभक्ताः पादाम्बुजं तेजः कुतस्तेजस्विनं विना ।। १५ ।।\nशृणु विप्र वर्णयामि यशोदानन्दयोस्तपः ।।\nरोहिण्याश्च यतो हेतोर्ददृशुस्ते हरेर्मुखम् ।। १६ ।।\nवसूनां प्रवरो नन्दो नाम्ना द्रोणस्तपोधनः ।।\nतस्य पत्नी धरा साध्वी यशोदा सा तपस्विनी ।।१७।।\nरोहिणी सर्पमाता च कद्रूश्च सर्पकारिणी ।।\nएतेषां जन्मचरितं निबोध कथयामि ते।। १८ ।।\nएकदा च धरा द्रोणौ पर्वते गन्धमादने ।।\nपुण्यदे भारते वर्षे गौतमाश्रमसन्निधौ ।। १९ ।।\nचक्रतुश्च तपस्तत्र वर्षाणामयुतं मुने ।।\nश्रीकृष्णदर्शनार्थं च निर्जने सुप्रभातटे ।। 4.9.२० ।।\nन ददर्श हरिं द्रोणो धरा चैव तपस्विनी ।।\nकृत्वाग्निकुंडं वैराग्यात्प्रवेष्टुं समुपस्थितौ।।२१।।\nतौ मर्तुकामौ दृष्ट्वा च वाग्बभूवाशरीरिणी ।।\nद्रक्ष्यथः श्रीहरिं पृथ्व्यां गोकुले पुत्ररूपिणम् ।। २२ ।।\nजन्मांतरे वसुश्रेष्ठ दुर्दर्शं योगिनां विभुम्।।\nध्यानासाध्यं च विदुषां ब्रह्मादीनां च वंदितम् ।। २३ ।।\nश्रुत्वैवं तद्धराद्रोणौ जग्मतुः स्वालयं सुखात् ।।\nलब्ध्वा तु भारते जन्म  दृष्टं ताभ्यां हरेर्मुखम् ।। २४ ।।\nयशोदानंदयोरेवं कथितं चरितं तव ।।\nसुगोप्यं त्रिदशानां च रोहिणीचरितं शृणु ।। २५ ।।\nएकदा देवमाता च पुष्पोत्सवदिने सती ।।\nविज्ञापनं चरद्वारा चकार कश्यपं मुने ।। २६ ।।\nसुस्नाता सुंदरी देवी रत्नालंकार भूषिता ।।\nचकार वेषं विविधं ददर्श दर्पणे मुखम् ।। २७ ।।\nकस्तूरीबिंदुना सार्द्धं सिंदूरबिंदुसंयुतम् ।।\nरत्नकुंडलशोभाढ्यं पत्राभरणभूषितम् ।। २८ ।।\nगजमौक्तिकसंयुक्तं नासाग्रं सुमनोहरम् ।।\nशरत्पार्वणचंद्रास्यं शरत्पंकजलोचनम् ।। २९ ।।\nवक्रभ्रूभंगिना युक्तं विचित्रकज्जलोज्ज्वलम् ।।\nपक्वदाडिमबीजाभदंतपंक्तिविराजितम् ।। 4.9.३० ।।\nपक्वबिंबाधरौष्ठं च सस्मितं सुंदरं सदा ।।\nअतीव कमनीयं च मुनींद्रचित्तमोहनम् ।। ३१ ।।\nएवंभूतं मुखं दृष्ट्वा सुंदरी स्वगृहे स्थिता ।।\nपश्यंती पतिमार्गं च कामबाणप्रपीडिता ।। ३२ ।।\nशुश्राव वार्तामदितिः कश्यपं कद्रुसंयुतम् ।।\nरत्नसारसमारंभे तस्या वक्षस्थले स्थितम् ।। ३३ ।।\nश्रुत्वा चुकोप साध्वी सा हताशा रतिकातरा ।।\nन शशाप पतिं प्रेम्णा शशाप सर्पमातरम् ।। ३४ ।।\nन देवालययोग्या सा धर्मिष्ठा धर्मनाशिनी ।।\nदूरं गच्छतु स्वर्लोकादात्मयोनिं च मानवीम् ।। ३५ ।।\nश्रुत्वैवं सा चरद्वारा शशाप देवमातरम् ।।\nसा चैवं मानवीं योनिं यातु मर्त्ये जरायुताम् ।। ३६ ।।\nकश्यपो बोधयामास कद्रुं च सर्पमातरम् ।।\nकाले यास्यसि मर्त्यं च मया सह शुचिस्मिते ।। ३७ ।।\nत्यज भीतिं लभ सुखं द्रक्ष्यसि श्रीहरेर्मुखम्।।\nएवमुक्त्वा कश्यपश्च जगाम चादितेर्गृहम् ।।३८।।\nवांछां पूर्णां च तस्याश्च चकार भगवान्विभुः ।।\nऋतौ तत्र महेंद्रश्च बभूव च सुरर्षभः ।।३९।।\nअदितिर्देवकी चैव सर्पमाता च रोहिणी ।।\nकश्यपो वसुदेवश्च श्रीकृष्णजनको महान् ।। 4.9.४० ।।\nरहस्यं गोपनीयं च सर्वं निगदितं मुने ।।\nअधुना बलदेवस्य जन्माख्यानं मुने शृणु ।। ४१ ।।\nअनंतस्याप्रमेयस्य सहस्रशिरसः प्रभोः ।।\nरोहिणी वसुदेवस्य भार्यारत्नं च प्रेयसी ।। ४२ ।।\nजगाम गोकुलं साध्वी वसुदेवाज्ञया मुने ।।\nसंकर्षणस्य रक्षार्थं कंसभीता पलायिता ।। ४३ ।।\nदेवक्याः सप्तमं गर्भं माया कृष्णाज्ञया तदा ।।\nरोहिण्या जठरे तत्र स्थापयामास गोकुले ।। ४४ ।।\nसंस्थाप्य च तदा गर्भं कैलासं सा जगाम ह ।।\nदिनांतरे कतिपये रोहिणी नंदमंदिरे ।। ४५ ।।\nसुषाव पुत्रं कृष्णांशं तप्तरौप्याभमीश्वरम् ।।\nईषद्धास्यं प्रसन्नास्यं ज्वलंतं ब्रह्मतेजसा ।। ४६ ।।\nतस्यैव जन्ममात्रेण देवा मुमुदिरे तदा ।।\nस्वर्गे दुंदुभयो नेदुरानका मुरजादयः ।। ४७ ।।\nजयशब्दं शंखशब्दं चक्रुर्देवा मुदान्विताः ।।\nनंदो हृष्टो ब्राह्मणेभ्यो धनं बहुविधं ददौ ।। ४८ ।।\nचिच्छेद नाडीं धात्री च स्नापयामास बालकम् ।।\nजयशब्दं जगुर्गोप्यः सर्वाभ रणभूषिताः ।। ४९ ।।\nपरपुत्रोत्सवं नंदश्चकार परमादरात् ।।\nतदा यशोदा गोपीभ्यो ब्राह्मणेभ्यो ददौ मुदा ।। 4.9.५० ।।\nधनानि नानावस्तूनि तैलं सिंदूरमेव च ।।\nइत्येवं कथितं वत्स यशोदानंदयोस्तपः ।। ५१ ।।\nजन्माख्यानं च हलिनो रोहिणीचरितं तथा ।।\nअधुना ते वांछनीयं नंदपुत्रोत्सवं शृणु ।। ५२ ।।\nसुखदं मोक्षदं सारं जन्ममृत्युजरापहम् ।।\nमंगलं कृष्णचरितं वैष्णवानां च जीवनम् ।। ५३ ।।\nसर्वाशुभविनाशं च भक्तिदास्यप्रदं हरेः ।।\nश्रीकृष्णं वसुदेवश्च संस्थाप्य नंदमंदिरे ।। ५४ ।।\nगृहीत्वा बालिकां हृष्टो जगाम निजमंदिरम् ।।\nकथितं चरितं तस्याः श्रुतं संमुखतो मुने ।। ५५ ।।\nअधुना गोकुले कृष्णचरितं शृणु मंगलम् ।।\nवसुदेवे गृहं याते यशोदा नंद एव च ।। ५६ ।।\nमंगले सूतिकागारे जयागारे जयान्विते ।।\nददर्श पुत्रं भूमिस्थं नवीननीरदप्रभम् ।।५७।।\nअतीव सुंदरं नग्नं पश्यंतं गृहशेखरम् ।।\nशरत्पार्वणचंद्रास्यं नीलेंदीवरलोचनम् ।। ५८ ।।\nरुदंतं च हसंतं च् वेणुसंसक्तविग्रहम् ।।\nहस्तद्वयं सुविन्यस्तं प्रेमवंतं पदांबुजम् ।। ५९ ।।\nदृष्ट्वा नंदः स्त्रिया सार्द्धं हरिं हृष्टो बभूव ह ।।\nधात्री तं स्नापयामास शीततोयेन बालकम् ।। 4.9.६० ।।\nचिच्छेद नाडीं बालस्य हर्षाद्गोप्यो जयं ददुः ।।\nआजग्मुर्गोपिकाः सर्वा बृहच्छ्रोण्यश्चलत्कुचाः ।। ६१ ।।\nबालिकाश्च वयस्यश्च विप्रपत्न्याश्च सूतिकाम् ।।\nआशिषं युयुजुः सर्वा ददृशुर्बालकं मुदा ।। ६२ ।।\nक्रोडे चक्रुः प्रशंसंत्य ऊषुस्तत्र च काश्चन ।।\nनंदः सचैलः स्नातश्च धृत्वा धौते च वाससी ।। ६३ ।।\nपारंपर्यविधिं तत्र चकार हृष्टमानसः ।।\nब्राह्मणान्भोजयामास कारयामास मंगलम् ।। ६४ ।।\nवाद्यानि वादयामास बंदिभ्यश्च ददौ धनम् ।।\nततो नंदश्च सानंदं ब्राह्मणेभ्यो ददौ धनम् ।। ६५ ।।\nसद्रत्नानि प्रवालानि हीरकाणि च सादरम् ।।\nतिलानां पर्वतान्सप्त सुवर्णशतकं  मुने ।। ६६ ।।\nरौप्यं धान्याचलं वस्त्रं गोसहस्रं मनोहरम् ।।\nदधि दुग्धं शर्करां च नवनीतं घृतं मधु ।। ६७ ।।\nमिष्टान्नं सल्लड्डुकौघं स्वादूनि मोदकानि च ।।\nभूमिं च सर्वसस्याढ्यां वायुवेगांस्तुरंगमान् ।। ६८ ।।\nतांबूलानि च तैलानि दत्त्वा हृष्टो बभूव ह ।।\nरक्षितुं सूतिकागारं योजयामास ब्राह्मणान् ।। ६९ ।।\nतत्र मंत्रज्ञमनुजान्स्थविरान्गोपिकागणान् ।।\nवेदांश्च पाठयामास हरेर्नामैकमंगलम् ।। 4.9.७० ।।\nभक्त्या च ब्राह्मणद्वारा पूजयामास देवताः ।।\nगोपालिकाश्च वृद्धाश्च रत्नालंकारभूषिताः ।। ७१ ।।\nसस्मिता शीघ्रगामिन्य आजग्मुर्नंदमंदिरम् ।।\nनानाविधाश्च गणका ज्योतिःशास्त्रविशारदाः।। ७२ ।।\nवाक्सिद्धाः पुस्तककरा आजग्मुर्नंदमंदिरम् ।।\nसस्मिता विप्रपत्न्यश्च वयस्याः स्थविरा वराः ।। ७३ ।।\nबालिका बालकयुता आजग्मुर्नंदमंदिरम् ।।\nतेभ्योऽपि प्रददौ रत्नं धनानि विविधानि च।। ७४ ।।\nवरवस्त्राणि रौप्याणि गोसहस्राणि सादरम् ।।\nनंदस्तेभ्यो नमस्कृत्य चकार विनयं मुदा ।। ७५ ।।\nआशिषं युयुजुः सर्वे ददृशुर्बालकं परम् ।।\nएवं संभृतसंभारो बभूव व्रजपुंगवः ।।७६।।\nगणकैः कारयामास यद्भविष्यं शुभाशुभम् ।।\nएवं ववर्ध बालश्च शुक्लपक्षे यथा शशी ।। ७७ ।।\nनंदालये हली चैव भुक्त मातुः पयोधरम् ।।\nतदा च रोहिणी हृष्टा तत्र पुत्रोत्सवे मुदा ।।७८।।\nतैलसिंदूरतांबूलं धनं ताभ्यो ददौ मुने ।।\nदत्त्वाशिषश्च शिरसि ताश्च ते स्वालयं ययुः ।। ७९ ।।\nयशोदारोहिणीनंदास्तस्थुर्गेहे मुदान्विताः ।। 4.9.८० ।।\nइति श्रीब्रह्मवैवर्ते महापुराणे श्रीकृ ष्णजन्मखंडे नारायणनारदसंवादे नंदपुत्रोत्सवो नाम नवमोऽध्यायः ।। ९ ।।"
  }
]
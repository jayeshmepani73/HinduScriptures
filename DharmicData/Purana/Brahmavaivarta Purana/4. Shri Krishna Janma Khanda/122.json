[
  {
    "text": "अथ द्वाविंशत्यधिकशततमोऽध्यायः\nनारद उवाच\nसर्वासां रमणीनां च कृष्णेन परमात्मना ।\nसमुद्वाहश्च कथितस्त्वया भगवता मुदा ।। १ ।।"
  },
  {
    "text": "स्यमन्तकस्य च मणेरुपाख्यानमभीप्सितम् ।\nतन्न श्रुतं महाभाग तन्मां व्याख्यातुमर्हसि ।। २ ।।"
  },
  {
    "text": "नारायण उवाच\nभाद्रशुक्लचतुर्थ्यां च तारकां हृत्वाञ्छशी ।\nतां तत्याज स कृष्णायां गुरुस्तां च गृहीतवान् ।। ३ ।।"
  },
  {
    "text": "गुरुणा भर्त्सिता तारा मगर्भा लज्जिता सती ।\nशशाप लज्जया कोपाच्चन्द्रं कामातुरं पुरा ।। ४ ।।"
  },
  {
    "text": "तारोवाच\nभव शापकलंकी त्वं यस्त्वां पश्यति देहभृत् ।\nपापं दृष्ट्वा स पापी च कलंकी च भविष्यति ।। ५ ।।"
  },
  {
    "text": "इति श्रुत्वा स चन्द्रश्च नारायणसरोवरे ।\nनारायणतपस्तप्त्वा मुमोच कृतपातकात् ।। ६ ।।"
  },
  {
    "text": "तपःक्लिष्टं च तं दृष्ट्वा भगवान्पुरुषोत्तमः ।\nतमुवाच महाभीतं कृपया च कृपानिधिः ।। ७ ।।"
  },
  {
    "text": "श्रीभगवानुवाच\nमुक्तो भव कलंकी त्वं सर्वकालं कलानिधे ।\nशापस्थानं तारकाया भाद्रे मासि सितासिते ।। ८ ।।"
  },
  {
    "text": "चतुर्थ्यामुदितं चन्द्रं यस्तु पश्यति कामतः ।\nतं याति तत्कलङ्कश्च स कलंकी भविष्यति ।। ९ ।।"
  },
  {
    "text": "हरिणा दीयते ताले भाद्रे मासि सितासिते ।\nचतुर्थ्यामुदितश्चन्द्रो नेक्षितव्यः कदाचन ।। १० ।।"
  },
  {
    "text": "स्वयं दृष्ट्वा स्ववाक्यं च पालनं कर्तुमर्हति ।\nभाद्रे चन्द्रं चतुर्थ्यां तु स कलंकी बभूव ह ।। ११ ।।"
  },
  {
    "text": "कलंकी येन रूपेण तद्वक्ष्यामि निशामय ।\nस मुमोच कलंकाच्च लोकशिक्षार्थमीश्वरः ।। १२ ।।"
  },
  {
    "text": "सत्राजितः सूर्यभक्तस्तपस्तब्त्वा च पुष्करे ।\nस्यमन्तकं मणिश्रेष्ठं संप्राप भास्करादपि ।। १३ ।।"
  },
  {
    "text": "अष्टौ भारान्सुवर्णानां प्रसूते नित्यमेव च ।\nविष्गोर्मणावधिष्ठानं महापूते च पुण्यदे ।। १४ ।।"
  },
  {
    "text": "सत्राजितः सत्यभामां दत्त्वा कृष्णाय भक्तितः ।\nयौतुकार्थे मणिं दातुमुद्यतो महते महान् ।। १५ ।।"
  },
  {
    "text": "तं निषिध्य प्रसेनश्च दुर्मतिः कालपीडितः ।\nमणिं गृहीत्वा प्रययौ पुण्यां वाराणसीं पुरीम् ।। १६ ।।"
  },
  {
    "text": "निहत्य तं पथि बलात्सिंहः सबल एव च ।\nमणिं जग्राह रुचिरं सूत्रबद्धं गले दधौ ।। १७ ।।"
  },
  {
    "text": "कलिङ्गराजपुत्रश्च ब्रह्मशापात्सुदारुणात् ।\nविप्रेणाम्युदितस्तेन पशुयोनिं जगाम् सः ।। १८ ।।"
  },
  {
    "text": "निहत्य सिंहं गहने भल्लूको जाम्बवान्बली ।\nमणिं गृहीत्वा प्रययौ स्वपुरं रत्ननिर्मितम् ।। १९ ।।"
  },
  {
    "text": "ऊचुः सर्वे द्वारकायां मणिं जगाह माधवः ।\nतस्य बुद्धिं न जानीमः केनोपायेन वेति च ।। २० ।।"
  },
  {
    "text": "इति श्रुत्वा तु भगवान्कलंककृन्तनाय च ।\nप्रययौ काननं घोरं चौरचिह्नेन वर्त्मना ।। २१ ।।"
  },
  {
    "text": "मृतं प्रसेनं दृष्ट्वा च दुःखी सिहं ददर्श सः ।\nमणिशून्यं च तं दृष्ट्वा विषसाद च माधवः ।। २२ ।।"
  },
  {
    "text": "सर्वंज्ञात्वा च सर्वज्ञो भल्लूकभवनं ययौ ।\nरुदन्तं बालकं तत्र धात्रीक्रोडे ददर्श सः ।। २३ ।।"
  },
  {
    "text": "बालकं बोधयामास सा धात्री करुणान्विता ।\nमणिं गृहाण बालेति तव ह्येष स्यमन्तकः ।। २४ ।।"
  },
  {
    "text": "सिंहः प्रसेनमवधीत्सिंहो जाम्बवता हतः ।\nसुकुमारक मा रोदीस्तव ह्येष स्यमन्तकः ।। २५ ।।"
  },
  {
    "text": "इति धात्र्युक्तसुश्लोकं यश्च स्मृत्वा जलं पिबेत् ।\nदैवदृष्टनष्टचन्द्रद्रोषादेव प्रमृच्यते ।। २६ ।।"
  },
  {
    "text": "कामतो यदि पश्यन्ति दाम्भिका वेदनिन्दकाः ।\nकलङ्किनो भवन्त्येवमित्याह कमलोद्भवः ।। २७ ।।"
  },
  {
    "text": "कृष्णो धात्रीवचः श्रुत्वा मणिं जग्राह बालकात् ।\nधात्री गत्वा च भल्लूकं कथयामास कोपतः ।। २८ ।।"
  },
  {
    "text": "जाम्बवांश्च समागत्य तुष्टाव प्रणिपत्य सः ।\nकन्यां जाम्बवतीं तस्मै यौतुकार्थं मणिं ददौ ।। २९ ।।"
  },
  {
    "text": "द्वारकां मणिमानीय दर्शयामास यादवान् ।\nप्रभुश्च सर्वतः शुद्धो निष्कलङ्को बभूव सः ।। ३० ।।"
  },
  {
    "text": "एतत्ते कथितं वत्स मणेराख्यानमुत्तमम् ।\nअध्यायश्रवणादेव निष्कलंको भवेन्नरः ।। ३१ ।।"
  },
  {
    "text": "यच्छ्रु तं धर्मवक्त्रेण तदुक्तं च यथागमम् ।\nसुदुर्लभमुपाख्यानं किं भूयः श्रोतुमिच्छसि ।। ३२ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदानाo स्यमन्तकमणिः\nहरणं नाम द्वाविंशत्यधिकशततमोऽध्यायः ।। १२२ ।।"
  }
]
[
  {
    "text": "श्रीनारायण उवाच ।।\nगोलोकं निखिलं दृष्ट्वा देवास्ते हृष्टमानसाः ।।\nपुनराजग्मू राधायाः प्रधानद्वारमेव च ।। १ ।।\nसद्रत्नमणिनिर्माणं वेदिकायुग्मसंयुतम् ।।\nहरिद्राकारमणिना वज्रसंमिश्रितेन च ।। २ ।।\nअमूल्यरत्नरचितकपाटेन विभूषितम् ।।\nद्वारे नियुक्तं ददृशुर्वीरभानुमनुत्तमम् ।। ३ ।।\nरत्नसिंहासनस्थं च रत्नाभरणभूषितम् ।।\nपीतवस्त्रपरीधानं सद्रत्नमुकुटोज्ज्वलम् ।। ४ ।।\nद्वारं चित्रविचित्रेण विचित्रं परमाद्भुतम् ।।\nसर्वं निवेदनं चक्रुर्देवा दौवारिकं मुदा ।। ५ ।।\nतानुवाच द्वारपालो निःशंकं त्रिदशेश्वरान् ।।\nनाहं विनाऽऽज्ञया गंतुं दातुं सांप्रतमीश्वरः ।।६।।\nकिंकरान्प्रेषयामास श्रीकृष्णस्थानमेव च ।।\nहरेरनुज्ञां संप्राप्य ददौ गंतुं सुरान्मुने ।। ७ ।।\nतं संभाष्य ययुर्देवा द्वितीयं द्वारमुत्तमम् ।।\nततोऽधिकं विचित्रं च सुंदरं सुमनोहरम् ।। ५ ।।\nद्वारे नियुक्तं ददृशुश्चंद्रभानुं च नारद ।।\nकिशोरं श्यामलं चारु स्वर्णवेत्रधरं वरम् ।। ९ ।।\nरत्नसिंहासनस्थं च रत्नभूषणभूषितम् ।।\nगोपानां च समूहेन पंचलक्षेण शोभितम् ।। 4.5.१० ।।\nतं संभाष्य ययुर्देवास्तृतीयं द्वारमुत्तमम् ।।\nततोऽतिसुन्दरं चित्रं ज्वलन्तं मणितेजसा ।। ११ ।।\nद्वारे नियुक्तं ददृशुः सूर्यभानुं च नारद ।।\nद्विभुजं मुरलीहस्तं किशोरं श्यामसुन्दरम् ।। १२ ।।\nमणिकुण्डलयुग्मेन कपोलस्थलराजितम् ।।\nरत्नदंडकरं श्रेष्ठं प्रेष्यं राधेशयोः परम् ।। १३ ।।\nनवलक्षेण गोपानां वेष्टितं च नृपेंद्रवत् ।।\nतं संभाष्य ययुर्देवाश्चतुर्थं द्वारमेव च ।।१४।।\nतेभ्यो विलक्षणं रम्यं सुदीप्तं मणितेजसा ।।\nअत्यद्भुतविचित्रेण भूषितं सुमनोहरम् ।। १५ ।।\nद्वारे नियुक्तं ददृशुर्वसुभानुं व्रजेश्वरम् ।।\nकिशोरं सुन्दरवरं मणिदण्डकरं परम् ।। १६ ।।\nरत्नसिंहासनस्थं च रत्नभूषणभूषितम् ।।\nपक्वबिंबाधरोष्ठं च सस्मितं सुमनोहरम् ।। १७ ।।\nतं संभाष्य ययुर्देवा पञ्चमं द्वारमेव च ।।\nवज्रभित्तिस्थितैश्चित्रविचित्रैर्ज्वलितं परम् ।। १८ ।।\nद्वारपालं च ददृशुर्देवभानुं च तत्र वै ।।\nचारु सिंहासनस्थं च रत्नभूषणभूषितम् ।। १९ ।।\nमयूरपिच्छचूडं च रत्नमालाविभूषितम् ।।\nकदंबपुष्पसंसक्तसद्रत्नकुण्डलोज्ज्वलम् ।। 4.5.२० ।।\nचंदनागरुकस्तूरीकुङ्कुमद्रवचर्चितम् ।।\nनृपेंद्रवरतुल्यं च दशलक्षप्रजान्वितम् ।। २१ ।।\nतं वेत्रपाणिं संभाष्य ययुर्देवा मुदाऽन्विताः ।।\nविलक्षणं द्वारषट्कं चित्रराजिविराजितम् ।। २२ ।।\nवज्रभित्तियुग्मयुक्ते पुष्पमाल्यविभूषिते ।।\nद्वारे नियुक्तं ददृशुः शुक्रभानुं व्रजेश्वरम् ।। २३ ।।\nनानालंकारशोभाढ्यं दशलक्षप्रजान्वितम् ।।\nश्रीखंडपल्लवासक्तकपोलं कुण्डलोज्ज्वलम् ।। २४।।\nतूर्णं सुरास्तं सभाष्य ययुर्द्वारं च सप्तमम् ।।\nनानाप्रकारचित्रं च षड्भ्यश्चातिविलक्षणम् ।। २५ ।।\nद्वारे नियुक्तं ददृशू रत्नभानुं हरेः प्रियम् ।।\nचंदनोक्षितसर्वांगं पुष्पमालाविभूषितम् ।।\nभूषितं भूषणै रम्यैर्मणिरत्नमनोहरैः ।। २६ ।।\nगोपैर्द्वादशलक्षैश्च राजेंद्रमिव राजितम् ।।\nरत्नसिंहासनस्थं च स्मेराननसरोरुहम् ।। २७ ।।\nतं वेत्रहस्तं संभाष्य जग्मुर्देवेश्वरा मुदा ।।\nविचित्रमष्टमं द्वारं सप्तभ्योऽपि विलक्षणम् ।। २८ ।।\nदौवारिकं ते ददृशुः सुपार्श्वं सुमनोहरम् ।।\nसस्मितं सुन्दरवरं श्रीखण्डतिलकोज्ज्वलम् ।। २९ ।।\nबन्धुजीवाधरोष्ठं च रत्नकुण्डलमंडितम् ।।\nसर्वालंकारशोभाढ्यं रत्नदण्डधरं वरम् ।। 4.5.३० ।।\nगोपैर्द्वादशलक्षैश्च किशोरैश्च समन्वितम् ।।\nततः शीघ्रं ययुर्देवा नवमं द्वारमीप्सितम् ।।३१।।\nवज्रसद्रत्नरचितं चतुर्वेदिसमन्वितम् ।।\nअपूर्वचित्ररचितमालजालैर्विराजितम् ।। ३२ ।।\nद्वारपालं च ददृशुः सुबलं ललिताकृतिम् ।।\nनानाभूषणशोभाढ्यं भूषणार्हं मनोहरम् ।। ३३ ।।\nवज्रैर्द्वादशलक्षैश्च संयुक्तं सुमनोहरम् ।।\nतं दण्डहस्तं सम्भाष्य सुरा द्वारातरं ययुः ।। ३४ ।।\nविशिष्टं दशमं द्वारं दृष्ट्वा ते विस्मयं ययुः ।।\nसर्वानिर्वचनीयं चाप्यदृष्टमश्रुतं मुने ।। ३९ ।।\nददृशुर्द्वारपालं च सुदामानं च सुन्दरम् ।।\nअनिवर्चनीयरूपं कृष्णतुल्यं मनोहरम् ।। ३६ ।।\nगोपविंशतिलक्षाणां समूहैः परिवारितम् ।।\nतं दण्डहस्तं दृष्ट्वैव जग्मुर्द्वारांतरं सुराः ।। ३७ ।।\nद्वारमेकादशाख्यं च सुचित्रं महदद्भुतम् ।।\nद्वारपालं च तत्रस्थं श्रीदामानं व्रजेश्वरम् ।। ३८ ।।\nराधिकापुत्रतुल्यं च पीतवस्त्रेण भूषितम् ।।\nअमूल्यरत्नरचितरत्नसिंहासनस्थितम् ।। ३९ ।।\nअमूल्यरत्नभूषाभिर्भूषितं सुमनोहरम् ।।\nचन्दनागुरुकस्तूरीकुंकुमेन विराजितम् ।। 4.5.४० ।।\nगण्डस्थलकपोलार्हसद्रत्नकुण्डलोज्ज्वलम् ।।\nसद्रत्नश्रेष्ठरचितविचित्रमुकुटोज्ज्वलम् ।। ४१ ।।\nप्रफुल्लमालतीमालाजालैः सर्वांगभूषितम् ।।\nकोटिगोपैः परिवृतं राजेन्द्राधिकमुज्ज्वलम् ।। ४२ ।।\nतं संभाष्य ययुर्द्वारं द्वादशाख्यं सुरा मुदा ।।\nअमूल्यरत्नरचितवेदिकाभिः समन्वितम् ।। ४३ ।।\nसर्वेषां दुर्लभं चित्रमदृश्यमश्रुतं मुने ।।\nवज्रभित्तिस्थितं चित्रं सुन्दरं सुमनोहरम् ।। ४४ ।।\nद्वारे नियुक्ता ददृशुर्देवा गोपांगना वराः ।।\nनवयौवनसंपन्ना रत्नाभरणभूषिताः ।। ४५ ।।\nपीतवस्त्रपरीधानाः कबरीभारभूषिताः ।।\nसुगंधिमालतीमाला जालैः सर्वांगभूषिताः ।। ४६ ।।\nरत्नकंकणकेयूररत्ननूपुरभूषिताः ।।\nरत्नकुंडलयुग्मेन गण्डस्थलविराजिताः ।। ४७ ।।\nचन्दनागुरु कस्तूरीकुंकुमद्रवचर्चिताः ।।\nपीनश्रोणीभरानम्रा नितंबाभारपीडिताः ।। ४८ ।।\nगोपीनां शतकोटीनां श्रेष्ठाः प्रेष्ठा हरेरपि ।।\nगोपीश्च कोटिशो दृष्ट्वा सुरास्ते विस्मयं ययुः ।। ४९ ।।\nसंभाष्य ता मुदा युक्ता ययुर्द्वारातरं मुने ।।\nततश्च क्रमशो विप्र त्रिषु द्वारेषु तत्र वै ।। 4.5.५० ।।\nगोपांगनानां श्रेष्ठाश्च ददृशुः सुमनोहराः ।।\nवराणां च वरा रम्या धन्या मान्याश्च शोभनाः ।। ५१ ।।\nसर्वाः सौभाग्ययुक्ताश्च राधिकायाः प्रियाश्च ताः ।।\nभूषिता भूषणै रम्यैः प्रोद्भिन्ननवयौवनाः ।। ५२ ।।\nएवं द्वारत्रयं दृष्ट्वा स्वप्ना ज्ञानाद्भुताश्रुतम् ।।\nअदृश्यमतिरम्यं चाप्यनिरूप्यं विचक्षणैः ।। ५३ ।।\nतास्ताः संभाष्य देवास्ते विस्मिता ययुरीश्वराः ।।\nराधिकाभ्यंतरं द्वारं षोडशाख्यं मनोहरम् ।। ५४ ।।\nसर्वासां च प्रधानं च गोप्यं गोपांगनागणैः ।।\nत्रयस्त्रिंशद्वयस्यानां निकरैर्वेष्टितं मुने ।। ५५ ।।\nतेषामनिर्वचनीयैर्नानागुणसमन्वितैः ।।\nरूपयौवनसंपन्नै रत्नालंकारभूषितैः ।। ५६ ।।\nरत्नकंकणकेयूरत्ननूपुरभूषितैः ।।\nसद्रत्नकिंकिणीजालैमर्ध्यदेशविभूषितैः ।। ५७ ।।\nरत्नकुंडलयुग्मेन गंडस्थलविराजितैः ।।\nप्रफुल्लमालतीमालाजालैर्वक्षस्थलोज्ज्वलैः ।। ५८ ।।\nशरत्पार्वणपद्मानां प्रभां मुष्णन्मुखेंदुभिः ।।\nपारिजातप्रसूनानां मालाजालेन वेष्टितैः ।। ।। ५९ ।।\nपक्वबिंबाधरोष्ठैश्च स्मेराननसरोरुहैः ।।\nपक्वदाडिमबीजाभिः शोभितैर्दंतपंक्तिभिः ।। 4.5.६० ।।\nचारुचंपकवर्णाभिर्मध्यस्थलकृशैर्मुने ।।\nगजमौक्तिकयुक्ताभिर्नासिकाभिर्विराजितैः ।। ६१ ।।\nखगेंद्रचारुचंचूनां शोभामुष्णाभिरेव च ।।\nगजेंद्रगंडकठिन स्तनभारभरानतैः ।। ६२ ।।\nपीनश्रोणिभरार्तैश्च मुकुंदपदमानसैः ।।\nनिमेषरहिता देवा द्वारं च ददृशुश्च ताः ।।६३।।\nलसद्रमणिरत्नैश्च वेदिकायुग्मशोभितम् ।।\nहरिन्मणीनां स्तंभानां समूहैः संयुतं सदा ।। ६४ ।।\nसिंदूराकारमणिभिर्मध्यस्थलविराजितैः ।।\nपारिजात प्रसूनानां मालाजालैर्विभूषितम् ।। ६५ ।।\nतत्संस्पर्शैर्गंधवाहैः सर्वत्र सुरभीकृतम् ।।\nदृष्ट्वा तत्परमाश्चर्यं राधिकाभ्यंतरं सुराः ।। ६६ ।।\nश्रीकृष्णचरणांभोजदर्शनैकमनोरथाः ।।\nताः संभाष्य ययुः शीघ्रं पुलकांचितविग्रहाः ।। ६७ ।।\nभक्त्युद्रेकादश्रुपूर्णाः किंचिन्नम्रात्मकंधराः ।।\nआरात्ते ददृशुर्देवा राधिकाभ्यंतरं वरम् ।। ६८ ।।\nमंदिराणां च मध्यस्थं चतुःशालं मनोहरम् ।।\nअमूल्यरत्नसाराणां सारेण रचितं परम् ।। ६९ ।।\nनानारत्नमणिस्तंभैर्वज्रयुक्तैश्च भूषितम् ।।\nपारिजातप्रसूनानां मालाजालैर्विराजितम् ।। 4.5.७० ।।\nमुक्तासमूहैर्माणिक्यैः श्वेतचामरदर्पणैः ।।\nअमूल्यरत्नसाराणां कलशैर्भूषितं मुने ।। ७१ ।।\nपट्टसूत्रग्रंथियुक्तश्रीखंडपल्लवान्वितैः ।।\nमणिस्तंभसमूहैश्च रम्यप्रांगणभूषितम् ।। ७२ ।।\nचंदनागुरुकस्तूरीकुंकुमद्रवसंयुतम् ।।\nशु्क्लधान्यशुक्लपुष्पप्रवालफलतंडुलैः ।। ७३ ।।\nपर्णदूर्वाक्षतैर्लाजैर्निर्मंछनविभूषितैः ।।\nफलयुक्तै रत्नकुंभैः सिंदूरकुंकुमान्वितैः ।। ७४ ।।\nपारिजातप्रसूनानां मालायुक्तैर्विराजितम् ।।\nप्रसूनाक्तैर्गंधवाहैः सर्वत्र सुरभीकृतम् ।। ७५ ।।\nसर्वानिर्वचनीयं च यद्द्रव्यमनिरूपितम् ।।\nब्रह्मांडे दुर्लभं यद्यद्वस्तुभिस्तैर्विराजितम् ।। ७६ ।।\nपारिजातप्रसूनानां मालाजालैः सुशोभितम् ।।\nरत्नशय्यासु ललिताः सूक्ष्मवस्त्रपरिच्छदाः।।७७।।\nकोटिशो रत्नकुंभाश्च रत्नपात्राणि नारद ।।\nअमूल्यानि च चारूणि तैस्तैरेव विभूषितम्।।७८।।\nनानाप्रकारवाद्यानां कलनादैर्निनादितम्।।\nस्वरयंत्रैश्च वीणाभिर्गोपीसंगीतसुश्रुतम्।। ७९ ।।\nमोहितं वाद्यशब्दैश्च मृदंगानां च नारद ।।\nगोपानां कृष्णतुल्यानां समूहैः परिवारितम्।। ।।4.5.८०।।\nराधासखीनां गोपीनां वृंदैर्वृंदैर्विराजितम् ।।\nराधाकृष्णगुणोद्रेकपदसंगीतसुश्रुतम्।।८१।।\nएवमभ्यंतरं दृष्ट्वा बभूवुर्विस्मिताः सुराः।। ।\nशुश्रुवुर्मधुरं गीतं ददृशुर्नृत्यमुत्तमम् ।।८२।।\nतत्र तस्थुः सुराः सर्वे ध्यानैकतानमानसाः ।।\nरत्नसिंहासनं रम्यं ददृशुस्त्रिदशेश्वराः ।। ८३ ।।\nधनुःशतप्रमाणं च परितो वर्तुलाकृतिम्।।\nसद्रत्नक्षुद्रकलशसमूहैश्च समन्वितम् ।।८४ ।।\nचित्रपुत्तलिकापुष्पचित्रकाननभूषितम् ।।\nतत्र तेजःसमूहं च सूर्यकोटिसमप्रभम् ।। ८५ ।।\nप्रभया ज्वलितं ब्रह्मन्नाश्चर्यं महदद्भुतम् ।।\nसप्ततालप्रमाणं तद्व्याप्तमूर्ध्वं समन्ततः।।६६।।\nतेजोमुषं च सर्वेषां महाश्रमविवर्जितम् ।।\nसर्वव्यापि सर्वबीजं चक्षूरोधकरं परम् ।।८७।।\nदृष्ट्वा तेजःस्वरूपं च ते देवा ध्यानतत्पराः ।।\nप्रणेमुः परया भक्त्या भक्तिनम्रात्मकंधराः ।। ८८ ।।\nपरमानन्दसंयोगादश्रुपूर्णविलोचनाः ।।\nपुलकांकितसर्वांगा वांछापूर्णमनोरथाः ।। ८९ ।।\nनत्वा तेजःस्वरूपं च तमीशं त्रिदशेश्वराः ।।\nतत्रोत्थाय ध्यानयुक्ताः प्रतस्थुस्तेजसः पुरः ।। 4.5.९० ।।\nध्यात्वैवं जगतां धाता बभूव संपुटांजलिः ।।\nदक्षिणे शंकरं कृत्वा वामे धर्मं च नारद ।। ९१ ।।\nभक्त्युद्रेकात्प्रतुष्टाव ध्यानैकतानमानसः ।।\nपरात्परं गुणातीतं परमात्मानमीश्वरम् ।। ९२ ।।\n।। ब्रह्मोवाच ।। ।।\nवरं वरेण्यं वरदं वरदानां च कारणम् ।।\nकारणं सर्वभूतानां तेजोरूपं नमाम्यहम् ।। ९३ ।।\nमंगलं मंगलानां च मंगलं मंगलप्रदम् ।।\nसमस्तमंगलाधारं तेजोरूपं नमाम्यहम्।। ९४ ।।\nस्थितं सर्वत्र निर्लिप्तमात्मरूपं परात्परम् ।।\nनिरीहमवितर्क्यं च तेजोरूपं नमाम्यहम् ।। ९५ ।।\nसगुणं निर्गुणं ब्रह्म ज्योतीरूपं सनातनम् ।।\nसाकारं च निराकारं तेजोरूपं नमाम्यहम् ।। ९६ ।।\nतमनिर्वचनीयं च व्यक्तमव्यक्तमेककम् ।।\nस्वेच्छामयं सर्वरूपं तेजोरूपं नमाम्यहम् ।। ९७ ।।\nगुणत्रयविभागाय रूपत्रयधरं परम् ।।\nकलया ते कृताः सर्वे किं जानन्ति श्रुतेः परम् ।। ९८ ।।\nसर्वाधारं सर्वरूपं सर्वबीजमबीजकम् ।।\nसर्वांतकमनन्तं च तेजोरूपं नमाम्यहम् ।। ९९ ।।\nलक्ष्यं षङ्गुणरूपं च वर्णनीयं विचक्षणैः ।।\nकिं वर्णयामि लक्ष्यं च तेजोरूपं नमाम्यहम् ।। 4.5.१०० ।।\nअशरीरं विग्रहवदिंद्रियं यदतींद्रियम् ।।\nयदसाक्षि सर्वसाक्षि तेजोरूपं नमाम्यहम् ।। १०१ ।।\nगमनार्हमपादं यदचक्षुः सर्वदर्शनम् ।।\nहस्तास्यहीनं यद्भोक्तृ तेजोरूपं नमाम्यहम् ।। १०२ ।।\nवेदे निरूपितं वस्तु सन्तः शक्ताश्च वर्णितुम् ।।\nवेदेऽनिरूपितं यत्तत्तेजोरूपं नमाम्यहम् ।। १०३ ।।\nसर्वेशं यदनीशं यत्सर्वादि यदनादि यत् ।।\nसर्वात्मकमनात्मं यत्तेजोरूपं नमाम्यहम् ।। १०४ ।।\nअहं विधाता जगतो वेदानां जनकः स्वयम् ।।\nपाता धर्मो हरो हर्ता स्तोतुं शक्ता न केऽपि यत् ।। १०५ ।।\nसेवया तव धर्मोऽयं पालने च निरूपितः।।\nतवाज्ञया च संहर्ता त्वया काले निरूपिते ।।१०६।।\nनिःशेषोत्पत्तिकर्त्ताऽहं त्वत्पादांभोजसेवया ।।\nकर्मिणां फलदाता च त्वं भक्तानां च नः प्रभुः ।। १०७\nब्रह्मांडे बिंबसदृशे भूत्वा विषयिणो वयम् ।।\nएवं कतिविधाः संति तेष्वनन्तेषु सेवकाः ।।१०८।।\nयथा न संख्या रेणूनां तथा तेषामणीयसाम् ।।\nसर्वेषां जनकश्चेशो यस्तं स्तोतुं च के क्षमाः ।।१०९।।\nएकैकलोमविवरे ब्रह्मांडमेकमेककम् ।।\nयस्यैव महतो विष्णोः षोडशांशस्तवैव सः ।।4.5.११०।।\nध्यायंते योगिनः सर्वे तवैतद्रूपमीप्सितम् ।।\nत्वद्भक्तदास्यनिरताः सेवंते चरणांबुजम् ।। १११ ।।\nकिशोरं सुंदरतरं यक्षं कमनीयकम् ।।\nमंत्रध्यानानुरूपं च दर्शयास्माकमीश्वर ।। ११२ ।।\nनवीनजलदश्यामपीतांबरधरं वरम् ।।\nद्विभुजं मुरलीहस्तं सस्मितं सुमनोहरम् ।। ११३ ।।\nमयूरपिच्छचूडं च मालतीजालमंडितम् ।।\nचंदनागुरुकस्तूरीकुङ्कुमद्रवचर्चितम् ।। ११४ ।।\nअमूल्यरत्नसाराणां सारभूषणभूषितम् ।।\nअमूल्यरत्नरचितकिरीटमुकुटोज्ज्वलम् ।। ११५ ।।\nशरत्प्रफुल्लपद्मानां प्रभामोष्यास्यचंद्रकम् ।।\nपक्वबिंबसमानेन ह्यधरोष्ठेन राजितम् ।। ११६ ।।\nपक्वदाडिमबीजाभदंतपंक्तिमनोहरम् ।।\nकेलीकदंबमूले च स्थितं रासरसोन्मुखम् ।। ११७ ।।\nगोपीवक्त्रस्मिततनुं राधावक्षःस्थलस्थितम् ।।\nएवं वांछितरूपं ते दृष्टुं को वा न चोत्सुकः ।।११८।।\nइत्येवमुक्त्वा विश्वसृट् प्रणनाम पुनः पुनः ।।\nएवं स्तोत्रेण तुष्टाव धर्मोऽपि शंकरः स्वयम् ।।११९।।\nननाम भूयोभूयश्च साश्रुपूर्णविलोचनः ।।\nतिष्ठतोऽपि पुनः स्तोत्रं प्रचक्रुस्त्रिदशेश्वराः ।। 4.5.१२० ।।\nव्याप्तास्तत्राश्रमे सर्वे श्रीकृष्णतेजसा मुने ।।\nस्तवराजमिमं नित्यं ब्रह्मेशधर्मभिः कृतम् ।। १२१ ।।\nपूजाकाले हरेरेवं भक्तियुक्तश्च यः पठेत् ।।\nसुदुर्लभां दृढां भक्तिं निश्चलां लभते हरेः ।। १२२ ।।\nसुरासुरमुनींद्राणां दुर्लभं दास्यमेव च ।।\nअणिमादिकसिद्धिं च सालोक्यादि चतुष्टयम् ।।१२३।।\nइहैव विष्णुतुल्यश्च विख्यातः पूजितो धुवम् ।।\nवाक्सिद्धिर्मंत्रसिद्धिश्च भवेत्तस्य सुनिश्चितम् ।। १२४ ।।\nसर्वसौभाम्यसंयुक्तं यशसा पूरितं जगत् ।।\nपुत्रश्च विद्या कविता निश्चला कमला तथा।।१२५।।\nपत्नी पतिव्रता साध्वी सुशीला सुस्थिराः प्रजाः ।।\nकीर्तिश्च चिरकालीना त्वंते कृष्णांतिके गतिः ।। १२६ ।।\nइति श्रीब्रह्म वैवर्ते महापुराणे श्रीकृष्णजन्मखंडे गोलोकवर्णने श्रीकृष्णस्तोत्रराजपठनं नाम पंचमोऽध्यायः ।। ५ ।।"
  }
]
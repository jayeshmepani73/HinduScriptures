[
  {
    "text": "अथ पञ्चसप्ततितमोऽध्यायः\nश्रीभगवानुवाच\nशृणु नन्द प्रवक्ष्यामि ज्ञानं च परमाद्भुतम् ।\nसुगोपनीयं वेदेषु पुराणेषु च दुर्लभम् ।। १ ।।"
  },
  {
    "text": "न विश्वासो हि नारीषु संततं कुलटासु च ।\nमोक्षमार्गार्गलास्वेव भ्रममायास्वमूषु च ।। २ ।।"
  },
  {
    "text": "हरिभक्तेरसाध्वीनां विरुद्धासु युतासु च ।\nबीजरूपासु नाशानां प्रमदासु व्रजेश्वर ।। ३ ।।"
  },
  {
    "text": "नित्यं च प्रातरुत्थाय रात्रिवासो विहाय च ।\nअभीष्टदेवं हृत्पद्मे ब्रह्मरन्ध्रे गृरुं परम् ।। ४ ।।"
  },
  {
    "text": "विचिन्त्य मनसा प्रातःकृत्यं कृत्वा सुनिश्चितम् ।\nस्नानं करोति सुप्राज्ञो निर्मलेषु जलेषु च ।। ५ ।।"
  },
  {
    "text": "न संकल्पं च कुरुते भक्तः कर्मनिकृन्तनः ।\nस्नात्वा हरिं स्मरेत्संध्यां कृत्वा याति गृहं प्रति ।। ६ ।।"
  },
  {
    "text": "प्रक्षाल्य पादौ प्रविशेन्निधाय धौतवाससी ।\nपूजयोत्परमात्मानं मामेव मुक्तिकारणम् ।। ७ ।।"
  },
  {
    "text": "शालग्रामे मणौ यन्त्रे प्रतिमायां जलेऽपि च ।\nतथा च विप्रे गवि च गुरुष्वेवं विशेषतः ।। ८ ।।"
  },
  {
    "text": "घटिऽष्टदलपद्मे च पात्रे चन्दननिर्मिते ।\nआवाहनं च सर्वत्र शालग्रामे जलेन च ।। ९ ।।"
  },
  {
    "text": "मन्त्रानुरूपध्यानेन ध्यात्वा मां पूजयेद्व्रती ।\nषोडशोपचारद्रव्याणि दद्यान्मूलेन भक्तितः ।। १० ।।"
  },
  {
    "text": "श्रीदामानं मुदामानं वसुदामानमेव च ।\nवीरभानुं शूरभानुं गोपान्पञ्च प्रपूजयेत् ।। ११ ।।"
  },
  {
    "text": "सुनन्दनन्दकुमुदं पार्षदं मे सुदर्शनम् ।\nलक्ष्मीं सरस्वतीं दुर्गां राधां गङ्गां वसुंधराम् ।। १२ ।।"
  },
  {
    "text": "गुरुं च तुलसीं शंभुं कार्तिकेयं विनायकम् ।\nनवग्रहांश्च दिक्पालान्परितः पूजयेत्सुधीः ।। १३ ।।"
  },
  {
    "text": "देवषट्कं च संपूज्य सर्वादौ विघ्नविघ्नतः ।\nगणेशं च दिनेशं च वह्निं विष्णुं शिवं शिवम् ।। १४ ।।"
  },
  {
    "text": "श्रुतौ विनिर्मितान्देवान्मोक्षदान्कर्मकृन्तनान् ।\nगणेशं विघ्ननाशाय सूर्यं व्याधिविनाशिने ।। १५ ।।"
  },
  {
    "text": "वह्निं प्राप्तिनिमित्तेन शान्तौ शुद्धौ भवेद्ध्रुवम् ।\nविष्णुं मोक्षनिमित्तेन ज्ञानदानाय शंकरम् ।। १६ ।।"
  },
  {
    "text": "बुद्धिमुक्तिनिमित्तेन पार्वतीं पूजयेत्सुधीः ।\nपुष्पाञ्जलित्रयं दत्त्वा स्वस्तोत्रं कवचं पठेत् ।। १७ ।।"
  },
  {
    "text": "गुरुं प्रणम्य संपूज्य तत्पश्चात्प्रणमेत्सुरम् ।\nकृत्वाऽऽह्रिकं च संपूज्य यथासुखमुदीरितम् ।। १८ ।।"
  },
  {
    "text": "समाचरेत्स्वकर्मैतद्वेदोक्तं स्वात्मशुद्धये ।\nविष्ठां न पश्येत्प्राज्ञश्च व्याधिबीजस्वरूपिणीम् ।। १९ ।।"
  },
  {
    "text": "मूत्रं च व्याधिबीजं च परं नरककारणम् ।\nलिङ्गंयोनिं पापदुःखव्याधिदारिद्र्यदायिनीम् ।। २० ।।"
  },
  {
    "text": "उरुं मुखं स्तनं स्त्रीणां कटाक्षं हास्यमेव च ।\nविनाशबीजं रूपं च विपदां कारणं सदा ।। २१ ।।"
  },
  {
    "text": "दिवाभोगं च स्वस्त्रीणां स्वालापं परिवर्जयेत् ।\nरोगाणो कारणं चैव चक्षुषोः कर्णयोस्तथा ।। २२ ।।"
  },
  {
    "text": "एकतारं च गगनं न पश्येत्तु रुजां भयात् ।\nदैवाद्दृष्ट्वा हरिं स्मृत्वा सप्तधा नारदं जपेत् ।। २३ ।।"
  },
  {
    "text": "अस्तकाले रविं चन्द्रं न पश्येद् व्याधिकारणम् ।\nखण्डं मसुदितं चन्द्रं न पश्येद् व्याधिकारणम् ।। २४ ।।"
  },
  {
    "text": "जलस्थं च रविं चन्द्रं दृष्ट्वा शोकं लभेन्नरः ।\nबन्धुविच्छेदहेतुं च न पश्येत्परमैथुनम् ।। २५ ।।"
  },
  {
    "text": "एकत्र शयनं स्थानं भोजनं च गतिं तथा ।\nन कुर्यात्पापिना सार्धं सर्वं नाशस्य लक्षणम् ।। २६ ।।"
  },
  {
    "text": "आलापाद्गात्रसंस्पर्शाच्छयनाश्रयभोजनात् ।\nसंचरन्ति ध्रुवं पापास्तैलविन्दुरिवाम्भसा ।। २७ ।।"
  },
  {
    "text": "हिंस्रजन्तुसमीपं च न गच्छेद्दुःखकारणम् ।\nखलेन सार्ध मिलनं न कुर्याच्छोककारणम् ।। २८ ।।"
  },
  {
    "text": "ब्राह्मणानां गवां चैव वैष्णवानां विशेषतः ।\nन कुर्याद्धिंसनं हानिं सर्वनाशस्य कारणम् ।। २९ ।।"
  },
  {
    "text": "देवदेवलविप्राणां वैष्णवानां तथैव च ।\nवित्तं धनं च नहरेत्सर्वनाशस्य कारणम् ।। ३० ।।"
  },
  {
    "text": "स्वदत्तं परदत्तं वा ब्रह्मवित्तं हरेत्तु यः ।\nषष्टिवर्षसहस्राणि विष्ठायां जायते कृमिः ।। ३१ ।।"
  },
  {
    "text": "गृध्रः कोटिसहस्राणि शतजन्मानि सूकरः ।\nश्वापदः शतजन्मानि गण्डकः सप्तजन्मनि ।। ३२ ।।"
  },
  {
    "text": "घोटकः सप्तजन्मानि कुम्भीरः पञ्चजन्मसु ।\nपुंश्चलीनां योनिकीटं शतजन्मसु निश्चितम् ।। ३३ ।।"
  },
  {
    "text": "व्रणकीटं च तेषां शतजन्मसु नारद ।\nगोधिका सप्तजन्मानि गर्दभः सप्तजन्मसु ।। ३४ ।।"
  },
  {
    "text": "सप्तजन्मानि मार्जारो नकुलश्त्रेषु जन्मसु ।\nउच्चैःश्रवा जन्मशतं खरश्चापि तथैव च ।। ३५ ।।"
  },
  {
    "text": "क्रूरसर्पश्च शार्दूलो महिषः सप्तजन्मसु ।\nभेकश्च शतजन्मानि च्छागलः सप्तजन्मसु ।। ३६ ।।"
  },
  {
    "text": "भल्लूकः शतजन्मानि शृगालो लक्षजन्मसु ।\nततो जलौका भवति ब्रह्मस्वहरणाद्ध्रुवम् ।। ३७ ।।"
  },
  {
    "text": "कुम्भीपाके च पच्यन्ते पापिनो ब्रह्मणः शतम् ।\nदक्षिणां विप्रमुद्दिश्य तत्कालं चैन्न दीयते ।। ३८ ।।"
  },
  {
    "text": "एकरात्रे व्यतीते तु तद्दानं द्विगुणं भवेत् ।\nमासे शतगुणं प्रोक्तं द्विमासे तु सहस्रकम् ।। ३९ ।।"
  },
  {
    "text": "संवत्सरे व्यतीते तु स दाता नरकं व्रजेत् ।\nदात्रा न दीयते मूर्खो ग्रहीता च न याचते ।। ४० ।।"
  },
  {
    "text": "उभौ तौ नरकं यातो दाता व्याधियुतो भवेत् ।\nविप्राणां हिसनं कृत्वा वंशहानिं लभेद्ध्रुवम् ।। ४१ ।।"
  },
  {
    "text": "धनं लक्ष्मीं परित्यज्य भिक्षुकश्च भवेद्व्रजन् ।\nदेवं च ब्रह्मणं दृष्ट्वा न नमेद्यो लभेच्छुचम् ।। ४२ ।।"
  },
  {
    "text": "न कुर्याद्गुरुभक्तिं यो लभते रौरवं शुचम् ।\nय स्त्री मूढा दुराचारा स्वपतिं हरिरूपिणम् ।। ४३ ।।"
  },
  {
    "text": "न पश्येत्तर्जनं कृत्वा कुम्भीपाके व्रजेद्ध्रुवम् ।\nवाक्तर्जनाद्भवेत्काको हिंसनात्सूकरो भवेत् ।। ४४ ।।"
  },
  {
    "text": "सर्पो भवति कोपैन दर्पेण गर्दभो भवेत् ।\nकुक्कुरी च कुवाक्येनाप्यन्धश्च विषदर्शनात् ।। ४५ ।।"
  },
  {
    "text": "पतिव्रता च वैकुण्ठं पत्या सह व्रजेद्ध्रुवम् ।\nशिवं दुर्गां गणपतिं सूर्य विप्रं च वैष्णवम् ।। ४६ ।।"
  },
  {
    "text": "विष्णुं निन्दति यो मूढः स महारौरवं व्रजेत् ।\nपितरं मातरं पुत्रं सतीं भार्यां गुरुं तथा ।। ४७ ।।"
  },
  {
    "text": "अनाथां भगिनीं कन्यां विनिन्द्य नरकं व्रजेत् ।\nविप्रभक्तिविहीनाश्च क्षत्रविट्शूद्रयोनिजा ।। ४८ ।।"
  },
  {
    "text": "हरिभक्तिविहीनाश्च पच्यन्ते नरमे ध्रुवम् ।\nपतिभक्तिविहीनाश्च युवत्यश्च नराधमाः ।। ४९ ।।"
  },
  {
    "text": "शालग्रामजलं विष्णुप्रसादं ये च भुञ्जते ।\nतीर्य पुनन्ति ते विप्राः शतं पुंसां वसुंधराम् ।। ५० ।।"
  },
  {
    "text": "पितृन्देवान्समम्यर्च्य खादन्मासं द्विजः शुचिः ।\nयो भक्षति वृथा मांसं स महारौरवं व्रजेत् ।। ५१ ।।"
  },
  {
    "text": "मत्स्यांश्च कामतो जग्ध्वा चोपवासं वसेद्द्विजः ।\nप्रायश्चित्तं ततः कुर्याद्व्रतं चान्द्रायणं चरेत् ।। ५२ ।।"
  },
  {
    "text": "कामतो ब्राह्मणो मत्स्यं भुङ्क्ते यो ज्ञानदुर्बलः ।\nसोऽशुचिः सततं नन्द हन्ति पुण्यं पुराकृतम् ।। ५३ ।।"
  },
  {
    "text": "विष्णोरुच्चिष्टभोजी यो मत्स्यं मांसं न खादति ।\nपदे पदेऽश्वमेधस्य लभते निश्चितं फलम् ।। ५४ ।।"
  },
  {
    "text": "एकादशीं ये कुर्वन्ति कृष्णजन्माष्टमीव्रतम् ।\nशतजन्मकृतात्पापान्मुच्यन्ते नात्र संशयः ।। ५५ ।।"
  },
  {
    "text": "यद्बालये यच्च कौमारे वार्धके यच्च यौवने ।\nभस्मीभूतानि कुर्वन्ति पातकानि कृतानि च ।। ५६ ।।"
  },
  {
    "text": "एकादशीदिने भुङ्क्ते कृष्णजन्माष्टमीव्रते ।\nत्रैलोक्यजनितं पापं सोऽपि भुङ्क्ते न संशयः ।। ५७ ।।"
  },
  {
    "text": "आतुरे नियमो न स्यादपि वृद्धे च बालके ।\nभक्तस्य द्विगुणं दत्त्वा ब्राह्मणाय शुचिर्भवेत् ।। ५८ ।।"
  },
  {
    "text": "यो भुङ्क्ते शिवरात्रौ च श्रीरामनवमीदिने ।\nउपवासे समर्थश्च स महारौरवं व्रजेत् ।। ५९ ।।"
  },
  {
    "text": "कुहूपूर्णेन्दुसंक्रान्तिचतुर्दश्यष्टमीषु च ।\nनरश्चाण्डालयोनिः स्यात्स्त्रीतैलमांससेवनात् ।। ६० ।।"
  },
  {
    "text": "मत्स्यं मांसं मसूरं च कांस्यपात्रे च भोजनम् ।\nआर्द्रकं रक्तशाकं च रवौ च परिवर्जयेत् ।। ६१ ।।"
  },
  {
    "text": "अन्यथा नरकं याति कुम्भीपाकं न संशयः ।\nरजस्वरान्नं वेश्यान्नं मदिरान्नं व्रजेश्वर ।। ६२ ।।"
  },
  {
    "text": "यो भुङ्क्ते ब्राङ्मणो दैवाद्विड्भोजी स भवेद्ध्रुवम् ।\nयदह्ना कुरुते कर्म न तस्य फलभाग्भवेत् ।। ६३ ।।"
  },
  {
    "text": "स भवेदशुचिर्नित्यं भस्मान्तं तस्य सूतकम् ।\nनारी वेश्या प्रतिज्ञेया चतुष्पुरुषगामिनी ।। ६४ ।।"
  },
  {
    "text": "पाके च पितृदेवानामधिकारो न तद्भवेत् ।\nयद्ग्रामयाजिनामन्नं शूद्रश्राद्धान्नभोजनम् ।। ६५ ।।"
  },
  {
    "text": "भुक्त्वा च नरकं याति यावच्चन्द्रदिवाकरौ ।\nशूद्राणां श्राद्धदिवसे तदन्नं भुञ्जते द्धिजाः ।। ६६ ।।"
  },
  {
    "text": "कुम्भीपाके च पच्यन्ते यावद्वै ब्रह्मणः शतम् ।\nयः शूद्रेणाभ्यनुज्ञातो भुङ्क्ते श्राद्धदिनेऽन्यतः ।। ६७ ।।"
  },
  {
    "text": "सुरापीति स विज्ञेयः सर्वधर्मबहिष्कृतः ।\nअसिजीवी मषीजीवी देवलो वृषवाहकः ।। ६८ ।।"
  },
  {
    "text": "शूद्राणां शवदाही च यो हि शूद्रापतिद्धिजः ।\nस शूद्रवद्वहिष्कार्यस्तदन्नं विट्समं सताम् ।। ६९ ।।"
  },
  {
    "text": "नोपतिष्ठति यः पूर्वां नोपास्ते यस्तु पश्चिमाम् ।\nस शूद्रवद्बहिष्कार्यः सवंस्माद्द्विजकर्मणः ।। ७०\nसंध्याहीनोऽशुचिर्नित्यमनर्हः सर्वकर्मसु ।\nयदह्नाकुरुते कर्म न तस्य फलभाग्भवेत् ।। ७१ ।।"
  },
  {
    "text": "वाममन्त्रोपासकश्च ब्राह्माणो नरकं व्रजेत् ।\nनदीगर्भे च गर्ते च दृक्षमूले जलान्तिके ।। ७२ ।।"
  },
  {
    "text": "देवान्तिके सस्यभूमौ पुरीषं नोत्सृजेद्बुधः ।\nवल्मीकमूषकोत्खातां मृदमन्तर्जलां तथा ।। ७३ ।।"
  },
  {
    "text": "शौचावशिष्टां गेहाच्च नाऽऽदद्याल्लेपसंभवाम् ।\nअन्तःप्राणिपिपील्यां च हलोत्खातां व्रजेश्वर ।। ७४ ।।"
  },
  {
    "text": "आलवालोत्थितां चैव सस्यक्षेत्रोत्थितां तथा ।\nवृक्षमूलोत्थितां नन्द नदीगर्भोत्थितां तथा ।। ७५ ।।"
  },
  {
    "text": "परित्यजेन्मृदस्त्वेताः सकलाः शौचसाधने ।\nकूष्माण्डघातिका या स्त्री दीवनिर्वाणकः पुमान् ।। ७६ ।।"
  },
  {
    "text": "सप्तजन्म भवेद्रोगी दरिद्रो जन्मजन्मनि ।\nप्रदीपं शिवलिङ्गंच शालग्रामं मणिंतथा ।। ७७ ।।"
  },
  {
    "text": "प्रतिमां यज्ञसूत्रं च सुवर्ण शङ्खमेव च ।\nहीरकं च तथा मुक्तां गोमूत्रं गोमयं घृतम् ।। ७८ ।।"
  },
  {
    "text": "शालग्रामशिलातोयं भूमौ त्यक्त्वा व्रजेदधः ।\nदरिद्रः कृपणः कुष्ठी वंशहीनोऽप्यभार्यकः ।। ७९ ।।"
  },
  {
    "text": "भूमिहीनः प्रजाहीनो बन्धुहीनश्च कुत्सितः ।\nअन्धः पङ्गुर्वा खर्वश्च खञ्जश्चैवाङ्गहीनकः ।। ८० ।।"
  },
  {
    "text": "भवेत्कमेण पापी स ह्येतान्भूमौ त्यजेतु यः ।\nदिवसे संध्ययोर्निद्रां स्त्रीसंभोगं करोति यः ।। ८१ ।।"
  },
  {
    "text": "सप्तजन्म भवेद्रोगी दरिद्रः सप्तजन्मसु ।\nउदिते जगतीनाथे यः कुर्याद्दन्तधावनम् ।। ८२ ।।"
  },
  {
    "text": "स पापिष्ठः कथं ब्रूते पूजयामि जनार्दनम् ।\nमृद्भस्मगोसकृत्विण्डैस्तथा बालुकयाऽपि वा ।। ८३ ।।"
  },
  {
    "text": "कृत्वा लिङ्कं सकृत्पूजय वसेत्कल्पशतं दिवि ।\nसहस्रपूजनात्सोऽपि लभते वाञ्छितं फलम् ।। ८४ ।।"
  },
  {
    "text": "लक्षं च पूजयेद्यस्तु शिवत्वं लभते ध्रुवम् ।\nजीवन्मुक्तो भवेद्विप्रो लिङ्गमभ्यर्चयेतु यः ।। ८५ ।।"
  },
  {
    "text": "शिवपूजाविहीनश्च ब्राह्मणो नरकं व्रजेत् ।\nमत्पूजितं प्रियतमं शिवं निन्दन्ति ये नराः ।। ८६ ।।"
  },
  {
    "text": "पच्यन्ते निरये तावद्यावद्वै ब्रह्मणः शतम् ।\nपूजिते शिवलिङ्गे च यदि स्यात्केशवालुका ।। ८७ ।।"
  },
  {
    "text": "स महान्धो वालुकया केशेन यवनो भवेत् ।\nक्षुद्रो दरिद्रः कृपणो व्याधिः स्यात्कुत्सिते यथा ।। ८८ ।।"
  },
  {
    "text": "सर्वेभ्यो मानहानिः स्याज्जायते नीचयोनिषु ।\nसर्वेषु प्रियपात्रेषु ब्रह्मणश्च मम प्रियः ।। ८९ ।।"
  },
  {
    "text": "ब्रह्मणाच्च प्रिया लक्ष्मीः सततं वक्षसि स्थिता ।\nततोऽधिका प्रिया राधा प्रिया भक्तास्ततोऽधिकाः ।। ९० ।।"
  },
  {
    "text": "ततोऽधिकः शंकरो मे नास्ति मे शंकरात्प्रियः ।\nमहादेव महादेव महादेवेति वादिरः ।। ९१ ।।"
  },
  {
    "text": "पश्चाद्यामि च संतृप्तो नामश्रवणलोभतः ।\nमनो मे भक्तमूले च प्राणा राधात्मका ध्रुवम् ।। ९२ ।।"
  },
  {
    "text": "आत्मा मे शंकरस्थानं शिवः प्राणाधिकश्च यः ।\nआद्या नारायणी शक्तिः सृष्टिस्थित्यन्तकानिणी ।। ९३ ।।"
  },
  {
    "text": "कनोमि च यथा सृष्टिं यया ब्रह्मादिदेवताः ।\nयया जयति विश्वं च यया सृष्टिःप्रजायते ।। ९४ ।।"
  },
  {
    "text": "यया विना जगन्नाश्ति मया दत्ता शिवाय सा ।\nदया निद्रा च क्षुत्तृप्तिस्तृष्ण श्रद्धा क्षमा धृतिः ।। ९५ ।।"
  },
  {
    "text": "तुष्टिः पुष्टिस्तथा शान्तिर्लज्जाधिदेवता हि सा ।\nवैसुण्ठे सा महालक्ष्मीर्गोलोके राधिका सती ।। ९६ ।।"
  },
  {
    "text": "मर्त्ये लक्ष्मीश्च क्षीरोदे दक्षकन्या सती य सा ।\nसा दुर्गा मेनकाकन्या दैत्यदुर्गतिनाशिनी ।। ९७ ।।"
  },
  {
    "text": "स्वर्गलक्ष्मीश्च दुर्गा सा शक्रादीनां गृहे गृहे ।\nसा वाणी सा च सावित्री विद्याधिष्ठातृदेवता ।। ९८ ।।"
  },
  {
    "text": "वह्नौ स दाहिकाशक्तिः प्रभाशक्तिश्च भास्करे ।\nशोभाशक्तिः पूर्णचन्द्रे जले शक्तिश्च शीतता ।। ९९ ।।"
  },
  {
    "text": "सस्यप्रसूता शक्तिश्च धारणा च धरासु सा ।\nब्राह्मण्यशक्तिर्विप्रेषु देवशक्तिःसुरेषु सा ।। १०० ।।"
  },
  {
    "text": "तपस्विनां तपस्या का गृहिणां गृहदेवता ।\nमुक्तिशक्तिश्च मुक्तानामाशा सांसारिकस्य सा ।। १०१ ।।"
  },
  {
    "text": "मद्भक्तानां भक्तिशक्तिर्मयि भक्तिप्रदा सदा ।\nनृपाणां राज्यलक्ष्मीश्च वणिजां लभ्यरूपिणी ।। १०२ ।।"
  },
  {
    "text": "परि संसारसिन्धूनां त्रयीतत्त्वा तु तारिणी ।\nसत्सु सद्बुद्धिरूपा सा मेधाशक्तिस्वरूपिणी ।। १०३ ।।"
  },
  {
    "text": "व्याख्याशक्तिः श्रुतौ शास्त्रे दातृशक्तिश्च दातृषु ।\nक्षत्त्रादीनां विप्रभक्तिः पतिभक्तिः सतीसु च ।। १०४ ।।"
  },
  {
    "text": "एवं रूपा च या शक्तिर्मया दत्ता शिवाय सा ।\nएवं ते कथितं सर्वं किं भूयः श्रोतुमिच्छसि ।।\nप्रश्नं करोषि यद्यन्मां तत्सर्वं कथयामि ते ।। १०५ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo भसवन्नन्दसंo\nपञ्चसप्ततितमोध्यायः ।। ७५ ।।"
  }
]
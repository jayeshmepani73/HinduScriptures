[
  {
    "text": "।।श्रीनारायण उवाच ।।\nएकदा राधिकानाथो बलेन सह बालकैः ।।\nजगाम तत्तालवनं परिपक्वफलान्वितम् ।। १ ।।\nवृक्षाणां रक्षिता दैत्यः खर रूपी च धेनुकः।।\nकोटिसिंहसमबलो देवानां दर्पनाशनः ।।२।।\nशरीरं पर्वतसमं कूपतुल्ये च लोचने ।।\nईषापंक्तिसमा दन्तास्तुण्डं पर्वतगह्वरम् ।। ३ ।।\nशतहस्तपरिमिता जिह्वा लोला भयानका ।।\nकासारसदृशी नाभिः शब्दस्तस्य भयानकः ।। ४ ।।\nदृष्ट्वा तालवनं बाला हर्षमापुरनिन्दिताः ।।\nकौतुकात्कृष्णमूचुस्ते स्मेराननसरोरुहाः ।। ५ ।।\nबाला ऊचुः ।।\nहे कृष्ण करुणासिन्धो दीन बन्धो जगत्पते ।।\nमहाबल बलभ्रातः समस्तबलिनां वर ।। ६ ।।\nअवधानं कुरु विभो क्षणार्द्धं नो निवेदने ।।\nक्षुधितानां शिशूनां च भक्तानां भक्तवत्सल ।। ७ ।।\nस्वादूनि सुन्दराण्येव पश्य तालफलानि च ।।\nभङ्क्तुं चालयितुं वृक्षान्पातितुं च फलानि च ।। ८ ।।\nनानावर्णानि पुष्पाणि पक्वानि दुर्लभानि च ।।\nआज्ञां करोषि चेत्कृष्ण चेष्टां कर्त्तु वयं क्षमाः ।।९।।\nकिं त्वत्र दैत्यो बलवान्खररूपी च धेनुकः ।।\nअजितस्त्रिदशैः सर्वैर्महाबलपराक्रमः ।। 4.22.१० ।।\nदुर्निवार्यश्च सर्वेषां कंसस्य सचिवो महान् ।।\nहिंसकः सर्वजन्तूनां वनानामस्ति रक्षिता ।। ११ ।।\nसुविचार्य जगत्कान्त वद नो वदतां वर ।।\nयुक्तं कार्यमयुक्तं वा कर्तव्यमथ वा न वा ।। १२ ।।\nबालकानां वचः श्रुत्वा भगवान्मधुसूदनः ।।\nउवाच मधुरं बालान्वचनं तत्सुखावहम् ।। १३ ।।\nश्रीकृष्ण उवाच ।।\nकिं वो दैत्याद्भयं बाला यूयं मत्सहचारिणः ।।\nवृक्षान्भङ्क्त्वा चालयित्वा फलानि खादताभयम् ।। १४ ।।\nश्रीकृष्णाज्ञां समादाय बालका बलशालिनः ।।\nउत्पेतुर्वृक्षशिखरं क्षुधिताश्च फलार्थिनः ।। १५ ।।\nनानाप्रकारवर्णानि स्वादूनि सुन्दराणि च ।।\nफलानि पातयामासुः परिपक्वानि नारद ।। १६ ।।\nकेचिद्बभञ्जुर्वृक्षाश्च चालयामासुरेव च ।।\nकेचित्कोलाहलं चकुर्ननृतुस्तत्र केचन ।। १७ ।।\nअवरुह्य तरुभ्यश्च बालका बलशालिनः ।।\nफलान्यादाय गच्छन्तो ददृशुर्दैत्यपुङ्गवम् ।। १८ ।।\nमहाबलं महाकायं घोरं गर्दभरूपिणम् ।।\nआगच्छन्तं महावेगात्कुर्वन्तं शब्दमुल्बणम् ।। १९ ।।\nतं दृष्ट्वा रुरुदुः सर्वे फलानि तत्यजुर्भिया ।।\nकृष्णकृष्णेति शब्दं च प्रचक्रुर्बहुधा भृशम् ।। 4.22.२० ।।\nअस्मान्रक्ष समागच्छ हे कृष्ण करुणानिधे ।।\nहे सङ्कर्षण नो रक्ष प्राणा नो यान्ति दानवात्।।२१।।\nहे कृष्ण हे कृष्ण हरे मुरारे गोविन्द दामोदर दीनबन्धो।।\nगोपीशगोपेश भवार्णवेऽस्मा ननन्त नारायण रक्ष रक्ष ।।२२।।\nभयेऽभये वाथ शुभेऽशुभे वा सुखेषु दुःखेषु च दीननाथ ।।\nत्वया विनाऽन्यं शरणं भवार्णवे न नोऽस्ति हे माधव रक्ष रक्ष।।२३।।\nजयजय गुणसिन्धो कृष्ण भक्तैकबन्धो बहुतरभययुक्तान्बालकान्रक्ष रक्ष ।।\nजहि दनुजकुलानामीशमस्माक मन्तं सुरकुलबलदर्पं वर्धयेमं निहत्य ।। २४ ।।\nबालानां विक्लवं दृष्ट्वा बलेन सह माधवः ।।\nआजगाम शिशुस्थानं भयहा भक्त वत्सलः ।। २५ ।।\nभयं नास्ति भयं नास्तीत्युक्त्वा दुद्राव सत्वरम् ।।\nईषद्धास्यप्रसन्नास्यो निर्भयं दत्तवाञ्छिशून् ।। २६ ।।\nदृष्ट्वा कृष्णं बलं बाला ननृतुर्विजहुर्भयम् ।।\nहरिस्मृतिश्चाभयदा सर्वमङ्गलदायिका।।२७।।\nश्रीकृष्णो दानवं दृष्ट्वा ग्रसन्तं पुरतः शिशून्।।\nबलं संबोध्य बलिनमुवाच मधुसूदनः ।। २८ ।।\nश्रीकृष्ण उवाच ।।\nदानवो बलिपुत्रोऽयं नाम्ना साहसिको बली ।।\nगर्दभो ब्रह्मशापेन शप्तो दुर्वाससा पुरा ।।२९।।\nपापिष्ठो मम वध्योऽयं महाबलपराकमः ।।\nअहमेनं वधिष्यामि त्वं रक्ष बालकान्बल ।।4.22.३०।।\nआदाय बालकान्सर्वान्दूरं गच्छेत्युवाच ह ।।\nतान्गृहीत्वा बलः शीघ्रं जगाम त्वरयाज्ञया ।। ३१ ।।\nदृष्ट्वा कृष्णं दानवेन्द्रो महाबलपराक्रमः ।।\nजग्रास लीलया कोपाज्ज्वलदग्निशिखोपमम् ।। ३२ ।।\nबभूवातिदाहयुक्तो मर्तुकामोऽतितेजसा ।।\nउज्जग्रास पुनर्दैत्यो विभुं तेजस्विनं भिया ।।३३।।\nउज्झितं सन्तमीशं च दृष्ट्वा दैत्यो मुमोच ह।।\nअतीव सुन्दरं शान्तं ज्वलन्तं ब्रह्मतेजसा ।।३४।।\nकृष्णदर्शनमात्रेण बभूवास्य पुरा स्मृतिः ।।\nआत्मानं बुबुधे कृष्णं जगतां कारणं परम् ।। ३५ ।।\nतेजःस्वरूपमीशं तं दृष्ट्वा तुष्टाव दानवः ।।\nयथागमं यथाजन्म गुणातीतं श्रुतेः परम् ।। ३६ ।।\nदानव उवाच ।।\nवामनोऽसि त्वमंशेन मत्पितुर्यज्ञभिक्षुकः ।।\nराज्यहर्ता च श्रीहर्ता सुतलस्थलदायकः ।। ३७ ।।\nबलिर्भक्तिवशो वीरः सर्वेशो भक्तवत्सलः ।।\nशीघ्रं त्वं हिन्धि मां पापं शापाद्गर्दभरूपिणम् ।। ३८ ।।\nमुनेर्दुर्वाससः शापादीदृशं जन्म कुत्सितम् ।।\nमृत्युरुक्तश्च मुनिना त्वत्तो मम जगत्पते ।। ३९ ।।\nषोडशारेण चक्रेण सुतीक्ष्णेनातितेजसा ।।\nजहि मां जगतां नाथ सद्भक्तिं कुरु मोक्षद ।।4.22.४०।।\nत्वमंशेन वराहश्च समुद्धर्तुं वसुन्धराम् ।।\nवेदानां रक्षिता नाथ हिरण्याक्षनिषूदनः ।। ४१ ।।\nत्वं नृसिंहः स्वयं पूर्णो हिरण्यकशिपोर्वधे ।।\nप्रह्रादानुग्रहार्थाय देवानां रक्षणाय च ।। ।। ४२ ।।\nत्वं च वेदोद्धारकर्ता मीनांशेन दयानिधे ।।\nनृपस्य ज्ञानदानाय रक्षायै सुरविप्रयोः ।। ४३ ।।\nशेषाधारश्च कूर्मस्त्वमंशेन सृष्टिहेतवे ।।\nविश्वाधारश्च विश्वस्त्वमंशेनापि सहस्रधृक् ।।४४।।\nरामो दाशरथिस्त्वं च जानक्युद्धारहेतवे ।।\nदशकन्धरहन्ता च सिन्धौ सेतुविधायकः ।।४५।।\nकलया परशुरामश्च जमदग्निसुतो महान् ।।\nत्रिःसप्तकृत्वो भूपानां निहन्ता जगतीपते ।। ४६ ।।\nअंशेन कपिलस्त्वं च सिद्धानां च गुरोर्गुरुः ।।\nमातृज्ञानप्रदाता च योगशास्त्रविधायकः ।। ४७ ।।\nअंशेन ज्ञानिनां श्रेष्ठो नरनारायणावृषी ।।\nत्वं च धर्मसुतो भूत्वा लोकविस्तारकारकः ।।४८।।\nअधुना कृष्णरूपस्त्वं परिपूर्णतमः स्वयम् ।।\nसर्वेषामवताराणां बीजरूपः सनातनः ।। ४९ ।।\nयशोदाजीवनो नित्यो नन्दैकानन्दवर्धनः ।।\nप्राणाधिदेवो गोपीनां राधाप्राणाधिकप्रियः ।।4.22.५०।।\nवसुदेवसुतः शान्तो देवकीदुःखभञ्जनः ।।\nअयोनिसंभवः श्रीमान्पृथिवीभारहारकः ।। ५१ ।।\nपूतनायै मातृगतिं प्रदाता च कृपानिधिः ।।\nबककेशिप्रलम्बानां ममापि मोक्षकारकः ।। ५२ ।।\nस्वेच्छामय गुणातीत भक्तानां भयभञ्जन ।।\nप्रसीद राधिकानाथ प्रसीद कुरु मोक्षणम् ।। ।।५३।।\nहे नाथ गार्दभीयोनेः समुद्धर भवार्णवात्।।\nमूर्खस्त्वद्भक्तपुत्रोऽहं मामुद्धर्तुं त्वमर्हसि ।। ५४ ।।\nवेदा ब्रह्मादयो यं च मुनीन्द्राः स्तोतुमक्षमाः ।।\nकिं स्तौमि तं गुणातीतं पुरा दैत्योऽधुना खरः ।।५५।।\nएवं कुरु कृपासिन्धो येन मे न भवेज्जनुः ।।\nदृष्ट्वा पादारविन्दं ते कः पुनर्भवनं व्रजेत् ।।५६।।\nब्रह्मा स्तोता खरः स्तोता नोपहासितुमर्हसि।।\nसदीश्वरस्य विज्ञस्य योग्यायोग्ये समा कृपा ।। ५७ ।।\nइत्येवमुक्त्वा दैत्येन्द्रस्तस्थौ च पुरतो हरेः ।।\nप्रसन्नवदनः श्रीमानतितुष्टो बभूव ह ।।५८।।\nइदं दैत्यकृतं स्तोत्रं नित्यं भक्त्या च यः पठेत् ।।\nसालोक्यसार्ष्टिसामीप्यं लीलया लभते हरेः।।५९।।\nइह लोके हरेर्भक्तिमन्ते दास्यं सुदुर्लभम्।।\nविद्यां श्रियं सुकवितां पुत्रपौत्रान्यशो लभेत् ।। 4.22.६० ।।\nश्रीनारायण उवाच ।।\nश्रुत्वाऽनुमेने दैत्येन्द्रस्तवनं करुणानिधिः ।।\nकथं करोमि संहारमीदृशं भक्तमित्यहो ।। ।।६१।।\nअनुमन्य स्मृतिं तस्य संजहार हरिः स्वयम् ।।\nन हि युक्तो वधः स्तोतुर्दुर्वक्तुर्विधिरीश्वरात् ।।६२।।\nदानवो मायया विष्णोर्विसस्मार पुनः स्वकम्।।\nदुरुक्तिस्तत्कण्ठदेशे ह्यधिष्ठानं चकार ह।।६३।।\nउवाच श्रीहरिं दैत्यः कोपात्प्रस्फुरिताधरः ।।\nमुने सद्यो मर्तुकामो दैवग्रस्तो विचेतनः ।।६४।।\nदैत्य उवाच।। ध्रुवं त्वं मर्तुकामोऽसि दुर्बुद्धे मानवार्भक ।।\nअद्य प्रस्थापयिष्यामि त्वामहं यममन्दिरम् ।। ।।६५।।\nआयासि जीवनाकाङ्क्षी मम तालवनं शिशो।।\nन यास्यसि पुनर्गेहं बान्धवं न हि द्रक्ष्यसि ।।६६।।\nन कंसो न जरासन्धो नरको न समो मम ।।\nदेवाः कम्पन्ति मे नित्यं के चान्ये मत्समा भुवि ।।६७।।\nनहि संहारकर्ता च मां संहर्तुं क्षमः शिवः ।।\nन च ब्रह्मा न विष्णुश्च न मृत्युः काल एव च ।।६८।।\nमम तालतरून्भङ्क्त्वा पातयित्वा फलानि च ।।\nअहंकरोषि सहसा किमहो कस्य तेजसा ।। ६९ ।।\nकस्त्वं वद बटो सत्यं कमनीयोऽतिसुन्दरः ।।\nदुर्लभं जीवनं दातुं मह्यं कथमिहागतः ।।4.22.७० ।।\nइत्युक्त्वा मस्तके कृत्वा प्रेरयित्वा तु तं बली ।।\nदूरतः पातयामास श्रीकृष्णं मरणोन्मुखः ।। ७१ ।।\nपातयित्वा च तं भूमौ विषाणाभ्यां जघान सः ।।\nकृष्णाङ्गस्पर्शमात्रेण तद्विषाणे बभञ्जतुः ।।७२।।\nदैत्यो भग्नविषाणश्च तमीशं कोपयन्मुने ।।\nजग्रास चर्वणं कर्तुं भग्नदन्तो बभूव ह ।। ७३ ।।\nतेजसा दग्धवक्त्रश्च तमुज्जग्राह तत्क्षणे ।।\nजज्वाल व्यथितः कोपाद्ददार खुरतो महीम् ।। ७४ ।।\nचूर्णयित्वा तु लांगूलं शब्दं कृत्वा भयानकम् ।।\nस जगाम शिशुस्थानं दुद्रुवुर्बालका भिया ।। ७९।।\nबलं च प्रेरयामास मस्तकेन महाबली ।।\nबलो मुष्टिं ददौ तस्मै मूर्च्छामाप ततोऽसुरः ।।७६।।\nक्षणेन चेतनां प्राप्य जगाम हरिसन्निधिम् ।।\nबलमुष्ट्या च व्यथितः पुनर्मूर्च्छामवाप सः ।। ७७ ।।\nपुनश्च चेतनां प्राप्य समुत्तस्थौ व्यथाकुलः ।।\nउत्ससर्ज बृहल्लेडं मूत्रं च भयमाप ह ।।७८।।\nक्षणात्संधिक्षणं प्राप्य  महाबलपराक्रमः ।।\nकृत्वा शिरसि गोविन्दं चूर्णयामास दानवः ।। ७९ ।।\nपातयामास भूमौ तं चूर्णयित्वा पुनःपुनः ।।\nउत्पाट्य  तालवृक्षं तं ताडयामास माधवः ।।4.22.८०।।\nयथा खड्गप्रहारेण दानवस्य भवेद्व्यथा ।।\nतथा बभूव दैत्यस्य तालवृक्षस्य ताडनात् ।।८१।। ।\nगोवर्धनं समुत्पाट्य घातयामास तं विभुः ।।\nपपात वेगाच्छैलेन्द्रस्तस्योपरि महामुने ।।८२।।\nपर्वतस्य प्रहारेण मूर्च्छामाप महाबलः।। ।\nबभूव जर्जराङ्गश्च रुधिरं च समुद्वमन् ।। ८३ ।।\nक्षणेन चेतनां प्राप्य समुत्तस्थौ रुषाऽसुरः ।।\nगृहीत्वा पर्वतश्रेष्ठं प्रेरयामास माधवम् । ।। ८४ ।।\nदृष्ट्वा शैलमुत्पतन्तं वेगेन मधुसूदनः ।।\nजग्राह दक्षिणकरे यथेक्षुदण्डवत्प्रभुः ।। ८५ ।।\nपूर्वस्थाने पर्वतं तं स्थापयामास कौतुकात् ।।\nगृहीत्वा दैत्यकर्णाग्रं पातयामास दूरतः ।। ८६ ।।\nउत्पत्य च महावेगाच्चकार वेष्टनं हरेः ।।\nपृथिवीं घर्षयामास तीक्ष्णाग्रेण खुरेण च ।। ८७ ।।\nप्रगृह्य श्रीहरिं वेगात्कृत्वा मूर्ध्नि महासुरः ।।\nउत्पपात मनोयायी लीलया लक्षयोजनम् ।। ८८ ।।\nप्रहरं च तयोर्युद्धं निर्लक्षे च बभूव ह ।।\nततो गृहीत्वा श्रीकृष्णं पपात धरणीतले ।। ८९ ।।\nपुनर्मुहूर्तं युद्धं च बभूव भूतले तयोः ।।\nमुदा हरिः प्रशशंस प्रहस्य दानवेश्वरम् ।। 4.22.९० ।।\nमद्भक्तस्य बलेः पुत्रं धन्यं तज्जीवनं परम्।।\nस्वस्त्यस्तु ते दानवेन्द्र वत्स निर्वाणतां व्रज ।। ९१ ।।\nमद्दर्शनं स्वस्तिबीजं परं निर्वाणकारणम् ।।\nसर्वाधिकं सर्वपरं लभ स्थानं मनोहरम् ।। ९२ ।।\nइत्येवमुक्त्वा श्रीकृष्णः सस्मार चक्रमुत्तमम् ।।\nसूर्यकोटिसमं दीप्त्या जग्राह तत्सुदर्शनम् ।।९३।।\nचिक्षेप भ्रामयित्वा च षोडशारमनुत्तमम् ।।\nचिच्छेद लीलयाऽवध्यं ब्रह्मविष्णुमहेश्वरैः ।। ९४ ।।\nपपात मस्तकं भूमौ दानवस्य महात्मनः ।।\nतेजःसमूह उत्तस्थौ शतसूर्यसमप्रभः।। ९५ ।।\nविलोक्य हरिलोकं संश्लिष्टं कृष्णपदाम्बुजे ।।\nसंप्राप्य परमं मोक्षमहो दानवपुङ्गवः ।। ९६ ।।\nगगनस्थाः सुराः सर्वे मुनयश्च भृशं मुदा ।।\nपारिजातप्रसूनानां चक्रुस्ते तत्र वर्षणम् ।।९७।।\nनेदुर्दुन्दुभयः स्वर्गे ननृतुश्चाप्सरोगणाः ।।\nजगुर्गन्धर्वनिकरा स्तुष्टुवुर्मुनयो मुदा ।। ९८ ।।\nस्तुत्वा जग्मुः सुराः सर्वे मुनयो हर्षविह्वलाः ।।\nधेनुकस्य वधं दृष्ट्वा तत्राजग्मुश्च बालकाः ।। ९९ ।।\nबलश्च बलिनां श्रेष्ठस्तुष्टाव पुरुषोत्तमम् ।।\nतुष्टुवुर्बालकाः सर्वे ननृतुश्च मुदाऽन्विताः ।। 4.22.१०० ।।\nदत्त्वा कृष्णबलाभ्यां च प्रपक्वानि फलानि च ।।\nसर्वाणि भक्षयामासुर्बालाः प्रहष्टमानसाः ।। १०१ ।।\nभुक्त्वा पीत्वा हरिः शीघ्रं बलेन बालकैः सह ।।\nजगाम स्वालयं ब्रह्मन्निहत्य दानवेश्वरम्।।१०२।।\nइति श्रीबह्मवैवर्ते महापुराणे श्रीकृष्णजन्मखण्डे नारायनारदसंवादे धेनुकवधोनाम द्वाविंशोऽध्यायः\n।। २२ ।।"
  }
]
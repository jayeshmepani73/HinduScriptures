[
  {
    "text": "नारायण उवाच ।।\nअथ दुर्गां महादेवस्सतीमूर्तिं मनोहराम् ।।\nअम्लानपद्मवक्त्रां तां शयानां जाह्नवीतटे ।। १ ।।\nदधतीमक्षमालां च प्रतप्तकाञ्चनप्रभाम् ।।\nतेजसा प्रज्वलन्तीं च दधानां शुक्लवाससम् ।। २ ।।\nदृष्ट्वा सतीशरीरं च प्रदग्धो विरहाग्निना ।।\nतत्त्वराशिर्मूर्तिमांश्च मूर्च्छां प्राप तथापि च ।। ३ ।।\nकलत्रशोको बलवान्स्वात्मारामं परात्परम् ।।\nबाधते वेदबीजं तं योगीन्द्राणां गुरोर्गुरुम् ।। ४ ।।\nक्षणेन चेतनां प्राप्य तामुवाच त्रिलोचनः ।।\nनिरीक्ष्य वदनाम्भोजं स्थाणुः स्थाणुरिवापरः ।। ५ ।।\nसाश्रुनेत्रोऽतिदीनश्च दीनानां शरणप्रदः ।।\nदीनदैन्यापहारी च विललाप परं वचः ।। ६ ।।\nशंकर उवाच ।।\nउत्तिष्ठोत्तिष्ठ सुभगे सति प्राणेश्वरि प्रिये ।।\nशङ्करोऽहं तव स्वामी पश्य मां निकटागतम् ।। ७ ।।\nशिवं शिवप्रदं सर्वसंपद्रूपं च सिद्धिदम् ।।\nसर्वात्मानं च सर्वेशं शवतुल्यं त्वया विना ।। ८ ।।\nशक्तोऽहं च त्वया सार्द्धं सर्वशक्तिस्वरूपया ।।\nशक्तिहीनः शवसमो निश्चेष्टः सर्वकर्मसु ।। ९ ।।\nयश्च शक्तिं न जानाति ज्ञानहीनश्च निन्दति ।।\nतं त्यक्तुमुचितं विज्ञे कथं मां त्यजसि प्रिये ।। 4.43.१० ।।\nस्वयं ब्रह्मा स्वयं विष्णुः साध्यभूता वयं तव ।।\nसस्मितं सकटाक्षं च वद किंचित्सुधोपमम् ।। ११ ।।\nमधुराभासदृष्ट्या च मां दग्धं सेचनं कुरु ।।\nमां दृष्ट्वा दूरतः शीघ्रं स्निग्धं वदसि सस्मितम् ।। १२ ।।\nकथमद्यापि रुष्टेव विलपन्तं न भाषसे ।।\nप्राणाधिके समुत्तिष्ठ रुदंतं मां न पश्यसि ।। १३ ।।\nपरित्यज्य च नः प्राणान्गन्तुं नार्हसि सुन्दरि ।।\nजगदम्बे समुत्तिष्ठ प्राणाधारे परात्परे ।। १४ ।।\nपतिव्रते समुत्तिष्ठ कथं मां नाद्य सेवसे ।।\nकथं करोषि विज्ञाय व्रतभङ्गं श्रुतिप्रसूः ।। १५ ।।\nइत्युक्त्वा मृतदेहं च प्रियाया विरहातुरः ।।\nनिधायोरसि संश्लिष्य चुचुम्ब च पुनःपुनः ।। १६ ।।\nअधरे चाधरं दत्त्वा वक्षो वक्षसि शङ्करः ।।\nपुनःपुनः समाश्लिष्य पुनर्मूर्च्छामवाप सः ।। १७ ।।\nपुनः स चेतनां प्राप्य वेगादुत्थाय शोकतः ।।\nदुद्राव च यथोन्मत्तो ज्ञानिनां च गुरोर्गुरुः ।। १८ ।।\nसप्तद्वीपसप्तसिन्धुं लोकालोकं च काञ्चनम् ।।\nबभ्राम भ्रान्तवज्ज्ञानी सतीं कृत्वा स्ववक्षसि ।। १९ ।।\nशतशृङ्गगिरेः पार्श्वे जम्बुद्वीपे च भारते।।\nसुनिर्जनेऽक्षयवटे गङ्गातीरे सरित्तटे ।। 4.43.२० ।।\nरुरोदोच्चैः स्वयं कृत्वा सति साध्वीत्युदीर्य च ।।\nत्रिनेत्रनेत्रनीरेण संबभूव सरोवरम् ।। २१ ।।\nतन्नेत्रं च सरो नाम मुनीनां तपसः स्थलम् ।।\nयोजनद्वयविस्तीर्णं पुण्यतीर्थं मनोहरम् ।। २२ ।।\nयत्र स्नात्वा पुनर्जन्म नराणां न भवेद्गिरे ।।\nशतजन्मकृतं पापं स्नानमात्रेण नश्यति ।। २३ ।।\nत्यक्त्वा तां मानवीं मूर्तिं नरा यान्ति हरेः पदम् ।।\nस तत्र रोदनं त्यक्त्वा पुनर्बभ्राम मेदिनीम् ।। २४ ।।\nपूर्णमब्दं महायोगी विरहातुरमानसः ।।\nसतीगलितप्रत्यङ्गैरंगैश्च पर्वतेश्वर ।। २५ ।।\nबभूव सिद्धपीठानां समूहो वाञ्छितप्रदः ।।\nशेषाङ्गानां महादेवः संस्कारं वै विधाय च ।।२६।।\nअस्थिमालां विनिर्माय चकार कण्ठभूषणम् ।।\nनित्यं तद्भस्म भक्त्या च चकार गात्रलेपनम्।।२७।।\nसति प्राणेश्वरीत्युक्त्वा पुनर्मूर्च्छामवाप सः ।।\nविसस्मार ब्रह्म परमात्मानमात्मसंभवः ।।२८।।\nस्वात्मारामः पूर्णकामो निश्चेष्टो विरहज्वरात् ।।\nतं शयानं गिरिवरस्याभ्याशे वटमूलके ।।२९।।\nदृष्ट्वा देवाः समाजग्मुर्विस्मिताः शिवसन्निधिम् ।।\nनारायणश्च भगवानीश्वरः सह पार्षदैः ।।4.43.३०।।\nरत्नयानेनाजगाम पद्मार्चितपदाम्बुजः।।\nरत्नालंकार शोभाढ्यः पीतवासाश्चतुर्भुजः ।। ३१ ।।\nईषद्धास्यप्रसन्नास्यो वनमालाविभूषितः ।।\nब्रह्मा शेषश्च धर्मश्च सुराः सर्वे महर्षयः ।। ३२ ।।\nसमूषुरीशसदसि लक्ष्मीकान्त प्रणम्य ते ।।\nश्रीहरिः शङ्करमहो कृत्वा वक्षसि मूर्च्छितम् ।।\nरुदन्तं बोधयामास ज्ञानीशो ज्ञानिनां गुरुम् ।। ३३ ।।\nश्रीभगवानुवाच ।।\nस्वात्माराम निबोधेदं मदीयं वचनं शृणु ।। ३४ ।।\nहितमध्यात्मसारं च दुःखशोकनिकृन्तनम् ।।\nसर्वाध्यात्मविद्यमानबीजं ज्ञाननिधिं विधिम् ।। ३५ ।।\nतथापि बोधयामि त्वां सर्वज्ञं वेधसो विधिम् ।।\nबुधं बोधयितुं शक्तोऽबुधोऽपि प्राणसंकटे ।। ३६ ।।\nव्यवहारोऽस्ति लोकेषु सर्वः सर्वपरस्परम् ।।\nमायाश्रिता गुणाः सर्वे हेतवः सुखदुःखयोः ।।. ।। ३७ ।।\nविष्णुमाया बलवती गुणयुक्तं प्रबाधते ।।\nदुःखं शोकं भयं शंभो दुर्दिने भवतीश्वर ।। ३८ ।।\nतत्रातीते कुतस्तानि सुदिने च समागते ।।\nहर्ष ऐश्वर्यदर्पश्च संततं तत्र वर्द्धते ।। ३९ ।।\nसर्वाण्येतानि गण्यन्ते स्वप्नानीव विपश्चितः ।।\nज्ञानं लभ महादेव ज्ञानबीज सनातन ।। 4.43.४० ।।\nचेतनां कुरु भद्रं ते सतीं प्राप्स्यसि निश्चितम् ।।\nतत्तोयं शीतता नित्यं नाग्निं मुञ्चति दाहिका ।। ४१ ।।\nतेजः सूर्यं महीं गन्धो तथा त्वां च सती शिव ।।\nशैलेत्येवं समाकर्ण्य हरिं किंचिदुवाच ह ।। ४२ ।।\nनेत्राण्युन्मीलनं कृत्वा त्रिनेत्रः श्रूयतामिति ।।\nत्रिनेत्र उवाच ।।\nकस्त्वं तेजःस्वरूपोऽसि क इमे तव सन्निधौ ।। ४३ ।।\nकिन्नाम भवतश्चैषां कानि नामानि का सती ।।\nकोऽहं को मे भवान्ब्रूते किंकराः कुत आगताः ।। ४४ ।।\nक्व यास्यसि क्व यास्यामि क्व गच्छन्त इमे वद।।\nहरिरित्येवमाकर्ण्य रुरोद सगणो गिरे ।। ४५ ।।\nनेत्रनीरैस्त्रिनेत्रं तं रुदन्तं प्रसिषेच सः ।।\nहरित्रिनेत्रयोर्नेत्रनीरपातेन तत्र वै ।।४६।।\nबभूव सरसां श्रेष्ठं तीर्थं भुवनपावनम् ।।\nभारतेऽस्तगिरेः पश्चात्तत्राक्षयवटांतिके ।। ४७ ।।\nस्थलं बभूव तपसां मुक्तिबीजं तपस्विनाम् ।।\nअथोवाच पुनः शीघ्रमाध्यात्मं च हरं हरिः ।। ४८ ।।\nशृण्वतां सर्वदेवानां मुनीनामूर्ध्वरेतसाम् ।।\nश्रीभगवानुवाच ।।\nशृणु शंकर वक्ष्यामि ज्ञानानंद सनातन ।।४९।।\nज्ञानं ज्ञाननिधे शोकाद्विस्मृतोऽसि परात्पर ।।\nसुदिनं दुर्दिनं शश्वद्भवत्येव भवे भवे ।। 4.43.५० ।।\nसर्वेषां प्राकृतानां च ते बीजे सुखदुःखयोः।।\nसुखाद्भवति हर्षश्च दर्पः शौर्यप्रमत्तता ।। ५१ ।।\nराग ऐश्वर्यकामश्च विद्वेषश्च निरन्तरम् ।।\nदुःखाच्छोकात्समुद्वेगाद्भयं नित्यं प्रवर्तते ।। ५२।।\nहतान्येतानि सर्वाणि हते बीजे महेश्वर ।।\nसुदिनं दुर्दिनं चैव सर्वकर्मोद्भवं भव ।। ५३ ।।\nतत्कर्म तपसा साध्यं कर्मणा च शुभाशुभम् ।।\nतपः स्वभावसाध्यं च स्वभावोऽभ्यासतो भवेत्।।५४।।\nसंसर्गसाध्यो ऽध्यासश्च संसर्गः पुण्यतो भवेत्।।\nपुण्यबीजं मनश्चैव पापबीजं च चंचलम् ।। ९५ ।।\nमनः शंभो ममांशश्च सर्वेंद्रियपुरःसरम्।।\nसर्वेषां जनकोऽहं च चित्त्वं ब्रह्मा पतिस्त्वयम् ।। ५६ ।।\nब्रह्रैकं मूर्तिभेदस्तु गुणभेदेन संततम् ।।\nतद्ब्रह्म विविधं वस्तु सगुणं निर्गुणं शिव ।। ५७ ।।\nमायाश्रितो यः सगुणो मायाऽतीतश्च निर्गुणः ।।\nस्वेच्छामयश्च भगवानिच्छया विकरोति च।। ५८ ।।\nइच्छाशक्तिश्च प्रकृतिर्नित्या सर्वप्रसूः सदा ।।\nकेचिदेकं वदंत्येव ब्रह्मज्योतिः सनातनम् ।। ५९।।\nकेचिद्वदन्ति द्विविधं ब्रह्म प्रकृतिपूर्वकम् ।।\nशृणु ये च वदन्त्येकं मायापुरुषयोः परम् ।।4.43.६०।।\nतस्माद्भवति तौ द्वौ च तद्ब्रह्म सर्वकारणम् ।।\nअथ चैकं परं ब्रह्म द्विविधं भवतीच्छया ।। ।। ६१ ।।\nइच्छाशक्तिश्च प्रकृतिः सर्वशक्तिप्रसूः .सदा ।।\nतत्राशक्तश्च सगुणः सर्वाधारः सनातनः ।। ६२ ।।\nसर्वेश्वरः सर्वसाक्षी सर्वत्रास्ति फलप्रदः ।।\nशरीरं द्विविधं शंभो नित्यं प्राकृतमेव च ।। ६३ ।।\nनित्यं विनाशरहितं नश्वरं प्राकृतं सदा ।।\nअहं त्वं चापि भगवान्नावयोर्नित्यविग्रहः ।। ६४ ।।\nआवयोरंशभूता ये प्राकृता नष्टविग्रहाः ।।\nरुद्रादयस्त्वदंशाश्च मदंशा विष्णुरूपिणः ।। ६५ ।।\nममाप्येवं द्विधा रूपं द्विभुजं च चतुर्भुजम्।।\nचतुर्भुजोऽहं वैकुण्ठे पद्मया पार्षदैः सह ।। ६६ ।।\nगोलोके द्विभुजोऽहं च गोपीभिः सह राधया ।।\nद्विविधं ये वदन्त्येवं द्वौ प्रधानौ तु तन्मते।। ६७ ।।\nपुरुषश्च सदा नित्यो नित्या प्रकृतिरीश्वरी ।।\nसदा तौ द्वौ च संश्लिष्टौ सर्वेषां पितरौ शिव ।। ६८ ।।\nसशरीरौ निःशरीरौ स्वेच्छया सर्वरूपिणौ ।।\nप्राधान्यं च यथा पुंसः प्रकृतेश्च सदा तथा ।। ६९ ।।\nसतीमिच्छसि चेच्छम्भो प्रकृतेः स्तवनं कुरु ।।\nयत्स्तोत्रं च त्वया दत्तं पुरा दुर्वाससे मुदा ।। 4.43.७० ।।\nतद्दिव्यं कण्वशाखोक्तं भज तेन जगत्प्रसूम् ।।\nशोकनाशो भवतु ते शिवं शिव ममाशिषा ।। ७१ ।।\nदूरं विप्लवहेतुश्च यातु स्त्रीविरहज्वरः ।।\nइत्येवमुक्त्वा लक्ष्मीशो विरराम गिरीश्वरम् ।।७२।।\nस्तवनं कर्तुमारेभे प्रकृतेश्च महेश्वरः ।।\nस्नात्वा नत्वा च श्रीकृष्णं ब्रह्माणं भक्तिसंयुतः।।\nपुटाञ्जलियुतो भूत्वा पुलकाञ्चितविग्रहः ।। ७३ ।।\nमहेश्वर उवाच ।।\nओं नमः प्रकृत्यै मन्त्रः ।।\nब्राह्मि ब्रह्मस्वरूपे त्वं मां प्रसीद सनातनि ।।\nपरमात्मस्वरूपे च परमानन्दरूपिणि ।। ७४ ।।\nभद्रे भद्रप्रदे दुर्गे दुर्गघ्ने दुर्गनाशिनि ।।\nपोतस्वरूपे जीर्णे त्वं मां प्रसीद भवार्णवे ।। ।। ७९ ।।\nसर्वस्वरूपे सर्वेशि सर्वबीजस्वरूपिणि ।।\nसर्वाधारे सर्वविद्ये मां प्रसीद जयप्रदे ।। ७६ ।।\nसर्वमङ्गलरूपे च सर्वमङ्गलदायिनि ।।\nसमस्तमङ्गलाधारे प्रसीद सर्वमङ्गले ।। ७७ ।।\nनिद्रे तन्द्रे क्षमे श्रद्धे तुष्टिपुष्टिस्वरूपिणि ।।\nलज्जे मेधे बुद्धिरूपे प्रसीद भक्तवत्सले ।। ७८ ।।\nवेदस्वरूपे वेदानां कारणे वेददायिनि ।।\nसर्ववेदाङ्गरूपे च वेदमातः प्रसीद मे ।। ७९ ।।\nदये जये महामाये प्रसीद जगदम्बिके ।।\nक्षान्ते शान्ते च सर्वान्ते क्षुत्पिपासास्वरूपिणि ।। 4.43.८० ।।\nलक्ष्मीर्नारायणक्रोडे स्रष्टुर्वक्षसि भारति ।।\nमम क्रोडे महामाये विष्णुमाये प्रसीद मे ।। ८१ ।।\nकलाकाष्ठास्वरूपे च दिवारात्रिस्वरूपिणि ।।\nपरिणामप्रदे देवि प्रसीद दीनवत्सले ।। ८२ ।।\nकारणे सर्वशक्तीनां कृष्णस्योरसि राधिके ।।\nकृष्णप्राणाधिके भद्रे प्रसीद कृष्णपूजिते ।। ८३ ।।\nयशःस्वरूपे यशसां कारणे च यशःप्रदे ।।\nसर्वदेवीस्वरूपे च नारीरूपविधायिनि ।। ८४ ।।\nसमस्तकामिनीरूपे कलांशेन प्रसीद मे ।।\nसर्वसंपत्स्वरूपे च सर्वसंपत्प्रदे शुभे ।। ८५ ।।\nप्रसीद परमानन्दे कारणे सर्वसंपदाम् ।।\nयशस्विनां पूजिते च प्रसीद यशसां  निधे ।। ८६ ।।\nआधारे सर्वजगतां रत्नाधारे वसुन्धरे ।।\nचराचरस्वरूपे च प्रसीद मम मा चिरम् । ८७ ।।\nयोगस्वरूपे योगीशे योगदे योगकारणे ।।\nयोगाधिष्ठात्रि देवीशे प्रसीद सिद्धयोगिनि ।। ८८ ।।\nसर्वसिद्धिस्वरूपे च सर्वसिद्धिप्रदायिनि ।।\nकारणे सर्व सिद्धीनां सिद्धेश्वरि प्रसीद मे ।।८९ ।।\nव्याख्यानं सर्वशास्त्राणां मतभेदे महेश्वरि ।।\nज्ञाने यदुक्तं तत्सर्वं क्षमस्व परमेश्वरि ।। 4.43.९० ।।\nकेचिद्वदन्ति प्रकृतेः प्राधान्यं पुरुषस्य च ।।\nकेचित्तत्र मतद्वैधे व्याख्याभेदं विदुर्बुधाः ।। ९१ ।।\nमहाविष्णोर्नाभिदेशे स्थितं तं कमलोद्भवम् ।।\nमधुकैटभौ महादैत्यौ लीलया हंतुमुद्यतौ ।। ९२ ।।\nदृष्ट्वा स्तुतिं प्रकुर्वन्तं ब्रह्माणं रक्षितुं पुरा ।।\nबोधयामास गोविन्दं विनाशहेतवे तयोः ।। ९३ ।।\nनारायणस्त्वद्भक्त्या च जघान तौ महासुरौ ।।\nसर्वेश्वरस्त्वया सार्द्धमनीशोऽयं त्वया विना ।। ९४ ।।\nपुरा त्रिपुरसंग्रामे गगनात्पतिते मयि ।।\nत्वया च विष्णुना सार्द्धं रक्षितोऽहं सुरेश्वरि ।।९५।।\nअधुना रक्ष मामीशे प्रदग्धं विरहाग्निना।।\nस्वात्मदर्शनपुण्येन क्रीणीहि परमेश्वरि।।९६।।\nइत्युक्त्वा विरतः शंभुर्ददर्श गगनस्थिताम् ।।\nरत्नसाररथस्थां तां देवीं शतभुजां मुदा ।। ९७ ।।\nतप्तकाञ्चनवर्णाभां रत्नाभरणभूषिताम् ।।\nईषद्धास्यप्रसन्नास्यां जगतां मातरं सतीम् ।। ९८ ।।\nदृष्ट्वा तां विरहासक्तः पुनस्तुष्टाव सत्वरम् ।।\nदुःखं निवेदयामास प्ररुदन्विरहोद्भवम् ।। ९९ ।।\nदर्शयामासास्थिमालां स्वांगस्थं भस्मभूषणम् ।।\nकृत्वा बहु परीहारं तोषयामास सुंदरीम् ।। 4.43.१०० ।।\nनारायणश्च ब्रह्मा च धर्मः शेषः सुरर्षयः ।।\nशिवं रक्षेश्वरीत्युक्त्वा तुष्टुवुस्ते सनातनीम् ।१।।\nबभूव परितुष्टा सा तेषां स्तोत्रेण तत्क्षणम् ।।\nउवाच कृपया शंभुं प्राणेशं प्राणवल्लभा ।। २ ।।\nप्रकृतिरुवाच ।।\nस्थिरो भव महादेव प्राणाधिक मम प्रभो ।।\nभवानात्मा च योगीशः स्वामी जन्मनि जन्मनि।।३।।\nअहं शैलेन्द्रकामिन्यां लब्ध्वा जन्म महेश्वर ।।\nतव पत्नी भविष्यामि मुञ्च त्वं विरहज्वरम् ।।४।।\nइत्युक्त्वा शिवमाश्वास्य चांतर्धानं चकार सा ।।\nसुरा जग्मुस्तमाश्वास्य लज्जानम्रात्मकन्धरम् ।। ५ ।।\nहर्षान्तरात्मा गिरिशः कैलासं तु जगाम ह ।।\nननर्त सगणस्तूर्णं संत्यज्य विरहज्वरम् ।। ६।।\nइदं शिवकृतं स्तोत्रं प्रकृत्या यः पठेन्नरः ।।\nन भवेत्कामिनीभेदस्तस्य जन्मनि जन्मनि ।। ७ ।।\nइहलोके सुखं भुक्त्वा स याति शिवमन्दिरम् ।।\nधर्मार्थकाममोक्षांश्च लभते नात्र संशयः ।। १०८ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे शंकरशोकापनो दनं नाम त्रिचत्वारिंशोऽध्यायः ।। ४३ ।।"
  }
]
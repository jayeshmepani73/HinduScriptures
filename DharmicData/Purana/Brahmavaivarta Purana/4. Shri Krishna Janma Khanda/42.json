[
  {
    "text": "वसिष्ठ उवाच ।।\nअथानरण्यस्य कन्या सिषेवे भक्तितो मुनिम् ।।\nकर्मणा मनसा वाचा लक्ष्मीर्नारायणं यथा ।। १ ।।\nएकदा स्वर्णदीं स्नातुं गच्छंतीं सस्मितां सतीम् ।।\nददर्श पथि धर्मश्च मायया नृपलिंगकः ।। २ ।।\nचारुरत्नरथस्थश्च रत्नालंकारभूषितः ।।\nनवीनयौवनश्रीमान्कामदेवसमप्रभः ।।३।।\nदृष्ट्वा तां सुन्दरीं रम्यामुवाच मायया विभुः ।।\nविज्ञातुमन्तस्तत्त्वं च तस्याश्च मुनियोषितः ।। ४ ।।\nधर्म उवाच ।।\nअयि सुन्दरि लक्ष्मीव राजयोग्ये मनोहरे ।।\nअतीव यौवनस्थे च कामिनि स्थिरयौवने।।५।।\nजरातुरस्य वृद्धस्य समीपे त्वं न राजसे ।।\nचन्दनागुरुसंलिप्ता राजसे राजवक्षसि।।६।।\nविप्रं तपःसु निरतं सत्यज्ञं मरणोन्मुखम्।।\nविहाय पश्य राजेन्द्रं रतिशूरं स्मरातुरम् ।।७।।\nप्राप्नोति सुन्दरं पुण्यात्सौन्दर्यं पूर्वजन्मतः ।।\nसफलं तद्भवेत्सर्वं रसिकालिंगनेन च ।। ८ ।।\nसहस्रसुन्दरीकान्तं कामशास्त्र विशारदम् ।।\nकिंकरं कुरु मां कान्ते परित्यक्ष्यामि ता अपि ।।९।।\nनिर्जले निर्जने रम्ये शैलेशैले नदेनदे ।।\nपुष्पोद्याने पुष्पिते च सुगन्धिपुष्पवायुना ।।4.42.१०।।\nमलये चन्दनारण्ये चारुचन्दनवायुना ।।\nविहरिष्यामि कामेन कामिन्या च त्वया सह।।११।।\nकामज्वरेण दग्धायाः शांतिं कर्तुमहं क्षमः ।।\nविहरस्व मया सार्द्धं जन्मेदं सफलं कुरु ।।१२।।\nइत्येवमुक्तवंतं तं स्वरथादवरुह्य च ।।\nग्रहीतुमुत्सुकं हस्तं तमुवाच पतिव्रता ।। १३ ।।\nपद्मोवाच ।।\nदूरं गच्छ गच्छ दूरं पापिष्ठ भूमिपाधम ।।\nमां चेत्पश्यसि कामेन सद्यो भस्म भविष्यसि ।। १४ ।।\nपिप्पलादं मुनिश्रेष्ठं तपसा पूतविग्रहम्।।\nविहाय त्वां भजिष्यामि स्त्रीजितं रतिलंपटम् ।।१५।।\nस्त्रीजितस्पर्शमात्रेण सर्वपुण्यं प्रणश्यति ।।\nन भूमौ पातकी पापात्पापिनां स्त्रीजितात्परः ।। १६ ।।\nमां मातरं च स्त्रीभावं कृत्वा येन ब्रवीषि च ।।\nभविष्यति क्षयस्तेन कालेन मम शापतः ।। १७ ।।\nश्रुत्वा धर्मः सतीशापं नृपमूर्तिं विहाय च ।।\nधृत्वा स्वमूर्तिं देवेशः कंपमान उवाच ताम् ।। १८ ।।\nधर्म उवाच ।।\nमातर्जानीहि मां धर्मं धर्मज्ञानां गुरोर्गुरुम् ।।\nपरस्त्रीमातृबुद्धिं च कुर्वन्तं संततं सति ।। १९ ।।\nअहं तवांतर्विज्ञातुमागतस्तव सन्निधिम् ।।\nयुष्माकं च मनो जाने तथापि दैवबोधितः ।। 4.42.२० ।।\nकृतं मे दमनं साध्वि न विरुद्धं यथोचितम् ।।\nशास्तिः समुत्पथस्थानामीश्वरेण विनिर्मिता ।। २१ ।।\nधर्मं स्वधर्मं विज्ञातुं कालं कलयितुं क्षमः ।।\nविधातारं संविधातुं तस्मै कृष्णाय ते नमः ।।२२।।\nसंहर्तुं यः क्षमः काले संहर्तारं भवं विभुः ।।\nस्रष्टारं लीलया स्रष्टुं तस्मै कृष्णाय ते नमः ।। २३ ।।\nशत्रुं विधातुं मित्रं च सुप्रीतिं कलहं क्षमः ।।\nस्रष्टुं नष्टम् तदेवं च तस्मै कृष्णाय ते नमः ।। २४ ।।\nशापं प्रदातुं सर्वाश्च सुखदुःखवरान्क्षमः ।।\nसंपदं विपदं यो हि तस्मै कृष्णाय ते नमः ।। २५ ।।\nप्रकृतिर्निर्मिता येन महाविष्णुश्च निर्मितः ।।\nब्रह्मविष्णुमहेशाद्यास्तस्मै कृष्णाय ते नमः ।। २६ ।।\nयेन शुक्लीकृतं क्षीरं जलं शीतं कृतं पुरा ।।\nदाहीकृतो हुताशश्च तस्मै कृष्णाय ते नमः ।। २७ ।।\nअतितेजः समुत्थाय तेजोरूपाय मूर्त्तये ।।\nगुणश्रेष्ठनिर्गुणाय तस्मै कृष्णाय ते नमः ।।२८।।\nसर्वस्मै सर्वबीजाय सर्वेषामन्तरात्मने।।\nसर्वबंधुस्वरूपाय तस्मै कृष्णाय ते नमः ।। २९ ।।\nइत्युक्त्वा पुरतस्तस्यास्तस्थौ धर्मो जगद्गुरुः ।।\nसा साध्वी तं च विज्ञाय सहसोवाच पर्वत ।। 4.42.३० ।।\nपद्मोवाच ।।\nत्वमेव धर्मः सर्वेषां साक्षी च सर्वकर्मणाम् ।।\nसर्वांतरेषु सर्वात्मा सर्वज्ञः सर्वतत्त्ववित् ।। ३१ ।।\nकथं मनो मे विज्ञातुं विडंबयसि किंकरीम् ।।\nयत्कृतं त्वत्कृते ब्रह्मन्नपराधो बभूव मे ।।३२।।\nत्वं च शप्तो मयाऽज्ञानात्स्त्रीस्वभावात्क्रुधा विभो ।।\nका व्यवस्था भवेत्तस्य चिन्तयामीति सांप्रतम् ।। ३३ ।।\nआकाशोऽसौ दिशः सर्वा यदि नश्यन्ति वायवः ।।\nतथापि साध्वीशापस्तु न नश्यति कदाचन ।। ३४ ।।\nत्वं च नष्टो भवसि चेत्सृष्टिनाशो भवेत्तदा ।।\nइति कर्तव्यतामूढा तथापि त्वां वदाम्यहम् ।। ३५ ।।\nसत्ये पूर्णश्चतुष्पादैः पौर्णमास्यां यथा शशी ।।\nविराजसे देवराज सर्वकालं दिवानिशम् ।। ३६ ।।\nपादक्षयश्च त्रेतायां भगवन्भविता तव ।।\nपादौ परौ द्वापरे च तृतीयश्च कलौ विभो ।। ३७ ।।\nकलिशेषे शेषपादस्तवाच्छन्नो भविष्यति ।।\nपुनः सत्ये समायाते परिपूर्णो भविष्यसि ।। ३८ ।।\nसत्ये सर्वव्यापकस्त्वं तदन्येषु च कुत्रचित् ।।\nयत्र स्थानं तवाधारो वदामि श्रूयतां विभो ।।३९ ।।\nवैष्णवेषु च सर्वेषु यतिषु ब्रह्मचारिषु ।।\nपतिव्रतासु प्राज्ञेषु वानप्रस्थेषु भिक्षुषु ।। 4.42.४० ।।\nनृपेषु धर्मशीलेषु सत्सु सद्वैश्यजातिषु ।।\nद्विजसेविषु शूद्रेषु सत्संसर्गस्थितेषु च ।। ४१।।\nएषु त्वं सततं पूर्णो धर्मराज विराजसे ।।\nयुगेयुगे तदाधारा यत्र पुण्यतमा जनाः ।। ४२ ।।\nअश्वत्थवटबिल्वेषु तुलसीचंदनेषु च ।।\nदीक्षापरीक्षाशपथगोष्ठगोष्पदभूमिषु ।।४३।।\nविवाहेषु च पुष्पेषु विद्यमानोऽसि शाखिषु ।।\nदेवालयेषु तीर्थेषु सतां शश्वद्गृहेषु च ।। ४४ ।।\nवेदवेदांगश्रवणे जलेषु च सभासु च ।\nश्रीकृष्णगुणनामोक्त श्रुतिगीतस्थलेषु च ।। ४५ ।।\nव्रतपूजातपोन्याययज्ञसाक्षिस्थलेषु च ।।\nगवां गृहेषु गोष्वेव विद्यमानो हि पश्यसि ।। ४६ ।।\nकृशता तेन भविता धर्म तेषु स्थलेषु च ।।\nएतदन्येषु कृशता यदगम्यं च तच्छृणु ।। ४७ ।।\nपुंश्चलीषु च सर्वासु गृहेषु नरघातिनाम् ।।\nनरघातिषु नीचेषु मूर्खेषु च खलेषु च ।। ४८ ।।\nदेवतागुरुविप्रेष्टपाल्यानां धनहारिषु ।।\nअसन्नरेषु धूर्तेषु चौरेषु रतिभूमिषु ।।४९।।\nदुरोदरसुरापानकलहानां स्थलेषु च ।।\nशालग्रामसाधुतीर्थपुराणरहितेषु च ।। 4.42.५० ।।\nदस्युस्नेहेषु वादेषु तालच्छायासु गर्विषु।।\nअसिजीविमषीजीविदेवलग्रामयाजिषु ।।५१।।\nवृषवाहस्वर्णकारजीवहिंसोपजीविषु ।।\nभर्तृनिंदितनारीषु स्त्रीजितेषु च पुंसु च ।। ५२ ।।\nदीक्षासंध्याविष्णुभक्तिविहीनेषु द्विजेषु च ।।\nस्वांगकन्याविक्रयिषु स्वयोषिद्विक्रयेष्वथ ।। ५३ ।।\nशालग्रामसुरग्रंथभूमिविक्रयिषु प्रभो ।।\nमित्रदोहिकृतघ्नेषु सत्यविश्वासघातिषु ।। ५४ ।।\nशरणागतदीनेषु चाश्रितघ्नेषु नृष्वपि ।।\nशश्वन्मिथ्योक्तिशीलेषु तथा सीमापहारिषु ।। ५५ ।।\nकामात्क्रोधात्तथा लोभान्मिथ्यासाक्षिप्रवादिषु ।।\nपुण्यकर्मविहीनेषु पुण्यकर्मविरोधिषु ।। ५६ ।।\nस्थातुमेतेषु निन्द्येषु नाधिकारस्तव प्रभो ।।\nममापि वचनं सत्यं बभूव तत्क्षणं तव ।। ५७ ।।\nयास्यामि पतिसेवायै गच्छ तात स्वमन्दिरम् ।।\nइत्येवंवादिनीं साध्वीमुवाच विधिनन्दनः ।।\nप्रसन्नवदनः श्रीमानतीव विनयं वचः ।। ५८ ।।\nधर्म उवाच ।।\nधन्याऽसि पतिभक्ताऽसि स्वस्ति तेऽस्तु च संततम् ।। ५९ ।।\nवरं गृहाण दास्यामि मत्परित्राणकारिणि ।।\nयुवा भवतु भर्ता ते रतिशूरश्च कन्यके ।। ।। 4.42.६० ।।\nरूपवान्गुणवान्साध्वि संततं स्थिरयौवनः ।।\nपरमैश्वर्यसंयुक्ता त्वं भव स्थिरयौवना ।। ६१ ।।\nचिरजीवी भवतु स मार्कण्डेयात्परः सुते ।।\nकुबेराद्धनवांश्चैव शक्रादैश्वर्यवानपि ।। ६२ ।।\nविष्णुभक्तः शिवसमः सिद्धस्तु कपिलात्परः ।।\nस्वामिसौभाग्यसंयुक्ता भव त्वं जीवनावधि ।। ६३ ।।\nगृहा भवन्तु ते साध्वि कुबेरभवनाधिकाः ।।\nमाता त्वं दशपुत्राणां गुणिनां चिरजीविनाम् ।। ।। ६४ ।।\nस्वभर्तुरधिकानां च भविष्यसि न संशयः ।।\nइत्येवमुक्त्वा संतस्थौ धर्मराजश्च पर्वत ।।६९।।\nसा तं प्रदक्षिणीकृत्य प्रणम्य स्वगृहं ययौ ।।\nधर्मस्तामाशिषं युक्त्वा जगाम निजमन्दिरम् ।। ६६ ।।\nपतिव्रतां प्रशशंस प्रतिसंसदि संसदि ।।\nसा रेमे स्वामिना सार्द्धं यूना रहसि संततम् ।। ६७ ।।\nपश्चाद्बभूव सत्पुत्रा तद्भर्तुरधिका गुणैः ।।\nशैलेन्द्र कथितं सर्वमितिहासं पुरातनम् ।। ६८ ।।\nदत्त्वाऽनरण्यः स्वसुतां ररक्ष सर्वसंपदम् ।।\nत्वमेव कन्यकां दत्त्वा सर्वेषामीश्वराय च ।।६९।।\nरक्ष सर्वबन्धुवर्गानात्मनः सर्वसंपदम् ।।\nसप्ताहे समतीते च दुर्लभेऽतिशुभे क्षणे ।।4.42.७०।।\nलग्नाधिपे च लग्नस्थे चन्द्रे स्वतनयान्विते ।।\nमोदते रोहिणीयुक्ते विशुद्धे चन्द्रतारके ।। ७१ ।।\nमार्गशीर्षे चन्द्रवारे सर्वदोषविवर्जिते ।।\nसर्वसद्ग्रहसंदृष्टे ह्यसद्ग्रहविवर्जिते ।। ७२ ।।\nसदपत्यप्रदेऽतीव पतिसौभाग्यदायिनि ।।\nअवैधव्यप्रदे सौख्यप्रदे जन्मनि जन्मनि ।। ७३ ।।\nअत्यन्तप्रेमाविच्छेदप्रदायिनि परात्परे ।।\nकन्यां प्रदाय देवाय त्वं कृती भव पर्वत ।। ७४ ।।\nजगदम्बां जगत्पित्रे मूलप्रकृतिमीश्वरीम् ।।\nतेजःस्वरूपां सर्वेषां देवानां देवपूजिताम् ।। ७९ ।।\nआविर्भूता पुरा कल्पे देवानां रक्षणाय च ।।\nतेजोराशिः सुरौघाणां प्रज्वलन्तो दिशो दश ।। ७६ ।।\nअस्याः स्वतेजसा दैत्याः केचिद्दग्धाः पलायिताः ।।\nकेचिद्बभूवुः शैलेन्द्र भस्मीभूताश्च भूतले ।। ७७ ।।\nबिलं प्रविविशुः केचिन्मूर्च्छां प्रापुश्च केचन ।।\nकेचिद्दन्ते तृणं कृत्वा जग्मुः शरणमीश्वरीम् ।। ७८ ।।\nकेचिच्चिक्षिपुरस्त्राणि स्तम्भिता अपि केचन ।।\nकेचिच्चिरं रणं कृत्वा ययुः स्वर्गमनामयम् ।। ७९ ।।\nनिःशत्रवो बभूवुस्ते सुरा अस्याः प्रसादतः ।।\nकृष्णाज्ञया सा कल्पान्ते दक्षकन्या बभूव ह ।। 4.42.८० ।।\nदक्षश्च विधिवद्देवीं प्रददौ शूलपाणये ।।\nदैवेन मत्पितुर्यज्ञे सहसा सुरसंसदि ।। ८१ ।।\nबभूव कलहः शैल तेन शूलभृता महान् ।।\nब्रह्माणं च नमस्कृत्य ययौ रुष्टस्त्रिलोचनः ।। ८२ ।।\nदक्षश्च सगणो रुष्टः प्रययौ स्वालयं तदा ।।\nकोपात्संभृतसंभारो दक्षो यज्ञं चकार ह ।। ८३ ।।\nन ददौ यज्ञभागं च मात्सर्याच्छूलपाणये ।।\nदृष्ट्वा सती प्रकुपिता जनकं रक्तलोचना ।। ८४ ।।\nनिर्भर्त्स्य च बहुतरं हृदयेन विदूयता ।।\nयज्ञस्थानात्समुत्थाय जगाम मातुरन्तिकम् ।। ८५ ।।\nभविष्यं कथयामास त्रिकालज्ञा परात्परा ।।\nयज्ञभङ्गादिकं वाऽपि स्वपितुश्च पराभवम् ।। ८६ ।।\nपलायनं च देवानां यज्ञस्थानाद्गिरीश्वरम् ।।\nमुनीनामृत्विजां चैव पर्वतानां तथैव च ।। ८७ ।।\nजयं शंकरसैन्यानां स्वात्मनो मृत्युमेव च ।।\nशोकात्पर्यटनं भर्तुर्विरहातुरचेतसा ।। ८८ ।।\nनिर्माणं नेत्ररसः प्रबोधं च जनार्दनात् ।।\nमूर्तिभेदात्पुनः प्राप्तिं विहारं तस्य तत्समम् ।।८९।।\nअपरं भवितव्यं च सर्वमुक्त्वा जगाम सा ।।\nस्वमात्रा भगिनीभिश्च प्रतिषिद्धा च दुःखिता ।। 4.42.९० ।।\nबभूवादर्शना योगात्सर्वासां सिद्धियोगिनी ।।\nगत्वा सा जाह्नवीतीरं स्मृत्वा संपूज्य शंकरम् ।। ९१ ।।\nस्मृत्वा तच्चरणाम्भोजं देहं तत्याज सुन्दरी ।।\nगन्धमादनद्रोणीस्थं शरीरं प्रविवेश ह ।। ९२ ।।\nसंजहार पुरा येन दैत्यानामखिलं कुलम् ।।\nहाहाकारं प्रचक्रुश्च सुराः सर्वेऽतिविस्मिताः ।। ९३ ।।\nजग्मुः शंकरसेनाश्च देशयज्ञं विनश्य च ।।\nपराभवं च सर्वेषां कृत्वा शोकातुराः पराः ।। ९४ ।।\nसत्वरं सर्ववृत्तान्तं कथयामासुरीश्वरम् ।।\nश्रुत्वा प्रवृत्तिं संहर्ता सर्वरुद्रगणैर्वृतः ।।\nजगाम स्वर्णदीतीरं यत्र देवीकलेवरम् ।। ९५ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे सतीदेहत्यागो नाम द्विचत्वारिंशोऽध्यायः ।। ४२ ।।"
  }
]
[
  {
    "text": "।। शौनक उवाच ।।\nअहो किमद्भुतं सूत रहस्यं सुमनोहरम् ।।\nश्रुतं कृष्णस्य चरितं सुखदं मोक्षदं परम् ।। १ ।।\nसूत उवाच ।।\nश्रुत्वा नगरनिर्माणं नारदो मुनिसत्तमः ।।\nपप्रच्छ कृष्णचरितमपरं सुमनोहरम् ।। २ ।।\nनारद उवाच ।।\nश्रीकृष्णाख्यानचरितं पीयूषमृषिसत्तम ।।\nज्ञानसिंधो निगद मां शिष्यं च शरणागतम् ।। ३ ।।\nनारदस्य वचः श्रुत्वा मुदा नारायणः स्वयम् ।।\nउवाच परमीशस्य चरितं परमाद्भुतम् ।। ४ ।।\nश्रीनारायण उवाच ।।\nएकदा बालकैः सार्धं बलेन सह माधवः ।।\nजगाम श्रीमधुवनं यमुनातीरनीरजम् ।। ५ ।।\nविचेरुर्गोसहस्रैश्च चिक्रीडुर्बालकास्तदा ।।\nविश्रान्तास्तृट्परीताश्च क्षुधा च परिपीडिताः ।। ६ ।।\nतमूचुर्गोपशिशवः श्रीकृष्णं परया मुदा ।।\nक्षुदस्मान्बाधते कृष्ण किं कुर्मो ब्रूहि किंकरान्।।७।।\nशिशूनां वचनं श्रुत्वा तानुवाच दयानिधिः ।।\nहितं तथ्यं च वचनं प्रसन्नवदनेक्षणः ।।८।।\nश्रीकृष्ण उवाच ।।\nबाला गच्छत विप्राणां यज्ञस्थानं सुखावहम् ।।\nअन्नं याचत ताञ्छीघ्रं ब्राह्मणांश्च क्रतून्मुखान् ।। ९ ।।\nविप्रा आंगिरसाः सर्वे स्वाश्रमे श्रीवनान्तिके ।।\nयज्ञं कुर्वन्ति विप्राश्च श्रुतिस्मृतिविशारदाः ।।4.18.१०।।\nनिःस्पृहा वैष्णवाः सर्वे मां यजन्ति मुमुक्षवः।\nमायया मां न जानन्ति मायामानुषरूपिणम् ।। ११ ।।\nन चेद्ददति युष्मभ्यमन्नं विप्राः क्रतून्मुखाः ।।\nतत्कान्ता याचत क्षिप्रं दयायुक्ताः शिशून्प्रति ।। १२ ।।\nश्रीकृष्णवचनं श्रुत्वा ययुर्बालकपुंगवाः ।।\nपुरतो ब्राह्मणानां च तस्थुरानम्रकंधराः ।। १३ ।।\nइत्यूचुर्बालकाः शीघ्रमन्नं दत्त द्विजोत्तमाः ।।\nन शुश्रुवुर्द्विजाः केचित्केचिच्छ्रुत्वा स्थिताः स्थिताः।।१४।।\nते ययू रन्धनागारं ब्राह्मण्यो यत्र पाचिकाः ।।\nगत्वा बाला विप्रभार्याः प्रणेमुर्नतकन्धराः ।। १९ ।।\nनत्वोचुर्बालकाः सर्वे विप्रभार्याः पतिव्रताः ।।\nअन्नं दत्त मातरोऽस्मान्क्षुधार्तान्बालकानपि ।। १६ ।।\nबालानां वचनं श्रुत्वा दृष्ट्वा तांश्च मनोहरान् ।।\nपप्रच्छुः सादरं साध्व्यः स्मेराननसरोरुहाः ।।१७।।\nविप्रपत्न्य ऊचुः ।।\nके यूयं प्रेषिताः केन कानि नामानि कोविदाः ।।\nदास्यामोऽन्नं बहुविधं व्यञ्जनैः सहितं वरम् ।। १८ ।।\nब्राह्मणीनां वचः श्रुत्वा ता ऊचुस्ते मुदाऽन्विताः ।।\nस्निग्धा हसन्तः स्फीताश्च सर्वे गोपालबालकाः ।। १९ ।।\nबाला ऊचुः ।।\nप्रेषिता रामकृष्णाभ्यां वयं क्षुत्पीडिता भृशम् ।।\nदत्तान्नं मातरोऽस्मभ्यं क्षिप्रं यामस्तदन्तिकम् ।। 4.18.२० ।।\nइतो विदूरे भाण्डीरे वनाभ्यन्तरमेव च ।।\nवटमूले मधुवने वसन्तौ रामकेशवौ ।। २१ ।।\nविश्रान्तौ क्षुधितौ तौ च याचेतेऽन्नं च मातरः ।।\nकिमु देयमदेयं वा शीघ्रं वदत नोऽधुना ।। २२ ।।\nगोपानां वचनं श्रुत्वा हृष्टानन्दाश्रुलोचनाः ।।\nपुलकांकितसर्वांगास्तत्पादाब्जमनोरथाः ।। २३ ।।\nनानाव्यञ्जनसंयुक्तं शाल्यन्नं सुमनोहरम्।।\nपायसं पिष्टकं स्वादु दधि क्षीरं घृतं मधु ।। २४ ।।\nरौप्ये कांस्ये राजते च पात्रे कृत्वा मुदाऽन्विताः ।।\nताः सर्वा विप्रपत्न्यश्च प्रययुः कृष्णसन्निधिम् ।। २५ ।।\nनानामनोरथं कृत्वा मनसा गमनोत्सुकाः ।।\nपतिव्रतास्ता धन्याश्च श्रीकृष्णदर्शनोत्सुकाः ।। २६ ।।\nश्रीकृष्णं ददृशुर्गत्वा रामं च सह बालकम् ।।\nवटमूले वसन्तं तमुडुमध्ये यथोडुपम् ।। २७ ।।\nश्यामं किशोरवयसं पीतकौशेयवाससम् ।।\nसुन्दरं सस्मितं शान्तं राधाकान्तं मनोहरम् ।।२८।।\nशरत्पार्वणचन्द्रास्यं रत्नालंकारभूषितम् ।।\nरत्नकुण्डलयुग्माभ्यां गण्डस्थलविराजितम् ।। २९ ।।\nरत्नकेयूरवलयरत्ननूपुरभूषितम् ।।\nआजानुलम्बितां शुभ्रां बिभ्रतं रत्नमालिकाम् ।। 4.18.३० ।।\nमालतीमालया कण्ठवक्षःस्थलविराजितम्।।\nचन्दनागुरुकस्तूरीकुङ्कुमाञ्चितविग्रहम् ।।३१ ।।\nसुनखं सुकपोलं च पक्व बिम्बाधरं वरम् ।।\nपक्वदाडिमबीजाभं बिभ्रतं दन्तमुत्तमम् ।। ३२ ।।\nशिखिपिच्छसमायुक्तं बद्धचूडं परात्परम्।।\nकदम्बपुष्पयुग्माभ्यां कर्णमूले विराजितम् ।। ३३ ।।\nध्यानासाध्यं योगिनां च भक्तानुग्रहकातरम्।।\nब्रह्मेशधर्मशेषेन्द्रैः स्तूयमानं मुनीश्वरैः ।। ३४ ।।\nदृष्ट्वैवमीश्वरं भक्त्या प्रणेमुर्द्विजयोषितः ।।\nस्वानां ज्ञानानुरूपं च तुष्टुवुर्मधुसूदनम् ।। ३५ ।।\nविप्रपत्न्य ऊचुः ।।\nत्वं ब्रह्म परमं धाम निरीहो निरहंकृतिः ।।\nनिर्गुणश्च निराकारः साकारः सगुणः स्वयम् ।।३६।।\nसाक्षिरूपश्च निर्लिप्तः परमात्मा निराकृतिः ।।\nप्रकृतिः पुरुषस्त्वं च कारणं च तयोः परम्।। ३७।।\nसृष्टिस्थित्यन्तविषये ये च देवास्त्रयः स्मृताः ।।\nते त्वदंशाः सर्वबीजा ब्रह्मविष्णुमहेश्वराः ।। ।। ३८ ।।\nयस्य लोम्नां च विवरे चाखिलं विश्वमीश्वर।।\nमहाविराण्महाविष्णुस्त्वं तस्य जनको विभो ।। ३९ ।।\nतेजस्त्वं चापि तेजस्वी ज्ञानं ज्ञानी च तत्परः ।।\nवेदेऽनिर्वचनीयस्त्वं कस्त्वां स्तोतुमिहेश्वरः ।। 4.18.४० ।।\nमहदादिसृष्टिसूत्रं पञ्चतन्मात्रमेव च ।।\nबीजं त्वं सर्वशक्तीनां सर्वशक्तिस्वरूपकः ।। ४१ ।।\nसर्वशक्तीश्वरः सर्वः सर्वशक्त्याश्रयः सदा ।।\nत्वमनीहः स्वयंज्योतिः सर्वानन्दः सनातनः ।। ४२ ।।\nअहोऽप्याकारहीनस्त्वं सर्वविग्रहवानपि।।\nसर्वेंद्रियाणां विषयं जानासि नेन्द्रियी भवान् ।। ४३ ।।\nसरस्वती जडीभूता यत्स्तोत्रे यन्निरूपणे।।\nजडीभूतो महेशश्च शेषो धर्मो विधिः स्वयम्।। ४४ ।।\nपार्वती कमला राधा सावित्री वेदसूरपि ।।\nवेदश्च जडतां याति के वा शक्ता विपश्चितः ।। ४९ ।।\nवयं किं स्तवनं कुर्मः स्त्रियः प्राणेश्वरेश्वर ।।\nप्रसन्नो भव नो देव दीनबन्धो कृपां कुरु।। ।। ४६ ।।\nइति पेतुश्च ता विप्रपत्न्यस्तच्चरणाम्बुजे ।।\nअभयं प्रददौ ताभ्यः प्रसन्नवदनेक्षणः ।।४७।।\nविप्रपत्नीकृतं स्तोत्रं पूजाकाले च यः पठेत् ।।\nस गतिं विप्रपत्नीनां लभते नात्र संशयः ।। ४८ ।।\nनारायण उवाच ।।\nताः पदाम्भोजपतिता दृष्ट्वा श्रीमधुसूदनः ।।\nवरं वृणुत कल्याणं भविता चेत्युवाच ह ।। ४९ ।।\nश्रीकृष्णस्य वचः श्रुत्वा विप्रपन्त्यो मुदाऽन्विताः।।\nतमूचुर्वचनं भक्त्या भक्तिनम्रात्मकन्धराः ।।4.18.५०।।\nद्विजपत्न्य ऊचुः ।।\nवरं कृष्ण न गृह्णीमो नः स्पृहा त्वत्पदाम्बुजे ।।\nदेहि स्वं दास्यमस्मभ्यं दृढां भक्तिं सुदुर्लभाम् ।। ५१ ।।\nपश्यामोऽनुक्षणं वक्त्रसरोजं तव केशव ।।\nअनुग्रहं कुरु विभो न यास्यामो गृहं पुनः ।। ५२ ।।\nद्विजपत्नीवचः श्रुत्वा श्रीकृष्णः करुणानिधिः ।।\nओमित्युक्त्वा त्रिलोकेशस्तस्थौ बालकसंसदि।। ५३ ।।\nप्रदत्तं विप्रपत्नीभिर्मिष्टमन्नं सुधोपमम् ।।\nबालकान्भोजयित्वा तु स्वयं च बुभुजे विभुः।।५४।।\nएतस्मिन्नन्तरे तत्र शातकुम्भं रथं परम् ।।\nददृशुर्विप्रपत्न्यश्च पतन्तं गगनादहो ।।५५।।\nरत्नदर्पणसंयुक्तं रत्नसारपरिच्छदम् ।।\nरत्नस्तम्भैर्निबद्धं च सद्रत्नकलशोज्ज्वलम् ।।५६।।\nश्वेतचामरसंयुक्तं वह्निशुद्धांशुकान्वितम् ।।\nपारिजातप्रसूनानां मालाजालैर्विराजितम्।।५७।।\nशतचक्रसमायुक्तं मनोयायि मनोहरम्।।\nवेष्टितं पार्षदैर्दिव्यैर्वनमालाविभूषितैः।।।९८ ।।\nपीतवस्त्रपरीधानै रत्नालंकारभूषितैः ।।\nनवयौवनसंपन्नैः श्यामलैः सुमनोहरैः ।। ५९ ।।\nद्विभुजैर्मुरलीहस्तैर्गोपवेषधरैर्वरैः ।।\nशिखिपिच्छगुञ्जमालाबद्धवक्रिमचूडकैः ।। 4.18.६० ।।\nअवरुह्य रथात्तूर्णं ते प्रणम्य हरेः पदम् ।।\nरथमारोहणं कर्तुमूचुर्ब्राह्मणकामिनीः ।। ६१ ।।\nविप्रभार्या हरिं नत्वा जग्मुर्गोलोकमीप्सितम् ।।\nबभूवुर्गोपिकाः सद्यस्त्यक्त्वा मानुषविग्रहान् ।। ६२।।\nहरिश्छायां विनिर्माय तासां च विष्णुमायया ।।\nप्रस्थापयामास गृहान्ब्राह्मणानां स्वयं विभुः ।। ६३ ।।\nविप्राश्च भार्या उद्दिश्य परमोद्विग्नमानसाः ।।\nअन्वेषणं प्रकुर्वन्तो ददृशुः पथि कामिनीः ।। ६४ ।।\nदृष्ट्वोचुर्ब्राह्मणाः सर्वे तास्ते च विनयान्विताः ।।\nपुलकाङ्कितसर्वाङ्गाः प्रसन्नवदनेक्षणाः ।। ।। ६५ ।।\nब्राह्मणा ऊचुः ।।\nअहोऽतिधन्या यूयं च दृष्टो युष्माभिरीश्वरः ।।\nअस्माकं जीवनं व्यर्थं वेदपाठोऽप्यनर्थकः ।। ६६ ।।\nवेदे पुराणे सर्वत्र विद्वद्भिः परिकीर्तिताः ।।\nहरेर्विभूतयः सर्वाः सर्वेषां जनको हरिः ।। ६७ ।।\nतपो जपो व्रतं ज्ञानं वेदा ध्ययनमर्चनम् ।।\nतीर्थस्नानमनशनं सर्वेषां फलदो हरिः ।। ६८ ।।\nश्रीकृष्णः सेवितो येन किं तस्य तपसां फलैः ।।\nप्राप्तः कल्पतरुर्येन किं तस्यान्येन शाखिना ।। ६९ ।।\nश्रीकृष्णो हृदये यस्य तस्य किं कर्मभिः कृतैः ।।\nकिं वा न सागरस्यैव पौरुषं कूपलङ्घने।। ।।4.18.७०।।\nइत्येवमुक्त्वा विप्राश्च गृहीत्वा कामिनीवराः ।।\nआजग्मुः स्वगृहं हृष्टास्ताभिः सार्धं च रेमिरे ।।७१।।\nतासां ततोऽधिकं प्रेम क्रीडासु सर्वकर्मसु ।।\nदाक्षिण्यं मायया शक्त्या ब्राह्मणानामतर्कितम् ।।७२।।\nअथ नारायणः सोऽयं बलेन शिशुभिः सह ।।\nजगाम स्वालयं तूर्णं पूर्णब्रह्म सनातनः ।।७३।।\nइत्येवं कथितं सर्वं हरेर्माहात्म्यमुत्तमम् ।।\nपुरा श्रुतं धर्मवक्त्रात्किं भूयः श्रोतुमिच्छसि ।। ।। ७४ ।।\nनारद उवाच ।।\nऋषीन्द्र केन पुण्येन बभूव विप्रयोषिताम् ।।\nमुनीन्द्रयोगसिद्धानां दुर्लभा गतिरीश्वरी ।। ७५ ।।\nइमाः का वा पुण्यवत्यः पुरा तस्थुर्महीतलम् ।।\nआजग्मुः केन दोषेण वद संदेहभञ्जनम् ।। ७६ ।।\n।। श्रीनारायण उवाच।।\nसप्तर्षीणां रमण्यश्च रूपेणाप्रतिमाः पराः ।।\nगुणवत्यः सुशीलाश्च धर्मिष्ठाश्च पतिव्रताः ।। ७७ ।।\nनवीनयौवनाः सर्वाः पीनश्रोणि पयोधराः ।।\nदिव्यवस्त्रपरीधाना रत्नालंकारभूषिताः ।। ७८ ।।\nतप्तकाञ्चनवर्णाभाः स्मेराननसरोरुहाः ।।\nमुनीनां मोहितुं शक्ता मानसं वक्रचक्षुषा ।। ७९ ।।\nदृष्ट्वा तासां स्तनश्रोणिमुखानि सुन्दराणि च ।।\nअनलश्चकमे ताश्च मदनानलपीडितः ।। 4.18.८० ।।\nअग्निस्थानस्थितानां च शिखया सुरतोन्मुखः ।।\nस्पृष्ट्वा चाङ्गानि तासां च बभूव हृतचेतनः ।। ८१ ।।\nपतिव्रता न जानन्ति पतिपादाब्जमानसाः ।।\nअग्निरङ्गानि तासां च दर्शंदर्शं मुमोह च ।। ८२ ।।\nवह्नेश्च मानसं ज्ञात्वा भगवानङ्गिरा मुनिः ।।\nशशाप तं चेत्युवाच सर्वभक्षो भवेति ह ।। ८३ ।।\nवह्निः सचेतनो भूत्वा तुष्टाव मुनिपुंगवम् ।।\nव्रीडया नम्रवदनश्चकम्पे ब्रह्मतेजसा ।।८४ ।।\nक्रुद्धो मुनिवरः स्पृष्टाः कामिन्यश्च शशाप ह ।।\nयात यूयं पापयुक्ता मानुषीं योनिमेव च ।। ८५ ।।\nभारते ब्राह्मणानां च गृहे लभत जन्म वै ।।\nकरिष्यन्ति विवाहं च युष्माकं कुलजा द्विजाः ।। ८६ ।।\nश्रुत्वा वाक्यं मुनेस्ताश्च रुरुदुः प्रेमविह्वलाः ।।\nपुटाञ्जलियुताः सर्वा ऊचुस्तं विदुषां वरम् ।। ८७ ।।\nमुनिपत्न्य ऊचुः ।।\nन त्यजास्मान्मुनिश्रेष्ठ निष्पापाश्च पतिव्रताः ।।\nअजानन्त्यः परस्पृष्टा न च नस्त्यक्तुमर्हसि ।। ८८।।\nभक्तानां किंकरीणां च न दण्डं कर्तुमर्हसि।।\nयुष्माकं चरणाम्भोजं कदा द्रक्ष्यामहे वयम्।। ।। ८९ ।।\nखड्गच्छेदाद्वज्रपातात्सर्वप्रहरणान्मुने ।।\nदारुणः कान्तविच्छेदः साध्वीनां दुःसहः सदा ।। 4.18.९० ।।\nब्रह्मिष्ठानां गुणवतां परान्कान्तान्महामुनीन् ।।\nएवंभूतान्कथं त्यक्त्वा यास्यामः पृथिवीतलम्।।९१।।\nयास्यामो यदि विप्रेश कदाऽत्रागमनं वद ।।\nअज्ञानस्पर्शदोषश्च न स्यान्नो विधिबोधितः।। ९२।।\nअहल्यया पुनः प्राप्तः स्वामीन्द्रस्य प्रधर्षणात् ।।\nसा संभोगात्पुनः शुद्धा स्पर्शनाद्वर्जिता वयम् ।।९३।।\nविचारं कुरु धर्मिष्ठ वेदवेदाङ्गपारग।।\nविश्वकर्तुश्च पुत्रस्त्वं सर्ववेदविदां वर।।९४ ।।\nअन्येषां च भयात्कान्ता व्रजन्ति शरणं पतिम्।।\nस्वकान्तभयसंविग्नाः शरणं कं व्रजन्ति ताः ।।९५।।\nअभयं देहि धर्मिष्ठ भययुक्ताभ्य एव च।।\nपुत्रे शिष्ये कलत्रे च को दण्डं कर्तुमक्षमः ।। ९६ ।।\nदुर्बलः सबलो वापि स्ववस्तूनामपीश्वरः ।।\nस्वद्रव्यविक्रयं कर्तुं न चान्यो रक्षितुं क्षमः ।।९७ ।।\nकामिनीनां वचः श्रुत्वा दयालुर्मुनिपुंगवः ।।\nप्रेम्णा रुरोद तासां च निरीक्ष्य मुखपङ्कजम् ।।९८।।\nवेदवेदाङ्गपारज्ञो ज्ञानिनां योगिनां वरः ।।\nपत्नीविच्छेदविषये मूर्च्छां प्राप तथापि सः ।।९९।।\nसर्वे बभूवुः शोकार्ता विरहोद्विग्नमानसाः।।\nनिरीक्ष्य तासां वक्त्राणि तस्थुः पुत्तलिका यथा।। ।। 4.18.१०० ।।\nकृत्वा विलापं सुचिरं सर्ववेदविदां वरः ।।\nभ्रातृभिश्च सहालोच्य ता उवाच शुचाऽऽतुरः ।।१०१।।\nअङ्गिरा उवाच ।।\nयूयं शृणुत वक्ष्यामि वचनं सत्यमेव च ।।\nस्वकर्मभोगिनां भोगमाकर्माच्च श्रुतौ श्रुतम् ।। १०२ ।।\nगतो भोगश्च युष्माकमस्माभिः सह निश्चितम् ।।\nगते भोगे पुनर्भोगो न हि वेदे निरूपितः ।। १०३ ।।\nशुभाशुभं च यत्कर्म भारते कृतिभिः सह ।।\nनाभुक्तं क्षीयते कर्म जन्मकोटिशतैरपि ।। १०४ ।।\nपरभुक्तां च कान्तां च यो भुङ्क्ते स नराधमः ।।\nस पच्यते कालसूत्रे यावच्चन्द्रदिवाकरौ ।। १०९ ।।\nन सा दैवे न सा पैत्र्ये पाकार्हा पापसंयुता ।।\nतस्या आलिंगने भर्ता भ्रष्टश्रीस्तेजसा हतः ।। १०६ ।।\nदेवताः पितरस्तस्य हव्यदाने च तर्पणे ।।\nसुखिनो न भवन्त्येवमित्याह कमलोद्भवः ।। १०७ ।।\nतस्माद्यत्नेन भार्याया रक्षणं कुरुते सुधीः ।।\nअन्यथा पापभाग्भर्ता निश्चितं नरकं व्रजेत् ।। १०८।।\nपदेपदे सावधानः कान्तां रक्षति पण्डितः ।।\nन व्रती न स्थली योषा दोषाणां च करण्डिका ।। १०९ ।।\nकलत्रं पाकपात्रं च सदा रक्षितुमर्हति ।।\nपरस्पर्शादशुद्धां च शुद्धां स्वस्पर्शने सदा ।। 4.18.११० ।।\nस्वकान्तं च परित्यज्य परं गच्छति याऽधमा ।।\nकुम्भीपाकं सा प्रयाति यावच्चन्द्रदिवाकरौ ।। १११ ।।\nतामेव यमदूताश्च संस्थाप्य नरकान्तरे ।।\nउत्तिष्ठति विदूराच्चेत्कुर्वन्ति दण्डताडनाम् ।। ११२ ।।\nसर्पप्रमाणाः कीटाश्च तीक्ष्णदंष्ट्राः सुदारुणाः ।।\nदशन्ति पुंश्चलीं तत्र सततं च दिवानिशम् ।। ११३ ।।\nविकृताकारशब्दं च करोति शाश्वतं भिया ।।\nन ममार प्रहारेण सूक्ष्मदेहविधारिणी ।। ११४ ।।\nमुहूर्तार्धं सुखं भुक्त्वा लोकेऽत्र यशसा हता ।।\nपतिता परलोके च गतिमेतादृशीं लभेत् ।। ११५ ।।\nपरस्पृष्टा च वै नारी या स्पृहां कुरुते परम् ।।\nसाऽपि दुष्टा परित्याज्या चेत्याह कमलोद्भवः ।। ११६ ।।\nतस्मान्नारी परैर्यत्नाददृष्टा कृतिभिः कृता ।।\nअसूर्यंपश्या या दाराः शुद्धास्ताश्च पतिव्रताः ।। ११७ ।।\nस्वच्छन्दगामिनी या च स्वतन्त्रा सूकरीसमा ।।\nअन्तर्दुष्टा सदा सैव निश्चितं परगामिनी ।। ११८ ।।\nस्वामिसाध्या च या नारी कुलधर्मभिया स्थिता ।।\nकान्तेन सार्द्धं सा कान्ता वैकुण्ठं याति निश्चितम् ।। ११९ ।।\nयात यूयं च पृथिवीं मानुषीं योनिमीप्सिताम् ।।\nकृष्णदर्शनमात्रेण गोलोकं यास्यथ ध्रुवम् ।।4.18.१२०।।\nहरिणा निर्मिताश्छाया युष्माकं योगमायया ।।\nता विप्रमन्दिरे स्थित्वा चागमिष्यन्ति नो ध्रुवम् ।।१२१।।\nपुनरंशेन नः पत्न्यो भविष्यथ न संशयः ।।\nयुष्माकं मम शापश्च बभूव च वराधिकः ।। १२२ ।।\nइत्येवमुक्त्वा स मुनिर्विरराम शुचाऽन्वितः ।।\nता आगत्य महीं शापाद्बभूवुर्विप्रयोषितः ।। १२३ ।।\nदत्त्वाऽन्नं हरये भक्त्या प्रजग्मुर्हरिमन्दिरम् ।।\nबभूव निश्चितं तासां शापश्च संपदोऽधिकः ।। १२४ ।।\nनिन्द्या नीचा च संपत्तिर्विपत्तिर्महतो वरा ।।\nअहो सद्यः सतां कोपश्चोपकाराय कल्पते ।। १२५ ।।\nविना विपत्तेर्महिमा कुतः कस्य भवेद्भुवि ।।\nभूताः कान्तपरित्यागान्मुक्ता ब्राह्मणयोषितः ।। १२६ ।।\nइत्येवं कथितं सर्वं हरेश्चरितमुत्तमम् ।।\nअहो पुण्यवतीनां च मोक्षाख्यानं मनोहरम् ।। १२७ ।।\nश्रीकृष्णाख्यानं विप्रेन्द्र नूत्नं नूत्नं पदेपदे ।।\nन हि तृप्तिः श्रुतवतां केन श्रेयसि तृप्यते ।। १२८ ।।\nयावद्रम्यं तत्कथितं यच्छ्रुतं गुरुवक्त्रतः ।।\nवद मां वाञ्छितं यत्ते किं भूयः श्रोतुमिच्छसि ।। १२९ ।।\nनारद उवाच ।।\nयद्यच्छ्रुतं त्वया पूर्वं गुरुवक्त्रात्कृपानिधे ।।\nमङ्गलं कृष्णचरितं तन्मे ब्रूहि जगद्गुरो ।। 4.18.१३० ।।\nसूत उवाच ।।\nश्रुत्वा देवर्षिवचनमृषिर्नारायणः स्वयम् ।।\nअपरं कृष्णमाहात्म्यं प्रवक्तुमुपचक्रमे।। १३१ ।।\nइति श्रीब्रह्मवैवर्ते महापुराण्रे श्रीकृष्णजन्मखण्डे विप्रपत्नीमोक्ष णप्रस्तावोनामाष्टादशोऽध्यायः ।। ।। १८ ।।"
  }
]
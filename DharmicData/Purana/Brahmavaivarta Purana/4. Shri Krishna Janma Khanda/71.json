[
  {
    "text": "अथैकसप्ततितमोऽध्यायः\nनारायण उवाच\nराधिकायां च सुप्तायां सुप्तासु गोपिकासु ।\nपुष्पचन्दनतल्पे च वायुना सुरभीकृते ।। १ ।।"
  },
  {
    "text": "तृतीयप्रहरेऽतीते निशायां च शुभे क्षणे ।\nशुभचन्द्रर्क्षयोगे चामृतयोगसमन्विते ।। २ ।।"
  },
  {
    "text": "सौम्यस्वामियुते लग्ने सौम्यग्रहविलोकिते ।\nपापग्रहसमासक्तदुष्टदोषादिवर्जिते ।। ३ ।।"
  },
  {
    "text": "यशोदां बोधयामास कारयामास मङ्गलम् ।\nवन्धूनाश्वासयामास समुत्थाय हरिः स्वयम् ।। ४ ।।"
  },
  {
    "text": "वाद्यं निषेधयामास राधिकाभयभीतवत् ।\nस्वतन्त्रो विश्वकर्ता च पाता भर्ता स्वतन्त्रवत् ।। ५ ।।"
  },
  {
    "text": "प्रक्षाल्य पादयुगलं धृतवा धौते च वाससी ।\nउवास संस्कृते स्थाने विलिप्ते चन्दनादिना ।। ६ ।।"
  },
  {
    "text": "फलपल्लवसंयुक्तं संस्कृतं चन्दनादिभिः ।\nवामे कृत्वा पूर्णकुम्भं वह्निं विप्रं स्वदक्षिणे ।। ७ ।।"
  },
  {
    "text": "पतिपुत्रवतीं दीपं दर्पणं पुरतस्तथा ।\nदूर्वाकाण्डं च सुस्निग्धं पुष्पं धान्यं सितं शुभम् ।। ८ ।।"
  },
  {
    "text": "गुरुदत्तं गुहीत्वा च प्रदधौ मस्तकोपरि ।\nधृतं ददर्श माध्वीकं रजतं काञ्चनं दधि ।। ९ ।।"
  },
  {
    "text": "चन्दनं लेपनं कृत्वा पुष्पमालां गले ददौ ।\nगुरुवर्गं ब्राह्मणं च वन्दयामास भक्तितः ।। १० ।।"
  },
  {
    "text": "शङ्खध्वनिं वेदपाठं संगीतं मङ्गलाष्टकम् ।\nविप्रशीर्वचनं रम्यं शुश्राव परमादरम् ।। ११ ।।"
  },
  {
    "text": "ध्यात्वा मङ्गलरूपं च सर्वत्र मङ्गलप्रदम् ।\nचिक्षेप दक्षिणां पादं सुन्दरं स्वात्मविग्रहम् ।। १२ ।।"
  },
  {
    "text": "विधृत्य नासिकावामभागं मध्यमया विभुः ।\nविसृज्य वायुं संपूर्णं नासादक्षिणरन्ध्रतः ।। १३ ।।"
  },
  {
    "text": "ततो ययौ नन्दनन्दो नन्दस्य प्राङ्गणं वरम् ।\nसानन्दः परमानन्दो नित्यानन्दः सनातनः ।। १४ ।।"
  },
  {
    "text": "नित्योऽनित्यो नित्यबीचस्वरूपो नित्यविग्रहः ।\nनित्याङ्गभूतो नित्येशो नित्यकृत्यविशारदः ।। १५ ।।"
  },
  {
    "text": "नित्यनूतनरूपश्च नित्यनूतनयौवनः ।\nनित्यनूतनवेषश्च वयसा नित्यनूतनः ।। १६ ।।"
  },
  {
    "text": "नित्यनूतनसंभाषो यत्प्रेम नित्यनूतनम् ।\nनित्यनूतनसंप्राप्तिः सौभाग्यं नित्यनूतनम् ।। १७ ।।"
  },
  {
    "text": "सुधारसपरं मिष्टं यत्वाक्यं नित्यनूतनम् ।\nनित्यनूतनभक्तं च यत्पदं नित्यनूतनम् ।। १८ ।।"
  },
  {
    "text": "स्थायं स्थायं प्राङ्गणेऽस्मिनमायेशो मायया युतः ।\nअतीव रम्ये सुस्निग्धो बभूव गमनोन्मुखः ।। १९ ।।"
  },
  {
    "text": "रम्भास्तम्भसमूहैश्च रसालपल्लवान्वितैः ।\nपट्टसूत्रनिबद्धैश्च सुन्दरैश्च सुसंस्कृतैः ।। २० ।।"
  },
  {
    "text": "पद्मरागेण खचिते रचिते विश्वकर्मणा ।\nकस्तूरीकुङ्कुमाक्तैश्च चन्दनैश्च सुसंस्कृते ।। २१ ।।"
  },
  {
    "text": "तत्र तस्थौ स्वयं कृष्णः सहाक्रूरः सबान्धवः ।\nयशोदया समाश्लिष्टो वामपार्श्वेन मायया ।। २२ ।।"
  },
  {
    "text": "नन्देनाऽऽनन्दयुक्तेनाऽऽश्लिष्टो दक्षिणपार्श्वतः ।\nसंभाषितो बान्धवैश्च पित्रा मात्रा च चुम्बितः ।। २३ ।।"
  },
  {
    "text": "इति शीब्रह्मo महाo श्रीकृष्णजन्मखo उत्तo नारदनाo यात्रामङ्गलं\nनामैकसप्ततितमोऽध्यायः ।। ७१ ।।"
  }
]
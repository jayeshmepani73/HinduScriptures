[
  {
    "text": "अथाष्टाधिकशततमोऽध्यायः\nनारायाण उवाच\nएतस्मिन्नन्तरे देवी महालक्ष्मीश्च रुक्मिणी ।\nआजगाम सभामध्ये मुनिदेवादिभिर्युते ।। १ ।।"
  },
  {
    "text": "रत्नसिंहासनस्था च रत्नालंकारभूषिता ।\nवह्निशुद्धाशुकाधाना कबरीभारभूषिता ।। २ ।।"
  },
  {
    "text": "पश्यन्ती सस्मिता साध्वीह्यमूल्यरत्नदर्पणम् ।\nकस्तूरीबिन्दुभिर्युक्ता स्निग्धचन्दनचर्चिता ।। ३ ।।"
  },
  {
    "text": "सिधूरबिदुना शश्वद्भालमध्यस्थलोज्ज्वला ।\nतप्तकाञ्चनवर्णभा शतचन्द्रसमप्रभा ।। ४ ।।"
  },
  {
    "text": "चन्दनोक्षितमर्वाङ्गा मालतीमाल्यशोभिता ।\nसप्तभिर्नृपपुत्रैश्चसमानीता च बालकैः ।। ५ ।।"
  },
  {
    "text": "देवेन्द्राश्च मुनीन्द्राश्च सिद्धेन्द्रा नृपपुंगवाः ।\nददृशू रुक्मिणीं देवीं महालक्ष्मीं पतिव्रताम् ।। ६ ।।"
  },
  {
    "text": "सप्तप्रदक्षिणाःकृत्वा प्रणम्य स्वपतिंसती ।\nसिषेच शीततोयेन स्निग्धचन्दनपल्लवैः ।। ७ ।।"
  },
  {
    "text": "तां सिषेच जगत्कान्तः कान्ता शान्तां च सस्मिताम् ।\nददर्श कान्तः कान्तां च कान्तं कान्ता शुभे क्षणे ।। ८ ।।"
  },
  {
    "text": "अथ देवी पितुः क्रोडे समुवास शुभानना ।\nलज्जया नम्रवदना ज्वलन्ती च स्वतेजसा ।। ९ ।।"
  },
  {
    "text": "राजा देवेश्वरीं तस्मै परिबूर्णतमाय च ।\nप्रददौ संप्रदानेन वेदमन्त्रेण नारद ।। १० ।।"
  },
  {
    "text": "वसुदेवाज्ञया कृष्णः स्वस्तीत्युक्त्वा स्थितो मुदा ।\nजग्राह देवीं देवश्च भवानीं च भवो यथा ।। ११ ।।"
  },
  {
    "text": "सुवर्णानां पञ्चलक्षं कृष्णाय परमात्मने ।\nदक्षिणां तां ददौ राजा परिपूर्णतमाय च ।। १२ ।।"
  },
  {
    "text": "शुभकर्मणि निष्पन्ने कृत्वा कन्यां च वक्षसि ।\nरुरोद राजा मोहेन मुनिदेवेन्द्रसंसदि ।। १३ ।।"
  },
  {
    "text": "परिहारेण वचसा कुत्वा तस्मै समर्पणम् ।\nसिषेच कन्यां धन्यां च नेत्रयुग्मजलेन च ।। १४ ।।"
  },
  {
    "text": "इति श्रीब्रह्मo महाo श्रीकृष्णजन्मखo उत्तo नारदनाo रुक्मिण्यु-\nद्वाहेऽष्टाधिकशाततमोऽध्यायः ।। १०८ ।।"
  }
]
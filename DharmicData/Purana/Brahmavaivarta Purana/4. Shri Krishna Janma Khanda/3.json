[
  {
    "text": "।। श्रीनारायण उवाच ।। ।।\nराधा रतिगृहं गत्वा न ददर्श हरिं मुने ।।\nविरजां च सरिदूपां दृष्ट्वा गेहं जगाम सा।।१।।\nश्रीकृष्णो विरजां दृष्ट्वा सरिद्रूपां प्रियां सतीम् ।।\nउच्चै रुरोद विरजातीरे नीरमनोहरे।।२।।\nममांतिकं समागच्छ प्रेयसीनां परे वरे ।।\nत्वया विनाऽहं सुभगे कथं जीवामि सुंदरि ।। ३ ।।\nनद्यधिष्ठात्रि देवि त्वं भव मूर्तिमती सती ।।\nममाशिषा रूपवती सुंदरी योषिता वरा।।४।।\nपूर्वरूपाच्च सौभाग्यादिदानीं सुभगा भव ।।\nपुरातनं शरीरं ते सरिदूपमभूत्सति ।।५।।\nजलादुत्थाय चागच्छ विधाय तनुमुत्तमाम्।।\nअष्टौ सिद्धीर्मया दत्ताः सुरसुंदरि सत्वरम् ।। ६ ।।\nकृष्णाज्ञया च विरजा विधाय तनुमुत्तमाम् ।।\nआजगाम हरेरग्रे साक्षाद्राधेव सुंदरी ।। ७ ।।\nपीतवस्त्रपरीधाना स्मेराननसरोरुहा ।।\nपश्यंतं प्राणनाथं च पश्यंती वक्रचक्षुषा ।। ८ ।।\nनितंबश्रोणिभारार्ता पीनोन्नतपयोधरा ।।\nमानिनी मानिनीनां च गजेंद्रमंदगामिनी ।। ९ ।।\nसुंदरी सुदरीणां च धन्या मान्या च योषिताम् ।।\nचारुचंपकवर्णाभा पक्वबिंबाधरा वरा ।।4.3.१०।।\nपक्व दाडिमबीजाभदंतपंक्तिमनोहरा ।।\nशरत्पार्वणचंद्रास्या फुल्लेंदीवरलोचना ।। ११ ।।\nकस्तूरीबिंदुना सार्धं सिंदूरबिंदुभूषिता ।।\nचारुपत्रक शोभाढ्या सुचारुकबरीयुता ।। १२ ।।\nरत्नकुंडलगंडस्था भूषिता रत्नमालया ।।\nगजमौक्तिकनासाग्रा मुक्ताहारविराजिता ।। १३ ।।\nरत्नकंकणकेयूरचारुशंखकरोज्ज्वला ।।\nकिंकिणीजालशब्दाढ्या रत्नमंजीररंजिता ।। १४ ।।\nतां च रूपवतीं दृष्ट्वा प्रेमोद्रेका जगत्पतिः ।।\nचकारालिंगनं तूर्णं चुचुंब च मुहुर्मुहुः ।।१५।।\nनानाप्रकारशृंगारं विपरीतादिकं विभुः ।।\nरहसि प्रेयसीं प्राप्य चकार च पुनः पुनः ।। १६ ।।\nविरजा सा रजोयुक्ता धृत्वा वीर्यममोघकम् ।।\nसद्यो बभूव तत्रैव धन्या गर्भवती सती।। १७ ।।\nदधार गर्भमीशस्य दिव्यं वर्षशतं च सा ।।\nततः सुषाव तत्रैव पुत्रान्सप्त मनोहरान् ।। १८ ।।\nमाता सा सप्तपुत्राणां श्रीकृष्णस्य प्रिया सती ।।\nतस्थौ तत्र सुखासीना सार्द्धं पुत्रैश्च सप्तभिः ।। १९ ।।\nएकदा हरिणा सार्द्धं वृंदारण्ये च निर्जने ।।\nविजहार पुनः साध्वी शृंगारासक्तमानसा ।। 4.3.२० ।।\nएतस्मिन्नंतरे तत्र मातुः क्रोडं जगाम ह ।।\nकनिष्ठपुत्रस्तस्याश्च भ्रातृभिः पीडितो भिया ।। २१ ।।\nभीतं स्वतनयं दृष्ट्वा तत्याज तां कृपानिधिः ।।\nक्रोडे चकार बालं सा कृष्णो राधागृहं ययौ ।। २२ ।।\nप्रबोध्य बालं सा साध्वी न ददर्शांतिके प्रियम् ।।\nविललाप भृशं तत्र शृंगारातृप्तमानसा ।। २३ ।।\nशशाप स्वसुतं कोपाल्लवणोदो भविष्यसि।।\nकदाऽपि ते जलं केचिन्न खादिष्यंति जीविनः ।। २४ ।।\nशशाप बालान्सर्वांश्च यांतु मूढा महीतलम् ।।\nगच्छध्वं च महीं मूढा जंबुद्वीपं मनोहरम् ।। २५ ।।\nस्थितिर्नैकत्र युष्माकं भविष्यति पृथक्पृथक् ।।\nद्वीपे द्वीपे स्थितिं कृत्वा तिष्ठंतु सुखिनः सदा ।। २६ ।।\nद्वीपस्थाभिर्नदीभिश्च सह क्रीडंतु निर्जने ।।\nकनिष्ठो मातृशापाच्च लवणोदो बभूव ह ।। २७ ।।\nकनिष्ठः कथयामास मातृशापं च बालकान् ।।\nआजग्मुर्दुःखिताः सर्वे मातृस्थाने च बालकाः।।२८।।\nश्रुत्वा विवरणं सर्वे प्रजग्मुर्धरणीतलम् ।।\nप्रणम्य चरणं मातुर्भक्तिनम्रात्ममूर्तयः ।। २९ ।।\nसप्तद्वीपसमुद्राश्च सप्त तस्थुर्विभागशः ।।\nकनिष्ठाद्वृद्धपर्यंतं द्विगुणं द्विगुणं मुने ।। 4.3.३० ।।\nलवणेक्षुसुरा सर्पिर्दधिदुग्धजलार्णवाः ।।\nएतेषां च जलं पृथ्व्यां सस्यार्थं च भविष्यति ।। ३१ ।।\nव्याप्ताः समुद्राः सप्तैव सप्तद्वीपां वसुंधराम् ।।\nरुरुदुर्बालकाः सर्वे मातृभ्रातृशुचाऽन्विताः ।। ३२ ।।\nरुरोद च भृशं साध्वी पुत्रविच्छेदकातरा ।।\nमूर्च्छामवाप शोकेन पुत्राणां भर्तुरेव च ।। ३३ ।।\nतां शोकसागरे मग्नां विज्ञाय राधिकापतिः ।।\nआजगाम पुनस्तस्याः स्मेराननसरोरुहः ।। ३४ ।।\nदृष्ट्वा हरिं सा तत्याज शोकं रोदनमेव च ।।\nआनन्दसागरे मग्ना दृष्ट्वा कांतं बभूव ह ।।३५।।\nचकार श्रीहरिं क्रोडे विजहार स्मरातुरा ।।\nतां च पुत्र परित्यक्तां हरिस्तुष्टो बभूव ह।। ३६ ।।\nवरं तस्यै ददौ प्रीत्या प्रसन्नवदनेक्षणः ।।\nकांते नित्यं तव स्थानमागमिष्यामि निश्चितम् ।। ३७ ।।\nयथा राधा तत्समा त्वं भविष्यसि प्रिया मम ।।\nपुत्रान्द्रक्ष्यसि नित्यं त्वं मद्वरस्य प्रसादतः ।। ३८ ।।\nइत्युक्तवंतं श्रीकृष्णं वसंतं विरजांतिके ।।\nदृष्ट्वा राधावयस्याश्च कथयामासुरीश्वरीम् ।। ३९ ।।\nश्रुत्वा रुरोष सा देवी सुष्वाप क्रोधमंदिरे ।।\nएतस्मिन्नंतरे कृष्णो जगाम राधिकांतिकम् ।। 4.3.४० ।।\nस तस्थौ राधिकाद्वारे श्रीदाम्ना सह नारद ।।\nरासेश्वरी हरिं दृष्ट्वा रुष्टोवाच प्रियं पुरः ।। ४१ ।।\nमत्तो बहुतराः कांता गोलोके संति ते हरे ।।\nयाहि तासां सन्निधानं मया ते किं प्रयोजनम् ।। ४२ ।।\nविरजा प्रेयसी कांता सरिद्रूपा बभूव ह ।।\nदेहं त्यक्त्वा मम भयात्तथाऽपि याहि तां प्रति ।। ४३ ।।\nतत्तीरे मंदिरं कृत्वा तिष्ठ तिष्ठ च याहि ताम्।।\nनदी बभूव सा त्वं च नदो भवितुमर्हसि ।। ४४ ।।\nनदस्य नद्या सार्द्धं च संगमो गुणवान्भवेत् ।।\nस्वजातौ परमा प्रीतिः शयने भोजने सुखात् ।। ४५ ।।\nदेवचूडामणेः क्रीडा नद्या सार्द्धमहो बत ।।\nमहाजनः स्मेरमुखः श्रुत्वा सद्यो भविष्यति ।। ४६ ।।\nये त्वां वदंति सर्वेशं ते किं जानंति तत्त्वतः ।।\nभगवान्सर्वभूतात्मा नदीं संभोक्तुमिच्छति ।। ४७ ।।\nइत्युक्त्वा राधिका देवी विरराम रुषाऽन्विता ।।\nनोत्तस्थौ भूमिशयनाद्गोपीलक्षसमन्विता।।४८ ।।\nकाश्चिच्चामरहस्ताश्च काश्चित्सूक्ष्मांशुकांबराः ।।\nकाश्चित्तांबूलहस्ताश्च काश्चिन्मालाकरा वराः ।। ४९ ।।\nवासितोदकराः काश्चित्काश्चित्पद्मकरा वराः ।।\nकाश्चित्सिंदूरहस्ताश्च पानहस्ताश्च काश्चन ।। 4.3.५० ।।\nरत्नालंकारहस्ताश्च काश्चित्कज्जलवाहिकाः ।।\nवेणुवीणाकराः काश्चित्काश्चित्कंकतिकाकराः ।। ५१ ।।\nकाश्चिदावीरहस्ताश्च यंत्रहस्ताश्च काश्चन ।।\nसुगंधितैलहस्ताश्च काश्चन प्रमदोत्तमाः ।। ५२ ।।\nकरतालकराः काश्चिद्गेंदुहस्ताश्च काश्चन ।।\nकाश्चिन्मृदंगमुरजमुरलीतानकारिकाः ।। ५३ ।।\nसंगीतनिपुणाः काश्चित्काश्चिन्नर्तनतत्पराः ।।\nक्रीडावस्तुकराः काश्चिन्मधुहस्ताश्च काश्चन ।। ५४ ।।\nसुधापात्रकराः काश्चिदंघ्रिपीठकराः पराः ।।\nवेषवस्तुकराः काश्चित्काश्चिच्चरणसेविकाः ।। ५५ ।।\nपुटांजलिकराः काश्चित्काश्चित्स्तुतिपरा वराः ।।\nएवं कतिविधाः संति राधिकापुरतो मुने ।। ५६ ।।\nबहिर्देशस्थिताः काश्चित्कोटिशः कोटिशः सदा ।।\nकाश्चिद्द्वारनियुक्ताश्च वयस्या वेत्रधारिकाः ।। ५७ ।।\nकृष्णमभ्यंतरं गंतुं न ददुर्द्वारसंस्थिताः ।।\nपुरःस्थितं तं प्राणेशं राधा पुनरुवाच सा ।।\nनानुरूपमत्यकथ्ययमयोग्यमतिकर्कशम् ।। ५८ ।।\n।। राधिकोवाच ।।\nहे कृष्ण विरजाकांत गच्छ मत्पुरतो हरे ।।\nकथं दुनोषि मां लोल रतिचौरातिलंपट ।। ५९ ।।\nशीघ्रं पद्मावतीं गच्छ रत्नमालां मनोरमाम् ।।\nअथवा वनमालां वा रूपेणाप्रतिमां व्रज ।। 4.3.६० ।।\nहे नदीकांत देवेश देवानां च गुरोर्गुरो ।।\nमया ज्ञातोऽसि भद्रं ते गच्छ गच्छ ममाश्रमात् ।। ६३ ।।\nशश्वत्ते मानुषाणां च व्यवहारस्य लंपट ।।\nलभतां मानुषीं योनिं गोलोकाद्व्रज भारतम् ।। ६२ ।।\nहे सुशीले शशिकले हे पद्मावति माधवि ।।\nनिवार्यतां च धूर्तोऽयं किंमस्यात्र प्रयोजनम् ।। ६३ ।।\nराधिकावचनं श्रुत्वा तमूचुर्गोपिका हरिम् ।।\nहितं तथ्यं च विनयं सारं यत्समयोचितम् ।। ६४ ।।\nकाश्चिदूचुरिति हरे गच्छ स्थानांतरं क्षणम् ।।\nराधाकोपापनयने ह्यागमिष्यामहे वयम् ।। ६९ ।।\nकाश्चिदूचुरिति प्रीत्या क्षणं गच्छ गृहांतरम् ।।\nत्वयैव वर्धिता राधा त्वां विना कं च वक्ष्यति ।। ६६ ।।\nकाश्चिदूचुरिति प्रेम्णा राधिकायां हरिं मुने ।।\nक्षणं वृंदावनं गच्छ मानापनयनावधि ।। ६७ ।।\nकाश्चिदित्यूचुरीशं च परिहासपरं वचः ।।\nमानापनयनं भक्त्या मानिन्याः कुरु कामुक ।। ६८ ।।\nकाश्चनोचुरितीशं तं याहि जायांतरं तव ।।\nलोलुपस्य कथं नाथ करिष्यामो यथोचितम् ।। ६९ ।।\nकाश्चनोचुरिति हरिं सस्मितं पुरतः स्थितम् ।।\nगत्वा समीपमुत्थाय मानापनयनं कुरु ।। 4.3.७० ।।\nकाश्चनोचुरिति प्राणनाथं गोप्यो दुरक्षरम् ।।\nकः क्षमः सांप्रतं द्रष्टं राधिकामुखपंकजम् ।। ७१ ।।\nकाश्चनोचुरिति विभुं व्रज स्थानांतरं हरे ।।\nकोपापनयने काले पुनरागमनं तव ।। ७२ ।।\nकाश्चनोचुरितीदं तं प्रगल्भाः प्रमदोत्तमाः ।।\nवयं त्वां दारयिष्यामो न चेद्याहि गृहांतरम् ।। ७३ ।।\nकाश्चिन्निवारयामासुर्माधवं प्रमदोत्तमाः ।।\nस्मितवक्त्रं च सर्वेशं स्वस्थमक्रोधमीश्वरम् ।। ७४ ।।\nगोपीर्भिर्वार्यमाणे च जगत्कारणकारणे ।।\nसद्यश्चुकोप श्रीदामा हरौ गेहांतरं गते ।। ७९ ।।\nकोपादुवाच श्रीदामा राधिकां परमेश्वरीम् ।।\nरक्तपद्मेक्षणां रुष्टां रक्तपंकजलोचनाम् ।। ७६ ।।\n।। श्रीदामोवाच ।। ।।\nकथं वदसि मातस्त्वं कटुवाक्यं मदीश्वरम् ।।\nविचारणां विना देवि करोषि भर्त्सनं वृथा ।। ७७ ।।\nब्रह्मानंतेशदेवेशं जगत्कारणकारणम् ।।\nवाणीपद्मालयामायाप्रकृतीशं च निर्गुणम् ।। ७८ ।।\nस्वात्मारामं पूर्णकामं करोषि त्वं विडंबनम् ।।\nदेवीनां प्रवरा त्वं च निबोध यस्य सेवया ।। ७९ ।।\nयस्य पादार्चनेनैव सर्वेषामीश्वरी परा ।।\nतन्न जानासि कल्याणि किमहं वक्तुमीश्वरः ।। 4.3.८० ।।\nभ्रूभंगलीलया कृष्णः स्रष्टुं शक्तश्च त्वद्विधाः ।।\nकोटिशः कोटिशो देव्यस्तं न जानासि निर्गुणम् ।। ८१ ।।\nवैकुंठे श्रीहरेरस्य चरणांबुजमार्जनम् ।।\nकरोति केशैः शश्वच्छ्रीः सेवनं भक्तिपूर्वकम् ।। ८२ ।।\nसरस्वती च स्तवनैः कर्णपीयूषसुंदरैः ।।\nसततं स्तौति यं भक्त्या न जानासि तमीश्वरम् ।। ८३ ।।\nभीता च प्रकृतिर्माया सर्वेषां बीजरूपिणी ।।\nसततं स्तौति यं भक्त्या तं न जानासि मानिनि ।। ८४ ।।\nस्तुवंति सततं वेदा महिम्नः षोडशीं कलाम् ।।\nकदापि न विजानंति तं न जानासि भामिनि ।। ८५ ।।\nवक्त्रैश्चतुर्भिर्यं ब्रह्मा वेदानां जनको विभुः ।।\nस्तौति सेवां च कुरुते चरणांबुजमीश्वरि ।। ८६ ।।\nशंकरः पंचभिर्वक्त्रैः स्तौति यं योगिनां गुरुः ।।\nसाश्रुपूर्णः सपुलकः सेवते चरणांबुजम् ।। ८७ ।।\nशेषः सहस्रवदनैः परमात्मानमीश्वरम् ।।\nसततं स्तौति यं भक्त्या सेवते चरणांबुजम् ।। ८८ ।।\nधर्मःपाता च सर्वेषां साक्षी च जगतां पतिः ।।\nभक्त्या च चरणांभोजं सेवते सततं मुदा।।८९।।\nश्वेतद्वीपनिवासी यः पाता विष्णुः स्वयं विभुः ।।\nतस्यांशश्च तथा यं यं धार्यतेऽप्यक्षरं परम् ।।4.3.९०।।\nसुरासुरमुनींद्राश्च मनवो मानवा बुधाः ।।\nसेवंते न हि पश्यंति स्वप्नेऽपि चरणांबुजम्।।९१।।\nक्षिप्रं रोषं परित्यज्य भज पादांबुजं हरेः।।\nभ्रूभंगलीलामात्रेण सृष्टिसंहर्तुरेव च ।। ९२ ।।\nनिमेषमात्रादस्यैव ब्रह्मणः पतनं भवेत् ।।\nयस्यैकदिवसेऽप्यष्टाविंशतींद्राः पतंत्यपि ।। ९३ ।।\nएवमष्टोत्तरशतमायुर्यस्य जगद्विधेः ।।\nत्वं वा काऽन्याश्च वा राधे मदीश्वरवशेऽखिलम् ।।९४।।\nश्रीदाम्नो वचनं श्रुत्वा केवलं कटुमुज्ज्वलम् ।।\nसद्यश्चुकोप सा ब्रह्मन्सद्यः प्राणेश्वरी हरेः ।। ९५ ।।\nरासेश्वरी बहिर्गत्वा तमुवाच ह निष्ठुरम् ।।\nस्फुरदोष्ठी मुक्तकेशी रक्तांभोरुहलोचना ।।९६।। ।।\nराधिकोवाच ।।\nरेरे जाल्म महामूढ शृणु लॆपटकिंकर ।।\nत्वं च जानासि सर्वार्थं न जानामि त्वदीश्वरम् ।। ९७ ।।\nत्वदीश्वरश्च श्रीकृष्णो न ह्यस्माकं व्रजाधम ।।\nजानामि जनकं स्तौषि सदा निंदसि मातरम् ।। ९८ ।।\nयथाऽसुराश्च त्रिदशा नित्यं निंदंति संततम् ।।\nतथा निंदसि मां मूढ तस्मात्त्वमसुरो भव ।। ९९ ।।\nगोप व्रजासुरीं योनिं गोलोकाच्च बहिर्भव ।।\nमयाऽद्य शप्तो मूढस्त्वं कस्त्वां रक्षितुमीश्वरः ।। 4.3.१०० ।।\nरासेश्वरी तमित्युक्त्वा सुष्वाप विरराम च ।।\nवयस्याः सेवयामासुश्चामरै रत्नमुष्टिभिः ।। १०१ ।।\nश्रुत्वा च वचनं तस्याः कोपेन स्फुरिताधरः ।।\nशशाप तां च श्रीदामा व्रज योनिं च मानुषीम् ।।\nश्रीदामोवाच ।। ।।\nमानुष्या इव कोपस्ते तस्मात्त्वं मानुषी भुवि ।। १०२ ।।\nभविष्यसि न संदेहो मया शप्ता त्वमंबिके ।।\nछायया कलया वाऽपि परशक्त्या कलंकिना ।। १०३ ।।\nमूढा रापाणपत्नी त्वां वक्ष्यति जगतीतले ।।\nरापाणः श्रीहरेरंशो वैश्यो वृंदावने वने ।। १०४ ।।\nभविष्यति महायोगी  राधाशापेन गर्भजः ।।\nगोकुले प्राप्य तं कृष्णं विहरिष्यसि कानने ।। १०५ ।।\nभविता ते वर्षशतं विच्छेदो हरिणा सह ।।\nपुनः प्राप्य तमीशं च गोलोकमागमिष्यसि।। १०६ ।।\nतामित्युक्त्वा च नत्वा च स जगाम हरेः पुरः ।।\nगत्वा प्रणम्य श्रीकृष्णं शापाख्यानमुवाच ह ।। १०७ ।।\nआनुपूर्व्यात्तु तत्सर्वं रुरोद च भृशं पुनः ।।\nउवाच तं रुदंतं च गच्छध्वं धरणीतलम् ।। १०८ ।।\nन जेता ते त्रिभुवने ह्यसुरेंद्रो भविष्यसि ।।\nकाले शंकरशूलेन देहं त्यक्त्वा ममांतिकम्।। १०९ ।।\nआगमिष्यसि पंचाशद्युगांते तु ममाशिषा ।।\nश्रीकृष्णस्य वचः श्रुत्वा तमुवाच शुचाऽन्वितः ।। 4.3.११० ।।\nत्वद्भक्तिरहितं मां च कदाचिन्न करिष्यसि ।।\nइत्युक्त्वा श्रीहरिं नत्वा जगाम स्वाश्रमाद्बहिः ।। १११ ।।\nपश्चाज्जगाम सा देवी रुरोद च पुनःपुनः ।।\nक्व यासि वत्सेत्युच्चार्य विललाप भृशं सती ।।११२।।\nश्रीदामाऽपि च तां नत्वा रुरोद प्रेमविह्वलः ।।\nस एव शंखचूडश्च बभूव तुलसीपतिः।। ११३ ।।\nगते श्रीदाम्नि सा देवी जगामेश्वरसन्निधिम् ।।\nसर्वं निवेदयामास हरिः प्रत्युत्तरं ददौ ।। ११४ ।।\nशोकातुरां च तां कृष्णो बोधयामास प्रेयसीम् ।।\nशंखचूडश्च कालेन संप्राप पुनरीश्वरम् ।। ११५ ।।\nराधा जगाम धरणीं वाराहे हरिणा सह ।।\nवृषभानुगृहे जन्म ललाभ गोकुले मुने ।। ११६ ।।\nइत्येवं कथितं सर्वं श्रीकृष्णाख्यानमंगलम् ।।\nसर्वेषां वांछितं सारं किं भूयः श्रोतुमिच्छसि ।।११७।।\nइति श्रीब्रह्मवैवर्ते महापुराणे श्रीकृष्णजन्मखंडे नारायणनारदसंवादे सप्तसमुद्रजन्म राधाश्रीदामशापोद्भवो नाम तृतीयोऽध्यायः ।। ३ ।।"
  }
]
[
  {
    "text": "श्रीनारायण उवाच ।।\nएकदा कृष्णसहितो नन्दो वृन्दावनं ययौ।।\nतत्रोपवनभाण्डीरे चारयामास गोधनम्।।१।।\nसरः सुस्वादुतोयं च पाययामास तत्पपौ ।।\nउवास वृक्षमूले च बालं कृत्वा स्ववक्षसि ।। २ ।।\nएतस्मिन्नन्तरे कृष्णो मायामानुषविग्रहः ।।\nचकार माययाऽकस्मान्मेघाच्छन्नं नभो मुने ।। ३ ।।\nमेघावृतं नभो दृष्ट्वा श्यामलं काननान्तरम्।।\nझंझावातं महाशब्दं वज्रशब्दं च दारुणम्।।४।।\nवृष्टिधारामतिस्थूलां कम्पमानांश्च पादपान्।।\nदृष्ट्वैवं पतितस्कन्धान्नन्दो भयमवाप ह।।५।।\nकथं यास्यामि गोवत्सान्विहाय स्वाश्रमं बत।।\nगृहं यदि न यास्यामि भविता बालकस्य किम् ।।६।।\nएवं नन्दे प्रवदति रुरोद श्रीहरिस्तदा।।\nपयोभिया हरिश्चैव पितुः कण्ठं दधार सः।।७।।\nएतस्मिन्नन्तरे राधाऽऽजगाम कृष्ण सन्निधिम् ।।\nगमनं कुवनी राजहंसखञ्जनगञ्जनम् ।।८।।\nशरत्पार्वणचन्द्राभामुष्टवक्त्रमनोहरा ।।\nशरन्मध्याह्नपद्मानां शोभामोचनलोचना ।। ९ ।।\nपरितस्तारकापक्ष्मविचित्रकज्जलोज्ज्वला ।।\nखगेन्द्रचञ्चुचारुश्रीशंसानाशकनासिका ।। 4.15.१० ।।\nतन्मध्यस्थलशोभार्ह स्थूलमुक्ताफलोज्ज्वला।।\nकबरीवेषसंयुक्ता मालतीमाल्यवेष्टिता ।।११।।\nग्रीष्ममध्याह्नमार्तण्डप्रभामुष्टककुण्डला ।।\nपक्वबिम्बफलानां च श्रीमुष्टाधरयुग्मका।।१२।।\nमुक्तापङ्क्तिप्रभातैकदन्तपङ्क्तिसमुज्ज्वला ।।\nईषत्प्रफुल्लकुन्दानां सुप्रभानाशकस्मिता ।।१३।।\nकस्तूरीबिन्दुसंयुक्त सिन्दूरबिन्दुभूषिता।।\nकपालं मल्लिकायुक्तं बिभ्रती श्रीयुतं सती।।१४।।\nसुचारुवर्तुलाकारकपोलपुलकान्विता ।।\nमणिरत्नेन्द्रसाराणां हारोरःस्थलभूषिता ।। १५ ।।\nसुचारुश्रीफलयुगकठिनस्तनसंगता ।।\nपत्रावलीश्रिया युक्ता दीप्ता सद्रत्नतेजसा ।।१६।।\nसुचारुवर्तुलाकारमुदरं सुमनोहरम् ।।\nविचित्रत्रिवलीयुक्तं निम्ननाभिं च बिभ्रती ।। १७ ।। सद्रत्नसाररचितमेखलाजालभूषिता ।।\nकामास्त्रसारभ्रूभङ्गयोगीन्द्रचित्तमोहिनी ।। १८ ।।\nकठिनश्रोणियुगलं धरणीधरनिन्दितम् ।।\nस्थलपद्मप्रभामुष्टचरणं दधती मुदा ।। ।। १९ ।।\nरत्नभूषणसंयुक्तं यावकद्रवसंयुतम् ।।\nमणीन्द्रशोभासंमुष्टसालक्तकपुनर्भवम् ।। 4.15.२० ।।\nसद्रत्नसाररचितक्वणन्मञ्जीर रञ्जितम् ।।\nरत्नकङ्कणकेयूरचारुशङ्खविभूषिता ।। २१ ।।\nरत्नाङ्गुलीयनिकरवह्निशुद्धांशुकोज्वला ।।\nचारुचम्पकपुष्पाणां प्रभा मुष्टकलेवरा ।। २२ ।।\nसहस्रदलसंयुक्तक्रीडाकमलमुज्ज्वलम् ।।\nश्रीमुखश्रीदर्शनार्थं बिभ्रती रत्नदर्पणम् ।। २३ ।।\nदृष्ट्वा तां निर्जने नन्दो विस्मयं परमं ययौ ।।\nचन्द्रकोटिप्रभामुष्टां भासयन्तीं दिशो दश ।। २४ ।।\nननाम तां साश्रुनेत्रो भक्तिनम्रात्मकन्धरः ।।\nजानामि त्वां गर्गमुखात्पद्माधिकप्रियां हरेः ।। २५ ।।\nजानामीमं महाविष्णोः परं निर्गुणमच्युतम् ।।\nतथापि मोहितोऽहं च मानवो विष्णुमायया ।। २६ ।।\nगृहाण प्राणनाथं च गच्छ भद्रे यथासुखम् ।।\nपश्चाद्दास्यसि मत्पुत्रं कृत्वा पूर्णमनोरथम् ।। २७ ।।\nइत्युक्त्वा प्रददौ तस्यै रुदन्तं बालकं भिया ।।\nजग्राह बालकं राधा जहास मधुरं सुखात् ।। २८ ।।\nउवाच नन्दं सा यत्नान्न प्रकाश्यं रहस्यकम् ।।\nअहं दृष्टा त्वया नन्द कतिजन्मफलोदयात् ।। २९ ।।\nप्राज्ञस्त्वं गर्गवचनात्सर्वं जानासि कारणम् ।।\nअकथ्यमावयोर्गोप्यं चरितं गोकुले व्रज ।। 4.15.३० ।।\nवरं वृणु व्रजेश त्वं यत्ते मनसि वाञ्छितम् ।।\nददामि लीलया तुभ्यं देवानामपि दुर्लभम् ।। ३१ ।।\nराधिकावचनं श्रुत्वा तामुवाच व्रजेश्वरः ।।\nयुवयोश्चरणे भक्तिं देहि नान्यत्र मे स्पृहा ।। ३२ ।।\nयुवयोः सन्निधौ वासं दास्यसि त्वं सुदुर्लभम् ।।\nआवाभ्यां देहि जगतामम्बिके परमेश्वरि ।। ३३ ।।\nश्रुत्वा नन्दस्य वचनमुवाच परमेश्वरी ।।\nदास्यामि दास्यमतुलमिदानीं भक्तिरस्तु ते ।। ३४ ।।\nआवयोश्चरणाम्भोजे युवयोश्च दिवानिशम् ।।\nप्रफुल्लहृदये शश्वत्स्मृतिरस्तु सुदुर्लभा ।। ३९ ।।\nमाया युवां च प्रच्छन्नौ न करिष्यति मद्वरात् ।।\nगोलोके यास्यथान्ते च विहाय मानवीं तनुम् ।। ३६ ।।\nएवमुक्त्वा तु सानन्दं कृत्वा कृष्णं स्ववक्षसि ।।\nदूरं निनाय श्रीकृष्णं बाहुभ्यां च यथेप्सितम् ।। ३७ ।।\nकृत्वा वक्षसि तं कामाच्छ्लेषंश्लेषं चुचुम्ब च ।।\nपुलकाङ्कितसर्वाङ्गो सस्मार रासमण्डलम् ।। ३८ ।।\nएतस्मिन्नन्तरे राधा मायासद्रत्नमण्डपम् ।।\nददर्श रत्नकलशशतेन च समन्वितम् ।। ३९ ।।\nनानाविचित्रचित्राढ्यं चित्रकाननशोभितम् ।।\nसिन्दूराकारमणिभिः स्तम्भसंघैर्विराजितम् ।। 4.15.४० ।।\nचन्दनागुरुकस्तृरीकुङ्कुमद्रवयुक्तया ।।\nसंयुक्तं मालतीमालासमूहपुष्पशय्यया ।। ४१ ।।\nनानाभोगसमायुक्तं दिव्यदर्पणसंयुतम् ।।\nमणीन्द्रमुक्तामाणिक्यमालाजालैर्विभूषितम् ।। ४२ ।।\nमणीन्द्रसाररचितकपाटेन समन्वितम् ।।\nभूषितं भूषितैर्वस्त्रैः पताकानिकरैर्वरैः ।।\nकुङ्कुमाकारमणिभिः सप्तसोपानसंयुतम् ।। ४३ ।।\nयुक्तं षट्पदसंयुक्तैः पुष्पोद्यानं च पुष्पितैः ।।\nसा देवी मण्डपं दृष्ट्वा जगामाभ्यन्तरं मुदा ।। ४४ ।।\nददर्श तत्र ताम्बूलं कर्पूरादिसमन्वितम् ।।\nजलं च रत्नकुम्भस्थं स्वच्छं शीतं मनोहरम् ।। ४९ ।।\nसुधामधुभ्यां पूर्णानि रत्नकुम्भानि नारद ।।\nपुरुषं कमनीयं च किशोर श्यामसुन्दरम् ।।४६।।\nकोटिकन्दर्पलीलाभं चन्दनेन विभूषितम् ।।\nशयानं पुष्पशय्यायां सस्मितं सुमनोहरम् ।।४७।।\nपीतवस्त्रपरीधानं प्रसन्नवदनेक्षणम् ।।\nमणीन्द्रसारनिर्माणं क्वणन्मञ्जीररञ्जितम् ।। ४८ ।। सद्रत्नसारनिर्माणकेयूरवलयान्वितम् ।।\nमणीन्द्रकुण्डलाभ्यां च गण्डस्थलविराजितम् ।। ४९ ।।\nकौस्तुभेन मणीन्द्रेण वक्षःस्थलसमुज्ज्वलम् ।। शरत्पार्वणचंद्रास्यप्रभामुष्टमुखोज्ज्वलम् ।। 4.15.५० ।।\nशरत्प्रफुल्लकमलप्रभामोचनलोचनम् ।।\nमालतीमाल्यसंश्लिष्टशिखिपिच्छसुशोभितम् ।। ५१ ।।\nत्रिवंकचूडां बिभ्रन्तं पश्यन्तं रत्नमन्दिरम् ।।\nक्रोडं बालकशून्यं च दृष्ट्वा तं नवयौवनम् ।। ५२ ।।\nसर्वस्मृतिस्वरूपा सा तथापि विस्मयं ययौ ।।\nरूपं रासेश्वरी दृष्ट्वा मुमोह सुमनोहरम् ।। ५३ ।।\nकामाच्चक्षुश्चकोराभ्यां मुखचन्द्रं पपौ मुदा ।।\nनिमेषरहिता राधा नवसंगमलालसा ।। ५४ ।।\nपुलकाङ्कितसर्वाङ्गी सस्मिता मदनातुरा ।।\nतामुवाच हरिस्तत्र स्मेराननसरोरुहाम् ।।\nनवसंगमयोग्यां च पश्यन्तीं वक्रचक्षुषा ।। ५५ ।।\nश्रीकृष्ण उवाच ।।\nराधे स्मरसि गोलोकवृत्तान्तं सुरसंसदि ।। ५६ ।।\nअद्य पूर्णं करिष्यामि स्वीकृतं यत्पुरा प्रिये ।।\nत्वं मे प्राणाधिका राधे प्रेयसी च वरानने ।। ५७ ।।\nयथा त्वं च तथाऽहं च भेदो हि नावयोर्ध्रुवम् ।।\nयथा क्षीरे च धावल्यं यथाऽग्नौ दाहिका सति ।। ५८ ।।\nयथा पृथिव्यां गन्धश्च तथाऽहं त्वयि संततम् ।।\nविना मृदा घटं कर्तुं विना स्वर्णेन कुण्डलम् ।। ५९ ।।\nकुलालः स्वर्णकारश्च नहि शक्तः कदाचन ।।\nतथा त्वया विना सृष्टिमहं कर्तुं न च क्षमः ।। 4.15.६० ।।\nसृष्टेराधारभूता त्वं बीजरूपोऽहमच्युतः ।।\nआगच्छ शयने साध्वि कुरु वक्षःस्थले हि माम् ।। ६१ ।।\nत्वं मे शोभा स्वरूपाऽसि देहस्य भूषणं यथा ।।\nकृष्णं वदान्त मां लोकास्त्वयैव रहितं यदा ।। ६२ ।।\nश्रीकृष्णं च तदा तेऽपि त्वयैव सहितं परम् ।।\nत्वं च श्रीस्त्वं च संपत्तिस्त्वमाधारस्वरूपिणी ।। ६३ ।।\nसर्वशक्तिस्वरूपासि सर्वरूपोऽहमक्षरः ।।\nयदा तेजःस्वरूपोऽहं तेजोरूपाऽसि त्वं तदा ।। ६४ ।।\nन शरीरी यदाहं च तदा त्वमशरीरिणी ।।\nसर्वबीजस्वरूपोऽहं सदा योगेन सुन्दरि ।। ६५ ।।\nत्वं च शक्तिस्वरूपा च सर्वस्त्रीरूपधारिणी ।।\nममाङ्गांशस्वरूपा त्वं मूलप्रकृतिरीश्वरी ।। ६६ ।।\nशक्त्या बुद्ध्या च ज्ञानेन मया तुल्या वरानने ।।\nआवयोर्भेदबुद्धिं च यः करोति नराधमः ।। ६७ ।।\nतस्य वासः कालसूत्रे यावच्चन्द्रदिवाकरौ ।।\nपूर्वान्सप्त परान्सप्त पुरुषान्पातयत्यधः ।। ६८ ।।\nकोटिजन्मार्जितं पुण्यं तस्य नश्यति निश्चितम् ।।\nअज्ञानादावयोर्निन्दां ये कुर्वन्ति नराधमाः ।। ६९ ।।\nपच्यन्ते नरके घोरे यावच्चन्द्रदिवाकरौ ।।\nराशब्दं कुर्वतस्त्रस्तो ददामि भक्तिमुत्तमाम् ।। 4.15.७० ।।\nधाशब्दं कुर्वतः पश्चाद्यामि श्रवणलोभतः ।।\nये सेवन्ते च दत्त्वा मामुपचारांश्च षोडश ।।\nयावजीवनपर्यन्तं या प्रीतिर्जायते मम ।। ७१ ।।\nसा प्रीतिर्मम जायेत राधाशब्दात्ततोऽधिका ।।\nप्रिया न मे तथा राधे राधावक्ता ततोऽधिकः ।। ७२ ।।\nब्रह्मानन्तः शिवो धर्मो नरनारायणावृषी ।।\nकपिलश्च गणेशश्च कार्त्तिकेयश्च मत्प्रियः ।। ७३ ।।\nलक्ष्मीः सरस्वती दुर्गा सावित्री प्रकृतिस्तथा।।\nमम प्रियाश्च देवाश्च तास्तथापि न तत्समाः ।।७४।।\nते सर्वे प्राणतुल्या मे त्वं मे प्राणाधिका सती ।।\nभिन्नस्थानस्थितास्ते च त्वं च वक्षःस्थले स्थिता ।। ७५ ।।\nया मे चतुर्भुजा मूर्तिर्बिभर्त्ति वक्षसि प्रियाम् ।।\nसोऽहं कृष्णस्वरूपस्त्वां विवहामि स्वयं सदा ।। ७६ ।।\nइत्येवमुक्त्वा श्रीकृष्णस्तस्थौ तल्पे मनोरमे ।।\nउवाच राधिका नाथं भक्तिनम्रात्मकन्धरा ।।७७ ।।\nराधिकोवाच ।।\nस्मरामि सर्वं जानामि विस्मरामि कथं विभो ।।\nयत्त्वं वदसि सर्वाहं त्वत्पादाब्जप्रसादतः ।। ७८ ।।\nईश्वरस्याप्रियाः केचित्प्रियाश्च कुत्र केचन ।।\nये यथा मां न स्मरन्ति तथा तेषु तवाकृपा ।। ७९ ।।\nतृणं च पर्वतं कर्तु समर्थः पर्वतं तृणम् ।।\nतथापि योग्यायोग्ये च संपत्तौ च समा कृपा ।। 4.15.८० ।।\nतिष्ठत्यहं शयानस्त्वं कथाभिर्यत्क्षणं गतम् ।।\nतत्क्षणं च युगसमं नाहं प्रापयितुं क्षमा ।।८१।।\nवक्षःस्थले च शिरसि देहि ते चरणाम्बुजम् ।।\nदुनोति मन्मनः सद्यस्त्वदीयविरहानलात् ।। ८२ ।।\nपुरः पपात मे दृष्टिस्त्वदीयचरणाम्बुजे ।।\nनीता मया नहि क्लेशाद्द्रष्टुमन्यत्कलेवरम् ।।८३।।\nप्रत्येकमङ्गं दृष्ट्वैव दत्ता शान्ते मुखाम्बुजे।।\nदृष्ट्वा मुखारविन्दं च नान्यं गन्तुं च सा क्षमा ।। ८४ ।।\nराधिकावचनं श्रुत्वा जहास पुरुषोत्तमः ।।\nतामुवाच हितं तथ्यं श्रुतिस्मृतिनिरूपितम् ।। ८९ ।।\nश्रीकृष्ण उवाच ।।\nन खण्डनीयं तत्तत्र मया पूर्वं निरूपितम् ।।\nतिष्ठ भद्रे क्षणं भद्रं करिष्यामि तव प्रिये ।। ८६।।\nत्वन्मनोरथपूर्णस्य स्वयं कालः समागतः ।।\nयस्य यल्लिखितं पूर्वं यत्र काले निरूपितम् ।। ८७ ।।\nतदेव खण्डितुं राधे क्षमो नाहं च को विधिः ।।\nविधातुश्च विधाताऽहं येषां यल्लेखनं कृतम् ।। ८८ ।।\nब्रह्मादीनां च क्षुद्राणां न तत्खण्ड्यं कदाचन ।।\nएतस्मिन्नन्तरे ब्रह्माऽऽजगाम पुरतो हरेः ।। ८९ ।।\nमालाकमण्डलुकर ईषत्स्मेरचतुर्मुखः ।।\nगत्वा ननाम तं कृष्णं प्रतुष्टाव यथागमम्।।4.15.९०।।\nसाश्रुनेत्रपुलकितो भक्तिनम्रात्मकन्धरः।।\nस्तुत्वा नत्वा जगद्धाता जगाम हरिसन्निधिम् ।।९१।।\nपुनर्नत्वा प्रभुं भक्त्या जगाम राधिकान्तिकम् ।।\nमूर्ध्ना ननाम भक्त्या च मातुस्तच्चरणाम्बुजे ।।९२।।\nचकार संभ्रमेणैव जटाजालेन वेष्टितम्।।\nकमण्डलुजलेनैव शीघ्रं प्रक्षालितं मुदा ।।९३।।\nयथागमं प्रतुष्टाव पुटाञ्जलियुतः पुनः ।।\n।।ब्रह्मोवाच ।। ।।\nहे मातस्त्वत्पदाम्भोजं दृष्टं कृष्णप्रसादतः ।।९४।।\nसुदुर्लभं च सर्वेषां भारते च विशेषतः ।।\nषष्टिवर्षसहस्राणि तपस्तप्तं पुरा मया ।। ९५ ।।\nभास्करे पुष्करे तीर्थे कृष्णस्य परमात्मनः ।।\nआजगाम वरं दातुं वरदाता हरिः स्वयम् ।। ९६ ।।\nवरं वृणीष्वेत्युक्ते च स्वाभीष्टं च वृतं मुदा ।।\nराधिकाचरणाम्भोजं सर्वेषामपि दुर्लभम् ।। ९७ ।।\nहे गुणातीत मे शीघ्रमधुनैव प्रदर्शय ।।\nमयेत्युक्तो हरिरयमुवाच मां तपस्विनम् ।। ९८ ।।\nदर्शयिष्यामि काले च वत्सेदानीं क्षमेति च ।।\nनहीश्वराज्ञा विफला तेन दृष्टं पदाम्बुजम् ।। ९९ ।।\nसर्वेषां वाञ्छितं मातर्गोलोके भारतेऽधुना ।।\nसर्वा देव्यः प्रकृत्यंशा जन्याः प्राकृतिका ध्रुवम् ।। 4.15.१०० ।।\nत्वं कृष्णाङ्गार्धसंभूता तुल्या कृष्णेन सर्वतः ।।\nश्रीकृष्णस्त्वमयं राधा त्वं राधा वा हरिः स्वयम् ।। १०१ ।।\nनहि वेदेषु मे दृष्ट इति केन निरूपितम् ।।\nब्रह्माण्डाद्बहिरूर्ध्वं च गोलोकोऽस्ति यथाम्बिके ।। १०२ ।।\nवैकुण्ठश्चाप्यजन्यश्च त्वमजन्या तथाम्बिके ।।\nयथा समस्तब्रह्माण्डे श्रीकृष्णांशांशजीविनः।।१०३।।\nतथा शक्तिस्वरूपा त्वं तेषु सर्वेषु संस्थिता।।\nपुरुषाश्च हरेरंशास्त्वदंशा निखिलाः स्त्रियः ।।१०४।।\nआत्मना देहरूपा त्वमस्याधारस्त्वमेव हि।।\nअस्यानु प्राणैस्त्वं मातस्त्वत्प्राणैरयमीश्वरः ।।१०५।।\nकिमहो निर्मितः केन हेतुना शिल्पकारिणा ।।\nनित्योऽयं च तथा कृष्णस्त्वं च नित्या तथाऽम्बिके ।। १०६ ।।\nअस्यांशा त्वं त्वदंशो वाऽप्ययं केन निरूपितः ।।\nअहं विधाता जगतां देवानां जनकः स्वयम् ।। १०७ ।।\nतं पठित्वा गुरुमुखाद्भवन्त्येव बुधा जनाः ।।\nगुणानां वास्तवानां ते शतांशं वक्तुमक्षमः ।। १०८ ।।\nवेदो वा पण्डितो वाऽन्यः को वा त्वां स्तोतुमीश्वरः ।।\nस्तवानां जनकं ज्ञानं बुद्धिर्ज्ञानाम्बिका सदा ।। १०९ ।।\nत्वं बुद्धेर्जननी मातः को वा त्वां स्तोतुमीश्वरः ।।\nयद्वस्तु दृष्टं सर्वेषां तद्धि वक्तुं बुधः क्षमः ।।4.15.११०।।\nयददृष्टाश्रुते वस्तु तन्निर्वक्तुं च कः क्षमः ।।\nअहं महेशोऽनंतश्च स्तोतुं त्वां कोऽपि न क्षमः।। १११ ।।\nसरस्वती च वेदाश्च क्षमः कः स्तोतुमीश्वरः ।।\nयथागमं यथोक्तं च न मां निन्दितुमर्हसि ।। ११२ ।।\nईश्वराणामीश्वरस्य योग्यायोग्ये समा कृपा।।\nजनस्य प्रतिपाल्यस्य क्षणे दोषः क्षणे गुणः ।। ११३ ।।\nजननी जनको यो वा सर्वं क्षमति स्नेहतः ।।\nइत्युक्त्वा जगतां धाता तस्थौ च पुरतस्तयोः ।।११४।।\nप्रणम्य चरणाम्भोजे सर्वेषां वन्द्यमीप्सितम् ।।\nब्रह्मणा च कृतं स्तोत्रं त्रिसंध्यं यः पठेन्नरः ।।११५।।\nराधामाधवयोः पादे भक्तिर्दास्यं लभेद्ध्रुवम् ।।\nकर्मनिर्मूलनं कृत्वा मृत्युं जित्वा सुदुर्जयम् ।।\nविलङ्घ्य सर्वलोकांश्च याति गोलोकमुत्तमम्।। ११६।।\nश्रीनारायण उवाच।।\nब्रह्मणः स्तवनं श्रुत्वा तमुवाच ह राधिका ।। ११७ ।।\nवरं वृणु विधातस्त्वं यत्ते मनसि वर्तते ।।\nराधिकावचनं श्रुत्वा तामुवाच जगद्विधिः ।। ११८ ।।\nवरं च युवयोः पादपद्मभक्तिं च देहि मे ।।\nइत्युक्ते विधिना राधा तूर्णमोमित्युवाच ह ।। ११९ ।।\nपुनर्ननाम तां भक्त्या विधाता जगतां पतिः ।।\nतदा ब्रह्मा तयोर्मध्ये प्रज्वाल्य च हुताशनम् ।। 4.15.१२० ।।\nहरिं संस्मृत्य हवनं चकार विधिना विधिः।।\nउत्थाय शयनात्कृष्ण उवास वह्निसन्निधौ ।। १२१ ।।\nब्रह्मणोक्तेन विधिना चकार हवनं स्वयम् ।।\nप्रणमय्य पुनः कृष्णं राधां तां जनकः स्वयम् ।। १२२ ।।\nकौतुकं कारयामास सप्तधा च प्रदक्षिणाम् ।।\nपुनः प्रदक्षिणां राधां कारयित्वा हुताशनम् ।। १२३ ।।\nप्रणमय्य ततः कृष्णं वासयामास तं विधिः ।।\nतस्या हस्तं च श्रीकृष्णं ग्राहयामास तं विधिः ।। १२४।।\nवेदोक्तसप्तमन्त्रांश्च पाठयामास माधवम् ।।\nसंस्थाप्य राधिकाहस्तं हरेर्वक्षसि वेदवित् ।। १२५ ।।\nश्रीकृष्णहस्तं राधायाः पृष्ठदेशे प्रजापतिः ।।\nस्थापयामास मन्त्रांस्त्रीन्पाठयामास राधिकाम् ।।१२६।।\nपारिजातप्रसूनानां मालां जानुविलम्बिताम् ।।\nश्रीकृष्णस्य गले ब्रह्मा राधाद्वारा ददौ मुदा ।। १२७ ।।\nप्रणमय्य पुनः कृष्णं राधां च कमलोद्भवः ।।\nराधागले हरिद्वारा ददौ मालां मनोहराम्।।\nपुनश्च वासयामास श्रीकृष्णं कमलोद्भवः ।। १२८ ।।\nतद्वामपार्श्वे राधां च सस्मितां कृष्णचेतसम् ।।\nपुटाञ्जलिं कारयित्वा माधवं राधिकां विधिः ।। ।।१२९।।\nपाठयामास वेदोक्तान्पञ्च मन्त्रांश्च नारद ।।\nप्रणमय्य पुनः कृष्णं समर्प्य राधिकां विधिः ।। 4.15.१३० ।।\nकन्यकां च यथा तातो भक्त्या तस्थौ हरेः पुरः ।।\nएतस्मिन्नन्तरे देवाः सानन्दपुलकोद्गमाः ।। १३१।।\nदुन्दुभिं वादयामासुश्चानकं मुरजादिकम्।।\nपारिजातप्रसूनानां पुष्पवृष्टिर्बभूव ह ।। १३२ ।।\nजगुर्गन्धर्वप्रवरा ननृतुश्चाप्सरोगणाः ।।\nतुष्टाव श्रीहरिं ब्रह्मा तमुवाच ह सस्मितः ।।१३३।।\nयुवयोश्चरणाम्भोजे भक्तिं मे देहि दक्षिणाम्।।\nब्रह्मणो वचनं श्रुत्वा तमुवाच हरिः स्वयम् ।।१३४।।\nमदीयचरणाम्भोजे सुदृढा भक्तिरस्तु ते ।।\nस्वस्थानं गच्छ भद्रं ते भविता नात्र संशयः ।। १३५ ।।\nमया नियोजितं कर्म कुरु वत्स ममाज्ञया ।।\nश्रीकृष्णस्य वचः श्रुत्वा विधाता जगतां मुने ।। १३६ ।।\nप्रणम्य राधां कृष्णं च जगाम स्वालयं मुदा ।।\nगते ब्रह्मणि सा देवी सस्मिता वक्रचक्षुषा ।। ।। १३७ ।।\nसा ददर्श हरेर्वक्त्रं चच्छाद व्रीडया मुखम् ।।\nपुलकाङ्कितसर्वांगी कामबाणप्रपीडिता ।। १३८ ।।\nप्रणम्य श्रीहरिं भक्त्या जगाम शयनं हरेः ।।\nचन्दनागुरुपङ्कं च कस्तूरीकुङ्कुमान्वितम्।।१३९।।\nललाटे तिलकं कृत्वा ददौ कृष्णस्य वक्षसि ।।\nसुधापूर्णं रत्नपात्रं मधुपूर्णं मनोहरम् ।। 4.15.१४० ।।\nप्रददौ हरये भक्त्या बुभुजे जगतीपतिः ।।\nताम्बूलं च वरं रम्यं कर्पूरादिसुवासितम् ।। १४१ ।।\nददौ कृष्णाय सा राधा सादरं बुभुजे हरिः ।।\nचखाद सस्मिता राधा हरिदत्तं सुधारसम् ।।१४२।।\nताम्बूलं तेन दत्तं च बुभुजे पुरतो हरेः ।।\nकृष्णश्चर्वितताम्बूलं राधिकायै मुदा ददौ ।।१४३।।\nचखाद परया भक्त्या पपौ तन्मुखपङ्कजम् ।।\nराधाचर्वितताम्बूलं ययाचे मधुसूदनः ।।१४४।।\nजहास न ददौ राधा क्षमेत्युक्तं तया मुदा।।\nचन्दनागुरुकस्तूरीकुङ्कुमद्रवमुत्तमम् ।।\nराधिकायाश्च सर्वांगे प्रददौ माधवः स्वयम् ।। १४५ ।।\nयः कामो ध्यायते नित्यं यस्यैकचरणाम्बुजम् ।।\nबभूव तस्य स वशो राधासंतोषकारणात् ।। १४६ ।।\nयद्भृत्यभृत्यैर्मदनो जितः सर्वक्षणं मुने ।।\nस्वेच्छामयो हि भगवाञ्जितस्तेन कुतूहलात् ।।१४७।।\nकरे धृत्वा च तां कृष्णः स्थापयामास वक्षसि ।।\nचकार शिथिलं वस्त्रं चुम्बनं च चतुर्विधम् ।।१४८।।\nबभूव रतियुद्धेन विच्छिन्ना क्षुद्रघण्टिका ।।\nचुम्बनेनौष्ठरागश्च ह्याश्लेषेण च पत्रकम् ।।१४९।।\nशृंगारेणैव कबरी सिन्दूरतिलकं मुने ।।\nजगामालक्तकाङ्कश्च विपरीतादिकेन च ।।4.15.१५०।।\nपुलकाङ्कितसर्वांङ्गी बभूव नवसंगमात् ।।\nमूर्च्छामवाप सा राधा बुबुधे न दिवानिशम् ।।१५१।।\nप्रत्यङ्गेनैव प्रत्यङ्गमङ्गेनाङ्गं समाश्लिषत् ।।\nशृङ्गाराष्टविधं कृष्णश्चकार कामशास्त्रवित्।।१५२।।\nपुनस्तां च समाश्लिष्य सस्मितां वक्रलोचनाम् ।।\nक्षतविक्षतसर्वाङ्गीं नखदन्तैश्चकार ह ।।१५३।।\nकङ्कणानां किङ्किणीनां मञ्जीराणां मनोहरः ।।\nबभूव शब्दस्तत्रैव शृङ्गारसमरोद्भवः ।। १५४ ।।\nपुनस्तां च समाकृष्य शय्यायां च निवेश्य च ।।\nचकार रहितां राधां कबरीबन्धवाससा ।। १५५ ।।\nनिर्जने कौतुकात्कृष्णः कामशास्त्रविशारदः ।।\nचूडावेषांशुकैर्हीनं चकार तं च राधिका ।।१५६।।\nन कस्य कस्माद्धानिश्च तौ द्वौ कार्यविशारदौ ।।\nजग्राह राधाहस्तात्तु माधवो रत्नदर्पणम् ।।१५७।।\nमुरलीं माधवकराज्जग्राह राधिका बलात् ।।\nचित्तापहारं राधायाश्चकार माधवो बलात् ।।१५८।।\nजहार राधिका रासान्माधवस्यापि मानसम् ।।\nनिवृत्ते कामयुद्धे च सस्मिता वक्रलोचना।।१५९।।\nप्रददौ मुरलीं प्रीत्या श्रीकृष्णाय महात्मने।।\nप्रददौ दर्पणं कृष्णः क्रीडाकमलमुज्ज्वलम् ।।4.15.१६०।।\nचकार कबरीं रम्यां सिन्दूरतिलकं ददौ।।\nविचित्रपत्रकं वेषं चकारैवंविधं हरिः।। ।।१६१।।\nविश्वकर्मा न जानाति सखीनामपि का कथा ।।\nवेषं विधातुं कृष्णस्य यदा राधा समुद्यता ।। १६२ ।।\nबभूव शिशुरूपं च कैशोरं च विहाय च ।।\nददर्श बालरूपं तं रुदन्तं पीडितं क्षुधा ।।१६३।।\nयादृशं प्रददौ नन्दो भीतं तादृशमच्युतम् ।।\nविनिश्वस्य च सा राधा हृदयेन विदूयता ।।१६४।।\nइतस्ततस्तं पश्यन्ती शोकार्ता विरहातुरा ।।\nउवाच कृष्णमुद्दिश्य काकूक्तिमिति कातरा ।। १६५ ।।\nमायां करोषि मायेश किंकरीं कथमीदृशीम् ।।\nइत्येवमुक्त्वा सा राधा पपात च रुरोद च ।। ।।१६६।।\nरुरोद कृष्णस्तत्रैव वाग्बभूवाशरीरिणी ।।\nकथं रोदिषि राधे त्वं स्मर कृष्णपदाम्बुजम्।।१६७।।\nआरासमण्डलं यावन्नक्तमत्रागमिष्यति ।।\nकरिष्यसि रतिं नित्यं हरिणा सार्द्धमीप्सिताम् ।।१६८।।\nछायां विधाय स्वगृहे स्वयमागत्य मा रुद ।।\nकृत्वा क्रोडे च प्राणेशं मायेशं बालरूपिणम् ।। १६९ ।।\nत्यज शोकं गृहं गच्छ सुन्दरीत्थं प्रबोधिता ।।\nश्रुत्वैवं वचनं राधा कृत्वा क्रोडे च बालकम् ।। ।। 4.15.१७० ।।\nददर्श पुष्पोद्यानं च वनं सद्रत्नमण्डपम् ।।\nतूर्णं वृन्दावनाद्राधा जगाम नन्दमन्दिरम् ।। १७१ ।।\nसा मनोयायिनी देवी निमिषार्धेन नारद ।।\nसंसिक्तस्निग्धमधुररसना रक्तलोचना ।। १७२ ।।\nयशोदायै शिशुं दातुमुद्यता सत्युवाच ह ।।\nगृहीत्वैवं शिशुं स्थूलं रुदन्तं च क्षुधातुरम् ।। १७३ ।।\nगोष्ठे त्वत्स्वामिना दत्तं प्राप्नोमि यातनां पथि ।।\nसंसिक्तं वसनं वत्से मेघाच्छन्नेऽतिदुर्दिने ।। १७४ ।।\nपिच्छिले कर्दमोद्रेके यशोदा वोढुमक्षमा ।।\nगृहाण बालकं भद्रे स्तनं दत्त्वा प्रबोधय ।। १७५ ।।\nगृहं चिरं परित्यक्तं यामि तिष्ठ सुखं सति ।।\nइत्युक्त्वा बालकं दत्त्वा जगाम स्वगृहं प्रति ।। १७६ ।।\nयशोदा बालकं नीत्वा चुचुम्ब च स्तनं ददौ ।।\nबहिर्निविष्टा सा राधा स्वगृहे गृहकर्मणि ।। १७७ ।।\nनित्यं नक्तं रतिं तत्र चकार हरिणा सह ।।\nइत्येवं कथितं वत्स श्रीकृष्णचरितं शुभम् ।।\nसुखदं मोक्षदं पुण्यमपरं कथयामि ते ।। १७८ ।।\nइति श्रीब्रह्मवैवर्ते महापुराणे श्रीकृष्णजन्मखण्डे नारायणनारदसंवादे राधाकृष्णविवाहनवसंगमप्रस्तावो नाम पञ्चदशोऽध्यायः ।। १५ ।।"
  }
]
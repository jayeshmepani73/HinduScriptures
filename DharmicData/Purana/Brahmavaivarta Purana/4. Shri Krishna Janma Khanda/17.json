[
  {
    "text": "।। श्रीनारायण उवाच ।।\nसुप्तेषु व्रजनन्देषु नक्तं वृन्दावने वने ।।\nसुनिद्रिते च निद्रेशे मातृवक्षःस्थलस्थिते ।। १ ।।\nनिद्रितासु च गोपीषु रम्यतल्पस्थितासु च ।।\nयूनां च सुखसंयोगानुषक्तमानसासु च ।। २ ।।\nकासुचिच्छिशुयुक्तासु सखीयुक्तासु कासुचित् ।।\nकासुचिच्छकटस्थासु स्यंदनस्थासु कासुचित् ।। ३ ।।\nपूर्णेन्दुकौमुदीयुक्ते स्वर्गादपि मनोहरे ।।\nनानाप्रकारकुसुमवायुना सुरभीकृते ।। ४ ।।\nसर्वप्राणिनि निश्चेष्टे मुहूर्ते पञ्चमे गते ।।\nतत्राजगाम भगवाञ्छिल्पिनां च गुरोर्गुरुः ।। ५ ।।\nबिभ्रद्दिव्यांशुकं सूक्ष्मं रत्नमाल्यं मनोहरम् ।।\nरत्नालङ्कारमतुलं श्रीमन्मकरकुण्डलम् ।। ६ ।।\nज्ञानेन वयसा वृद्धो दर्शनीयः किशोरवत् ।।\nअतीव सुन्दरः श्रीमान्कामदेवसमप्रभः ।। ७ ।।\nविशिष्टशिल्पनिपुणैः सार्द्धं शिल्पित्रिकोटिभिः ।।\nमणिरत्नैर्हेमरत्नैर्लोहास्त्रयुतहस्तकैः ।। ८ ।।\nआजग्मुर्यक्षनिकराः कुबेरवनकिंकराः ।।\nस्फाटिकारत्नवेषाश्च दीर्घस्कन्धाश्च केचन ।। ९ ।।\nपद्मरागकरा केचिदिन्द्रनीलकरा वराः ।।\nकेचित्स्यमन्तककराश्चन्द्रकान्तकरास्तथा ।। 4.17.१० ।।\nसूर्यकान्तकराश्चान्ये प्रभाकरकरा वराः ।।\nकेचित्परशुहस्ताश्च लोहसारकरा वराः ।। ११ ।।\nकेचिच्च गन्धसाराणां मणीन्द्राणां च वाहकाः ।।\nकेचिच्चामरहस्ताश्च केचिद्दर्पणवाहकाः ।। १२ ।।\nस्वर्णपात्रघटादीनां वाहकाश्चैव केचन ।।\nविश्वकर्मा च सामग्रीं दृष्ट्वा तु सुमनोहराम् ।। १३ ।।\nनगरं कर्तुमारेभे ध्यात्वा कृष्णं शुभेक्षणम् ।।\nपञ्चयोजनविस्तीर्णं भारते श्रेष्ठमुत्तमम् ।। ।। १४ ।।\nपुण्यक्षेत्रं तीर्थसारमतिप्रियतमं हरेः ।।\nतत्रस्थानां मुमुक्षूणां परं निर्वाणकारणम् ।। १५ ।।\nगोलोकस्य च सोपानं सर्वेषां वाञ्छितप्रदम् ।।\nचतुष्कोटिचतुःशालं तत्रैवातिमनोहरम् ।। १६ ।।\nकपाटस्तम्भसोपानसहितैः प्रस्तरैर्वरैः ।।\nचित्रपुत्तलिकापुष्पकलशोज्ज्वलशेखरम् ।। १७ ।।\nशैलजाश्मविनिर्माणवेदिप्रांगणसंयुतम् ।।\nशिलाप्राकारसंयुक्तं प्रचकाराथ लीलया ।। ३८ ।।\nयथोचितबृहत्क्षुद्रद्वारद्वयसमन्वितम् ।।\nस्फाटिकाकारमणिभिर्मुदा युक्तो विनिर्ममे ।। १९ ।।\nसोपानैर्गन्धसाराणां स्तम्भैः शंकुविनिर्मितैः ।।\nकपाटैलोहसाराणां राजतैः कलशोज्ज्वलैः ।। 4.17.२० ।।\nवज्रसारविनिर्माणप्राकारैः परिशोभितम् ।।\nकृत्वाऽऽश्रमं बल्लवानां यथास्थानं यथोचितम् ।।\nवृषभान्वालयं रम्यं कर्तुमारब्धवान्पुनः ।। २१ ।।\nप्राकारपरिखायुक्तं चतुर्द्वारान्वितं परम् ।।\nचारुविंशच्चतुःशालं महामणिविनिर्मितम् ।। २२ ।।\nरत्नसारविकारैश्च तूलिकानिकरैर्वरैः ।।\nसुवर्णाकारमणिभिरारोहैरतिसुन्दरैः ।। २३ ।।\nलोहसारकपाटैश्च शोभितं चित्रकृत्रिमैः ।।\nमन्दिरेमन्दिरे रम्ये सुवर्णकलशोज्ज्वलम् ।। २४ ।।\nतदाश्रमैकदेशे च निर्जनेऽतिमनोहरे ।।\nचारुचम्पकवृक्षाणामुद्यानाभ्यन्तरे मुने ।। २९ ।।\nसंभोगार्थं कलावत्याः स्वामिना सह कौतुकात् ।।\nविशिष्टेन मणीन्द्रेण चकाराट्टालिकालयम् ।। २६ ।।\nयुक्तं नवभिरारोहैरिन्द्रनीलविनिर्मितैः ।।\nस्थूणाकपाटनिकरैर्गंधसारविकारजैः ।।\nअत्युच्छ्रितं मनोरम्यं सर्वतोऽपि विलक्षणम् ।। २७ ।।\nनारद उवाच ।।\nकलावती का भगवन्कस्य पत्नी मनोहरा ।।\nयत्नतो यद्गृहं रम्यं निर्ममे सुरकारुणा ।। २८ ।।\nनारायण उवाच ।।\nपितॄणां मानसी कन्या कमलांशा कलावती ।।\nसुन्दरी वृषभानस्य पतिव्रतपरायणा ।।\nयस्याश्च तनया राधा कृष्णप्राणाधिका प्रिया ।। २९ ।।\nश्रीकृष्णार्द्धांशसंभूता तेन तुल्या च तेजसा ।।\nयस्याश्च चरणाम्भोजरजःपूता वसुन्धरा ।।\nयस्यां च सुदृढां भक्तिं सन्तो वाञ्छंति सन्ततम् ।। 4.17.३० ।।\nनारद उवाच ।।\nपितॄणां मानसीं कन्यां व्रजे तिष्ठन्कथं मुने ।।\nमानवः केन पुण्येन कथमाप सुदुर्लभाम् ।। ३१ ।।\nवृषभानुर्व्रजपतिः पुराऽऽसीत्को महानहो ।।\nकस्य वा केन तपसा राधा कन्या बभूव ह ।। ३२ ।।\nसूत उवाच ।।\nनारदस्य वचः श्रुत्वा महर्षिर्ज्ञानिनां वरः ।।\nप्रहस्योवाच प्रीत्या तमितिहासं पुरातनम् ।। ३३ ।।\nनारायण उवाच ।।\nबभूवुः कन्यकास्तिस्रः पितॄणां मानसात्पुरा ।। ३४ ।।\nकलावती रत्नमाला मेनकाश्चातिदुर्लभाः ।।\nरत्नमाला च जनकं वरयामास कामुकी ।।३५।।\nशैलाधिपं हरेरंशं मेनका सा हिमालयम् ।।\nदुहिता रत्नमालाया अयोनिसंभवा सती ।।३६।।\nश्रीरामपत्नी श्रीः साक्षात्सीता सत्यपरायणा ।।\nकन्यका मेनकायाश्च पार्वती सा पुरा सती ।।३७ ।।\nअयोनिसंभवा सा च हरेर्माया सनातनी ।।\nसा लेभे तपसा देवं हरं नारायणात्मकम् ।। ३८ ।\nकलावती सुचन्द्रं च मनुवंशसमुद्भवम् ।।\nस च राजा हरेरंशस्तां संप्राप्य कलावतीम् ।।३९।।\nमन्ये गुणवतां श्रेष्ठमात्मानमतिसुन्दरम् ।।\nअहो रूपमहो वेषमहो अस्या नवं वयः ।। 4.17.४० ।।\nसुकोमलाङ्गं ललितं शरच्चन्द्राधिकाननम् ।।\nगमनं दुर्लभमहो गजखञ्जनगञ्जनम् ।।४१।।\nकटाक्षैर्मोहितुं शक्ता मुनीन्द्राणां च मानसम् ।।\nश्रोणीयुग्मं सुललितं रम्भास्तंभविनिर्मितम् ।। ४२।।\nस्तनद्वयं सुकठिनमतिपीनोन्नतं मुने ।।\nनितम्बयुगलं चारु रथचक्रविनिर्मितम्।। ४३ ।।\nहस्तौ पादौ च रक्तौ च पक्वबिम्बफलाधरम्।।\nपक्वदाडिमबीजाभं दन्तपङ्क्तिमनोहरम् ।। ४४ ।।\nशरन्मध्याह्नपद्मानां प्रभामोचनलोचनम् ।।\nभूषणैर्भूषितं रूपं कृतं सद्रत्नभूषणम् ।। ।। ४५ ।।\nइतीव मत्वा दृष्ट्वा च कामबाणप्रपीडितः ।।\nदिव्यं स्यन्दनमारुह्य कामुक्या सह कामुकः ।। ४६ ।।\nक्रीडां चकार रहसि स्थानेस्थाने मनोहरे ।।\nरम्यायां मलयद्रोण्यां चन्दनागुरुवायुना ।।४७ ।।\nचारुचम्पकपुष्पाणां तल्पे रतिसुखावहे।।\nमालतीमल्लिकानां च पुष्पोद्यानेऽतिपुष्पिते।। ४८ ।।\nपुष्पभद्रानदीतीरे निर्जने केतकीवने ।।\nपश्चिमाब्धितटान्तस्थकानने जन्तुवर्जिते।।४९ ।।\nनन्दने मन्दरद्रोण्यां कावेरीतीरजे वने ।।\nशैलेशैले सुरम्ये च नद्यांनद्यां नदेनदे ।। 4.17.५० ।।\nद्वीपेद्वीपे तु रहसि स रेमे वामया सह ।।\nनवसंगमसंयोगाद्बुबुधे न दिवानिशम् ।। ५१ ।।\nएवं वर्षसहस्रं तद्गतमेव मुहूर्तवत् ।।\nकृत्वा विहारं सुचिरं स विरक्तो बभूव ह ।।५२।।\nजगाम तपसे विन्ध्यशैलं तीर्थं तया सह ।।\nभारतेऽतिप्रशस्यं च पुलहाश्रममुत्तमम् ।।५३।।\nतपस्तेपे नृपस्तत्र दिव्यवर्षसहस्रकम् ।।\nमोक्षाकाङ्क्षी निःस्पृहश्च निराहारः कृशोदरः।।५४।।\nमूर्छामाप मुनिश्रेष्ठ ध्यात्वा कृष्णपदाम्बुजम्।।\nतद्गात्रव्याप्तवल्मीकं साध्वी दूरं चकार सा ।। ५५ ।।\nनिश्चेष्टितं पतिं दृष्ट्वा त्यक्तं प्राणैश्च पञ्चभिः ।।\nमांसशोणितरक्तं तमस्थिसंसक्तविग्रहम् ।।५६ ।।\nउच्चै रुरोद शोकार्ता निर्जने तु कलावती ।।\nहे नाथनाथेत्युच्चार्य कृत्वा वक्षसि मूर्छितम् ।। ५७ ।।\nविललाप महादीना पतिव्रतपरायणा ।।\nदृष्ट्वा नृपं निराहारं कृशं धमनिसंयुतम् ।।५८।।\nश्रुत्वा च रोदनं तस्याः कृपया च कृपानिधिः।।\nआविर्बभूव जगतां विधाता कमलोद्भवः ।।५९।।\nक्रोडे कृत्वा च तं तूर्णं रुरोद भगवान्विभुः ।।\nब्रह्मा कमण्डलुजलेनासिच्य नृपविग्रहम् ।। 4.17.६० ।।\nजीवं संचारयामास ब्रह्मज्ञानेन ब्रह्मवित् ।।\nनृपेन्द्रश्चेतनां प्राप्य पुरो दृष्ट्वा प्रजापतिम् ।। ६१ ।।\nप्रणनाम च तं दृष्ट्वा तं च कामसमप्रभम् ।।\nतमुवाचेति संतुष्टो वरं वृणु यथेप्सितम् ।। ६२ ।।\nस विधेर्वचनं श्रुत्वा वव्रे निर्वाणमीप्सितम् ।।\nदयानिधे त्वं दयया वरं दातुं समुद्यतः ।। ६३ ।।\nप्रसन्नवदनः श्रीमान्स्मेराननसरोरुहः ।।\nकृत्वानुमानं मनसि शुष्ककण्ठोष्ठतालुका ।।६४।।\nतमुवाच सती त्रस्ता वरं दातुं समुद्यतम् ।। ।।\nकलावत्युवाच ।।\nयदि मुक्तिं नृपेन्द्राय ददासि कमलोद्भव ।।६५।।\nअतोऽबलाया हे ब्रह्मन्का गतिर्भविता वद ।।\nविना कान्तं च कान्तानां का शोभा चतुरानन ।। ६६ ।।\nव्रतं पतिव्रतायाश्च पतिरेव श्रुतौ श्रुतम् ।।\nगुरुश्चाभीष्टदेवश्च तपोधर्ममयः पतिः ।। ६७।।\nसर्वेषां च प्रियतरो न बन्धुः स्वामिनः परः ।।\nसर्वधर्मात्परा ब्रह्मन्पतिसेवा सुदुर्लभा ।। ६८ ।।\nस्वामिसेवाविहीनायाः सर्वं तन्निष्फलं भवेत् ।।\nव्रतं दानं तपः पूजा जपहोमादिकं च यत्।।६९।।\nस्नानं च सर्वतीर्थेषु पृथिव्याश्च प्रदक्षिणम्।।\nदीक्षा च सर्वयज्ञेषु महादानानि यानि च ।। 4.17.७० ।।\nपठनं सर्ववेदानां सर्वाणि च तपांसि च ।।\nवेदज्ञानां ब्राह्मणानां भोजनं देवसेवनम् ।।७१।।\nएतानि स्वामिसेवायाः कलां नार्हन्ति षोडशीम् ।।\nस्वामिसेवाविहीना या वदंति स्वामिने कटुम् ।।७२।।\nपतंति कालसूत्रे च यावच्चंद्रदिवाकरौ ।।\nसर्पप्रमाणाः कृमयो दंशंति च दिवानिशम् ।।७३ ।।\nसंततं विपरीतं च कुर्वंति शब्दमुल्बणम् ।।\nमूत्रश्लेष्मपुरीषाणां कुर्वंति भक्षणं मुदा ।।७४।।\nमुखे तासां ददत्येवमुल्कां च यमकिंकराः ।।\nभुक्त्वा भोगं च नरके कृमियोनिं प्रयांति ताः ।। ७५ ।।\nभक्षंति जन्मशतकं रक्तमांसपुरीषकम् ।।\nश्रुत्वाहं विदुषां वक्त्राद्वेदवाक्येषु निश्चितम् ।। ७६ ।।\nजानामि किंचिदबला त्वं वेदजनको विभुः ।।\nगुरोर्गुरुश्च विदुषां योगिनां ज्ञानिनां तथा ।।७७।।\nसर्वज्ञमेवंभूतं त्वां बोधयामि किमच्युत ।।\nप्राणाधिकोऽयं कांतोऽयं यदि मुक्तो बभूव ह ।। । ७८ ।।\nमम को रक्षिता ब्रह्मन्धर्मस्य यौवनस्य च ।।\nकौमारे रक्षिता तातो दत्त्वा पात्राय सत्कृती ।।७९।।\nसर्वदा रक्षिता कांतस्तदभावे च तत्सुतः ।।\nत्रिष्ववस्थासु नारीणां त्रातारश्च त्रयः स्मृताः ।। 4.17.८० ।।\nयाः स्वतंत्राश्च ता नष्टाः सर्वधर्मबहिष्कृताः ।।\nअसत्कुलप्रसूतास्ताः कुलटा दुष्टमानसाः ।। ८१ ।।\nशतजन्मकृतं पुण्यं तासां नश्यति पद्मज ।।\nपुत्रस्नेहो यथा बाल्ये तथा यूनि च वार्द्धके । ।। ८२ ।।\nपतिव्रतानां कान्ते च सर्वकाले समा स्पृहा ।।\nसुते स्तनंधये स्नेहो मातॄणां चातिशोभिते ।। ८३ ।।\nपतिस्नेहस्य साध्वीनां कलां नार्हति षोडशीम् ।।\nस्तनान्धे स्तनदानान्तमिष्टान्ने भोजनावधि ।। ८४।।\nकान्ते चित्तं सतीनां च स्वप्ने ज्ञाने च सन्ततम् ।।\nदुःखान्तो बन्धुविच्छेदः पुत्राणां च ततोऽधिकः।।८५।।\nसुदारुणः स्वामिनश्च दुःखं नातः परं स्त्रियाः।।\nअविदग्धा यथा दग्धा ज्वलदग्नौ विषादने ।। ८६ ।।\nतथा विदग्धा दग्धा स्याद्विदग्धविरहानले ।।\nनान्ने तृष्णा जले तृष्णा साध्वीनां स्वामिनं विना ।। ८७ ।।\nविरहाग्नौ मनो दग्धं वह्नौ शुष्कतृणं यथा।।\nन हि कान्तात्परो बन्धुर्न हि कान्तात्परः प्रियः।।८८।।\nन हि कान्तात्परो देवो न हि कान्तात्परो गुरुः ।।\nन हि कान्तात्परो धर्मो न हि कान्तात्परं धनम्।। ८९ ।।\nन हि कान्तात्परः प्राणा न हि कान्तात्परः स्त्रियाः ।।\nनिमग्नं कृष्णपादाब्जे वैष्णवानां यथा मनः ।। 4.17.९० ।।\nयथैकपुत्रे मातुश्च यथा स्त्रीषु च कामिनाम् ।।\nधनेषु कृपणानां च चिरकालार्जितेषु च ।। ९१ ।।\nयथा भयेषु भीतानां शास्त्रेषु विदुषां यथा ।।\nस्तनादाने शिशूनां च शिल्पेषु शिल्पिनां यथा ।। ९२ ।।\nयथा जारे पुंश्चलीनां साध्वीनां च तथा प्रिये ।।\nतं विना जीवितुं ब्रह्मन्क्षणमेकं न च क्षमम् ।। ९३ ।।\nमरणं जीवनं तासां जीवनं मरणाधिकम् ।।\nसद्भर्तृरहितानां च शोकेन हतचेतसाम् ।।\nअन्यशोकनिमग्नानां कालेन पानभोजनात् ।। ९४ ।।\nविपरीतः कान्तशोको वर्द्धते भक्षणादहो ।।\nकर्मच्छाया सतीनां च सङ्गिनीनां सती वरा (? )।।९५।।\nइतरे भोगदेहान्ते साध्वी जन्मनि जन्मनि ।।\nकरोषि चेज्जगद्धातरिमं मुक्तं मया विना ।। ९६ ।।\nत्वां शप्त्वाऽहं त्वयि विभो पश्य दास्यामि स्त्रीवधम् ।।\nश्रुत्वा कलावतीवाक्यमुवाच विस्मितो विधिः ।।\nहितं पीयूषसदृशं भयसंविग्नमानसः ।। ९७ ।।\nब्रह्मोवाच ।। ।।\nवत्से मुक्तिं न दास्यामि स्वामिनं च त्वया विना ।। ।। ९८ ।।\nमुक्तं कर्तुं त्वया सार्द्धं साम्प्रतं नाहमीश्वरः ।।\nमातर्मुक्तिर्विना भोगाद्दुर्लभा सर्वसंमता ।। ९९ ।।\nनिर्वाणतां समाप्नोति भोगी भोगविकृन्तने ।।\nकविवर्षं स्वर्गभोगं कुरुष्व स्वामिना सह ।। 4.17.१०० ।।\nततस्तु युवयोर्जन्म भविता भारते सति ।।\nयदा भविष्यति सती कन्या ते राधिका स्वयम् ।। १०१ ।।\nजीवन्मुक्तौ तया सार्द्धं गोलोकं च गमिष्यथः ।।\nकतिकालं नृपश्रेष्ठ भुङ्क्ष्व भोगं स्त्रिया सह ।। १०२ ।।\nसाध्वी वै सत्त्वयुक्ता च मा मां शप्तुं त्वमर्हसि ।।\nजीवन्मुक्ताः समाः सन्तः कृष्णपादाब्जमानसाः ।। १०३ ।।\nवाञ्छन्ति हरिदास्यं च दुर्लभं न च निर्वृतिम् ।।\nइत्युक्त्वा तौ वरौ दत्त्वा सन्तस्थौ पुरतस्तयोः ।।१०४।।\nययतुस्तौ तं प्रणम्य जगाम स्वालयं विधिः ।।\nआजग्मतुस्तौ कालेन भुक्त्वा भोगं च भारतम् ।। १०५ ।।\nपरं पुण्यप्रदं दिव्यं ब्रह्मादीनां च वाञ्छितम् ।।\nसुचन्द्रो वृषभानुश्च ललाभ जन्म गोकुले।। १०६ ।।\nपद्मावत्याश्च जठरे सुरभानस्य रेतसा ।।\nजातिस्मरो हरेरंशः शुक्लपक्षे यथा शशी ।। १०७ ।।\nववृधेऽनुदिनं तत्र व्रजगेहे व्रजाधिपः ।।\nसर्वज्ञश्च महायोगी हरिपादाब्जमानसः ।। १०८ ।।\nनन्ददबन्धुर्वदान्यश्च रूपवान्गुणवान्सुधीः ।।\nकलावती कान्यकुब्जे बभूवायोनिसंभवा ।। १०९ ।।\nजातिस्मरा महासाध्वी सुन्दरी कमलाकला ।।\nकान्यकुब्जे नृपश्रेष्ठो भनन्दन उरुक्रमः ।।4.17.११०।।\nस तां संप्राप्य यागान्ते यज्ञकुण्डसमुत्थिताम् ।।\nनग्नां हसन्तीं रूपाढ्यां स्तनान्धामिव बालिकाम् ।। १११ ।।\nतेजसा प्रज्वलन्तीं च प्रतप्तकनकप्रभाम् ।।\nकृत्वा वक्षसि राजेन्द्रः स्वकान्तायै ददौ मुदा ।। ११२ ।।\nमालावती स्तनं दत्त्वा तां पुपोष प्रहर्षिता ।।\nतदन्नप्राशनदिने सतां मध्ये शुभे क्षणे ।। ११३ ।।\nनामरक्षणकाले च वाग्बभूवाशरीरिणी ।।\nकलावतीति कन्याया नाम रक्ष नृपेति च ।। ११४ ।।\nइत्येवं वचनं श्रुत्वा तच्चकार महीपतिः ।।\nविप्रेभ्यो भिक्षुकेभ्यश्च बन्दिभ्यश्च धनं ददौ ।। ११५ ।।\nसर्वेभ्यो भोजयामास चकार सुमहोत्सवम् ।।\nकालेन सा रूपवती यौवनस्था बभूव ह ।। ११६।।\nअतीव सुन्दर श्यामा मुनिमानसमोहिनी ।।\nचारुचम्पकवर्णाभा शरच्चन्द्रनिभानना ।। ११७ ।।\nईषद्धास्यप्रसन्नास्या प्रफुल्लपद्मलोचना ।।\nनितम्ब श्रोणिभारार्ता स्तनभारनता सती ।। ११८ ।।\nगच्छन्ती राजमार्गेण गजेन्द्रमन्दगामिनी ।।\nददर्श नन्दः पथि तां गच्छन्तीं च मुदा न्वितः ।।११९।।\nजितेन्द्रियश्च ज्ञानी च मूर्च्छामाप तथाऽपि च।।\nत्रस्तो लोकान्पथि गतांस्तूर्णं पप्रच्छ सादरम्।।4.17.१२०।।\nगच्छन्ती कस्य कन्येयमिति होवाच तं जनः ।।\nभनन्दनस्य नृपतेः कन्या नाम्ना कलावती ।। १२१ ।।\nकमलाकलया धन्या संभूता नृपमन्दिरे ।।\nकौतुकेन च गच्छन्ती क्रीडार्थं सखिमन्दिरम् ।। १२२ ।।\nव्रज व्रज व्रजश्रेष्ठेत्युक्त्वा लोको जगाम ह ।।\nप्रहृष्टमानसो नन्दो जगाम राजमन्दिरम् ।। १२३ ।।\nअवरुह्य रथात्तूर्णं विवेश नृपतेः सभाम् ।।\nउत्थाय राजा संभाष्य स्वर्णसिंहासनं ददौ ।। १२४ ।।\nइष्टालापं बहुतरं चकार च परस्परम् ।।\nविनयावनतो नन्दः सम्बन्धोक्तिं चकार ह ।। १२५ ।।\nनन्द उवाच ।।\nशृणु राजेन्द्र वक्ष्यामि विशेषवचनं शुभम् ।।\nसंबन्धं कुरु कन्याया विशिष्टेन च साम्प्रतम् ।। १२६ ।।\nसुरभानुसुतः श्रीमान्वृषभानुर्व्रजाधिपः ।।\nनारायणांशो गुणवान्सुन्दरश्च सुपण्डितः ।। १२७ ।।\nस्थिरयौवनयुक्तश्च योगी जातिस्मरो युवा ।।\nकन्या तेऽयोनिसंभूता यज्ञकुण्डसमुद्भवा ।। १२८ ।।\nत्रैलोक्यमोहिनी शान्ता कमलांशा कलावती ।।\nस च योग्यस्त्वद्दुहितुस्तद्योग्या ते च कन्यका ।। १२९ ।।\nविदग्धाया विदग्धेन संबन्धो गुणवान्नृप ।।\nइत्येवमुक्त्वा नन्दस्तु विरराम च संसदि ।।\nउवाच तं नृपश्रेष्ठो विनयावनतो मुने ।। ।। 4.17.१३० ।।\nभनन्दन उवाच ।।\nसंबन्धो हि विधिवशो न मे साध्यो व्रजाधिप ।। १३१ ।।\nप्रजापतिर्योगकर्ता जन्मदाताऽहमेव च ।।\nका कस्य पत्नी कन्या वा वरः को वा ससाधनः ।। १३२ ।।\nकर्मानुरूपफलदः सर्वेषां कारणं विधिः ।।\nभवितव्यं कृतं कर्म तदमोघं श्रुतौ श्रुतम् ।। १३३ ।।\nअन्यथा निष्फलं सर्वमनीशस्योद्यमो यथा ।।\nवृषभानुप्रिया धात्रा लिखिता चेत्सुता मम ।। ।। १३४ ।।\nपुरा भूतैव को वाऽहं केनान्येन निवार्यते ।।\nइत्येवमुक्त्वा राजेन्द्रो विनयानतकंधरः ।। १३५ ।।\nमिष्टान्नं भोजयामास सादरेण च नारद ।।\nनृपानुज्ञामुपादाय व्रजराजो व्रजं गतः ।। १३६ ।।\nगत्वा स कथयामास सुरभानस्य संसदि ।।\nसुरभानश्च यत्नेन नन्दनेन च सादरम् ।। १३७ ।।\nसंबन्धं योजयामास गर्गद्वारा च सत्वरम् ।।\nविवाहकाले राजेन्द्रो विपुलं यौतकं ददौ ।। ।। १३८ ।।\nगजरत्नमश्वरत्नं रत्नानि मणिभूषणम् ।।\nवृषभानुर्मुदा युक्तः प्राप्य तां च कलावतीम् ।। १३९ ।।\nरेमे सुनिर्जने रम्ये बुबुधे न दिवानिशम् ।।\nचक्षुर्निमेषविरहाद्व्याकुलां स्वामिना विना ।। 4.17.१४० ।।\nव्याकुलो वृषभानुश्च क्षणेन च तया विना ।।\nजातिस्मरा च सा कन्या मायामानुषरूपिणी ।। १४१ ।।\nजातिस्मरो हरेरंशो वृषभानो मुदाऽन्वितः ।।\nववृधे च तयोः प्रेम नित्यंनित्यं नवंनवम् ।। १४२ ।।\nसदा सकामा सा प्रौढा स च कामसमो युवा ।।\nतयोः कन्या च कालेन राधिका सा बभूव ह ।।\nदैवात्सुदाम शापेन श्रीकृष्णस्याज्ञया पुरा ।। १४३ ।।\nअयोनिसंभवा सा च कृष्णप्राणाधिका सती ।।\nयस्या दर्शनमात्रेण तौ विमुक्तौ बभूवतुः।। ।। १४४ ।।\nइतिहासश्च कथितः प्रकृतं शृणु साम्प्रतम् ।।\nपापेन्धनानां दाहे च ज्वलदग्निशिखोपमः ।।।४४।।।\nवृषभानाश्रमं गत्वा शिल्पिनां प्रवरो मुदा ।।\nस्थानान्तरं विश्वकर्मा जगाम स्वगणैः सह ।। १४६ ।।\nक्रोशमात्रं स्थलं चारु मनसाऽऽलोच्य तत्त्ववित् ।।\nआश्रमं कर्तुमारेभे नन्दस्य सुमहात्मनः ।। १४७ ।।\nकृत्वाऽनुमानं बुद्ध्या च सर्वतोऽपि विलक्षणम् ।।\nपरिखाभिर्गभीराभिश्चतुर्भिः संयुतं वरम् ।। १४८ ।।\nदुर्लङ्घ्याभिर्वैरिभिश्च खनिताभिश्च प्रस्तरैः ।।\nपुष्योद्यानैः पुष्पिताभिः पारावारेषु पुष्पितैः ।। १४९।।\nचारु चम्पकवृक्षैश्च पुष्पितैः सुमनोहरैः ।।\nपरितो वासिताभिश्च सुगन्धिवायुना मुने ।। 4.17.१५० ।।\nआम्रैर्गुडालैः पनसैः खर्जूरैर्नारिकेलकैः ।।\nदाडिमैः श्रीफलैर्भृङ्गैर्जम्बीरैर्नागरङ्गकैः ।।१५१।।\nतुङ्गैराम्रातकैर्जम्बुसमूहैश्च फलान्वितैः ।।\nकदलीनां केतकीनां कदम्बानां कदम्बकैः ।। ।। १५२ ।।\nसर्वतः शोभिताभिश्च फलैस्तैः पुष्पितैरहो ।।\nक्रीडार्हाभिर्निगूढाभिर्वाञ्छिताभिश्च सर्वदा ।। १५३ ।।\nपरिखानां रहः स्थाने चकार मार्गमुत्तमम् ।।\nदुर्गमं परवर्गाणां स्वानां च सुगमं सदा ।। १५४ ।।\nसंकेतेन मणिस्तम्भैश्छादितैः स्वल्पपाथसा ।।\nस्तम्भसीमाकृतमहो न संकीर्णं न विस्तृतम् ।। १५९ ।।\nपरिखोपरिभागे च प्राकारं सुमनोहरम् ।।\nधनुःशतप्रमाणं च चकारातिसमुच्छ्रितम् ।। १५६ ।।\nप्रस्तरस्य प्रमाणं च पञ्चविंशतिहस्तकम् ।।\nसिन्दूराकारमणिभिर्निर्मितं चातिसुन्दरम् ।। १५७ ।।\nबाह्ये द्वाभ्यां च संयुक्तमन्तरे सप्तभिस्तथा ।।\nद्वार्भिश्च सन्निरुद्धाभिर्मणिसारकपाटकैः ।।१५८।।\nहरिन्मणीनां कलशैश्चित्रयुक्तैर्विराजितम् ।।\nमणिसारविकारैश्च कपाटैश्च सुशोभितम् ।। १५९ ।।\nस्वर्णसारविनिर्माणकलशोज्ज्वलशेखरम् ।।\nनन्दालयं विनिर्माय बभ्राम नगरं पुनः ।। 4.17.१६० ।।\nराजमार्गाश्च विविधान्स च चारूंश्चकार ह ।।\nरक्तभानुविकारैश्च वेदीभिश्च सुपत्तनैः ।। १६१ ।।\nपारावारे च परितो निबन्धांश्च मनोहरान् ।।\nवाणिज्यार्हैश्च वणिजां परितो मणिमण्डपैः ।। १६२ ।।\nसर्वतो दक्षिणे वामे ज्वलद्भिश्च विराजितान् ।।\nततो वृन्दावनं गत्वा निर्ममे रासमण्डलम्।।१६३।।\nसुन्दरं मण्डलाकारं मणिप्राकारसंयुतम् ।।\nपरितो योजनायामं मणिवेदिभिरन्वितम् ।। १६४ ।।\nमणिसारविकारैश्च मण्डपैर्नवकोटिभिः ।।\nशृङ्गारार्हैश्च चित्राढ्यै रतितल्पसमन्वितैः ।। १६५ ।।\nनानाजातिप्रसूनानां वायुना सुरभीकृतैः ।।\nरत्नप्रदीपसंयुक्तैः सुवर्णकलशोज्ज्वलैः ।। १६६ ।।\nपुष्पोद्यानैः पुष्पितैश्च सरोभिश्च सुशोभितम् ।।\nरासस्थलं विनिर्माय जगामान्यत्स्थलं पुरः ।। १६७ ।।\nदृष्ट्वा वृन्दावनं रम्यं परितुष्टो बभूव ह ।।\nवृन्दावनाभ्यन्तरे च स्थानेस्थाने सुनिर्जने ।। १६८ ।।\nकृत्वा परिमितं बुद्ध्या मनसालोच्य यत्नतः ।।\nविलक्षणानि रम्याणि तत्र त्रिंशद्वनानि च ।। १६९ ।।\nराधामाधवयोरेव क्रीडार्थं च विनिर्ममे ।।\nततो मधुवनाभ्याशे निर्जनेऽतिमनोहरे ।। 4.17.१७०।।\nवटमूलसमीपे च सरसः पश्चिमे तटे ।।\nचम्पकोद्यानपूर्वायां केतकीवनमध्यतः ।।१७१।।\nपुनस्तयोश्च क्रीडार्थं चकार रत्नमण्डपम् ।।\nचतुर्भिर्वेदिकाभिश्च परीतमतिसुन्दरम् ।।१७२।।\nसद्रत्नसाररचितै राजितं तूलिकाशतैः ।।\nअमूल्यरत्नरचितैर्नानाचित्रेण चित्रितैः।।१७३।।\nकपाटैर्नवभिर्युक्तं नवद्वारैर्मनोहरैः ।।\nरत्नेंद्रचित्त्रकलशैः कृत्रिमैश्च त्रिकोटिभिः ।। १७४ ।।\nपरितः परितो भित्त्यामूर्ध्वं च परिशोभितम् ।।\nमहामणीन्द्रविकृतैरारोहैर्नवभिर्वृतम् ।।१७५।।\nसद्रत्नसाररचितकलशोज्ज्वलशेखरम्।।\nपताकातोरणैर्युक्तं शोभितं श्वेतचामरैः ।।१७६।।\nसर्वतः पुरतो दीप्तममूल्यरत्न दर्पणैः ।।\nधनुःप्रमाणशतकमूर्ध्वमग्निशिखोपमम् ।।१७७।।\nशतहस्तप्रमाणं च प्रस्तारं वर्तुलाकृतिम् ।।\nशोभितं रत्नकल्पैश्च तदभ्यन्तरमुत्तमम् ।।१७८।।\nवह्निशुद्धांशुकैर्वस्त्रैर्मालाजालविचित्रितैः।।\nपारिजातप्रसूनानां माल्योपधानसंयुतैः।।१७९।।\nचन्दनागुरुकस्तूरीकुङ्कुमैः सुरभीकृतम् ।।\nनवशृङ्गारयोग्यैश्च कामवर्द्धनकारिभिः ।। 4.17.१८० ।।\nमालतीचम्पकानां च पुष्पराजिभिरन्वितम् ।।\nसकर्पूरैश्च ताम्बूलैः सद्रत्नपात्रसंस्थितैः ।। १८१ ।।\nवज्रसारेण खचितैर्मुक्ताजालविलम्बिभिः ।।\nरत्नसारघटाकीर्णं रत्नपीठैः सुसंयुतम् ।। १८२ ।।\nरत्नसिंहासनैर्युक्तं रत्नचित्रेण चित्रितैः ।।\nक्षरितैश्चन्द्रकान्तैश्च सुसिक्तं जलबिन्दुभिः।।१८३।।\nशीतवासिततोयेन संयुक्तं भोगवस्तुभिः ।।\nकृत्वा रतिगृहं रम्यं नगरं च पुनर्ययौ ।। १८४ ।।\nयानि येषां मन्दिराणि तन्नामानि लिलेख सः ।।\nमुदा युक्तो विश्वकर्मा शिष्यैर्यक्षगणैः सह ।। १८५ ।।\nनिद्रेशं निद्रितं नत्वा प्रययौ स्वालयं मुने ।।\nसर्वत्रैवं सुकृतिनां समस्तं भगवत्कृपा ।। १८६ ।।\nनेहाश्चर्यं च नगरं बभूवेशेच्छया भुवि ।।\nइत्येवं कथितं सर्वं हरेश्चरितमङ्गलम् ।।\nसुखदं पातकहरं किं भूयः श्रोतुमिच्छसि ।। १८७ ।।\n।। नारद उवाच ।।\nकथं वृन्दावनं नाम काननस्यास्य भारते ।।\nव्युत्पत्तिरस्य संज्ञा वा तत्त्वं वद सुतत्त्ववित् ।। १८८ ।।\nसूत उवाच ।।\nनारदस्य वचः श्रुत्वा ऋषिर्नारायणो मुदा ।।\nप्रहस्योवाच निखिलं तत्त्वमेव पुरातनम् ।। १८९ ।।\n।। नारायण उवाच ।। ।।\nपुरा केदारनृपतिः सप्तद्वीपपतिः स्वयम् ।। 4.17.१९० ।।\nआसीत्सत्ययुगे ब्रह्मन्सत्यधर्मरतः सदा ।।\nस रेमे सह नारीभिः पुत्रपौत्रगणैः सह ।। १९१ ।।\nपुत्रानिव प्रजाः सर्वाः पालयामास धार्मिकः ।।\nकृत्वा क्रतुशतं राजा लेभे नेन्द्रत्वमीप्सितम् ।। १९२ ।।\nकृत्वा नानाविधं पुण्यं फलकाङ्क्षी न च स्वयम् ।।\nनित्यं नैमित्तिकं सर्वं श्रीकृष्णप्रीतिपूर्वकम् ।। १९३ ।।\nकेदारतुल्यो राजेन्द्रो न भूतो भविता पुनः ।।\nपुत्रेषु राज्यं संन्यस्य प्रियां त्रैलोक्यमोहिनीम् ।। १९४ ।।\nजैगीषव्योपदेशेन जगाम तपसे वनम् ।।\nहरेरैकान्तिको भक्तो ध्यायते संततं हरिम् ।।१९५।।\nशश्वत्सुदर्शनं चक्रमस्ति यत्सन्निधौ मुने ।।\nचिरं तप्त्वा मुनिश्रेष्ठो गोलोकं च जगाम सः ।।१९६ ।।\nकेदारं नाम तीर्थं च तन्नाम्ना च बभूव ह ।।\nतत्राद्यापि मृतः प्राणी सद्यो मुक्तो भवेद्ध्रुवम् ।। १९७ ।।\nकमलांशा तस्य कन्या नाम्ना वृन्दा तपस्विनी ।।\nन वव्रे सा वरं कंचिद्योगशास्त्रविशारदा ।। १९८ ।।\nदत्तो दुर्वाससा तस्यै हरेर्मन्त्रः सुदुर्लभः ।।\nसा विरक्ता गृहं त्यक्त्वा जगाम तपसे वनम् ।। १९९ ।।\nषष्टिवर्षसहस्राणि तपस्तेपे सुनिर्जने ।।\nआविर्बभूव श्रीकृष्णस्तत्पुरो भक्तवत्सलः ।। 4.17.२०० ।।\nप्रसन्नवदनः श्रीमान्वरं वृण्वित्युवाच सः ।।\nदृष्ट्वा सा राधिका कान्तं शान्ते सुन्दरविग्रहम् ।। २०१ ।।\nमूर्च्छां संप्राप सा सद्यः कामबाणप्रपीडिता ।।\nसा च शीघ्रं वरं वव्रे पतिस्त्वं मे भवेति च ।। २०२ ।।\nओमित्युक्त्वा च रहसि चिरं रेमे तया सह ।।\nसा जगाम च गोलोकं कृष्णेन सह कौतुकात् ।। २०३ ।।\nराधा समा सा सौभाग्याद्गोपीश्रेष्ठा बभूव ह ।।\nवृन्दा यत्र तपस्तेपे तत्तु वृन्दावनं स्मृतम् ।। २०४ ।।\nवृन्दयाऽत्र कृता क्रीडा तेन वा मुनिपुंगव ।।\nअथाऽन्यं चेतिहासं च शृणुष्व वत्स पुण्यदम् ।। २०५ ।।\nयेन वृन्दावनं नाम निबोध कथयामि ते ।।\nकुशध्वजस्य कन्ये द्वे धर्मशास्त्रविशारदे ।। २०६ ।।\nतुलसीवेदवत्यौ च विरक्ते भवकर्मणि ।।\nतपस्तप्त्वा वेदवती प्राप नारायणं परम् ।। २०७ ।।\nसीता जनककन्या सा सर्वत्र परिकीर्तिता ।।\nतुलसी च तपस्तप्त्वा वाञ्छां कृत्वा हरिं प्रति ।। २०६ ।।\nदैवाद्दुर्वाससः शापात्प्राप्य शङ्खासुरं प्रति ।।\nपश्चात्संप्राप्य कमलाकान्तं कान्तं मनोहरम् ।। २०९ ।।\nसा चैव हरिशापेन वृक्षरूपा सुरेश्वरी ।।\nतस्याः शापेन च हरिः शालग्रामो बभूव ह ।। 4.17.२१० ।।\nतथा तस्थौ च सततं शिलावक्षसि सुंदरी ।।\nविस्तीर्णं कथितं सर्वं तुलसीचरितं च ते ।।\nतथाऽपि च प्रसंगेन किंचिदुक्तं मुने पुनः ।। २११ ।।\nतस्याश्च तपसः स्थानं तदिदं च तपोधन ।।\nतेन वृन्दावनं नाम प्रवदन्ति मनीषिणः ।। २१२ ।।\nअथ वा ते प्रवक्ष्यामि परं हेत्वन्तरं शृणु ।।\nयेन वृन्दावनं नाम पुण्यक्षेत्रस्य भारते ।। २१३ ।।\nराधाषोडशनाम्नां च वृन्दानाम श्रुतौ श्रुतम् ।।\nतस्याः क्रीडावनं रम्यं तेन वृन्दावनं स्मृतम् ।। २१४ ।।\nगोलोके प्रीतये तस्याः कृष्णेन निर्मितं पुरा ।।\nक्रीडार्थं भुवि तन्नाम्ना वनं वृन्दावनं स्मृतम् ।। २१५ ।।\nनारद उवाच ।।\nकानि षोडश नामानि राधिकाया जगद्गुरो ।।\nतानि मे वद शिष्याय श्रोतुं कौतूहलं मम ।। २१६ ।।\nश्रुतं नाम्नां सहस्रं च सामवेदे निरूपितम् ।।\nतथाऽपि श्रोतुमिच्छामि त्वत्तो नामानि षोडश ।। २१७ ।।\nअभ्यंतराणि तेषां वा तदन्यान्येव मे विभो ।।\nअहो पुण्यस्वरूपाणि भक्तानां वाञ्छितानि च ।। २१८ ।।\nनामानि तेषां व्युत्पत्तिं सर्वेषां दुर्लभानि च ।।\nपावनानि जगन्मातुर्जगतामपि कारणम् ।। २१९ ।।\nश्रीनारायण उवाच ।।\nराधा रासेश्वरी रासवासिनी रसिकेश्वरी ।।\nकृष्णप्राणाधिका कृष्णप्रिया कृष्णस्वरूपिणी ।। 4.17.२२० ।।\nकृष्णवामांगसंभूता परमानन्दरूपिणी ।।\nकृष्णा वृन्दावनी वृन्दा वृन्दावनविनोदिनी ।। २२१ ।।\nचन्द्रावती चन्द्रकान्ता शतचन्द्रनिभानना ।।\nनामान्येतानि साराणि तेषामभ्यन्तराणि च ।। २२२ ।।\nराधेत्येवं च संसिद्धा राकारो दानवाचकः ।।\nस्वयं निर्वाणदात्री या सा राधा परिकीर्तिता ।। २२३ ।।\nरासेश्वरस्य पत्नीयं तेन रासेश्वरी स्मृता ।।\nरासे च वासो यस्याश्च तेन सा रासवासिनी ।। २२४ ।।\nसर्वासां रसिकानां च देवीनामीश्वरी परा ।।\nप्रवदन्ति पुरा सन्तस्तेन तां रसिकेश्वरीम् ।। २२५ ।।\nप्राणाधिका प्रेयसी सा कृष्णस्य परमात्मनः ।।\nकृष्णप्राणाधिका सा च कृष्णेन परिकीर्तिता ।।२२६।।\nकृष्णस्यातिप्रिया कान्ता कृष्णो वाऽस्याः प्रियः सदा ।।\nसर्वैर्देवगणैरुक्ता तेन कृष्णप्रिया स्मृता ।। २२७ ।।\nकृष्णरूपं सन्निधातुं या शक्ता चावलीलया ।।\nसर्वांशैः कृष्णसदृशी तेन कृष्णस्वरूपिणी ।। २२८ ।।\nवामाङ्गार्धेन कृष्णस्य या संभूता परा सती ।।\nकृष्णवामाङ्गसंभूता तेन कृष्णेन कीर्तिता ।। २२९ ।।\nपरमानन्दराशिश्च स्वयं मूर्तिमती सती ।।\nश्रुतिभिः कीर्तिता तेन परमानन्दरूपिणी ।। 4.17.२३० ।।\nकृषिर्मोक्षार्थवचनो न एवोत्कृष्टवाचकः ।।\nआकारो दातृवचनस्तेन कृष्णा प्रकीर्तिता ।।२३१।।\nअस्ति वृन्दावनं यस्यास्तेन वृन्दावनी स्मृता ।।\nवृन्दावनस्याधिदेवी तेन वाऽथ प्रकीर्तिता ।।२३२।।\nसंघः सखीनां वृन्दः स्यादकारोऽप्यस्तिवाचकः ।।\nसखिवृन्दोऽस्ति यस्याश्च सा वृन्दा परिकीर्तिता ।।२३३।।\nवृन्दावने विनोदश्च सोऽस्या ह्यस्ति च तत्र वै ।।\nवेदा वदन्ति तां तेन वृन्दावनविनोदिनीम्।।२३४।।\nनखचन्द्रावलीवक्रचन्द्रोऽस्ति यत्र संततम्।।\nतेन चन्द्रावली सा च कृष्णेन परिकीर्तिता ।।२३५।।\nचन्द्रतुल्या कान्तिरस्ति सदा यस्या दिवानिशम् ।।\nसा चन्द्रकान्ता हर्षेण हरिणा परिकीर्तिता ।। २३६ ।।\nशरच्चन्द्रप्रभा यस्याश्चाननेऽस्ति दिवानिशम् ।।\nमुनिना कीर्तिता तेन शरच्चन्द्रप्रभानना ।। २३७ ।।\nइदं षोडशनामोक्तमर्थव्याख्यानसंयुतम् ।।\nनारायणेन यद्दत्तं ब्रह्मणे नाभिपङ्कजे ।।२३८।।\nब्रह्मणा च पुरा दत्तं धर्माय जनकाय मे ।।\nधर्मेण कृपया दत्तं मह्यमादित्यपर्वणि ।। २३९ ।।\nपुष्करे च महातीर्थे पुण्याहे देवसंसदि ।।\nराधाप्रभावप्रस्तावे सुप्रसन्नेन चेतसा ।। 4.17.२४० ।।\nइदं स्तोत्रं महापुण्यं तुभ्यं दत्तं मया मुने ।।\nनिन्दकायावैष्णवाय न दातव्यं महामुने ।। २४१ ।।\nयावज्जीवमिदं स्तोत्रं त्रिसंध्यं यः पठेन्नरः ।।\nराधामाधवयोः पादपद्मे भक्तिर्भवेदिह ।। २४२ ।।\nअन्ते लभेत्तयोर्दास्यं शश्वत्सहचरो भवेत् ।।\nअणिमादिकसिद्धिं च संप्राप्य नित्यविग्रहम् ।। २४३ ।।\nव्रतदानोपवासैश्च सर्वैर्नियमपूर्वकैः ।।\nचतुर्णां चैव वेदानां पाठैः सर्वार्थसंयुतैः ।। २४४ ।।\nसर्वेषां यज्ञतीर्थानां करणैर्विधिबोधितैः ।।\nप्रदक्षिणेन भूमेश्च कृत्स्नाया एव सप्तधा ।। २४५ ।।\nशरणागतरक्षायामज्ञानां ज्ञानदानतः ।।\nदेवानां वैष्णवानां च दर्शनेनापि यत्फलम् ।। २४६ ।।\nतदेव स्तोत्रपाठस्य कलां नार्हति षोडशीम् ।।\nस्तोत्रस्यास्य प्रभावेण जीवन्मुक्तो भवेन्नरः ।। २४७ ।।\nनारद उवाच ।।\nसंप्राप्तं परमाश्चर्यं स्तोत्रं सर्वसुदुर्लभम् ।।\nकवचं चापि देव्याश्च संसारविजयं प्रभो ।। ।। २४८ ।।\nकृतं स्तोत्रं सुयत्नेन प्राप्तं तदपि दुर्लभम् ।।\nश्रुत्वा कृष्णकथां चित्रां त्वत्पादाब्जप्रसादतः ।। २४९ ।।\nअधुना श्रोतुमिच्छामि यद्रहस्यं च तद्वद ।।\nप्रातश्च नगरं दृष्ट्वा किमूचुर्बल्लवा मुने ।। 4.17.२५० ।।\nश्रीनारायण उवाच ।।\nगतायां तत्र यामिन्यां गते च विश्वकर्मणि ।।\nअरुणोदयवेलायां जनाः सर्वे जजागरुः ।। २५१ ।।\nउत्थाय दृष्ट्वा नगरं सर्वेभ्योऽपि विलक्षणम् ।।\nकिमाश्चर्यं किमाश्चर्यमित्यूचुर्व्रजवासिनः ।। २५२ ।।\nकाश्चिद्गोपान्केचिदूचुः कुत एतदभूदिदम् ।।\nन जाने केन रूपेण को भूमौ प्रभवेदिति ।। २५३ ।।\nबुबुधे मनसा नन्दो गर्गवाक्यमनुस्मरन् ।।\nश्रीहरेरिच्छया सर्वं जगदेतच्चराचरम् ।। २५४ ।।\nब्रह्मादितृणपर्यन्तं यस्य भ्रूभङ्गलीलया ।।\nआविर्भूतं तिरोभूतं तस्यासाध्यं च किं कुतः ।। २५५ ।।\nविवरेष्वेव यल्लोम्नां ब्रह्माण्डान्यखिलानि च ।।\nईशस्य तन्महाविष्णोः किमसाध्यं हरेरहो ।। २५६ ।।\nब्रह्मानन्तेशधर्माश्च ध्यायन्ते यत्पदाम्बुजम् ।।\nकिमसाध्यं तदीशस्य मायामानुषरूपिणः ।। २५७ ।।\nभ्रामंभ्रामं तन्नगरं दर्शंदर्शं गृहंगृहम् ।।\nपाठंपाठं च नामानि सर्वेभ्यो निलयं ददौ ।। २५८ ।।\nकृत्वा शुभक्षणं नन्दो वृषभानश्च कौतुकी ।।\nचकार सगणैः सार्द्धं मुदाऽऽश्रमनिवेशनम् ।। २५९ ।।\nसर्वे वृन्दावनस्थाश्च प्रसन्नवदनेक्षणाः ।।\nमुदा प्रवेशनं चक्रुः स्वस्वमाश्रममुत्तमम् ।। 4.17.२६० ।।\nसर्वे मुमुदिरे गोपाः स्वेस्वे स्थाने मनोहरे ।।\nबालका बालिकाश्चैव चिक्रीडुश्च प्रहर्षिताः ।। २६१ ।।\nश्रीकृष्णो बलदेवश्च शिशुभिः सह कौतुकात् ।।\nक्रीडां चकार तत्रैव स्थानेस्थाने मनोहरे ।। २६२ ।।\nइत्येवं कथितं सर्वं निर्माणं नगरस्य च ।।\nअबलानां वने रासमण्डलस्य च नारद ।। २६३ ।।\nइति श्रीब्रह्मवैवर्ते महापुराणे नारायणनारदसंवादे श्रीवृन्दावननगरवर्णनं नाम सप्तदशोऽध्यायः ।। १७ ।।"
  }
]
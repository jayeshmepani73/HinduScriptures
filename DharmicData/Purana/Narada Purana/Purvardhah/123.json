[
  {
    "text": "सनातन उवाच ।।\nश्रृणु नारद वक्ष्यामि चतुर्दश्या व्रतानि ते ।।\nयानि कृत्वा नरो लोके सर्वान्कामानवाप्नुयात् ।। १२३-१ ।।"
  },
  {
    "text": "चैत्रशुक्ल चतुर्दश्यां कुंकुमागरुचन्दनैः ।।\nगन्धाद्यैर्वस्त्रमणिभिः कार्यार्या महती शिवे ।। १२३-२ ।।"
  },
  {
    "text": "वितानध्वजछत्राणि दत्वा पूज्याश्च मातरः ।।\nएवं कृत्वार्चनं विप्र सोपवासोऽथवैकभुक् ।। १२३-३ ।।"
  },
  {
    "text": "अश्वमेधाधिकं पुण्यं लभते मानवो भुवि ।।\nअत्रैव दमनार्चां च कारयेद्गंधपुष्पकैः ।। १२३-४ ।।"
  },
  {
    "text": "समर्पयेत्सुपूर्णायां शिवाय शिवरूपिणे ।।\nराधकृष्णचतुर्द्दश्यां सोपवासो निशागमे ।। १२३-५ ।।"
  },
  {
    "text": "लिंगमभ्यर्चयेच्चैवं स्नात्वा धौतांबरः सुधीः ।।\nगंधाद्यैरुपचारैश्च बिल्वपत्रैश्च सर्वतः ।। १२३-६ ।।"
  },
  {
    "text": "दत्वा मंत्रं द्विजाग्र्याय भुंजीत च परेऽहनि ।।\nएवमेव तु कृष्णासु सर्वासु द्विजसत्तम ।। १२३-७ ।।"
  },
  {
    "text": "शिवव्रतं प्रकर्तव्यं धनसंतानमिच्छता ।।\nराधशुक्लचतुर्दश्यां श्रीनृसिंहव्रतं चरेत् ।। १२३-८ ।।"
  },
  {
    "text": "उपवासविधानेन शक्तोऽशक्तस्तथैकभुक् ।।\nनिशागमे तु संपूज्य नृसिंहं दैत्यसूदनम् ।। १२३-९ ।।"
  },
  {
    "text": "उपचारैः षोडशभिः स्नानैः पंचामृतादिभिः ।।\nततः क्षमापयेद्देवं मन्त्रेणानेन नारद ।। १२३-१० ।।"
  },
  {
    "text": "तत्पहाटककेशांत ज्वलत्पावकलोचन ।।\nवज्राधिकनखस्पर्शदिव्यसिंह नमोऽस्तु ते ।। १२३-११ ।।"
  },
  {
    "text": "इति संप्रार्थ्य देवेशं व्रती स्यात्स्थंडिलेशयः ।।\nजितेंद्रियो जितक्रोधः सर्वभोगविवर्ज्जितः ।। १२३-१२ ।।"
  },
  {
    "text": "एवं यः कुरुते विप्र विधिवद्व्रतमुत्तमम् ।।\nवर्षे वर्षे स लभते भुक्तभोगो हरेः पदम् ।। १२३-१३ ।।"
  },
  {
    "text": "ॐकारेश्वरयात्रा च कार्यात्रैव मुनीश्वर ।।\nदुर्लभं वार्चनं तत्र दर्शनं पापनाशनम् ।। १२३-१४ ।।"
  },
  {
    "text": "किमत्र बहुनोक्तेन पूजाध्यानजपेक्षणम् ।।\nयद्भवेत्तत्समुद्दिष्टं ज्ञानमोक्षप्रदं नृणाम् ।। १२३-१५ ।।"
  },
  {
    "text": "अत्र लिंगव्रतं चापि कर्त्तव्यं पापनाशनम् ।।\nपंचामृतैस्तु संस्नाप्य लिंगमालिप्य कुंकुमैः ।। १२३-१६ ।।"
  },
  {
    "text": "नैवेद्यैश्च फलैर्धूपैर्दीपैर्वस्त्रविभूषणैः ।।\nएवं यः पूजयेत्पैष्टं लिंगं सर्वार्थसिद्धिदम् ।। १२३-१७ ।।"
  },
  {
    "text": "भुक्तिं मुक्तिं स लभते महादेवप्रसादतः ।।\nज्येष्ठशुक्लचतुर्दश्यां दिवा पंचतपा निशः ।। १२३-१८ ।।"
  },
  {
    "text": "मुखे ददेद्धेमधेनुं रुद्रव्रतमिदं स्मृतम् ।।\nशुचिशुक्लचतुर्दश्यां शिवं संपूज्य मानवः ।। १२३-१९ ।।"
  },
  {
    "text": "देशकालोद्भवैः पुष्पैः सर्वसंपदमाप्नुयात् ।।\nनभः शुक्लचतुर्दश्यां पवित्रारोपणं मतम् ।। १२३-२० ।।"
  },
  {
    "text": "तत्स्वशाखोक्तविधिना कर्तव्यं द्विजसत्तम ।।\nशताभिमंत्रितं कृत्वा ततो देव्यै निवेदयेत् ।। १२३-२१ ।।"
  },
  {
    "text": "पवित्रारोपणं कृत्वा नरो नार्यथवा यदि ।।\nमहादेव्याः प्रसादेन भुक्तिं मुक्तिमवाप्नुयात् ।। १२३-२२ ।।"
  },
  {
    "text": "भाद्रशुक्लचतुर्दश्यामनन्तव्रतमुत्तमम् ।।\nकर्त्तव्यमेकभुक्तं हि गोधूमप्रस्थपिष्टकम् ।। १२३-२३ ।।"
  },
  {
    "text": "विपाच्य शर्कराज्याक्तमनंताय निवेदयेत् ।।\nगन्धाद्यैः प्राक् समभ्यर्च्यः कार्पासं पट्टजं तु वा ।। १२३-२४ ।।"
  },
  {
    "text": "चतुर्दशग्रंथियुतं सूत्रं कृत्वा सुशोभनम् ।।\nततः पुराणमुत्तार्य सूत्रं क्षिप्त्वा जलाशयें ।। १२३-२५ ।।"
  },
  {
    "text": "निबघ्नीयान्नवं नारी वामे दक्षे पुमान्भुजे ।।\nविपाच्य पिष्टपक्वं तत्प्रदद्याद्दक्षिणान्वितम् ।। १२३-२६ ।।"
  },
  {
    "text": "स्वयं च तन्मितं चाद्यादेवं कुर्याद्व्रतोत्तमम् ।।\nद्विसप्तवर्षपर्यंतं तत उद्यापयेत्सुधीः ।। १२३-२७ ।।"
  },
  {
    "text": "मंडलं सर्वतोभद्रं धान्यवर्णैः प्रकल्प्य च ।।\nसुशोभने न्यसेत्तत्र कलशं ताम्रजं मुने ।। १२३-२८ ।।"
  },
  {
    "text": "तस्योपरि न्यसेद्धैमीमनंतप्रतिमां शुभाम् ।।\nपीतपट्टांशुकाच्छन्नां तत्र तां विधिना यजेत् ।। १२३-२९ ।।"
  },
  {
    "text": "गणेशं मातृकाः खेटाँल्लोकपांश्च यजेत्पृथक् ।।\nततो होमं हविष्येण कृत्वा पूर्णाहुतिं चरेत् ।। १२३-३० ।।"
  },
  {
    "text": "शय्यां सोपस्करां धेनुं प्रतिमां च द्विजोत्तम ।।\nप्रदद्याद्गुरवे भक्त्या द्विजानन्यांश्चतुर्दश ।। १२३-३१ ।।"
  },
  {
    "text": "संभोज्य मिष्टपक्वान्नैर्दक्षिणाभिः प्रतोषयेत् ।।\nएवं यः कुरुतेऽनंतव्रतं प्रत्यक्षमादरात् ।।। १२३-३२ ।।"
  },
  {
    "text": "सोऽप्यनंतप्रसादेन जायते भुक्तिमुक्तिभाक् ।।\nकदलीव्रतमप्यत्र तद्विधानं च मे श्रृणु ।। १२३-३३ ।।"
  },
  {
    "text": "नरो वा यदि वा नारी रंभामुपवनस्थिताम् ।।\nस्नात्वा संपूजयेद्गंधपुष्पधान्यांकुरादिभिः ।। १२३-३४ ।।"
  },
  {
    "text": "दधिदूर्वाक्षतैर्द्द्वीपैर्वस्त्रपक्कान्नसंयैः ।।\nएवं संपूज्य मंत्रेण ततः संप्रार्थयेद्र्वती ।। १२३-३५ ।।"
  },
  {
    "text": "अप्सरो मरकन्याभिर्नागकन्याभिरार्चिते ।।\nशरीरारोग्यलावण्यं देहि देवि नमोऽस्तु ते ।। १२३-३६ ।।"
  },
  {
    "text": "इति संप्रार्थ्यं कन्यास्तु चतस्रो वा सुवासिनीः ।।\nसंभोज्यां शुकसिद्वरकज्जलालक्तचर्चिताः ।। १२३-३७ ।।"
  },
  {
    "text": "नमस्कृत्य निजं गेहं समाप्य नियमं व्रजेत् ।।\nएवं कृते व्रते विप्र लब्ध्वा सौभाग्यमुत्तमम् ।। १२३-३८ ।।"
  },
  {
    "text": "इह लोके विमानेन स्वर्गलोके व्रजेत्परम् ।।\nइषकृष्णचतुर्द्दश्यां विषशस्त्रांबुवह्निभिः ।। १२३-३९ ।।"
  },
  {
    "text": "सर्पश्वापदवज्राद्यैर्हतानां ब्रह्मघातिनाम् ।।\nचतुर्द्दश्यां क्रियाश्राद्धमेकोद्दिष्टविधानतः ।। १२३-४० ।।"
  },
  {
    "text": "कर्तव्यं विप्रवर्गं च भोजयेन्मिष्टपक्वकैः ।।\nतर्पणं च गवां ग्रासं बलिं चैव श्वकाकयोः ।। १२३-४१ ।।"
  },
  {
    "text": "कृत्वाचम्य स्वयं पश्चाद्भुंजीयाद्बंधुभिः सह ।।\nएवं यः कुरुते विप्र श्राद्धं संपन्नदक्षिणम् ।। १२३-४२ ।।"
  },
  {
    "text": "स उद्धृत्य पितॄन्गच्छेद्देवलोकं सनातनम् ।।\nइषशुक्ल चतुर्द्दश्यां धर्मराजं द्विजोत्तम ।। १२३-४३ ।।"
  },
  {
    "text": "गंधाद्यैः सम्यगभ्यर्च्य सौवर्णं भोज्य वाङवम् ।।\nदद्यात्तस्मै धर्मराजस्त्रायते भुवि नारद ।। १२३-४४ ।।"
  },
  {
    "text": "एवं यः कुरुते धर्मप्रतिमादानमुत्तमम् ।।\nस भुक्त्वेह वरान्भोगान्दिवं धर्माज्ञया व्रजेत् ।। १२३-४५ ।।"
  },
  {
    "text": "ऊर्ज्जकृष्णचतुर्द्दश्यां तैलाभ्यंगं विधूदये ।।\nकृत्वा स्नात्वार्चयेद्धर्मं नरकादभयं लभेत् ।। १२३-४६ ।।"
  },
  {
    "text": "प्रदोषे तैलदीपांस्तु दीपयेद्यमतुष्टये ।।\nचतुष्पथे गृहाद्ब्राह्मप्रदेशे वा समाहितः ।। १२३-४७ ।।"
  },
  {
    "text": "वत्सरे हेमलंब्याख्ये मासि श्रीमति कार्तिके ।।\nशुक्लपक्षे चतुर्द्दश्यामरुणाभ्युदयं प्रति ।। १२३-४८ ।।"
  },
  {
    "text": "स्नात्वा विश्वेश्वरो देवो देवैः सह मुनीश्वर ।।\nमणिकर्णिक तीर्थे च त्रिपुंड्रं भस्मना दधत् ।। १२३-४९ ।।"
  },
  {
    "text": "स्वात्मानं स्वयमभ्यर्च्य चक्रे पाशुपतव्रतम् ।।\nततस्तत्र महापूजां लिंगे गन्धादिभिश्चरेत् ।। १२३-५० ।।"
  },
  {
    "text": "द्रोणपुष्पैर्बिल्वदलैरर्कपुष्पैश्च केतकैः ।।\nपुष्पैः फलैर्मिष्टपक्वैर्नैवेद्यैर्विविधैरपि ।। १२३-५१ ।।"
  },
  {
    "text": "एवं कृत्वैकभुक्तं तु व्रतं विश्वेशतोषणम् ।।\nलभते वांछितान्कामानिहामुत्र च नारद ।। १२३-५२ ।।"
  },
  {
    "text": "ब्रह्मकूर्चव्रतं चात्र कर्तव्यमृद्धिमिच्छता ।।\nसोपवासः पञ्चगव्यं पिबेद्रात्रौ जितेंद्रियः ।। १२३-५३ ।।"
  },
  {
    "text": "कपिलायास्तु गोमूत्रं कृष्णाया गोमयं तथा ।।\nश्वेतायाः क्षीरमुदितं रक्तायाश्च तथा दधि ।। १२३-५४ ।।"
  },
  {
    "text": "गृहीत्वा कर्बुरायाश्च घृतमेकत्र मेलयेत् ।।\nकुशां बुना ततः प्रातः स्नात्वा सन्तर्प्यं देवताः ।। १२३-५५ ।।"
  },
  {
    "text": "ब्रह्मणांस्तोषयित्वा च भुञ्जीयाद्वाग्यतः स्वयम् ।।\nब्रह्मकूर्चव्रतं ह्येतत्सर्वपातकनाशनम् ।। १२३-५६ ।।"
  },
  {
    "text": "यच्च बाल्ये कृतं पापं कौमारे वार्द्धकेऽपि यत् ।।\nब्रह्मकूर्चोपवासेन तत्क्षणादेव नश्यति ।। १२३-५७ ।।"
  },
  {
    "text": "पाषाणव्रतमप्यत्र प्रोक्तं तच्छृणु नारद ।।\nसोपवासो दिवा नक्तं पाषाणाकारपिष्टचकम् ।। १२३-५८ ।।"
  },
  {
    "text": "प्रार्च्य गन्धादिभिर्गौरीं घृतपंक्वमुपाहरेत् ।।\nव्रतमेतच्चरित्वा तु यथोक्तं द्विजसत्तम ।। १२३-५९ ।।"
  },
  {
    "text": "ऐश्वर्यसौख्यसौभाग्यरूपाणि प्राप्नुयान्नरः ।।\nमार्गशुक्लचतुर्दश्यामेकभुक्तः पुरोदितम् ।। १२३-६० ।।"
  },
  {
    "text": "निराहारो वृषं स्वर्णं प्रार्च्य दद्याद्द्विजातये ।।\nपरेऽह्नि प्रातरुत्थाय स्नात्वा सोमं महेश्वरम् ।। १२३-६१ ।।"
  },
  {
    "text": "पूजयेत्कमलैः पुष्पैर्गंधमाल्यानुलेपनैः ।।\nद्विजान्सम्भोज्य मिष्टान्नौस्तोषयेद्दक्षिणादिभिः ।। १२३-६२ ।।"
  },
  {
    "text": "एतच्छिवव्रतं विप्र भुक्तिमुक्तिप्रदायकम् ।।\nकर्तॄणामुपदेष्टॄणां साह्यानामनुमोदिनाम् ।। १२३-६३ ।।"
  },
  {
    "text": "पौषशुक्लचतुर्दश्यां विरूपाक्षव्रतं स्मृतम् ।।\nकपर्दीश्वरसांनिध्यं प्राप्स्याम्यत्र विचिंत्य च ।। १२३-६४ ।।"
  },
  {
    "text": "स्नात्वागाधजले विप्र विरूपाक्षं शिवं यजेत् ।।\nगंधमाल्यनमस्कारधूपदीपान्नसंपदा ।। १२३-६५ ।।"
  },
  {
    "text": "तत्स्थं द्विजातये दत्त्वा मोदते दिवि देववत् ।।\nमाघकृष्णचतुर्द्दश्यां यमतर्पणमीरितम् ।। १२३-६६ ।।"
  },
  {
    "text": "अनर्काभ्युदिते काले स्नात्वा संतर्पयेद्यमम् ।।\nद्विसप्तनामभिः प्रोक्तैः सर्वपापविमुक्तये ।। १२३-६७ ।।"
  },
  {
    "text": "तिलदर्भांबुभिः कार्यं तर्प्पणं द्विजभोजनम् ।।\nकृशरान्नं स्वयं चापि तदेवाश्नीत वाग्यतः ।। १२३-६८ ।।"
  },
  {
    "text": "अंत्यकृष्णचतुर्दश्यां शिवरात्रिव्रतं द्विज ।।\nनिर्जलं समुपोष्यात्र दिवानक्तं प्रपूजयेत् ।। १२३-६९ ।।"
  },
  {
    "text": "स्वयंभुवादिकं लिंगं पार्थिवं वा समाहितः ।।\nगंधाद्यैरुपचारैश्च सांबुबिल्वदलादिभिः ।। १२३-७० ।।"
  },
  {
    "text": "धूपैर्दीपैश्च नैवेद्यैः स्तोत्रपाठैर्जपादिभिः ।।\nततः परेऽह्नि संपूज्य पुनरेवोपचारकैः ।। १२३-७१ ।।"
  },
  {
    "text": "संभोज्य विप्रान्मिष्टान्नैर्विसृजेल्लब्धदक्षिणान् ।।\nएवं कृत्वा व्रतं मर्त्यो महादेवप्रसादतः ।। १२३-७२ ।।"
  },
  {
    "text": "अमर्त्यभोगान् लभते दैवतैः सुसभाजितः ।।\nअंत्यशुक्लचतुर्दश्यां दुर्गां संपूज्य भक्तितः ।। १२३-७३ ।।"
  },
  {
    "text": "गन्धाद्यैरुपचारैस्तु विप्रान्संभोजयेत्ततः ।।\nएवं कृत्वा व्रतं विप्र दुर्गायाश्चैकभोजनः ।। १२३-७४ ।।"
  },
  {
    "text": "लभते वांछितान्कामानिहामुत्र च नारद ।।\nचैत्रकृष्णचतुर्दश्यामुपवासं विधाय च ।। १२३-७५ ।।"
  },
  {
    "text": "केदारोदकपानेन वाचिमेधफलं भवेत् ।।\nउद्यापने तु सर्वांसां सामान्यो विधिरुच्यते ।। १२३-७६ ।।"
  },
  {
    "text": "कुंभाश्चतुर्दशैवात्र सपूगाक्षतमोदकाः ।।\nसदक्षिणांशुकास्ताम्रामृन्मयाश्चाव्रणा नवाः ।। १२३-७७ ।।"
  },
  {
    "text": "तावंतो वशदंडाश्च पवित्राण्यासनानि च ।।\nपात्राणि यज्ञसूत्राणि तावत्येव हि कल्पयेत् ।। १२३-७८ ।।"
  },
  {
    "text": "शेषं प्रागुक्तवत्कुर्याद्वित्तशाठ्यविवर्ज्जितः ।। १२३-७९ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थभागे द्वादशमासस्थितचतुर्दशीव्रतवर्णनं नाम त्रयोविंशत्यधिकशततमोऽध्यायः ।। १२३ ।।"
  }
]
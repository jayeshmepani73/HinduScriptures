[
  {
    "text": "<span style=\"font-size: 14pt; line-height: 200%\">सनक उवाच ।।\nश्रृणुष्व मुनिशार्दूल श्राद्धस्य विधिमुत्तमम् ।।\nयच्छ्रुत्वा सर्वपापेभ्यो मुच्यते नात्र संशयः ।। २८-१ ।।"
  },
  {
    "text": "क्षयाहपूर्वदिवसे स्नात्वा चैकाशनो भवेत् ।।\nअधः शायी ब्रह्मचारी निशि विप्रान्निमंत्रयेत् ।। २८-२ ।।"
  },
  {
    "text": "दन्तधावनतांबूले तैलाभ्यंगं तथैव च ।।\nरत्योषधिपरान्नानि श्राद्धकर्त्ताविवर्जयेत् ।। २८-३ ।।"
  },
  {
    "text": "अध्वानं कलहं क्रोधं व्यवायं च धुरं तथा ।।\nश्राद्धकर्त्ता च भोक्ता च दिवास्वापं च वर्जयेत् ।। २८-४ ।।"
  },
  {
    "text": "श्राद्धे निमंत्रितो यस्तु व्यवायं कुरुते यदि ।।\nब्रह्महत्यामवाप्नोति नरकं चापि गच्छति ।। २८-५ ।।"
  },
  {
    "text": "श्राद्धे नियोजयेद्विप्रं श्रोत्रिय विष्णुतत्परम् ।।\nयथास्वाचारनिरतं प्रशांतं सत्कुलोद्भवम् ।। २८-६ ।।"
  },
  {
    "text": "रागद्वेषविहीनं च पुराणार्थविशारदम् ।।\nत्रिमधुत्रिसुपर्णज्ञं सर्वभूतदयापरम् ।। २८-७ ।।"
  },
  {
    "text": "देवपूजारतं चैव स्मृतितत्त्वविशारदम् ।।\nवेदांततत्त्वसंपन्नं सर्वलोकहिते रतम् ।। २८-८ ।।"
  },
  {
    "text": "कृतज्ञं गुणसंपन्नं गुरुशुश्रूषणे रतम् ।।\nपरोपदेशनिरतं सच्छास्त्रकथनैस्तथा ।। २८-९ ।।"
  },
  {
    "text": "एते नियोजितव्या वै श्राद्धे विप्रा मुनीश्वर ।।\nश्राद्धे वर्ज्याप्रवक्ष्यामि श्रृणु तान्मुसमाहितः ।। २८-१० ।।"
  },
  {
    "text": "न्पूनांगश्चाधिकांगश्च कदर्यो रोगितस्तथा ।।\nकुष्टी च कुनखी चैव लंबकर्णः क्षतव्रतः ।। २८-११ ।।"
  },
  {
    "text": "नक्षत्रपाठजीवी च तथा च शवदाहकः ।।\nकुवादी परिर्वत्ता च तथा देवलकः खलः ।। २८-१२ ।।"
  },
  {
    "text": "निंदकोऽमर्षणो धूर्तस्तथैव ग्रामयाजकः ।।\nअसच्छास्त्राभिनिरतः परान्ननिगतस्तथा ।। २८-१३ ।।"
  },
  {
    "text": "वृषलीसूति पोष्टा च वृषलीपतिरेव च ।।\nकुंडश्च गोलकश्चैव ह्ययाज्यानां च याजकः ।। २८-१४ ।।"
  },
  {
    "text": "दंभाचारो वृथामुंडी ह्यन्यस्त्रीधनतत्परः ।।\nविष्णुभक्तिविहीनश्च शिवभक्तिपराड्मुखः ।। २८-१५ ।।"
  },
  {
    "text": "वेदविक्रयिणश्चैव व्रतविक्रयिणस्तथा ।।\nस्मृतिविक्रयिणश्चैव मंत्रविक्रयिणस्तथा ।। २८-१६ ।।"
  },
  {
    "text": "गायकाः काव्यकर्त्तारो भिषक्छास्त्रोपजीविनः ।।\nवेदनिंदापरश्चैव ग्रामापण्यप्रदाहकः ।। २८-१७ ।।"
  },
  {
    "text": "तथातिकामुकश्चैव रसविक्रयकारकः ।।\nकूटयुक्तिरतश्चैव श्राद्धे वर्ज्याः प्रयत्नतः ।। २८-१८ ।।"
  },
  {
    "text": "निंमत्रयीत पूर्वेद्युस्तस्मिन्नेव दिनेऽथवा ।।\nनिमंत्रितो भवेद्विप्रो ब्रह्मचारी जितेंद्रियः ।। २८-१९ ।।"
  },
  {
    "text": "श्राद्धे क्षणस्तु कर्त्तव्यः प्रसादश्चेति सत्तम ।।\nनिमंत्रयेद्द्विजं प्राज्ञं दर्भपाणिर्जितेंद्रियः ।। २८-२० ।।"
  },
  {
    "text": "ततः प्रातः समुत्थाय प्रातः कृत्यं समाप्य च ।।\nश्राद्धं समाचरेद्विद्वान्काले कुतपसंज्ञिते ।। २८-२१ ।।"
  },
  {
    "text": "दिवसस्याष्टमे काले यदा मंदायते रविः ।।\nस कालः कुतपस्तत्र पितॄणां दत्तमक्षयम् ।। २८-२२ ।।"
  },
  {
    "text": "अपराह्णः पितॄणां तु दत्तः कालः स्वयंभुवा ।।\nतत्काल एव दातव्यं कव्यं तस्माद्द्विजोत्तमैः ।। २८-२३ ।।"
  },
  {
    "text": "यत्काव्यं दीयते द्वव्यैरकाले मुनिसत्तम ।।\nराक्षसं तद्धि विज्ञेयं पितॄणां नोपतिष्टति ।। २८-२४ ।।"
  },
  {
    "text": "काव्यं प्रत्तं तु सायाह्ने राक्षसं तद्भवेदपि ।।\nदाता नरकमाप्नोति भोक्ता च नरकं व्रजेत् ।। २८-२५ ।।"
  },
  {
    "text": "क्षयाहस्य तिथैर्विप्र यदि दंडमितिर्भवेत् ।।\nविद्धापराह्णि कायां तु श्राद्धं कार्यं विजानता ।। २८-२६ ।।"
  },
  {
    "text": "क्षयाहस्य तिथिर्या तु ह्यपराह्णद्वये यदि ।।\nपूर्वा क्षये तु कर्त्तव्या वृद्वौ कार्या तथोत्तरा ।। २८-२७ ।।"
  },
  {
    "text": "मुहूर्त्त द्वितये पूर्वदिने स्यादपरेऽहनि ।।\nतिथिः सायाह्नगा यत्र परा काव्यस्य विश्रुता ।। २८-२८ ।।"
  },
  {
    "text": "किंचित्पूर्वदिने प्राहुर्मुहूर्त्तद्वितये सति ।।\nनैतन्मतं हि सर्वेषां काव्यदाने मुनीश्वर ।। २८-२९ ।।"
  },
  {
    "text": "निमंत्रितेषु विप्रेषु मिलितेषु द्विजोत्तम ।।\nप्रायश्चित्तविशुद्धात्मा तेभ्योऽनुज्ञां समाहरेत् ।। २८-३० ।।"
  },
  {
    "text": "श्राद्धार्थं समनुज्ञातो विप्रान्भूयो निमंत्रयेत् ।।\nउभौ च विश्वेदेवार्थं पित्रर्थं त्रीन्यथाविधि ।। २८-३१ ।।"
  },
  {
    "text": "देवतार्थं च पित्रर्थमेकैकं वा निमंत्रयेत् ।।\nश्राद्धार्थं समनुज्ञातः कारयेन्मंडलद्वयम् ।। २८-३२ ।।"
  },
  {
    "text": "चतुरस्त्रं ब्राह्मणस्य त्रिकोणं क्षत्रियस्य वै ।।\nवैश्यस्य वर्तुलं ज्ञेयं शूद्रस्याभ्याभ्युक्षणं भवेत् ।। २८-३३ ।।"
  },
  {
    "text": "ब्राह्मणानामभावे तु भ्रातरं पुत्रमेव च ।।\nआत्मानं वा नियुंजीत न विप्रं वेदवर्जितम् ।। २८-३४ ।।"
  },
  {
    "text": "प्रक्षाल्य विप्रपादांश्च ह्याचांनानुपवेश्य च ।।\nयथावदर्चनं कुर्यात्स्मरन्नारायणं प्रभुम् ।। २८-३५ ।।"
  },
  {
    "text": "ब्राह्मणानां तु मध्ये च द्वारदेशे तथैव च ।।\nअपहता इत्यृचा वै कर्त्ता तु विकिरेत्तिलान् ।। २८-३६ ।।"
  },
  {
    "text": "यवैर्दर्भघैश्च विश्वेषां देवानामिदमासनम् ।।\nदत्त्वेति भूयो दद्यच्च दैवे क्षणप्रतीक्षणम् ।। २८-३७ ।।"
  },
  {
    "text": "अक्षय्यासनयोः षष्टी द्वितीयावाहने स्मृता ।।\nअन्नदाने चतुर्थी स्याच्छेषाः संपुद्धयः स्मृताः ।। २८-३८ ।।"
  },
  {
    "text": "आसाद्य पात्रद्वितयं दर्भशाखासमन्वितम् ।।\nतत्पात्रे सेचयेत्तोयं शन्नोदेवीत्यृचा ततः ।। २८-३९ ।।"
  },
  {
    "text": "यवोसीति ति यवान् क्षित्प्वा गंधपुष्पे च वाग्यतः ।।\nआवाहयेत्ततो देवान्विश्वे देवास्स इत्यृचा ।। २८-४० ।।"
  },
  {
    "text": "या दिव्या इति मंत्रेण दद्यादर्घ्यं समाहितः ।।\nगंधैश्च पत्रपुष्पैश्च धूपैर्दीपैर्यजेत्ततः ।। २८-४१ ।।"
  },
  {
    "text": "देवैश्च समनुज्ञातो यजेत्पितृगणांस्तथा ।।\nतिलसंयुक्तदर्भैश्च दद्यात्तेषां सदासनम् ।। २८-४२ ।।"
  },
  {
    "text": "पात्राण्यासादयेत्त्रीणि ह्यर्घाथ पूर्ववद्द्विजः ।।\nशन्नोदेव्या जलं क्षिप्त्वा तिलोसीति तिलाक्षिपेत् ।। २८-४३ ।।"
  },
  {
    "text": "उशन्त इत्यृचावाह्य पितॄन्विप्रः समाहितः ।।\nया दिव्या इति मंत्रेण दद्यादर्घ्यं च पूर्ववत् ।। २८-४४ ।।"
  },
  {
    "text": "गंधैश्च पत्रपुष्पैश्च धूपैर्दीपैश्च सत्तम ।।\nवासोर्भिभूषणैश्वैव यथाविभवमर्चयेत् ।। २८-४५ ।।"
  },
  {
    "text": "ततोऽन्नाग्रं समादाय घृतयुक्तं विचक्षणः ।।\nअग्नौ करिष्य इत्युक्त्वा तेभ्योऽनुज्ञां समाहरेत् ।। २८-४६ ।।"
  },
  {
    "text": "करवै करवाणीति चापृष्टा ब्राह्मणा मुने ।।\nकुरुष्व क्रियतां वेति कुर्विति ब्रूयुरेव च ।। २८-४७ ।।"
  },
  {
    "text": "उपासनाग्निमाधाय स्वगृह्योक्तविधानतः ।।\nसामाय च पितृमते स्वधा नम इतीरयेत् ।। २८-४८ ।।"
  },
  {
    "text": "अग्नये कव्यवाहनाय स्वधा नम इतीह वा ।।\nस्वाहांतेनापि वा प्राज्ञो जुहुयात्पितृयज्ञवत् ।। २८-४९ ।।"
  },
  {
    "text": "आभ्यामेवाहुतिभ्यां तु पितॄणां तृप्तिरक्षया ।।\nअग्न्यभावे तु विप्रस्य पाणौ होमो विधीयते ।। २८-५० ।।"
  },
  {
    "text": "यथाचारं प्रकुर्वीत पाणावग्नौ च वा द्विज ।।\nनह्यग्निर्दूरगः कार्यः पार्वणे समुपस्थिते ।। २८-५१ ।।"
  },
  {
    "text": "संधायाग्निं ततः कार्यं कृत्वा तं विसृजेत्कृती ।।\nयद्याग्निर्दूरगो विप्र पार्वणे समुपस्थिते ।। २८-५२ ।।"
  },
  {
    "text": "भ्रातृभिः कारयेच्छ्राद्धं साग्निकैर्विधिवद्द्विजैः ।।\nक्षयाहे चैव संप्रात्पे स्वस्याग्निर्दूरगो यदि ।। २८-५३ ।।"
  },
  {
    "text": "तथैव भ्रातरस्तत्र लौकिकाग्नावपि स्थिताः ।।\nउपासनान्गौ दूरस्थे समीपेभ्रातरि स्थइते ।। २८-५४ ।।"
  },
  {
    "text": "यद्यग्नौ जुहुयाद्वापि पाणौ वा स हि पातकी ।।\nउपासनाग्ना दूरस्थे केचिदिच्छंति वै द्विजाः ।। २८-५५ ।।"
  },
  {
    "text": "तच्छेष विप्रपात्रेषु विकिरेत्संस्मरन्हरिम् ।।\nभक्ष्यैर्भोज्यैश्च लेह्यैश्च स्वाद्यैर्विप्रान्प्रपूजयत् ।। २८-५६ ।।"
  },
  {
    "text": "अन्नत्यागं ततः कुर्‌य्यादुभयत्र समाहितः ।।\nआगच्छंतु महाभागाविश्वेदेवा महाबलाः ।। २८-५७ ।।"
  },
  {
    "text": "ये यत्र विहिताः श्राद्धे सावधानां भवंतु ते ।।\nइति संप्रार्थयेद्देवान्ये देवास ऋचा नु वै ।। २८-५८ ।।"
  },
  {
    "text": "तथासंप्रार्थयद्विप्रान्ये च हेति ऋचा पितॄन् ।।\nअमूर्तानां मूर्तानां च पितॄणां दीप्ततेजसाम् ।। २८-५९ ।।"
  },
  {
    "text": "नमस्यामि सदा तेषां ध्यानिनां योगचजक्षुषाम् ।।\nएवं पितॄन्नमस्कृत्य नारायण परायणः ।। २८-६० ।।"
  },
  {
    "text": "दत्तं हविश्च तत्कर्ण विष्णवे विनिवेदयेत् ।।\nततस्ते ब्राह्मणाः सर्वे भुञ्जीरन्वाग्यता द्विजाः ।। २८-६१ ।।"
  },
  {
    "text": "हसतो वदते कोऽपि राक्षघसं तद्भवेद्धविः ।।\nयथाचार प्रदेयं च मधुमांसादिकं तथा ।। २८-६२ ।।"
  },
  {
    "text": "पाकादिं च प्रशंसेरन् वाग्यता धृतभाजनाः ।।\nयदि पात्रं त्यजेत्कोऽपि ब्राह्मणः श्राद्धयोजितः ।। २८-६३ ।।"
  },
  {
    "text": "श्राद्धहंता स विज्ञेयो नरकायोपपद्यते ।।\nभुंजानेषु च विप्रेषु ह्यन्योन्यं संस्पुशेद्यदि ।। २८-६४ ।।"
  },
  {
    "text": "तदन्नमत्यजन्भुक्त्वा गायत्र्यष्टशतं जपेत् ।।\nभुज्यमानेषु विप्रेषु कर्त्ता श्रद्धापरायणः ।। २८-६५ ।।"
  },
  {
    "text": "स्मरेन्नारायणं देवमनंतमपराजितम् ।।\nरक्षोघ्नान्वैष्णवांश्चैव पैतृकांश्चविशेषतः ।। २८-६६ ।।"
  },
  {
    "text": "जपेच्च पौरुषं सूक्तं नाचिकेतत्रयं तथा ।।\nत्रिमधु त्रिसुपर्णं च पावमानं यजूंषि च ।। २८-६७ ।।"
  },
  {
    "text": "सामान्यपितथोक्तानि वदेत्पुण्यप्रदां स्तथा ।।\nइतिहासपुराणानि धर्मशास्त्राणि चैव हि ।। २८-६८ ।।"
  },
  {
    "text": "भुंजीरन्ब्रह्मणा यावत्तावदेताञ्जपेद्द्विज ।।\nब्राह्मणेषु च भुक्तेषु विकिरं विक्षिपेत्तथा ।। २८-६९ ।।"
  },
  {
    "text": "शेषमन्नं वदेच्चैव मधुसूक्तं च वै जपेत् ।।\nस्वयं च पादौ प्रक्ाल्य सम्यगाचम्य नारद ।। २८-७० ।।"
  },
  {
    "text": "आचांतेषु च विप्रेषु पिंडं निर्वापयेत्ततः ।।\nस्वस्तिवा चनकं कुर्यादक्षय्योदकमेव च ।। २८-७१ ।।"
  },
  {
    "text": "दत्त्वा समाहितः कुर्यात्तथा विप्राभिवादनम् ।।\nअचालयित्वा पात्रं तु स्वस्ति कुर्वंति ये द्विजाः ।। २८-७२ ।।"
  },
  {
    "text": "वत्सरं पितरस्तेषां भवंत्युच्छिष्टभोजिनः ।।\nदातारो नोऽभिवर्द्धंतामित्याद्यैः स्मृतिभाषितैः ।। २८-७३ ।।"
  },
  {
    "text": "आशीर्वचो लभेत्तेभ्यो नमस्कारं चरेत्ततः ।।\nदद्याच्च दक्षिणां शक्त्या तांबूलं गंधसंयुतम् ।। २८-७४ ।।"
  },
  {
    "text": "न्युब्जपात्रमथानीय स्वधाकारमुदीरयेत् ।।\nवाजेवाजे इति ऋचा पितॄन्देवान्विसर्जयेत् ।। २८-७५ ।।"
  },
  {
    "text": "भोक्ता च श्राद्धकृत्तस्यां रजन्यां मैथुनं त्यजेत् ।।\nतथा स्वाध्यायमध्वानं प्रयत्नेन परित्यजेत् ।। २८-७६ ।।"
  },
  {
    "text": "अध्वगश्चातुरश्चैव विहीनश्च धनैस्तथा ।।\nआमश्राद्धं प्रकुर्वीत हेम्ना वास्पृश्यभार्यकः ।। २८-७७ ।।"
  },
  {
    "text": "द्रव्याभावे द्विजाभावे ह्यन्नमात्रं च पाचयेत् ।।\nपैतृकेन तु सूक्तेन होमं कुर्याद्विचक्षणः ।। २८-७८ ।।"
  },
  {
    "text": "अत्यंत हव्यशून्यश्चैत्स्वशक्त्या तु तृणं गवाम् ।।\nस्नात्वा च विधिवद्विप्र कुर्याद्वा तिलतपर्णम् ।। २८-७९ ।।"
  },
  {
    "text": "अथवा रोदनं कुर्यादत्युच्चैर्विजने वने ।।\nदरिद्रोऽहं महापापी वदन्निति विचक्षणः ।। २८-८० ।।"
  },
  {
    "text": "परेद्युः श्राद्धकृन्मर्त्यो यो न तर्पयते पितॄन् ।।\nतत्कुलं नाशमायाति ब्रह्महत्यां च विंदति ।। २८-८१ ।।"
  },
  {
    "text": "श्राद्धं कुर्वंति ये मर्त्याः श्रद्धावंतो मुनीश्वर ।।\nन तेषां संततिच्छेदः संपन्नास्ते भवंति च ।। २८-८२ ।।"
  },
  {
    "text": "पितॄन्यंजति यें श्राद्धे तैस्तु विष्णुः प्रपूजितः ।।\nतस्मिंस्तुष्टे जगन्नाथे सर्वास्तुष्यंति देवताः ।। २८-८३ ।।"
  },
  {
    "text": "पितरो देवताश्चैव गंधर्वाप्सरसस्तथा ।।\nयक्षाश्च सिद्धा मनुजा हरिरेव सनातनः ।। २८-८४ ।।"
  },
  {
    "text": "येनेदमखिलं जातं जगत्स्थावरजंगमम् ।।\nतस्माद्दाता च भोक्ता च सर्वं विष्णुः सनातनः ।। २८-८५ ।।"
  },
  {
    "text": "यदस्ति विप्र यन्नास्ति दृश्यं चादृश्यमेव च ।।\nसर्वं विष्णुमयं ज्ञेयं तस्मादन्यन्न विद्यते ।। २८-८६ ।।"
  },
  {
    "text": "आधारभूतो विश्वस्य सर्वभूतात्मकोऽव्ययः ।।\nअनौपम्यस्वभावश्च भगवान्हव्यकव्यभुक् ।। २८-८७ ।।"
  },
  {
    "text": "परब्रह्माभिधेयो य एक एव जनार्दनः ।।\nकर्त्ता कारयिता चैव सर्वं विष्णुः सनातनः ।। २८-८८ ।।"
  },
  {
    "text": "इत्येवं ते मुनिश्रेष्ठ श्राद्धास्य विधिरुत्तमः ।।\nकथितः कुर्वतामेवं पापं सद्यो विलीयते ।। २८-८९ ।।"
  },
  {
    "text": "य इदं पठते भक्त्या श्राद्धकाले द्विजोत्तमः ।।\nपितरस्तस्य तुष्यंति संततिश्चैव वर्द्धते ।। २८-९० ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे श्राद्धक्रियावर्णनं नामाष्टाविंशोऽध्यायः ।।"
  },
  {
    "text": "</span>"
  }
]
[
  {
    "text": "ऋषय ऊचुः ।।\nसाधु सूत महाभाग त्वयातिकरुणात्मना ।।\nश्रावितं सर्वपापघ्नं गङ्गामाहात्म्यमुत्तमम् ।। १७-१ ।।"
  },
  {
    "text": "श्रुत्वा तु गङ्गामाहात्म्यं नारदो देवदर्शनः ।।\nकिं पप्रच्छ पुनः सूत सनकं मुनिसत्तमम् ।। १७-२ ।।"
  },
  {
    "text": "सूत उवाच ।।\nश्रृणुध्वमृषयः सर्वे नारदेन सुरर्षिणा ।।\nपृष्टं पुनर्यथा प्राह प्रवक्ष्यामि तथैव तत् ।। १७-३ ।।"
  },
  {
    "text": "नानाख्यानेतिहासाड्यं गङ्गामाहात्म्यमुत्तमम् ।।\nश्रुत्वा ब्रह्मसुतो भूयः पृष्टवानिदमादरात् ।। १७-४ ।।"
  },
  {
    "text": "नारद उवाच ।।\nअहोऽतिधन्यं सुकृतैकसारं श्रुतं मया पुण्यमसंवृतार्थम् ।।\nगाङ्गेयमाहात्म्यमघप्रणाशि त्वत्तो मुने कारुणिकादभीष्टम् ।। १७-५ ।।"
  },
  {
    "text": "ये  साधवः साधु भजन्ति विष्णुं स्वार्थं परार्थं च यतन्त एव ।।\nनानोपदेशैः सुविमुग्धचित्तं प्रबोधयन्ति प्रसभं प्रसन्नम् ।। १७-६ ।।"
  },
  {
    "text": "ततः समाख्याहि हरेर्व्रतानि कृतैश्च यैः प्रीतिमुपैति विष्णुः ।।\nददाति भक्तिं भजतां दयालुर्मुक्तिस्तु तस्या विदिता हि दासी ।। १७-७ ।।"
  },
  {
    "text": "ददाति मुक्तिं भजतां मुकुन्दो व्रतार्चनध्यानपरायणानाम् ।।\nभक्तानुसेवासु महाप्रयासं विमृश्य कस्यापि न भक्तियोगम् ।। १७-८ ।।"
  },
  {
    "text": "प्रवृत्तं च निवृत्तं च यत्कर्म हरितो षणम् ।।\nतदाख्याहि मुनिश्रेष्ठ विष्णुभक्तोऽसि मानद ।। १७-९ ।।"
  },
  {
    "text": "सनक उवाच ।।\nसाधु साधु मुनिश्रेष्ट भक्तस्त्वं पुरुषोत्तमेः ।।\nभूयो भूयो यतः पुच्छेश्चरित्रं शार्ङ्गधन्वनः ।। १७-१० ।।"
  },
  {
    "text": "व्रतानि ते प्रवक्ष्यामि लोकोपकृतिमन्ति च ।।\nप्रसीदति हरिर्यैस्तु प्रयच्छत्यभयं तथा ।। १७-११ ।।"
  },
  {
    "text": "यस्य प्रसन्नो भगवान्यज्ञलिङ्गो जनार्दनः ।।\nइहामुत्र सुखं तस्य तपोवृद्धिश्च जायते ।। १७-१२ ।।"
  },
  {
    "text": "येन केनाप्युपायेन हरिपूजापरायणाः ।।\nप्रयान्ति परमं स्थानमिति प्राहुर्महर्षयः ।। १७-१३ ।।"
  },
  {
    "text": "मार्गशीर्षे सिते पक्षे द्वादश्यां जलशायिनम् ।।\nउपोषितोऽर्चयेत्सम्यङ् नरः श्रद्धासमन्वितः ।। १७-१४ ।।"
  },
  {
    "text": "स्नात्वा शुक्लाम्बरधरो दन्तधावनपूर्वकम् ।।\nगन्धपुष्पाक्षतैर्धूपै र्दीपैर्नैवेद्यपूर्वकैः ।। १७-१५ ।।"
  },
  {
    "text": "वाग्यतो भक्तिभावेन मुनिश्रेष्टार्चयेद्धरिम् ।।\nकेशवाय नमस्तुभ्यमिति विष्णुं च पूजयेत् ।। १७-१६ ।।"
  },
  {
    "text": "अष्टोत्तरशतं हुत्वा वन्हौ घृततिलाहुतीः ।।\nरात्रौ जागरणं कुर्याच्छालग्रामसमीपतः ।। १७-१७ ।।"
  },
  {
    "text": "स्नापयेत्प्रस्थपयसा नारायणमनामयम् ।।\nगीतैर्वाद्यैश्च नैवेद्यैर्भक्ष्यैर्भोज्यैश्च केशवम् ।। १७-१८ ।।"
  },
  {
    "text": "त्रिकालं पूजयेद्भक्त्या महालक्ष्म्या समन्वितम् ।।\nपुनः कल्ये समुत्थाय कृत्वा कर्म यथोचितम् ।। १७-१९ ।।"
  },
  {
    "text": "पूर्ववत्पूजयेद्वेवं वाग्यतो नियतः शुचिः ।।\nपायसं घृतसंमिश्रं नालिकेरफलान्वितम् ।। १७-२० ।।"
  },
  {
    "text": "मन्त्रेणानेन विप्राय दद्याद्भक्त्या सदक्षिणम् ।।\nकेशवः केशिहा देवः सर्वसंपत्प्रदायकः ।। १७-२१ ।।"
  },
  {
    "text": "परमान्नप्रदानेन मम स्यादिष्टदायकः ।।\nब्राह्मणान्भोजयेत्पश्चाच्छक्तितो बन्धुभिः सह ।। १७-२२ ।।"
  },
  {
    "text": "नारायण परो भूत्वा स्वयं भुञ्जीत वाग्यतः ।।\nइति यः कुरुते भक्त्या केशवार्चनमुत्तमम् ।। १७-२३ ।।"
  },
  {
    "text": "स पौंडरीकयज्ञस्य फलमष्टगुणं लभेत् ।।\nपौषमासे सिते पक्षे द्वादश्यां समुपोषितः ।। १७-२४ ।।"
  },
  {
    "text": "नमो नारायणायेति पूजयेत्प्रयतो हरिम् ।।\nपयसा स्नाप्य नैवेद्यं पायसं च समर्पयेत् ।। १७-२५ ।।"
  },
  {
    "text": "रात्रौ जागरणं कुर्यात्र्रिकालार्चनतत्परः ।।\nधूपैर्दीपैश्च नैवेद्यैर्गन्धैः पुष्पैर्मनोरमैः ।। १७-२६ ।।"
  },
  {
    "text": "तृणैश्च गीतवाद्याद्यैः स्तोत्रैश्चाप्यर्ययेद्धरिम् ।।\nकृशरान्नं च विप्राय दद्यात्सघृतदक्षिणम् ।। १७-२७ ।।"
  },
  {
    "text": "सर्वात्मा सर्वलोकेशः सर्वव्यापी सनातनः ।।\nनारायणः प्रसन्नः स्यात्कृशरान्नप्रदानतः ।। १७-२८ ।।"
  },
  {
    "text": "मंत्रेणानेन विप्राय दत्त्वा वै दानमुत्तमम् ।।\nद्विजांश्च भोजेयच्छक्त्या स्वयमद्यात्सबान्धवः ।। १७-२९ ।।"
  },
  {
    "text": "एवं संपूजयेद्भक्त्या देवं नारायणं प्रभुम् ।।\nअग्निष्टोमाष्टकफलं स संपूर्णमवाप्नुयात् ।। १७-३० ।।"
  },
  {
    "text": "माघस्य शुक्लद्वादश्यां पूर्ववत्समुपोषितः ।।\nनमस्ते माधवायेति हुत्वाष्टौ च घृताहुतीः ।। १७-३१ ।।"
  },
  {
    "text": "पूर्वमानेन पयसा स्नापयेन्माधवं तदा ।।\nपुष्पगन्धाक्षतैरर्चेत्सावधानेन चेतसा ।। १७-३२ ।।"
  },
  {
    "text": "रात्रौ जागरणं कुर्यात्पूर्ववद्भक्तिसंयुतः ।।\nकल्यकर्म च निर्वर्त्य माधवं पुनरर्चयेत् ।। १७-३३ ।।"
  },
  {
    "text": "प्रस्थं तिलानां विप्राय दद्याद्वै मन्त्रपूर्वकम् ।।\nसदक्षिणं सवस्त्रंच सर्वपापविमुक्तये ।। १७-३४ ।।"
  },
  {
    "text": "माधवः सर्वभूतात्मा सर्वकर्मफलप्रदः ।।\nतिलदानेन महता सर्वान्कामान्‌प्रयच्छतु ।। १७-३५ ।।"
  },
  {
    "text": "मन्त्रेणानेन विप्राय दत्त्वा भक्तिसमन्वितः ।।\nब्रह्मणान्भोजयेच्छक्त्या संस्‌मरन्माधवं प्रभुम् ।। १७-३६ ।।"
  },
  {
    "text": "एवं यः कुरुते भक्त्या तिलदाने व्रतं मुने ।।\nवाजपेय शतस्यासौ संपूर्णं फलमाप्नुयात् ।। १७-३७ ।।"
  },
  {
    "text": "फाल्गुनस्य सिते पक्षे द्वादश्यां समुपोषितः ।।\nगोविन्दाय नमस्तुभ्यमिति संपूजयेद्व्रती ।। १७-३८ ।।"
  },
  {
    "text": "अष्टोत्तगरशतं दृत्वा घृतमिश्रतिलाहुतीः ।।\nपूर्वमानेन पयसा गोविन्दं स्नापयेच्छुचिः ।। १७-३९ ।।"
  },
  {
    "text": "रात्रौ जागरणं कुर्यात्र्रिकालं पूजयेत्तथा ।।\nप्रातः कृत्यं समाप्याथ गोविन्दं पूजयेत्पुनः ।। १७-४० ।।"
  },
  {
    "text": "व्रीह्याढकं च विप्राय दद्याद्वस्त्रं सदक्षिणम् ।।\nनमो गोविन्द सर्वेश गोपिकाजनवल्लभ ।। १७-४१ ।।"
  },
  {
    "text": "अनेन धान्य दानेन प्रीतो भव जगद्गुरो ।।\nएवं कृत्वा व्रतं सम्यक् सर्वपापविवर्जितः ।। १७-४२ ।।"
  },
  {
    "text": "गोमेधमखजं पुण्यं सम्पूर्णं लभते नरः ।।\nचैत्रमासे सिते पक्षे द्वादश्यां समुपोषितः ।। १७-४३ ।।"
  },
  {
    "text": "नमोऽस्तु विष्णवे तुभ्यमिति पूर्ववदर्चयेत् ।।\nक्षीरेण स्नापयेद्विष्णुं पूर्वमानेन शक्तितः ।। १७-४४ ।।"
  },
  {
    "text": "तथैव स्नापयेद्विप्र घृतप्रस्थेन सादरम् ।।\nकृत्‌वा जागरणं रात्रौ पूजयेत्पूर्ववद्‌व्रती ।। १७-४५ ।।"
  },
  {
    "text": "ततः कल्ये समुत्थाय प्रातः कृत्यं समाप्य च ।।\nअष्टोत्तरशतं हुत्वा मध्वाज्यतिलमिश्रितम् ।। १७-४६ ।।"
  },
  {
    "text": "सदक्षिणं च विप्राय दद्याद्वै तण्डुलाढकम् ।।\nप्राणरुपी महाविष्णुः प्राणदः सर्ववल्लभः ।। १७-४७ ।।"
  },
  {
    "text": "तण्डुलाढकदानेन प्रीयतां मे जनार्दनः ।।\nएवं कृत्वा नरो भक्त्या सर्वपापविवर्जितः ।। १७-४८ ।।"
  },
  {
    "text": "अत्यन्गिष्टोमयज्ञस्य फलमष्टगुणं लभेत् ।।\nवैशाखशुक्लद्वादश्यामुपोष्य मधुसूदनम् ।। १७-४९ ।।"
  },
  {
    "text": "द्रोणक्षीरेण देवेशं स्नापयेद्भक्तिंसंयुतः ।।\nजागरं तत्र कर्त्तव्यं त्रिकालार्चनसंयुतम् ।। १७-५० ।।"
  },
  {
    "text": "नमस्ते मधुहन्त्रे च जुहुयाच्छक्तितो घृतम् ।।\nअष्टोत्तरशतं प्रोर्च्य विधिवन्मधुसूदनम् ।। १७-५१ ।।"
  },
  {
    "text": "विपापो ह्यश्वमेधानामष्टानां फलमाप्नुयात् ।।\nज्येष्टमासे सिते पक्षे द्वादश्यामुपवासकृत् ।। १७-५२ ।।"
  },
  {
    "text": "क्षीरेणाढकमानेन स्नापयेद्यस्त्रिविक्तमम् ।।\nनमस्त्रिविक्तमायेति पूजयेद्भक्तिसंयुतः ।। १७-५३ ।।"
  },
  {
    "text": "जुहुयात्पायसेनैव ह्यष्टोत्तरशताहुतीः ।।\nकृत्वा जागरणं रात्रौ पुनः पूजां प्रकल्पयेत् ।। १७-५४ ।।"
  },
  {
    "text": "अपूपविंशतिं दत्त्वा ब्राह्मणाय सदक्षिणम् ।।\nदेवदेव जगन्नात प्रसीद परमेश्वर ।। १७-५५ ।।"
  },
  {
    "text": "उपायनं च संगृह्य ममाभीष्टप्रदो भव ।।\nब्राह्मणान्भोजयेच्छक्त्या स्वयं भुञ्जीत वाग्यतः ।। १७-५६ ।।"
  },
  {
    "text": "एवं यः कुरुते विप्र व्रतं त्रैविक्रमं परम् ।।\nसोऽष्टानां नरमेधानां विपापः फलमाप्नुयात् ।। १७-५७ ।।"
  },
  {
    "text": "आषाढशुक्लद्वादश्यामुपवासी जितेन्द्रियः ।।\nवामनं पूर्वमानेन स्नापयेत्पयसा व्रती ।। १७-५८ ।।"
  },
  {
    "text": "नमस्ते वामनायेति दूर्वाज्याष्टोत्तरं शतम् ।।\nहुत्वा च जागरं कुर्याद्वामनं चार्चयेत्पुनः ।। १७-५९ ।।"
  },
  {
    "text": "सदाक्षिणं च दध्यन्नं नालिकेरफलान्वितम् ।।\nभक्त्या प्रदद्याद्विप्राय वामनार्चनशीलिने ।। १७-६० ।।"
  },
  {
    "text": "वामनो वुद्धिदो होता द्रव्यस्थो वामनः सदा ।।\nवामनस्तारकोऽस्माच्च वामनाय नमो नमः ।। १७-६१ ।।"
  },
  {
    "text": "अनेन दत्त्वा दध्यन्नं शक्तितो भोजयेद्दिजान् ।।\nकृत्वैवमग्रिष्टोमानां शतस्य फलमाप्नुयात् ।। १७-६२ ।।"
  },
  {
    "text": "श्रावणस्य सिते पक्षे द्वादश्यामुपवासकृत् ।।\nक्षीरेण मधुमिश्रेण स्नापयेच्छ्रीधरं व्रती ।। १७-६३ ।।"
  },
  {
    "text": "नमोऽस्तु श्रीधरायेति गन्धाद्यैः पूजयेत्क्रमात् ।।\nजुहुयात्पृषदाज्येन शतमष्टोत्तरं मुने ।। १७-६४ ।।"
  },
  {
    "text": "कृत्वा च जागरं रात्रौ पुनः पूजां प्रकल्पयेत् ।।\nदातव्यं चैव विप्राय क्षीराढकमनुत्तमम् ।। १७-६५ ।।"
  },
  {
    "text": "दक्षिणां च सवस्त्रां वै प्रदद्याद्धेमकुण्डले ।।\nमन्त्रेणानेन विप्रेन्द्रु सर्वकामाश्रसिद्धये ।। १७-६६ ।।"
  },
  {
    "text": "क्षीराब्धिशायिन्देवेश रमाकान्त जगत्पते ।।\nक्षीरदानेन सुप्रीतो भव सर्वसुखप्रदः ।। १७-६७ ।।"
  },
  {
    "text": "सुखप्रदत्त्‌वाद्विप्रांश्च भोजयेच्छक्तितो व्रती ।।\nएव कृत्वाश्वमेधानां सहस्त्रस्य फलं लभेत् ।। १७-६८ ।।"
  },
  {
    "text": "मासि भाद्रपदे शुक्ले द्वादश्यां समुपोषितः ।।\nस्नापयेद्द्रोणपयसा हृषीकेशं जगद्गुरुम् ।। १७-६९ ।।"
  },
  {
    "text": "हृषीकेश नमस्तुभ्यमिति संपूजयेन्नरः ।।\nचरुणा मधुयुक्तेन शतमष्टोत्तरं हुनेत् ।। १७-७० ।।"
  },
  {
    "text": "जागरादीनिनि निर्वर्त्य दद्यादात्मविदे ततः ।।\nसार्धाढकं च गोधूमान्दक्षिणां हेम शक्तितः ।। १७-७१ ।।"
  },
  {
    "text": "हृषीकेश नमस्तुभ्यं सर्वलोकैकहेतवे ।।\nमह्यं सर्वसुखं देहि गोधूमस्य प्रदानतः ।। १७-७२ ।।"
  },
  {
    "text": "भोजयेद्ब्राह्माञ्शक्त्या स्वयं चाश्रीतवाग्यतः ।।\nसर्वपापविनिर्मुक्तो ब्रह्ममेधफलं लभेत् ।। १७-७३ ।।"
  },
  {
    "text": "आश्विने मासिशुक्लायां द्वादश्यांसमुपोषितः ।।\nपद्मनाभं चपयसा स्नापयेद्भक्तितः शुचिः ।। १७-७४ ।।"
  },
  {
    "text": "नमस्ते पद्मनाभाय होमं कुयार्त्स्वशक्तितः ।।\nतिलब्रीहियवाज्यैश्च पूजयेच्च विधानतः ।। १७-७५ ।।"
  },
  {
    "text": "जामरं निशि निर्वर्त्य पुनः पूजां समाचरेत् ।।\nदद्याद्विप्राय कुडवं मधुनस्तु सदक्षिणम् ।। १७-७६ ।।"
  },
  {
    "text": "पद्मनाभ नमस्तुभ्यं सर्वलोकपितामह ।।\nमधुदानेन सुप्रीतो भवसर्वसुखप्रदः ।। १७-७७ ।।"
  },
  {
    "text": "एवं यः कुरुते भक्त्या पद्मनाभव्रतं सुधीः ।।\nब्रह्ममेधसहस्त्रस्य फलमाप्नोति निश्चितम् ।। १७-७८ ।।"
  },
  {
    "text": "द्वादश्यां कार्तिके शुक्ले उपवासी जितेन्द्रियः ।।\nक्षीरेणाकढकमानेन दन्धा वाज्येन तावता ।। १७-७९ ।।"
  },
  {
    "text": "नमो दामोदरायेति स्नापयेद्भक्तिभावतः ।।\nअष्टोत्तरशतं हुत्वा मघ्वाज्याक्ततिलाहुतीः ।। १७-८० ।।"
  },
  {
    "text": "जागरं नियतः कुर्यात्त्रिकालार्चनतत्परः ।।\nप्रातः संपूजयेद्देवं पद्मपुष्पैर्मनोरमैः ।। १७-८१ ।।"
  },
  {
    "text": "पुनरष्टोत्तरशतं जुहुयात्सघृतै स्तिलैः ।।\nपञ्चभक्ष्ययुतं चान्नं दद्याद्विप्राय भक्तितः ।। १७-८२ ।।"
  },
  {
    "text": "दामोदर जगन्नाथ सर्वकारणकारण ।।\nत्राहिमां कृपया देव शारणागतपालकः ।। १७-८३ ।।"
  },
  {
    "text": "अनेन दत्त्वा दानं च श्रोत्रियाय कुटुम्बिने ।।\nदक्षिणांच यथाशक्त्या ब्राह्मणांचापि भोजयेत् ।। १७-८४ ।।"
  },
  {
    "text": "एवंकृत्वा व्रतं सम्यगश्रीयाद्बन्धुभिः सह ।।\nअश्वमेघ सहस्राणां द्विगुणं फलमश्नुते ।। १७-८५ ।।"
  },
  {
    "text": "एवं कुर्याद्व्रती यस्तु द्वादशीव्रतमुत्तमम् ।।\nसंवत्सरं मुनिश्रेष्ठ स याति परमं पदम् ।। १७-८६ ।।"
  },
  {
    "text": "एकमासे द्विमासे वायः कुर्याद्भक्तितत्परः ।।\nतत्तत्फलमवाप्नोति प्राप्नोति च हरेः पदम् ।। १७-८७ ।।"
  },
  {
    "text": "पूर्णँ संवत्सरं कृत्वा कुर्यादुद्यापनं व्रती ।।\nमार्गशीर्षासिते पक्षे द्वादश्यां च मुनीश्वर ।। १७-८८ ।।"
  },
  {
    "text": "स्नात्वा प्रातर्यथाचारं दन्तधावनपूर्वकम् ।।\nशुक्लमाल्याम्बरधरः शुक्लगन्धानुलेपनः ।। १७-८९ ।।"
  },
  {
    "text": "मण्डपं कारयेद्दिव्यं चतुरस्त्रं सुशोभनम् ।।\nघण्टाचामरसंयुक्तं किङ्किणीरवशोभितम् ।। १७-९० ।।"
  },
  {
    "text": "अलंकृतं पुष्पमाल्यैर्वितानघ्वजराजितान् ।।\nछादितं शुक्लवस्त्रेण दीपमालाविभूषितम् ।। १७-९१ ।।"
  },
  {
    "text": "तन्मध्ये सर्वतोभद्रं कुर्यात्सम्यगलंकृतम् ।।\nतस्योपरिन्यसेत्कुम्भान्द्वादशाम्बुप्रपूरितान् ।। १७-९२ ।।"
  },
  {
    "text": "एकेन शुक्लवस्त्रेण सम्यक्संशोधितेन च ।।\nसर्वानाच्छादयेत्कुम्भान्पञ्चरत्नसमन्वितान् ।। १७-९३ ।।"
  },
  {
    "text": "लक्ष्मीनारायणं देवं कारयेद्भक्तिमान्व्रती ।।\nहेम्ना वा रजतेनापि तथा ताम्रेण वा द्विज ।। १७-९४ ।।"
  },
  {
    "text": "स्थापयेत्प्रतिमां तां च कुम्भोपरि सुसंयमी ।।\nतन्मूल्यं वा द्विजश्रेष्ट काञ्चनं च स्वशक्तितः ।। १७-९५ ।।"
  },
  {
    "text": "सर्वव्रतेषु मतिमान्वित्तशाठ्यं विवर्जयेत् ।।\nयदि कुर्यात्क्षयं यान्ति तस्यायुर्द्धनसंपदः ।। १७-९६ ।।"
  },
  {
    "text": "अनन्तशायिनं देवं नारायणमनामयम् ।।\nपञ्चामृतेन प्रथमं स्नापयेद्भक्तिसंयुतः ।। १७-९७ ।।"
  },
  {
    "text": "नांमभिः केशवाद्यैश्च ह्युपचाराप्रकल्पयेत् ।।\nरात्रौ जागरणं कुर्यात्पुराणश्रवणादिभिः ।। १७-९८ ।।"
  },
  {
    "text": "जितनिद्रो भवेत्सम्यक्सोपवासो जितेन्द्रियः ।।\nत्रिकालमर्चयेद्देवं यथाविभवविस्तरम् ।। १७-९९ ।।"
  },
  {
    "text": "ततः प्रातः समुत्थाय प्रातः कृत्यं समाप्य च ।।\nतिलहोमान्व्याहृतिभिः सहस्रं कार्येद्द्विजैः ।। १७-१०० ।।"
  },
  {
    "text": "ततः संपूजयेद्देवं गन्धपुष्पादिभिः क्रमात् ।।\nदेवस्य पुरतः कुर्यात्पुराणश्रवणं ततः ।। १७-१०१ ।।"
  },
  {
    "text": "दद्याद्द्वादशविप्रेभ्यो दध्यन्नं पायसं तथा ।।\nअपूपैर्दशभिर्युक्तं सघृतं च सदक्षिणम् ।। १७-१०२ ।।"
  },
  {
    "text": "देवदेवजगन्नाथ भक्तानुग्रहविग्रह ।।\nगृहाणोपायनं कृष्ण सर्वाभीष्टप्रदो भव ।। १७-१०३ ।।"
  },
  {
    "text": "अनेनोपायनं दत्त्वा प्रार्थयेमाञ्जलिः स्थितः ।।\nआधाय जानुनी भूमौ विनयावननतो व्रती ।। १७-१०४ ।।"
  },
  {
    "text": "नमो नमस्ते सुरराजराज नमोऽस्तुते देवं जगन्निवास ।।\nकुरुष्व संपृर्णफलं ममाद्य नमोऽस्तु तुभ्यं पुरुषोत्तमाय ।। १७-१०५ ।।"
  },
  {
    "text": "इति संप्रार्थयेद्विप्रान्देवं च पुरुषोत्तमम् ।।\nदद्यादर्घ्यं च देवाय महालक्ष्मीयुताय वै ।। १७-१०६ ।।"
  },
  {
    "text": "लक्ष्मीपते नमस्तुभ्यं क्षीरार्णवनिवासिने ।।\nअर्घ्यं गृहाण देवेश लक्ष्म्या च सहितः प्रक्षो ।। १७-१०७ ।।"
  },
  {
    "text": "यस्य स्मृत्या च नामोक्त्या तपोयज्ञक्रियादिषु ।।\nन्यूनं संपूर्णतां याति सद्यो वन्दे तमच्युतम् ।। १७-१०८ ।।"
  },
  {
    "text": "इति विज्ञाप्य देवेशं तत्सर्वं संयमी व्रते ।।\nप्रतिमां दक्षिणायुक्तामाचार्याय निवेदयेत् ।। १७-१०९ ।।"
  },
  {
    "text": "ब्राह्मणान्भोजयेत्पश्चाच्छक्त्या दद्याच्च दक्षिणाम् ।।\nभुञ्जीत वाग्यतः पश्चात्स्वयं बन्धुजनैर्वृतः ।। १७-११० ।।"
  },
  {
    "text": "आसायं श्रृदुयाद्विष्णोः कथां विद्वज्जनैः सह ।।\nइत्येवं कुरुते यस्तु मनुजो द्वादशीव्रतम् ।। १७-१११ ।।"
  },
  {
    "text": "सर्वान्कामान्स आन्पोति परत्रेह च नारद ।।\nत्रिसतकुलसंयुक्तः सर्वपापविवर्जितः ।।\nतपाति विष्णुभवनं यत्र यत्त्वा न शोचति ।। १७-११२ ।।"
  },
  {
    "text": "य इदं श्रृणुयाद्विप्र द्वादशीव्रतमुत्तमम् ।।\nवाचयेद्वापि स नरो वाजपेयफलं लभेत् ।। १७-११३ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे व्रताख्याने मार्गशीर्षशुक्लद्वादशीव्रतकथनं नाम सत्पदशोऽध्यायः ।।"
  }
]
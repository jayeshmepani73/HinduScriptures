[
  {
    "text": "<span style=\"font-size: 14pt; line-height: 200%\">नारद उवाच\nसमाख्यातानि सर्वाणि योगाङ्गानि महामुने\nइदानीमपि सर्वज्ञ यत्पृच्छामि तदुच्यताम् 1.34.१\nयोगो भक्तिमतामेव सिध्यतीति त्वयोदितम्\nयस्य तुष्यति सर्वेशस्तस्य भक्तिश्च शाश्वतम् २\nयथा तुष्यति सर्वेशो देवदेवो जनार्दनः\nतन्ममाख्याहि सर्वज्ञ मुने कारुण्यवारिधे ३\nसनक उवाच\nनारायणं परं देवं सच्चिदानन्दविग्रहम्\nभज सर्वात्मना विप्र यदि मुक्तिमभीप्ससि ४\nरिपवस्तं न हिंसन्ति न बाधन्ते ग्रहाश्च तम्\nराक्षसाश्च न चेक्षन्ते नरं विष्णुपरायणम् ५\nभक्तिर्दृढा भवेद्यस्य देवदेवे जनार्दने\nश्रैयांसि तस्य सिध्यन्ति भक्तिमन्तोऽधिकास्ततः ६\nपादौ तौ सफलौ पुंसां यौ विष्णुगृहगामिनौ\nतौ करौ सफलौ ज्ञेयौ विष्णुपूजापरौ तु यौ ७\nते नेत्रे सुफले पुंसां पश्यतो ये जनार्दनम्\nसा जिह्वा प्रोच्यते सद्भिर्हरिनामपरा तु या ८\nसत्यं सत्यं पुनः सत्यमुद्धृत्य भुजमुच्यते\nतत्त्वं गुरुसमं नास्ति न देवः केशवात्परः ९\nसत्यं वच्मि हितं वच्मि सारं वच्मि पुनःपुनः\nअसारेऽस्मिस्तु संसारे सत्यं हरिसमर्चनम् १०\nसंसारपाशं सुदृढं महामोहप्रदायकम्\nहरिभक्तिकुठारेण च्छित्त्वात्यन्तसुखी भव ११\nतन्मनः संयुतं विष्णौ सा वाणी यत्परायणा\nते श्रोत्रे तत्कथासारपूरिते लोकवन्दिते १२\nआनन्दमक्षरं शून्यमवस्थात्रितयैरपि\nआकाशमध्यगं देवं भज नारद सन्ततम् १३\nस्थानं न शक्यते यस्य स्वरूपं वा कदाचन\nनिर्देष्टुं मुनिशार्दूल द्र ष्टुं वाप्यकृतात्मभिः १४\nसमस्तैः करणैर्युक्तो वर्त्ततेऽसौ यदा तदा\nजाग्रदित्युच्यते सद्भिरन्तर्यामी सनातनः १५\nयदान्तःकरणैर्युक्तः स्वेच्छया विचरत्यसौ\nस्वपन्नित्युच्यते ह्यात्मा यदा स्वापविवर्जितः १६\nन बाह्यकरणैर्युक्तो न चान्तः करणैस्तथा\nअस्वरूपो यदात्मासौ पुण्यापुण्यविवर्जितः १७\nसर्वोपाधिविनिर्मुक्तो ह्यानन्दो निर्गुणो विभुः\nपरब्रह्ममयो देवः सुषुप्त इति गीयते १८\nभावनामयमेतद्वै जगत्स्थावरजङ्गमम्\nविद्युद्विलोलं विप्रेन्द्र भज तस्माज्जनार्दनम् १९\nअहिंसा सत्यमस्तेयं ब्रह्मचर्यापरिग्रहौ\nवर्तन्ते यस्य तस्यैव तुष्यते जगतां पतिः २०\nसर्वभूतदयायुक्तो विप्रपूजा परायणः\nतस्य तुष्टो जगन्नाथो मधुकैटभमर्दनः २१\nसत्कथायां च रमते सत्कथां च करोति यः\nसत्सङ्गो निरहङ्कारस्तस्य प्रीतो रमापतिः २२\nनामसङ्कीर्त्तनं विष्णोः क्षुत्तृट्प्रस्खलितादिषु\nकरोति सततं यस्तु तस्य प्रीतो ह्यधोक्षजः २३\nया तु नारी पतिप्राणा पतिपूजापरायणा\nतस्यास्तुष्टो जगन्नाथो ददाति स्वपदं मुने २४\nअसूयारहिता ये तु ह्यहङ्कारविवर्जिताः\nदेवपूजापराश्चैव तेषां तुष्यति केशवः २५\nतस्माच्छृणुष्व देवर्षे भजस्व सततं हरिम्\nमा कुरुष्व ह्यहङ्कारं विद्युल्लोलश्रिया वृथा २६\nशरीरं मृत्युसंयुक्तं जीवनं चाति चञ्चलम्\nराजादिभिर्धनं बाध्यं सम्पदः क्षणभङ्गुराः २७\nकिं न पश्यसि देवर्षे ह्यायुषार्द्धं तु निद्र या\nहतं च भोजनाद्यैश्च कियदायुः समाहृतम् २८\nकियदायुर्बालभावाद् वृद्धभावात्कियद् बृथा\nकियद्विषयभोगैश्च कदा धर्मान्करिष्यति २९\nबालभावे च वार्द्धक्ये न घटेताच्युतार्चनम्\nवयस्येव ततो धर्मान्कुरु त्वमनहङ्कृतः ३०\nमा विनाशं व्रज मुने मग्नः संसारगह्वरे\nवपुर्विनाशनिलयमापदां परमं पदम् ३१\nशरीरं भोगनिलयं मलाद्यैः परिदूषितम्\nकिमर्थं शाश्वतधिया कुर्यात्पापं नरो वृथा ३२\nअसारभूते संसारे नानादुःखसमन्विते\nविश्वासो नात्र कर्त्तव्यो निश्चितं मृत्युसङ्कुले ३३\nतस्माच्छृणुष्व विप्रेन्द्र सत्यमेतद् ब्रवीम्यहम्\nदेहयोगनिवृत्यर्थं सद्य एव जनार्दनम् ३४\nमानं त्यक्त्वा तथा लोभं कामक्रोधविवर्जितः\nभजस्व सततं विष्णुं मानुष्यमतिदुर्लभम् ३५\nकोटिजन्मसहस्रेषु स्थावरादिषु सत्तम\nसम्भ्रान्तस्य तु मानुष्यं कथञ्चित्परिलभ्यते ३६\nतत्रापि देवताबुद्धिर्दानबुद्धिश्च सत्तम\nभोगबुद्धिस्तथा नॄणां जन्मान्तरतपः फलम् ३७\nमानुष्यं दुर्लभं प्राप्य यो हरिं नार्चयेत्सकृत्\nमूर्खः कोऽस्ति परस्तस्माज्जडबुद्धिरचेतनः ३८\nदुर्लभं प्राप्य मानुष्यं नार्चयन्ति च ये हरिम्\nतेषामतीव मूर्खाणां विवेकः कुत्र तिष्ठति ३९\nआराधितो जगन्नाथो ददात्यभिमतं फलम्\nकस्तं न पूजयेद्विप्र संसाराग्निप्रदीपितः ४०\nचण्डालोऽपि मुनिश्रेष्ठ विष्णुभक्तो द्विजाधिकः\nविष्णुभक्तिविहीनश्च द्विजोऽपि श्वपचाधमः ४१\nतस्मात्कामादिकं त्यक्त्वा भजेत हरिमव्ययम्\nयस्मिंस्तुष्टेऽखिलं तुष्येद्यतः सर्वगतो हरिः ४२\nयथा हस्तिपदे सर्वं पदमात्रं प्रलीयते\nतथा चराचरं विश्वं विष्णावेव प्रलीयते ४३\nआकाशेन यथा व्याप्तं जगत्स्थावरजङ्गमम्\nतथैव हरिणा व्याप्तं विश्वमेतच्चराचरम् ४४\nजन्मनो मरणं नॄणां जन्म वै मृत्युसाधनम्\nउभे ते निकटे विद्धि तन्नाशो हरिसेवया ४५\nध्यातः स्मृतः पूजितो वा प्रणतो वा जनार्दनः\nसंसारपाशविच्छेदी कस्तं न प्रतिपूजयेत् ४६\nयन्नामोच्चारणादेव महापातकनाशनम्\nयं समभ्यर्च्य विप्रर्षे मोक्षभागी भवेन्नरः ४७\nअहो चित्रमहो चित्रमहो चित्रमिदं द्विज\nहरिनाम्नि स्थिते लोकः संसारे परिवर्त्तते ४८\nभूयो भूयोऽपि वक्ष्यामि सत्यमेतत्तपोधन\nनीयमानो यमभटैरशक्तो धर्मसाधनैः ४९\nयावन्नेन्द्रि यवैकल्यं यावद्व्याधिर्न बाधते\nतावदेवार्चयेद्विष्णुं यदि मुक्तिमभीप्सति ५०\nमातुर्गर्भाद्विनिष्क्रान्तो यदा जन्तुस्तदैव हि\nमृत्युः संनिहितो भूयात्तस्माद्धर्मपरो भवेत् ५१\nअहो कष्टमहो कष्टमहोकष्टमिदं वपुः\nविनश्वरं समाज्ञाय धर्मं नैवाचरत्ययम् ५२\nसत्यं सत्यं पुनःसत्यमुद्धृत्य भुजमुच्यते\nदम्भाचारं परित्यज्य वासुदेवं समर्चयेत् ५३\nभूयो भूयो हितं वच्मि भुजमुद्धृत्य नारद\nविष्णुः सर्वात्मना पूज्यस्त्याज्यासूया तथानृतम् ५४\nक्रोधमूलो मनस्तापः क्रोधः संसारबन्धनम्\nधर्मक्षयकरः क्रोधस्तस्मात्तं परिवर्जयेत् ५५\nकाममूलमिदं जन्म कामः पापस्य कारणम्\nयशःक्षयकरः कामस्तस्मात्तं परिवर्जयेत् ५६\nसमस्तदुःखजालानां मात्सर्यं कारणं स्मृतम्\nनरकाणां साधनं च तस्मात्तदपि सन्त्यजेत् ५७\nमन एव मनुष्याणां कारणं बन्धमोक्षयोः\nतस्मात्तदभिसंयोज्य परात्मनि सुखी भवेत् ५८\nअहो धैर्यमहो धैर्यमहो धैर्यमहो नृणाम्\nविष्णौ स्थिते जगन्नाथे न भजन्ति मदोद्धताः ५९\nअनाराध्य जगन्नाथं सर्वधातारमच्युतम्\nसंसारसागरे मग्नाः कथं पारं प्रयान्ति हि ६०\nअच्युतानन्तगोविन्दनामोच्चारणभेषजात्\nनश्यन्ति सकला रोगाः सत्यं सत्यं वदाम्यहम् ६१\nनारायण जगन्नाथ वासुदेव जनार्दन\nइतीरयन्ति ये नित्यं ते वै सर्वत्र वन्दिताः ६२\nअद्यापि च मुनिश्रेष्ठ ब्रह्माद्या अपि देवताः\nयत्प्रभावं न जानन्ति तं याहि शरणं मुने ६३\nअहो मौर्ख्यमहो मौर्ख्यमहो मौर्ख्यं दुरात्मनाम्\nहृत्पद्मसंस्थितं विष्णुं न विजानन्ति नारद ६४\nशृणुष्व मुनिशार्दूल भूयो भूयो वदाम्यहम्\nहरिः श्रद्धावतां तुष्येन्न धनैर्न च बान्धवैः ६५\nबन्धुमत्वं धनाढ्यत्वं पुत्रवत्त्वं च सत्तम\nविष्णुभक्तिमतां नॄणां भवेज्जन्मनि जन्मनि ६६\nपापमूलमयं देहः पापकर्मरतस्तथा\nएतद्विदित्वा सततं पूजनीयो जनार्दनः ६७\nपुत्रमित्रकलत्राद्या बहवः स्युश्च संपदः\nहरिपूजारतानां तु भवन्त्येव न संशयः ६८\nइहामुत्र सुखप्रेप्सुः पूजयेत्सततं हरिम्\nइहामुत्रासुखप्रेप्सुः परनिन्दापरो भवेत् ६९\nधिग्जन्म भक्तिहीनानां देवदेवे जनार्दने\nसत्पात्रदानशून्यं यत्तद्धनं धिक्पुनः पुनः ७०\nन नमेद्विष्णवे यस्य शरीरं कर्मभेदिने\nपापानामाकरं तद्वै विज्ञेयं मुनिसत्तम ७१\nसत्पात्रदानरहितं यद्द्र व्यं येन रक्षितम्\nचौर्येण रक्षितमिव विद्धि लोकेषु निश्चितम् ७२\nतडिल्लोलश्रिया मत्ताः क्षणभङ्गुरशालिनः\nनाराधयन्ति विश्वेशं पशुपाशविमोचकम् ७३\nसृष्टिस्तु विविधा प्रोक्ता देवासुरविभेदतः\nहरिभक्तियुता दैवी तद्धीना ह्यासुरी महा ७४\nतस्माच्छृणुष्व विप्रेन्द्र हरिभक्तिपरायणाः\nश्रेष्ठाः सर्वत्र विख्याता यतो भक्तिः सुदुर्लभा ७५\nअसूयारहिता ये च विप्रत्राणपरायणाः\nकामादिरहिता ये च तेषां तुष्यति केशवः ७६\nसम्मार्जनादिना ये तु विष्णुशुश्रूषणे रताः\nसत्पात्रदाननिरताः प्रयान्ति परमं पदम् ७७\nइति श्रीबृहन्नारदीयपुराणे पूर्वभागे प्रथमपादे हरिभक्ति लक्षणं नामचतुस्त्रिंशोऽध्यायः ३४"
  },
  {
    "text": "</span>"
  }
]
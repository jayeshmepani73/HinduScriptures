[
  {
    "text": "सनातन उवाच ।।\nअथ वक्ष्यामि विप्रेंद्र नवम्यास्ते व्रतानि वै ।।\nयानि कृत्वा नरा लोके लभंते वांछितं फलम् ।। ११८-१ ।।"
  },
  {
    "text": "चैत्रस्य शुक्लपक्षे तु श्रीरामनवमीव्रतम् ।।\nतत्रोपवासं विधिवच्छक्तो भक्तः समाचरेत् ।। ११८-२ ।।"
  },
  {
    "text": "अशक्तश्चैकभक्तं वै मध्याह्नोत्सवतः परम् ।।\nविप्रान्संभोज्य मिष्टान्नै रामप्रीति सुमाचरेत् ।। ११८-३ ।।"
  },
  {
    "text": "गोभूतिलहरिरण्याद्येर्वस्त्रालंकरणेस्तथा ।।\nएव यः कुरुते भक्त्या श्रीरामनवमीव्रतम् ।। ११८-४ ।।"
  },
  {
    "text": "विधूय चेहपापानि व्रजेद्विष्णोः परं पदम् ।।\nउक्तं मातृव्रतं चात्र भैरवेण समन्विताः ।। ११८-५ ।।"
  },
  {
    "text": "स्रग्गंधवस्रनमनैवेद्यैश्चतुःष्टिस्तु योगिनीः ।।\nअत्रैव भद्रकालो तु योगिनीनां महाबला ।। ११८-६ ।।"
  },
  {
    "text": "ब्राह्मणश्रेष्टः सर्वासामाधिपत्येऽभिषेचिता ।।\nतस्मात्तां पूजयेच्चात्र सोपवासो जितेंद्रियः ।। ११८-७ ।।"
  },
  {
    "text": "राधे नवम्यां दलयोश्चंडिकां यस्तु पूजयेत् ।।\nविधिना स विमानेन देवतैः सह मोदते ।। ११८-८ ।।"
  },
  {
    "text": "ज्येष्ठशुक्लनवम्यां तु सोपवासो नरोत्तमः ।।\nउमां संपूज्य विधिवत्कुमारीर्भोजयेद्द्विजान् ।। ११८-९ ।।"
  },
  {
    "text": "स्वभक्त्या दक्षिणां दत्वा शाल्यन्नं पयसाऽश्नुयात् ।।\nउमाव्रतमिदं विप्र यः कुर्याद्विधिवन्नरः ।। ११८-१० ।।"
  },
  {
    "text": "स भुक्त्वेह वरान्भोगानंते स्वर्गगतिं लभेत् ।।\nआषाढे मासि विप्रेंद्र यः कुर्यात्पक्षयोर्द्विज ।। ११८-११ ।।"
  },
  {
    "text": "नक्तं चैंद्रीं समभ्यर्च्येदैरावतगतां सिताम् ।।\nस भवेद्वैवलोके तु भोगभारग्देवयानगः ।। ११८-१२ ।।"
  },
  {
    "text": "श्रावणे मासि विप्रेन्द्र यः कुर्यान्नक्तभोजनम् ।।\nपक्षयोरुपवासं वा कौमारीं चंडिकां यजेत् ।। ११८-१३ ।।"
  },
  {
    "text": "एवं पापहरां गंधैः पुष्पैर्धूपैश्च दीपकैः ।।\nनैवेद्यैर्विविधैश्चैव कुमारीभोजनैस्तथा ।। ११८-१४ ।।"
  },
  {
    "text": "एवं यः कुरुते भक्त्या कौमारीव्रतमुत्तमम् ।।\nस विमानेन गच्छेद्वै देवीलोकं सनातनम् ।। ११८-१५ ।।"
  },
  {
    "text": "भाद्रे तु नवमी शुक्ला नंदाह्वा परिकीर्तिता ।।\nतस्यां यः पूजयेद्दुर्गां विधिवच्चोपचारकैः ।। ११८-१६ ।।"
  },
  {
    "text": "सोऽश्वमेधफलं लब्ध्वा विष्णुलोके महीयते ।।\nआश्विने शुक्लनवमी महापूर्वा प्रकीर्तिता ।। ११८-१७ ।।"
  },
  {
    "text": "अपराह्णे शमीपूजा कार्याऽस्यां प्राग्दिशि द्विज ।।\nततो निशायां प्राग्यामे खङ्गं धनुरिषून्गदाम् ।। ११८-१८ ।।"
  },
  {
    "text": "शूलं शक्तिं च परशुं धुरिकां चर्म खेटकम् ।।\nछत्रं ध्वजं गजं चाश्व गोवृषं पुस्तकं तुलाम् ।। ११८-१९ ।।"
  },
  {
    "text": "दंडं पाशं चक्रशंखौ गंधाद्यैरुपचारकैः ।।\nसंपूज्य महिषं तत्र भद्रकाल्यै समालभेत् ।। ११८-२० ।।"
  },
  {
    "text": "एवं बलिं विधायाथ भुक्त्वा पवान्नमेव च ।।\nद्विजेभ्यो दक्षिणां दत्वा व्रतं तत्र समापयेत् ।। ११८-२१ ।।"
  },
  {
    "text": "एवं यः पूजयेद्दुर्गां नॄणां दुर्गतिनाशिनीम् ।।\nइह भुक्त्वा वरान्भोगानंते स्वर्गतिमाप्नुयात् ।। ११८-२२ ।।"
  },
  {
    "text": "कार्तिके शुक्लनवमी याऽक्षया सा प्रकीर्तता ।।\nतस्यामश्वत्थमूले वै तर्प्पणं सम्यगाचरेत् ।। ११८-२३ ।।"
  },
  {
    "text": "देवानां च ऋषीणां च पितॄणां चापि नारद ।।\nस्वशाखोक्तैस्तथा मंत्रैः सूर्यायार्घ्यं ततोऽर्पयेत् ।। ११८-२४ ।।"
  },
  {
    "text": "ततो द्विजान्भोजयित्वा मिष्टान्नेन मुनीश्वर ।।\nस्वयं भुक्त्वा च विहरेद्द्विजेभ्यो दत्तदक्षिणः ।। ११८-२५ ।।"
  },
  {
    "text": "एवं यः कुरुते भक्त्या जपदानं द्विजार्चनम् ।।\nहोमं च सर्वमक्षय्यं भवेदिति विधेर्वयः ।। ११८-२६ ।।"
  },
  {
    "text": "मार्गे तु शुक्लनवमी नंदिनी परिकीर्तिता ।।\nतस्यामुपोषितो यस्तु जगदंबां प्रपूजयेत् ।। ११८-२७ ।।"
  },
  {
    "text": "गंधाद्यैः सोऽश्वमेधस्य फलभाङ्नात्र संशयः ।।\nपौषे शुक्लनवम्यां तु महामायां प्रपूजयेत् ।। ११८-२८ ।।"
  },
  {
    "text": "एकभक्तपरो विप्र वाजपेयफलाप्तये ।।\nमाघमासे तु वा शुक्ला नवमी लोकपूजिता ।। ११८-२९ ।।"
  },
  {
    "text": "महानंदेति सा प्रोक्ता सदानंदकरी नृणाम् ।।\nतस्यां स्नानं तथा दानं जपो होम उपोषणम् ।। ११८-३० ।।"
  },
  {
    "text": "सर्वमक्षयतां याति नात्र कार्या विचारणा ।।\nफाल्गुनामलपक्षस्य नवमी या द्विजोत्तम ।। ११८-३१ ।।"
  },
  {
    "text": "आनंदा सा महापुण्या सर्वपापहरा स्मृता ।।\nसोपवासोऽर्चयेत्तत्र यस्त्वानंदां द्विजोत्तम ।। ११८-३२ ।।"
  },
  {
    "text": "स लभेद्वांछितान्कामान्सत्यं सत्यं मयोदितम् ।। ११८-३३ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितनवमीव्रतकथनं नामाष्टादशाधिकशततमोऽध्यायः ।। ११८ ।।"
  }
]
[
  {
    "text": "।। सनक उवाच ।।\nअन्यद्व्रतं प्रवक्ष्यामि श्रृणु नारद तत्त्वतः ।।\nदुर्लभं सर्वलोकेषु विख्यातं हरिपञ्चकम् ।। २१-१ ।।"
  },
  {
    "text": "नारीणां च नराणां च सर्वदुःखनिवारणम् ।।\nधर्मकामार्थमोक्षाणां निदानं मुनिसत्तम ।। २१-२ ।।"
  },
  {
    "text": "सर्वाभीष्टप्रदं चैव सर्वव्रतफलप्रदम् ।।\nमार्गशीर्षे सिते पक्षे दशम्यां नियतेन्द्रियः ।। २१-३ ।।"
  },
  {
    "text": "कुर्यात्स्नानादिकं कर्म दन्तधावनपूर्वकम ।।\nकृत्वा देवार्चनं सम्यक्तथा पञ्च महाध्वरान् ।। २१-४ ।।"
  },
  {
    "text": "एकाशी च भवेत्तस्मिन् दिने नियममास्थिताः ।।\nततः प्रातः समुत्थाय ह्येकादश्यां मुनीश्वरः ।। २१-५ ।।"
  },
  {
    "text": "स्नानं कृत्वा यथाचारं हरिं चैवार्चयेद्गृहे ।।\nस्नापयेद्देवदेवेशं पञ्चामृतविधानतः ।। २१-६ ।।"
  },
  {
    "text": "अर्चयेत्परया भक्त्या गन्धपुष्पादिभिः क्रमात् ।।\nधूपैर्दीपैश्च नैवैद्यैस्ताम्बूलैश्च प्रदक्षिणैः ।। २१-७ ।।"
  },
  {
    "text": "संपूज्य देवदेवेशमिमं मन्त्रमुदीरयेत् ।.\nनमस्ते ज्ञानरूपाय ज्ञानदाय नमोऽस्तुते ।। २१-८ ।।"
  },
  {
    "text": "नमस्ते सर्वरूपाय सर्वसिद्धिप्रदायिने ।।\nएवं प्रणम्य देवेशं वासुदेवं जनार्दनम् ।। २१-९ ।।"
  },
  {
    "text": "वक्ष्यमाणेन मन्त्रेण ह्युपवासं समर्पयेत् ।।\nपञ्चरात्रं निराहारो ह्यद्यप्रभृति केशव ।। २१-१० ।।"
  },
  {
    "text": "त्वदाज्ञया जगत्स्वामिन्ममाभीष्टप्रदो भव ।।\nएवं समाप्य देवस्य उपवासं जितेन्द्रियः ।। २१-११ ।।"
  },
  {
    "text": "रात्रौ जागरणं कुर्यादेकादश्यामथो द्विज ।।\nद्वादश्यां च त्रयोदश्यां चतुर्दश्यां जितेन्द्रियः ।। २१-१२ ।।"
  },
  {
    "text": "पौर्णमास्यां च कर्त्तव्यमेवं विष्ण्वर्चनं मुने ।।\nएकादश्यां पौर्णमास्यां कर्त्तव्यं जागरं तथा ।। २१-१३ ।।"
  },
  {
    "text": "पञ्चामृतादिपूजा तु सामान्या दिनपञ्चसु ।।\nक्षीरेण स्नापयेद्विष्णुं पौर्णमास्यां तु शक्तितः ।।\nतिलहोमश्च कर्त्तव्यस्तिलदानं तथैव च ।। २१-१४ ।।"
  },
  {
    "text": "ततः षष्टे दिने प्राप्ते निर्वत्यं स्वाश्रमक्रियाम् ।।\nसंप्राश्य पञ्चगव्यं च पूजयेद्विधिवद्धरिम् ।। २१-१५ ।।"
  },
  {
    "text": "ब्राह्मणान्भोजयेत्पश्चाद्विभवे सत्यवारितम् ।।\nततः स्वबन्धुभिः सार्द्धं स्वयं भुञ्जीत वाग्यतः ।। २१-१६ ।।"
  },
  {
    "text": "एवं पौषादिमासेषु कार्त्तिकान्तेषु नारद ।।\nशुक्लपक्षे व्रतं कुर्यात्पूर्वोक्तविधिना नरः ।। २१-१७ ।।"
  },
  {
    "text": "एवं संवत्सरं कार्यं व्रतं पापप्रणाशनम् ।।\nपुनः प्राप्ते मार्गशीर्षे कुर्यादुद्यापनं व्रती ।। २१-१८ ।।"
  },
  {
    "text": "एकादश्यां निराहारो भवेत्पूर्वमिव द्विज ।।\nद्वादश्यां पञ्चगव्यं च प्राशयेत्सुसमाहितः ।। २१-१९ ।।"
  },
  {
    "text": "गन्धपुष्पादिभिः सम्यग्देवदेवं जनार्दनम् ।।\nअभ्यर्च्योपायनं दद्याद्ब्राह्यणाय जितेन्द्रियः ।। २१-२० ।।"
  },
  {
    "text": "पायसं मधुसंमिश्रं घृतयुक्तं फलान्वितम् ।।\nसुगन्धजलसंयुक्तं पूर्णकुम्भं सदक्षिणम् ।। २१-२१ ।।"
  },
  {
    "text": "वस्त्रेणाच्छादितं कुम्भं पञ्चरत्नसमन्वितम् ।।\nदद्यादध्यात्मविदुषे ब्राह्मणाय मुनीश्वर ।। २१-२२ ।।"
  },
  {
    "text": "सर्वात्मन् सर्वभूतेश सर्वव्यापिन्सनातन ।।\nपरमान्नप्रदानेन सुप्रीतो भव माधव ।। २१-२३ ।।"
  },
  {
    "text": "अनेन पायसं दत्त्वा ब्राह्मणान्भोजयेत्ततः ।।\nशक्तितो बन्धुभिः सार्द्धं स्वयं भुञ्जीत वाग्यतः ।। २१-२४ ।।"
  },
  {
    "text": "व्रतमेतत्तु यः कुर्याद्धरिपञ्चकसंज्ञितम् ।।\nन तस्य पुनरावृत्तिर्ब्रह्यलोकात्कदाचन ।। २१-२५ ।।"
  },
  {
    "text": "व्रतमेतत्प्रकर्त्तव्यमिच्छद्भिर्मोक्षमुत्तम् ।।\nसमस्तपापकान्तारदावानलसमं द्विज ।। २१-२६ ।।"
  },
  {
    "text": "गवां कोटिसहस्त्राणि दत्त्वा यत्फलमाप्नुयात् ।।\nतत्फलं लभ्यते पुम्भिरेतस्मादुपवासतः ।। २१-२७ ।।"
  },
  {
    "text": "यस्त्वेतच्छृणुयाद्भक्त्या नारायणपरायणः ।।\nस मुच्यते महाघोरैः तापकानां च कोटिभिः ।। २१-२८ ।।"
  },
  {
    "text": "इति श्रीबृहन्नांरदीयपुराणं पूर्वभागे प्रथमपादे व्रताख्याने मार्गशीर्षशुल्कैकादशीमासभ्य पौर्णिमापर्यन्तं पञ्चरात्रिव्रतं नामैकविंशोऽध्यायः ।। २१ ।।"
  }
]
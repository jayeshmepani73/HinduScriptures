[
  {
    "text": "<span style=\"font-size: 14pt; line-height: 200%\">\nसूत उवाच ।।\nभगवद्भक्तिमाहात्म्यं श्रुत्वा प्रीतस्तु नारदः ।।\nपुनः पप्रच्छ सनकं ज्ञानविज्ञानपारगम् ।। ६-१ ।।"
  },
  {
    "text": "नारद उवाच ।।\nक्षेत्राणामुत्तमं क्षेत्रं तीर्थानां च तथोत्तमम् ।।\nपरया दयया तथवं ब्रूहिं शास्त्रार्थपारग ।। ६-२ ।।"
  },
  {
    "text": "सनक उवाच ।।\nशुणु ब्रह्मन्तरं गुह्यं सर्वसंपत्करं परम् ।।\nदुःस्वन्पनाशनं पुण्यं धर्म्यं पापहरं शुभम् ।। ६-३ ।।"
  },
  {
    "text": "श्रोतव्यं मुनिभिर्नित्यं दुष्टग्रहनिवारणम् ।।\nसर्वरोगप्रशमनमायुर्वर्ध्दनकारणम् ।। ६-४ ।।"
  },
  {
    "text": "क्षेत्राणामुत्तमं क्षेत्रं तीर्थानां च तथोत्तमम् ।।\nगङ्गायमुनयोर्योगं वदन्ति परमर्षयः ।। ५-५ ।।"
  },
  {
    "text": "सितासितोदकं तीर्थं ब्रह्माद्याः सर्वदेवताः ।।\nमुनयो मनवश्चैव सेवन्ते पुण्यकाङ्क्षिणः ।। ५-६ ।।"
  },
  {
    "text": "गङ्गा पुण्यनदी ज्ञेया यतो विष्णुपदोद्भवा ।।\nरविजा यमुना ब्रह्मंस्तयोर्योगः शुभावहः ।। ५-७ ।।"
  },
  {
    "text": "स्मृतार्तिनाशिनी गङ्गा नदीनां प्रवरा मुने ।।\nसर्वपापक्षयकरी सर्वोपद्रवनाशिनी ।। ५-८ ।।"
  },
  {
    "text": "यानि क्षेत्राणि पुण्यानि समुद्रान्ते महीतले ।।\nतेषां पुण्यतमं ज्ञेयं प्रयागाख्यं महामुने ।। ६-९ ।।"
  },
  {
    "text": "इयाज वेधा यज्ञेन यत्र देवं रमापतिम् ।।\nतथैव मुनयः सर्वे चक्रश्च विविधान्मखान् ।। ६-१० ।।"
  },
  {
    "text": "सर्वतीर्थाभिषेकाणि यानि पुण्यानि तानि वै ।।\nगङ्गाबिन्द्वभिषेकस्य कलां नार्हन्ति षोडशीम् ।। ६-११ ।।"
  },
  {
    "text": "गङ्गा गङ्गेति यो ब्रूयाद्योजनानां शते स्थितः ।।\nसोऽपि मुच्येत पापेभ्यः किमु गङ्गाभिषेकवान् ।। ६-१२ ।।"
  },
  {
    "text": "विष्णुपादोद्भवा देवी विश्वेश्वरशिरः स्थिता ।।\nसंसेव्या मुनिभिर्देवः किं पुनः पामरैर्जनै ।। ६-१३ ।।"
  },
  {
    "text": "यत्सैकतं ललाटे तु ध्रियते मनुजोत्तमैः ।।\nतत्रैव नेत्रं विज्ञेयं विध्यर्द्धाधः* समुज्ज्वलत् ।। ६-१४ ।।  *विध्वर्द्धाधः - पाठः"
  },
  {
    "text": "यन्मज्जनं महापुण्यं दुर्लभं त्रिदिवौकसाम् ।।\nसारूप्यदायकं विष्णोः किमस्मात्कथ्यते परम ।। ६-१५ ।।"
  },
  {
    "text": "यत्र स्नाताः पापिनोऽपि सर्वपापविवर्जिताः ।।\nमहद्विमानमारूढाः प्रयान्ति परमं पदम् ।। ६-१६ ।।"
  },
  {
    "text": "यत्र स्नाता महात्मानः पितृमातृकुलानि वै ।।\nसहस्राणि समुद्धृत्य विष्णुलोके व्रजन्ति वै ।। ६-१७ ।।"
  },
  {
    "text": "स स्नातः सर्वतीर्थेषु यो गङ्गां स्मरति द्विज ।।\nपुण्यक्षेत्रेषु सर्वेषु स्थितवान्नात्र संशयः ।। ६-१८ ।।"
  },
  {
    "text": "यत्र स्नातं नरं दृष्ट्वा पापोऽपि स्वर्गभूमिभाक् ।।\nमदङ्गस्पर्शेमात्रेण देवानामाधिपो भवेत् ।। ६-१९ ।।"
  },
  {
    "text": "तुलसीमूलसंभूता द्विजपादोद्भवा तथा ।।\nगङ्गोद्भवा तु मृल्लोकान्नयत्यच्युतरूपताम् ।। ६-२० ।।"
  },
  {
    "text": "गङ्गा च तुलसी चैव हरिभक्तिरचञ्चला ।।\nअत्यन्तदुर्ल्लभा नॄणां भक्तिर्द्धर्मप्रवक्तरि ।। ६-२१ ।।"
  },
  {
    "text": "सद्धर्मवक्तुः पदसंभवां मृदं गङ्गोद्भवां चैव तथा तुलस्याः ।।\nमूलोद्भवां भक्तियुतो मनुष्यो धृत्वा शिरस्येति पदं च विष्णोः ।। ६-२२ ।।"
  },
  {
    "text": "कदा यास्याम्यहं गङ्गां कदा पश्यामि तामहम् ।।\nवाञ्च्छत्यपि च यो ह्येवं सोऽपि विष्णुपदं व्रजेत् ।। ६-२३ ।।"
  },
  {
    "text": "गङ्गाया महिमा ब्रह्मन्वक्तुं वर्षशतैरपि ।।\nन शक्यते विष्णुनापि किमन्यैर्बहुभाषितैः ।। ६-२४ ।।"
  },
  {
    "text": "अहो माया जगत्सर्वं मोहयत्येतदद्भुतम् ।।\nयतो वै नरकं यान्ति गङ्गानाम्नि स्थितेऽपि हि ।। ६-२५ ।।"
  },
  {
    "text": "संसारदुःख विच्छेदि गङ्गानाम प्रकीर्तितम् ।।\nतथा तुलस्या भक्तिश्च हरिकीर्तिप्रवक्तरि ।। ६-२६ ।।"
  },
  {
    "text": "सकृदप्युच्चरेद्यस्तु गङ्गेत्येवाक्षरद्वयम् ।।\nसर्वपापविनिर्मुक्तो विष्णुलोकं स गच्छति ।। ६-२७ ।।"
  },
  {
    "text": "योजनत्रितयं यस्तु गङ्गायामधिगच्छति ।।\nसर्वपापविनिर्मुक्तः सूर्यलोकं समेति हि ।। ६-२८ ।।"
  },
  {
    "text": "सेयं गङ्गा महापुण्या नदी भक्त्या निषेविता ।।\nमेषतौलिमृगार्केषु पावयत्यखिलं जगत् ।। ६-२९ ।।"
  },
  {
    "text": "गोदावरी भीमरथी कृष्णा रेवा सरस्वती ।।\nतुङ्गभद्रा च कावेरी कालिन्दी बाहुदा तथा ।। ६-३० ।।"
  },
  {
    "text": "वेत्रवती ताम्रपर्णी सरयूश्च द्विजोत्तम ।।\nएवमादिषु तीर्थेषु गङ्गा मुख्यतमा स्मृता ।। ६-३१ ।।"
  },
  {
    "text": "यथा सर्वगतो विष्णुर्जगव्द्याप्य प्रतिष्टितः ।।\nतथेयं व्यापिनी गङ्गा सर्वपापप्रणाशिनी ।। ६-३२ ।।"
  },
  {
    "text": "अहो गङ्गा जगद्धात्री स्नानपानादिभिर्जगत् ।।\nपुनाति पावनीत्येषा न कथं सेव्यते नृभिः ।। ६-३३ ।।"
  },
  {
    "text": "तीर्थानामुत्तमं तीर्थं क्षेत्राणां क्षेत्रमुत्तमम् ।।\nवाराणसीति विख्यातं सर्वदेवनिषेवितम् ।। ६-३४ ।।"
  },
  {
    "text": "ते एव श्रवणे धन्ये संविदाते बहुश्रुतम् ।।\nइह श्रुतिमतां पुंसां काशी याभ्यां श्रुताऽसकृत् ।। ६-३५ ।।"
  },
  {
    "text": "ये यं स्मरन्ति संस्थानमविमुक्तं द्विजोत्तमम् ।।\nनिर्धूतसर्वपापास्ते शिवलोकं व्रजन्ति वै ।। ६-३६ ।।"
  },
  {
    "text": "योजनानां शतस्थोऽपि अविमुक्तं स्मरेद्यदि ।।\nबहुपातकपूर्णोऽपि पदं गच्छत्यनामयम् ।। ६-३७ ।।"
  },
  {
    "text": "प्राणप्रयाणसमये योऽविमुक्तं स्मरेद्द्विज ।।\nसोऽपि पापविनिर्मुक्तः शैवं पदमवाप्नुयात् ।। ६-३८ ।।"
  },
  {
    "text": "काशीस्मरणजं पुण्यं भुक्त्वा स्वर्गे तदन्ततः ।।\nपृथिव्यामेकराड् भूत्वा काशीं प्राप्य च मुक्तिभाक् ।। ६-३९ ।।"
  },
  {
    "text": "बहुनात्र किमुक्तेन वाराणस्या गुणान्प्रति ।।\nनामापि गृह्णातां काश्याश्चतुर्वर्गो न दूरतः ।। ६-४० ।।"
  },
  {
    "text": "गङ्गायमुनयोर्योगोऽधिकः काश्या अपि द्विज ।।\nयस्य दर्शनमात्रेण नरा यान्ति परां गतिम् ।। ६-४१ ।।"
  },
  {
    "text": "मकरस्थे रवौ गङ्गा यत्र कुत्रावगाहिता ।।\nपुनाति स्नानपानाद्यैर्नयन्तीन्द्रपुरं जगत् ।। ६-४२ ।।"
  },
  {
    "text": "यो गङ्गां भजते नित्यं शंकरो लोकशंकरः ।।\nलिङ्गरूपीं कथं तस्या महिमा परिकीर्त्यते ।। ६-४३ ।।"
  },
  {
    "text": "हरिरूपधरं लिङ्गं लिङ्गरूपधरो हरिः ।।\nईषदप्यन्तरं नास्ति भेदकृच्चानयोः कुधीः ।। ६-४४ ।।"
  },
  {
    "text": "अनादिनिधने देवे हरिशंकरसंज्ञिते ।।\nअज्ञानसागरे मग्ना भेदं कुर्वन्ति पापिनः ।। ६-४५ ।।"
  },
  {
    "text": "यो देवो जगतामीशः कारणानां च कारणम् ।।\nयुगान्ते निगदन्त्येतद्रुद्ररूपधरो हरिः ।। ६-४६ ।।"
  },
  {
    "text": "रुद्रो वै विष्णुरुपेण पालयत्यखिलंजगत् ।।\nब्रह्मरुपेण सृजति प्रान्तेः ह्येतत्त्रयं हरः ।। ६-४७ ।।"
  },
  {
    "text": "हरिशंकरयोर्मध्ये ब्रह्मणश्चापि यो नरः ।।\nभेदं करोति सोऽभ्येति नरकं भृशदारुणम् ।। ६-४८ ।।"
  },
  {
    "text": "हरं हरिं विधातारं यः पश्यत्येकरूपिणम् ।।\nस याति परमानन्दं शास्त्राणामेष निश्चयः ।। ६-४९ ।।"
  },
  {
    "text": "योऽसावनादिः सर्वज्ञो जगतामादिकृद्विभुः ।।\nनित्यं संनिहितस्तत्र लिङ्गरूपी जनार्दनः ।। ६-५० ।।"
  },
  {
    "text": "काशीविश्वेश्वरं लिङ्गं ज्योतिर्लिङ्गं तदुच्यते ।।\nतं दृष्ट्वा परमं ज्योतिराप्नोति मनुजोत्तमः ।। ६-५१ ।।"
  },
  {
    "text": "काशीप्रदक्षिणा येन कृता त्रैलोक्यपावनी ।।\nसप्तद्वीपासाब्धिशैला भूः परिक्रमितामुना ।। ६-५२ ।।"
  },
  {
    "text": "धातुमृद्दारपाषाणलेख्याद्या मूर्तयोऽमलाः ।।\nशिवस्य वाच्युतस्यापि तासु संनिहितो हरिः ।। ६-५३ ।।"
  },
  {
    "text": "तुलसीकाननं यत्र यत्र पह्मवनं द्विजा ।।\nपुराणपठनं यत्र यत्र संनिहितो हरिः ।। ६-५४ ।।"
  },
  {
    "text": "पुराणसंहितावक्ता हरिरित्यभिधीयते ।।\nतद्भक्तिं कुर्वतां नॄणां गङ्गास्नानं दिने दिने ।। ६-५५ ।।"
  },
  {
    "text": "पुराणश्रवणे भक्तिर्गङ्गास्नानसमा द्विज ।।\nतद्वक्तरि च या भक्तिः सा प्रयागोपमा स्मृता ।। ६-५६ ।।"
  },
  {
    "text": "पुराणधर्मकथनैर्यः समुद्धरते जगत् ।।\nसंसारसागरे मग्नं स हरिः परिकीर्तितः ।। ६-५७ ।।"
  },
  {
    "text": "नास्ति गङ्गासमं तीर्थं नास्ति मातृसमो गुरुः ।।\nनास्ति विष्णुसमं दैवं नास्ति तत्त्वं गुरोः परम् ।। ६-५८ ।।"
  },
  {
    "text": "वर्णानां ब्राह्मणः श्रेष्टस्तारकाणां यथा शशी ।।\nयथा पयोधिः सिन्धूनां तथा गङ्गा परा स्मृता ।। ६-५९ ।।"
  },
  {
    "text": "नास्ति शान्तिसमो बन्धुर्नास्ति सत्यात्परं तपः ।।\nनास्ति मोक्षात्परो लाभो नास्ति गङ्गासमा नदी ।। ६-६० ।।"
  },
  {
    "text": "गङ्गायाः परमं नाम पापारण्यदवानलः ।।\nभवव्याधिहरा गङ्गा तस्मात्सेव्या प्रयत्नतः ।। ६-६१ ।।"
  },
  {
    "text": "गायत्री जाह्नवी चोभे सर्वपापहरे स्मृते ।।\nएतयोर्भक्तिहीनो यस्तं विद्यात्पतितं द्विज ।। ६-६२ ।।"
  },
  {
    "text": "गायत्री छन्दसां माता माता लोकस्य जाह्नवी ।।\nउभे ते सर्वपापानां नाशकारणतां गते ।। ६-६३ ।।"
  },
  {
    "text": "यस्य प्रसन्ना गायत्री तस्य गङ्गा प्रसीदति ।।\nविष्णुशक्तियुते ते द्वे समकामप्रसिद्धेदे ।। ६-६४ ।।"
  },
  {
    "text": "धर्मार्थकामरूपाणां फलरुपे निरञ्जने ।।\nसर्वलोकानुग्रहार्थं प्रवर्तेते महोत्तमे ।। ६-६५ ।।"
  },
  {
    "text": "अतीव दुर्ल्लभा नॄणां गायत्री जाह्नवी तथा ।।\nतथैव तुलसीभक्तिर्हरिभक्तिश्च सात्त्विकी ।। ६-६६ ।।"
  },
  {
    "text": "अहो गङ्गा महाभागा स्मृता पापप्रणाशिनी ।।\nहरिलोकप्रदा दृष्टा पीता सारूप्यदायिनी ।।\nयत्र स्नाता नरा यान्ति विष्णोः पदमनुत्तमम् ।। ६-६७ ।।"
  },
  {
    "text": "नारायणो जगद्धाता वासुदेवः सनातनः ।।\nगङ्गास्नानपराणां तु वाञ्छितार्थफलप्रदः ।। ६-६८ ।।"
  },
  {
    "text": "गङ्गाजलकणेनापि यः सिक्तो मनुजोत्तमः ।।\nसर्वपापविनिर्मुक्तः प्रयाति परमं पदम् ।। ६-६९ ।।"
  },
  {
    "text": "यद्बिन्दुसेवनादेव सगरान्वयसम्भवः ।।\nविसृज्य राक्षसं भावं संप्राप्तः परमं पदम् ।। ६-७० ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे गङ्गामाहात्म्यं नाम षष्टोऽध्यायः ।। ६ ।।\n</span>"
  }
]
[
  {
    "text": "सूत उवाच ।।\nएतच्छ्रृत्वा तु वचनं नारदो भगवानृषिः ।।\nपुनः पप्रच्छ तं विप्र शुकाभिपतनं मुनिम् ।। ६२-१ ।।"
  },
  {
    "text": "नारद उवाच ।।\nभगवन्सर्वमाख्यातं त्वयाऽतिकरुणात्मना ।।\nयच्छ्रृत्वा मानसं मेऽद्य शांतिमग्र्यामुपागतम् ।। ६२-२ ।।"
  },
  {
    "text": "पुनश्च मोक्षशास्त्रं मे त्वमादिश महामुने ।।\nनहि सम्पूर्णतामेति तृष्णा कृष्णगुणार्णवे ।। ६२-३ ।।"
  },
  {
    "text": "ये तु संसारनिर्मुक्ता मोक्ष शास्त्रपरायणाः ।।\nकुत्र ते निवसंतीह संशयो मे महानयम् ।। ६२-४ ।।"
  },
  {
    "text": "तं छिन्धि सुमहाभागत्वत्तो नान्यो विदांवरः ।।\nसनं.उ.।।\nधारयामास चात्मानं यथाशास्त्रं महामुनिः ।। ६२-५ ।।"
  },
  {
    "text": "पादात्प्रभृति गात्रेषु क्रमेण क्रमयोगवित् ।।\nततः स प्राङ्मुखो विद्वानादित्येन विरोचिते ।। ६२-६ ।।"
  },
  {
    "text": "पाणिपादं समाधाय विनीतवदुपाविशत् ।।\nन तत्र पक्षिसंघातो न शब्दो न च दर्शनम् ।। ६२-७ ।।"
  },
  {
    "text": "यत्र वैयासकिर्द्धाम्नि योक्तुं समुपचक्रमे ।।\nस ददर्श तदात्मानं सर्वसंगविनिःसृतः ।। ६२-८ ।।"
  },
  {
    "text": "प्रजहास ततो हासं शुकः सम्प्रेक्ष्य भास्करम् ।।\nस पुनर्योगमास्थाय मोक्षमार्गोपलब्धये ।। ६२-९ ।।"
  },
  {
    "text": "महायोगीश्वरो भूत्वा सोऽत्यक्रामद्विहायसम् ।।\nअंतरीक्षचरः श्रीमान्व्यासपुत्रः सुनिश्चितः ।। ६२-१० ।।"
  },
  {
    "text": "तमुंद्यंतं द्विजश्रेष्टं वैनतेयसमद्युतिम् ।।\nददृशुः सर्वभूतानि मनोमारुतरंहसम् ।। ६२-११ ।।"
  },
  {
    "text": "यथाशक्ति यथान्यायं पूजयांचक्रिरे तथा ।।\nपुष्प वर्षैश्च दिव्यैस्तमवचक्रुर्दिवौकसः ।। ६२-१२ ।।"
  },
  {
    "text": "तं दृष्ट्वा विस्मिताः सर्वे गंधर्वाप्सरसां गणाः ।।\nऋषयश्चैव संसिद्धाः कोऽयं सिद्धिमुपागतः ।। ६२-१३ ।।"
  },
  {
    "text": "ततोऽसौ स्वाह्रयं तेभ्यः कथयामास नारद ।।\nउवाच च महातेजास्तानृषीन्संप्रहर्षितः ।। ६२-१४ ।।"
  },
  {
    "text": "पिता यद्यनुगच्छेन्मां क्रोशमानः शुकेति वै ।।\nतस्मै प्रतिवचोदेयं भवद्भिस्तु समाहितैः ।। ६२-१५ ।।"
  },
  {
    "text": "बाढमुक्तस्ततस्तैस्तु लोकान्हित्वा चतुर्विधान् ।।\nतमो ह्यष्टविधं त्यक्त्वा जहौ पञ्चविधं रजः ।। ६२-१६ ।।"
  },
  {
    "text": "ततः सत्वं जहौ धीमांस्तदद्भुतमिवाभवत् ।।\nततस्तस्मिन्पदे नित्ये निर्गुणे लिंगपूजिते ।। ६२-१७ ।।"
  },
  {
    "text": "ततः स श्रृङ्गेऽप्रतिमे हिमवन्मेरुसन्निभे ।।\nसंश्लिष्टे श्वेतपीते च रुक्मरूप्यमये शुभे ।। ६२-१८ ।।"
  },
  {
    "text": "शतयोजनविस्तारे तिर्यागूर्द्ध्च नारद ।।\nसोऽविशंकेन मनसा तथैवाभ्यपतच्छुकः ।। ६२-१९ ।।"
  },
  {
    "text": "ते श्रृङ्गेऽत्यंतसंश्लिष्टे सहसैव द्विधाकृते ।।\nअदृश्येतां द्विजश्रेष्ट तदद्भुतमिवाभवत् ।। ६२-२० ।।"
  },
  {
    "text": "ततः पर्वतश्रृंगाभ्यां सहसैव विनिःसृतः ।।\nन च प्रतिजघानास्य स गतिं पर्वतोत्तमः ।। ६२-२१ ।।"
  },
  {
    "text": "ततो मंदाकिनीं दिव्या मुपरिष्टादभिव्रजन् ।।\nशुको ददर्श धर्मात्मा पुष्पितद्रुमकाननम् ।। ६२-२२।।"
  },
  {
    "text": "तस्यां क्रीडासु निरताः स्नांति चैवाप्सरोगणाः ।।\nनिराकारं तु साकाराददृशुस्तं विवाससः ।। ६२-२३ ।।"
  },
  {
    "text": "तं प्रक्रमंतमाज्ञाय पिता स्नेहसमन्वितः ।।\nउत्‌तमां गतिमास्थाय पृष्टतोऽनुससार ह ।। ६२-२४ ।।"
  },
  {
    "text": "शुकस्तु मारुतादूर्द्ध्वं गतिं कृत्वां तरिक्षगाम् ।।\nदर्शयित्वा प्रभावं स्वं सर्वभूतोऽभवत्तदा ।। ६२-२५ ।।"
  },
  {
    "text": "अथ योगगतिं व्यासः समास्थाय महातपाः ।।\nनिमेषांतरमात्रेण शुकाभिपतनं ययौ ।। ६२-२६ ।।"
  },
  {
    "text": "स ददर्श द्विधा कृत्वा पर्वताग्रं गतं शुकम् ।।\nशशंसुर्मुनयः सिद्धा गतिं तस्मै सुतस्य ताम् ।। ६२-२७ ।।"
  },
  {
    "text": "ततः शुकेतिशब्देन दीर्घेण क्रंदितं तदाः ।।\nस्वयं पित्रा स्वरेणोञ्चैस्त्रींल्लोकाननुनाद्य वै ।। ६२-२८ ।।"
  },
  {
    "text": "शुकः सर्वगतिर्भूत्वा सर्वात्मा सर्वतोमुखः ।।\nप्रत्यभाषत धर्मात्मा भोः शब्देनानुनादयन् ।। ६२-२९ ।।"
  },
  {
    "text": "तत एकाक्षरं नादं भोरित्येवमुदीरयन् ।।\nप्रत्याहरज्जगत्सर्वमुञ्चैः स्थावरजंगमम् ।। ६२-३० ।।"
  },
  {
    "text": "ततः प्रभृति वाऽद्यापि शब्दानुञ्चारितान्पृथक् ।।\nगिरिगह्वरपृष्टेषु व्याजहार शुकं प्रति ।। ६२-३१ ।।"
  },
  {
    "text": "अंतर्हितप्रभावं तं दर्शयित्वा शुकस्तदा ।।\nगुणान्संत्यज्य सत्त्वादीन्पदमध्यगमत्परम् ।। ६२-३२ ।।"
  },
  {
    "text": "महिमानं तु तं दृष्ट्वा पुत्रस्यामिततेजसः ।।\nसोऽनुनीतो भगवता व्यासो रुद्रेण नारद ।। ६२-३३ ।।"
  },
  {
    "text": "किमु त्वं ताम्यसि मुने पुत्रं प्रति समाकुलः ।।\nपश्यसि विप्र नायांतं ब्रह्यभूतं निजांतिरे ।। ६२-३४ ।।"
  },
  {
    "text": "इत्येवमनुनीतोऽसौ व्यासः पुनरुप्राव्रजत् ।।\nश्वाश्रमं स शुको ब्रह्मभूतो लोकांश्चचार ह ।। ६२-३५ ।।"
  },
  {
    "text": "तत कालांतरे ब्रह्मन्व्यासः सत्यवतीसुतः ।।\nनरनारायणौ द्रष्टुं ययौ बदरिकाश्रमम् ।। ६२-३६ ।।"
  },
  {
    "text": "तत्र दृष्ट्वा तु तौ देवौ तप्यमानो महत्तपः ।।\nस्वयं च तत्र तपसि स्थितः शुकमनुस्मरन् ।। ६२-३७ ।।"
  },
  {
    "text": "यावत्तत्र स्थितो व्यासः शुकः परमयोगवित् ।।\nश्वेतद्वीपं गतस्तात यत्र त्वमगमः पुरा ।। ६२-३८ ।।"
  },
  {
    "text": "तत्र दृष्टप्रभावस्तु श्रीमान्नारायणः प्रभुः ।।\nदृष्टः श्रुतिविमृग्यो हि देवदेवो जनार्दनः ।। ६२-३९ ।।"
  },
  {
    "text": "स्तुतश्च शुकदेवेन प्रसन्नः प्राह नारद ।।\nश्रीभगवानुवाच ।।\nत्वया दृष्टोऽस्मि योगीन्द्र सर्वदेवरहःस्थितः ।। ६२-४० ।।"
  },
  {
    "text": "सनत्कुमारादिष्टेन सिद्धो योगेन वाडव ।।\nत्वं सदागतिमार्गस्थो लोकान्पश्य यथेच्छया ।। ६२-४१ ।।"
  },
  {
    "text": "इत्युक्तो वासुदेवेन तं नत्वारणिसंभवः ।।\nवैकुंठं प्रययौ विप्र सर्वलोकनमस्कृतम् ।। ६२-४२ ।।"
  },
  {
    "text": "वैमानिकैः सुरैर्जुष्टं विरजापरिचेष्टितम् ।।\nयं भांतमनुभांत्येते लोकाः सर्वेऽपि नारद ।। ६२-४३ ।।"
  },
  {
    "text": "यत्र विदुमसोपानाः स्वर्णरत्नविचित्रिताः ।।\nवाप्य उत्पलंसंछन्नाः सुरस्त्रीक्रीडनाकुलाः ।। ६२-४४ ।।"
  },
  {
    "text": "दिव्यैर्हंसकुलैर्घुष्टाः स्वच्छांबुनिभृताः सदा ।।\nतत्र द्वाःस्थैश्चतुर्हस्तेनार्नाभरणभूषितैः ।। ६२-४५ ।।"
  },
  {
    "text": "विष्वक्सेनानुगैः सिद्धैः कुमुदाद्यैरवा रितः ।।\nप्रविश्याभ्यांतरं तत्र देवदेवं चतुर्भुजम् ।। ६२-४६ ।।"
  },
  {
    "text": "शांतं प्रसन्नवदनं पीतकौशेयवाससम् ।।\nशंखचक्रगदापद्मैर्मूर्तिमद्भिरुपासितम् ।। ६२-४७ ।।"
  },
  {
    "text": "वक्षस्थलस्थया लक्ष्म्या कौस्तुभेन विराजितम् ।।\nकटीसूत्रब्रह्मसूत्रकटकांगदभूषितम् ।। ६२-४८ ।।"
  },
  {
    "text": "भ्राजत्किरीटवलयं मणिनूपुरशोभितम् ।।\nददर्श सिद्धनि करैः सेव्यमानमहर्निशम् ।। ६२-४९ ।।"
  },
  {
    "text": "तं दृष्ट्वा भक्तिभावेन तुष्टाव मधुसूदनम् ।।\nशुक उवाच ।।\nनमस्ते वासुदेवाय सर्वलोकैकसाक्षिणे ।। ६२-५० ।।"
  },
  {
    "text": "जगद्बीजस्वरूपाय पूर्णाय निभृतात्मने ।।\nहरये वासुकिस्थाय श्वेतद्वीपनिवासिने ।। ६२-५१ ।।"
  },
  {
    "text": "हंसाय मत्स्यरूपाय वाराहतनुधारिणे ।।\nनृसिंहाय ध्रुवेज्याय सांख्ययोगेश्वराय च ।। ६२-५२ ।।"
  },
  {
    "text": "चतुःसनाय कूर्माय पृथवे स्वसुरवात्मने ।।\nनाभेयाय जगद्धात्रे विधात्रेंऽतकारय च ।। ६२-५३ ।।"
  },
  {
    "text": "भार्गवेंद्राय रामाय राघवाय पराय च ।।\nकृष्णाय वेदकर्त्रे च बुद्धकल्किस्वरूपिणे ।। ६२-५४ ।।"
  },
  {
    "text": "चतुर्व्युहाय वेद्याय ध्येयाय परमात्मने ।।\nनरनारायणाख्याय शिषिविष्टाय विष्णवे ।। ६२-५५ ।।"
  },
  {
    "text": "ऋतधाम्ने विधाम्ने च सुपर्णाय स्वरोचिषे ।।\nऋभवे सुव्रताख्याय सुधाम्ने चाजिताय च ।। ६२-५६ ।।"
  },
  {
    "text": "विश्वरूपाय विश्वाय सृष्टिस्थित्यंतकारिणे ।।\nयज्ञाय यज्ञभोक्ते च स्थविष्ठायाणवेऽर्थिने ।। ६२-५७ ।।"
  },
  {
    "text": "आदित्यसोमनेत्राय सहओजोबलाय च ।।\nईज्याय साक्षिणेऽजायबहुशीर्षांघ्रिबाहवे ।। ६२-५८ ।।"
  },
  {
    "text": "श्रीशाय श्रीनिवासाय भक्तवश्याय शार्ङ्गिणे ।।\nअष्टप्रकृत्यधीशाय ब्रह्मणेऽनंतसक्तये ।। ६२-५९ ।।"
  },
  {
    "text": "बृहदारण्यवेद्याय हृषीकेशाय वेधसे ।।\nपुंडरीकनिभाक्षाय क्षेत्रज्ञाय विभासिने ।। ६२-६० ।।"
  },
  {
    "text": "गोविंदाय जगत्कर्त्रे जगन्नाथाय योगिने ।।\nसत्याय सत्यसंधाय वैकुंठायाच्युताय च ।। ६२-६१ ।।"
  },
  {
    "text": "अधोक्षजाय धर्माय वामनाय त्रिधातवे ।।\nघृतार्चिषे विष्णवे तेऽनंताय कपिलायय च ।। ६२-६२ ।।"
  },
  {
    "text": "विरिंचये त्रिककुदे ऋग्यजुःसामरूपिणे ।।\nएकश्रृंगाय च शुचिश्रवसे शास्त्रयोनये ।। ६२-६३ ।।"
  },
  {
    "text": "वृषाकपय ऋद्धाय प्रभवे विश्वकर्मणे ।।\nभूर्भुवुःस्वःस्वरूपाय दैत्यघ्ने निर्गुणाय च ।। ६२-६४ ।।"
  },
  {
    "text": "निरंजनाय नित्याय ह्यव्ययायाक्षराय च ।।\nनमस्ते पाहि मामीश शरणागतवत्सल ।। ६२-६५ ।।"
  },
  {
    "text": "इति स्तुतः स भगवाञ्च्छंखचक्रगदाधरः ।।\nआरणेयमुवाचेदं भृशं प्रणतवत्सलः ।। ६२-६६ ।।"
  },
  {
    "text": "श्रीभगवानुवाच ।।\nव्यासपुत्र महाभाग प्रीतोऽस्मि तव सुव्रत ।।\nविद्यामाप्नुहि भक्तिं च ज्ञानी त्वं मम रूपधृक् ।। ६२-६७ ।।"
  },
  {
    "text": "यद्रूपं मम दृष्टं प्राक् श्वेतद्वीपे त्वया द्विज ।।\nसोऽहमेवावतारार्थं स्थितो विश्वंभरात्मकः ।। ६२-६८ ।।"
  },
  {
    "text": "सिद्धोऽसि त्वं महाभाग मोक्षधर्मानुनुचिंतया ।।\nवरलोकान्यथा वायुर्यथा रवं सविता तथा ।। ६२-६९ ।।"
  },
  {
    "text": "नित्यमुक्तस्वरूपस्त्वं पूज्यमानः सुरैर्नरैः ।।\nभक्तिर्हि दुर्लभा लोके मयि सर्वपरायणे ।। ६२-७० ।।"
  },
  {
    "text": "तां लब्ध्वा नापरं किंचिल्लब्धव्यमवशिष्यते ।।\nआकल्पांतः तपः संस्थौ नरनारायणावृषी ।। ६२-७१ ।।"
  },
  {
    "text": "तयोर्निदेशतो व्यासो जनक स्तव सुव्रतः ।।\nकर्ता भागवतं शास्त्रं तदधीष्व भुवं व्रज ।। ६२-७२ ।।"
  },
  {
    "text": "स तप्यति तपस्त्वद्य पर्वते गंधमादने ।।\nत्वद्वियोगेन खिन्नात्मा तं प्रसादय मत्प्रियम् ।। ६२-७३ ।।"
  },
  {
    "text": "एवमुक्तः शुको विप्र नमस्कृत्य चतुर्भुजम् ।।\nयथागतं निवृत्तोऽसौ पितुरंतिकमागमत् ।। ६२-७४ ।।"
  },
  {
    "text": "अथ तं स्वंतिके दृष्ट्वा पाराशर्य्यः प्रतापवान् ।।\nपुत्रं प्राप्य प्रहृष्टात्मा तपसो निववर्त ह ।। ६२-७५ ।।"
  },
  {
    "text": "नारायणं नमस्कृत्य नरं चैव नरोत्तमम् ।।\nआरणेयसमायुक्तः स्वाश्रमं समुपागमत् ।। ६२-७६ ।।"
  },
  {
    "text": "नारायणनियोगात्तु त्वन्मुखेन मुनीश्वर ।।\nचकार संहितां दिव्यां नानाख्यानसमन्विताम् ।। ६२-७७ ।।"
  },
  {
    "text": "वेदतुल्यां भागवतीं हरिभक्तिविवर्द्धिनीम् ।।\nनिवृत्तिनिरतं पुत्रं शुकमध्यापयञ्च ताम् ।। ६२-७८ ।।"
  },
  {
    "text": "आत्मारामोऽपि भगवान्पाराशर्यात्मजः शुकः ।।\nअधीतवान्संहितां वै नित्यं विष्णुजनप्रियाम् ।। ६२-७९ ।।"
  },
  {
    "text": "एवमेते समाख्याता  मोक्षधर्मास्तवानध ।।\nपठतां श्रृण्वतां चापि हरिभक्तिविवर्द्धनाः ।। ६२-८० ।।"
  },
  {
    "text": "इति श्रीबृहन्नारदीयपुराणे पूर्वभागे द्वितीयपादे बृहदुपाख्याने मोक्षधर्म्मनिरूपणं नाम द्विषष्टितमोऽध्यायः ।।"
  },
  {
    "text": "समाप्तश्चायं द्वितीयः पादः ।।"
  }
]
[
  {
    "text": "<span style=\"font-size: 14pt; line-height: 200%\"> सनत्कुमार उवाच ।।\nअथातो विप्र नित्यानां प्रयोगादिसमन्वितम् ।।\nपटलं तेऽभिधास्यामि नित्याभ्यर्चनदीपकम् ।।१ ।।\nललितायास्त्रिभिवर्णैः सकलार्थोऽभिधीयते ।।\nशेषेण देवीरूपेण तेन स्यादिदमीरितम् ।।२ ।।\nअशेषतो जगत्कृत्स्नं हृल्लेखात्मकमुच्यते ।।\nतस्याश्चार्थस्तु कथितः सर्वतंत्रेषु गोपितः ।।३ ।।\nव्योम्ना प्रकाशमानत्वं ग्रसमानत्वमग्निना ।।\nतयोर्विमर्श ईकारो बिंदुना तन्निफालनम् ।।४ ।।\nपिंडकर्तरि बीजाख्या मन्त्रा मालाभिधाः क्रमात् ।।\nएकार्णवन्तो द्व्यर्णाश्च त्रिदिङ्मुखार्णकाः ।।५ ।।\nवृत्तिजार्णांल्लिखेदंकैर्व्यत्यस्तक्रमयोगतः ।।\nतैर्भेदयो जनं कुर्यात्संदर्भाणामशेषतः ।।६ ।।\nदेव्यात्मकं समुदयं विश्रांतिं च शिवात्मकम् ।।\nउभयात्मकमप्यात्मस्वरूपं तैश्च भावयेत् ।।७ ।।\nकालेनान्यञ्च दुःखार्त्तिवासनानाशनो ध्रुवम् ।।\nपराहंतामयं सर्वस्वरूपं चात्मविग्रहम् ।।८ ।।\nसदात्मकं स्फुरताख्यमरोषोपाधिवर्जितम् ।।\nप्रकाशरूपमात्मत्वे वस्तु तद्भासते परम् ।।९ ।।\nयत एवमतो लोके नास्त्यमंत्रं यदक्षरम् ।।\nयद्विद्येति समाख्यातं सर्वथा सर्वतः सदा ।।१० ।।\nवासरेषु तु तेष्वेवं सर्वापत्तारकं भवेत् ।।\nतद्विधानं च वक्ष्यामि सम्यगासवकल्पनम् ।।११ ।।\nगौडी पैष्टी तथा माध्वीत्येवं तत्त्रिविधं स्मृतम् ।।\nगतुडमुष्णोदके क्षिप्त्वा समालोड्य विनिक्षिपेत् ।।१२ ।।\nघटे काचमये तस्मिन् धातकीसुमनोरजः ।।\nखात्वा भूमौ संध्ययोस्तु करैः संक्षोभ्य भूयसा ।।१३ ।।\nमासमात्रे गते तस्मिन्निमग्ने रजसि द्रुतम् ।।\nसंशोध्य पूजयेत्तेन गौडी सा गुडयोगतः ।।१४ ।।\nएवं मधुसमायोगान्माध्वी पैष्टीं श्रृणु प्रिय ।।\nअध्यर्द्धद्विगुणे तोये श्रपयेत्तंदुलं शनैः ।।१५ ।।\nदिनत्रयोषिते तस्मिन्धात्र्यंकुररजः क्षिपेत् ।।\nदिनमेकं धृते वाते निवाते स्थापयेत्ततः ।।१६ ।।\nउदकैर्लिलितं पश्चाद्गलितं पैष्टिकं मधु ।।\nवृक्षजं फलजं चेति द्विविधं क्रियते मधु ।।१७ ।।\nतन्निर्माणं श्रृणुष्वाद्य यदास्वादान्मनोलयः ।।\nमृद्वीकांवाथ खर्जूरफलं पुष्पमथापि वा ।।१८ ।।\nमधूकस्यांभसि क्षिप्त्वा शतृमर्द्धावशेषितम् ।।\nप्राक्सृतासवलेशेन मिलितं दिवसद्वयात् ।।१९ ।।\nगालितं स्वादु पूजार्हं मनोलयकरं शुभम् ।।\nवार्क्षं तु नालिकेरं स्याद्धिंतालस्याथ तालतः ।।२० ।।\nफलकांडात्स्नुतं दुग्धं नीतं सद्यो रसावहम् ।।\nनालिके रफलांतस्थसलिले शशिना युते ।।२१ ।।\nअर्द्धपूगफलोत्थं तु रमं संक्षिप्य तापयेत् ।।\nआतपे सद्य एवैतदासवं देवताप्रियाम् ।।२२ ।।\nआसवैरेभिरुदितैरर्ध्यं देव्यै निवेदयेत् ।।\nदेवैः कृत्वा ततः सद्यो दद्यात्तत्सिद्धये द्वयम् ।।२३ ।।\nसाधको नियताहारः समाधिस्थः पिबेत्सदा ।।\nन कदाचित्पिबोत्सिद्धो देव्यर्थमनिवेदितम् ।।२४ ।।\nपानं च तावत्कुर्वीत यावता स्यान्मनोलयः ।।\nततः करोति चेत्सद्यः पातकी भवति ध्रुवम् ।।२५ ।।\nदेवतागुरुशिष्टान्यं पिबन्नासवमाशया ।।\nपातकी राजदंड्यश्च रिक्थोपासक एव ।।२६ ।।\nसाध्यसाधकयोरेतत्काम्य एव समीरितम् ।।\nसिद्धस्य सर्वदा प्रोक्तं यतोऽसौ तन्मयो भवेत् ।।२७ ।।\nपूजयेत्प्रोक्तरूपस्तु प्रोक्तरूपाश्च ताः क्रमात् ।।\nउपचारैरासवैश्च मत्स्यैर्मांसैस्तु संस्कृतैः ।।२८ ।।\nअथ काम्यार्चनं वक्ष्ये प्रयोगांश्चापि नारद ।।\nयेषामाचरणात्सिद्धिं साधको लभते ध्रुवम् ।।२९ ।।\nचैत्रे दमनकैरर्चेत्पूर्णायां मदनोत्सवम् ।।\nवैशाखे मासि पूर्णायां पूजयेद्धेमपुष्पकैः ।।३० ।।\nज्यैष्ठ्यां फलैर्यजेंद्देवीं कदलीपनसाम्नजैः ।।\nआषाढ्यां चन्दनैरेलाजातीकंकोलकुंकुमैः ।।३१ ।।\nश्रावण्यामागमोक्तेन विधिनार्चेत्पवित्रकैः ।।\nप्रौष्ठपद्यां गन्धपुष्पैर्यजेद्वा केतकीसुमैः ।।३२ ।।\nआश्वायुज्यां कन्यकार्चा भूषावस्त्रधनादिभिः ।।\nकार्तिक्यां कुंकुमैश्चैव निशि दीपगणैरपि ।।३३ ।।\nसचंद्रैर्मार्गशीर्ष्यां तु नालिकेरैरपूपकैः ।।\nपौष्यां सशर्करगुडैर्गवां दुग्धैः समर्चयेत् ।।३४ ।।\nस्वर्णरौप्यैः पंकजैस्तु माघ्यां सौगन्धिकादिभिः ।।\nफाल्गुन्यां विविधैर्द्रव्यैः फलैः पुष्पैः सुगंधिभिः ।।३५ ।।\nपर्वताग्रे यजेद्देवीं पलाशकुसुमैर्निशि ।।\nसिद्धद्रव्यैश्च सप्ताहात्खेचरीमेलनं भवेत् ।।३६ ।।\nअरण्ये वटमूले वा कुंजे वा धरणीभृताम् ।।\nकदम्बगजातिपुष्पाभ्यां सिद्धद्रव्यैः शिवां यजेत् ।।३७ ।।\nमासेन सिद्धा यक्षिण्यः प्रत्यक्षा वांछितप्रदाः ।।\nकेतकीकुसुमैः सिद्धाश्चेटका वारिधेस्तटे ।।३८ ।।\nआज्ञामभीष्टां कुर्वन्ति रणे मायां महाद्भुताम् ।।\nवसूनि मालां भूषां च दद्युरस्येहयानिशम् ।।३९ ।।\nपीठमृक्षद्रुमैः कृत्वा तत्र देवीं यजेन्निशि ।।\nशाल्मलैः कुसुमैः सिद्धद्रव्यैर्मासं तु निर्भयम् ।।४० ।।\nश्यशानदेशे विप्रेंद्र सिद्ध्यंत्यस्य पिशाचकाः ।।\nअश्मपातप्रहाराद्यैर्जीयादाभिर्द्विषश्चिरम् ।।४१ ।।\nनिर्जने विपिने रात्रौ मासमात्रं तु निर्भयः ।।\nयजेद्देवीं चक्रगतां सिद्धद्रव्यसमन्विताम् ।।४२ ।।\nमालतीजातपुन्नागकेतकीमरुभिः क्रमात् ।।\nतेन सिद्ध्यंति वेतालास्तानारुह्येच्छया चरेत् ।।४३ ।।\nश्मशाने चंडिकागेहे निर्जने विपिनेऽपि वा ।।\nमध्यरात्रे यजेद्देवीं कृष्णवस्त्रविभूषणैः ।।४४ ।।\nकृष्णचक्रेऽतिकृष्णां तामतिक्रुद्धाशयो यजेत् ।।\nसाध्य योनिं तदग्रे तु बलिं छिंदन्निवेदयेत् ।।४५ ।।\nसिद्धद्रव्यसमेतं तु मासात्तद्भाललोचनात् ।।\nजायन्ते भीषणाः कृत्यास्ताभ्यः सिद्धिं निवेदयेत् ।।४६ ।।\nविश्वसंहारसंतुष्टाः पुनरेत्य निजेच्छया ।।\nदेव्या ललाटनेत्रे स्युः प्रार्थिते तु तिरोहिताः ।।४७ ।।\nरक्तभूषांबरालेपमालाभूषितविग्रहाः ।।\nउद्याने निर्जने देवीं चक्रे संचिंत्य पूजयेत् ।।४८ ।।\nकह्लारचंपकाशोकपाटलाशतपत्रकैः ।।\nसिद्धद्रव्यसमोपेतैर्मायाः सिद्ध्यंति मासतः ।।४९ ।।\nयासां प्रसादलाभेन कामरूपो भवेन्नरः ।।\nयाभिर्विश्वजयी विश्वचारी विश्वविनोदवान् ।।५० ।।\nषडाधाराब्जमध्ये तु चक्रं संछित्य पूजयेत् ।।\nचंद्रचंदनकस्तूरीमृगनाभिमहोदयैः ।।५१ ।।\nत्रिकालज्ञो भवेद्देवीं तेषु सम्यग्विचिंतयेत् ।।\nपूर्णप्रतीतौ भव्यानि विकलेऽभव्यमीरितम् ।।५२ ।।\nदेवीं चक्रेण सहितां स्मरेद्भक्तियुतो नरः ।।\nविवेका विभवा विश्वा वितता च प्रकीर्तिता ।।५३ ।।\nकामिनी खेचरी गर्वा पुराणा परमेश्वरी ।।\nगौरी शिवा ह्यमेया च विमला विजया परा ।।५४ ।।\nपवित्रा पीडनी विद्या विश्वेशी शिववल्लभा ।।\nअशेषरूपा स्वानंदांबुजाक्षी चाप्यनिंदिता ।।५५ ।।\nवरदा वाक्यदा वाणी विविधा वेदविग्रहा ।।\nविद्या वागीश्वरी सत्या संयता च सरस्वती ।।५६ ।।\nनिर्मलानन्दरूपा च ह्यमृता मानदा तथा ।।\nपूषा चैव तथा तुष्टिः पुष्टिश्चापि रतिर्धृतिः ।।५७ ।।\nशाशिनी चंद्रिका कांतिर्ज्योत्स्ना श्रीः प्रीतिरंगदा ।।\nदेवीनामानि चैतानि चुलुके सलिले स्मरन् ।।५८ ।।\nमातृकासहितां विग्नां त्रिरावृत्त्यामृतात्मिकाम् ।।\nताडीं सारस्वतीं जिह्वां दीपाकारां स्मरन्पिबेत् ।।५९ ।।\nअब्दाञ्चतुर्विधं तस्य पांडित्यं भुवि जायते ।।\nएवं नित्यमुषः काले यः कुर्याच्छुद्धमानसः ।।६० ।।\nस योगी ब्रह्मविज्ञानी शिवयोगी तथात्मवित् ।।\nअनुग्रहोक्तचक्रस्थां देवीं ताभिर्वृतास्मरेत् ।।६१ ।।\nचंपकेंदीवरैर्मासादारोग्यमुपजायते ।।\nज्वरभूतग्रहोन्मादशीतकाकामलाक्षिहृत् ।।६२ ।।\nदंतकर्णज्वरशिरः शूलगुल्मादि कुक्षिजाः ।।\nव्रणप्रमेहच्छर्द्यर्शोग्रहण्यामत्रिदोषजाः ।।६३ ।।\nसर्वे तथा शमं यांति पूजया परमेश्वरी ।।\nद्रव्यं चक्रस्य निर्माणे काश्मीरं समुदी रितम् ।।६४ ।।\nसिंदूरं गैरिकं लाक्षा दरदं चंदनद्वयम् ।।\nबिलद्वारे लिखेत्त्र्यस्रं षोडशत्र्यस्रसंयुतम् ।।६५ ।।\nदरदेनास्य मध्यस्थां पूजयेत्परमेश्वरीम् ।।\nताभिस्तच्छक्तिभिः साकं सिद्धद्रव्यैः सुगंधिभिः ।।६६ ।।\nकुसुमैर्मासमात्रेण नागकन्यासमन्वितम् ।।\nपातालादिषु लोकेषु रमयत्यनिशं चिरम् ।।६७ ।।\nयक्षराक्षसगंधर्वसिद्धविद्याधरांगनाः ।।\nपिशाचा गुह्यका वीराः किन्निरा भुजगास्तथा ।।६८ ।।\nसिद्ध्यंति पूजनात्तत्र तथा तत्प्रोक्तकालतः ।।\nकिंशुकैर्भूषणावाप्तौ पाटलैर्गजसिद्धये ।।६९ ।।\nरक्तोत्पलैरश्वसिद्धौ कुमुदैश्चरसिद्धये ।।\nउत्पलैरुष्ट्रसंसिद्ध्यै तगरैः पशुसिद्धये ।।७० ।।\nजंबीरैर्महिषावाप्त्यै लकुचैरजसिद्धये ।।\nदाडिमैर्निधिसंसिद्ध्यै मधुकैर्गानसिद्धये ।।७१ ।।\nबकुलैरंगनासिद्ध्यै कह्लारैः पुत्रसिद्धये ।।\nशतपत्रैर्जयावाप्त्यै केतकैर्वाहनाप्तये ।।७२ ।।\nसौरभाढ्यैः प्रसूनैस्तु नित्यं सौभाग्यसिद्धये ।।\nपूजयेन्मासमात्रं वा द्विगुणं त्रिगुणं तु वा ।।७३ ।।\nयावत्फलावाप्तिकांक्षी शर्कराघृतपायसैः ।।\nसचक्रपरिवारां तां देवीं सलिलमध्यगाम् ।।७४ ।।\nतर्प्पयेत्कुसुमैः सार्ध्यैः सर्वोपद्रवशान्तये ।।\nघृतैः पूर्णायुषः सिद्ध्यै क्षौद्द्रैः सौभाग्यसिद्धये ।।७५ ।।\nदुग्धैरारोग्यसंसिद्ध्यै त्रिभिरैश्वर्यसिद्धये ।।\nनालिकेरोदकैः प्रीत्यै हिमतोयैर्नृपाप्तये ।।\nसर्वार्थसिद्धय तौर्यैरभिषिंचेन्महेश्वरीम् ।।७६ ।।\nपूगोद्याने यजेद्देवीं सिद्धद्रव्यैर्दिवानिशम् ।।\nनिवसंस्तत्र तत्पुष्पैर्जायते मन्मथोपमः ।।७७ ।।\nपूर्णासु नियत्तं देवीं कन्यकायां समर्चयन् ।।\nकृत्याः परेरिता मंत्रा विमुखांस्तान् ग्रसंति वै ।।७८ ।।\nलिंगत्रयमयीं देवीं चक्रस्थाभिश्च शक्तिभिः ।।\nपूजयन्निष्टमखिलं लभतेऽत्र परत्र च ।।७९ ।।\nशतमानकृतैः स्वर्णपुष्पैः सौरभ्यवासितैः ।।\nपूजयन्मासमात्रेण प्राग्जन्माद्यैर्विमुच्यते ।।८० ।।\nतथा रत्नैश्च नवभिर्मासं तु यदि पूजयेत् ।।\nविमुक्तसर्वपापौघैस्तां च पश्यति चक्षुषा ।।८१ ।।\nअंशुकैरर्चयेद्देवीं मासमात्रं सुगंधिभिः ।।\nमुच्यते पापकृत्यादिदुःखौघैरितरैरपि ।।८२ ।।\nदेवीरूपं स्वमात्मानं चक्रं शक्तीः समंततः ।।\nभावयन्विषयैः पुष्पैः पूजयंस्तन्मयो भवेत् ।।८३ ।।\nषोडशानां तु नित्यानां प्रत्येक तिथयः क्रमात् ।।\nतत्तित्तिथौ तद्भजनं जपहोमादिकं चरेत् ।।८४ ।।\nघृतं च शर्करा दुग्धमपूपं कदलीपलम् ।।\nक्षौद्रं गुडं नालिकेरफलं लाजा तिलं दधि ।।८५ ।।\nपृथुकं चणकं मुद्गपायसं च निवेदयेत् ।।\nकामेश्वर्यादिशक्तीनां सर्वासामपि चोदितम् ।।८६ ।।\nआद्याया ललितायास्तु सर्वाण्येतानि सर्वदा ।।\nनिवेदयेञ्च जुहुयाद्वह्नौ दद्यान्नृणामपि ।।८७ ।।\nतत्तद्विद्याक्षरप्रोक्तमौषधं तत्प्रमाणतः ।।\nसंपिष्य गुटिकीकृत्य ताभिः सर्वं च साधयेत् ।।८८ ।।\nरविवारेऽरुणांभोजैः कुमुदैः सोमवारके ।।\nभौमे रक्तोत्पलैः सौम्ये वारे तगरसंभवैः ।।८९ ।।\nगुरुवारे सुकह्लारैः शुक्रवारे सितांबुजैः ।।\nनीलोत्पलैर्मंदवारे पूजयेदिष्टमादरात् ।।९० ।।\nनिवेदयेत्क्रमात्तेषु रविवारादिषु क्रमात् ।।\nपायसं दुग्धकदलीनवनीतसिताघृतम् ।।९१ ।।\nएवमिष्टं समाराध्य देवीं गंधादिभिर्यजेत् ।।\nग्रहपीडां विजित्याशुसुखानि च समश्नुते ।।९२ ।।\nअर्धरात्रे तु साध्यां स्त्रीं स्मरन्मदनवह्निना ।।\nदह्यमानां हृतस्वांतां मस्तकस्थापितांजलिम् ।।९३ ।।\nविकीर्णकेशीमालोललोचनामरुणारुणाम् ।।\nवायुप्रेंखत्पताकास्थपदा पद्मकलेवराम् ।।९४ ।।\nविवेकविधुरां मत्तां मानलज्जाभयातिगाम् ।।\nचिंतयन्नर्चयेञ्चक्रं मध्ये देवीं दिगंबराम् ।।९५ ।।\nजपादाडिमबंधूककिंशुकाद्यैः समर्चयेत् ।।\nअन्यैः सुगंधिशेफालीकुसुमाद्यैः समर्चयेत् ।।९६ ।।\nत्रिसप्तरात्रादायाति प्रोक्तरूपा मदाकुला ।।\nयावच्छरीरपातः स्याच्छापो वानपगास्य सा ।।९७ ।।\nपद्मैरक्तैस्त्रिमध्वक्तैर्होमाल्लक्ष्मीमवाप्नुयात् ।।\nतथैव कैरवै रक्तैरंगनाः स्ववशं नयेत् ।।९८ ।।\nसमानरूपवत्सायाः शुक्लाया गोः पयःप्लुतैः ।।\nमल्लिकामालतीजातीशतपत्रैर्हुतैर्भवेत् ।।९९ ।।\nकीर्तिविद्याधनारोग्यसौभाग्यवित्तपादिकम् ।।\nआरग्वधप्रसूनैस्तु क्षौद्राक्तैर्हवनाद्भवेत् ।।१०० ।।\nस्वर्णादिस्तं भनं शत्रोर्नृपादीनां क्रुधोऽपि च ।।\nआज्याक्तैः करवीरोत्थैः प्रसूनैररुणैर्हुतैः ।।१०१ ।।\nरक्तांबराणि वनिता भूपामात्यवशं तथा ।।\nभूषावाहनवाणिज्यसिद्धयश्चास्य वांछिताः ।।१०२ ।।\nलवणैः सर्षर्पैरैरितरैर्वाथ होमतः ।।\nसतैलाक्तैर्निशामध्ये त्वानयेद्वांछितां वधूम् ।।१०३ ।।\nतैलाक्तैर्जुहुयात्कृष्णदरपुष्पैर्निशातरे ।।\nमासादरातेस्तस्यार्तिर्ज्वरेण भवति ध्रुवम् ।।१०४ ।।\nआरुष्करैर्धृताभ्यक्तैस्तद्बीजैर्निशि होमतः ।।\nशत्रोर्द्दाहव्रणानि स्युर्दुःसाध्यानि चिकित्सकैः ।।१०५ ।।\nतथा तत्तैलसंसिक्तैर्बीजैरंकोलकैरपि ।।\nमरिचैः सर्षपाज्याक्तौनशि होमानुसारतः ।।१०६ ।।\nवांछितां वनितां कामज्वरार्तामानयेद्द्रुतम् ।।\nशालिभिश्चाज्यसंसिक्तैर्होमाच्छालीनवाप्नुयात् ।।१०७ ।।\nमुद्गैर्मुद्गं घृतैराज्यं सिद्धैरित्थं हुतैर्भवेत् ।।\nसाध्यर्क्षवृक्षसंभूतां पिष्टपादरजःकृताम् ।।१०८ ।।\nराजीमरीचिलोणोत्थां पुत्तलीं जुहुयान्निशि ।।\nप्रपदाभ्यां च जंघाभ्यां जानुभ्यामुरुयुग्मतः ।।१०९ ।।\nनाभेरधस्ताद्धृदयाद्भिन्नेनाकण्ठस्तथा ।।\nशिरसा च सुतीक्ष्णेन च्छित्वा शस्त्रेण वै क्रमात् ।।११० ।।\nएवं द्वादशधा होमान्नरनारीनराधिपाः ।।\nवश्या भवंति सप्ताडाज्ज्वरार्त्तीश्चास्य वांछया ।।१११ ।।\nपिष्टेन गुडयुक्तेन मरिचैर्जीरकैर्युताम् ।।\nकृत्वा पुत्तलिकां साध्यनामयुक्तामथो हृदि ।।११२ ।।\nसनामहोमसंपातघृतेपाच्यतां पुनः ।।\nस्पृशन्निजकराग्रेण सहस्रं प्रजपेन्मनुम् ।।११३ ।।\nअभ्यर्च्य तद् घृताभ्यक्तं भक्षयेत्तद्धिया जपन् ।।\nनरनारीनृपास्तस्य वश्याः स्युर्मरणावधिं ।।११४ ।।\nशक्तयष्टगंधं संपिष्य कन्यया शिशिरे जले ।।\nतेन वै तिलकं भाले धारयन्वशयेज्जगत् ।।११५ ।।\nशालितंदुलमादाय प्रस्थं भांडे नवे क्षिपेत् ।।\nसमानवर्णेवत्साया रक्ताया गोः पयस्तथा ।।११६ ।।\nद्विगुणं तत्र निक्षिप्य श्रपयेत्संस्कृतेऽनले ।।\nघृतेन सिक्तं सिक्थं तु कृत्वा तत्ससितं करे ।।११७ ।।\nविधाय विद्यामष्टोर्द्धूशतं जप्त्वा हुनेत्ततः ।।\nएवं होमो महालक्ष्मीमावहेत्प्रतिपत्कृतः ।।११८ ।।\nशुक्रवारेष्वपि तथा वर्षान्नृपसमो भवेत् ।।\nपंचम्यां तु विशेषेण प्राग्वद्धोमं समाचरेत् ।।११९ ।।\nतस्यां तिथौ त्रिमध्वक्तैर्मल्लिकाद्यैः सितैर्हुनेत् ।।\nअन्नाज्याभ्यां च नियतं हुत्वान्नाढ्यो भवेन्नरः ।।१२० ।।\nयद्यद्धि वांछितं वस्तु तत्तत्सर्वं तु सर्वदा ।।\nघृतहोमादवाप्नोति तथैव तिलतंदुलैः ।।१२१ ।।\nअरुणैः पंकजैर्होमं कुर्वंस्त्रिमधुराप्लुतैः ।।\nमंडलाल्लभते लक्ष्मीं महतीं श्लाध्यविग्रहाम् ।।१२२ ।।\nकह्लारैः क्षौद्रसंसिक्तैः पूर्णाद्यं तद्दिनावधि ।।\nजुहुयान्नित्यशो भक्त्या सहस्रं विकचैः शुभैः ।।१२३ ।।\nस तु कीर्तिं धनं पुत्रान्प्राप्नुयान्नात्र संशयः ।।\nचंपकैः क्षौद्रसंसिक्तैः सहस्रहवनाद्ध्रुवम् ।।१२४ ।।\nलभते स्वर्णनिष्काणां शतं मासेन नारद ।।\nपाटलैर्घृतसंसिक्तैस्त्रिसहस्रं हुतैस्तथा ।।१२५ ।।\nदर्शादिमासाल्लभते चित्राणि वसनानि च ।।\nकर्पूरचंदनाद्यानि सुगन्धानि तु मासतः ।।१२६ ।।\nवस्तूनि लभते हृद्यैरन्यैर्भोगोपयोगिभिः ।।\nशालिभिः क्षीरसिक्ताभिः सप्तमीषु शतं हुतम् ।।१२७ ।।\nतेन शालिसमृद्धिः स्याज्मासैः षड्रभिरसंशयम् ।।\nतिलैर्हुतैस्तु दिवसैर्वर्षादारोग्यमाप्नुयात् ।।१२८ ।।\nस्वजन्मर्क्षत्रिषु तथा दूर्वाभिर्ज्जुहुयान्नरः ।।\nनिरातंको महाभोगः शतं वर्षाणि जीवति ।।१२९ ।।\nगुडूचीतिलदूर्वाभिस्त्रिषु जन्मसु वा हुनेत् ।।\nतेनायुःश्रीयशोभोगपुण्यनिध्यादिमान्भवेत् ।।१३० ।।\nघृतपायसदुग्धैस्तु हुतैस्तेषु त्रिषु क्रमात् ।।\nआयुरारोग्यविभवैर्नृपामात्यो भवेत्तथा ।।१३१ ।।\nसप्तम्यां कदलीहोमात्सौभाग्यं लभतेऽन्वहम् ।।\nदूर्वात्रिकैस्तु प्रादेशमानैस्त्रिस्वादुसंयुतैः ।।१३२ ।।\nजुहुयाद्दिनशो घोरे सन्निपातज्वरे तथा ।।\nतद्दिनेषु जपेद्विद्यां नित्यशः सलिलं स्पृशन् ।।१३३ ।।\nसहस्रवारं तत्तोयैः स्नानं पानं समाचरेत् ।।\nपाकाद्यमपि तैरव कुर्याद्रोगविमुक्तये ।।१३४ ।।\nसाध्यर्क्षवृक्षसंचूर्णं त्र्यूषणं सर्षपं तिलम् ।।\nपिष्टं च साध्यपादोत्थरजसा च समन्वितम् ।।१३५ ।।\nकृत्वा पुत्तलिकां सम्यग्धृदये नामसंयुताम् ।।\nप्राग्वच्छित्वायसैस्तीक्ष्णैः शस्त्रैः पुत्तलिकां हुनेत् ।।१३६ ।।\nएवं दिनैः सप्तभिस्तु साध्यो वश्यो भवेद्दृढम् ।।\nतथाविधां पुत्तलिकां कुंडमध्ये निखन्य च ।।१३७ ।।\nउपर्यग्निं निधायाथ विद्यया दिनशो हुनेत् ।।\nत्रिसहस्रं त्रियमायां सर्षपैस्तद्रसाप्लुतैः ।।१३८ ।।\nशतयोजनदूरादप्यानयेद्वनितां बलात् ।।\nवशयेद्वनितां होंमात्कौशिकैर्मधुमिश्रितैः ।।१३९ ।।\nनालिकेरफलोपे तैर्गुडैर्लक्ष्मीमवाप्नुयात् ।।\nतथाज्यसिक्तैः कह्लारैः क्षीराक्तैररुणोत्पलैः ।।१४० ।।\nत्रिमध्वक्तैश्चंपर्कश्च प्रसूनैर्बकुलोद्भवैः ।।\nमधूकजैः प्रसूनैश्च हुतैः कन्यामवाप्नुयात् ।।१४१ ।।\nपुन्नागजैर्हुतैर्वस्त्राण्याज्यैरिष्टमवाप्नुयात् ।।\nमाहिषैर्महिषीराजैरजान् गव्यैश्च गास्तथा ।।१४२ ।।\nअवाप्नोति हुतैराज्यैः रत्नै रत्नं च साधकः ।।\nशालिपिष्टमयीं कृत्वा पुत्तलीं ससितां ततः ।।१४३ ।।\nहृद्देशन्यस्तनामार्णां पचेत्तैलाज्ययोर्निशि ।।\nतन्मनाश्च दिवारात्रौ विद्याजप्तां तु भक्षयेत् ।।१४४ ।।\nसप्तरात्रप्रयोगेण नरो नारी नृपोऽपि वा ।।\nदासवद्वशमायाति चित्तप्राणादि चार्पयेत् ।।१४५ ।।\nहयारिपुष्पैररुणैः सितैर्वा जुहुयात्तथा ।।\nत्रिसप्तरात्रान्महतीमवाप्नोति श्रियन्नरः ।।१४६ ।।\nछागमांसैस्त्रिमध्वक्तैर्होमात्स्वर्णमवाप्नुयात् ।।\nक्षीराक्तैः सस्यसंपन्नां भुवमाप्नोति मंडलात् ।।१४७ ।।\nपद्माक्षैर्हवनाल्लक्ष्मीमवाप्नोति त्रिभिर्दिनैः ।।\nबिल्वैर्दशांशं जुहुयान्मंत्राद्यैः साधने जपे ।।१४८ ।।\nएवं संसिद्धमंत्रस्तु मंत्रितैश्चुलुकोदकैः ।।\nफणिदष्टमृतानां तु मुखे संताड्य जीवयेत् ।।१४९ ।।\nतत्कर्णयोर्जपन्विद्यां यष्ट्या वा जपसिद्धया ।।\nसंताड्यशीर्षं सहसा मृतमुत्थापयेदिति ।।१५० ।।\nकृत्वा योनिं कुंडमध्ये तत्राग्नौ विधिवद्ध्रुनेत् ।।\nतिलसर्षपगोधूमशालिधान्ययवैर्हुनेत् ।।१५१ ।।\nत्रिमध्वक्तैरेकशो वा समेतैर्वा समृद्धये ।।\nबकुलैश्चंपकैरब्जैः कह्लारैररुणोत्पलैः ।।१५२ ।।\nकैरवैर्मल्लिकाकुंदमधूकैरिंदिराप्तये ।।\nअशोकैः पाटलैर्विल्वैर्जातीविकंकतैः सितैः ।।१५३ ।।\nनवनीलोत्पलैरश्वरिपुजैः कर्णिकारजैः ।।\nहोमाल्लक्ष्मीं च सौभाग्यं निधिमायुर्यशो लभेत् ।।१५४ ।।\nदूर्वां गुडूचीमश्वत्थं वटमारग्वधं तथा ।।\nसितार्कप्लक्षजं हुत्वा चिरान्मुच्येत रोगतः ।।१५५ ।।\nइक्षुजंबूनालिकेरमोचागुडसितायुतैः ।।\nअचलां लभते लक्ष्मीं भोक्ता च भवति ध्रुवम् ।।१५६ ।।\nसर्षपाज्यैर्हुते मृत्युः काष्ठाग्नौ वैरिमृत्यवे ।।\nचतुरंगुलजैर्होमाञ्चतुरंगबले रिपोः ।।१५७ ।।\nसप्ताहाद्रोगदुःखार्तिर्भवत्येव न संशयः ।।\nनित्यं नित्यार्चनं कुर्यात्तथा होमं घृतेन वै ।।१५८ ।।\nविद्याभिमंत्रितं तोयं पिबेत्प्रातस्तदाप्तये ।।\nचंदनोशीरकर्पूरकस्तूरीरोचनान्वितैः ।।१५९ ।।\nकाश्मीरकालागुरुभिर्मृगस्वेदमयैरपि ।।\nपूजयेच्च शिवामेतैर्गंधैः सर्वार्थसिद्धये ।।१६० ।।\nसर्वाभिरपि नित्याभिः प्रातर्मातृकया समम् ।।\nत्रिजप्ताभिः पिबेत्तोयं तथा वाक्सिद्वये शिवम् ।।१६१ ।।\nविदध्यात्साधनं प्राग्वद्वर्णलक्षं पयोव्रतः ।।\nत्रिस्वादुसिक्तैररुणैरंबुजैर्हवनं चरेत् ।।१६२ ।।\nजपतर्पणहोमार्चासेकसिद्धमनुर्नरः ।।\nकुर्यादुक्तान्प्रयोगांश्च न चेत्तन्मनुदेवताः ।।१६३ ।।\nप्राणांस्तस्य ग्रसंत्येव कुपितास्तत्क्षणान्मुने ।।\nअनया विद्यया लोके यदसाध्यं न तत्क्वचित् ।।१६४ ।।\nअरण्यवटमूले च पर्वताग्रगुहासु च ।।\nउद्यानमध्यकांतारे मातृपादपमूलतः ।।१६५ ।।\nसिंधुतीरे वने चैता यक्षिणीः साधयेन्नरः ।।\nकमलैः कैरवै रक्तैः सितैः सौगंधिकोत्पलैः ।।१६६ ।।\nसुगंधिशिफालिकया त्रिमध्वक्तैर्यथाविधि ।।\nहोमात्सप्तसु वारेषु तन्मंडलत एव वै ।।१६७ ।।\nविजयं समवाप्रोति समरे द्वंद्वयुद्धके ।।\nमल्लयुद्धे शस्त्रयुद्धे वादे द्यूतह्नयेऽपि च ।।१६८ ।।\nव्यवहारेषु सर्वत्र जयमाप्नोति निश्चितम् ।।\nचतुरंगुलजैः पुप्पैर्होमात्संस्तंभयेदरीन् ।।१६९ ।।\nतथैव कर्णिकारोत्थैः पुन्नागोत्थैर्नमेरुजैः ।।\nचंपकैः केतकै राजवृक्षजैर्माधवोद्भवैः ।।१७० ।।\nप्राग्वद्दारेषु जुहुयात्क्रमात्पुष्पैस्तु सप्तभिः ।।\nप्रोक्तेषु स्तंभनं शत्रोर्भंगो वा भवति ध्रुवम् ।।१७१ ।।\nशत्रोर्नक्षत्रवृक्षाग्नौ तत्समिद्धिस्तु होमतः ।।\nसर्षपाज्यप्लुताभिस्ते प्रणमंत्येव पादयोः ।।१७२ ।।\nमृत्युकाष्ठानले मृत्युपत्रपुष्पफलैरपि ।।\nसमिद्भिर्जुहुयात्सम्यग्वारे शार्चनपूर्वकम् ।।१७३ ।।\nअरातेश्चतुरंगं तु बलं रोगार्द्दितं भवेत् ।।\nतेनास्य विजयो भूयान्निधनेनापि वा पुनः ।।१७४ ।।\nअर्कवारेऽर्कजैरिध्मैः समिद्धेऽग्नौ तदुद्भवैः ।।\nपत्रैः पुष्पैः फलैः काण्डैर्मूलैश्चापि हुनेत्क्रमात् ।।१७५ ।।\nसवर्णारुणवत्साया घृतसिक्तैस्तु मण्डलात् ।।\nअरातिदिङ्मुखो भूत्वा कुंडे त्र्यस्रे विधानतः ।।१७६ ।।\nपलायते वा रोगार्तः प्रणमेद्वा भयान्वितः ।।\nपलाशेध्मानले तस्य पंचांगैस्तद्घृताप्लुतैः ।।१७७ ।।\nहोमेन सोमवारे च भवेत्प्राग्वन्न संशयः ।।\nखादिरेध्मानले तस्य पंचांगैस्तद्घृताप्लुतैः ।।१७८ ।।\nवारे भौमस्य हवनात्तदाप्नोति सुनिश्चितम् ।।\nअपामार्गस्य सौम्येऽह्नि पिप्पलस्य गुरोर्दिने ।।१७९ ।।\nउदुंबरस्य भृगुजे शम्या मांदेऽह्नि गोघृतैः ।।\nशुभ्रपीतसितश्यामवर्णाद्याः पूर्ववत्तथा ।।१८० ।।\nतत्फलं समवाप्नोति तत्समिद्दीपितेऽनले ।।\nप्रतिपत्तिथिमारभ्य पंचम्यंतं क्रमेण वै ।।१८१ ।।\nशालीचणकमुद्गैश्च यवमाषैश्च होमतः ।।\nमाहिषाज्यप्लुतैस्ताभिस्तिथिभिः समवाप्नुयात् ।।१८२ ।।\nषष्ठ्यादिसप्तम्यंतं तु चाजाभवघृतैस्तथा ।।\nप्रागुक्तैर्निस्तुषैर्होमात्प्रागुक्तफलमाप्नुयात् ।।१८३ ।।\nतद्वर्द्धं पंचके त्वेतैः समस्तैश्च तिलद्वयैः ।।\nसितान्नैः पायसैः सिक्तैराविकैस्तु घृतैस्तथा ।।१८४ ।।\nहवनात्तदवाप्नोति यदादौ फलमीरितम् ।।\nएवं नक्षत्रवृक्षोत्थवह्नौ तैस्तैर्मधुप्लुतैः ।।१८५ ।।\nहवनादपि तत्प्राप्तिर्भवत्येव न संशयः ।।\nविद्यां संसाध्य पूर्वं तु पस्चादुक्तानशेषतः ।।१८६ ।।\nप्रयोगान्साधयेद्धीमान् मंगलायाः प्रसादतः ।।\nसंपूज्य देवतां विप्रकुमारीं कन्यकां तु वा ।।१८७ ।।\nसशुभावयवां मुग्धां स्नातां धौतांबरां शुभाम् ।।\nतथाविधं कुमारं वा संस्थाप्यभ्यर्च्य विद्यया ।।१८८ ।।\nस्पृष्टशीर्षो जपेद्विद्यां शतवारं तथार्चयेत् ।।\nप्रसूनैररुणैः शुभ्रैः सौरभाढ्यैरथापि वा ।।१८९ ।।\nदद्याद्गुग्गुलधूपं च यावत्कर्मावसानकम् ।।\nततो देव्या समाविष्टे तस्मिन्संपूज्य भक्तितः ।।१९० ।।\nततस्तामुपचारैस्तैः प्रागुक्तैर्विद्यया व्रती ।।\nप्रजपंस्तां ततः पृच्छेदभीष्टं कथयेच्च सा ।।१९१ ।।\nभूतं भवद्भविष्यं च यदन्यन्मनसि स्थितम् ।।\nजन्मांतराण्यतीतानि सर्वं सा पूजिता वदेत् ।।१९२ ।।\nततस्तां प्राग्वदभ्यर्च्य स्वात्मन्युद्वास्य तां जपेत् ।।\nसहस्रवारं स्थिरधीः पूर्णात्मा विचरेत्सुखी ।।१९३ ।।\nमधुरत्रयसंसिक्तैररुणैरंबजैः श्रियम् ।।\nप्राप्नोति मंडलं होमात्सितैश्च महद्यशः ।।१९४ ।।\nक्षौद्राक्तैरुप्तलै रक्तैर्हवनात्प्रोक्तकालतः ।।\nसुवर्णं समवाप्नोति निधिं वा वसुधां तु वा ।।१९५ ।।\nक्षीराक्तैः कैरवैर्होमात्प्रोक्तं काममवाप्नुयात् ।।\nधान्यानि विविधान्याशु सुभगः स भवेन्नरः ।।१९६ ।।\nआज्याक्तैरुत्पलैर्होमाद्वांछितं समवाप्नुयात् ।।\nतदक्तैरपि कह्लारैर्हवनाद्राजवल्लभः ।।१९७ ।।\nपलाशपुष्पैस्त्रिस्वादुयुक्तैस्तत्कालहोमतः ।।\nचतुर्विधं तु पांडित्यं भवत्येव न संशयः ।।१९८ ।।\nलाजैस्त्रिमधुरोपेतैस्तत्कालहवनेन वै ।।\nकन्यकां लभते पत्नीं समस्तगुणसंयुताम् ।।१९९ ।।\nनालिकेरफलक्षोदं ससितं सगुडं तु वा ।।\nक्षौद्राक्षं जुहुयात्तद्वदयत्नाद्धनदोपमः ।।२०० ।।\nतथैवान्नाज्यहोमेन सतंदुलतिलैरपि ।।\nप्रसूनैररुणैस्तद्वत्तथा बंधूकसंभवैः ।।२०१ ।।\nसितैः प्रसूनर्वाक्सिद्धिं हवनात्समवाप्नुयात् ।।\nसितरक्तैस्तुमिलितैरायुरारोग्यमाप्नुयात् ।।२०२ ।।\nदूर्वात्रिकैस्त्रिमध्वक्तैर्हवनात्तु जयेच्च तान् ।।\nतथा गुडूच्या होमेन पायसेन तिलेन च ।।२०३ ।।\nश्रीखंडपंककर्पूरमिलितैः शतपत्रकैः ।।\nहवनाच्छ्रियमाप्नोति यावदन्वयगा भवेत् ।।२०४ ।।\nकुंकुमं हिमतोयेन पिष्ट्वा कर्पूरसंयुतम् ।।\nतत्पंक मर्द्दितैर्होमात्कह्लारैर्विकचैः सुमैः ।।२०५ ।।\nराजकल्पः श्रिया भूयाज्जीवेद्वर्षशतं भुवि ।।\nनिःसपत्नो निरातंको निर्द्रंदो निर्मलाशयः ।।२०६ ।।\nइक्षुकांडस्य शकलैर्हवनाद्वस्त्रमाप्नुयात् ।।\nतथैव करवीरोत्थैः प्रसूनैररुणैः सितैः ।।२०७ ।।\nक्षौद्राक्तैः पाटलापुष्पैर्हवनाद्वशयेद्वधूः ।।\nतथैव पंकजैर्होमाद्रूपाजीवां वशं नयेत् ।।२०८ ।।\nसरूपवत्सासितगोक्षीराक्तसितहोमतः ।।\nलभतेऽनुपमां लक्ष्मीमपि पापिष्ठचेतनः ।।२०९ ।।\nसौवीराक्तैस्तु कार्पासबीजस्तत्कालहोमतः ।।\nअर्द्धेन्दुकुंडे नियतं वशगा रिपवो मुने ।।२१० ।।\nअरिष्टपत्रैस्तद्बीजैस्तद्वह्नौ तैस्तथा हुतैः ।।\nमृत्युबीजैर्निम्बतैलसिक्तैर्होमान्निहंति तान् ।।२११ ।।\nरोगार्तांस्तुरगांस्तद्वत्पंचगव्यैर्हुतैर्ध्रुवम् ।।\nअक्षबीजैस्तु तैलाक्तैर्होमः सर्वविनाशनः ।।२१२ ।।\nकरंजबीजैः संसिक्तैर्होमाद्वैरी पिशाचवान् ।।\nतथैवाक्षतरूद्भूतपंचांगहवनादपि ।।२१३ ।।\nनिंबतैलान्वितैरक्षद्रुमबीजैस्तु होमतः ।।\nतद्दिने स्यादपस्मारी वैरी भवति निश्चितम् ।।२१४ ।।\nअरातेर्जन्मनक्षत्रवृक्षेंधनगतेऽनले ।।\nतद्योनिपिशितैस्तैश्च हवनान्मृत्युकृद्रिपोः ।।२१५ ।।\nपद्माक्षबीजैः सर्षपतैलाक्तैर्हवनात्तथा ।।\nजायंते वैरिणः कुष्ठरोगा देहविलोपकाः ।।२१६ ।।\nमरिचैः सर्षपैर्होमात्तैलाक्तैर्मध्यराजके ।।\nदाहज्वरेण ग्रस्तः स्यादरातिस्तद्दिने ध्रुवम् ।।२१७ ।।\nएवं निग्रहहोमेषु स्वरक्षायै तथान्वहम् ।।\nस्निग्धैः संप्राप्तसद्विद्यैर्जपहोमादि कारयेत् ।।२१८ ।।\nमृत्युंजयेन वा तत्तत्प्रयोगस्थाभिरेव वा ।।\nविद्याभिरन्यथासिद्धमंत्रमस्याशु नाशयेत् ।।२१९ ।।\nलक्षत्रयं कृते प्रोक्तं त्रेतायां द्विगुणं तथा ।।\nद्वापरे त्रिगुणं प्रोक्तं कलौतत्तु चतुर्गुणम् ।।२२० ।।\nदशांशं हवनं कार्यं तर्पणं तद्दशांशतः ।।\nतद्दशांशं मार्जनं स्याद्दशांशं द्विजभोजनम् ।।२२१ ।।\nएवं क्रमेण सर्वासां या या संख्या जपस्य सा ।।\nकार्या सिद्ध्यै तु विद्यायास्ततः कुर्यात्प्रयोगकान् ।।२२२ ।।\nद्विगुणो हि जपः कार्यः कामेश्वर्या मुनीश्वर ।।\nसिद्धे मंत्रे प्रयोगांस्तु विदधीत यथा तथा ।।२२३ ।।\nजपो लक्षं समाख्यातो होमादिस्तद्धशांशतः ।।\nकर्तव्यो भगमालाया विद्यासिद्ध्यैमुनीश्वर ।।२२४ ।।\nनित्यक्लिन्नाजपः प्रोक्तो लक्षं होमो हशांशतः ।।\nकार्यः सिद्ध्यै तु विद्यायाः प्रयोगान्साधयेत्ततः ।।२२५ ।।\nततो मौनी पयोभक्षः प्रजपेन्नवलक्षकम् ।।\nभेरुडामन्त्रमुक्तं तु शेषं कुर्यात्प्रयत्नतः ।।२२६ ।।\nलक्षत्रयं जपो वह्निवासिन्याः समुदीरितः ।।\nअन्यत्सर्वं पुरावच्च कार्य्यं साधकसत्तमैः ।।२२७ ।।\nमहावज्रेश्वरीविद्याजपो लक्षत्रयो मतः ।।\nहवनादि दशांशेन कार्यं प्रोक्तक्रमेण हि ।।२२८ ।।\nअतंद्रितो जपेल्लक्षमितं दूतीमनुं मुने ।।\nतद्दशांशक्रमेणैव होमादिः प्रोक्तमार्गतः ।।२२९ ।।\nत्वरितां प्रजपेल्लक्षप्रमितां तद्दशांशतः ।।\nकृत्वा होमादिकं सर्वं विद्यासिद्धियैमुनीश्वर ।।२३० ।।\nजपो लक्षं समाख्यातो होमादिस्तद्दशांशतः ।।\nविद्यायाः कुलसुन्दर्याः कर्तव्यो द्विजसत्तम ।।२३१ ।।\nनित्यानित्याजपो विप्रत्रिलक्षप्रमितो मतः ।।\nहोमादिस्तद्दशांशेन प्रोक्तः प्रोक्तविधानतः ।।२३२ ।।\nत्रिपञ्चाशल्लक्षमुक्तो नियमेन मुनीश्वर ।।\nजपो नित्यपताकाया होमादिस्तद्दशांशतः ।।२३३ ।।\nविजयाया जयः प्रोक्तो लक्षमानेन नारद ।।\nअन्यत्पूर्ववदाख्यातं विद्यासिद्ध्यै तु साधनम् ।।२३४ ।।\nदन्तलक्षप्रमाणेन सर्वमंगालिकां जपेत् ।।\nतद्दशांशक्रमेणैव होमादि समुदीरितम् ।।२३५ ।।\nअष्टलक्षं हविष्याशी ज्वालामालिनिकां जपेत् ।।\nहोमादिस्तद्दशांशेन प्रोक्तद्रव्यैः समीरितः ।।२३६ ।।\nचित्राया भूपलक्षं तु जपो होमादिकस्ततः ।।\nप्रोक्तेन विधिना कार्यो विद्यासिद्ध्यै मुनीश्वर ।।२३७ ।।\nएतत्संक्षेपतः प्रोक्तं नित्यापटलमादित ।।\nज्ञातव्यं सर्वमेवात्र यन्त्रसाधनपूर्वकम् ।।२३८ ।।\nइति श्रीबृहन्नारदीयपुराणे पूर्वभागे बृहदुपाख्याने तृतीयपादे नित्यापटलकथनं नाम नवतितमोऽध्यायः ।। ९० ।।\n</span>"
  }
]
[
  {
    "text": "सनक उवाच ।।\nश्रद्धापूर्वाः सर्वधर्मा मनोरथफलप्रदाः ।।\nश्रद्धयासाध्यते सर्वं श्रद्धया तुष्यते हरिः ।। ४-१ ।।"
  },
  {
    "text": "भक्तिर्भक्त्यैव कर्त्तव्यातथा कर्माणि भक्तितः ।।\nकर्मश्चद्धाविहीनानि न सिध्यन्तिं द्विजोत्तमाः ।। ४-२ ।।"
  },
  {
    "text": "यथाऽऽलोको हि जन्तूनां चेष्टाकारणतां गतः ।।\nतथैव सर्वसिद्धीनां भक्तिः परमकारणम् ।। ४-३ ।।"
  },
  {
    "text": "यथा समस्त लोकानां जीवनं सलिलं स्मृतम् ।।\nतथा समस्तसिद्धीनां जीवनं भक्तिरिष्यते ।। ४-४ ।।"
  },
  {
    "text": "यथा भूमिं समाश्रित्य सर्वे जीवन्ति जन्तवः ।।\nतथा भक्तिं समाश्रित्य सर्वकार्य्याणि साधयेत् ।। ४-५ ।।"
  },
  {
    "text": "श्रद्धाबँल्लभते धर्म्मं श्रद्धावानर्थमाप्नुयात् ।।\nश्रद्धया साध्यते कामः श्रद्धावान्मोक्षमान्पुयात् ।। ४-६ ।।"
  },
  {
    "text": "न दानैर्न तपोभिर्वा यज्ञैर्वा बहुदक्षिणैः ।।\nभक्तिहीनेर्मुनिश्चेष्ठ तुष्यते भगवान्हरिः ।। ४-७ ।।"
  },
  {
    "text": "मेरुमात्रसुवर्णानां कोटिकोटिसहस्रशः ।।\nदत्ता चाप्यर्थनाशाय यतोभक्तिविवर्जिता ।। ४-८ ।।"
  },
  {
    "text": "अभक्त्या यत्तपस्तप्तैः केवलं कायशोषणम् ।।\nअभक्त्या यद्धुतं हव्यं भस्मनि न्यस्तहव्यवत् ।। ४-९ ।।"
  },
  {
    "text": "यत्किञ्चित्कुरुते कर्म्मश्रद्धयाऽप्यणुमात्रकम् ।.\nतन्नाम जायते पुंसां शाश्वतं प्रतीदायकम् ।। ४-१० ।।"
  },
  {
    "text": "अश्वमेघसहस्त्रं वा कर्म्म वेदोदितं कृतम् ।।\nतत्सर्वं निष्फलं ब्रह्मन्यदि भक्तिविवर्जितम् ।। ४-११ ।।"
  },
  {
    "text": "हरिभक्तिः परा नॄणां कामधेनूपमा स्मृता ।।\nतस्यां सत्यां पिबन्त्यज्ञाः संसारगरलं ह्यहो ।। ४-१२ ।।"
  },
  {
    "text": "असारभूते संसारे सारमेतदजात्मज ।।\nभगवद्भक्तसङ्गश्च हरिभक्तिस्तितिक्षुता ।। ४-१३ ।।"
  },
  {
    "text": "असूयोपेतमनसां भक्तिदानादिकर्म्म यत् ।।\nअवेहि निष्फलं ब्रहंस्तेषां दूरतरो हरिः ।। ४-१४ ।।"
  },
  {
    "text": "परिश्रियाभितत्पानां दम्भाचाररतात्मनाम् ।।\nमृषा तु कुर्वतां कर्म तेषां दूरतरो हरिः ।। ४-१५ ।।"
  },
  {
    "text": "पृच्छतां च महाधर्म्मान्वदतां वै मृषा च तान् ।।\nधर्मेष्वभक्तिमनसां तेषां दूरतरो हरिः ।। ४-१६ ।।"
  },
  {
    "text": "वेदप्रणिहितो धर्म्मो धर्म्मो वेदो नारायणः परः ।।\nतत्राश्रद्धापरा ये तु तेषां दूरतरो हरिः ।। ४-१७ ।।"
  },
  {
    "text": "यस्य धर्म्मविहीनानि दिनान्यायान्ति यान्ति च ।।\nस लोहकारभस्त्रेव श्वसन्नपि न जीवति ।। ४-१८ ।।"
  },
  {
    "text": "धर्मार्थकाममोक्षाख्याः पुरुषार्थाः सनातनाः ।।\nश्रद्धावतां हि सिध्यन्ति नान्यथा ब्रह्मनन्दन ।। ४-१९ ।।"
  },
  {
    "text": "स्वाचारमनतिक्रम्य हरिभक्तिपरो हि यः ।।\nस याति विष्णुभवनं यद्वै पश्यन्ति सूरयः ।। ४-२० ।।"
  },
  {
    "text": "कुर्वन्वेदोदितान्धर्म्मान्मुनीन्द्र स्वाश्रमोचितान् ।।\nहरिध्यानपरोयस्तु स याति परमं पदम् ।। ४-२१ ।।"
  },
  {
    "text": "आचारप्रभवो धर्मः धर्म्मस्य प्रभुरच्युतः ।।\nआश्रमाचारयुक्तेन पूजितः सर्वदा हरिः ।। ४-२२ ।।"
  },
  {
    "text": "यः स्वाचारपरिभ्रष्टः साङ्गवेदान्तगोऽपि वा ।।\nस एव पतितो ज्ञेयो यतः कर्मबहिष्कृतः ।। ४-२३ ।।"
  },
  {
    "text": "हरिभक्तिपरि वाऽपि हरिध्यानपरोऽपि वा ।।\nभ्रष्टो यः स्वाश्रमाचारात्पतितः सोऽभिधीयते ।। ४-२४ ।।"
  },
  {
    "text": "वेदो वा हरिभक्तिर्वा भक्तिर्वापि महेश्वरे ।।\nआचारात्पतितं मूढं न पुनाति द्विजोत्तम ।। ४-२५ ।।"
  },
  {
    "text": "पुण्यक्षेत्राभिगमनं पुण्यतीर्थनिषेवणम् ।।\nयज्ञो वा विविधो ब्रह्मंस्त्यक्ताचारंन रक्षति ।। ४-२६ ।।"
  },
  {
    "text": "आचारात्प्राप्यते स्वर्ग आचारात्प्राप्यते सुखम् ।।\nआचारात्प्राप्यते मोक्ष आचारात्किं न लभ्यते ।। ४-२७ ।।"
  },
  {
    "text": "आचाराणांतु सर्वेषां योगानां चैव सत्तम् ।।\nहरिभक्तेपरि तथा निदानं भक्तिरिष्यते ।। ४-२८ ।।"
  },
  {
    "text": "भक्त्यैव पूज्यते विष्णुर्वाञ्छितार्थफलप्रदः ।।\nतस्मात्समस्तलोकानां भक्तिर्मातेति गीयते ।। ४-२९ ।।"
  },
  {
    "text": "जीवन्ति जन्तवः सर्वे यथा मातराश्रिताः ।।\nतथा भक्तिं समाश्रित्य सर्वे जीवन्ति धार्म्मिकाः ।। ४-३० ।।"
  },
  {
    "text": "स्वाश्रमाचारयुक्तस्य हरिभक्तिर्यदा भवेत् ।।\nन तस्य त्रिषु लोकेषु सदृशोऽस्त्यजनन्दन ।। ४-३१ ।।"
  },
  {
    "text": "भक्त्या सिध्यन्ति कर्म्माणि कर्म्माणि कर्म्माभिस्तुष्यते हरिः ।।\nतस्मिंस्तुष्टे भवेज्ज्ञानं ज्ञानान्मोक्षमवाप्यते ।। ४-३२ ।।"
  },
  {
    "text": "भक्तिस्तु भगवद्भक्तसङ्गेन खलु जायते ।।\nसत्सङ्गं प्राप्यते पुम्भिः सुकृतैः पूर्वसञ्चितैः ।। ४-३३ ।।"
  },
  {
    "text": "वर्णाश्रमाचाररता भगवद्भक्तिलालसाः ।।\nकामादिदोष्नि र्मुक्तास्ते सन्तो लोकशिक्षकाः ।। ४-३४ ।।"
  },
  {
    "text": "सत्ङ्गः परमो ब्रह्मन्न लभ्येताकृतात्मनाम् ।।\nयदि लभ्येत विज्ञेयं पुण्यं जन्मान्तरार्जितम् ।। ४-३५ ।।"
  },
  {
    "text": "पूर्वार्जितानि पापानि नाशमायान्ति यस्य वै ।।\nसत्सङ्गतिर्भवेत्तस्य नान्यथा घटते हि सा ।। ४-३६ ।।"
  },
  {
    "text": "रविर्हि रशिमजालेन दिवा हन्तिबहिस्तमः ।।\nसन्तः सूक्तिमरीच्योश्चान्तर्ध्वान्तं हि सर्वदा ।। ४-३७ ।।"
  },
  {
    "text": "दुर्लभाः पुरुषा लोके भगवद्भक्तिलालसाः ।।\nतेषां सङ्गो भवेद्यस्य तस्य शान्तिर्हि शाश्वती ।। ४-३८ ।।"
  },
  {
    "text": "नारद उपाच ।।\nकिंलक्षणा भागवतास्ते च किं कर्म्म कुर्वते ।।\nतेषां लोको भवेत्कीदृक्तत्सर्वं ब्रूहि तत्त्वतः ।। ४-३९ ।।"
  },
  {
    "text": "त्वं हि भक्तो रमेशस्य देवदेवस्य चक्रिणः ।।\nएतान्निगदितुं शक्तस्त्वतो नास्त्यधिकोऽपरः ।। ४-४० ।।"
  },
  {
    "text": "सनक उवाच ।।\nश्रृणु ब्रह्मन्परं गुह्यं मार्कण्डेयस्य धीमनः ।।\nयमुवाच जगन्नाथो योगनिद्राविमोचितः ।। ४-४१ ।।"
  },
  {
    "text": "योऽसौ विष्णुः परं ज्योतिर्देवदेवः सनातनः ।।\nजगदूपी जगत्कर्त्ता शिवब्रह्म स्वरुपवान् ।। ४-४२ ।।"
  },
  {
    "text": "युगान्ते रौद्ररुपेण ब्रह्माण्डलसबृंहितः ।।\nजगत्येकार्णवीभूते नष्टे स्थावरजङ्गमे ।। ४-४३ ।।"
  },
  {
    "text": "भगवानेव शेषात्मा शेते वटदले हरिः ।।\nअसंख्याताब्जजन्माद्यैराभूषिततनूरूहः ।। ४-४४ ।।"
  },
  {
    "text": "पादाङ्गुष्टाग्रनिर्यातगङ्गाशीताम्बुपावनः ।।\nसूक्ष्मात्सूक्ष्मतरो देवो ब्रह्माण्डग्रासंबृंहितः ।। ४-४५ ।।"
  },
  {
    "text": "वटच्छदे शयानोऽभूत्सर्वशक्तिसमन्वितः ।।\nतस्मिन्स्थाने महाभागो नारायणपरायणः ।।\nमार्कंडेयः स्थिनस्तस्य लीलाः पश्यन्महेशितुः ।। ४-४६ ।।"
  },
  {
    "text": "ऋषय ऊचुः ।।\nतस्मिन्काले महाघोरे नष्टे स्थावरजङ्गमे ।।\nहरिरेकः स्थित इति मुने पूर्वं हि शुश्रुम ।। ४-४७ ।।"
  },
  {
    "text": "जगत्येकार्णवीभूते नष्टे स्थावरंजगमे ।।\nसर्वग्रस्तेन हरिणा किमर्थं सोऽवशेषितः ।। ४-४८ ।।"
  },
  {
    "text": "परं कौतूहलं ह्यत्रं वर्त्ततेऽतीव सूत नः ।।\nहरिकीर्तिसुधापाने कस्यालस्यं प्रजायते ।। ४-४९ ।।"
  },
  {
    "text": "सूत उवाच ।।\n।। आसीन्मुनिर्महाभागो मृकण्डुरिति विश्रुतः ।।\nशालग्रामे महातीर्थे सोऽतप्यत महातपाः ।। ४-५० ।।"
  },
  {
    "text": "युगानाम युतं ब्रह्मन्गृणन्ब्रह्म सनातनम् ।।ट\nनिराहारः क्षमायुक्तः सत्यसन्धो जितेन्द्रियः ।। ४-५१ ।।"
  },
  {
    "text": "आत्मवत्सर्वभूतानि पश्यन्विषयनिःस्पृहः ।।\nसर्वभूतहितो दान्त स्तताप सुमहत्तपः ।। ४-५२ ।।"
  },
  {
    "text": "तत्तापःशङ्किताः सर्वे देवा इन्द्रादयस्तदा ।।\nपरेशं शरणं जग्मुर्नारायणमनामयम् ।। ४-५३ ।।"
  },
  {
    "text": "क्षीराब्धेरुत्तरं तीरं संप्राप्यत्रिदिवौकसः ।।\nतुष्टुवुर्देवदेवेशं पह्मनाभं जगद्गुरुम् ।। ४-५४ ।।"
  },
  {
    "text": "देवा ऊचुः ।।\nनारायणाक्षरानन्त शरणागतपालक ।।\nमृकण्डुतपसा त्रस्तान्पाहि नः शरणागतान् ।। ४-५५ ।।"
  },
  {
    "text": "जय देवाधिदेवेश जय शङ्खगदाधर ।।\nजयो लोकस्वरुपाय जयो ब्रह्माण्डहेतवे ।। ४-५६ ।।"
  },
  {
    "text": "नमस्ते देवदेवेश नमस्ते लोकपावन ।।\nनमस्ते लोकनाथाय नमस्ते लोकसाक्षिणे ।। ४-५७ ।।"
  },
  {
    "text": "नमस्ते ध्यानगम्याय नमस्ते ध्यानहेतवे ।।\nनमस्ते ध्यानरुपाय नमस्ते ध्यानपाक्षिणे ।। ४-५८ ।।"
  },
  {
    "text": "केशिहन्त्रे नमस्तुभ्यं मधुहन्त्रे परात्मने ।।\nनमो भूम्यादिरूपाय नमश्चैतन्यरुपिणे ।। ४-५९ ।।"
  },
  {
    "text": "नमो ज्येष्टाय शुद्धाय निर्गुणाय गुणात्मने ।।\nअरुपाय स्वरुपाय बहुरुपाय ते नमः ।। ४-६० ।।"
  },
  {
    "text": "नमो ब्रह्मण्यदेवाय गोब्राह्मणहिताय च ।।\nजगद्धिताय कृष्णाय गोविन्दाय नम्नोमः ।। ४-६१ ।।"
  },
  {
    "text": "नमो हिरण्यगर्भाय नमो ब्रह्मादिरुपिणे ।।\nनमः सूर्य्यादिरुपाय हव्यकव्यभुजे नमः ।। ४-६२ ।।"
  },
  {
    "text": "नमो नित्याय वन्द्याय सदानन्दैकरुपिणे ।।\nनमः स्मृतार्तिनाशाय भूयो भूयो नमो नमः ।। ४-६३ ।।"
  },
  {
    "text": "एवं देवस्तुतिं श्रुत्वा भगवान्कमलापतिः ।।\nप्रत्यक्षतामगात्तेषां शङ्कचत्रगदाधरः ।। ४-६४ ।।"
  },
  {
    "text": "विकचाम्बुजपत्राक्षं सूर्य्यकोटिसमप्रभम् ।।\nसर्वालङ्कारसंयुक्तं श्रीवत्साङ्कितवक्षसम् ।। ४-६५ ।।"
  },
  {
    "text": "पीताम्बरधरं सौम्यं स्वर्णयज्ञोपवीतिनम् ।।\nस्तृयमानं मुनिवरैः पार्षदप्रवरावृत्तम् ।। ४-६६ ।।"
  },
  {
    "text": "तं दृष्य्वा देवसंघास्ते तत्तेजोहततेजसः ।।\nनमश्चक्रुर्मुदा युक्ता अष्टांगौरवनिं गताः ।। ४-६७ ।।"
  },
  {
    "text": "ततः प्रसन्नो भगवान्मेघगंभीरनिस्वनः ।।\nउवाच प्रीणयन्देवान्नतानिन्द्रपुरोगमान् ।। ४-६८ ।।"
  },
  {
    "text": "श्रीभगवानुवाच ।।\nजाने वो मानसं दुःखं मृकण्डुतपसोद्गम् ।।\nयुष्मान्न बाधते देवाः स ऋषिः सज्जनाग्राणीः ।। ४-६९ ।।"
  },
  {
    "text": "संपद्भिः संयुता वापि विपद्भिश्चापि सज्जनाः ।।\nसर्वथान्यं न बाधन्ते स्वप्नेऽपि सुरसत्तमाः ।। ४-७० ।।"
  },
  {
    "text": "सततं बाध्यमानोऽपि विषयाख्यैररातिभिः ।।\nअविधायात्मनो रक्षामन्यान्द्वेष्टि कथं सुधीः ।। ४-७१ ।।"
  },
  {
    "text": "तापत्रयाभिधानेन बाध्यमानो हि मानवः ।।\nअन्यं क्रीडयितुं शक्तः कथं भवति सत्तमः ।। ४-७२ ।।"
  },
  {
    "text": "कर्मणा मनसा वाचा बाधते यः सदा परान् ।।\nनित्यं कामादिभिर्युक्तो मूढधीः प्रोच्यते तु सः ।। ४-७३ ।।"
  },
  {
    "text": "यो लोकहितकृन्मर्त्यो गतासुर्यो विमत्सरः ।।\nनिःशङ्गः प्रोच्यते सद्भिरिहामात्र च सत्तमाः ।। ४-७४ ।।"
  },
  {
    "text": "सशङ्कः सर्वदा दुःखी निःशङ्कः सुखमाप्नुयात् ।।\nगच्छध्वं स्वालयं स्वस्थाः क्रीडयिष्यति वो न सः ।। ४-७५ ।।"
  },
  {
    "text": "भवतां रक्षकश्चाहं विहरध्वं यथासुखम् ।।\nइति दत्वा वरं तेषामतसीकुसुमप्रभः ।। ४-७६ ।।"
  },
  {
    "text": "पश्यतामेव देवानां तत्रैवान्तरधीयत ।।\nतुष्टात्मानः सुरगणां ययुर्नाकं यथागतम् ।। ४-७७ ।।"
  },
  {
    "text": "मृकण्डोरपि तुष्टात्मा हरिः प्रत्यक्षतामगात् ।।\nअरुपं परमं ब्रह्मस्वप्रकाशं निरञ्जनम् ।। ४-७८ ।।"
  },
  {
    "text": "अतसीपुष्पसंकाशं पीतवाससमच्युतम् ।।\nदिव्यायुधधरं दृष्ट्वा मृकण्डुर्विस्मितोऽभवत् ।। ४-७९ ।।"
  },
  {
    "text": "ध्यानादुन्मील्य नयनं अपश्यद्धरिमग्रतः ।।\nप्रसन्नवदनं शान्तं धातारं विश्वतेजसम् ।। ४-८० ।।"
  },
  {
    "text": "रोमाञ्चितशरीरोऽसावानन्दाश्रुविलोचनः ।।\nननाम दण्डवद्भूमौ देवदेव सनातनम् ।। ४-८१ ।।"
  },
  {
    "text": "अश्रुभिः क्षालयंस्तस्य चरणौ हर्षसंभवैः ।।\nशिरस्यञ्चलिमाधाय स्तोतुं समुपचक्रमे ।। ४-८२ ।।"
  },
  {
    "text": "मृकण्डुरुवाच ।।\nनमः परेशाय परात्मरुपिणे परात्परस्प्रात्परतः पराय ।।\nअपारपाराय परानुकर्त्रे नमः परेभ्यः परपारणाय ।। ४-८३ ।।"
  },
  {
    "text": "यो नामजात्यादिविकल्पहीनः शब्दादिदोषव्यतिरेकरुपः ।।\nबहुस्वरुपोऽपि निरञ्जनो यस्तमीशमीढ्यं परमं भजामि ।। ४-८४ ।।"
  },
  {
    "text": "वेदान्तवेद्यं पुरुषं पुराणं हिरण्यगर्भादिजगत्स्वरुपम् ।।\nअनूपमं भक्ति जनानुकम्पिनं भजामि सर्वेश्वरमादिमीड्यम् ।। ४-८५ ।।"
  },
  {
    "text": "पश्यन्ति यं वीतसमस्तदोषा ध्यानैकनिष्ठा विगतस्पृहाश्च ।।\nनिवृत्तमोहाः परमं पवित्रं नतोऽस्मि संसारनिर्वर्त्तकं तम् ।। ४-८६ ।।"
  },
  {
    "text": "स्मृतार्तिनाशनं विष्णुं शरणागतपालकम् ।।\nजगत्सेव्यं जगाद्धाम परेशं करुणाकरम् ।। ४-८७ ।।"
  },
  {
    "text": "एवं स्तुतः स भगवान्विष्णुस्तेन महर्षिणा ।।\nअवाप परमां तुष्टिं शङ्खचक्रगदाधरः ।। ४-८८ ।।"
  },
  {
    "text": "अयालिङ्ग्य मुनिं देवश्चतुर्भिर्दीर्घबाहुभिः ।।\nउवाच परमं प्रीत्या वरं वरय सुव्रत ।। ४-८९ ।।"
  },
  {
    "text": "प्रीतोऽस्मि तपसा तेन स्तोत्रेण च तवानघ ।।\nमनसा यदभिप्रेतं वरं वरय सुव्रत ।। ४-९० ।।"
  },
  {
    "text": "मृकण्डुरूवाच ।।\nदेवदेव जगन्नाथ कृतार्थोऽस्मि न संशयः ।।\nत्वद्दर्शनमपुण्यानां दुर्लभं च यतः स्मृतम् ।। ४-९१ ।।"
  },
  {
    "text": "ब्रह्माद्या यं न पश्यन्ति योगिनः संशितव्रताः ।।\nधर्मिष्टा दीक्षिताश्वापि वीतरागा विमत्सराः ।। ४-९२ ।।"
  },
  {
    "text": "तं पश्यामि परं धाम किमतोऽन्यं वरं वृणे ।।\nएतेनैव कृतार्थोऽस्मि जनार्दन जगद्गुरो ।। ४-९३ ।।"
  },
  {
    "text": "यत्रामस्मृतिमात्रेण महापातकिनोऽपि ये ।।\nतत्पदे परमं यान्नि ते दृष्ट्वा किमुनाच्युत ।। ४-९४ ।।"
  },
  {
    "text": "श्रीभगवानुवाच ।।\nसत्यत्प्रुक्तं त्वया ब्रह्मान्प्रीतीऽस्मि तव पण्डित ।।\nमद्दर्शनं हि विफलं न कदाचिद्भविष्यति ।। ४-९५ ।।"
  },
  {
    "text": "विष्णिर्भक्तकुटुम्बीति वदन्ति विवुधाः सदा ।।\nतदेव पालयिष्यामि मज्जनो नानृतं वदेत् ।। ४-९६ ।।"
  },
  {
    "text": "तस्मात्त्वत्तपसातुष्टो यास्यामि तव पुत्रताम् ।।\nसमस्तगुणसंयुक्तो दीर्घजीवी स्वरुपवान् ।। ४-९७ ।।"
  },
  {
    "text": "मम जन्म कुले यस्य तत्कुलं मोक्षगामि वै ।।\nमयि तुष्टे मुनिश्रेष्ट किमसाध्यं जगत्रये ।। ४-९८ ।।"
  },
  {
    "text": "इत्युक्त्वा देवदेवशो मुनेरतस्य समीक्षतः ।।\nअंतर्दधे मृकण्डुश्च तपसः समवर्तत ।। ४-९९ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे भक्तिवर्णनप्रसङ्गेन मार्कण्डेयचरितारम्भो नाम चतुर्थोऽध्यायः ।। ४ ।।"
  }
]
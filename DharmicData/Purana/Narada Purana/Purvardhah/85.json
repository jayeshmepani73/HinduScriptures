[
  {
    "text": "<span style=\"font-size: 14pt; line-height: 200%\">सनत्कुमार उवाच ।।\nवाग्देवता वतारोऽन्यः कालिकेति प्रकीर्तिता ।।\nतस्या मन्त्रं प्रवक्ष्यामि भुक्तिमुक्तिप्रदं नृणाम् ।। ८५-१ ।।"
  },
  {
    "text": "सृष्टिक्रियान्विता शांतिर्बिद्वाढ्या च त्रिधा पुनः ।।\nअरुणाक्ष्यादीपिका च बिंदुयुक्ता द्विधा ततः ।। ८५-२ ।।"
  },
  {
    "text": "मायाद्वयं ततः पश्चाद्दक्षिणे कालिके पदम् ।।\nपुनश्च सप्तबीजानि स्वाहांतोऽयं मनूत्तमः ।। ८५-३ ।।"
  },
  {
    "text": "भैरवोऽस्य ऋषिश्छन्द उष्णिक्काली तु देवता ।।\nबीजं मायादीर्घवर्त्म शक्तिरुक्ता मुनीश्वर ।। ८५-४ ।।"
  },
  {
    "text": "षड्दीर्धाढ्ये बीजेन विद्याया अंगमीरितम् ।।\nमातृकार्णान्दश दश हृदये भुजयोः पदोः ।। ८५-५ ।।"
  },
  {
    "text": "विन्यस्य व्यापकं कुर्यान्मूलमंत्रेण साधकः ।।\nशिरः कृपाणमभयं वरं हस्तैश्च बिभ्रतीम् ।। ८५-६ ।।"
  },
  {
    "text": "मुंडस्रङ्मस्तकां मुक्तकेशां पितृवनस्तिताम् ।।\nसर्वालंकृतवर्णां च श्यामांगीं कालिकां स्मरेत् ।। ८५-७ ।।"
  },
  {
    "text": "एवं ध्यात्वा जपेल्लक्षं जुहुयादयुतं ततः ।।\nप्रसूनैः करवीरोत्थैः पूजायंत्रमथोच्यते ।। ८५-८ ।।"
  },
  {
    "text": "विलिख्य पूर्वं षट्कोणं त्रिकोणत्रितयं ततः ।।\nपद्ममष्टदलं बाह्ये भूपुरं तत्र पूजयेत् ।। ८५-९ ।।"
  },
  {
    "text": "जया च विजया चापि अजिता चापराजिता ।।\nनित्या विलासिनी वापि दोग्ध्यघोरा च मंगला ।। ८५-१० ।।"
  },
  {
    "text": "पीठस्य शक्तयो मायात्मने हृत्पीठमंत्रकः ।।\nशिवरूपशवश्थां च शिवाभिर्दिक्षु वेष्टिताम् ।। ८५-११ ।।"
  },
  {
    "text": "महाकालरतासक्तां ध्यात्वांगान्यर्चयेत्पुरा ।।\nकालीं कपालिनीं कुल्लां कुरुकुल्लां विरोधिनीम् ।। ८५-१२ ।।"
  },
  {
    "text": "विप्रचित्तां च षट्कोणे नवकोणे ततोऽर्चयेत् ।।\nउग्रामुष्णप्रभां दीप्तां नीलाधानां बलाकिकाम् ।। ८५-१३ ।।"
  },
  {
    "text": "मात्रां मुद्रां तथा मित्रां पूज्याः पत्रेषु मातरः ।।\nपद्मस्यास्य सुयत्नेन ब्राह्मी नारायणीत्यपि ।। ८५-१४ ।।"
  },
  {
    "text": "माहेश्वरी च चामुंडा कौमारी चापराजिता ।।\nवाराही नारसिंहा च पुनरेतास्तु भूपुरे ।। ८५-१५ ।।"
  },
  {
    "text": "भैरवीं महदाद्यां तां सिंहाद्यां धूम्रपूर्विकाम् ।।\nभीमोन्मत्तादिकां चापि वशीकरणभैरवीम् ।। ८५-१६ ।।"
  },
  {
    "text": "मोहनाद्यां समाराध्य शक्रादीन्यायुधान्यपि ।।\nएवमाराधिता काली सिद्धा भवति मंत्रिणाम् ।। ८५-१७ ।।"
  },
  {
    "text": "ततः प्रयोगान्कुर्वीत महाभैरवभाषितान् ।।\nआत्मनो वा परस्यार्थं क्षिप्रसिद्धिप्रदायकान् ।। ८५-१८ ।।"
  },
  {
    "text": "स्त्रीणां प्रहारं निंदां च कौटिल्यं वाप्रियं वचः ।।\nआत्मनो हितमन्विच्छन् कालीभक्तो विवर्जयेत् ।। ८५-१९ ।।"
  },
  {
    "text": "सुदृशो मदनावासं पश्यन्यः प्रजपेन्मनुम् ।।\nअयुतं सोऽचिरादेव वाक्पपतेः समतामियात् । ८५-२० ।।"
  },
  {
    "text": "दिगम्बरो मुक्तकेशः श्मशानस्थोऽधियामिनि ।।\nजपेद्योऽयुतमेतस्य भवेयुः सर्वसिद्धयः ।। ८५-२१ ।।"
  },
  {
    "text": "शवस्य हृदये स्थित्वा निर्वासाः प्रेतभूमिगः ।।\nअर्कपुष्पसहस्रेणाभ्यक्तेन स्वीयरेतसा ।। ८५-२२ ।।"
  },
  {
    "text": "देवीं यः पूजयेद्भक्त्या जपन्नेकैकशो मनुम् ।।\nसोऽचरेणैव कालेन धरणीप्रभुतां व्रजेत् ।। ८५-२३ ।।"
  },
  {
    "text": "रजः कीर्णं भगं नार्या ध्यायन्यो ह्ययुतं जपेत् ।।\nसकवित्वेन रम्येण जनान्मोहयति ध्रुवम् ।। ८५-२४ ।।"
  },
  {
    "text": "त्रिपञ्चारे महापीठे शिवस्य हृदि संस्थिताम् ।।\nमहाकालेन देवेन मारयुद्धं प्रकुर्वतीम् ।। ८५-२५ ।।"
  },
  {
    "text": "तां ध्यायन्स्मेरवदनां विदधत्सुरतं स्वयम् ।।\nजपेत्सहस्रमपि यः स शंकरसमो भवेत् ।। ८५-२६ ।।"
  },
  {
    "text": "अस्थिलोमत्वचायुक्तं मांसं मार्जारमेषयोः ।।\nउष्ट्रस्य महिषस्यापि बलिं यस्तु समर्पयेत् ।। ८५-२७ ।।"
  },
  {
    "text": "भूताष्टम्योर्मध्यरात्रे वश्याः स्युस्तस्य जन्तवः ।\nविद्यालक्ष्मीयशःपुत्रैः स चिरं सुखमेधते ।। ८५-२८ ।।"
  },
  {
    "text": "यो हविष्याशनरतो दिवा देवीं स्मरन् जपेत् ।।\nनक्तं निधुवनासक्तो लक्षं स स्याद्धरापतिः ।। ८५-२९ ।।"
  },
  {
    "text": "रक्तांभोजैर्हुनेन्मंत्री धनैर्जयति वित्तपम् ।।\nबिल्वपत्रैर्भवेद्राज्यं रक्तपुष्पैर्वशीकृतिः ।। ८५-३० ।।"
  },
  {
    "text": "असृजी महिषादीनां कालिकां यस्तु तर्पयेत् ।।\nतस्य स्युरचिरादेव करस्थाः सर्वसिद्धयः ।। ८५-३१ ।।"
  },
  {
    "text": "यो लक्षं प्रजपेन्मन्त्रं शवमारुह्य मन्त्रवित् ।।\nतस्य सिद्धो मनुः सद्यः सर्वेप्सितफलप्रदः ।। ८५-३२ ।।"
  },
  {
    "text": "तेनाश्वमेधप्रमुखैर्यागौरिष्टं सुजन्मना ।।\nदत्तं दानं तपस्तप्तं उपास्ते यस्तु कालिकाम् ।। ८५-३३ ।।"
  },
  {
    "text": "ब्रह्मा विष्णुः शिवो गौरी लक्ष्मीर्गणपती रविः ।।\nपूजिताः सकला देवा यः कालीं पूजयेत्सदा ।। ८५-३४ ।।"
  },
  {
    "text": "अथापरः सरस्वत्या ह्यवतारो निगद्यते ।।\nयां निषेव्य नरा लोके कृतार्थाः स्युर्न संशयः ।। ८५-३५ ।।"
  },
  {
    "text": "आप्यायिनी चन्द्रयुक्ता माया च वदनांतरे ।।\nसकामिका क्रुधा शांतिश्चन्द्रालंकृतमस्तका ।। ८५-३६ ।।"
  },
  {
    "text": "दीपिका सासना चन्द्रयुगस्त्रं मनुरीरितः ।।\nमुनिरक्षोभ्य उद्दिष्टश्छन्दस्तु बृहती मतम् ।। ८५-३७ ।।"
  },
  {
    "text": "ताराख्या देवता बीजं द्वितीयञ्च चतुर्थकम् ।।\nशक्तिः षड्दीर्घयुक्तेन द्वितीयेनांगकल्पनम् ।। ८५-३८ ।।"
  },
  {
    "text": "षोढा न्यासं ततः कुर्यात्तारायाः सर्वसिद्धिम् ।।\nश्रीकण्ठादीन्न्यसेद्रुद्रान्मातृकावर्णपूर्वकान् ।। ८५-३९ ।।"
  },
  {
    "text": "मातृकोक्तस्थले माया तृतीयक्रोधपूर्वकान् ।।\nचतुर्थीनमसायुक्तान्प्रथमो न्यास ईरितः ।। ८५-४० ।।"
  },
  {
    "text": "शवपीठसमासीनां नीलकांतिं त्रिलोचनाम् ।।\nअर्द्धेन्दुशेखरां नानाभूषणाढ्यां स्मरन्न्यसेत् ।। ८५-४१ ।।"
  },
  {
    "text": "द्वितीये तु ग्रहन्यासं कुर्यात्तां समनुस्मरन् ।।\nत्रिबीजस्वरपूर्वं तु रक्तसूर्यं हृदि न्यसेत् ।। ८५-४२ ।।"
  },
  {
    "text": "तथा पवर्गपूर्वं तु शुक्लं सोमं भ्रुवोर्द्वये ।।\nकवर्गपूर्वं रक्ताभं मंगलं लोचनत्रयम् ।। ८५-४३ ।।"
  },
  {
    "text": "चवर्गाद्यं बुधं श्यामं न्यसेद्वक्षस्थले बुधः ।।\nढवर्गाद्यं पीतवर्णं कण्ठकूपे बृहस्पतिम् ।। ८५-४४ ।।"
  },
  {
    "text": "तवर्गाद्यं श्वेतवर्णं घटिकायां तु भार्गवम् ।।\nनीलवर्णं पवर्गाद्यं नाभिदेशे शनैश्चरम् ।। ८५-४५ ।।"
  },
  {
    "text": "शवर्गाद्यं धूम्रवर्णं ध्यात्वा राहुं मुखे न्यसेत् ।।\nत्रिबीजपूर्वकश्चैवं ग्रहन्यासः समीरितः ।। ८५-४६ ।।"
  },
  {
    "text": "तृतीयं लोकपालानां न्यासं कुर्यात्प्रयत्नतः ।।\nमायादिबीजत्रितयपूर्वकं सर्वसिद्धये ।। ८५-४७ ।।"
  },
  {
    "text": "स्वमस्तके ललाटादि दिक्ष्वष्टस्वधउर्द्ध्वतः ।।\nह्रस्वदीर्घकादिकाष्टवर्गपूर्वान्दिशाधिपान् ।। ८५-४८ ।।"
  },
  {
    "text": "शिवशक्त्यभिधे न्यासं चतुर्थे तु समाचरेत् ।।\nत्रिबीजपूर्वकान्न्यस्येत्षट्शिवाञ्छक्तिसंयुतान् ।। ८५-४९ ।।"
  },
  {
    "text": "आधारादिषु चक्रेषु स्वचक्रवर्णपूर्वकान् ।।\nब्रह्माणं डाकिनीयुक्तं वादिसांतार्णपूर्वकम् ।। ८५-५० ।।"
  },
  {
    "text": "मूलाधारे विन्यसेच्च चतुर्द्दलसमन्वितम् ।।\nश्रीविष्णुं राकिणीयुक्तबादिलांतार्णपूर्वकम् ।। ८५-५१ ।।"
  },
  {
    "text": "स्वाधिष्ठनाभिधे चक्रे लिंगस्थे षड्दले न्यसेत् ।।\nरुद्रं तु डाकिनीयुक्तं डादिफांतार्णपूर्वकम् ।। ८५-५२ ।।"
  },
  {
    "text": "चक्रे दशदले न्यस्येन्नाभिस्थे मणिपूरके ।।\nईश्वरं कादिठान्तार्णपूर्वकं शाकिनीयुतम् ।। ८५-५३ ।।"
  },
  {
    "text": "विन्यसेद्द्वादशदलेहृदयस्थे त्वनाहते ।।\nसदाशिवं शाकिनीं च षोडशस्वरपूर्वकम् ।। ८५-५४ ।।"
  },
  {
    "text": "कण्ठस्थे षोडशदले विशुद्धाख्ये प्रविन्यसेत् ।।\nआज्ञाचक्रे परशिवं हाकिनीसंयुतं न्यसेत् ।। ८५-५५ ।।"
  },
  {
    "text": "लक्षार्णपूवं भ्रूमध्यसंस्थितेऽतिमनोहरे ।।\nतारादिपंचमं न्यासं कुर्यात्सर्वेष्टसिद्धये ।। ८५-५६ ।।"
  },
  {
    "text": "अष्टौ वर्गान्स्वरद्वंद्वपूर्वकान् बीजसंयुतान् ।।\nताराद्या न्यासपूर्वाश्च प्रयोज्या अष्टशक्तयः ।। ८५-५७ ।।"
  },
  {
    "text": "ताराथोग्रा महोग्रापि वज्रा काली सरस्वती ।।\nकामेश्वरी च चामुंडा इत्यष्टौ तारिकाः स्मृताः ।। ८५-५८ ।।"
  },
  {
    "text": "ब्रह्मरंध्रे ललाटे च भ्रूमध्ये कण्ठदेशतः ।।\nहृदि नाभौ फले मूलाधारे चेताः क्रमान्न्यसेत् ।। ८५-५९ ।।"
  },
  {
    "text": "अङ्गन्यासं ततः कुर्यात्पीठाख्यं सर्वसिद्धिदम् ।।\nआधारे कामरूपाख्यं बीजं ह्रस्वार्णपूर्वकम् ।। ८५-६० ।।"
  },
  {
    "text": "हृदि जालंधरं बीजं दीर्घपूर्वं प्रविन्यसेत् ।।\nललाटे पूर्णगिर्याख्यं कवर्गाद्यं न्यसेत्सुधीः ।। ८५-६१ ।।"
  },
  {
    "text": "उड्डीयानं चवर्गाद्यं केशसन्धौ प्रविन्यसेत् ।।\nकण्ठे तु मथुरापीठं दशम यादिकं न्यसेत् ।। ८५-६२ ।।"
  },
  {
    "text": "षोढा न्यासस्तु तारायाः प्रोक्तोऽभीष्टप्रदायकः ।।\nहृदि श्रीमदेकजटां तारिणीं शिरसि न्यसेत् ।। ८५-६३ ।।"
  },
  {
    "text": "वज्रोदके शिखां पातु उग्रतारां तु वर्मणि ।।\nमहोग्रा वत्सरे नेत्रे पिंगाग्रैकजटास्त्रके ।। ८५-६४ ।।"
  },
  {
    "text": "षड्रदीर्गयुक्तमायाया एतान्यष्टौ षडंगके ।।\nअंगुष्ठादिष्वंगुलीषु पूर्वं विन्यस्य यत्नतः ।। ८५-६५ ।।"
  },
  {
    "text": "तर्जनीमध्यमाभ्यां तु कृत्वा तालत्रयं ततः ।।\nछोटिकामुद्राया कुर्याद्दिग्बन्धं देवतां स्मरन् ।। ८५-६६ ।।"
  },
  {
    "text": "विद्यया तारपुटया व्यापकं सप्तधा चरेत् ।।\nउग्रतारां ततो ध्यायेत्सद्यो वादेऽतिसिद्धिदाम् ।। ८५-६७ ।।"
  },
  {
    "text": "लयाब्धावंबुजन्मस्थां नीलाभां दिव्यभूषणाम् ।।\nकम्बुं खङ्गं कपालं च नीलाब्जं दधतीं करैः ।। ८५-६८ ।।"
  },
  {
    "text": "नागश्रेष्ठालंकृतांगीं रक्तनेत्रत्रयां स्मरेत् ।।\nजपेल्लक्षचतुष्कं हि दशांशं रक्तपद्मकैः ।। ८५-६९ ।।"
  },
  {
    "text": "हुनेत्क्षीराज्यसंमिश्रैः शंखं संस्थाप्य संजपेत् ।।\nनारीं पश्यन्स्पृशन्गच्छन्महानिशि बलिं चरेत् ।। ८५-७० ।।"
  },
  {
    "text": "श्मशाने शून्यसदने देवागारेऽथ निर्जने ।।\nपर्वते वनमध्ये वा शवमारुह्य मंत्रवित् ।। ८५-७१ ।।"
  },
  {
    "text": "समरे शत्रुनिहतं यद्वा षाण्यासिकं शिशुम् ।।\nविद्यां साधयतः शीघ्रं साधितैवं प्रसिद्ध्यति ।। ८५-७२ ।।"
  },
  {
    "text": "मेधा प्रज्ञा प्रभा विद्या धीवृत्तिस्मृतिबुद्धयः ।।\nविश्वेश्वरीति संप्रोक्ताः पीठस्य नव शक्तयः ।। ८५-७३ ।।"
  },
  {
    "text": "भृगुमन्विंदुसंयुक्तं मेघवर्त्म सरस्वती ।।\nयोगपीठात्मने हार्द्दं पीठस्य मनुरीरितः ।। ८५-७४ ।।"
  },
  {
    "text": "दत्त्वानेनासनं मूर्तिं मूलमंत्रेण कल्पयेत् ।।\nपूजयेद्विधिवद्देवीं तद्विधानमथोच्यते ।। ८५-७५ ।।"
  },
  {
    "text": "तारो माया भगं ब्रह्मा जटे सूर्यः सदीर्घकम् ।।\nयक्षाधिपतये तंद्रीसोपनीतं बलिं ततः ।। ८५-७६ ।।"
  },
  {
    "text": "गृहयुग्मं शिवा स्वाहा बलिमंत्रोऽयमीरितः ।।\nदद्यान्नित्यं बलिं तेन मध्यरात्रे चतुष्पथे ।। ८५-७७ ।।"
  },
  {
    "text": "जलदानादिकं मंत्रैर्विदध्याद्दशभिस्ततः ।।\nध्रुवो वज्रोदके वर्म फट्सप्तार्णो जलग्रहे ।। ८५-७८ ।।"
  },
  {
    "text": "ताराद्या वह्निजायांता माया हि क्षालने मता ।।\nतारो मायाः भृगुः कर्णोविशुद्धं धर्मवर्मतः ।। ८५-७९ ।।"
  },
  {
    "text": "सर्वपापानि शाम्यंते छेतो नेत्रयुतं जलम् ।।\nकल्पान्तनयनस्वाहा मंत्र आचमने मतः ।। ८५-८० ।।"
  },
  {
    "text": "ध्रुवो मणिधरीत्यंते वज्रिण्यक्षियुता मृतिः ।।\nखरिविद्यायुग्रिजश्व सर्ववांते बकोऽब्जवान् ।। ८५-८१ ।।"
  },
  {
    "text": "कारिण्यंते दीर्घवर्म अस्त्रं वह्निप्रियांतिमः ।।\nत्रयोविंशतिवर्णात्मा शिखाया बंधने मनुः ।। ८५-८२ ।।"
  },
  {
    "text": "प्रणवो रक्षयुगलं दीर्घवर्मास्त्रठद्वयम् ।।\nनवार्णेनामुना मंत्री कुर्याद्भूमिविशोधनम् ।। ८५-८३ ।।"
  },
  {
    "text": "नारांते सर्वविघ्नानुत्सारयेति पदं ततः ।।\nहुं फट् स्वाहा गुणेंद्वर्णो मनुर्विघ्ननिवारणम् ।। ८५-८४ ।।"
  },
  {
    "text": "मायाबीजं जपापुष्पनिभं नाभौ विचिंयेत् ।।\nतदुत्थेनाग्निना देहं दहेत्साद्धस्वपाप्मना ।। ८५-८५ ।।"
  },
  {
    "text": "ताराबीजं सुवर्णाभं चिंतयेद्धृदि मंत्रवित् ।।\nपवनेन तदुत्थेन पापभस्म क्षिपेद्भुवि ।। ८५-८६ ।।"
  },
  {
    "text": "तुरीयं चंद्रकुंदाभं बीजं ध्यात्वाललाटतः ।।\nतदुत्थसुधयादे हं स्वयं वै देवतानिभम् ।। ८५-८७ ।।"
  },
  {
    "text": "अनया भूतशुद्ध्या तु देवीसादृश्यमाप्नुयात् ।।\nतारोऽनंतो भगुः कर्णो पद्मनाभयुतो बली ।। ८५-८८ ।।"
  },
  {
    "text": "खे वज्ररेखे क्रोधाख्यं बीजं पावकल्लभा ।।\nअमुना द्वादशार्णेन रचयेन्मंडलं शुभम् ।। ८५-८९ ।।"
  },
  {
    "text": "तारो यथागता निद्रा सदृक्षेकभृगुर्विषम् ।।\nसदीर्घस्मृतिरौ साक्षौ महाकालो भगान्वितः ।। ८५-९० ।।"
  },
  {
    "text": "क्रोधोऽस्त्रं मनुवर्णोऽयं मनुः पुष्पादिशोधने ।।\nतारः पाशः परा स्वाहा पंचार्णस्चित्तशोधने ।। ८५-९१ ।।"
  },
  {
    "text": "मनवो दश संप्रोक्ता अर्ध्यस्थापनमुच्यते ।।\nसेंदुभ्यां मासतो माया भुवं संसृज्य भूगृहम् ।। ८५-९२ ।।"
  },
  {
    "text": "वृतं त्रिकोणसंयुक्तं कुर्यान्मंडलमंत्रतः ।।\nयजेत्तत्राधारशक्तिं वह्निमंडलमध्यगाम् ।।\nवह्निमंडलमभ्यर्च्य महाशंखं निधापयेत् ।। ८५-९३ ।।"
  },
  {
    "text": "वामकर्णेन्दुयुक्तेन फडंतेन विहायसा ।।\nप्रक्षालितं भृगुर्दंडी त्रिमूर्तींतुयुतं पठेत् ।। ८५-९४ ।।"
  },
  {
    "text": "ततोऽर्चयेन्महाशंखं जपन्मंत्रचतुष्टयम् ।।\nदीर्घत्रयान्विता माया काली सृष्टिः सदीर्घसः ।। ८५-९५ ।।"
  },
  {
    "text": "प्रतिमासंयुतं मासं यवनं हृदयं ततः ।।\nएकाधशार्णः प्रथमो महाशंखार्चने मनुः ।। ८५-९६ ।।"
  },
  {
    "text": "हंसो हरिभुजंगेशयुक्तो दीर्घंत्रयेंदुयुक् ।।\nतारिण्यंते कपालाय नमोंतो द्वादशाक्षरः ।। ८५-९७ ।।"
  },
  {
    "text": "स्वं दीर्घत्रयमन्वाढ्यमेषो वामदगन्वितः ।।\nलोकपालाय हृदयं तृतीयोऽयं शिवाक्षरः ।। ८५-९८ ।।"
  },
  {
    "text": "मायास्त्रीबीजमर्द्धैदुयुतं स्वं स्वर्गखादिमः ।।\nपालाय सर्वाधाराय सर्वः सर्वोद्भवस्तथा ।। ८५-९९ ।।"
  },
  {
    "text": "सर्वशुद्धिमयश्चेति ङेंताः सर्वासुरांतिकम् ।।\nरुधिरा रतिदीर्घा च वायुः शुभ्रानिलः सुरा ।। ८५-१०० ।।"
  },
  {
    "text": "भाजनाय भगी सत्या विकपालाय हृन्मनुः ।।\nतुर्यो रसेषु वर्णोऽयं महाशंखप्रपूजने ।। ८५-१०१ ।।"
  },
  {
    "text": "नवार्कमंडलं चेष्ट्वा सलिलं मूलमंत्रतः ।।\nप्रपूरयेत्सुधाबुद्ध्या गंधपुष्पाक्षतादिभिः ।। ८५-१०२ ।।"
  },
  {
    "text": "मुद्रां त्रिखंडां संदर्श्य पूजयेच्चंद्रमंडलम् ।।\nवाक्सत्यपद्मागगने रेफानुग्रहबिंदुयुक् ।। ८५-१०३ ।।"
  },
  {
    "text": "मूलमंत्रो विपद्ध्वंसमनुसर्गसमन्वितम् ।।\nअष्टकृत्वोऽमुना मंत्री मंत्रयेत्प्रयतो जलम् ।। ८५-१०४ ।।"
  },
  {
    "text": "मायया मदिशं क्षिप्त्वा खं योनिं च प्रदर्शयेत् ।।\nतत्र वृत्ताष्टषट्कोणं ध्यात्वा देवीं विचिंतयेत् ।। ८५-१०५ ।।"
  },
  {
    "text": "पूर्वोक्तां पूजयेत्त्वेनां मूलेनाथ प्रतर्पयेत् ।।\nतर्जनूमध्यमानामाकनिष्ठाभिर्महेश्वरीम् ।। ८५-१०६ ।।"
  },
  {
    "text": "सांगुष्ठानिश्चुतुर्वारं महाशंखस्थिते जले ।।\nखंरेफमनुबिंद्वाढ्यां भृगुमन्विंदुयुक्तया ।। ८५-१०७ ।।"
  },
  {
    "text": "ध्रुवाद्येन नमोंतेन तर्प्यादानंदभैरवम् ।।\nततस्तेनार्धतोयेन प्रोक्षेत्पूजनसाधनम् ।। ८५-१०८ ।।"
  },
  {
    "text": "योमिमुद्रां प्रदर्श्यापि प्रणमेद्भवतारिणीम् ।।\nविधानमर्घे संप्रोक्तं सर्वसिद्धिप्रदायकम् ।। ८५-१०९ ।।"
  },
  {
    "text": "पूर्वोक्ते पूजयेत्पीठे पद्मे षट्कोणकर्णिके ।।\nधरागृहावृते रम्ये देवीं रम्योपचारकैः ।। ८५-११० ।।"
  },
  {
    "text": "महीगृहे चतुर्दिक्षु गणेशादीन्प्रपूजयेत् ।।\nपाशांकुशौ कपालं च त्रिशूलं दधतं करैः ।। ८५-१११ ।।"
  },
  {
    "text": "अलंकारचयोपेतं गणेशं प्राक्तमर्चयेत् ।।\nकपालशूले हस्ताभ्यां दधतं सर्पभूषणम् ।। ८५-११२ ।।"
  },
  {
    "text": "स्वयूथवेष्टितं रम्यं बटुकं दक्षिणेऽर्चयेत् ।।\nअसिशूलकपालानि डमरुं दधतं करैः ।। ८५-११३ ।।"
  },
  {
    "text": "कृष्णं दिगंबरं क्रूरं क्षेत्रपालं च पश्चिमे ।।\nकपालं डमरुं पाशं लिंगं शंबिभ्रतीं करैः ।। ८५-११४ ।।"
  },
  {
    "text": "अध्याकन्या रक्तवस्त्रा योगिनीरुत्तरे यजेत् ।।\nअक्षोभ्यं प्रयजेन्मूर्ध्नि देव्या मंत्रऋषिं शुभम् ।। ८५-११५ ।।"
  },
  {
    "text": "अक्षोभ्यं वस्त्रपुष्पं च प्रतीच्छानवल्लभा ।।\nअक्षोभ्यपूजने मंत्रः षट्कोगकम् ।। ८५-११६ ।।"
  },
  {
    "text": "वैराचनं चामिताभं पद्मनाभिभिधं तथा ।।\nशंखं पांडुरसंज्ञं च दिग्दलेषु प्रपूजयेत् ।। ८५-११७ ।।"
  },
  {
    "text": "लाभकां मानकां चैव पांडुरां तारकां तथा ।।\nविदिग्गताब्जपत्रेषु पूजयेदिष्टसिद्धये ।। ८५-११८ ।।"
  },
  {
    "text": "बिंदुनामादिवर्णाद्याः संबुद्ध्यंतास्तथाभिधाः ।।\nव्रजपुष्पं प्रतीच्छाग्निप्रियांताः प्रणवादिकाः ।। ८५-११९ ।।"
  },
  {
    "text": "वैराचनादि पूजायां मनवः परिकीर्तिताः ।।\nभूधरश्च चतुर्द्वार्षु पद्मांतकयमांतकौ ।। ८५-१२० ।।"
  },
  {
    "text": "विद्यांतकाभिधः पश्चान्नरांतक इमान्यजेत् ।।\nशक्रादींश्चैव वज्रादीन्प्रजपेत्तदनंतरम् ।। ८५-१२१ ।।"
  },
  {
    "text": "एवं संपूजयन्देवीं पांडित्यं धनमद्भुतम् ।।\nपुत्रान्पौत्राञ्छुभां कीर्तिं लभते जनवश्यताम् ।। ८५-१२२ ।।"
  },
  {
    "text": "तारो माया श्रीमदकजटे नीलसरस्वती ।।\nमहोप्रतारे देवासः सनेत्रो गदियुग्मकम् ।। ८५-१२३ ।।"
  },
  {
    "text": "सर्वदेवपिशाकर्मो दीर्घोग्रिर्मरुसान्मस ।।\nअभ्रगुमम जाड्यं च छेदयद्वितयं रमा ।। ८५-१२४ ।।"
  },
  {
    "text": "मायास्त्राग्निप्रियांतोऽयं द्विपंचाशल्लिपिर्मनुः ।।\nअनेन नित्यं पूजतिऽन्वहं देव्यै बलिं हरेत् ।। ८५-१२५ ।।"
  },
  {
    "text": "एवं सिद्धे मनौ मंत्री प्रयोगान्विदधाति च ।।\nजातमात्रस्य बालस्य दिवसत्रितयादधः ।। ८५-१२६ ।।"
  },
  {
    "text": "जिह्वायां विलिखेन्मंत्रं मध्वाज्याभ्यां शलाकया ।।\nसुवर्ण कृतया यद्वा मंत्री धवलदूर्वया ।। ८५-१२७ ।।"
  },
  {
    "text": "गतेऽष्टमेऽब्दे बालोऽपि जायते कविरद्बुतम् ।।\nतथापरैरजेयोऽपि भूपसंघैर्द्धनार्चितः ।। ८५-१२८ ।।"
  },
  {
    "text": "उपरागे दतानीव नरदारुसरोजले ।।\nनिर्माय कीलकं तेन तैलमध्वमृतैर्लिखेत् ।। ८५-१२९ ।।"
  },
  {
    "text": "सरोजिनीदले मंत्रं वेष्टयेन्मातृकाक्षरैः ।।\nनिखाय तदलं कुंडे चतुरस्रे समेखले ।। ८५-१३० ।।"
  },
  {
    "text": "संस्थाप्य पावकं तत्र जुहुयान्मनुनामुना ।।\nसहस्रं रक्तपद्मानां धेनुदुग्धजलाप्लुतम् ।। ८५-१३१ ।।"
  },
  {
    "text": "होमांते विवधै रत्नैः पलैरपि बलिं हरेत् ।।\nबलिं मंत्रेण विधिवद्बलिमंत्रः प्रकाश्यते ।। ८५-१३२ ।।"
  },
  {
    "text": "तारः पद्मे युग तंद्री वियद्दीर्घं च लोहितः ।।\nअत्रिर्विषभगारूढो वदत्पद्मावतीपदम् ।। ८५-१३३ ।।"
  },
  {
    "text": "झिंटीशाढ्योनिलस्वाहा षोडशार्णो बलेर्मनुः ।।\nततो निशीथे च बलिं पूर्वोक्तमनुना हरेत् ।। ८५-१३४ ।।"
  },
  {
    "text": "एवं कृते पंडितानां स जयी कविराड् भवेत् ।।\nनिवासो भारतीलक्ष्म्योर्जनतारञ्जनक्षमः ।। ८५-१३५ ।।"
  },
  {
    "text": "शताभिजप्त्या यो मंत्री रोचनां मस्ताके धरेत् ।।\nयं यं पश्यति तस्यासौ दासवज्जायते क्षणात् ।। ८५-१३६ ।।"
  },
  {
    "text": "श्मशानांगारमाश्रित्य पूर्वायां कुजवासरे ।।\nतेन मत्रेण संवेष्ट्य निबद्धं रक्ततंतुभिः ।। ८५-१३७ ।।"
  },
  {
    "text": "शताभिजप्तं मूलेन निक्षिपेद्वैरिवेश्मनि ।।\nउच्चाटयति सप्ताहात्सकुंटुबान्विरोधिनः ।। ८५-१३८ ।।"
  },
  {
    "text": "क्षीराढ्यया निशामंत्रं लिखित्वा पौरुषेऽस्थनि ।।\nरविवारे निशीथिन्यां सहस्रमभिमंत्रयेत् ।। ८५-१३९ ।।"
  },
  {
    "text": "तत्क्षिप्तं शत्रुसदने मंडलाद्भ्रंशकं भवेत् ।।\nक्षेत्रे क्षिप्तं सस्यहान्योजवहृत्तुरमालयेत् ।। ८५-१४० ।।"
  },
  {
    "text": "षट्कोणांतर्लिखेन्मूलं साध्यार्णं केशरे स्वरैः ।।\nबाह्येऽष्टवर्गयुक्पत्रं पद्मभूमिपरावृतम् ।। ८५-१४१ ।।"
  },
  {
    "text": "यंत्रं भूर्जे जहुरसैर्लिखेत्पूताम्बरावृतम् ।।\nपट्टसूत्रेण सन्नद्धं शिशुकंठगतं ध्रुवम् ।। ८५-१४२ ।।"
  },
  {
    "text": "भूतभीतिहरं वामवाहौ स्त्रीणां च पुत्रदम् ।।\nनृणां दक्षिणबाहुस्थं निर्धनानां धनप्रदम् ।। ८५-१४३ ।।"
  },
  {
    "text": "ज्ञानदं ज्ञानमिच्छूनां राज्ञां तु विजयप्रदम् ।। ८५-१४४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे यक्षिणीमन्त्रभेदनिरूपणं नाम पञ्चाशीतितमोऽध्यायः ।। ८५ ।।\n</span>"
  }
]
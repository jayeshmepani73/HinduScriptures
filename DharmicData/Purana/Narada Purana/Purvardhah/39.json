[
  {
    "text": "<span style=\"font-size: 14pt; line-height: 200%\">सनक उवाच\nभूयः शृणुष्व विप्रेन्द्र माहात्म्यं परमेष्ठिनः\nसर्वपापहरं पुण्यं भुक्तिमुक्तिप्रदं नृणाम् 1.39.१\nअहो हरिकथालोके पापघ्न पुण्यदायिनी\nशृण्वतां वदतां चैव तद्भक्तानां विशेषतः २\nहरिभक्तिरसास्वादमुदिता ये नरोत्तमाः\nनमस्करोम्यहं तेभ्यो यत्सङ्गान्मुक्तिभाग्नरः ३\nहरिभक्तिपरा ये तु हरिनामपरायणाः\nदुर्वृत्ता वा सुवृत्ता वा तेभ्यो नित्यं नमो नमः ४\nसंसारसागरं तर्तुं य इच्छेन्मुनिपुङ्गव\nस भजेद्धरिभक्तानां भक्तान्वै पापहारिणः ५\nदृष्टः स्मृतः पूजितो वा ध्यातः प्रणमितोऽपि वा\nसमुद्धरति गोविन्दो दुस्तराद्भवसागरात् ६\nस्वपन् भुञ्जन् व्रजंस्तिष्ठन्नतिष्ठंश्च वदंस्तथा\nचिन्तयेद्यो हरेर्नाम तस्मै नित्यं नमो नमः ७\nअहो भाग्यमहो भाग्यं विष्णुभक्तिरतात्मनाम्\nयेषां मुक्तिः करस्थैव योगिनामपि दुर्लभा ८\nअत्राप्युदाहरन्तीममितिहासं पुरातनम्\nवदतां शृण्वतां चैव सर्वपापप्रणाशनम् ९\nआसीत् पुरा महीपालः सोमवंशसमुद्भवः\nजयध्वज इति ख्यातो नारायणपरायणः १०\nविष्णोर्देवालये नित्यं सम्मार्जनपरायणः\nदीपदानरतश्चैव सर्वभूतदयापरः ११\nस कदाचिन्महीपालो रेवातीरे मनोरमे\nविचित्रकुसुमोपेतं कृतवान्विष्णुमन्दिरम् १२\nस तत्र नृपशार्दूलः सदा सम्मार्जने रतः\nदीपदानपरश्चैव विशेषेण हरिप्रियः १३\nहरिनामपरो नित्यं हरिसंसक्तमानसः\nहरिप्रणामनिरतो हरिभक्तजनप्रियः १४\nवीतिहोत्र इति ख्यातो ह्यासीत्तस्य पुरोहितः\nजयध्वजस्य चरितं दृष्ट्वा विस्मयमागतः १५\nकदाचिदुपविष्टं तं राजानं विष्णुतत्परम्\nअपृच्छद्वीतिहोत्रस्तु वेदवेदाङ्गपारगः १६\nवीतिहोत्र उवाच\nराजन्परमधर्मज्ञ हरिभक्तिपरायण\nविष्णुभक्तिमतां पुंसां श्रेष्ठोऽसि भरतर्षभ १७\nसम्मार्जनपरो नित्यं दीपदानरतस्तथा\nतन्मे वद महाभाग किं त्वया विदितं फलम् १८\nसंपादनेन वर्त्तीनां तैल संपादनेन च\nसंयुक्तोऽसि सदा भद्र यद्विष्णोर्गृहमार्जने १९\nकर्माण्यन्यानि सन्त्येव विष्णोः प्रीतिकराणि च\nतथापि किं महाभाग एतयोः सततोद्यतः २०\nसर्वात्मना महापुण्यं नरेश विदितं च यत्\nतद् ब्रूहि मे गुह्यतमं प्रीतिर्मयि तवास्ति चेत् २१\nपुरोधसैवमुक्तस्तु प्रहसन्स जयध्वजः\nविनयावनतो भूत्वा प्रोवाचेदं कृताञ्जलि २२\nजयध्वज उवाच\nशृणुष्व विप्रशार्दूल मयैवाचरितं पुरा\nजातिस्मरत्वाज्जानामि श्रोतॄणां विस्मयप्रदम् २३\nआसीत्पुरा कृतयुगे ब्रह्मन्स्वारोचिषेऽन्तरे\nरैवतो नाम विप्रेन्द्रो वेदवेदाङ्गपारगः २४\nअयाज्ययाजकश्चैव सदैव ग्रामयाजकः\nपिशुनो निष्ठुरश्चैव ह्यपण्यानां च विक्रयी २५\nनिषिद्धकर्माचरणात्परित्यक्तः स बन्धुभिः\nदरिद्रो दुःखितश्चैव शीर्णाङ्गो व्याधितोऽभवत् २६\nस कदाचिद्धनार्थं तु पृथिव्यां पर्यटन् द्विजः\nममार नर्मदातीरे श्वासकासप्रपीडितः २७\nतस्मिन्मृते तस्य भार्या नाम्ना बन्धुमती मुने\nकामचारपरा सा तु परित्यक्ता च बन्धुभिः २८\nतस्यां जातोऽस्मि चण्डालो दण्डकेतुरिति श्रुतः\nमहापापरतो नित्यं ब्रह्मद्वेषपरायणः २९\nपरदारपरद्र व्यलोलुपो जन्तुहिंसकः\nगावश्च विप्रा बहवो निहता मृगपक्षिणः ३०\nमेरुतुल्यसुवर्णानि बहून्यपहृतानि च\nमद्यपानरतो नित्यं बहुशो मार्गरोधकृत् ३१\nपशुपक्षिमृगादीनां जन्तूनामन्तकोपमः\nकदाचित्कामसन्तप्तो गन्तुकामो रतिं स्त्रियः ३२\nशून्यं विष्णुगृहं दृष्ट्वा प्रविष्टश्च स्त्रिया सह\nनिशि रामोपभोगार्थं शयितं तत्र कामिना ३३\nब्रह्मन्स्ववस्त्रप्रान्तेन कियद्देशः प्रमार्जितः\nयावन्त्यः पांशुकणिकास्तत्र सम्मार्जिता द्विज ३४\nतावज्जन्मकृतं पापं तदैव क्षयमागतम्\nप्रदीपः स्थापितस्तत्र सुरतार्थं द्विजोत्तम ३५\nतेनापि मम दुष्कर्म निःशेषं क्षयमागतम्\nएवं स्थिते विष्णुगृहे ह्यागताः पुरपालकाः ३६\nजारोऽयमिति मां तां च हतवन्तः प्रसह्य वै\nआवां निहत्य ते सर्वे निवृत्ताः पुररक्षकाः ३७\nयदा तदैव सम्प्राप्ता विष्णुदूताश्चतुर्भुजाः\nकिरीटकुण्डलधरा वनमालाविभूषिताः ३८\nतैस्तु स्रंपेरितावावां विष्णुदूतैरकल्मषैः\nदिव्यं विमानमारुह्य सर्वभोगसमन्वितम् ३९\nदिव्यदेहधरौ भूत्वा विष्णुलोकमुपागतौ\nतत्र स्थित्वा ब्रह्मकल्पशतं साग्रं द्विजोत्तम ४०\nदिव्यभोगसमायुक्तौ तावत्कालं दिवि स्थितौ\nततश्च भूभिभागेषु देवयोगेषु वै क्रमात् ४१\nतेन पुण्यप्रभावेण यदूनां वंशसंभवः\nतेनैव मेऽच्युता संपत्तथा राज्यमकण्टकम् ४२\nब्रह्मन्कृत्वोपभोगार्थमेवं श्रेयो ह्यवाप्तवान्\nभक्त्या कुर्वन्ति ये सन्तस्तेषां पुण्यं न वेद्म्यहम् ४३\nतस्मात्संमार्जने नित्यं दीपदाने च सत्तम\nयतिष्ये परया भक्त्या ह्यहं जातिस्मरो यतः ४४\nयः पूजयेज्जगन्नाथमेकाकी विगतस्पृहः\nसर्वपापविनिर्मुक्तः प्रयाति परमं पदम् ४५\nअवशेनापि यत्कर्म कृत्वेमां श्रियमागतः\nभक्तिमद्भिः प्रशान्तैश्च किं पुनः सम्यगर्चनात् ४६\nइति भूपवचः श्रुत्वा वीतिहोत्रो द्विजोत्तमः\nअनन्ततुष्टिमापन्नो हरिपूजापरोऽभवत् ४७\nतस्माच्छृणुष्व विप्रेन्द्र देवो नारायणोऽव्ययः\nज्ञानतोऽज्ञानतो वापि पूजकानां विमुक्तिदः ४८\nअनित्या बान्धवाः सर्वे विभवो नैव शाश्वतः\nनित्यं सन्निहितो मृत्युः कर्तव्यो धर्मसङ्ग्रहः ४९\nअज्ञो लोको वृथा गर्वं करिष्यति महोद्धतः\nकायः सन्निहितापायो धनादीनां किमुच्यते ५०\nजन्मकोटिसहस्रेषु पुण्यं यैः समुपार्जितम्\nतेषां भक्तिर्भवेच्छुद्धा देवदेवे जनार्दने ५१\nसुलभं जाह्नवीस्नानं तथैवातिथिपूजनम्\nसुलभाः सर्वयज्ञाश्च विष्णुभक्तिः सुदुर्लभा ५२\nदुर्लभा तुलसीसेवा दुर्लभः सङ्गमः सताम्\nसर्वभूतदया वापि सुलभा यस्य कस्यचित् ५३\nसत्सङ्गस्तुलसीसेवा हरिभक्तिश्च दुर्लभा ५४\nदुर्लभं प्राप्य मानुष्यं न तथा गमयेद् बुधः\nअर्चयेद्धि जगन्नाथं सारमेतद् द्विजोत्तम ५५\nतर्त्तुं यदीच्छति जनो दुस्तरं भवसागरम्\nहरिभक्तिपरो भूयादेतदेव रसायनम् ५६\nभ्रातराश्रय गोविन्दं मा विलम्बं कुरु प्रिय\nआसन्नमेव नगरं कृतान्तस्य हि दृश्यते ५७\nनारायणं जगद्योनिं सर्वकारणकारणम्\nसमर्चयस्व विप्रेन्द्र यदि मुक्तिमभीप्ससि ५८\nसर्वाधारं सर्वयोनिं सर्वान्तर्यामिणं विभुम्\nये प्रपन्ना महात्मानस्ते कृतार्था न संशयः ५९\nते वन्द्यास्ते प्रपूज्याश्च नमस्कार्या विशेषतः\nयेऽचयन्ति महाविष्णुं प्रणतार्तिप्रणाशनम् ६०\nये विष्णुभक्ता निष्कामा यजन्ति परमेश्वरम्\nत्रिःसप्तकुलसंयुक्तास्ते यान्ति हरिमन्दिरम् ६१\nविष्णुभक्ताय यो दद्यान्निष्कामाय महात्मने\nपानीयं वा फलं वापि स एव भगवत्प्रियः ६२\nविष्णुभक्तिपराणां तु शुश्रूषां कुर्वते तु ये\nते यान्ति विष्णुभुवनं यावदाभूतसंप्लवम् ६३\nये यजन्ति स्पृहाशून्या हरिभक्तान् हरिं तथा\nत एव भुवनं सर्वं पुनन्ति स्वाङिघ्रपांशुना ६४\nदेवपूजापरो यस्य गृहे वसति सर्वदा\nतत्रैव सर्वदेवाश्च तिष्ठन्ति श्रीहरिस्तथा ६५\nपूज्यमाना च तुलसी यस्य तिष्ठति वेश्मनि\nतत्र सर्वाणि श्रेयांसि वर्द्धन्त्यहरहर्द्विज ६६\nशालग्रामशिलारूपी यत्र तिष्ठति केशवः\nन बाधन्ते ग्रहास्तत्र भूतवेतालकादयः ६७\nशालग्रामशिला यत्र तत्तीर्थं तत्तपोवनम्\nयतः सन्निहितस्तत्र भगवान्मधुसूदनः ६८\nयद् गृहे नास्ति देवर्षे शालग्रामशिलार्चनम्\nश्मशानसदृशं विद्यात्तद् गृहं शुभवर्जितम् ६९\nपुराणन्यायमीमांसाधर्मशास्राणि च द्विज\nसाङ्गा वेदास्तथा सर्वे विष्णो रूपं प्रकीर्तितम् ७०\nभक्त्या कुर्वन्ति ये विष्णोः प्रदक्षिणचतुष्टयम्\nतेऽपि यान्ति परं स्थानं सर्वकर्मनिबर्हणम् ७१\nइति श्रीबृहन्नारदीयपुराणे पूर्वभागे प्रथमपादे विष्णुमाहात्म्यंनामैकोनचत्वारिंशोऽध्यायः ३९"
  },
  {
    "text": "</span>"
  }
]
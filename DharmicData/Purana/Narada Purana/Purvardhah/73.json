[
  {
    "text": "सनत्कुमार उवाच ।।\nअथ रामस्य मनवो वक्ष्यंते सिद्धिदायकाः ।।\nयेषामाराधनान्मर्त्यास्तरंति भवसागरम् ।। ७३-१ ।।"
  },
  {
    "text": "सर्वेषु मंत्रवर्येषु श्रेष्ठं वैष्णवमुच्यते ।।\nगाणपत्येषु सौरेषु शाक्तशैवेष्वभीष्टदम् ।। ७३-२ ।।"
  },
  {
    "text": "वैष्णवेष्वपि मंत्रेषु राममंत्राः फलाधिकाः ।।\nगाणपत्यादिमंत्रेभ्यः कोटिकोटिगुणाधिकाः ।। ७३-३ ।।"
  },
  {
    "text": "विष्णुशय्यास्थितो वह्निरिंदुभूषितमस्तकः ।।\nरामाय हृदयांतोऽयं महाघौधविनाशनः ।। ७३-४ ।।"
  },
  {
    "text": "सर्वेषु राममंत्रषु ह्यतिश्रेष्टः षडक्षरः ।।\nब्रह्महत्यासहस्राणि ज्ञाताज्ञातकृतानि च ।। ७३-५ ।।"
  },
  {
    "text": "स्वर्णस्तेय सुरापानगुरुतल्पायुतानि च ।।\nकोटिकोटिसहस्राणि ह्युपपापानि यानि वै ।। ७३-६ ।।"
  },
  {
    "text": "मंत्रस्योञ्चारणात्सद्यो लयं यांति न संशयः ।।\nब्रह्मा मुनिः स्याद्गायत्री छंदो रामश्च देवता ।। ७३-७ ।।"
  },
  {
    "text": "आद्यं बीजं च हृच्छक्तिर्विनियोगोऽखिलाप्तये ।।\nषड्दीर्घभाजा बीजेन षडंगानि समाचरेत् ।। ७३-८ ।।"
  },
  {
    "text": "ब्रह्मरंध्रे भ्रुवोर्मध्ये हृन्नाभ्योर्गुह्यपादयोः ।।\nमंत्रवर्णान्क्रमान्न्यस्य केशवादीन्प्रविन्यसेत् ।। ७३-९ ।।"
  },
  {
    "text": "पीठन्यासादिकं कृत्वा ध्यायेद्धृदि रघूत्तमम् ।।\nकालांभोधरकांतं च वीरासनसमास्थितम् ।। ७३-१0 ।।"
  },
  {
    "text": "ज्ञानमुद्रां दक्षहस्ते दधतं जानुनीतरम् ।।\nसरोरुहकरां सीतां विद्युदाभां च पार्श्वगाम् ।। ७३-११ ।।"
  },
  {
    "text": "पश्यंतीं रामवक्राब्जं विविधाकल्पभूषिताम् ।।\nध्यात्वैवं प्रजपेद्वर्णलक्षं मंत्री दशांशतः ।। ७३-१२ ।।"
  },
  {
    "text": "कमलैर्जुहुयाद्वह्नौ ब्राह्मणान्भोजयेत्ततः ।।\nपूजयेद्वैष्णवे पीठे विमलादिसमन्विते ।। ७३-१३ ।।"
  },
  {
    "text": "मूर्तिं मूलेन संकल्प्य तस्यामावाह्य साधकः ।।\nसीतां वामे समासीनां तन्मन्त्रेण प्रपूजयेत् ।। ७३-१४ ।।"
  },
  {
    "text": "रमासीतापदं ङेंतं द्विठांतो जानकीमनुः ।।\nअग्रेः शार्ङ्गं च सम्पूज्य शरान्पार्श्वद्वयेऽर्चयेत् ।। ७३-१५ ।।"
  },
  {
    "text": "केशरेषु षडंगानि पत्रेष्वेतान्समर्चयेत् ।।\nहनुमंतं च सुग्रीवं भरतं सबिभीषणम् ।। ७३-१६ ।।"
  },
  {
    "text": "लक्ष्मणांगदशत्रुघ्नान् जांबवंतं क्रमात्पुनः ।।\nवाचयंतं हनूमंतग्रतो धृतपुस्तकम् ।। ७३-१७ ।।"
  },
  {
    "text": "यजेद्भरतशत्रुघ्नौ पार्श्वयोर्धृतचामरौ ।।\nधृतातपत्रं हस्ताभ्यां लक्ष्मणं पृष्टतोऽर्चयेत् ।। ७३-१८ ।।"
  },
  {
    "text": "ततोऽष्टपत्रे सृष्टिं च जपंतं विजयं तथा ।।\nसुराष्ट्रं राष्ट्रपालं च अकोपं धर्मपालकम् ।। ७३-१९ ।।"
  },
  {
    "text": "सुमंतं चेति सम्पूज्य लोके शानायुधैर्युतान् ।।\nएवं रामं समाराध्य जीवन्मुक्तः प्रजायते ।। ७३-२0 ।।"
  },
  {
    "text": "चंदनाक्तैः प्रजुहुयाज्जातीपुष्पैः समाहितः ।।\nराजवश्याय कमलैर्धनधान्यादिसिद्धये ।। ७३-२१ ।।"
  },
  {
    "text": "लक्ष्मीकामः प्रजुहुयात्प्रसूनैर्विल्वसंभवैः ।।\nआज्याक्तैर्नीलकमलैर्वशयेदखिलं जगत् ।। ७३-२२ ।।"
  },
  {
    "text": "घृताक्तशतवर्वीभिर्दीर्घायुश्च निरामयः ।।\nरक्तोत्पलानां होमेन धनं प्राप्नोति वांछितम् ।। ७३-२३ ।।"
  },
  {
    "text": "पालाशकुसुमैर्हुत्वा मेधावी जायते नरः ।।\nतज्जप्तांभः पिबेत्प्रातर्वत्सरात्कविराड् भवेत् ।। ७३-२४ ।।"
  },
  {
    "text": "तन्मंत्रितान्नं भुंजीतमहारोगप्रशांतये ।।\nरोगोक्तौषधहोमेन तद्रोगान्मुच्यते क्षणाम् ।। ७३-२५ ।।"
  },
  {
    "text": "नदीतीरे च गोष्ठे वा जपेल्लक्षं पयोब्रतः ।।\nपायसेनाज्ययुक्तेन हुत्वा विद्यानिधिर्भवेत् ।। ७३-२६ ।।"
  },
  {
    "text": "परिक्षीणाधिपत्यो यः शाकाहारो जलांतरे ।।\nजपेल्लक्षं च जुहुयाद्विल्वपुष्पैर्दशांशतः ।। ७३-२७ ।।"
  },
  {
    "text": "तदैव पुनराप्नोति स्वाधिपत्यं न संशयः ।।\nउपोष्य गङ्गातीरांते स्थित्वा लक्षं जपेन्नरः ।। ७३-२८ ।।"
  },
  {
    "text": "दशांशं कमलैर्हुत्वा विल्वोत्थैर्वा प्रसूनकैः ।।\nमधुरत्रयसंयुक्तैरादज्यश्रियमवाप्नुयात् ।। ७३-२९ ।।"
  },
  {
    "text": "मार्गमासे जले स्थित्वा कन्दमूलफलाशनः ।।\nलक्षं जप्त्वा दशांशेन पायसैर्जुहुयाद्वसौ ।। ७३-३0 ।।"
  },
  {
    "text": "श्रीरामचन्द्रसदृशः पुत्रः पौत्रोऽपि जायते ।।\nअन्येऽपि बहवः संति प्रयोगामन्त्रराजके ।। ७३-३१ ।।"
  },
  {
    "text": "किंतु प्रयोगकर्तॄणां परलोको न विद्यते ।।\nषट्कोणं वसुपत्रं च तद्बाह्यार्कदलं लिखेत् ।। ७३-३२ ।।"
  },
  {
    "text": "षट्कोणेषु षडर्णानि मन्त्रस्य विलिखेद् बुधः ।।\nअष्टपत्रे तथाष्टार्णांल्लिखेत्प्रणवगर्भितान् ।। ७३-३३ ।।"
  },
  {
    "text": "कामबीजं रविदले मध्ये मन्त्रावृताभिधाम् ।।\nसुदर्शनावृतं बाह्ये दिक्षु युग्मावृतं तथा ।। ७३-३४ ।।"
  },
  {
    "text": "वज्रोल्लसद्भूमिगेहं कन्दर्पांकुशपाशकैः ।।\nभूम्या च विलसत्कोणं यन्त्रराजमिदं स्मृतम् ।। ७३-३५ ।।"
  },
  {
    "text": "भूर्जेऽष्टगन्धैः संलिख्य पूजयेदुक्तवर्त्मना ।।\nषट्कोणेषु दलार्काब्जान्यावेष्टवृत्तयुग्मतः ।। ७३-३६ ।।"
  },
  {
    "text": "केशरेष्वष्टपत्रस्य स्वरद्वंद्वं लिखेद् बुधः ।।\nबहिस्तु मातृकां चैव मन्त्रं प्राणनिधयनम्‌ ।। ७३-३७ ।।"
  },
  {
    "text": "यन्त्रमेतच्छुभे घस्रे कण्ठे वा दक्षिणे भुजे ।।\nमूर्ध्नि वा धारयेन्मंत्री सर्वपापैः प्रमुच्यते ।। ७३-३८ ।।"
  },
  {
    "text": "सुदिने शुभनक्षत्रे सुदेशे शल्यवर्जिते ।।\nवश्याकर्षणविद्वेषद्रावणोच्चाटनादिकम् ।। ७३-३९ ।।"
  },
  {
    "text": "पुष्यद्वयं तथादित्यार्द्रामघासु यथाक्रमम् ।।\nदूर्वोत्था लेखनी वश्ये तथाकृष्टौ करंजजा ।। ७३-४0 ।।"
  },
  {
    "text": "नरास्थिजा मारणे तु स्तंभने राजवृक्षजा ।।\nशांतिपुष्टष्ट्यायुषां सिद्धयै सर्वापच्छमनाय च ।। ७३-४१ ।।"
  },
  {
    "text": "विभ्रमोत्पादने चैव शिलायां विलिखेद् बुधः ।।\nखरचर्मणि विद्वेषे ध्वजे तूञ्चाटनाय च ।। ७३-४२ ।।"
  },
  {
    "text": "शत्रूणां ज्वरसन्तापशोकमारणकर्मणि ।।\nपीतवस्रं लिखित्वा तु साधयेत्साधकोत्तमः ।। ७३-४३ ।।"
  },
  {
    "text": "वश्याकृष्टौ चाष्टगन्धैः सम्पूज्य च यथाविधि ।।\nचितांगारादिना चैव ताडनोच्चाटनादिकम् ।। ७३-४४ ।।"
  },
  {
    "text": "विषार्कक्षीरयोगेन मारणं भवति ध्रुवम् ।।\nलिखित्वैवं यंत्रराजं गन्धपुष्पादिभिर्यजेत् ।। ७३-४५ ।।"
  },
  {
    "text": "त्रिलोहवेष्टितं कृत्वा धारयेत्साधकोत्तमः ।।\nबीजं रामाय ठद्वंद्वं मन्त्रोऽयं रसवर्णकः ।। ७३-४६ ।।"
  },
  {
    "text": "महासुदर्शनमनुः कथ्यते सिद्धिदायकः ।।\nसुदर्शनमहाशब्दाच्चक्रराजेश्वरेति च ।। ७३-४७ ।।"
  },
  {
    "text": "दुष्टांतकदुष्टभयानकदुष्टभयंकरम् ।।\nछिंधिद्वयं भिंधियुग्मं विदारययुगं ततः ।। ७३-४८ ।।"
  },
  {
    "text": "परमन्त्रान् ग्रसद्वंद्वं भक्षयद्वितयं ततः ।।\nत्रासयद्वितयं वर्मास्त्राग्निजायांतिमो मनुः ।। ७३-४९ ।।"
  },
  {
    "text": "अष्टषष्ट्यक्षरः प्रोक्तो यंत्रसंवेष्टने त्वयम् ।।\nतारो हृद्भगवान् ङेंतो ङेंतो हि रघुनन्दनः ।। ७३-५0 ।।"
  },
  {
    "text": "रक्षोघ्नविशदायांते मधुरादिप्रसन्न च ।।\nवरदानायामितांते नुतेजसेपदमीरयेत् ।। ७३-५१ ।।"
  },
  {
    "text": "बालायांते तु रामाय विष्णवे हृदयांतिमः ।।\nसप्तचत्वारिंशदर्णो मालामन्त्रोऽयमीरितः ।। ७३-५२ ।।"
  },
  {
    "text": "विश्वामित्रो मुनिश्चास्य गायत्री छंद ईरितम् ।।\nश्रीरामो देवता बीजं ध्रुवः शक्तिश्च ठद्वयम् ।। ७३-५३ ।।"
  },
  {
    "text": "षड्दीर्घस्वरयुग्मायाबीजेनांगानि कल्पयेत् ।।\nध्यानपूजादिकं सर्वमस्य पूर्ववदाचरेत् ।। ७३-५४ ।।"
  },
  {
    "text": "अयमाराधितो मन्त्रः सर्वान्कामान्प्रयच्छति ।।\nस्वकामसत्यवाग्लक्ष्मीताराढ्यः पञ्चवर्णकः ।। ७३-५५ ।।"
  },
  {
    "text": "षडक्षरः षड्विधः स्याञ्चतुर्वर्गफलप्रदः ।।\nब्रह्मा संमोहनः शक्तिर्दक्षिणामूर्तिसंज्ञकः ।। ७३-५६ ।।"
  },
  {
    "text": "अगस्त्यः श्रीशिवः प्रोक्तास्ते तेषां मुनयः क्रमात् ।।\nअथवा कामबीजादेर्विश्वामित्रो मुनिः स्मृतः ।। ७३-५७ ।।"
  },
  {
    "text": "छन्दः प्रोक्तं च गायत्री श्रीरामो देवता पुनः ।।\nबीजशक्तिराधमांत्यं मन्त्रार्णैः स्यात्षडंगकम् ।। ७३-५८ ।।"
  },
  {
    "text": "बीजैः षड्दीर्घयुक्तैर्वा मंत्रार्णान्पूर्ववन्न्यसेत् ।।\nध्यायेत्कल्पतरोर्मूले सुवर्णमयमण्डपे ।। ७३-५९ ।।"
  },
  {
    "text": "पुष्पकाख्यविमानांतः सिंहासनपरिच्छदे ।।\nपद्मे वसुदलेदेवमिंद्रनीलसमप्रभम् ।। ७३-६0 ।।"
  },
  {
    "text": "वीरासनसमासीनं ज्ञानमुद्रोपशोभितम् ।।\nवामोरुन्यस्ततद्धस्तसीतालक्ष्मणसेवितम् ।। ७३-६१ ।।"
  },
  {
    "text": "रत्नाकल्पं विभुंध्यात्वा वर्णलक्षं जपेन्मनुम् ।।\nयद्वा स्मारादिमन्त्राणां जयाभं च हरिं स्मरेत् ।। ७३-६२ ।।"
  },
  {
    "text": "येजनं काम्यकर्माणि सर्वं कुर्यात्षडर्णवत् ।।\nरामश्च चन्द्रभ द्रांतो ङेनमोंतो ध्रुवादिकः ।। ७३-६३ ।।"
  },
  {
    "text": "मन्त्रावष्टाक्षरौ ह्येतौ तारांत्यौ चेन्नवाक्षरौ ।।\nएतेषां यजनं सर्वं कुर्यान्मंत्री षडर्णवत् ।। ७३-६४ ।।"
  },
  {
    "text": "जानकीवल्लभो ङेंतो द्विठांतः कवचादिकः ।।\nदशार्णोऽयं महामन्त्रो विशिष्टोऽस्य मुनिः स्वराट् ।। ७३-६५ ।।"
  },
  {
    "text": "छन्दश्च देवता सीता पतिर्बीजं तथादिमम् ।।\nस्वाहा शक्तिश्च कामेन कुर्यादंगानि षट् क्रमात् ।। ७३-६६ ।।"
  },
  {
    "text": "शिरोललाटभ्रूमध्यतालुकण्ठेषु हृद्यपि ।।\nनाभ्यंघ्रिजानुपादेषु दशार्णान्विन्यसेन्मनोः ।। ७३-६७ ।।"
  },
  {
    "text": "अयोध्यानगरे रत्नचित्रसौवर्णमण्डपे ।।\nमंदारपुष्पैराबद्धविताने तोरणान्विते ।। ७३-६८ ।।"
  },
  {
    "text": "सिंहासनसमासीन पुष्पकोपरि राघवम् ।।\nरक्षोभिर्हरिभिर्देवैः सुविमानगतैः शुभैः ।। ७३-६९ ।।"
  },
  {
    "text": "संस्तूयमानं मुनिभिः प्रह्वैश्च परिसेवितम् ।।\nसीतालंकृतवामांगं लक्ष्मणेनोपशोभितम् ।। ७३-७0 ।।"
  },
  {
    "text": "श्यामं प्रसन्नवदनं सर्वाभरणभूषितम् ।।\nएवं ध्यात्वा जपेन्मंत्री वर्णलक्षं समाहितः ।। ७३-७१ ।।"
  },
  {
    "text": "दशांशः कमलैर्होमो यजनं च षडर्णवत् ।।\nरामो ङेंन्तो धनुष्पाणिर्ङैतोंऽते वह्निसुंदरी ।। ७३-७२ ।।"
  },
  {
    "text": "दशाक्षरोऽयं मंत्रोऽस्य मुनिर्ब्रह्मा विराट् पुनः ।।\nछन्दस्तु देवता प्रोक्तो रामो राक्षसमर्दनः ।। ७३-७३ ।।"
  },
  {
    "text": "आद्यं बीजं द्विठः शक्तिबींजेनांगानि कल्पयेत् ।।\nवर्णन्यासं तथा ध्यानं पुरश्चर्यार्चनादिकमन् ।। ७३-७४ ।।"
  },
  {
    "text": "दशाक्षरोक्तवत्कुर्याच्चापबाणधरं स्मरेत् ।।\nतारो नमो भगवते रामान्ते चंद्रभद्रकौ ।। ७३-७५ ।।"
  },
  {
    "text": "ङेंतावर्काक्षरौ मंत्रौ ऋषिध्यानादि पूर्ववत् ।।\nश्रीपूर्वं जयपूर्वं च तद्द्विधा रामनाम च ।। ७३-७६ ।।"
  },
  {
    "text": "त्रयोदशाक्षरो मंत्रो मुनिर्ब्रह्मा विराट् स्मृतम् ।।\nछन्दस्तु देवता प्रोक्तो रामः पापौघनाशनः ।। ७३-७७ ।।"
  },
  {
    "text": "षडंगानि प्रकुर्वीत द्विरावृत्त्या पदत्रयैः ।।\nध्यानार्चनादिकं सव ह्यस्य कुर्याद्दशार्णवत् ।। ७३-७८ ।।"
  },
  {
    "text": "तारो नमो भगवते रामायांते महापदम् ।।\nपुरुषाय हृदंतोऽयं मनुरष्टादशाक्षरः ।। ७३-७९ ।।"
  },
  {
    "text": "विश्वामित्रो मुनिश्छदो धृती रामोऽस्य देवता ।।\nतारो बीजं नमः शक्तिश्चंद्राक्ष्यब्ध्यग्निषड्भुजैः ।। ७३-८0 ।।"
  },
  {
    "text": "वर्णैमंत्रोत्थितैः कुर्यात्षडंगानि समाहितः ।।\nनिश्शाणभेरीपटहशंखतुर्यादिनिःस्वनैः ।। ७३-८१ ।।"
  },
  {
    "text": "प्रवृत्तनृत्ये परितो जयमंगलभाषिते ।।\nचंदनागरुकस्तूरीकर्पूरादिसुवासिते ।। ७३-८२ ।।"
  },
  {
    "text": "नानाकुसुमसौरभ्यवाहिगंधवहान्विते ।।\nदेवगंधर्वनारीभिर्गायन्तीभिरलकृते ।। ७३-८३ ।।"
  },
  {
    "text": "सिंहासने समासीनं पुष्पकोपरि राघवम् ।।\nसौमित्रिसीतासहितं जटामुकुटशोभितम् ।। ७३-८४ ।।"
  },
  {
    "text": "चापबाणधरं श्यामं ससुग्रीवविभीषणम् ।।\nहत्वा रावणमायांतं कृतत्रैलोक्यरक्षणम् ।। ७३-८५ ।।"
  },
  {
    "text": "एवं ध्यात्वा जपेद्वर्णं लक्षं मत्री दशांशतः ।।\nघृताक्तैः पायसैर्हुत्वा यजनं पूर्ववञ्चरेत् ।। ७३-८६ ।।"
  },
  {
    "text": "प्रणवो हृदयं सीतापतये तदनंतरम् ।।\nरामाय हनयुग्मांते वर्मास्त्राग्निप्रियांतिमः ।। ७३-८७ ।।"
  },
  {
    "text": "एकोनविंशद्वर्णोऽयं मंत्रः सर्वार्थसाधकः ।।\nविश्वामित्रो मुनिश्चास्यानुष्टुप्छन्द उदाहृतम् ।। ७३-८८ ।।"
  },
  {
    "text": "देवता रामभद्रो जं बीजं शक्तिर्नम इति ।।\nमंत्रोत्थितैः क्रमाद्वर्णैस्ततो ध्यायेञ्च पूर्ववत् ।। ७३-८९ ।।"
  },
  {
    "text": "पूजनं काम्यकर्मादि सर्वमस्य षडर्णवत् ।।\nतारः स्वबीजं कमला रामभद्रेति संपठेत् ।। ७३-९0 ।।"
  },
  {
    "text": "महेष्वासपदांते तु रघुवीर नृपोत्तम ।।\nदशास्यांतकशब्दांते मां रक्ष देहि संपठेत् ।। ७३-९१ ।।"
  },
  {
    "text": "परमांते मे श्रियं स्यान्मंत्रो बाणगुणाक्षरः ।।\nबीजैर्वियुक्तो द्वात्रिंशदर्णोऽयं फलदायकः ।। ७३-९२ ।।"
  },
  {
    "text": "विश्वामित्रो मुनिश्चास्यानुष्टुप्छंद उदाहृतम् ।।\nदेवता रामभद्रोऽत्र बीजं स्वं शक्तिरिंदिरा ।। ७३-९३ ।।"
  },
  {
    "text": "बीजत्रयाद्यैः कुर्वीत पदैः सर्वेण मंत्रवित् ।।\nपंचांगानि च विन्यस्य मंत्रवर्णान्क्रमान्न्यसेत् ।। ७३-९४ ।।"
  },
  {
    "text": "मूर्ध्नि भाले दृशोः श्रोत्रे गंडयुग्मे सनासिके ।।\nआस्ये दोःसंधियुगले स्तनहृन्नाभिषु क्रमात् ।। ७३-९५ ।।"
  },
  {
    "text": "कटौ मेढ्रे पायुपादसंधिष्वर्णान्न्यसेन्मनोः ।।\nध्यानार्चनादिकं चास्य पूर्ववत्समुपाचरेत् ।। ७३-९६ ।।"
  },
  {
    "text": "लक्षत्रयं पुरश्चर्यां पायसैर्हवनं मतम् ।।\nध्यात्वा रामं पीतवर्णं जपेल्लक्षं समाहितः ।। ७३-९७ ।।"
  },
  {
    "text": "दशांशं कमलैर्हुत्वा धनैर्धनपतिर्भवेत् ।।\nतारो माया रमाद्वंद्वं दाशरथाय हृञ्च वै ।। ७३-९८ ।।"
  },
  {
    "text": "एकादशाक्षरो मंत्रो मुन्याद्यर्चास्य पूर्ववत् ।।\nत्रैलोक्यांते तु नाथाय हृदंतो वसुवर्णवान् ।। ७३-९९ ।।"
  },
  {
    "text": "अस्यापि पूर्ववत्सर्वं न्यासध्यानार्चनादिकम् ।।\nआंजनेयपदांते तु गुरवे हृदयांतिमः ।। ७३-१00 ।।"
  },
  {
    "text": "मंत्रो नवाक्षरोऽस्यापि यजनं पूर्ववन्मतम् ।।\nङेतं रामपद पश्चाद्धृदयं पंचवणवत् ।। ७३-१0१ ।।"
  },
  {
    "text": "मुनिध्यानार्चनं चास्य प्रोक्तं सर्वं षडर्णवत् ।।\nरामांते चंद्रभद्रौ च ङेंतौ पावकवल्लभा ।। ७३-१0२ ।।"
  },
  {
    "text": "मंत्रो द्वौ च समाख्यातौ मुन्याद्यर्चादि पूर्ववत् ।।\nवह्निः शेषान्वितश्चैव चंद्रभूषितमस्तकः ।। ७३-१0३ ।।"
  },
  {
    "text": "एकाक्षरो रघुपतेर्मंत्रः कल्पद्रुमोऽपरः ।।\nब्रह्मा मुनिः स्याद्गायत्री छंदो रामोऽस्य देवता ।। ७३-१0४ ।।"
  },
  {
    "text": "षड्दीर्घाढ्येन मंत्रेण षडंगानि समाचरेत् ।।\nसरयूतीरमंदारवेदिकापंकजासने ।। ७३-१0५ ।।"
  },
  {
    "text": "श्यामं वीरासनासीनं ज्ञानमुद्रोपशोभितम् ।।\nवामोरुन्यस्तं तद्धस्तं सीतालक्ष्मणसंयुतम् ।। ७३-१0६ ।।"
  },
  {
    "text": "अवेक्षणाणमात्मानं मन्मथामिततेजसम् ।।\nशुद्धस्फटिकसंकाशं केवलं मोक्षकांक्षया ।। ७३-१0७ ।।"
  },
  {
    "text": "चिंतयेत्परमात्मानमृतुलक्षं जपेन्मनुम् ।।\nसर्व्वं षडर्णवञ्चास्य होमनित्यार्चनादिकम् ।। ७३-१0८ ।।"
  },
  {
    "text": "वह्निः शेषासनो भांतः केवलो द्व्यक्षरो मनुः ।।\nएकाक्षरोक्त वत्सर्वं मुनिध्यानार्चनादिकम् ।। ७३-१0९ ।।"
  },
  {
    "text": "तारमानारमानंगचास्त्रबीजैर्द्विवर्णकः ।।\nत्र्यक्षरो मंत्रराजः स्यात्षड्विधः सकलेष्टदः ।। ७३-११0 ।।"
  },
  {
    "text": "व्द्यक्षरश्चंद्रभद्रांतो द्विविधश्चतुरक्षरः ।।\nएकार्णोक्तवदेतेषां मुनिध्यानार्चनादिकम् ।। ७३-१११ ।।"
  },
  {
    "text": "तारो रामश्चतुर्थ्यंतो वर्मास्त्रं वह्निवल्लभा ।।\nअष्टार्णोऽयं महामंत्रो मुन्याद्यर्चा षडर्णवत् ।। ७३-११२ ।।"
  },
  {
    "text": "तारो मया हृदंते स्याद्रामाय प्रणवांतिमः ।।\nशिवोमाराममंत्रोऽयमष्टार्णः सर्वसिद्धिदः ।। ७३-११३ ।।"
  },
  {
    "text": "ऋषिः सदाशिवः प्रोक्तो गायत्री छंद ईरितम् ।।\nशिवोमारामचंद्रोऽत्र देवता परिकीर्तितः ।। ७३-११४ ।।"
  },
  {
    "text": "षड्वीर्ययामाय यातु ध्रुवपंचार्णयुक्तया ।।\nषडंगानि विधायाथ ध्यायेद्धृदि सुरार्चितम् ।। ७३-११५ ।।"
  },
  {
    "text": "रामं त्रिनेत्रं सोमार्द्धधारिणं शूलिनं वरम् ।।\nभस्मोद्धूलितसर्वांगं कपर्द्‌दिनमुपास्महे ।। ७३-११६ ।।"
  },
  {
    "text": "रामाभिरामं सौंदर्यसीमां सोमावतंसिनीम् ।।\nपाशांकुशधनुर्बाणधरां ध्यायेत्रिलोचनाम् ।। ७३-११७ ।।"
  },
  {
    "text": "एवं ध्यात्वा जपेद्वर्णलक्षं त्रिमधुरान्वितैः ।।\nबिल्पपत्रैः फलैः पुष्पैस्तिलैर्वा पंकजैर्हुनेत् ।। ७३-११८ ।।"
  },
  {
    "text": "स्वयमायांति निधयः सिद्धयश्च सुरेप्सिताः ।।\nतारो माया च भरताग्रजराममनोभवः ।। ७३-११९ ।।"
  },
  {
    "text": "वह्निजायाद्वादशार्णो मंत्रः कल्पद्रुमोऽपरः ।।\nअंगिराश्च मुनिश्छंदो गायत्री देवता पुनः ।। ७३-१२0 ।।"
  },
  {
    "text": "श्रीरामो भुवनाबीजं स्वाहाशक्तिः समीरितः ।।\nचंद्रैकमुनिभूनेत्रैर्मंत्रार्णैरंगकल्पनम् ।। ७३-१२१ ।।"
  },
  {
    "text": "ध्यानपूजादिकं चास्च सर्वं कुर्यात्षडर्णवत् ।।\nप्रणवो हृदयं सीतापते रामश्च ङेंतिमः ।। ७३-१२२ ।।"
  },
  {
    "text": "हनद्वयांते वर्मास्त्रं मंत्रः षोडशवर्णवान् ।।\nअगस्त्योऽस्य मुनिश्छंदो बृहती देवता पुनः ।। ७३-१२३ ।।"
  },
  {
    "text": "श्रीरामोऽहं तथा बीजं रां शक्तिः समुदीरिता ।।\nरामाब्धिवह्निवेदाक्षिवर्णैः पंचांगकल्पना ।। ७३-१२४ ।।"
  },
  {
    "text": "ध्यानपूजादिकं सर्वमस्य कुर्यात्षडर्णवत् ।।\nतारो हृञ्चैव ब्रह्मण्यसेव्याय पदमीरयेत् ।। ७३-१२५ ।।"
  },
  {
    "text": "रामायाकुंठशब्दांतं तेजसे च समीरयेत् ।।\nउत्तमश्लोकधुर्याय स्वं भृगुः कामिकान्वितः ।। ७३-१२६ ।।"
  },
  {
    "text": "दंडार्पितां प्रिये मंत्रो रामरामाक्षरो मतः ।।\nऋषिः शुक्रस्तथानुष्टुप्छंदो रामोऽस्य देवता ।। ७३-१२७ ।।"
  },
  {
    "text": "पादैः सर्वेण पंचांगं कुर्याच्छेषं षडर्णवत् ।।\nलक्षं जपो दशांशेन जुहुयात्पायसैः सुधीः ।। ७३-१२८ ।।"
  },
  {
    "text": "सिद्धमंत्रस्य भुक्तिः स्यान्मुक्तिः पातकनाशनम् ।।\nआदौ दाशरथायांते विद्महे पदमुच्चरेत् ।। ७३-१२९ ।।"
  },
  {
    "text": "ततः सीतावल्लभाय धीमहीति समुच्चरेत् ।।\nतन्नो रामः प्रोचो वर्णो दयादिति च संवदेत् ।। ७३-१३0 ।।"
  },
  {
    "text": "एषोक्तारा मगायत्री सर्वाभीष्टफलप्रदा ।।\nपद्मासीतापदं ङेतं ठद्वयांतः षडक्षरः ।। ७३-१३१ ।।"
  },
  {
    "text": "वाल्मीकिश्च मुनिश्छंदो गायत्री देवता पुनः ।।\nसीता भगवती प्रोक्ता श्रीं बीजं वह्निसुन्दरी ।। ७३-१३२ ।।"
  },
  {
    "text": "शक्तिः षड्दीर्घयुक्तेन बीजेनांगानि कल्पयेत् ।।\nततो ध्यायन्महादेवीं सीतां त्रैलोक्यपूजिताम् ।। ७३-१३३ ।।"
  },
  {
    "text": "तप्तहाटकवर्णाभां पद्मयुग्मं करद्वये ।।\nसद्रत्नभूषणस्फूर्जद्दिव्यदेहां शुभात्मिकाम् ।। ७३-१३४ ।।"
  },
  {
    "text": "नानावस्त्रां शशिमुखीं पद्माक्षीं मुदितांतराम् ।।\nपश्यंतीं राघवं पुण्यं शय्यार्ध्यां षड्गुणेश्वरीम् ।। ७३-१३५ ।।"
  },
  {
    "text": "एवं ध्यात्वा जपेद्वर्णलक्षं मंत्री दशांशतः ।।\nजुहुयात्कमलैः फुल्लैः पीठे पूर्वोदिते यजेत् ।। ७३-१३६ ।।"
  },
  {
    "text": "मूर्तिं संकल्प्य मूलेन तस्यामावाह्य जानकीम् ।।\nसंपूज्य दक्षिणे राममभ्यर्च्याग्रेऽनिलात्मजम् ।। ७३-१३७ ।।"
  },
  {
    "text": "पृष्टे लक्ष्मणमभ्यर्च्य षट्कोणेष्वंगपूजनम् ।।\nपत्रेषु मंत्रिमुख्यंश्च बाह्ये लोकेश्वरान्पुनः ।। ७३-१३८ ।।"
  },
  {
    "text": "वज्राद्यानपि संपूज्य सर्वसिद्धीश्वरो भवेत् ।।\nजातीपुष्पैश्चन्दनाक्तै राजवश्याय होमयेत् ।। ७३-१३९ ।।"
  },
  {
    "text": "कमलैर्धनधान्याप्तिर्नीलाब्जैर्वशयन् जगत् ।।\nबिल्वपत्रैः श्रियः प्राप्त्यै दूर्वाभीरोराशांतये ।। ७३-१४0 ।।"
  },
  {
    "text": "किं बहूक्तुन सौभाग्यं पुत्रान्पौत्रान्परं सुखम् ।।\nधनं धान्यं च मोक्षं च सीताराधनतो लभेत् ।। ७३-१४१ ।।"
  },
  {
    "text": "शक्रः सेंदुर्लक्ष्मणाय हृदयं सप्तवर्णवान् ।।\nअगस्त्योऽस्य मुनिश्छंदो गायत्री देवता पुनः ।। ७३-१४२ ।।"
  },
  {
    "text": "लक्ष्मणाख्यो महावीरश्चाढ्यं हृद्वीजशक्तिके ।।\nषड्दीर्घाढ्येन बीजेन षडंगानि समाचरेत् ।। ७३-१४३ ।।"
  },
  {
    "text": "द्विभुजं स्वर्णरुचुरतनुं पद्मनिभेक्षणम् ।।\nधनुर्बाणकरं रामसेवासंसक्तमानसम् ।। ७३-१४४ ।।"
  },
  {
    "text": "ध्यात्वैवं प्रजपेद्वर्णलक्षं मंत्री दशांशतः ।।\nमध्वाक्तैः पायसैर्हुत्वा रामपीठे प्रपूजयेत ।। ७३-१४५ ।।"
  },
  {
    "text": "रामवद्यजनं चास्य सर्वसिद्धिप्रदो ह्ययम् ।।\nसाकल्यं रामपूजाया यदीच्छेन्नियतं नरः ।। ७३-१४६ ।।"
  },
  {
    "text": "तेन यत्नेन कर्त्तव्यं लक्ष्मणार्चनमादरात् ।।\nश्रीरामचंद्रभेदास्तु बहवः संति सिद्धिदाः ।। ७३-१४७ ।।"
  },
  {
    "text": "तत्साधकैः सदा कार्यं लक्ष्मणाराधनं शुभम् ।।\nअष्टोत्तरसहस्रं वा शतं वा सुसमाहितैः ।। ७३-१४८ ।।"
  },
  {
    "text": "लक्ष्मणस्य मनुर्जप्यो मुमुक्षुभिरतंद्रितैः ।।\nअजप्त्वा लक्ष्मणमनुं राममंत्रान् जपंति ये ।। ७३-१४९ ।।"
  },
  {
    "text": "न तेषां जायते सिद्धिर्हानिरेव पदे पदे ।।\nयो जपेल्लक्ष्मणमनुं नित्यमेकांतमास्थितः ।। ७३-१५0 ।।"
  },
  {
    "text": "मुच्यते सर्वपापेभ्यः सर्वान्कामानवाप्नुयात् ।।\nजयप्रधानो मंत्रोऽयं राज्यप्राप्त्यैकसाधनम् ।। ७३-१५१ ।।"
  },
  {
    "text": "नष्टराज्याप्तये मंत्रं जपेल्लक्षं समाहितः ।।\nसोऽचिरान्नष्टराज्यं स्वं प्राप्नोत्येव न संशयः ।। ७३-१५२ ।।"
  },
  {
    "text": "ध्यायन्राममयोध्यायामभिषिक्त मनन्यधीः ।।\nपञ्चायुतं मनुं जप्त्वा नष्टराज्यमवाप्नुयात् ।। ७३-१५३ ।।"
  },
  {
    "text": "नागपाशविनिर्मुक्तं ध्यात्वा लक्ष्मणमादरात् ।।\nअयुतं प्रजपेन्मंत्रं निगडान्मुच्यते ध्रुवम् ।। ७३-१५४ ।।"
  },
  {
    "text": "वातात्मजेनानीताभिरोषधीभिर्गतव्यथम् ।।\nध्यात्वा लक्षं जपन्मंत्रमल्पमृत्युं जयेद्धुवम् ।। ७३-१५५ ।।"
  },
  {
    "text": "घातयंतं मेघनादं ध्यात्वा लक्षं जपेन्मनुम् ।।\nदुर्जयं वापि वेगेन जयेद्रिपुकुलं महत् ।। ७३-१५६ ।।"
  },
  {
    "text": "ध्यात्वा शूर्पणखानासाछेदनोद्युक्तमानसम् ।।\nसहस्रं प्रजपेन्मंत्रं पुरुहूतादिकान् जयेत् ।। ७३-१५७ ।।"
  },
  {
    "text": "रामपादाब्जसेवार्थं कृतोद्योगमथो स्मरन् ।।\nप्रजपल्लँक्षमेकांते महारोगात्प्रमुच्यते ।। ७३-१५८ ।।"
  },
  {
    "text": "त्रिमासं विजिताहारो नित्यं सप्तसहस्रकम् ।।\nअष्टोत्तरशतैः पुष्पैर्निश्छेद्रैः शातपत्रकैः ।। ७३-१५९ ।।"
  },
  {
    "text": "पूजयित्वा विधानेन पायसं च सशर्करम् ।।\nनिवेद्य प्रजपेन्मंत्रं कुष्टरोगात्प्रनुच्यते ।। ७३-१६0 ।।"
  },
  {
    "text": "विजने विजिताहारः षण्मासं विधिनामुना ।।\nक्षयरोगात्प्रमुच्येत सत्यं सत्यं न संशयः ।। ७३-१६१ ।।"
  },
  {
    "text": "अभिमंत्र्य जलं प्रातर्मंत्रेण त्रिः समाहितः ।।\nत्रिसंध्यं वा पिबेन्नित्यं मुच्यते सर्वरोगतः ।। ७३-१६२ ।।"
  },
  {
    "text": "दारिद्र्यं च पराभूतं जायते धनदोपमः ।।\nविषादिदोषसंस्पर्शो न भवेत्तु कदाचन ।। ७३-१६३ ।।"
  },
  {
    "text": "मनुना मंत्रितैस्तोयैः प्रत्येहं क्षालयेन्मुखम् ।।\nमुखनेत्रादिसंभूताञ्जयेद्द्व्रोगांश्च दारुणान् ।। ७३-१६४ ।।"
  },
  {
    "text": "पीत्वाभिमंत्रितं त्वंभः कुक्षिरोगान् जयेद्ध्रुवम् ।।\nलक्ष्मणप्रतिमां कृत्वा दद्याद्भक्त्या विधानतः ।। ७३-१६५ ।।"
  },
  {
    "text": "स सर्वेभ्योऽथ रोगेभ्यो मुच्यते नात्र संशयः ।।\nकन्यार्थी विमलापाणिग्रहणासक्तमानसः ।। ७३-१६६ ।।"
  },
  {
    "text": "ध्यायन् लक्षं जपेन्मंत्री अब्जैर्हुत्वा दशांशतः ।।\nईप्सितां लभते कन्यां शीग्रमेव न संशयः ।। ७३-१६७ ।।"
  },
  {
    "text": "दीक्षितं जुंभणास्त्राणां मंत्रेषु नियतव्रतम् ।।\nध्यात्वा च विधिवन्नित्यं जपेन्मासत्रयं मनुम् ।। ७३-१६८ ।।"
  },
  {
    "text": "पूजापुरःसरं सप्तसहस्रं विजितेंद्रियः ।।\nसर्वासामपि विद्यानां तत्त्वज्ञो जायते नरः ।। ७३-१६९ ।।"
  },
  {
    "text": "विश्वामित्रक्रतुवरे कृताद्भुतपराक्रमम् ।।\nध्यायँल्लक्षं जपेन्मंत्रं मुच्यते महतो भयात् ।। ७३-१७0 ।।"
  },
  {
    "text": "कृतनित्यक्रियः शुद्धस्त्रिकालं प्रजपेन्मनुम् ।।\nसर्वपापविनिर्मुक्तो याति विष्णोः परं पदम् ।। ७३-१७१ ।।"
  },
  {
    "text": "दीक्षितो विधिवन्मंत्री गुणैर्विगतकल्मषः ।।\nस्वाचारनियतो दांतो गृहस्थो विजितेंद्रियः ।। ७३-१७२ ।।"
  },
  {
    "text": "ऐहिकाननपेक्ष्यैव निष्कामो योऽर्चयेद्विभुम् ।।\nस सर्वान्पुण्यपापौधान्दग्ध्वा निर्मलमानसः ।। ७३-१७३ ।।"
  },
  {
    "text": "पुनरावृत्तिरहितः शाश्वतं पदमश्वतं पदमश्नुते ।।\nसकामो वांछितान् लब्ध्वा भुक्त्वा भोगान् मनोगतान् ।। ७३-१७४ ।।"
  },
  {
    "text": "जातिरमरश्चिरं भूत्वा याति विष्णोः परं पदम् ।।\nनिद्राचन्द्रान्विता पश्चाद्भरताय हृदंतिमः ।। ७३-१७५ ।।"
  },
  {
    "text": "सप्ताक्षरो मनुश्चास्य मुन्याद्यर्चादि पूर्ववत् ।।\nबकः सेंदुश्च शत्रुध्नपरं ङेतं हृदंतिमः ।। ७३-१७६ ।।"
  },
  {
    "text": "सप्ताक्षरोऽयं शत्रुध्नमंत्रः सर्वेष्टसिद्धिदः ।। ७३-१७७ ।।"
  },
  {
    "text": "इति श्रीबृहन्नारदीयपुराणे पूर्वभागे बुहदुपाख्याने सनत्कुमारविभागे तृतीयपादे रामाद्युपासनावर्णनं नाम त्रिसप्ततितमोऽध्यायः ।। ७३ ।।"
  }
]
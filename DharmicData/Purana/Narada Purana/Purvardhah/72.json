[
  {
    "text": "सनत्कुमार उवाच ।।\nप्रणवो हृदयं विष्णुर्नेन्तः सुरपतिस्तथा ।।\nमहाबलाय स्वाहांतो मंत्रो वसुधराक्षरः ।। ७२-१ ।।"
  },
  {
    "text": "मुनिरिंन्‌दुर्विराट् छन्दो देवता दधिवामनः ।।\nतारो बीजं तथा शक्तिर्वह्निजाया प्रकीर्तिता ।। ७१-२ ।।"
  },
  {
    "text": "चंद्राक्षिरामबाणेंषु नेत्रसंख्यैर्मनूद्भवैः ।।\nवर्णैः षडंगं कृत्वा च मूर्ध्नि भाले च नेत्रयोः ।। ७२-३ ।।"
  },
  {
    "text": "कर्णयोर्घ्राणयोरोष्टतालुकण्ठभुजेषु च ।।\nपृष्टे हृद्युदरे नाभौ गुह्ये चोरुस्थले पुनः ।। ७२-४ ।।"
  },
  {
    "text": "जानुद्वयं जङ्घयोश्च पादयोर्विन्यसेत्क्रमात् ।।\nअष्टादशैव मंत्रोत्थास्ततो देवं विचिंन्‌तयेत् ।। ७२-५ ।।"
  },
  {
    "text": "मुक्तागौरं रत्नभूषं चन्द्रस्थं भृङ्गसन्निभैः ।।\nअलकैर्विलसद्वक्त्रं कुम्भं शुद्धांबुपूरितम् ।। ७२-६ ।।"
  },
  {
    "text": "दध्यन्नपूर्णचषकं दोर्भ्यां संदधतं भजेत् ।।\nलक्षत्रयं जपेन्मन्त्रं तद्दशांशं घृतप्लुतैः ।। ७२-७ ।।"
  },
  {
    "text": "पायसान्नैः प्रजुहुयाद्दध्यन्नेन यथाविधि ।।\nचन्द्रांते कल्पिते पीठे पूर्वोक्तें पूजयेच्च तम् ।। ७२-८ ।।"
  },
  {
    "text": "संकल्पमूर्तिमूलेन संपूज्य च विधानतः ।।\nकेसरेषु षडंगानि संपूज्य दिग्दलेषु च ।। ७२-९ ।।"
  },
  {
    "text": "वासुदेवं संकर्षणं प्रद्युम्नमनिरुद्धकम् ।।\nकोणपत्रेषु शांतिं च श्रियं सरस्वतीं रतिम् ।। ७२-१0 ।।"
  },
  {
    "text": "ध्वजं च वैनतेयं च कौस्तुभं वनमालिकम् ।।\nशंखं चक्रं गदां शार्ङ्गं दलेष्वष्टसु पूजयेत् ।। ७२-११ ।।"
  },
  {
    "text": "दलाग्रेषु केशवादीन्दिक्पालांस्तदनंतरम् ।।\nतदस्त्राणि च सम्पूज्य गजानष्टौ समर्चयेत् ।। ७२-१२ ।।"
  },
  {
    "text": "ऐरावतः पुण्डरीको वामनः कुमुदोंऽजनः ।।\nपुष्पदंतः सार्वभौमः सुप्रतीकश्च दिग्गजाः ।। ७२-१३ ।।"
  },
  {
    "text": "करिण्योऽभ्रमुकपिलोपिंगलानुपमाः क्रमात् ।।\nताम्रकर्णी शुभ्रदंती चांगना ह्यंजना वती ।। ७२-१४ ।।"
  },
  {
    "text": "एवमाराधितो मंत्री दद्यादिष्टानि मंत्रिणे ।।\nश्रीकामः पायसाज्येन सहस्रं जुहुयात्सुधीः ।। ७२-१५ ।।"
  },
  {
    "text": "महतीं श्रियमाप्नोति धान्याप्तिर्धान्य होमतः ।।\nशतपुष्पासमुत्थैश्च बीजैर्हुत्वा सहस्रतः ।। ७२-१६ ।।"
  },
  {
    "text": "महाभयं नाशयेद्धि नात्र कार्या विचारणा ।।\nदद्ध्योदनेन शुद्धेन हुत्वा मुच्यते दुर्गतेः ।। ७२-१७ ।।"
  },
  {
    "text": "ध्यात्वा त्रैविक्रमं रूपं जपेन्मंत्रं समाहितः ।।\nकारागृहाद्भवन्मुक्तो बद्धो मंत्रप्रभावतः ।। ७२-१८ ।।"
  },
  {
    "text": "भित्तौ संपाद्य देवेशं फलके वा प्रपूजयेत् ।।\nनित्यं सुगंधकुसुमैर्महतीं श्रियमाप्नुयात् ।। ७२-१९ ।।"
  },
  {
    "text": "हुत्वा रक्तोत्पलैर्मंत्री वशयेत्सकलं जगत् ।।\nअन्नाज्यैर्जुहुयान्नित्यमष्टाविंशतिसंख्यया ।। ७२-२0 ।।"
  },
  {
    "text": "सिताज्यान्नं च विधिवत्प्राप्नुयादन्नमक्षयम् ।।\nअपूपैः षड्रसोपेतैर्हुनेद्वसुसहस्रकम् ।। ७२-२१ ।।"
  },
  {
    "text": "अलक्ष्मीं च पराभूय महतीं श्रियमाप्नुयात् ।।\nजुहुयादयुतं मंत्री दध्यन्नं च सितान्वितम् ।। ७२-२२ ।।"
  },
  {
    "text": "यत्र यत्र वसेत्सोऽपि तत्रान्नगिरिमाप्नुयात् ।।\nपद्माक्षरैर्युतं बिल्वांतिकस्थो जुहुयान्नरः ।। ७२-२३ ।।"
  },
  {
    "text": "महालक्ष्मीं स लभते तत्र तत्र न संशयः ।।\nजुहुयात्पायसैर्लक्षं वाचस्पतिसमो भवेत् ।। ७२-२४ ।।"
  },
  {
    "text": "लक्षं जप्त्वा तद्दशांशं पुत्रजीवफलैर्हुनेत् ।।\nतत्काष्टैरेधिते वह्नौ श्रेष्टं पुत्रमवाप्नुयात् ।। ७२-२५ ।।"
  },
  {
    "text": "ससाध्यतारं विलसत्कर्णिकं च सुवर्णकैः ।।\nविलसत्केसरं मंत्राक्षरद्वंद्वाष्टपत्रकम् ।। ७२-२६ ।।"
  },
  {
    "text": "शेषयुग्मार्णांत्यपत्रं द्वादशाक्षरवेष्टितम् ।।\nतद्बहिर्मातृकावर्णैर्यंत्रं सम्पत्प्रदं नृणाम् ।। ७२-२७ ।।"
  },
  {
    "text": "रक्तं त्रिविक्रमं ध्यात्वा प्रसूनै रक्तवर्णकैः ।।\nजुहुयादयुतं मंत्री सर्वत्र विजयी भवेत् ।। ७२-२८ ।।"
  },
  {
    "text": "ध्यायेञ्चंद्रासनगतं पद्मानामयुतं हुनेत् ।।\nलभेदकंटकं राज्यं सर्वलक्षणसंयुतम् ।। ७२-२९ ।।"
  },
  {
    "text": "हुत्वा लवंगैर्मध्वाक्तैरपामार्गदलैस्तु वा ।।\nअयुतं साध्यनामाढ्यं स वश्यो जायते ध्रुवम् ।। ७२-३0 ।।"
  },
  {
    "text": "अष्टोत्तरशतं हुत्वा ह्यपामार्गदलैः शुभैः ।।\nतावज्जप्त्वा च सप्ताहान्महारोगात्प्रमुच्यते ।। ७२-३१ ।।"
  },
  {
    "text": "उहिरत्पदमाभाष्य प्रणवोहीय शब्दतः ।।\nसर्ववार्गीश्वरेत्यंते प्रवदेदीश्वरेत्यथ ।। ७२-३२ ।।"
  },
  {
    "text": "सर्ववेदमयाचिंत्यपदान्ते सर्वमीरयेत् ।।\nबोधयद्वितवांतोऽयं मन्त्रस्तारादिरीरितः ।। ७२-३३ ।।"
  },
  {
    "text": "ऋषिर्ब्रह्मास्य निर्दिष्टश्छंदोऽनुष्टुबुदाहृतम् ।।\nदेवता स्याद्धयग्रीवो वागैश्वर्यप्रदो विभुः ।। ७२-३४ ।।"
  },
  {
    "text": "तारेण पादैर्मंत्रस्य पञ्चांगानि प्रकल्पयेत् ।।\nतुषाराद्रिसमच्छायं तुलसीदामभूषितम् ।। ७२-३५ ।।"
  },
  {
    "text": "तुरंगवदनं वंदे तुंगसारस्वतः पदम् ।।\nध्यात्वैवं प्रजपेन्मंत्रमयुतं तद्दशांशतः ।। ७२-३६ ।।"
  },
  {
    "text": "मध्वक्तैः पायसैर्हुत्वा विमलादिसमन्विते ।।\nपूजयेद्वेष्णवे पीठे मूर्तिं संकल्प्य मूलतः ।। ७२-३७ ।।"
  },
  {
    "text": "कर्णिकायां चतुर्दिक्षु यजेत्पूर्वादितः क्रमात् ।।\nसनंदनं च सनकं श्रियं च पृथिवीं तथा ।। ७२-३८ ।।"
  },
  {
    "text": "तद्वहिर्दिक्षु वेदाश्च षट्कोणेषु ततोऽर्चयेत् ।।\nनिरुक्तं ज्योतिषं पश्चाद्यजेद्व्याकरणं ततः ।। ७२-३९ ।।"
  },
  {
    "text": "कल्पं शिक्षां च छंदांसि वेदांगानि त्विमानि वै ।।\nततोऽष्टदलमूले तु मातरोऽष्टौ समर्चयेत् ।। ७२-४0 ।।"
  },
  {
    "text": "वक्रतुंडादिकानष्टो दलमध्ये प्रपूजयेत् ।।\nदलाग्रेष्यर्चयेत्पश्चात्साधकश्चाष्टभैरवान् ।। ७२-४१ ।।"
  },
  {
    "text": "असितांगं रुरुं चैव भीषणं रक्तकनेत्रकम् ।।\nबटुकं कालदमनं दंतुरं विकटं तथा ।। ७२-४२ ।।"
  },
  {
    "text": "तद्बहिः षोडशदलेष्ववतारान्हरेर्दश ।।\nशंखं चक्रं गदां पद्मं नंदकं शार्ङ्गमेव च ।। ७२-४३ ।।"
  },
  {
    "text": "तद्बहिर्भूगृहे शक्रमुखान्दश दिगीश्वरान् ।।\nवज्राद्यांस्तद्बहिश्चेष्ट्वाद्वारेषु च ततः क्रमात् ।। ७२-४४ ।।"
  },
  {
    "text": "महागणपतिं दुर्गां क्षेत्रेशं बटुकं तथा ।।\nसमस्तप्रकटाद्याश्च योगिन्यस्तद्बहिर्भवेत् ।। ७२-४५ ।।"
  },
  {
    "text": "तद्बहिः सप्त नद्यश्च तद्बाह्ये तु ग्रहान्नव ।।\nतद्बाह्ये पर्वतानष्टौ नक्षत्राणि च तद्बहिः ।। ७२-४६ ।।"
  },
  {
    "text": "एवं पंचदशावृत्त्या संपूज्य तुरगाननम् ।।\nवागीश्वरसमो वाचि धनैर्धनपतिर्भवेत् ।। ७२-४७ ।।"
  },
  {
    "text": "एवं सिद्धे मनौ मंत्री प्रयोगान्कर्तुमर्हति ।।\nअष्टोत्तरसहस्रं तु शुद्धं वार्यभिमंत्रितम् ।। ७२-४८ ।।"
  },
  {
    "text": "बीजेन मासमात्रं यः पिबेद्धीमान् जितेन्द्रियः ।।\nजन्ममूकोऽपि स नरो वाक्सिद्धिं लभते ध्रुवम् ।। ७२-४९ ।।"
  },
  {
    "text": "वियद्भुगुस्थमर्धीराबिंदुमद्बीजमीरितम् ।।\nचंद्रसूर्योपरागे तु पात्रे रुक्ममये क्षिपेत् ।। ७२-५0 ।।"
  },
  {
    "text": "दुग्धं वचां ततो मंत्री कंठमात्रोदके स्थितः ।।\nस्पर्शाद्विमोक्षपर्यंतं प्रजपेन्मंत्रमादरात् ।। ७२-५१ ।।"
  },
  {
    "text": "पिबेत्तत्सर्वमचिरात्तस्य सारस्वतं भवेत् ।।\nज्योतिष्मतीलताबीजं दिनेष्वेकैकवर्द्धितम् ।। ७२-५२ ।।"
  },
  {
    "text": "अष्टोत्तरशतं यावद्भक्षयेदभिमंत्रितम् ।।\nसरस्वत्यवतारोऽसौ सत्यं स्याद्भुवि मानवः ।। ७२-५३ ।।"
  },
  {
    "text": "किं बहूक्तेन विप्रेंद्र मनोरस्य प्रसादतः ।।\nसर्ववेदागमादीनां व्याख्याता ज्ञानवान् भवेत् ।। ७२-५४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने सनत्कुमारविभागे तृतीयपादे हयग्रीवोपासनानिरूपणं नाम द्विसप्ततितमोऽध्यायः ।। ७२ ।।"
  }
]
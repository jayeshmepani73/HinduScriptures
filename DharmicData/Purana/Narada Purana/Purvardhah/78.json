[
  {
    "text": "सनत्कुमार उवाच ।।\nकार्तवीर्यस्य कवचं कथितं ते मुनीश्वर ।।\nमोहविध्वंसनं जैत्रं मारुतेः कवचं श्रृणु ।। ७८-१ ।।"
  },
  {
    "text": "यस्य संधारणात्सद्यः सर्वे नश्यंत्युपद्रवाः ।।\nभूतप्रेतारिजं दुःखं नाशमेति न संशयः ।। ७८-२ ।।"
  },
  {
    "text": "एकदाहं गतो द्रष्टुं रामं रमयतां वरम् ।।\nआनंदवनिकासंस्थं ध्यायंतं स्वात्मनः पदम् ।। ७८-३ ।।"
  },
  {
    "text": "तत्र रामं रमानाथं पूजितं त्रिदशेश्वरैः ।।\nनमस्कृत्य तदादिष्टमासनं स्थितवान् पुरः ।। ७८-४ ।।"
  },
  {
    "text": "तत्र सर्वं मया वृत्तं रावणस्य वधांतकम् ।।\nपृष्टं प्रोवाच राजेंद्रः श्रीरामः स्वयमादरात् ।। ७८-५ ।।"
  },
  {
    "text": "ततः कथांते भगवान्मारुतेः कवचं ददौ ।।\nमह्यं तत्ते प्रवक्ष्यामि न प्रकाश्यं हि कुत्रचित् ।। ७८-६ ।।"
  },
  {
    "text": "भविष्यदेतन्निर्द्दिष्टं बालभावेन नारद ।।\nश्रीरामेणांजनासूनासूनोर्भुक्तिमुक्तिप्रदायकम् ।। ७८-७ ।।"
  },
  {
    "text": "हनुमान् पूर्वतः पातु दक्षिणे पवनात्मजः ।।\nपातु प्रतीच्‌यामक्षघ्नः सौम्ये सागरतारकः ।। ७८-८ ।।"
  },
  {
    "text": "ऊर्द्ध पातु कपिश्रेष्ठः केसरिप्रियनंदनः ।।\nअधस्ताद्विष्णुभक्तस्तु पातु मध्ये च पावनिः ।। ७८-९ ।।"
  },
  {
    "text": "लंकाविदाहकः पातु सर्वापद्भ्यो निरंतरम् ।।\nसुग्रीवसचिवः पातु मस्तकं वायुनंदनः ।। ७८-१0 ।।"
  },
  {
    "text": "भालं पातु महावीरो भ्रुवोर्मध्ये निरंतरम् ।।\nनेत्रे छायापहारी च पातु नः प्लवगेश्वरः ।। ७८-११ ।।"
  },
  {
    "text": "कपोलौ कर्णमूले च पातु श्रीरामकिंकरः ।।\nनासाग्रमंजनासूनुः पातु वक्त्रं हरीश्वरः ।। ७८-१२ ।।"
  },
  {
    "text": "पातु कंठे तु दैत्यारिः स्कंधौ पातु सुरारिजित् ।।\nभुजौ पातु महातेजाः करौ च चरणायुधः ।। ७८-१३ ।।"
  },
  {
    "text": "नखान्नाखायुधः पातु कुक्षौ पातु कपीश्वरः ।।\nवक्षो मुद्रापहारी च पातु पार्श्वे भुजायुधः ।। ७८-१४ ।।"
  },
  {
    "text": "लंकानिभंजनः पातु पृष्टदेशे निरंतरम् ।।\nनाभिं श्रीरामभक्तस्तु कटिं पात्वनिलात्मजः ।। ७८-१५ ।।"
  },
  {
    "text": "गुह्यं पातु महाप्रज्ञः सक्थिनी अतिथिप्रियः ।।\nऊरू च जानुनी पातु लंकाप्रासादभंजनः ।। ७८-१६ ।।"
  },
  {
    "text": "जंघे पातु कपिश्रेष्ठो गुल्फौ पातु महाबलः ।।\nअचलोद्धारकः पातु पादौ भास्करसन्निभः ।। ७८-१७ ।।"
  },
  {
    "text": "अङ्गानि पातु सत्त्वाढ्यः पातु पादांगुलीः सदा ।।\nमुखांगानि महाशूरः पातु रोमाणि चात्मवान् ।। ७८-१८ ।।"
  },
  {
    "text": "दिवारात्रौ त्रिलोकेषु सदागतिलुतोऽवतु ।।\nस्थितं व्रजंतमासीनं पिबंतं जक्षतं कपिः ।। ७८-१९ ।।"
  },
  {
    "text": "लोकोत्तरगुणः श्रीमान् पातु त्र्यंबकसंभवः ।।\nप्रमत्तमप्रमत्तं वा शयानं गहनेंऽबुनि ।। ७८-२0 ।।"
  },
  {
    "text": "स्थलेंऽतरिक्षे ह्यग्नौ वा पर्वते सागरे द्रुमे ।।\nसंग्रामे संकटे घोरे विराङ्रूपधरोऽवतु ।। ७८-२१ ।।"
  },
  {
    "text": "डाकिनीशाकिनीमारीकालरात्रिमरीचिकाः ।।\nशयानं मां विभुः पातु पिशाचोरगराक्षसीः ।। ७८-२२ ।।"
  },
  {
    "text": "दिव्यदेहधरो धीमान्सर्वसत्त्वभयंकरः ।।\nसाधकेंद्रावनः शश्वत्पातु सर्वत एव माम् ।। ७८-२३ ।।"
  },
  {
    "text": "यद्रूपं भीषणं दृष्ट्वा पलायंते भयानकाः ।।\nस सर्वरूपः सर्वज्ञः सृष्टिस्थितिकरोऽवतु ।। ७८-२४ ।।"
  },
  {
    "text": "स्वयं ब्रह्मा स्वयं विष्णुः साक्षाद्देवो महेश्वरः ।।\nसूर्यमंडलगः श्रीदः पातु कालत्रयेऽपि माम् ।। ७८-२५ ।।"
  },
  {
    "text": "यस्य शब्दमुपाकर्ण्य दैत्यदानवराक्षसाः ।।\nदेवा मनुष्यास्तिर्यंचः स्थावरा जङ्गमास्तथा ।। ७८-२६ ।।"
  },
  {
    "text": "सभया भयनिर्मुक्ता भवंति स्वकृतानुगाः ।।\nयस्यानेककथाः पुण्याः श्रूयंते प्रतिकल्पके ।। ७८-२७ ।।"
  },
  {
    "text": "सोऽवतात्साधकश्रेष्ठं सदा रामपरायणः ।।\nवैधात्रधातृप्रभृति यत्किंचिद्दृश्यतेऽत्यलम् ।। ७८-२८ ।।"
  },
  {
    "text": "विद्ध्वि व्याप्तं यथा कीशरूपेणानंजनेन तत् ।।\nयो विभुः सोऽहमेषोऽहं स्वीयः स्वयमणुर्बृहत् ।। ७८-२९ ।।"
  },
  {
    "text": "ऋग्यजुःसामरूपश्च प्रणवस्त्रिवृदध्वरः ।।\nतस्मै स्वस्मै च सर्वस्मै नतोऽस्म्यात्मसमाधिना ।। ७८-३0 ।।"
  },
  {
    "text": "अनेकानन्तब्रह्माण्डधृते ब्रह्मस्वरूपिणे ।।\nसमीरणात्मने तस्मै नतोऽस्म्यात्मस्वरूपिणे ।। ७८-३१ ।।"
  },
  {
    "text": "नमो हनुमते तस्मै नमो मारुतसूनवे ।।\nनमः श्रीरामभक्ताय श्यामाय महते नमः ।। ७८-३२ ।।"
  },
  {
    "text": "नमो वानर वीराय सुग्रीवसख्यकारिणे ।।\nसंकाविदहनायाथ महासागरतारिणे ।। ७८-३३ ।।"
  },
  {
    "text": "सीताशोकविनाशाय राममुद्राधराय च ।।\nरावणांतनिदानाय नमः सर्वोत्तरात्मने ।। ७८-३४ ।।"
  },
  {
    "text": "मेघनादमखध्वंसकारणाय नमोनमः ।।\nअशोकवनविध्वंसकारिणे जयदायिने ।। ७८-३५ ।।"
  },
  {
    "text": "वायुपुत्राय वीराय आकाशोदरगामिने ।।\nवनपालशिरश्छेत्रे लंकाप्रासादभंजिने ।। ७८-३६ ।।"
  },
  {
    "text": "ज्वलत्कांचनवर्णाय दीर्घलांगूलधारिणे ।।\nसौमित्रिजयदात्रे च रामदूताय ते नमः ।। ७८-३७ ।।"
  },
  {
    "text": "अक्षस्य वधकर्त्रे च ब्रह्मशस्त्रनिवारिणे ।।\nलक्ष्मणांगमहाशक्तिजातक्षतविनाशिने ।। ७८-३८ ।।"
  },
  {
    "text": "रक्षोघ्नाय रिपुघ्नाय भूतघ्नाय नमोनमः ।।\nऋक्षवानरवीरौघप्रासादाय नमोनमः ।। ७८-३९ ।।"
  },
  {
    "text": "परसैन्यबलघ्नाय शस्त्रास्त्रघ्नाय ते नमः ।।\nविषघ्नाय द्विषघ्नाय भयघ्नाय नमोनमः ।। ७८-४0 ।।"
  },
  {
    "text": "महीरिपुभयघ्नाय भक्तत्राणैककारिण ।।\nपरप्रेरितमन्त्राणां मंत्राणां स्तंभकारिणे ।। ७८-४१ ।।"
  },
  {
    "text": "पयः पाषाणतरणकारणाय नमोनमः ।।\nबालार्कमंडलग्रासकारिणे दुःखहारिणे ।। ७८-४२ ।।"
  },
  {
    "text": "नखायुधाय भीमाय दन्तायुधधराय च ।।\nविहंगमाय शवाय वज्रदेहाय ते नमः ।। ७८-४३ ।।"
  },
  {
    "text": "प्रतिग्रामस्थितायाथ भूतप्रेतवधार्थिने ।।\nकरस्थशैलशस्त्राय राम शस्त्राय ते नमः ।। ७८-४४ ।।"
  },
  {
    "text": "कौपीनवाससे तुभ्यं रामभक्तिरताय च ।।\nदक्षिणाशाभास्कराय सतां चन्द्रोदयात्मने ।। ७८-४५ ।।"
  },
  {
    "text": "कृत्याक्षतव्यथाघ्नाय सर्वक्लेशहराय च ।।\nस्वाम्याज्ञापार्थसंग्रामसख्यसंजयकारिणे ।। ७८-४६ ।।"
  },
  {
    "text": "भक्तानां दिव्यवादेषु संग्रामे जयकारिणे ।।\nकिल्किलावुवकाराय घोरशब्दकराय च ।। ७८-४७ ।।"
  },
  {
    "text": "सर्वाग्निव्याधिसंस्तंभकारिणे भयहारिणे ।।\nसदा वनफलाहारसंतृप्ताय विशेषतः ।। ७८-४८ ।।"
  },
  {
    "text": "महार्णवशिलाबद्ध्वसेतुबंधाय ते नमः ।।\nइत्येतत्कथितं विप्र मारुतेः कवचं शिवम् ।। ७८-४९ ।।"
  },
  {
    "text": "यस्मै कस्मै न दातव्यं रक्षणीयं प्रयत्नतः ।।\nअष्टगंधैर्विलिख्याथ कवचं धारयेत्तु यः ।। ७८-५0 ।।"
  },
  {
    "text": "कंठे वा दक्षिणे बाहौ जयस्तस्य पदे पदे ।।\nकिं पुनर्बहुनोक्तेन साधितं लक्षमादरात् ।। ७८-५१ ।।"
  },
  {
    "text": "प्रजप्तमेतत्कवचमसाध्यं चापि साधयेत् ।। ७८-५२ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे हनुमत्कवचनिरूपणं नामाष्टसप्ततितमोऽध्यायः ।। ७८ ।।"
  }
]
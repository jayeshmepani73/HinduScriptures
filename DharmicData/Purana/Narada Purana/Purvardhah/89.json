[
  {
    "text": "सनत्कुमार उवाच ।।\nअथासामावृतिस्थानां शक्तीनां समयेन च ।।\nनाम्नां सहस्रं वक्ष्यामि गुरुध्यानपुरः सरम् ।। ८९-१ ।।"
  },
  {
    "text": "नाथा नव प्रकाशाद्याः सुभगांताः प्रकीर्तिताः ।।\nभूम्यादीनिशिवांतानि विद्धि तत्त्वानि नारद ।। ८९-२ ।।"
  },
  {
    "text": "गुरुजन्मादिपर्वाणि दर्शान्तानि च सप्त वै ।।\nएतानि प्राहमनोवृत्त्या चिंतयेत्साधकोत्तमः ।। ८९-३ ।।"
  },
  {
    "text": "गुरुस्तोत्रं जपेच्चापि तद्गतेनांतरात्मना ।।\nनमस्ते नाथ भगवञ्शिवाय गुरुरूपिणे ।। ८९-४ ।।"
  },
  {
    "text": "विद्यावतारसंसिद्ध्यै स्वौकृतानेकविग्रह ।।\nनवाय नवरूपाय परमार्थैकरूपिणे ।। ८९-५ ।।"
  },
  {
    "text": "सर्वाज्ञानतमोभेदभानवे चिद्धनाय ते ।।\nस्वतंत्राय दयाक्लृप्तविग्रहाय शिवात्मने ।। ८९-६ ।।"
  },
  {
    "text": "परतंत्राय भक्तानां भव्यानां भव्यरूपिणे ।।\nविवेकिनां विवेकाय विमर्शाय विमर्शिनाम् ।। ८९-७ ।।"
  },
  {
    "text": "प्रकाशानां प्रकाशाय ज्ञानिनां ज्ञानरूपिणे ।।\nपुरस्तात्पार्श्वयोः पृष्ठे नमः कुर्यामुपर्यधः ।। ८९-८ ।।"
  },
  {
    "text": "सदा मञ्चित्तसदने विधेहि भवदासनम् ।।\nइति स्तुत्वा गुरुं भक्त्या परां देवीं विचिंतयेत् ।। ८९-९ ।।"
  },
  {
    "text": "गणेशग्रहनक्षत्रयोगिनीराशिरूपिणीम् ।।\nदेवीं मंत्रमयीं नौमि मातृकापीठरूपिणीम् ।। ८९-१० ।।"
  },
  {
    "text": "प्रणमामि महादेवीं मातृकां परमेश्वरीम् ।।\nकालहृल्लोहोलोल्लोहकलानाशनकारिणीम् ।। ८९-११ ।।"
  },
  {
    "text": "यदक्षरै कमात्रेऽपि संसिद्धे स्पर्द्धते नरः ।।\nरवितार्क्ष्येंदुकन्दर्पैः शंकरानलविष्णुभिः ।। ८९-१२ ।।"
  },
  {
    "text": "यदक्षरशशिज्योत्स्नामंडितं भुवनत्रयम् ।।\nवन्दे सर्वेश्वरीं देवीं महाश्रीसिद्धमातृकाम् ।। ८९-१३ ।।"
  },
  {
    "text": "यदक्षरमहासूत्रप्रोतमेतज्जगत्त्रयम् ।।\nब्रह्यांडादिकटाहांतं तां वन्दे सिद्धमातृकाम् ।। ८९-१४ ।।"
  },
  {
    "text": "यदेकादशमाधारं बीजं कोणत्रयोद्भवम् ।।\nब्रह्यांडादिकटाहांतं जगदद्यापि दृश्यते ।। ८९-१५ ।।"
  },
  {
    "text": "अकचादिटतोन्नद्धपयशाक्षरवर्गिणीम् ।।\nज्येष्ठांगबाहुहृत्कंठकटिपादनिवासिनीम् ।। ८९-१६ ।।"
  },
  {
    "text": "नौमीकाराक्षरोद्धारां सारात्सारां परात्पराम् ।।\nप्रणमामि महादेवीं परमानंदरूपिणीम् ।। ८९-१७ ।।"
  },
  {
    "text": "अथापि यस्या जानंति न मनागपि देवताः ।।\nकेयं कस्मात्क्व केनेति सरूपारूपभावनाम् ।। ८९-१८ ।।"
  },
  {
    "text": "वंदे तामहमक्षय्यां क्षकाराक्षररूपिणीम् ।।\nदेवीं कुलकलोल्लोलप्रोल्लसन्तीं शिवां पराम् ।। ८९-१९ ।।"
  },
  {
    "text": "वर्गानुक्रमयोगेन यस्याख्योमाष्टकं स्थितम् ।।\nवन्दे तामष्टवर्गोत्थमहासिद्ध्यादिकेश्वरीम् ।। ८९-२० ।।"
  },
  {
    "text": "कामपूर्णजकाराख्य सुपीठांतर्न्निवासिनीम् ।।\nचतुराज्ञाकोशभूतां नौमि श्रीत्रिपुरामहम् ।। ८९-२१ ।।"
  },
  {
    "text": "एतत्स्तोत्रं तु नित्यानां यः पठेत्सुसमाहितः ।।\nपूजादौ तस्य सर्वाता वरदाः स्युर्न संशयः ।। ८९-२२ ।।"
  },
  {
    "text": "अथ ते कवचं देव्या वक्ष्ये नवरतात्मकम् ।।\nयेन देवासुरनरजयी स्यात्साधकः सदा ।। ८९-२३ ।।"
  },
  {
    "text": "सर्वतः सर्वदात्मानं ललिता पातु सर्वगा ।।\nकामेशी पुरतः पातु भगमाली त्वनंतरम् ।। ८९-२४ ।।"
  },
  {
    "text": "दिशं पातु तथा दक्षपार्श्वं मे पातु सर्वदा ।।\nनित्यक्लिन्नाथं भेरुण्डादिशं मे पातु कौणपीम् ।। ८९-२५ ।।"
  },
  {
    "text": "तथैव पश्चिमं भागं रक्षताद्वह्निवासिनी ।।\nमहावज्रेश्वरी नित्या वायव्ये मां सदावतु ।। ८९-२६ ।।"
  },
  {
    "text": "वामपार्श्वं सदा पातु इतीमेलरिता ततः ।।\nमाहेश्वरी दिशं पातु त्वरितं सिद्धिदायिनी ।। ८९-२७ ।।"
  },
  {
    "text": "पातु मामूर्ध्वतः शश्चद्दैवताकुलसुंदरी ।।\nअधो नीलपताकाख्या विजया सर्वतश्च माम् ।। ८९-२८ ।।"
  },
  {
    "text": "करोतु मे मंगलानि सर्वदा सर्वमंगला ।।\nदेहंद्रियमनः प्राणाञ्ज्वालामालिनिविग्रहा ।। ८९-२९ ।।"
  },
  {
    "text": "पालयत्वनिशं चित्ता चित्तं मे सर्वदावतु ।।\nकामात्क्रोधात्तथा लोभान्मोहान्मानान्मदादपि ।। ८९-३० ।।"
  },
  {
    "text": "पापान्मां सर्वतः शोकात्संक्षयात्सर्वतः सदा ।।\nअसत्यात्क्रूरचिंतातोहिंसातश्चौरतस्तथा ।।\nस्तैमित्याच्च सदा पांतु प्रेरयंत्यः शुभं प्रति ।। ८९-३१ ।।"
  },
  {
    "text": "नित्याः षोडश मां पांतु गजारूढाः स्वशक्तिभिः ।।\nतथा हयसमारूढाः पांतु मां सर्वतः सदा ।। ८९-३२ ।।"
  },
  {
    "text": "सिंहारूढास्तथा पांतु पांतु ऋक्षगता अपि ।।\nरथारूढाश्च मां पांतु सर्वतः सर्वदा रणे ।। ८९-३३ ।।"
  },
  {
    "text": "तार्क्ष्यारूढाश्च मां पांतु तथा व्योमगताश्च ताः ।।\nभूतगाः सर्वगाः पांतु पांतु देव्यश्च सर्वदा ।। ८९-३४ ।।"
  },
  {
    "text": "भूतप्रेतपिशाचाश्च परकृत्यादिकान् गदान् ।।\nद्रावयंतु स्वशक्तीनां भूषणैरायुधैर्मम ।। ८९-३५ ।।"
  },
  {
    "text": "गजाश्वद्वीपिपंचास्यतार्क्ष्यारूढाखिलायुधाः ।।\nअसंख्याः शक्तयो देव्यः पांतु मां सर्वतः सदा ।। ८९-३६ ।।"
  },
  {
    "text": "सायं प्रातर्जपन्नित्याकवचं सर्वरक्षकम् ।।\nकदाचिन्नाशुभं पश्येत्सर्वदानंदमास्थितः ।। ८९-३७ ।।"
  },
  {
    "text": "इत्येतत्कवचं प्रोक्तं ललितायाः शुभावहम् ।।\nयस्य शंधारणान्मर्त्यो निर्भयो विजयी सुखी ।। ८९-३८ ।।"
  },
  {
    "text": "अथ नाम्नां सहस्रं ते वक्ष्ये सावरणार्चनम् ।।\nषोडशानामपि मुने स्वस्वक्रमगतात्मकम् ।। ८९-३९ ।।"
  },
  {
    "text": "ललिता चापि वा कामेश्वरी च भगमालिनी ।।\nनित्यक्लिन्ना च भेरुंडा कीर्तिता वह्निवासिनी ।। ८९-४० ।।"
  },
  {
    "text": "वज्रेश्वरी तथा दूती त्वरिता कुलसुंदरी ।।\nनित्या संवित्तथा नीलपताका विजयाह्वया ।। ८९-४१ ।।"
  },
  {
    "text": "सर्वमंगलिका चापि ज्वालामालिनिसंज्ञिता ।।\nचित्रा चेति क्रमान्नित्याः षोडशपीष्टविग्रहाः ।। ८९-४२ ।।"
  },
  {
    "text": "कुरुकुल्ला च वाराही द्वे एते चेष्टविग्रहे ।।\nवशिनी चापि कामेशी मोहिनी विमलारुणा ।। ८९-४३ ।।"
  },
  {
    "text": "तपिनी च तथा सर्वेश्वरी चाप्यथ कौलिनी ।।\nमुद्राणंतनुरिष्वर्णरूपा चापार्णविग्रहा ।। ८९-४४ ।।"
  },
  {
    "text": "पाशवर्णशरीरा चाकुर्वर्णसुवपुर्द्धरा ।।\nत्रिखंडा स्थापनी सन्निरोधनी चावगुंठनी ।। ८९-४५ ।।"
  },
  {
    "text": "सन्निधानेषु चापाख्या तथा पाशांकुशाभिधा ।।\nनमस्कृतिस्तथा संक्षोभणी विद्रावणी तथा ।। ८९-४६ ।।"
  },
  {
    "text": "आकर्षणी च विख्याता तथैवावे शकारिणी ।।\nउन्मादिनी महापूर्वा कुशाथो खेचरी मता ।। ८९-४७ ।।"
  },
  {
    "text": "बीजा शक्त्युत्थापना च स्थूलसूक्ष्मपराभिधा ।।\nअणिमा लघिमा चैव महिमा गरिमा तथा ।। ८९-४८ ।।"
  },
  {
    "text": "प्राप्तिः प्रकामिता चापि चेशिता वशिता तथा ।।\nभुक्तिः सिद्धिस्तथैवेच्छा सिद्धिरूपा च कीर्तिता ।। ८९-४९ ।।"
  },
  {
    "text": "ब्राह्मी माहेश्वरी चैव कौमारी वैष्णवी तथा ।।\nवाराहींद्राणी चामुंडा महालक्ष्मीस्वरूपिणी ।। ८९-५० ।।"
  },
  {
    "text": "कामा बुद्धिरहंकारशब्दस्पर्शस्वरूपिणी ।।\nरूपरूपा रसाह्वा च गंधवित्तधृतिस्तथा ।। ८९-५१ ।।"
  },
  {
    "text": "नाभबीजामृताख्या च स्मृतिदेहात्मरूपिणी ।।\nकुसुमा मेखला चापि मदना मदनातुरा ।। ८९-५२ ।।"
  },
  {
    "text": "रेखा संवेगिनी चैव ह्यंकुशा मालिनीति च ।।\nसंक्षोभिणी तथा विद्राविण्याकर्षणरूपिणी ।। ८९-५३ ।।"
  },
  {
    "text": "आह्लादिनीति च प्रोक्ता तथा समोहिनीति च ।।\nस्तंभिनीजंभिनीचैव वशंकर्यथ रंजिनी ।। ८९-५४ ।।"
  },
  {
    "text": "उन्मादिनी तथैवार्थसाधिनीति प्रकीर्तिता ।।\nसंपत्तिपूर्णा सा मंत्रमयी द्वंद्वक्षयंकरी ।। ८९-५५ ।।"
  },
  {
    "text": "सिद्धिः संपत्प्रदाचैव प्रियमंगलकारिणी ।।\nकामप्रदा निगदिता तथा दुःखविमोचिनी ।। ८९-५६ ।।"
  },
  {
    "text": "मृत्युप्रशमनीचैव तथा विघ्ननिवारिणी ।।\nअंगसुंदरिका चैव तथा सौभाग्यदायिनी ।। ८९-५७ ।।"
  },
  {
    "text": "ज्ञानैश्वर्यप्रदा ज्ञानमयी चैव च पंचमी ।।\nविंध्यवासनका घोरस्वरूपा पापहारिणी ।। ८९-५८ ।।"
  },
  {
    "text": "तथानंदमयी रक्षा रूपेप्सितफलप्रदा ।।\nजयिनी विमला चाथ कामेशी वज्रिणी भगा ।। ८९-५९ ।।"
  },
  {
    "text": "त्रैलोक्यमोहना स्थाना सर्वाशापरिपूरणी ।।\nसर्वसक्षोभणगता सौभाग्यप्रदसंस्थिता ।। ८९-६० ।।"
  },
  {
    "text": "सर्वार्थसाधकागारा सर्वरोगहरास्थिता ।।\nसर्वरक्षाकरास्थाना सर्वसिद्धिप्रदस्थिता ।। ८९-६१ ।।"
  },
  {
    "text": "सर्वानंदमयाधारबिंदुस्थानशिवात्मिका ।।\nप्रकृष्टा च तथा गुप्ता ज्ञेया गुप्ततरापि च ।। ८९-६२ ।।"
  },
  {
    "text": "संप्रदायस्वरूपा च कुलकौलनिगर्भगा ।।\nरहस्यापरापरप्राकृत्तथैवातिरहस्यका ।। ८९-६३ ।।"
  },
  {
    "text": "त्रिपुरा त्रिपुरेशी च तथैव पुरवासिनी ।।\nश्रीमालिनी च सिद्धान्ता महात्रिपुरसुंदरी ।। ८९-६४ ।।"
  },
  {
    "text": "नवरत्नमयद्वीपनवखंडविराजिता ।।\nकल्पकोद्यानसंस्था च ऋतुरूपेंद्रियार्चका ।। ८९-६५ ।।"
  },
  {
    "text": "कालमुद्रा मातृकाख्या रत्नदेशोपदेशिका ।।\nतत्त्वाग्रहगाभिधा मूर्तिस्तथैव विषयद्विपा ।। ८९-६६ ।।"
  },
  {
    "text": "देशकालाकारशब्दरूपा संगीतयोगिनी ।।\nसमस्तगुप्तप्रकटसिद्धयोगिनिचक्रयुक् ।। ८९-६७ ।।"
  },
  {
    "text": "वह्निसूर्येन्दुभूताह्वा तथात्माष्टाक्षराह्वया ।।\nपंचधार्यास्वरूपा च नानाव्रतसमाह्वया ।। ८९-६८ ।।"
  },
  {
    "text": "निषिद्धाचाररहिता सिद्धचिह्नस्वरूपिणी ।।\nचतुर्द्धा कूर्मभागस्था नित्याद्यर्चास्वरूपिणी ।। ८९-६९ ।।"
  },
  {
    "text": "दमनादिसमभ्यर्चा षट्कर्मसिद्धिदायिनी ।।\nतिथिवारपृथग्द्रव्यसमर्चनशुभावहा ।। ८९-७० ।।"
  },
  {
    "text": "वायोश्यनंगकुसुमा तथैवानंगमेखला ।।\nअनंगमदनानंगमदनातुरसाह्वया ।। ८९-७१ ।।"
  },
  {
    "text": "मददेगिनीका चैव तथा भुवनपालिनी ।।\nशशिलेखा समुद्दिष्टा गतिलेखाह्वया मता ।। ८९-७२ ।।"
  },
  {
    "text": "श्रद्धा प्रीति रतिश्चैव धृतिः कांतिर्मनोरमा ।।\nमनोहरा समाख्याता तथैव हि मनोरथा ।। ८९-७३ ।।"
  },
  {
    "text": "मदनोन्मादिनी चैव मोदिनी शंखिनी तथा ।।\nशोषिणी चैव शंकारी सिंजिनी सुभगा तथा ।। ८९-७४ ।।"
  },
  {
    "text": "पूषाचेद्वासुमनसा रतिः प्रीतिर्धृतिस्तथा ।।\nऋद्धिः सौम्या मरीचिश्च तथैव ह्यंशुमालिनी ।। ८९-७५ ।।"
  },
  {
    "text": "शशिनी चांगिरा छाया तथा संपूर्णमंडला ।।\nतुष्टिस्तथामृताख्या च डाकिनी साथ लोकपा ।। ८९-७६ ।।"
  },
  {
    "text": "बटुकेभास्वरूपा च दुर्गा क्षेत्रेशरूपिणी ।।\nकामराजस्वरूपा च तथा मन्मथरूपिणी ।। ८९-७७ ।।"
  },
  {
    "text": "कंदर्प्परूपिणी चैव तथा मकरकेतना ।।\nमनोभवस्वरूपा च भारती वर्णरूपिणी ।। ८९-७८ ।।"
  },
  {
    "text": "मदना मोहिनी लीला जंभिनी चोद्यमा शुभा ।।\nह्लादिनी द्राविणी प्रीती रती रक्ता मनोरमा ।। ८९-७९ ।।"
  },
  {
    "text": "सर्वोन्मादा सर्वमुखा ह्यभंगा चामितोद्यमा ।।\nअनल्पाव्यक्तविभवा विविधाक्षोभविग्रहा ।। ८९-८० ।।"
  },
  {
    "text": "रागशक्तिर्द्वेषशक्तिस्तथा शब्दादिरूपिणी ।।\nनित्या निरंजना क्लिन्ना क्लेदेनी मदनातुरा ।। ८९-८१ ।।"
  },
  {
    "text": "मदद्रवा द्राविणी च द्रविणी चैति कीर्तिता ।।\nमदाविला मंगला च मन्मथानी मनस्विनी ।। ८९-८२ ।।"
  },
  {
    "text": "मोहा मोदा मानमयी माया मंदा मितावती ।।\nविजया विमला चैव शुभा विश्वा तथैव च ।। ८९-८३ ।।"
  },
  {
    "text": "विभूतिर्विनता चैव विविधा विनता क्रमात् ।।\nकमला कामिनी चैव किराता कीर्तिरूपिणी ।। ८९-८४ ।।"
  },
  {
    "text": "कुट्टिनी च समुद्दिष्टा तथैव कुलसुंदरी ।।\nकल्याणी कालकोला च डाकिनी शाकिनी तथा ।। ८९-८५ ।।"
  },
  {
    "text": "लाकिनी काकिनी चैव राकिनी काकिनी तथा ।।\nइच्छाज्ञाना क्रियाख्या चाप्यायुधाष्टकधारिणी ।। ८९-८६ ।।"
  },
  {
    "text": "कपर्दिनी समुद्दिष्टा तथैव कुलसुंदरी ।।\nज्वालिनी विस्फुलिंगा च मंगला सुमनोहरा ।। ८९-८७ ।।"
  },
  {
    "text": "कनका किनवा विद्या विविधा च प्रकीर्तिता ।।\nमेषा वृषाह्वया चैव मिथुना कर्कटा तथा ।। ८९-८८ ।।"
  },
  {
    "text": "सिंहा कन्या तुला कीटा चापा च मकरा तथा ।।\nकुम्भा मीना च सारा च सर्वभक्षा तथैव च ।। ८९-८९ ।।"
  },
  {
    "text": "विश्वात्मा विविधोद्भूतचित्ररूपा च कीर्तिता ।।\nनिःसपत्ना निरातंका याचनाचिंत्यवैभवा ।। ८९-९० ।।"
  },
  {
    "text": "रक्ता चैव ततः प्रोक्ताविद्याप्राप्तिस्वरूपिणी ।।\nहृल्लेखा क्लेदिनी क्लिन्ना क्षोभिणी मदनातुरा ।। ८९-९१ ।।"
  },
  {
    "text": "निपंदना रागवती तथैव मदनावती ।।\nमेखला द्राविणी वेगवती चैव प्रकीर्तिता ।। ८९-९२ ।।"
  },
  {
    "text": "कमला कामिनी कल्पा कला च कलिताद्भुता ।।\nकिरता च तथा काला कदना कौशिका तथा ।। ८९-९३ ।।"
  },
  {
    "text": "कंबुवादनिका चैव कातरा कपटा तथा ।।\nकीर्तिश्चापि कुमारी च कुंकुमा परिकीर्तिता ।। ८९-९४ ।।"
  },
  {
    "text": "भञ्जिनी वेगिनी नागा चपला पेशला सती ।।\nरतिः श्रद्धा भोगलोला मदोन्मत्ता मनस्विनी ।। ८९-९५ ।।"
  },
  {
    "text": "विह्वला कर्षिणी लोला तथा मदनमालिनी ।।\nविनोदा कौतुका पुण्या पुराणा परिकीर्तिता ।। ८९-९६ ।।"
  },
  {
    "text": "वागीशी वरदा विश्वा विभवाविघ्नकारिणी ।।\nबीजविघ्नहरा विद्या सुमुखी सुंदरी तथा ।। ८९-९७ ।।"
  },
  {
    "text": "सारा च सुमना चैव तथा प्रोक्ता सरस्वती ।।\nसमया सर्वगा विद्धा शिवा वाणी च कीर्तिता ।। ८९-९८ ।।"
  },
  {
    "text": "दूरसिद्धा तथा प्रोक्ताथो विग्रहवती मता ।।\nनादा मनोन्मनी प्राणप्रतिष्ठारुणवैभवा ।। ८९-९९ ।।"
  },
  {
    "text": "प्राणापाना समाना च व्यानोदाना च कीर्तिता ।।\nनागा कूर्मा तच कृकला देवदत्ता धनञ्जया ।। ८९-१०० ।।"
  },
  {
    "text": "फट्कारी किंकराराध्या जया च विजया तथा ।।\nहुंकारी खेटचरी चंडाछेदिनी क्षपिणी तथा ।। ८९-१०१ ।।"
  },
  {
    "text": "स्त्रीहुंकारी क्षेमकारी चतुरक्षररूपिणी ।।\nश्रीविद्यामतवर्णांगी काली याम्या नृपार्णका ।। ८९-१०२ ।।"
  },
  {
    "text": "भाषा सरस्वती वाणी संस्कृता परा ।।\nबहुरूपा चित्तरूपा रम्यानंदा च कौतुका ।। ८९-१०३ ।।"
  },
  {
    "text": "त्रयाख्या परमात्माख्याप्यमेयविभवा तथा ।।\nवाक्स्वरूपा बिंदुसर्गरूपा विश्वात्मिका तथा ।। ८९-१०४ ।।"
  },
  {
    "text": "तथा त्रैपुरकंदाख्या ज्ञात्रादित्रिविधात्मिका ।।\nआयुर्लक्ष्मीकीर्तिभोगसौंदर्यारोग्यदायिका ।। ८९-१०५ ।।"
  },
  {
    "text": "ऐहिकामुष्मिकज्ञानमयी च परिकीर्तिता ।।\nजीवाख्या विजयाख्या च तथैव विश्वविन्मयी ।। ८९-१०६ ।।"
  },
  {
    "text": "हृदादिविद्या रूपादिभानुरूपाः जगदूपुः ।।\nविश्वमो हनिका चैव त्रिपुरामृतसंज्ञिका ।। ८९-१०७ ।।"
  },
  {
    "text": "सर्वाप्यायनरूपा च मोहिनी क्षोभणी तथा ।।\nक्लेदिनी च समाख्याता तथैव च महोदया ।। ८९-१०८ ।।"
  },
  {
    "text": "संपत्करी हलक्षार्णा सीमामातृतनू रतिः ।।\nप्रीतिर्मनोभवा वापि प्रोक्ता वाराधिपा तथा ।। ८९-१०९ ।।"
  },
  {
    "text": "त्रिकूटा चापि षट्कूटा पंचकूटा विशुद्धगा ।।\nअनाहत गता चैव मणिपूरकसंस्थिता ।। ८९-११० ।।"
  },
  {
    "text": "स्वाधिष्ठानसमासीनाधारस्थाज्ञासमास्थिता ।।\nषट्त्रिंशत्कूटरूपा च पंचाशन्मिथुनात्मिका ।। ८९-१११ ।।"
  },
  {
    "text": "पादुकादिकसिद्धीशा तथा विजयदायिनी ।।\nकामरूपप्रदा वेतालरूपा च पिशाचिका ।। ८९-११२ ।।"
  },
  {
    "text": "विचित्रा विभ्रमा हंसी भीषणी जनरंजिका ।।\nविशाला मदना तुष्टा कालकंठी महाभया ।। ८९-११३ ।।"
  },
  {
    "text": "माहेंद्री शंखिनी चैंद्री मंगला वटवासिनी ।।\nमेखला सकला लक्ष्मीर्मालिनीविश्वनायिका ।। ८९-११४ ।।"
  },
  {
    "text": "सुलोचना सुशोभा च कामदा च विलासिनी ।।\nकामेश्वरी नंदिनी च स्वर्णरेखा मनोहरा ।। ८९-११५ ।।"
  },
  {
    "text": "प्रमोदा रागिणी सिद्धा पद्मिनी च रतिप्रिया ।।\nकल्याणदा कलादक्षा ततश्च सुरसुन्दरी ।। ८९-११६ ।।"
  },
  {
    "text": "विभ्रमा वाहका वीरा विकला कोरकाकविः ।।\nसिंहनादा महानादा सुग्रीवा मर्कटा शठा ।। ८९-११७ ।।"
  },
  {
    "text": "बिडालाक्षा बिडालास्या कुमारी खेचरी भवा ।।\nमयूरा मंगला भीमा द्विपवक्त्रा खरानना ।। ८९-११८ ।।"
  },
  {
    "text": "मातंगी च निशाचारा वृषग्राहा वृकानना ।।\nसैरिभास्या गजमुखा पशुवक्त्रा मृगानना ।। ८९-११९ ।।"
  },
  {
    "text": "क्षोभका मणिभद्रा च क्रीडका सिंहचक्रका ।।\nमहोदरा स्थूलशिखा विकृतास्या वरानना ।। ८९-१२० ।।"
  },
  {
    "text": "चपला कुक्कुटास्या च पाविनी मदनालसा ।।\nमनोहरा दीर्घजंघा स्थूलदन्ता दशानना ।। ८९-१२१ ।।"
  },
  {
    "text": "सुमुखा पंडिता क्रुद्धा वराहास्या सटामुखा ।।\nकपटा कौतुका काला किंकरा कितवा खला ।। ८९-१२२ ।।"
  },
  {
    "text": "भक्षका भयदा सिद्धा सर्वगा च प्रकीर्तिता ।।\nजया च विजया दुर्गा भद्रा भद्रकरी तथा ।। ८९-१२३ ।।"
  },
  {
    "text": "अम्बिका वामदेवी च महामायास्वरूपिणी ।।\nविदारिका विश्वमयी विश्वा विश्वविभंजिता ।। ८९-१२४ ।।"
  },
  {
    "text": "वीरा विक्षोभिणी विद्या विनोदा बीजविग्रहा ।।\nवीतशोका विषग्रीवा विपुला विजयप्रदा ।। ८९-१२५ ।।"
  },
  {
    "text": "विभवा विविधा विप्रा तथैव परिकीर्तिता ।।\nमनोहरा मंगली च मदोत्सिक्ता मनस्विनी ।। ८९-१२६ ।।"
  },
  {
    "text": "मानिनी मधुरा माया मोहिनी च तथा स्मृता ।।\nभद्रा भवानी भव्या च विशालाक्षी शुचिस्मिता ।। ८९-१२७ ।।"
  },
  {
    "text": "ककुभा कमला कल्पा कलाथो पूरणी तथा ।।\nनित्या चाप्यमृता चैव जीविता च तथा दया ।। ८९-१२८ ।।"
  },
  {
    "text": "अशोका ह्यमला पूर्णा पूर्णा भाग्योद्यता तथा ।।\nविवेका विभवा विश्वा वितता च प्रकीर्तिता ।। ८९-१२९ ।।"
  },
  {
    "text": "कामिनी खेचरी गर्वा पुराणापरमेश्वरी ।।\nगौरी शिवा ह्यमेया च विमला विजया परा ।। ८९-१३० ।।"
  },
  {
    "text": "पवित्रा पद्मिनी विद्या विश्वेशी शिववल्लभा ।।\nअशेषरूपा ह्यानंदांबुजाक्षी चाप्यनिंदिता ।। ८९-१३१ ।।"
  },
  {
    "text": "वरदा वाक्यदा वाणी विविधा वेदविग्रहा ।।\nविद्या वागीश्वरी सत्या संयता च सरस्वती ।। ८९-१३२ ।।"
  },
  {
    "text": "निर्मलानन्दरूपा च ह्यमृता मनिदा तथा ।।\nपूषा चैव तथा पुष्टिस्तुष्टिश्चापि रतिर्धृतिः ।। ८९-१३३ ।।"
  },
  {
    "text": "शशिनी चैद्रिका कांतिज्योत्स्ना श्रीः प्रीतिरंगगदा ।।\nपूर्णा पूर्णामृता कामदायिनीन्दुकलात्मिका ।। ८९-१३४ ।।"
  },
  {
    "text": "तपिनी तापिनी धूम्रा मरीचिर्ज्वालिनी रुचिः ।।\nसुषुम्णा भोगदा विश्वा बाधिनी धारिणी क्षमा ।। ८९-१३५ ।।"
  },
  {
    "text": "धूम्रार्चिरूष्मा ज्वलिनी ज्वालिनी विस्फुलिंगिनी ।।\nसुश्रीः स्वरूपा कपिला हव्यकव्यवहा तथा ।। ८९-१३६ ।।"
  },
  {
    "text": "घस्मरा विश्वकवला लोलाक्षी लोलजिह्विका ।।\nसर्वभक्षा सहस्राक्षी निःसंगा च गतिप्रिया ।। ८९-१३७ ।।"
  },
  {
    "text": "अर्चित्याचाप्रमेया च पूर्णरूपा दुरासदा ।।\nसर्वा संसिद्धिरूपा च पावनीत्येकरूपिणी ।। ८९-१३८ ।।"
  },
  {
    "text": "तथा यामलवेधाख्या शाक्ते वेदस्वरूपिणी ।।\nतथा शांभववेधा च भावनासिद्धिसृचिनी ।। ८९-१३९ ।।"
  },
  {
    "text": "वह्निरूपा तथा दस्रा ह्यमाविघ्ना भुजंगमा ।।\nषण्मुखा रविरूपा च माता दुर्गा दिशा तथा ।। ८९-१४० ।।"
  },
  {
    "text": "धनदा केशवा चापि यमी चैव हरा शशा ।।\nअश्विनी च यमी वह्नि रूपा धात्रीति कीर्तिता ।। ८९-१४१ ।।"
  },
  {
    "text": "चंद्रा शिवादितिर्जीवा सर्पिणी पितृरूपिणी ।।\nअर्यम्णा च भगा सूर्या त्वाष्ट्रिमारुतिसंज्ञिका ।। ८९-१४२ ।।"
  },
  {
    "text": "इंद्राग्निरूपा मित्रा चापींद्राणी निर्ऋतिर्जला ।।\nवैश्वदेवी हरितभूर्वासवी वरुणा जया ।। ८९-१४३ ।।"
  },
  {
    "text": "अहिर्बुध्न्या पूषणी च तथा कारस्करामला ।।\nउदुंबरा जंबुका च खदिरा कृष्णारूपिणी ।। ८९-१४४ ।।"
  },
  {
    "text": "वंशा च पिप्पला नागा रोहिणा च पलाशका ।।\nपक्षका च तथाम्बष्ठा बिल्वाचार्जुनरूपिणी ।। ८९-१४५ ।।"
  },
  {
    "text": "विकंकता च ककुभा सरला चापि सर्जिका ।।\nवंजुला पनसार्का च शमी हलिप्रियाम्रका ।। ८९-१४६ ।।"
  },
  {
    "text": "निम्बा मधूकसंज्ञा चाप्यश्वत्था च गजाह्वया ।।\nनागिनी सर्पिणी चैव शुनी चापि बिडालिकी ।। ८९-१४७ ।।"
  },
  {
    "text": "छागी मार्जारिका मूषी वृषभा माहिषी तथा ।।\nशार्दूली सैरिभी व्याघ्री हरिणी च मृगी शुनी ।। ८९-१४८ ।।"
  },
  {
    "text": "कपिरूपा च गोघंटा वानरी च नराश्विनी ।।\nनगा गौर्हस्तिनी चेति तथा षट्चक्रवासिनी ।। ८९-१४९ ।।"
  },
  {
    "text": "त्रिखंडा तीरपालाख्या भ्रामणी द्रविणी तथा ।।\nसोमा सूर्या तिथिर्वारा योगार्क्षा करणात्मिका ।। ८९-१५० ।।"
  },
  {
    "text": "यक्षिणी तारणा व्योमशब्दाद्याप्रांणिनी च धीः ।।\nक्रोधिनी स्तंभिनी चंडोञ्चंडा ब्राह्यादिरूपिणी ।। ८९-१५१ ।।"
  },
  {
    "text": "सिंहस्था व्याघ्रगा चैव गजाश्वगरुडस्थिता ।।\nभौमाप्या तैजसीवायुरूपिणी नाभसा तथा ।। ८९-१५२ ।।"
  },
  {
    "text": "एकावक्त्रा चतुर्वक्त्रा नवक्त्रा कलानना ।।\nपंचविंशतिवक्त्रा च षड्विंशद्वदना तथा ।। ८९-१५३ ।।"
  },
  {
    "text": "ऊनपंचाशदास्या च चतुःषष्टि मुखा तथा ।।\nएकाशीतिमुखा चैव शताननसमन्विता ।। ८९-१५४ ।।"
  },
  {
    "text": "स्थूलरूपा सूक्ष्मरूपा तेजोविग्रहधारिणी ।।\nवृणावृत्तिस्वरूपा च नाथावृत्तिस्वरूपिणी ।। ८९-१५५ ।।"
  },
  {
    "text": "तत्त्वावृत्तिस्वरूपापि नित्यावृत्तिवपुर्द्धरा ।। ८९-१५६ ।।"
  },
  {
    "text": "अंगावृत्तिस्वरूपा चाप्यायुधावृत्तिरूपिणी ।।\nगुरुपंक्तिस्वरूपा च विद्यावृत्तितनुस्तथा ।। ८९-१५७ ।।"
  },
  {
    "text": "ब्रह्माद्यावृत्तिरूपा च परा पश्यतिका तथा ।।\nमध्यमा वैखरी शीर्षकण्ठताल्वोष्ठदन्तगा ।। ८९-१५८ ।।"
  },
  {
    "text": "जिह्वामूलगता नासागतोरः स्थलगामिनी ।।\nपदवाक्यस्वरूपा च वेदभाषास्वरूपिणी ।। ८९-१५९ ।।"
  },
  {
    "text": "सेकाख्या वीक्षणाख्या चोपदेशाख्या तथैव च ।।\nव्याकुलाक्षरसंकेता गायत्री प्रणवादिका ।। ८९-१६० ।।"
  },
  {
    "text": "जपहोमार्चनध्यानयंत्रतर्पणरूपिणी ।।\nसिद्धसारस्वता मृत्युंजया च त्रिपुरा तथा ।। ८९-१६१ ।।"
  },
  {
    "text": "गारुडा चान्नपूर्णा चाप्यश्वरूढा नवात्मिका ।।\nगौरी च देवी हृदया लक्षदा च मतंगिनी ।। ८९-१६२ ।।"
  },
  {
    "text": "निष्कत्रयपदा चेष्टा वादिनी च प्रकीर्तिता ।।\nराजलक्ष्मीर्महालक्ष्मीः सिद्धलक्ष्मीर्गवानना ।। ८९-१६३ ।।"
  },
  {
    "text": "इत्येवं ललितादेव्या दिव्यं नामसहस्रकम् ।।\nसर्वार्थसिद्धिदं प्रोक्तं चतुर्वर्गफलप्रदम् ।। ८९-१६४ ।।"
  },
  {
    "text": "एतन्नित्यमुषःकाले यो जपेच्छुद्धमानसः ।।\nस योगी ब्रह्मविज्ज्ञानी शिवयोगी तथात्मवित् ।। ८९-१६५ ।।"
  },
  {
    "text": "द्विरावृत्त्या प्रजपतो ह्यायुरारोग्यसंपदः ।।\nलोकानुरंजनं नारीनृपावर्जनकर्म च ।। ८९-१६६ ।।"
  },
  {
    "text": "अपृथक्त्वेन सिद्ध्यंति साधकस्यास्य निश्चितम् ।।\nत्रिरावृत्त्यास्य वै पुंसो विश्वं भूयाद्वशेऽखिलम् ।। ८९-१६७ ।।"
  },
  {
    "text": "चतुरावृत्तितश्चास्य समीहितमनारतम् ।।\nफलत्येव प्रयोगार्हो लोकरक्षाकरो भवेत् ।। ८९-१६८ ।।"
  },
  {
    "text": "पंचावृत्त्या नरा नार्यो नृपा देवाश्च जंतवः ।।\nभजंत्येनं साधकं च देव्यामाहितचेतसः ।। ८९-१६९ ।।"
  },
  {
    "text": "षडावृत्त्या तन्मयः स्यात्साधकश्चास्य सिद्धयः ।।\nअचिरेणैव देवीनां प्रसादात्संभवंति च ।। ८९-१७० ।।"
  },
  {
    "text": "सप्तावृत्त्यारिरोगादिकृत्यापस्मारनाशनम् ।।\nअष्टावृत्त्या नरो भूपान्निग्रहानुग्रहक्षमः ।। ८९-१७१ ।।"
  },
  {
    "text": "नवावृत्त्या मन्मथाभो विक्षोभयति भूतलम् ।।\nदशावृत्त्या पठेन्नित्यं वाग्लक्ष्मीकांतिसिद्धये ।। ८९-१७२ ।।"
  },
  {
    "text": "रुद्रावृत्त्याखिलर्द्धिश्च तदायत्तं जगद्भवेत् ।।\nअर्कावृत्त्या सिद्धिभिः स्याद्दिग्भिर्मर्त्यो हरोपमः ।। ८९-१७३ ।।"
  },
  {
    "text": "विश्वावृत्त्या तु विजयी सर्वतः स्यात्सुखी नरः ।।\nशक्रावृत्त्याखिलेष्टाप्तिः सर्वतो मंगलं भवेत् ।। ८९-१७४ ।।"
  },
  {
    "text": "तिथ्यावृत्त्याखिलानिष्टानयन्तादाप्नुयान्नरः ।।\nषोडशावृत्तितो भूयान्नरः साक्षान्महेश्वरः ।। ८९-१७५ ।।"
  },
  {
    "text": "विश्वं स्रष्टुं पालयितुं संहतु च क्षमो भवेत् ।।\nमंडलं मासमात्रं वा यो जपेद्यद्यदाशयः ।। ८९-१७६ ।।"
  },
  {
    "text": "तत्तदेवाप्नुयात्सत्यं शिवस्य वचनं यथा ।।\nइत्येतत्कथितं विप्र नित्यावृत्त्यर्चनाश्रितम् ।। ८९-१७७ ।।"
  },
  {
    "text": "नाम्नां सहस्रं मनसोऽभीष्टसंपादनक्षमम् ।। ८९-१७८ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे ललितास्तोत्र कवचसहस्रनामकथनं नामैकोननवतितमोऽध्यायाः ।। ८९ ।।"
  }
]
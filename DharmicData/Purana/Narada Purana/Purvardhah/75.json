[
  {
    "text": "सनत्कुमार उवाच ।।\nअथ दीपविधिं वक्ष्ये सरहस्यं हनूमतः ।।\nयस्य विज्ञानमात्रेण सिद्धो भवति साधकः ।। ७५-१ ।।"
  },
  {
    "text": "दीपपात्रप्रमाणं च तैलमानं क्रमेण तु ।।\nद्रव्यस्य च प्रमाणं वै तत्तु मानमनुक्रमात् ।। ७५-२ ।।"
  },
  {
    "text": "स्थानभेदं च मंत्रं च दीपदानमनुं पृथक् ।।\nपुष्पवासिततैलेन सर्वकामप्रदं मतम् ।। ७५-३ ।।"
  },
  {
    "text": "तिलतैलं श्रियः प्राप्त्यै पथिकागमनं प्रति ।।\nअतसीतैलमुद्दिष्टं वश्यकर्मणि निश्चितम् ।। ७५-४ ।।"
  },
  {
    "text": "सार्षापं रोगनाशाय कथितं कर्मकोविदैः ।।\nमारणे राजिकोत्थं वा विभीतकसमुद्भवम् ।। ७५-५ ।।"
  },
  {
    "text": "उच्चाटने करजोत्थं विद्वेषे मधुवृक्षजम् ।।\nअलाभे सर्वतैलानां तिलजं तैलमुत्तमम् ।। ७५-६ ।।"
  },
  {
    "text": "गोधूमाश्च तिला माषा मुद्गा वै तंडुलाः क्रमात् ।।\nपंचधान्यमिदं प्रोक्तं नित्यदीपं तु मारुतेः ।। ७५-७ ।।"
  },
  {
    "text": "पंचधान्यसमुद्भूतं पिष्टमात्रं सुशोभनम् ।।\nसर्वकामप्रदं प्रोक्तं सर्वदा दीपदानके ।। ७५-८ ।।"
  },
  {
    "text": "वश्ये तडुलपिष्टोत्थं मारणे माषपिष्टजम् ।।\nउञ्चाटने कृष्णतिलपिष्टजं च प्रकीर्तितम् ।। ७५-९ ।।"
  },
  {
    "text": "पथिकागमने प्रोक्तं गोधूमोत्थं सतंडुलम् ।।\nमोहने त्वाढकीजात विद्वेषे च कुलत्थजम् ।। ७५-१0 ।।"
  },
  {
    "text": "संग्रामे केवला माषाः प्रोक्ता दीपस्य पात्रके ।।\nसंधौ त्रिपिष्टजं लक्ष्मीहेतोः कस्तूरिकाभवम् ।। ७५-११ ।।"
  },
  {
    "text": "एलालवंगकर्पूरमृगनाभिसमुद्भवम् ।।\nकन्याप्राप्त्यै तथा राजवंश्ये सख्ये तथैव च ।। ७५-१२ ।।"
  },
  {
    "text": "अलाभे सर्ववस्तूनां पंचधान्यं वरं स्मृतम् ।।\nअष्टमुष्टिर्भवेत्किञ्चित्किञ्चिदष्टौ चः पुष्कलम् ।। ७५-१३ ।।"
  },
  {
    "text": "पुष्कलानां चतुर्णां च ह्याढकः परिकीर्तितः ।।\nचतुराढको भवेद्द्रोणः खारी द्रोणचतुष्टयम् ।। ७५-१४ ।।"
  },
  {
    "text": "खारीचतुष्टय प्रस्थसंज्ञा च परिकीर्तिता ।।\nअथवान्यप्रकारेण मानमत्र निगद्यते ।। ७५-१५ ।।"
  },
  {
    "text": "पलद्वयं तु प्रसृतं द्विगुणं कुडवं मतम् ।।\nचतुर्भिः कुडवैः प्रस्थस्तैश्चतुर्भिस्तथाढकः ।। ७५-१६ ।।"
  },
  {
    "text": "चतुराढको भवेद्द्रोणःऋ खारी द्रोणचतुष्टयम् ।।\nक्रमेणैतेन ते ज्ञेयाः पात्रे षट्कर्मसंभवे ।। ७५-१७ ।।"
  },
  {
    "text": "पञ्च सप्त नव तथा प्रमाणास्ते यथाक्रमम् ।।\nसौगंधे नैव मानं स्यात्तद्यथारुचि संमतम् ।। ७५-१८ ।।"
  },
  {
    "text": "नित्यपात्रे तु तैलानां नियमो वार्तिकोद्भवः ।।\nसोमवारे गृहीत्वातद्ध्वान्यं तोयप्लुतं धरेत् ।। ७५-१९ ।।"
  },
  {
    "text": "पश्चात्प्रमाणतो ज्ञेयं कुमारीहस्तपेषणम्‌ ।।\nतत्पिष्टं शुद्धपात्रे तु नदीतोयेन पिंडितम् ।। ७५-२0 ।।"
  },
  {
    "text": "दीपपात्रं ततः कुर्याच्छुद्धः प्रयतमानसः ।।\nदीपपात्रे ज्वाल्यमाने मारुतेः कवचं पठेत् ।। ७५-२१ ।।"
  },
  {
    "text": "शुद्धभूमौ समास्थाप्य भौमे दीपं प्रदापयेत् ।।\nमालामनूनां ये वर्णाः साध्यनामसमन्विताः ।। ७५-२२ ।।"
  },
  {
    "text": "वर्तिकायां प्रकर्त्तव्यास्तंतवस्तत्प्रमाणकाः ।।\nतत्त्रिंशांशेन वा ग्राह्या गुरुकार्येऽखिलाढ्यता ।। ७५-२३ ।।"
  },
  {
    "text": "कूटतुल्याः स्मृता नित्ये सामान्येऽथ विशेषके ।।\nरुद्राः कूटगणाः प्रोक्ता न पात्रे नियमो मतः ।। ७५-२४ ।।"
  },
  {
    "text": "एकविंशतिसंख्याकास्तन्तवोऽथाध्वनि स्मृताः ।।\nरक्तसूत्रं हनुमतो दीपदाने प्रकीर्तितम् ।। ७५-२५ ।।"
  },
  {
    "text": "कृष्णमुञ्चाटने द्वेषेऽरुणं मारणकर्मणि ।।\nकूटतुल्यपलं तैलं गुरुकार्ये शिवैर्गुणम् ।। ७५-२६ ।।"
  },
  {
    "text": "नित्ये पंचपलं प्रोक्तमथवा मानसी रुचिः ।। ७५-२७ ।।"
  },
  {
    "text": "हनुमत्प्रतिमायास्तु सन्निधौ दीपदापनम् ।।\nशिवालयेऽथवा कुर्यान्नित्यनैमित्तिके स्थले ।। ७५-२८ ।।"
  },
  {
    "text": "विशेषोऽस्त्यत्र यः कश्चिन्मारुते रुच्यते मया ।। ७५-२९ ।।"
  },
  {
    "text": "प्रतिमाग्रे प्रमोदेन ग्रहभूतग्रहेषु च ।।\nचतुष्पथे तथा प्रोक्तं षट्सु दीपप्रदापनम् ।। ७५-३0 ।।"
  },
  {
    "text": "सन्निधौ स्फाटिके लिंगे शालग्रामस्य सन्निधौ ।।\nनानाभोगश्रियै प्रोक्तं दीपदानं हनूमतः ।। ७५-३१ ।।"
  },
  {
    "text": "गणेशसन्निधौ विघ्नमहासंकटनाशने ।।\nविषव्याधिभये घोरे हनुमत्सन्निधौ स्मृतम् ।। ७५-३२ ।।"
  },
  {
    "text": "दुर्गायाः सन्निधौ प्रोक्तं संग्रामे दीपदापनम् ।।\nचतुष्पथे व्याधिनष्टौ दुष्टदृष्टौ तथैव च ।। ७५-३३ ।।"
  },
  {
    "text": "राजद्वारे बंधमुक्तौ कारागारेऽथवा मतम् ।।\nअश्वत्थवटमूले तु सर्वकार्यप्रसिद्धये ।। ७५-३४ ।।"
  },
  {
    "text": "वश्ये भये विवादे च वेश्मसंग्रामसंकटे ।।\nद्यूते दृष्टिस्तंभने च विद्वेषे मारणे तथा ।। ७५-३५ ।।"
  },
  {
    "text": "मृतकोत्थापने चैव प्रतिमाचालने तथा ।।\nविषे व्याधौ ज्वरे भूतग्रहे क्रृत्याविमोचने ।। ७५-३६ ।।"
  },
  {
    "text": "क्षतग्रंथौ महारण्ये दुर्गेव्याघ्ने च दंतिनि ।।\nक्रूरसत्त्वेषु सर्वेषु शश्वदूंधविमोक्षणे ।। ७५-३७ ।।"
  },
  {
    "text": "पथिकागमने चैव दुःस्थाने राजमोहने ।।\nआगमे निर्गमे चैव राजद्वारे प्रकीर्तितम् ।। ७५-३८ ।।"
  },
  {
    "text": "दीपदानं हनुमतो नात्र कार्या विचारणा ।। ७५-३९ ।।"
  },
  {
    "text": "रुद्रैकविंशपिंडांश्च त्रिधा मंडलमानकम् ।।\nलघुमानं स्मृतं पंच सप्त वा नव वा तथा ।। ७५-४0 ।।"
  },
  {
    "text": "क्षीरेण नवनूतेन दध्ना वा गोमयेन च ।।\nप्रतिमाकरणं प्रोक्तं मारुतेर्दीपदापने ।। ७५-४१ ।।"
  },
  {
    "text": "दक्षिणाभिमुखं वीरं कृत्वा केसरिविक्रमम् ।। ७५-४२ ।।"
  },
  {
    "text": "ऋक्षविन्यस्तपादं च किरीटेन विराजितम् ।।\nलिखेद्भित्तौ पटे वापि पीठे वा मारुतेः शुभे ।। ७५-४३ ।।"
  },
  {
    "text": "मालामंत्रेण दातव्यं दीपदानं हनूमतः ।।\nनित्यदीपः प्रकर्त्तव्यो द्वादशाक्षरविद्यया ।। ७५-४४ ।।"
  },
  {
    "text": "विशेषस्तत्र यस्तं वै दीपदानेऽवधारय ।।\nषष्ट्यादौ च द्वितीयादाविमं दीपमितीरयेत् ।। ७५-४५ ।।"
  },
  {
    "text": "गृहाणेति पदं पश्चाच्छेषं पूर्ववदुच्चरेत् ।।\nकूटादौ नित्यदीपे च मंत्रं सूर्याक्षरं वदेत् ।। ७५-४६ ।।"
  },
  {
    "text": "तत्र मालाख्यमनुना तत्तत्कार्येषु कारयेत् ।।\nगोमयेनोपलिप्तायां भूमौ तद्गतमानसः ।। ७५-४७ ।।"
  },
  {
    "text": "षट्कोणं वसुपत्रं च भूमौ रेखासमन्वितम् ।।\nकमलं च लिखेद्भद्रं तत्र दीपं निधापयेत् ।। ७५-४८ ।।"
  },
  {
    "text": "शैवे वा वैष्णवे पीठे पूजयेदंजनासुतम् ।।\nकूटषट्कं च षट्कोणे अंतराले परलिखेत् ।। ७५-४९ ।।"
  },
  {
    "text": "षट्कोणेषु षडंगानि बीजयुक्तानि संलिखेत् ।।\nसौम्यं मध्यगतं लेख्यं तत्र संपूज्य मारुतिम् ।। ७५-५0 ।।"
  },
  {
    "text": "षट्कोणेषु षडंगानि नामानि च पुरोक्तवत् ।।\nवसुपत्रे क्रमात्पूज्या अष्टावेते च वानराः ।। ७५-५१ ।।"
  },
  {
    "text": "सुग्रीवायांगदायाथ सुषेणाय नलाय च ।।\nनीलायाथो जांबवते प्रहस्ताय तथैव च ।। ७५-५२ ।।"
  },
  {
    "text": "सुवेषाय ततः पश्चाद्यजेत्षडंगदेवताः ।।\nआदावंजनापुत्राय ततश्च रुद्रमूर्तये ।। ७५-५३ ।।"
  },
  {
    "text": "ततो वायुसुतायाथ जानकीजीवनाय च ।।\nरामदूताय ब्रह्मास्त्रनिवारणाय तत्परम् ।। ७५-५४ ।।"
  },
  {
    "text": "पंचोपचारैः संपूज्य देशकालौ च कीर्तेत् ।।\nकुशोदकं समादाय दीपमंत्रं समुञ्चरेत् ।। ७५-५५ ।।"
  },
  {
    "text": "उत्तगभिमुखो जप्त्वा साधयेत्साधकोत्तमः ।।\nतं मंत्रं कूटधा जप्त्वा जलं भूमौ विनिक्षिपेत् ।। ७५-५६ ।।"
  },
  {
    "text": "ततः करपुटं कृत्वा यथाशक्ति जपेन्मनुम् ।।\nअनेन दीपवर्येण उदङ्मुखगतेन वै ।। ७५-५७ ।।"
  },
  {
    "text": "तथा विधेहि हनुमन्यथा स्युर्मे मनोरथाः ।।\nत्रयोदशैवं द्रव्याणि गोमयं मृत्तिका मसी ।। ७५-५८ ।।"
  },
  {
    "text": "अलक्तं दरदं रक्तचंदनं चंदनं मधु ।।\nकस्तूरिका दधि क्षीरं नवनीतं धृतं तथा ।। ७५-५९ ।।"
  },
  {
    "text": "गोमयं द्विविधं तत्र प्रोक्तं गोमहिषीभवम् ।।\nपश्चाद्विनष्टद्रव्याप्तौ माहिषं गोमयं स्मृतम् ।। ७५-६0 ।।"
  },
  {
    "text": "पथिकागमने दूरान्महादुर्गस्य रक्षणे ।।\nबालादिरक्षणे चैव चौरादिभयनाशने ।। ७५-६१ ।।"
  },
  {
    "text": "स्त्रीवश्यादिषु कार्येषु शस्तं गोगोमयं मने ।।\nभूमिस्पृष्टं न तद्ग्राह्यमंतरिक्षाञ्च भाजने ।। ७५-६२ ।।"
  },
  {
    "text": "चतुर्विधा मृत्तिका तु श्वेता पीतारुणासिता ।।\nतत्र गोपीचंदनं तु हरितालं च गौरिकम् ।। ७५-६३ ।।"
  },
  {
    "text": "मषी लाक्षारसोद्भूता सर्वं वान्यत्स्फुटं मतम् ।।\nकृत्वा गोपीचदंनेन चतुरस्रं गृहं सुधीः ।। ७५-६४ ।।"
  },
  {
    "text": "तन्मध्ये माहिषेणाथ कुर्यान्मूर्तिं हनूमतः ।।\nबीजं क्रोधाञ्च तत्पुच्छं लिखेन्मंत्री समाहितः ।। ७५-६५ ।।"
  },
  {
    "text": "तैलेन स्नापयेन्मूर्तिं गुडेन तिलकं चरेत् ।।\nशतपत्रसमो धूपः शालनिर्याससंभवः ।। ७५-६६ ।।"
  },
  {
    "text": "कुर्य्याञ्च तैलदीपं तु वर्तिपंचकसंयुतम् ।।\nदध्योदनेन नैवेद्यं दद्यात्साधकसत्तमः ।। ७५-६७ ।।"
  },
  {
    "text": "वारत्रयं कंठदेशे सशेषविषमुञ्चरन् ।।\nएवं कृते तु नष्टानां महिषीणां गवामपि ।। ७५-६८ ।।"
  },
  {
    "text": "दासीदासादिकानां च नष्टानां प्राप्तिरीरिता ।।\nचौरादिदुष्टसत्त्वानां सर्पादीनां भये पुनः ।। ७५-६९ ।।"
  },
  {
    "text": "तालेन च चतुर्द्वारं गृहं कृत्वा सुशोभनम् ।।\nपूर्वद्वारे गजः स्थाप्यो दक्षिणे महिषस्तथा ।। ७५-७0 ।।"
  },
  {
    "text": "सर्पस्तु पश्चिमे द्वारे व्याघ्रश्चैवोत्तरे तथा ।।\nएवं क्रमेण खड्गं च क्षुरिकादंडमुद्गरान् ।। ७५-७१ ।।"
  },
  {
    "text": "विलिख्य मध्ये मूर्तिं च महिषीगोमयेन वै ।।\nकृत्वा डमरुहस्तां च चकिताक्षीं प्रयत्नतः ।। ७५-७२ ।।"
  },
  {
    "text": "पयसा स्नापनं रक्तचंदनेनानुलेपनम् ।।\nजातीपुष्पैस्तु संपूज्य शुद्धधूप प्रकल्पयेत् ।। ७५-७३ ।।"
  },
  {
    "text": "घृतेन दीपं दत्त्वाथ पायसान्नं निवेदयेत् ।।\nगगनं दीपिकेंद्वाढ्यां शास्त्रं च पुरतो जपेत् ।। ७५-७४ ।।"
  },
  {
    "text": "एवं सप्तदिनं कृत्वा मुच्यते महतो भयात् ।।\nअनयोर्भौमवारे तु कुर्यादारंभमादरात् ।। ७५-७५ ।।"
  },
  {
    "text": "शत्रुसेनाभये प्राप्ते गैरिकेण तु मंडलम् ।।\nकृत्वा तदंतरे तालमीष्टन्नम्रं समालिखेत् ।। ७५-७६ ।।"
  },
  {
    "text": "तत्रावलंबमानां च प्रतिमां गोमयेन तु ।।\nवामहस्तेन तालाग्रं दक्षिणे ज्ञानमुद्रिका ।। ७५-७७ ।।"
  },
  {
    "text": "तालमूलात्स्वकाष्टायां मार्गे हस्तमिते गृहम् ।।\nचतुरस्र विधायाथ तन्मध्ये मूर्तिमालिखेत् ।। ७५-७८ ।।"
  },
  {
    "text": "दक्षिणाभिमुखीं रम्यां हृदये विहितांजलिम् ।।\nतोयेन स्नानगंधादि यथासंभवमर्पयेत् ।। ७५-७९ ।।"
  },
  {
    "text": "कृशारान्नं च नैवेद्यं साज्यं तस्यै निवेदयेत् ।।\nकिलिद्वयं जपं प्रोक्तमेवं कुर्याद्दिने दिने ।। ७५-८0 ।।"
  },
  {
    "text": "एवं कृते भवेच्छीघ्रं पथिकानां समागमः ।।\nश्यामपाषाणखण्डेन लिखित्वा भूपतेर्गृहम् ।। ७५-८१ ।।"
  },
  {
    "text": "प्राकारं तु चतुर्द्वारयुक्तं द्वारेषु तत्र वै ।।\nअन्योन्यपुच्छ रिधित्रययुक्तां हनूमतः ।। ७५-८२ ।।"
  },
  {
    "text": "कुर्यान्मूर्तिं गोमयेन धत्तूरकुसुमैयजेत् ।।\nजटामांसीभवं धूपं तैलाक्तघृतदीपकम् ।। ७५-८३ ।।"
  },
  {
    "text": "नैवेद्यं तिलतैलाक्तसक्षारा माषरोटिका ।।\nध्येयो दक्षिणहस्तेन रोटिकां भक्षयन्हरिः ।। ७५-८४ ।।"
  },
  {
    "text": "वामहस्तेन पाषाणैस्त्रासयन्परसैनिकान् ।।\nप्नारयन्भ्रुकुटीं बद्ध्वा भीषयन्मथयन्स्थितः ।। ७५-८५ ।।"
  },
  {
    "text": "जपेञ्च भुग्भुगिति वै सहस्रं ध्यानतत्परः ।।\nएवं कृतविधानेन परसैन्यं विनाशयेत् ।। ७५-८६ ।।"
  },
  {
    "text": "रक्षा भवति दुर्गाणां सत्यं सत्य न संशयः ।।\nप्रायोगा बहवस्तत्र संक्षेपाद्गदिता मया ।। ७५-८७ ।।"
  },
  {
    "text": "प्रत्यहं यो विधानेन दीपदानं हनूमतः ।।\nतस्यासाध्यं न वै किंचिद्विद्यते भुवनत्रये ।। ७५-८८ ।।"
  },
  {
    "text": "न देयं दुष्टहृदये दुष्टचिंतनबुद्धये ।।\nअविनीताय शिष्याय पिशुनाय कदाचन ।। ७५-८९ ।।"
  },
  {
    "text": "कृतघ्नाय न दातव्यं दातव्यं च परीक्षिते ।।\nबहुना किमिहोक्तेन सर्वं दद्यात्कपीश्वरः ।। ७५-९0 ।।"
  },
  {
    "text": "अथ मन्त्रान्तरं वक्ष्ये तत्त्वज्ञानप्रदायकम् ।।\nतारो नमो हनुमते जाठरत्रयमीरयेत् ।। ७५-९१ ।।"
  },
  {
    "text": "दनक्षोभं समाभाष्य संहरद्वयमीरयेत् ।।\nआत्मतत्त्वं ततः पश्चात्प्रकाशययुगं ततः ।। ७५-९२ ।।"
  },
  {
    "text": "वर्मास्त्रवह्निजायांतः सार्द्धूषड्विंशदर्णवान् ।।\nवसिष्ठोऽस्य मुनिश्छन्दोऽनुष्टुप् च देवताः पुनः ।। ७५-९३ ।।"
  },
  {
    "text": "हनुमान्मुनिसप्तर्तुवेदाष्टनिगमैः क्रमात् ।।\nमंत्रार्णैश्च षडंगानि कृत्वा ध्यायेत्कपीश्वरम् ।। ७५-९४ ।।"
  },
  {
    "text": "जानुस्थावामबाहुं च ज्ञानमुद्रापरं हृदि ।।\nअध्यात्मचित्तमासीनं कदलीवनमध्यगम् ।। ७५-९५ ।।"
  },
  {
    "text": "बालार्ककोटिप्रतिमं ध्यायेज्ज्ञानप्रदं हरिम् ।।\nध्यात्वैवं प्रजपेल्लक्षं दशांशं जुहुयात्तिलैः ।। ७५-९६ ।।"
  },
  {
    "text": "साज्यैः संपूजयेत्पीठे पूर्वोक्ते पूर्ववत्प्रभुम् ।।\nजप्तोऽयं मदनक्षोभं नाशयत्येव निश्चितम् ।। ७५-९७ ।।"
  },
  {
    "text": "तत्त्वज्ञानमवाप्नोति कपींद्रस्य प्रसादतः ।।\nअथ मंत्रातरं वाक्ष्ये भूतविद्रावणं परम् ।। ७५-९८ ।।"
  },
  {
    "text": "तारः काशींकुक्षिपरवराहश्चांजनापदम् ।।\nपवनो वनपुत्रांते आवेशिद्वयमीरयेत् ।। ७५-९९ ।।"
  },
  {
    "text": "तारः श्रीहनुमत्यश्चादस्त्ररचभुजाक्षरः ।।\nब्रह्मा मुनिः स्याद्गायत्री छंदोऽत्र देवता पुनः ।। ७५-१00 ।।"
  },
  {
    "text": "हनुमान्कमला बीजं फट् शक्तिः परिकीर्तितः ।।\nषड्दीर्घाढ्येन बीजेन षडङ्गानि समाचरेत् ।। ७५-१0१ ।।"
  },
  {
    "text": "आंजनेय पाटलास्यं स्वर्णाद्रिसमविग्रहम् ।।\nपारिजातद्रुमूलस्थं चिंतयेत्साधकोत्तमः ।। ७५-१0२ ।।"
  },
  {
    "text": "एवं ध्यात्वा जपेल्लक्षं दशांशं जुहुयात्तिलैः ।।\nत्रिमध्वक्तैर्यंजत्पीठे पूर्वोक्तेपूर्ववत्सुधीः ।। ७५-१0३ ।।"
  },
  {
    "text": "अनेन मनुना मंत्री ग्रहग्रस्तं प्रमार्जयेत् ।।\nआक्रंदंस्तं विमुच्याथ ग्रहः शीघ्रं पलायते ।। ७५-१0४ ।।"
  },
  {
    "text": "मनवोऽमी सदागोप्या न प्रकाश्या यतस्ततः ।।\nपरीक्षिताय शिष्याय देया वा निजसूनवे ।। ७५-१0५ ।।"
  },
  {
    "text": "हनुमद्भजनासक्तः कार्तवीर्यार्जुनं सुधीः ।।\nविशेषतः समाराध्य यथोक्तं फलमाप्नुयात् ।। ७५-१0६ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे दीपविधिनिरूपणं नाम पञ्चसप्ततितमोऽध्यायः ।। ७५ ।।"
  }
]
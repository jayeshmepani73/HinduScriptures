[
  {
    "text": "भरद्वाज उवाच ।।\nयदि प्राणपतिर्वायुर्वायुरेव विचेष्टते ।।\nश्वसित्याभाषते चैव ततो जीवो निरर्थकः ।। ४३-१ ।।"
  },
  {
    "text": "य ऊष्मभाव आग्नेयो वह्निनैवोपलभ्यते ।।\nअग्निर्जरयते चैतत्तदा जीवो निरर्थकः ।। ४३-२ ।।"
  },
  {
    "text": "जंतोः प्रम्नियमाणस्य जीवो नैवोपलभ्यते ।।\nवायुरेव जहात्येनमूष्मभावश्च नश्यति ।। ४३-३ ।।"
  },
  {
    "text": "यदि वाथुमयो जीवः संश्लेषो यदि वायुना ।।\nवायुमंजलवत्पश्येद्गच्छेत्सह मरुद्गुणैः ।। ४३-४ ।।"
  },
  {
    "text": "संश्लेषो यदि वा तेन यदि तस्मात्प्रणश्यति ।।\nमहार्णवविमुक्तत्वादन्यत्सलिलभाजनम् ।। ४३-५ ।।"
  },
  {
    "text": "कृपे वा सलिलं दद्यात्प्रदीपं वा हुताशने ।।\nक्षिप्रं प्रविश्य नश्येत यथा नश्यत्यसौ तथा ।। ४३-६ ।।"
  },
  {
    "text": "पंचधारणके ह्यस्मिञ्छरीरे जीवितं कृतम् ।।\nयेषामन्यतराभावाञ्चतुर्णां नास्ति संशयः ।। ४३-७ ।।"
  },
  {
    "text": "नश्यंत्यापो ह्यनाहाराद्वायुरुच्छ्वासनिग्रहात् ।।\nनश्यते कोष्टभेदार्थमग्रिर्नश्यत्यभोजनात् ।। ४३-८ ।।"
  },
  {
    "text": "व्याधित्रणपरिक्लेशैर्मेदिनी चैव शीर्यते ।।\nपीडितेऽन्यतरे ह्येषां संघातो याति पंचताम् ।। ४३-९ ।।"
  },
  {
    "text": "तस्मिन्पंचत्वमापन्ने जीवः किमनुधावति ।।\nकिं खेदयति वा जीवः किं श्रृणोति ब्रवीति च ।। ४३-१० ।।"
  },
  {
    "text": "एषा गौः परलोकस्थं तारयिष्यतिमामिति ।।\nयो दत्त्वा म्रियते जंतुः सा गौः कं तारयिष्यति ।। ४३-११ ।।"
  },
  {
    "text": "गौश्चप्रतिग्रहीता च दाता चैव समं यदा ।।\nइहैव विलयं यांति कुतस्तेषां समागमः ।। ४३-१२ ।।"
  },
  {
    "text": "विहगैरुपभुक्तस्य शैलाग्रात्पतितस्य च ।।\nअग्निना चोपयुक्तस्य कुतः संजीवनं पुनः ।। ४३-१३ ।।"
  },
  {
    "text": "छिन्नस्य यदि वृक्षस्य न मूलं प्रतिरोहति ।।\nजीवन्यस्य प्रवर्तंते मृतः क्व पुनरेष्यति ।। ४३-१४ ।।"
  },
  {
    "text": "जीवमात्रं पुरा सृष्टं यदेतत्परिवर्तते ।।\nमृताः प्रणश्यंति बीजाद्बीजं प्रणश्यति ।। ४३-१५ ।।"
  },
  {
    "text": "इति मे संशयो ब्रह्मन्हृदये परिधावति ।।\nत निवर्तय सर्वज्ञ यतस्त्वामाश्रितो ह्यहम् ।। ४३-१६ ।।"
  },
  {
    "text": "सनंदन उवाच ।।\nएवं पृष्टस्तदानेन स भृगर्ब्रह्मणः सुतः ।।\nपुनराहु मुनिश्रेष्ट तत्संदेहनिवृत्तये ।। ४३-१७ ।।"
  },
  {
    "text": "भृगुरुवाच ।।\nन प्राणाः सन्ति जीवस्य दत्तस्य च कृतस्य च ।।\nयाति देहांतरं प्राणी शरीरं तु विशीर्यते ।। ४३-१८ ।।"
  },
  {
    "text": "न शरीराश्रितो जीवस्तस्मिन्नष्टे प्रणश्यति ।।\nसमिधामग्निदग्धानां यथाग्रिर्द्दश्यते तथा ।। ४३-१९ ।।"
  },
  {
    "text": "भरद्वाज उवाच ।।\nअग्नेर्यथा तस्य नाशात्तद्विनाशो न विद्यते ।।\nइन्धनस्योपयोगांते स वाग्निर्नोपलभ्यते ।। ४३-२० ।।"
  },
  {
    "text": "नश्यतीत्येव जानामि शांतमग्निमनिन्धनम् ।।\nगतिर्यस्य प्रमाणं वा संस्थानं वा न विद्यते ।। ४३-२१ ।।"
  },
  {
    "text": "भृगुरुवाच ।।\nसमिधामुपयोगांते स चाग्निर्नोपलभ्यते ।।\nनश्यतीत्येव जानामि शांतमग्निमनिंधनम् ।। ४३-२२ ।।"
  },
  {
    "text": "गतिर्यस्य प्रमाणं वा संस्थानं वा न विद्यते ।।\nसमिधामुपयोगांते यथाग्निर्नोपलभ्यते ।। ४३-२३ ।।"
  },
  {
    "text": "आकाशानुगतत्वाद्धि दुर्ग्राह्यो हि निराश्रयः ।।\nतथा शरीरसंत्यागे जीवो ह्याकाशवत्स्थितः ।। ४३-२४ ।।"
  },
  {
    "text": "न नश्यते सुसूक्ष्मत्वाद्यथा ज्योतिर्न संशयः ।।\nप्राणान्धारयते ह्यग्निः स जीव उपधार्यताम् ।। ४३-२५ ।।"
  },
  {
    "text": "वायुसंधारणो ह्यग्निर्नश्यत्युच्छ्वासनिग्रहात् ।।\nतस्मिन्नष्टे शरीराग्नौ ततो देहमचेतनम् ।। ४३-२६ ।।"
  },
  {
    "text": "पतितं याति भूमित्वमयनं तस्य हि क्षितिः ।।\nजगमानां हि सर्वेषां स्थावराणां तथैव च ।। ४३-२७ ।।"
  },
  {
    "text": "आकाशं पवनोऽन्वेति ज्योतिस्तमनुगच्छति ।।\nतेषां त्रयाणामेकत्वाद्वयं भूमौ प्रतिष्टितम् ।। ४३-२८ ।।"
  },
  {
    "text": "यत्र खं तत्र पवनस्तत्राग्निर्यत्र मारुतः ।।\nअमूर्तयस्ते विज्ञेया मूर्तिमंतः शरीरिणः ।। ४३-२९ ।।"
  },
  {
    "text": "भरद्वाज उवाच ।।\nयद्यग्निमारुतौ भूमिः खमापश्च शरीरिषु ।।\nजीवः किंलक्षणस्तत्रेत्येतदाचक्ष्व मेऽनघ ।। ४३-३० ।।"
  },
  {
    "text": "पंचात्मके पञ्चरतौ पञ्चविज्ञानसंज्ञके ।।\nशरीरे प्राणिनां जीवं वेत्तुभिच्छामि यादृशम् ।। ४३-३१ ।।\nमांसशोणितसंघाते मेदःस्नाय्वस्थिसंचये ।।\nभिद्यमाने शरीरे तु जीवो नैवोपलभ्यते ।। ४३-३२ ।।"
  },
  {
    "text": "यद्यजीवशरीरं तु पञ्चभूतसमन्वितम् ।।\nशरीरे मानसे दुःख कस्तां वेदयते रुजम् ।। ४३-३३ ।।"
  },
  {
    "text": "श्रृणोति कथितं जीवः कर्णाभ्यांन श्रृणोति तत् ।।\nमहर्षे मनसि व्यग्रे तस्माज्जीवो निरर्थकः ।। ४३-३४ ।।"
  },
  {
    "text": "सर्वे पश्यंति यदृश्यं मनोयुक्तेन चक्षुषा ।।\nमनसि व्याकुले चक्षुः पश्यन्नपि न पश्यति ।। ४३-३५ ।।"
  },
  {
    "text": "न पश्यति न चाघ्राति न श्रृणोति न भाषते ।।\nन च स्मर्शमसौ वेत्ति निद्रावशगतः पुनः ।। ४३-३६ ।।"
  },
  {
    "text": "हृष्यति क्रुद्ध्यते कोऽत्र शोचत्युद्विजते च कः ।।\nइच्छति ध्यायति द्वेष्टि वाक्यं वाचयते च कः ।। ४३-३७ ।।"
  },
  {
    "text": "भृगुरुवाच ।।\nतं पंचसाधारणमत्र किंचिच्छरीरमेको वहतेंऽतरात्मा ।।\nस वेत्ति गंधांश्च रसाञ्छुतीश्च स्पर्शं च रूपं च गुणांश्च येऽल्ये ।। ४३-३८ ।।"
  },
  {
    "text": "पंचात्मके पंचगुणप्रदर्शी स सर्वगात्रानुगतोंऽतरात्मा ।।\nसवेति दुःखानि सुखानि चात्र तद्विप्रयोगात्तु न वेत्ति देहम् ।। ४३-३९ ।।"
  },
  {
    "text": "यदा न रूपं न स्पर्शो नोष्यभवश्च पावके ।।\nतदा शांते शरीराग्नौ देहत्यागेन नश्यति ।। ४३-४० ।।"
  },
  {
    "text": "आपोमयमिदं सर्वमापोमूर्तिः शरीरिणाम् ।।\nतत्रात्मा मानसो ब्रह्मा सर्वभूतेषु लोककृत् ।। ४३-४१ ।।"
  },
  {
    "text": "आत्मानं तं विजानीहि सर्वलोकहितात्मकम् ।।\nतस्मिन्यः संश्रितो देहे ह्यब्बिंदुरिव पुष्करे ।। ४३-४२ ।।"
  },
  {
    "text": "क्षेत्रज्ञं तं विजानीहि नित्यं लोकहितात्मकम् ।।\nतमोरजश्च सत्त्वं च विद्धि जीवगुणानिमाम् ।। ४३-४३ ।।"
  },
  {
    "text": "अचेतनं जीवगुणं वदंति स चेष्टते चेष्टयते च सर्वम् ।।\nअतः परं क्षेत्रविदो वदंति प्रावर्तयद्यो भुवनानि सप्त ।। ४३-४४ ।।"
  },
  {
    "text": "न जीवनाशोऽस्ति हि देहभेदे मिथ्यैतदाहुर्मुन इत्यबुद्धाः ।।\nजीवस्तु देहांतरितः प्रयाति दशार्द्धतस्तस्य शरीरभेदः ।। ४३-४५ ।।"
  },
  {
    "text": "एवं भूतेषु सर्वेषु गूढश्चरति सर्वदा ।।\nदृश्यते त्वग्र्या बुध्यासूक्ष्मया तत्त्वदर्शिभिः ।। ४३-४६ ।।"
  },
  {
    "text": "तं पूर्वापररात्रेषु युंजानः सततं बुधः ।।\nलब्धाहारो विशुद्धात्मा पश्यत्यात्मानमात्मनि ।। ४३-४७ ।।"
  },
  {
    "text": "चित्तस्य हि प्रसादेन हित्वा कर्म शुभाशुभम् ।।\nप्रसन्नात्मात्मनि स्थित्वा सुखमानंत्यमश्नुते ।। ४३-४८ ।।"
  },
  {
    "text": "मानसोऽग्निः शरीरेषु जीव इत्यभिधीयते ।।\nसृष्टिः प्रजापतेरेषा भूताध्यात्मविनिश्चये ।। ४३-४९ ।।"
  },
  {
    "text": "असृजद्ब्राह्मणानेव पूर्वं ब्रह्मा प्रजापतिः ।।\nआत्मतेजोऽभिनि र्वृत्तान्भास्कराग्निसमप्रभान् ।। ४३-५० ।।"
  },
  {
    "text": "ततः सत्यं च धर्मं च तथा ब्रह्म च शाश्वतम् ।।\nआचारं चैव शौचं च स्वर्गाय विदधे प्रभुः ।। ४३-५१ ।।"
  },
  {
    "text": "देवदानवगंधर्वा दैत्यासुरमहोरगाः ।।\nयक्षराक्षसनागाश्च पिशाचा मनुजास्तथा ।। ४३-५२ ।।"
  },
  {
    "text": "ब्राह्मणाः क्षत्रिया वैश्याः शूद्राणामसितस्तथा ।।\nभरद्वाज उवाच ।।\nचातुर्वर्ण्यस्य वर्णेन यदि वर्णो विभिद्यते ।। ४३-५३ ।।"
  },
  {
    "text": "स्वेदमूत्रपुरीषाणि श्लेष्मा पित्त सशोणितम् ।।\nत्वन्तः क्षरति सर्वेषां कस्माद्वर्णो विभज्यते ।। ४३-५४ ।।"
  },
  {
    "text": "जंगमानामसंख्येयाः स्थावराणां च जातयः ।।\nतेषां विविधवर्णानां कुतो वर्णविनिश्चयः ।। ४३-५५ ।।"
  },
  {
    "text": "भृगुरुवाच ।।\nन विशेषोऽस्ति वर्णानां सर्वं ब्रह्ममयं जगत् ।।\nब्रह्मणा पूर्वसृष्टं हि कर्मणा वर्णतां गतम् ।। ४३-५६ ।।"
  },
  {
    "text": "कामभोगाः प्रियास्तीक्ष्णाः क्रोधताप्रियसाहसाः ।।\nत्यक्तस्वकर्मरक्तांगास्ते द्विजाः क्षत्रतां गताः ।। ४३-५७ ।।"
  },
  {
    "text": "गोभ्यो वृत्तिं समास्थाय पीताः कृष्युपजीविनः ।।\nस्वधर्म्मन्नानुतिष्टंति ते द्विजा वैश्यतां गताः ।। ४३-५८ ।।"
  },
  {
    "text": "र्हिसानृतपरा लुब्धाः सर्वकर्मोपजीविनः ।।\nकृष्णाः शौचपारिभ्राष्टास्ते द्विजाः शूद्रतां गताः ।। ४३-५९ ।।"
  },
  {
    "text": "इत्येतैः कर्मभिर्व्याप्ता द्विजा वर्णान्तरं गताः ।।\nब्राह्मणा धर्मतन्त्रस्थास्तपस्तेषां न नश्यति ।। ४३-६० ।।"
  },
  {
    "text": "ब्रह्म धारयतां नित्यं व्रतानि नियमांस्तथा ।।\nब्रह्म चैव पुरा सृष्टं येन जानंति तद्विदः ।। ४३-६१ ।।"
  },
  {
    "text": "तेषां बहुविधास्त्वन्यास्तत्र तत्र द्विजातयः ।।\nपिशाचा राक्षसाः प्रेता विविधा म्लेच्छजातयः ।।\nसा सृष्टिर्मानसी नाम धर्मतंत्रपरायणा ।। ४३-६२ ।।"
  },
  {
    "text": "भरद्वाज उवाच ।।\nब्राह्मणः केन भवति क्षत्रियो वा द्विजोत्तम ।।\nवैश्यः शूद्रश्च विप्रर्षे तद्ब्रूहि वदतां वर ।। ४३-६३ ।।"
  },
  {
    "text": "भृगुरुवाच ।।\nजातकर्मादिभिर्यस्तु संस्कारैः संस्कृतः शुचिः ।।\nवेदाध्ययनसंपन्नो ब्रह्मकर्मस्ववस्थितः ।। ४३-६४ ।।"
  },
  {
    "text": "शौचाचारस्थितः सम्यग्विद्याभ्यासी गुरुप्रियः ।।\nनित्यव्रती सत्यपरः स वै ब्राह्मण उच्यते ।। ४३-६५ ।।"
  },
  {
    "text": "सत्यं दानमथोऽद्रोह आनृशंस्यं कृपा घृणा ।।\nतपस्यां दृश्यते यत्र स ब्राह्मण इति स्मृतः ।। ४३-६६ ।।"
  },
  {
    "text": "क्षत्रजं सेवते कर्म वेदाध्ययनसंगतः ।।\nदानादानरतिर्यस्तु स वै क्षत्रिय उच्यते ।। ४३-६७ ।।"
  },
  {
    "text": "विशत्याशु पशुभ्यश्च कृष्यादानरतिः शुचिः ।।\nवेदाध्ययनसंपन्नः स वैश्य इति संज्ञितः ।। ४३-६८ ।।"
  },
  {
    "text": "सर्वभक्षरतिर्नित्यं सर्वकर्मकरोऽशुचिः ।।\nत्यक्तवेदस्त्वनाचारः स वै शूद्र इति स्मृतः ।। ४३-६९ ।।"
  },
  {
    "text": "शूद्रे चैतद्भवेल्लक्ष्म द्विजे तच्च न विद्यते ।।\nन वै शूद्रो भवेच्छूद्रो ब्राह्मणो ब्राह्मणो न च ।। ४३-७० ।।"
  },
  {
    "text": "सर्वोपायैस्तु लोभस्य क्रोधस्य च विनिग्रहः ।।\nएतत्पवित्रं ज्ञानानां तथा चैवात्मसंयमः ।। ४३-७१ ।।"
  },
  {
    "text": "वर्ज्यौ सर्वात्मना तौ हि श्रेयोघातार्थमुद्यतौ ।।\nनित्यक्रोधाच्छ्रियं रक्षेत्तपो रक्षेत्तु मत्सरात् ।। ४३-७२ ।।"
  },
  {
    "text": "विद्यां मानापमानाभ्यामात्मानं तु प्रमादतः ।। ४३-७३ ।।\nयस्य सर्वे समारंभा निराशीर्बंधना द्विज ।।\nत्यागे यस्य हुतं सर्वं स त्यागी स च बुद्धिमान् ।। ४३-७४ ।।"
  },
  {
    "text": "अहिंस्त्रः सर्वभूतानां मैत्रायण गतश्चरेत् ।।\nपरिग्रहात्परित्यज्य भवेद्बद्ध्या जितेंद्रियः ।। ४३-७५ ।।"
  },
  {
    "text": "अशोकस्थानमाति वेदिह चामुत्र चाभयम् ।।\nतपोनित्येन दांतेन मुनिना संयतात्ममना ।। ४३-७६ ।।"
  },
  {
    "text": "अजितं जेतुकामेन व्यासंगेषु ह्यसंगिना ।।\nइन्द्रियैर्गृह्यते यद्यत्तत्तद्व्यक्तमिति स्थितिः ।। ४३-७७ ।।"
  },
  {
    "text": "अव्यक्तमिति विज्ञेयं लिंगग्राह्यमतींद्रियम् ।।\nअविश्रंभेण मंतव्यं विश्रंभे धारयेन्मनः ।। ४३-७८ ।।"
  },
  {
    "text": "मनः प्राणेन गृह्णीयात्प्राणं ब्रह्मणि धारयेत् ।।\nनिवेदादेव निर्वाणं न च किंचिद्विच्चितयेत् ।। ४३-७९ ।।"
  },
  {
    "text": "सुखं वै ब्रह्मणो ब्रह्मन्निर्वेदेनाधिगच्छति ।।\nशौचे तु सततं युक्तः सदाचारसमन्वितः ।। ४३-८० ।।"
  },
  {
    "text": "स्वनुक्रोशश्च भूतेषु तद्द्विजातिषु लक्षणम् ।।\nसत्यंव्रतं तपः शौचं सत्यं विसृजते प्रजा ।। ४३-८१ ।।"
  },
  {
    "text": "सत्येन धार्यते लोकः स्वः सत्येनैव गच्छति ।।\nअनृतं तमसो रूपं तमसा नीयते ह्यधः ।। ४३-८२ ।।"
  },
  {
    "text": "तमोग्रस्तान पश्यंति प्रकाशंतमसावृताः ।।\nसुदुष्प्रकाश इत्याहुर्नरकं तम एव च ।। ४३-८३ ।।"
  },
  {
    "text": "सत्यानृतं तदुभयं प्राप्यते जगतीचरैः ।।\nतत्राप्येवंविधा लोके वृत्तिः सत्यानृते भवेत् ।। ४३-८४ ।।"
  },
  {
    "text": "धर्माधर्मौ प्रकाशश्च तमो दुःखसुखं तथा ।।\nशारीरैर्मानसैर्दुःखैः सुखैश्चाप्यसुखोदयैः ।। ४३-८५ ।।"
  },
  {
    "text": "लोकसृष्टं प्रपश्यन्तो न मुह्यंति विचक्षणाः ।।\nतत्र दुःखविमोक्षार्थं प्रयतेत विचक्षणः ।। ४३-८६ ।।"
  },
  {
    "text": "सुखं ह्यनित्यं भूतानामिह लोके परत्र च ।।\nराहुग्रस्तस्य सोमस्य यथा ज्योत्स्ना न भासते ।। ४३-८७ ।।"
  },
  {
    "text": "तथा तमोभिभूतानां भूतानां नश्यते सुखम् ।। ४३-८८ ।।"
  },
  {
    "text": "तत्खलु द्विविधं सुखमुच्यचते शरीरं मानसं च ।।\nइह खल्वमुष्मिंश्च लोके वस्तुप्रवृत्तयः सुखार्थमभिधीयन्ते नहीतः परत्रापर्वगफलाद्विशिष्टतरमस्ति ।।\nस एव काम्यो गुणविशेषो धर्मार्थगुणारंभगस्तद्धेतुरस्योत्पत्तिः सुखप्रयोजनार्थमारंभाः ।।\nभरद्वाज उवाच ।।\nवदैतद्भवताभिहितं सुखानां परमा स्थितिरिति ।। ४३-८९ ।।"
  },
  {
    "text": "न तदुपगृह्णीमो न ह्येषामृषीणां महति स्थितानाम् ।। ४३-९० ।।"
  },
  {
    "text": "अप्राप्य एष काम्य गुणविशेषो न चैनमभिशीलयंति ।।\nतपसि श्रूयते त्रिलोककृद्ब्रह्मा प्रभुरेकाकी तिष्टति ब्रह्मचारी न कामसुखोष्वात्मानमवदधाति ।। ४३-९१ ।।"
  },
  {
    "text": "अपि च भगवान्विश्वेश्वर उमापतिः काममभिवर्तमानमनंगत्वेन सममनयत् ।। ४३-९२ ।।"
  },
  {
    "text": "तस्माद्भूमौ न तु महात्मभिरंजयति गृहीतो न त्वेष तावद्विशिष्टो गुणविशेष इति ।। ४३-९३ ।।"
  },
  {
    "text": "नैतद्भगवतः प्रत्येमि भवता तूक्तं सुखानां परमाः स्त्रिय इति लोकप्रवादो हि द्विविधः\nफलोदयः सुकृतात्सुखमवाप्यतेऽन्यथा दुःखमिति ।। ४३-९४ ।।"
  },
  {
    "text": "भृगुरुवाच ।।\nअत्रोच्यते अनृतात्खलु तमः प्रादुर्भूतं ततस्तमोग्रस्ता अधर्ममेवानुवर्तंते न धर्मं\nक्रोधलोभमोहहिंसानृतादिभिखच्छन्नाः खल्वस्मिंल्लोके नामुत्र सुखमाप्नुवंति\nविविधव्याधिरुजोपतापैरवकीर्यन्ते वधबन्धनपरिक्लेशादिभिश्च क्षुत्पिपासाश्रमकृतैरुपतापैरुपतप्यंते\nवर्षवातात्युष्णातिशीतकृतैश्च प्रतिभयैः शारीरैर्दुःखैरुपतप्यंते बंधुधनविनाशविप्रयोगकृतैश्च मानसैः शौकैरभिभूयंते जरामृत्युकृतैश्चान्यैरिति यस्त्वेतैः ।। ४३-९५ ।।"
  },
  {
    "text": "शारीरं मानसं नास्ति न जरा न च पातकम् ।।\nनित्यमेव सुखं स्वर्गे सुखं दुःखमिहोभयम् ।। ४३-९६ ।।"
  },
  {
    "text": "नरके दुःखमेवाहुः सुखं तत्परमं पदम् ।।\nपृथिवी सर्वभूतानां जनित्री तद्विधाः स्त्रियः ।। ४३-९७ ।।"
  },
  {
    "text": "पुमान्प्रजापतिस्तत्रशुक्रं तेजोमयं विदुः ।।\nइत्येतल्लोकनिर्माता धर्मस्य चरितस्य च ।। ४३-९८ ।।"
  },
  {
    "text": "तपसश्च सुतप्तस्य स्वाध्यायस्य हुतस्य च ।।\nहुतेन शाम्यते पापं स्वाध्याये शांतिरुत्तमा ।। ४३-९९ ।।"
  },
  {
    "text": "दानेन भोगानित्याहुस्त पसा स्वर्गमाप्नुयात् ।।\nदानं तु द्विविधं प्राहुः परत्रार्थमिहैव च ।। ४३-१०० ।।"
  },
  {
    "text": "सद्भ्यो यद्दीयते किंचित्तत्परत्रोपतिष्टते ।।\nअसद्भ्यो दीयते यत्तु तद्दानमिह भुज्यते ।।"
  },
  {
    "text": "यादृशं दीयते दानं तादृशं फलमश्नुते ।। ४३-१०१ ।।"
  },
  {
    "text": "भरद्वाज उवाच ।।\nकिं कस्य धर्मचरणं किं वा धर्मस्य लक्षणम् ।।\nधर्मः कतिविधो वापि तद्भवान्वक्तुमर्हति ।। ४३-१०२ ।।"
  },
  {
    "text": "भृगुरुवाच ।।\nस्वधर्माचरणे युक्ता ये भवंति मनीषिणः ।।\nतेषां स्वर्गपलावाप्तिर्योऽन्यथा स विमुह्यते ।। ४३-१०३ ।।"
  },
  {
    "text": "भरद्वाज उवाच ।।\nयदेतञ्चातुराश्रम्यं ब्रह्मर्षिविहितं पुरा ।।\nतेषां स्वे स्वे समाचारास्तन्मे वक्तुमिहार्हसि ।। ४३-१०४ ।।"
  },
  {
    "text": "भृगुरुवाच ।।\nपूर्वमेव भगवता ब्रह्मणा लोकहितमनुतिष्टता धर्मसंरक्षणार्थमाश्रमाश्चत्वारोऽभिनिर्द्दिष्टाः ।।\n४३-१०५ ।।"
  },
  {
    "text": "तत्र गुरुकुलवासमेव प्रथममाश्रममाहरंति सम्यगत्र शौचसस्कारनियमव्रतविनियतात्मा उभे संध्ये भास्कराग्निदैवतान्युपस्थाय विहाय तद्ध्यालस्यं गुरोरभिवादनवेदाब्यासश्रवणपवित्रघीकृतांतरात्मा त्रिषवणमुपस्पृश्य ब्रह्मचर्याग्निपरिचरणगुरुशुश्रूषा\nनित्यभिक्षाभैक्ष्यादिसर्वनिवेदितांतरात्मा गुरुवचननिदेशानुष्टानाप्रतिकूलो गुरुप्रसादलब्धस्वाध्यायतत्परः स्यात् ।। ४३-१०६ ।।"
  },
  {
    "text": "भवति चात्र श्लोकः ।।\nगुरुं यस्तु समाराध्य द्विजो वेदमावान्पुयात् ।।\nतस्य स्वर्गफलावाप्तिः सिद्ध्यते चास्य मानसम् ।।\nइति गार्हस्थ्यं खलु द्वितीयमाश्रमं वदंति ।। ४३-१०७ ।।"
  },
  {
    "text": "तस्य सदा चारलक्षणं सर्वमनुव्याख्यास्यामः ।।\nसमावृतानां सदाचाराणां सहधर्मचर्यफलार्थिनां गृहाश्रमो विधीयते ।। ४३-१०८ ।।"
  },
  {
    "text": "धर्मार्थकामावाप्तिर्ह्य.त्र त्रिवर्गसाधनमपेक्ष्यागर्हितकर्मणा धनान्यादाय स्वाध्यायोपलब्धप्रकर्षेण वा\nब्रह्मर्षिनिर्मितेन वा अद्भिः सागरगतेन वा द्रव्यनियमाभ्यासदैवतप्रसादोपलब्धेन वा धनेन गृहस्थो गार्हस्थ्यं वर्तयेत् ।। ४३-१०९ ।।"
  },
  {
    "text": "तद्धि सर्वाश्रमणां मूलमुदाहरंति गुरुकुलनिवासिनः परिव्राजका येऽन्ये\nसंकल्पितव्रतनियमधर्मानुष्टानिनस्तेषामप्यंतरा च भिक्षाबलिसंविभागाः प्रवर्तंते ।। ४३-११० ।।\nवानप्रस्थानां च द्रव्योपस्कार इति प्रायशः खल्वेते साधवः साधुपथ्योदनाः\nस्वाध्यायप्रसंगिनस्तीर्थाभिगमनदेशदर्शनार्थं पृथिवीं पर्यटंति ।। ४३-१११ ।।"
  },
  {
    "text": "तेषां प्रत्युत्थानाभिगमनमनसूयावाक्यदानसुखसत्कारासनसुखशयनाभ्यवहारसत्क्रिया चेति ।। ४३-११२ ।।"
  },
  {
    "text": "भवति चात्र श्लोकः ।।\nअतिथिर्यस्य भग्नाशो गृहात्प्रतिनिवर्तते ।।\nस दत्त्वा दुष्कृतं तस्मै पुण्यमादाय गच्छति ।। ४३-११३ ।।"
  },
  {
    "text": "अपि चात्र यज्ञक्रियाभिर्देवताः प्रीयंते निवापेन पितरो\nविद्याभ्यासश्रवणधारणेन ऋषयः अपत्योत्पादनेन प्रजापतिरिति ।। ४३-११४ ।।"
  },
  {
    "text": "लोकौ चात्र भवतः ।।\nवात्सल्याः सर्वभूतेभ्यो वायोः श्रोत्रस्तथा गिरा ।।\nपरितापोदपघातश्च पारुष्यं चात्र गर्हितम् ।। ४३-११५ ।।"
  },
  {
    "text": "अवज्ञानमहंकारो दंभश्चैव विगर्हितः ।।\nअहिंसा सत्यमक्रोदं सर्वाश्रमगतं तपः ।। ४३-११६ ।।"
  },
  {
    "text": "अपि चात्र माल्याभरणवस्त्राभ्यंगनित्योपभोगनृत्यगीतवादित्रश्रुतिसुखनयनस्नेहरामादर्शनानां\nप्राप्तिर्भक्ष्यभोज्यलेह्यपेयचोष्याणामभ्यवहार्य्याणां विविधानामुपभोगः ।। ४३-११७ ।।"
  },
  {
    "text": "स्वविहारसंतोषः कामसुखावाप्तिरिति ।।\nत्रिवर्गगुणनिर्वृत्तिर्यस्य नित्यं गृहाश्रमे ।।\nस सुखान्यनुभूयेह शिष्टानां गतिमाप्नुयात् ।। ४३-११८ ।।"
  },
  {
    "text": "उंछवृत्तिर्गृहस्थो यः स्वधर्म चरणे रतः ।।\nत्यक्तकामसुखारंभः स्वर्गस्तस्य न दुर्लभः ।। ४३-११९ ।।"
  },
  {
    "text": "वानप्रस्थाः खल्वपि धर्ममनुसरंतः पुण्यानि तीर्थानि नदीप्रस्रवणानि स्वभक्तेष्वरण्येषु\nमृगवराहमहिष शार्दूलवनगजाकीर्णेषु तपस्यंते अनुसंचरंति ।। ४३-१२० ।।"
  },
  {
    "text": "त्यक्तग्राम्यवस्त्राभ्यवहारोपभोगा वन्यौषधिफलमूलपर्णपरिमितविचित्रनियताहाराः\nस्थानासनिनोभूपाषाणसिकताशर्करावालुकाभस्मशायिनः काशुकुशचर्मवल्कलसंवृतांगाः\nकेशश्यश्रुनखरोमधारिणो नियतकालोपस्पर्शनाःशुष्कबलिहोमकालानुष्टायिनः ।।\nसमित्कुशकुसुमापहारसंमार्जनलब्धविश्रामाः शीतोष्णपवनविष्टं भविभिन्नसर्वत्वचो\nविविधनियमयोगचर्यानुष्टानविहितपरिशुष्कमांसशोणितत्वगस्थिभूता धृतिपराः सत्त्वयोगाच्छरीराण्युद्वहंते ।। ४३-१२१ ।।"
  },
  {
    "text": "यस्त्वेतां नियतचर्यां ब्रह्मर्षिविहितां चरेत् ।।\nस दहेदग्निवद्दोषाञ्जयेल्लोकांश्च दुर्जयान् ।। ४३-१२२ ।।"
  },
  {
    "text": "परिव्राजकानां पुनराचारः तद्यथा ।।\nविमुच्याग्निं धनकलत्रपरिबर्हसंगेष्वात्मानं स्नेहपाशानवधूय परिव्रजंति ।।\nसमलोष्टाश्मकांचनास्त्रिवर्गप्रवृत्तेष्वसक्तबुद्धयः ।। ४३-१२३ ।।"
  },
  {
    "text": "अरिमित्रोदासीनां तुल्यदर्शनाः स्थावरजरायुजांडजस्वेदजानां भूतानां वाङ्मनृःकर्मभिरनभिरनभिद्रोहिणोऽनिकेताः\nपर्वतपुलिनवृक्षमूलदेवायतनान्यनुसंचरंतो वा सार्थमुपेयुर्नगरं ग्रामं वा न क्रोधदर्पलोभमोहकार्पण्यदंभपरिवादाभिमाननिर्वृत्तहिंसा इति ।। ४३-१२४ ।।"
  },
  {
    "text": "भवंति चात्र श्लोकाः ।।\nअभयं सर्वभूतेभ्यो दत्त्वा यश्चरते मुनिः ।।\nन तस्य सर्वभूतेभ्यो भयमुत्पद्यते क्वचित् ।। ४३-१२५ ।।"
  },
  {
    "text": "कृत्वाग्निहोत्रं स्वशरीरसंस्थं शरीरमग्निं स्वमुखे जुहोति ।।\nविप्रस्तु भैक्षोपगतैर्हविर्भिश्चिताग्निना संव्रजते हि सोकान् ।। ४३-१२६ ।।"
  },
  {
    "text": "मोक्षाश्रमं यश्चरते यथोक्तं शुचिः स्वसंकल्पितयुक्तबुद्धिः ।।\nअनिंधनं ज्योतिरिव प्रशांतं स ब्रह्मलोकं श्रयते द्विजातिः ।। ४३-१२७ ।।"
  },
  {
    "text": "इति श्रीबृहन्नारदीयपुराणे पूर्वभागे द्वितीयपादे भृगुभरद्वाजसंवादे ब्राह्मणाचारनिरूपणं नाम त्रिचत्वारिंशोऽध्यायः ।।"
  }
]
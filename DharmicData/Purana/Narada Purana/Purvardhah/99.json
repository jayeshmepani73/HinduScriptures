[
  {
    "text": "श्रीब्रह्मोवाच ।।\nअथातः संप्रवक्ष्यामि तवाग्नेयपुराणकम् ।।\nईशानकल्पवृत्तांतं वसिष्ठायानलोऽब्रवीत् ।। ९९-१ ।।"
  },
  {
    "text": "तत्पंचदशसाहस्रं नाना चरितमद्भुतम् ।।\nपठतां श्रृण्वतां चैव सर्वपापहरं नृणाम् ।। ९९-२ ।।"
  },
  {
    "text": "प्रश्नः पूर्वं पुराणस्य कथा सर्वावतारजा ।।\nसृष्टिप्रकरणं चाथ विष्णुपूजादिकं ततः ।। ९९-३ ।।"
  },
  {
    "text": "अग्निकार्यं ततः पश्चान्मंत्रमुद्रादिलक्षणम् ।।\nसर्वदीक्षाविधानं च अभिषेकनिरूपणम् ।। ९९-४ ।।"
  },
  {
    "text": "लक्षणं मंडलादीनां कुशापामार्जनं ततः ।।\nपवित्रारोपणविधिर्देवालयविधिस्ततः ।। ९९-५ ।।"
  },
  {
    "text": "शालग्रामादिपूजा च मूर्तिलक्ष्म पृथक्पृथक् ।।\nन्यासादीनां विधानं च प्रतिष्ठापूर्तकं ततः ।। ९९-६ ।।"
  },
  {
    "text": "विनायकादिपूजा च नानादीक्षाविधिः परम् ।।\nप्रतिष्ठा सर्वदेवानां ब्रह्मंडस्य निरूपणम् ।। ९९-७ ।।"
  },
  {
    "text": "गंगादितीर्थमाहात्म्यं द्वीपवर्षानुवर्णनम् ।।\nऊर्द्ध्वाधोलोकरचना ज्योतिश्चक्रनिरूपणम् ।। ९९-८ ।।"
  },
  {
    "text": "ज्योतिषं च ततः प्रोक्तं शास्त्रं युद्धजयार्णवम् ।।\nषट्कर्म च ततः प्रोक्तं मंत्रमंत्रौषधीगणः ।। ९९-९ ।।"
  },
  {
    "text": "कुब्जिकादिसमर्चत्वं षोढा न्यासविधिस्तथा ।।\nकोटिहोमविधानं च मन्वंतरनिरूपणम् ।। ९९-१० ।।"
  },
  {
    "text": "ब्रह्मचर्यादिधर्मांश्च श्राद्धकल्पविधिस्ततः ।।\nग्रहयज्ञस्ततः प्रोक्तोवैदिकस्मार्तकर्म च ।। ९९-११ ।।"
  },
  {
    "text": "प्रायश्चित्तानुकथनं तिथीनां च व्रतादिकम् ।।\nवारव्रतानुकथनं नक्षत्रव्रतकीर्तनम् ।। ९९-१२ ।।"
  },
  {
    "text": "मासिकव्रतनिर्द्देशो दीपदानविधिस्तथा ।।\nनवव्यूहार्चनं प्रोक्तं नरकाणां निरूपणम् ।। ९९-१३ ।।"
  },
  {
    "text": "व्रतानां चापि दानानां निरूपणमिहोदितम् ।।\nनाडीचक्रसमुद्देशः संध्याविधिरनुत्तमः ।। ९९-१४ ।।"
  },
  {
    "text": "गायत्र्यर्थस्य निर्द्देशो लिंगस्तोत्रं ततः परम् ।।\nराज्याभिषेकमन्त्रोक्तिर्द्धर्मकृत्यं च भूभुजाम् ।। ९९-१५ ।।"
  },
  {
    "text": "स्वप्नाध्यायस्ततः प्रोक्तः शकुनादिनिरूपणम् ।।\nमंडलादिकनिर्द्देंशो रत्नदीक्षाविधिस्ततः ।। ९९-१६ ।।"
  },
  {
    "text": "रामोक्तनीतिनिर्द्देशो रत्नानां लक्षणं ततः ।।\nधनुर्विद्या ततः प्रोक्ता व्यवहारप्रदर्शनम् ।। ९९-१७ ।।"
  },
  {
    "text": "देवासुरविमर्दाख्या ह्यायुर्वेदनिरूपणम् ।।\nगजादीनां चिकित्सा च तेषां शांतिस्ततः परम् ।। ९९-१८ ।।"
  },
  {
    "text": "गोनरादिचिकित्सा च नानापूजास्ततः परम् ।।\nशांतयश्चापि विविधाश्छन्दः शास्त्रमतः परम् ।। ९९-१९ ।।"
  },
  {
    "text": "साहित्यं च ततः पश्चादेकार्णादिसमाह्वयाः ।।\nसिद्धशब्दानुशिष्टिश्चकोशः सर्गादिवर्गकः ।। ९९-२० ।।"
  },
  {
    "text": "प्रलयानां लक्षणं च शारीरकनिरूपणम् ।।\nवर्णनं नरकाणां च योगाशास्त्र परम् ।। ९९-२१ ।।"
  },
  {
    "text": "ब्रह्मज्ञानं ततः पश्चात्पुराणश्रवणे फलम् ।।\nएतदाग्नेयकं विप्र पुराणं परिकीर्तितम् ।। ९९-२२ ।।"
  },
  {
    "text": "तल्लिखित्वा तु यो दद्यात्सुवर्णकलमान्वितम् ।।\nतिलधेनु युतं चापि मार्गशीर्ष्यां विधानतः ।। ९९-२३ ।।"
  },
  {
    "text": "पुराणार्थविदे सोऽथ स्वर्गलोके महीयते ।।\nएषानुक्रमणी प्रोक्ता तवाग्नेयस्य मुक्तिदा ।। ९९-२४ ।।"
  },
  {
    "text": "श्रृण्वतां पठतां चैव नृणां चेह परत्र च ।। ९९-२५ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादेऽग्निपुराणानुक्रमणीनिरूपणं नामैकोनशततमोऽध्यायः ।। ९९ ।।"
  }
]
[
  {
    "text": "ब्रह्मोवाच ।।\nमरीचे श्रृणु वक्ष्यामि वेदव्यासेन यत्कृतम् ।।\nश्रीमद्भागवतं नाम पुराणं ब्रह्मसम्मितम् ।। ९६-१ ।।"
  },
  {
    "text": "तदष्टादशसाहस्रं कीर्तितं पापनाशनम् ।।\nसुरपादपरूपोऽयं स्कंधैर्द्वादशभिर्युतः ।। ९६-२ ।।"
  },
  {
    "text": "भगवानेव विप्रेंद्र विश्वरूपीसमीरितः ।।\nतत्र तु प्रथमस्कंधे सूतर्षीणां समागमे ।। ९६-३ ।।"
  },
  {
    "text": "व्यासस्य चरितं पुण्यं पांडवानां तथैव च ।।\nपरीक्षितमुपाख्यानमितीदं समुदाहृतम् ।। ९६-४ ।।"
  },
  {
    "text": "परीक्षिच्छुकसंवादे सृष्टिद्वयनिरूपणम् ।।\nब्रह्मनारदसंवादे देवताचरितामृतम् ।। ९६-५ ।।"
  },
  {
    "text": "पुराणलक्षणं चैव सृष्टिकारणसंभवः ।।\nद्वितीयोऽयं समुदितः स्कंधो व्यासेन धीमता ।। ९६-६ ।।"
  },
  {
    "text": "चरितं विदुरस्याथ मैत्रेयेणास्य संगमः ।।\nसृष्टिप्रकरणं पश्चाद्बह्मणः परमात्मनः ।। ९६-७ ।।"
  },
  {
    "text": "कापिलं सांख्यमप्यत्र तृतीयोऽयमुदाहृतः ।।\nसत्याश्चरितमादौ तु ध्रुवस्य चरितं ततः ।। ९६-८ ।।"
  },
  {
    "text": "पृथोः पुण्यसमाख्यानं ततः प्राचीनबर्हिषम् ।।\nइत्येष तुर्यो गदितो विसर्गे स्कंध उत्तमः ।। ९६-९ ।।"
  },
  {
    "text": "प्रियव्रतस्य चरितं तद्वंश्यानां च पुण्यदम् ।।\nब्रह्मांडांतर्गतानां च लोकानां वर्णनं ततः ।। ९६-१० ।।"
  },
  {
    "text": "नरकस्थितिरित्येष संस्थाने पंचमो मतः ।।\nअजामिलस्य चरितं दक्षसृष्टिनिरूपणम् ।। ९६-११ ।।"
  },
  {
    "text": "वृत्राख्यानं ततः पश्चान्मरुतां जन्म पुण्यदम् ।।\nषष्ठोऽयमुदितः स्कंधोव्यासेन परिपोषणे ।। ९६-१२ ।।"
  },
  {
    "text": "प्रह्लादचरितं पुण्यं वर्णाश्रमनिरूपणम् ।।\nसप्तमो गदितो वत्स वासनाकर्मकीर्तने ।। ९६-१३ ।।"
  },
  {
    "text": "गजेंद्रमोक्षणाख्यानं मन्वंतरनिरूपणे ।।\nसमुद्रमथनं चैव बलिवैभवबंधनम् ।। ९६-१४ ।।"
  },
  {
    "text": "मत्स्याक्तारचरितमष्टमोऽयं प्रकीर्तितः ।।\nसूर्यवंशसमाख्यानं सोमवंशनिरूपणम् ।। ९६-१५ ।।"
  },
  {
    "text": "वंश्यानुचरिते प्रोक्तो नवमोऽयं महामते ।।\nकृष्णस्य बालचरितं कौमारं च व्रजस्थितिः ।। ९६-१६ ।।"
  },
  {
    "text": "कैशोरं मथुरास्थानं यौवनं द्वारकास्थितिः ।।\nभूभारहरणं चात्र निरोधे दशमः स्मृतः ।। ९६-१७ ।।"
  },
  {
    "text": "नारदेन तु संवादो वसुदेवस्य कीर्तितः ।।\nयदोश्च दत्तात्रेयेण श्रीकृष्णोनोद्धवस्य च ।। ९६-१८ ।।"
  },
  {
    "text": "यादवानां मिथोंतश्च मुक्तावेकादशः स्मृतः ।।\nभविष्यकलिनिर्द्देशो मोक्षो राज्ञः परीक्षितः ।। ९६-१९ ।।"
  },
  {
    "text": "वेदशाखाप्रणयनं मार्कंडेयतपःक्रिया ।।\nसौरी विभूतिरुदिता सात्वती च ततः परम् ।। ९६-२० ।।"
  },
  {
    "text": "पुराणसंख्याकथनमाश्रये द्वादशो ह्ययम् ।।\nइत्येवं कथितं वत्स श्रीमद्भागवतं तव ।। ९६-२१ ।।"
  },
  {
    "text": "वक्तुः श्रोतुश्चोपदेष्टुरनुमोदितुरेव च ।।\nसाहाय्यकर्तुर्गदितं भक्तिभुक्तिविमुक्तिदम् ।। ९६-२२ ।।"
  },
  {
    "text": "प्रौष्ठपद्यां पूर्णिमायां हेमसिंहसमन्वितम् ।।\nदेयं भागवतायेदं द्विजायप्रीतिपूर्वकम् ।। ९६-२३ ।।"
  },
  {
    "text": "संपूज्य वस्त्रहेमाद्यैर्भगवद्भक्तिमिच्छता ।।\nयोऽप्यनुक्रमणीमेतां श्रावयेच्छृणुयात्तथा ।।\nस पुराणश्रवणजं प्राप्नोति फलमुत्तमम् ।। ९६-२४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे श्रीमद्भागवतानुक्रमणीनिरूपणं नाम षण्णवतितमोऽध्यायः ।। ९६ ।।"
  }
]
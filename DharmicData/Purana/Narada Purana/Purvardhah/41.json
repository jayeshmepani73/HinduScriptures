[
  {
    "text": "नारद उवाच ।।\nआख्यातं भवता सर्वं मुने तत्त्वार्थ कोविद ।।\nइदानीं श्रोतुमिच्छामि युगानां स्थितिलक्षणम् ।। ४१-१ ।।"
  },
  {
    "text": "सनक उवाच ।।\nसाधु साधु महाप्राज्ञ मुने लोकोपकारक ।।\nयुगधर्मान्प्रबक्ष्यामि सर्वलोकोपकारकान् ।। ४१-२ ।।"
  },
  {
    "text": "धर्मो विवृद्धिमायाति काले कस्मिंस्चिदुत्तम ।।\nतथा विनासमायाति धर्म्म एव महीतले ।। ४१-३ ।।"
  },
  {
    "text": "कृतं त्रेता द्वापरं च कलिश्चेति चतुर्युगम् ।।\nदिव्यैर्द्वादशभिर्ज्ञेयं वत्सरैस्तत्र सत्तम ।। ४१-४ ।।"
  },
  {
    "text": "संध्यासन्ध्यांशयुक्तानि युगानि सदृशानि वै ।।\nकालतो वेदितव्यानि इत्युक्तं तत्त्वादर्शिभिः ।। ४१-५ ।।"
  },
  {
    "text": "आद्ये कृतयुगं प्राहुस्ततस्त्रेताविधानकम् ।।\nततश्च द्वापरं प्राहुः कलिमंत्यं विदुः क्रमात् ।। ४१-६ ।।"
  },
  {
    "text": "देवदानवगंधर्वा यक्षराक्षसपन्नगाः ।।\nनासन्कृतयुगे विप्र सर्वे देवसमाः स्मृताः ।। ४१-७ ।।"
  },
  {
    "text": "सर्वे हृष्टाश्च धर्मिष्टा न तत्र क्रयविक्रयौ ।।\nवेदानां च विभागश्च न युगे कृतसंज्ञके ।। ४१-८ ।।"
  },
  {
    "text": "ब्राह्मणाः क्षत्रिया वैश्याः शूद्राः स्वाचारतत्पराः ।।\nसदा नारायणपरास्तपोध्यानपरायणाः ।। ४१-९ ।।"
  },
  {
    "text": "कामादिदोषनिर्मुक्ताः शमादिगुणतत्पराः ।।\nधर्मसाधनचित्ताश्च गतासूया अदांभिकाः ।। ४१-१० ।।"
  },
  {
    "text": "सत्यवाक्यरताः सर्वे चतुराश्रमधर्मिणः ।।\nवेदाध्ययनसंपन्नाः सर्वशास्त्रविचक्षणाः ।। ४१-११ ।।"
  },
  {
    "text": "चतुराश्रमयुक्तेन कर्मणा कालयोनिना ।।\nअकामफलसंयोगाः प्रयांति परमां गतिम् ।। ४१-१२ ।।"
  },
  {
    "text": "नारायणः कृतयुगे शुक्लवर्णः सुनिर्मलः ।।\nत्रेताधर्मान्प्रवक्ष्यामि श्रृणुष्व सुसमाहितः ।। ४१-१३ ।।"
  },
  {
    "text": "धर्मः पांडुरतां याति त्रेतायां मुनिसत्तम ।।\nहरिस्तु रक्तातां याति किंचित्क्लेशान्विता जनाः ।। ४१-१४ ।।"
  },
  {
    "text": "क्रियायोगरताः सर्वे यज्ञकर्मसु निष्टिताः ।।\nसत्यव्रता ध्यानपराः सदाध्यानपरायणाः ।। ४१-१५ ।।"
  },
  {
    "text": "द्विपादो वर्तते धर्मो द्वापरे च मुनीश्वर ।।\nहरिः पीतत्वमायाति वेदश्चापि विभज्यते ।। ४१-१६ ।।"
  },
  {
    "text": "असत्यनिरताश्चापि केचित्तत्र द्विजोत्तमाः ।।\nब्राह्मणाद्याश्च वर्णाः स्युः केचिद्रागादिदुर्गुणाः ।। ४१-१७ ।।"
  },
  {
    "text": "केचित्स्वर्गापवर्गार्थं विप्रयज्ञान्प्रकुर्वते ।।\nकेचिद्धनादिकामाश्च केचित्कल्मषचेतसः ।। ४१-१८ ।।"
  },
  {
    "text": "धर्माधर्मौ समौ स्यातां द्वापरे विप्रसत्तम ।।\nअधर्मस्य प्रभावेण क्षीयंते च प्रजास्तथा ।। ४१-१९ ।।"
  },
  {
    "text": "अल्पायुषो भविष्यंति केचिञ्चापि मुनीश्वर ।।\nकेचित्पुण्यरतान् दृष्ट्वा असूयां विप्र कुर्वते ।। ४१-२० ।।"
  },
  {
    "text": "कलिस्थितिं प्रवक्ष्यामि तच्छृणुष्व समाहितः ।।\nधर्मः कलियुगे प्राप्ते पादेनैकेन वर्तते ।। ४१-२१ ।।"
  },
  {
    "text": "तामसं युगमासाद्य हरिः कृष्णत्वमेति च ।।\nयः कश्चिदपि धर्मात्मा यज्ञाचारान्करोति च ।। ४१-२२ ।।"
  },
  {
    "text": "यः कश्चिदपि पुण्यात्मा क्रियायोगरतो भवेत् ।।\nनरं धर्मरतं दृष्ट्वा सर्वेऽसूयां प्रकुर्वते ।। ४१-२३ ।।"
  },
  {
    "text": "व्रताचाराः प्रणश्यंति ज्ञानयज्ञादयस्तथा ।।\nउपद्रवा भविष्यंति ह्यधर्मस्य प्रवतनात् ।। ४१-२४ ।।"
  },
  {
    "text": "असूयानिरताः सर्वे दंभाचारपरायणाः ।।\nप्रजाश्चाल्पायुषः सर्वा भविष्यंति कलौ युगे ।। ४१-२५ ।।"
  },
  {
    "text": "नारद उवाच ।।\nयुगधर्माः समाख्यातास्त्वया संक्षेपतो मुने ।।\nकलिं विस्तरतो ब्रूहि त्वं हि धर्मविदां वरः ।। ४१-२६ ।।"
  },
  {
    "text": "ब्राह्मणाः क्षत्रिया वैश्याः शूद्राश्चमुनिसत्तम ।।\nकिमाहाराः किमाचाराः भविष्यंति कलौ युगे ।। ४१-२७ ।।"
  },
  {
    "text": "सनक उवाच ।।\nश्रृणुष्व मुनिशार्दूल सर्वलोकोपकारक ।।\nकलिधर्मान्प्रवक्ष्यामि विस्तरेण यथातथम् ।। ४१-२८ ।।"
  },
  {
    "text": "सर्वे धर्मा विनश्यंति कृष्णे कृष्णत्वमागते ।।\nतस्मात्कलिर्महाघोरः सर्वपातकसंकरः ।। ४१-२९ ।।"
  },
  {
    "text": "ब्राह्मणाः क्षत्रिया वैश्याः शूद्रा धर्मपराङ्मुखाः ।।\nघोरे कलियुगे प्राप्ते द्विजा वेदपराङ्मुखाः ।। ४१-३० ।।"
  },
  {
    "text": "व्याजधर्मरताः सर्वे असूयानिरतास्तथा ।।\nवृथाहंकारदुष्टाश्च सत्यहीनाश्च पंडिताः ४१-३१ ।।"
  },
  {
    "text": "अहमेवाधिक इति सर्वेऽपि विवदंति च ।।\nअधर्मलोलुपाः सर्वे तथा वैतंहिका नराः ।। ४१-३२ ।।"
  },
  {
    "text": "अतः स्वल्पायुषः सर्वे भविष्यंति कलौ युगे ।।\nअल्पायुष्ट्वान्मनुष्याणां न विद्याग्रहणं द्विज ।। ४१-३३ ।।"
  },
  {
    "text": "विद्याग्रहणशून्यत्वादधर्मो वर्तते पुनः ।।\nयुत्क्रमेण प्रजाः सर्वा म्रियंते पापतत्पराः ।। ४१-३४ ।।"
  },
  {
    "text": "ब्राह्मणाद्यास्तथा वर्णाः संकीर्यंते परस्परम् ।।\nकामक्रोधपरा मूढा वृथासंतापपीडिताः ।। ४१-३५ ।।"
  },
  {
    "text": "शूद्रतुल्या भविष्यंति सर्वे वर्णा कलौ युगे ।।\nउत्तमा नीचतां यांति नीचाश्चोत्तमतां तथा ।। ४१-३६ ।।"
  },
  {
    "text": "राजनो द्रव्यनिरतास्तथा ह्यन्यायवर्त्तिनः ।।\nपीडयंति प्रजाश्चैव करैरत्यर्थयोजितैः ।। ४१-३७ ।।"
  },
  {
    "text": "शववाहाभविष्यंति शूद्राणां च द्विजातयः ।।\nधर्मस्त्रीष्वपि गच्छंति पतयो जारधर्मिणः ।। ४१-३८ ।।"
  },
  {
    "text": "द्विषंति पितरं पुत्रा भर्तारं च स्त्रियोऽखिलाः ।।\nपरिस्त्रीनिरतः सर्वे परद्रव्यपरायणाः ।। ४१-३९ ।।"
  },
  {
    "text": "मत्स्यामिषेण जीवंति दुहंतश्चाप्यजीविकाम् ।।\nघोरे कलियुगे विप्र सर्वे पापरता जनाः ।। ४१-४० ।।"
  },
  {
    "text": "सतामसूयानिरतां उपहासं प्रकुर्वते ।।\nसरित्तीरेषु कुद्दालैर्वापयिष्यंति चौषधीः ।। ४१-४१ ।।"
  },
  {
    "text": "पृथ्वी निष्फलतां याति बीजं पुष्पं विनश्यति ।।\nवेश्यालावंयशीलेषु स्पृहा कुर्वंति योषितः ।। ४१-४२ ।।"
  },
  {
    "text": "धर्मविक्रयिणो विप्राः स्त्रियश्च भगविक्रयाः ।।\nवेदविक्रयकाश्चान्ये शूद्राचाररता द्विजाः ।। ४१-४३ ।।"
  },
  {
    "text": "साधूनां विधवानां च वित्तान्यपहरंति च ।।\nन व्रतानि चरिष्यन्ति ब्राह्मणा द्रव्यलोलुपाः ।। ४१-४४ ।।"
  },
  {
    "text": "धर्माचारं परित्यज्य वृथावादैर्विषज्जिताः ।।\nद्विजाः कुर्वंति दंभार्थं पितृश्राद्धादिकाः क्रियाः ।। ४१-४५ ।।"
  },
  {
    "text": "अपात्रेष्वेव दानानि प्रयच्छंति नराधमाः ।।\nदुग्धलोभनिमित्तेन गोषु प्रीतिं च कुर्वते ।। ४१-४६ ।।"
  },
  {
    "text": "न कुर्वंति तथा विप्राः स्नानशौचादिकाः क्रियाः ।।\nअपात्रेष्वेव दानानि प्रयच्छंति नराधमाः ।। ४१-४७ ।।"
  },
  {
    "text": "साधुनिंदापराश्चैव विप्रनिंदापरास्तथा ।।\nन कस्यापि मनो विप्र विष्णुभक्तिपरं भवेत् ।। ४१-४८ ।।"
  },
  {
    "text": "यज्विनश्च द्विजानैव धनार्थराजकिंकराः ।।\nताडयंति द्विजान्दुष्टाः कृष्णे कृष्णत्वमागते ।। ४१-४९ ।।"
  },
  {
    "text": "दानहीना नराः सर्वे घोरे कलियुगे मुने ।।\nप्रतिग्रहं प्रकुर्वंति पतितानामपि द्विजाः ।। ४१-५० ।।"
  },
  {
    "text": "कलेः प्रथमपादेऽपि विंनिंदंति हरिं नराः ।।\nयुगान्ते च हरेर्नाम नैवकश्चिद्वदिष्यति ।। ४१-५१ ।।"
  },
  {
    "text": "शूद्रस्त्रीसंगनिरता विधवासंगलोलुपाः ।।\nशूद्रान्नभोगनिरता भविष्यंति कलौ द्विजाः ।। ४१-५२ ।।"
  },
  {
    "text": "विहाय वेदसन्मार्गं कुपथाचारसंगताः ।।\nपाषंडाश्चभविशष्यंतिचतुराश्रमनिंदकाः ।। ४१-५३ ।।"
  },
  {
    "text": "न चद्विजा तिशुश्रूषां कुर्वंति चरणोद्भवाः ।।\nद्विजातिधर्मान्गृह्णन्ति पाखण्डलिङ्गिनोऽधमाः ।। ४१-५४ ।।\nकाषायपरिवीताश्च जटिला भस्मधूलिताः ।।\nशूद्राधर्मान्प्रवक्ष्यंती कूटयुक्तपरायणाः ।। ४१-५५ ।।"
  },
  {
    "text": "द्विजाःस्वाचारमुत्स्सृज्यचपरपाकान्नभोजिनः ।।\nभविष्यंतिदुरात्मानः शूद्राः प्रव्रजितास्तथा ।। ४१-५६ ।।"
  },
  {
    "text": "उत्कोचजीविनस्तत्र भविष्यंति कलौ मुने ।।\nधर्मटीनास्तु पाषंडा कापाला भिक्षवोऽधमाः ।। ४१-५७ ।।"
  },
  {
    "text": "धर्मविध्वंसशीलानां द्विजानां द्विजसत्तम ।।\nशूद्रा धर्मान्प्रवक्ष्यंतिह्यधिरुह्योत्तमासनम् ।। ४१-५८ ।।"
  },
  {
    "text": "एते चान्येच बहवो नग्नरक्तपटादिकाः ।।\nपाषंडाः प्रचारिष्यंति प्रायो वेदविदूषकाः ।। ४१-५९ ।।"
  },
  {
    "text": "गीतवादित्रकुशलाः क्षुद्रधर्मसमाश्रयाः ।।\nभविष्यंतिकलौ प्रायो धर्मविध्वंसका नराः ।। ४१-६० ।।"
  },
  {
    "text": "अल्पद्रव्या वृथालिंगा वृथाहंकारदूषिताः ।।\nहर्तारं परवित्तानां भवितारो नराधमाः ।। ४१-६१ ।।"
  },
  {
    "text": "प्रतिग्रहपरा नित्यं जगदुन्मार्गशीलिनः ।।\nआत्मस्तुतिपराः सर्वे परनिंदापरास्तथा ।। ४१-६२ ।।"
  },
  {
    "text": "विश्वस्तघातिनः क्रूरा दयाधर्मविवर्जिताः ।।\nभविष्यंति नरा विप्र कलौ चाधर्मबांधवाः ।। ४१-६३ ।।"
  },
  {
    "text": "परमायुश्च भविता तदा वर्षाणि षोडश ।।\nघोरे कलियुगे विप्र पंचवर्षा प्रसूयते ।। ४१-६४ ।।"
  },
  {
    "text": "सप्तवर्षाष्टवर्षाश्च युवानोऽतः परे जरा ।।\nस्वकर्मत्यागिनः सर्वे कृतघ्नाभिन्नवृत्तयः ।। ४१-६५ ।।"
  },
  {
    "text": "याचकाश्चद्विजा नित्यं भविष्यंति कलौ युगे ।।\nपरावमाननिरताः प्रहृष्टाः परवेश्मनि ।। ४१-६६ ।।"
  },
  {
    "text": "तत्रैव निंदानिरता वृथाविश्रंभिणो जनाः ।।\nनिदां कुर्वंति सततं पितृमातृसुतेषु च ।। ४१-६७ ।।"
  },
  {
    "text": "वदंति वाचा धर्मांश्च चेतसा पापलोलुपाः ।।\nधनविद्यावयोमत्ताः सर्वदुःखपरायणाः ।। ४१-६८ ।।"
  },
  {
    "text": "व्याधितस्करदुर्भिक्षैः पीडिता अतिमांयिनः ।।\nप्रपुष्यंति वृथैवामी न विचार्य च दुष्कृतम् ।। ४१-६९ ।।"
  },
  {
    "text": "धर्ममार्गप्रणेतारं तिरस्कुर्वंति पापिनः ।।\nधर्मकार्ये रतं चैव वृथाविश्रंभिणो जनाः ।। ४१-७० ।।"
  },
  {
    "text": "भविष्यंति कलौ प्राप्ते राजानो म्लेच्छजातयः ।।\nशूद्रा भैक्ष्यरताश्चैव तेषां शुश्रूषणे द्विजाः ।। ४१-७१ ।।"
  },
  {
    "text": "न शिष्यो न गुरुः कश्चिन्न पुत्रो न पिता तथा ।।\nन भार्या न पतिश्चैव भवितारोऽत्र संकरे ।। ४१-७२ ।।"
  },
  {
    "text": "कलौ गते भविष्यंति धनाढ्या अपि याचकाः ।।\nरस विक्रयिणश्चापि भविष्यंति द्विजातयः ।। ४१-७३ ।।"
  },
  {
    "text": "धर्मकंचुकसंवीता मुनिवेषधरा द्विजाः ।।\nअपण्यविक्रयरता अगम्यागामिनस्तथा ।। ४१-७४ ।।"
  },
  {
    "text": "वेदनिंदापराश्चैव धर्मशास्त्रविनिंदुकाः ।।\nशूद्रवृत्त्यैव जीवंति नरकार्हा द्विजा मुने ।। ४१-७५ ।।"
  },
  {
    "text": "अनावृष्टभयं प्राप्ता गगनासक्तदृष्टयः ।।\nभविष्यंति कलौ मर्त्यासर्वे क्षुद्भयकातराः ।। ४१-७६ ।।"
  },
  {
    "text": "कंदपर्णफलाहारास्तापंसा इव मानवाः ।।\nआत्मानं तारयिष्यंति अनावृष्ट्यातिदुखिताः ।। ४१-७७ ।।"
  },
  {
    "text": "कामार्ता ह्रस्वदेहाश्च लुब्धा श्चाधर्मतत्पराः ।।\nकलौ सर्वे भविष्यंति स्वल्पभाग्या बहुप्रजाः ।। ४१-७८ ।।"
  },
  {
    "text": "स्त्रियः स्वपोषणपरा वेश्या लावण्यशीलिकाः ।।\nपतिवाक्यमनादृत्य सदान्यगृहतत्पराः ।। ४१-७९ ।।"
  },
  {
    "text": "दुःशीला दुष्टशीलेषु करिष्यिंति सदा स्पृहाम् ।।\nअसद्वृत्ता भविष्यंति पुरुषेषु कुलांगनाः ।। ४१-८० ।।"
  },
  {
    "text": "चौरादिभयभीताश्च काष्टयंत्राणि कुर्वते ।।\nदुर्भिक्षकरपीडाभिरतीवोपद्रुता जनाः ।। ४१-८१ ।।"
  },
  {
    "text": "गोधूमान्नयवान्नाढ्ये देशे यास्यंति दुःखिताः ।।\nनिधाय हृद्यकर्मणि प्रेरयंति वचः शुभम् ।। ४१-८२ ।।"
  },
  {
    "text": "स्वकार्यसिद्धिपर्यंतं बंधुतां कुर्वते जनाः ।।\nभिक्षवश्चाव मित्रादिस्नेहसंबंधयंत्रिताः ।। ४१-८३ ।।"
  },
  {
    "text": "अन्नोपाधिनिमित्तेन शिष्यान्गृह्णंति भिक्षवः ।। ४१-८४ ।।"
  },
  {
    "text": "उभाभ्यामथ पाणिभ्यां शिरःकंडूयनं स्त्रियः ।।\nकुर्वंत्यो गुरुभर्तॄणामाज्ञामुल्लंघयंति च ।। ४१-८५ ।।"
  },
  {
    "text": "पाषंडालापनिरताः पाषंडजनसंगिनः ।।\nयदा द्विजा भविष्यंति तदा वृद्धिं कलिर्व्रजेत् ।। ४१-८६ ।।"
  },
  {
    "text": "यदा प्रजा न यक्ष्यंति न होष्यंति द्विजातयः ।।\nतदैव तु कलेर्वृद्धिरनुमेया विचक्षणैः ।। ४१-८७ ।।"
  },
  {
    "text": "अधर्मवृद्धिर्भविता बासमृत्युरपि द्विजा ।।\nसर्वधर्मेषु नष्टेषु याति निःश्रीकतां जगत् ।। ४१-८८ ।।"
  },
  {
    "text": "एवं कलेः स्वरूपं ते कथितं विप्रसत्तम ।।\nहरिभक्तिपरानेष न कलिर्बाधते क्वचित् ।। ४१-८९ ।।"
  },
  {
    "text": "ततः परं कृतयुगे त्रेतायुगे त्रेतायां ध्यानमेव च ।।\nद्वापरे यज्ञमेवाहुर्दानमेकं कलौ युगे ।। ४१-९० ।।"
  },
  {
    "text": "यत्कृते दशभिर्वर्षैस्त्रेतायां शरदा च यत् ।।\nद्वापरे यञ्च मासेन ह्यहोरात्रेण तत्कलौ ।। ४१-९१ ।।"
  },
  {
    "text": "ध्यायन्कृते जयन्यज्ञैस्त्रेतायां द्वापरेऽर्चयन् ।।\nयदाप्नोति तदाप्नोति कलौ संकीर्त्य केशवम् ।। ४१-९२ ।।"
  },
  {
    "text": "अहोरात्रं हरेर्नाम कीर्तयंति च ये नराः ।।\nकुर्वंति हरिपूजां वा न कलिर्बाधते च तान् ।। ४१-९३ ।।"
  },
  {
    "text": "नमो नारायणायेति कीर्तयंति च ये नराः ।।\nनिष्कामा वा सकामा वा न कलिर्बाधते च तान् ।। ४१-९४ ।।"
  },
  {
    "text": "हरिनामपरा ये तु घोरे कलियुगे द्विज ।।\nत एव कृतकृत्याश्च न कलिर्बाधते हि तान् ।। ४१-९५ ।।."
  },
  {
    "text": "हरिपूजापरा ये च हरिनामपरायणाः ।।\nत एव शिवतुल्याश्च नात्र कार्या विचारणा ।। ४१-९६ ।।"
  },
  {
    "text": "समस्तजगदाधारं परमार्थस्वरुपिणम् ।।\nघोरे कलियुगे प्राप्ते विष्णुं ध्यायन्न सीदति ।। ४१-९७ ।।"
  },
  {
    "text": "अहो अति सुभाग्यास्ते सकृद्वै केशवार्चकाः ।।\nघोरें कलियुगे प्राप्ते सर्वधर्मविवर्जिते ।। ४१-९८ ।।"
  },
  {
    "text": "न्यूनातिरिक्तदोषाणां कलौ वेदोक्तकर्मणाम् ।।\nहरिस्मरणमेवात्र संपूर्णत्वविधायकम् ।। ४१-९९ ।।"
  },
  {
    "text": "हरे केशव गोविंद वासुदेव जगन्मय ।।\nइतीरयंति ये नित्यं नहि तान्बाधते कलिः ।। ४१-१०० ।।"
  },
  {
    "text": "शिव शंकर रुद्रेश नीलकंठ त्रिलोचन ।।\nइति जल्पंति ये वापि कलिस्तान्नापि बाधते ।। ४१-१ ।।"
  },
  {
    "text": "महादेव विरूपाक्ष गंगाधर मृडाव्यय ।।\nइत्थं वदंति ये विप्र ते कृतार्था न संशयः ।। ४१-२ ।।"
  },
  {
    "text": "जनार्दन जगन्नात पीतांबरधराच्युत ।।\nइति वाप्युञ्चरंतीह न च तेषां कलेर्भयम् ।। ४१-३ ।।"
  },
  {
    "text": "संसारे सुलभाः पुंसां पुत्रदारधनादयः ।।\nघोरे कलियुगे विप्र हरिभक्तस्तु दुर्लभा ।। ४१-४ ।।"
  },
  {
    "text": "कर्मश्रद्धाविहीना ये पाषंडा वेदनिंदकाः ।।\nअधर्मनिरता नैव नरकार्हा हरिस्मृतेः ।। ४१-५ ।।"
  },
  {
    "text": "वेदमार्गबहिष्टानां जनानां पापकर्मणाम् ।।\nमनः शुद्धिविहीनानां हरिनाम्नैव निष्कृतिः ।। ४१-६ ।।"
  },
  {
    "text": "दैवाधीनं जगत्सर्वमिदं स्थावरजंगमम् ।।\nयथाप्रेरितमेतेन तथैव कुरुतें द्विज ।। ४१-७ ।।"
  },
  {
    "text": "शक्तितः सर्वकर्माणि वेदोक्तानि विधाय च ।।\nसमर्पयेन्महाविष्णौ नारायणपरायणः ।। ४१-८ ।।"
  },
  {
    "text": "समर्पितानि कर्माणि महविष्णौ परात्मनि ।।\nसंपूर्णतां प्रयांत्येव हरिस्मरणमात्रतः ।। ४१-९ ।।"
  },
  {
    "text": "हरिभक्तिरतानां च पापबंधो न जायते ।।\nअतोऽतिदुर्लभा लोके हरिभक्तिर्दुरात्मनाम् ।। ४१-१० ।।"
  },
  {
    "text": "अहो हरिपरा ये तु कलौ घोरे भयंकरे ।।\nते सुभाग्या महात्मानः सत्संगर हिता अपि ।। ४१-११ ।।"
  },
  {
    "text": "हरिस्मरणनिष्टानां शिवनामरतात्मनाम् ।।\nसत्यं समस्तकर्माणि यांति संपूर्णतां द्विज ।। ४१-१२ ।।"
  },
  {
    "text": "अहो भाग्यमहो भाग्यं हरिनाम रतात्मनाम् ।।\nत्रिदर्शेरपि ते पूज्याः किमन्यैर्बहुभाषितैः ।। ४१-१३ ।।"
  },
  {
    "text": "तस्मात्समस्तलोकानां हितमेव मयोच्यते ।।\nहरिनामपरान्मर्त्यान्न कलिर्बाधर्तक्वचित् ।। ४१-१४ ।।"
  },
  {
    "text": "हरेर्नामैव नामैव नामैव मम जीवनम् ।।\nकलौ नास्त्येव नास्त्येव गतिरन्यथा ।। ४१-१५ ।।"
  },
  {
    "text": "सूत उवाच ।।\nएवं स नारदो विप्राः सनकेन प्रबोधितः ।।\nपरां निर्वृत्तिमापन्नः पुनरेतदुवाच ह ।। ४१-१६ ।।"
  },
  {
    "text": "नारद उवाच ।।\nभगवन्सर्वशास्त्रज्ञ स्वयातिकरुणात्मना ।।\nप्रकाशितं जगज्ज्योतिः परं ब्रह्म सनातनम् ।। ४१-१७ ।।"
  },
  {
    "text": "एतदेव परं पुण्यमेतदेव परं तपः ।।\nयः स्मरेत्पुंडरीकाक्षं सर्वपापविनाशनम् ।। ४१-१८ ।।"
  },
  {
    "text": "ब्रह्मन्नानाजगञ्चैतदेकचित्संप्रकाशितम् ।।\nत्वयोक्तं तत्प्रतीयेऽहं कथं दृष्टांतमंतरा ।। ४१-१९ ।।"
  },
  {
    "text": "तस्माद्येन यथा ब्रह्म प्रतीतं बोधितेन तु ।।\nतदाख्याहि यथा चित्तं सीदत्स्थितिमवाप्नुयात् ।। ४१-२० ।।"
  },
  {
    "text": "एतच्छ्रुत्वा वचो विप्रा नारदस्य महात्मनः ।।\nसनकः प्रत्युवाचेदं स्मरन्नारायणं परम् ।। ४१-२१ ।।"
  },
  {
    "text": "सनक उवाच ।।\nब्रह्मन्नहं ध्यानपरो भवेयं सनंदनं पृच्छ यथाभिलाषम् ।।\nवेदांतशास्त्रे कुशलस्तवायं निवर्तयेद्वा परमार्यवंद्यः ।। ४१-२२ ।।"
  },
  {
    "text": "इतीरितं समाकर्ण्य सनकस्य स नारदः ।।\nसनंदनं मोक्षधर्मान्प्रष्टुं समुपचक्रमे ।। ४१-२३ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे नाममहात्म्यन्नामैकचत्वारिंशोऽध्यायः ।।"
  }
]
[
  {
    "text": "<span style=\"font-size: 14pt; line-height: 200%\">\nसूत उवाच ।।\nश्रुत्वा सनंदनस्येत्थं वचनं नारदो मुनिः ।।\nअसंतुष्ट इव प्राह भ्रातरं तं सनंदनम् ।। ५०-१ ।।\nनारद उवाच ।।\nभगवन्सर्वमाख्यातं यत्पृष्टं भवतो मया ।।\nतथापि नात्मा प्रीयेत श्रृण्वन्हरिकथां मुहुः ।। ५०-२ ।।\nश्रूयते व्यासपुत्रस्तु शुकः परमधर्मवित् ।।\nसिद्धिं सुमहतीं प्राप्तो निर्विण्णोऽवांतरं बहिः ।। ५०-३ ।।\nब्रह्मन्पुंसस्तु विज्ञानं महतां सेवनं विना ।।\nन जायते कथं प्राप्तो ज्ञानं व्यासात्मजः शिशुः ।। ५०-४ ।।\nतस्य जन्मरहस्यं मे कमचाप्यस्य श्रृण्वते ।।\nसमाख्याहि महाभाग मोक्षशास्त्रार्थविद्भवान् ।। ५०-५ ।।\nसनंदन उवाच ।।\nश्रृणु विप्रप्रवक्ष्यामि शुकोत्पत्तिं समासतः ।।\nयां श्रुत्वा ब्रह्मतत्त्वज्ञो जायते मानवो मुने ।। ५०-६ ।।\nन हायनैर्न पलितैर्न वित्तेन न बंधुभिः ।।\nऋषयश्चक्रिरे धर्मं योऽनूचानः स नो महान् ।। ५०-७ ।।\nनारद उवाच ।।\nअनूचानः कथंब्रह्मन्पुमान्भवति मानद ।।\nतन्मे कर्म समाचक्ष्व श्रोतुं कौतूहलं मम ।। ५०-८ ।।\nसनंदन उवाच ।।\nश्रृणु नारद वक्ष्यामि ह्यनूचानस्य लक्षणम् ।।\nयज्ज्ञात्वा सांगवेदानामभिज्ञो जायते नरः ।। ५०-९ ।।\nशिक्षा कल्पो व्याकरणं निरुक्तं ज्योतिषं तथा ।।\nछंदःशास्त्रं षडेतानि वेदांगानि विदुर्बुधाः ।। ५०-१० ।।\nऋग्वेदोऽथ यजुर्वेदः सामवेदो ह्यथर्वणः ।।\nवेदाश्चत्वार एवैते प्रोक्ता धर्मनिरूपणे ।। ५०-११ ।।\nसांगान्वेदान्गुरोर्यस्तु समधीते द्विजोत्तमः ।।\nसोऽनूचानः प्रभवति नान्यथा ग्रंथकोटिभिः ।। ५०-१२ ।।\nनारद उवाच ।।\nअंगानां लक्षणं ब्रूहि वेदानां चापि विस्तरात् ।।\nत्वंमस्मासु महाविज्ञः सांगेष्वेतेषु मानद ।। ५०-१३ ।।\nसनंदन उवाच ।।\nप्रश्नभारोऽयमतुलस्त्वया मम कृतो द्विज ।।\nसंक्षेपात्कथयिष्यामि सारमेषां सुनिश्चितम् ।। ५०-१४ ।।\nस्वरः प्रधानः शिक्षायां कीर्त्तितो मुनिभिर्दिजैः ।।\nवेदानां वेदविद्भिस्तु तच्छृणुष्व वदामि ते ।। ५०-१५ ।।\nआर्चिकं गाथिकं चैव सामिकं च स्वरान्तरम् ।।\nकृतांते स्वरशास्त्राणां प्रयोक्तव्य विशेषतः ।। ५०-१६ ।।\nएकांतरः स्वरो ह्यप्सु गाथासुद्व्यंतरः स्वरः ।।\nसामसु त्र्यंतरं विद्यादेतावत्स्वरतोऽन्तरम् ।। ५०-१७ ।।\nऋक्सामयजुरंगानि ये यज्ञेषु प्रयुंजते ।।\nअविज्ञानाद्धि शिक्षायास्तेषां भवति विस्वरः ।। ५०-१८ ।।\nमंत्रो हीनः स्वरतो वर्णतो वा मिथ्याप्रयुक्तो न तमर्थमाह ।।\nस वाग्वज्रो यजमानं हिनस्ति यथेंद्रशत्रुः स्वरतोऽपराधात् ।। ५०-१९ ।।\nउरः कंठः शिरश्चैव स्थानानि त्रीणि वाङ्मये ।।\nसवनान्याहुरेतानि साम वाप्यर्द्धतोंऽतरम् ।। ५०-२० ।।\nउरः सप्तविवारं स्यात्तथा कंठस्तथा शिरः ।।\nन च शक्तोऽसि व्यक्तस्तु तथा प्रावचना विधिः ।। ५०-२१ ।।\nकठकालापवृत्तेषु तैत्तिराह्वरकेषु च ।।\nऋग्वेदे सामवेदे च वक्तव्यः प्रथमः स्वरः ।। ५०-२२ ।।\nऋग्वेदस्तु द्वितीयेन तृतीयेन च वर्तते ।।\nउच्चमध्यमसंघातः स्वरो भवति पार्थिवः ।। ५०-२३ ।।\nतृतीय प्रथमक्रुष्टा कुर्वंत्याह्वरकान् स्वरान् ।।\nद्वितीयाद्यास्तु मद्रांतास्तैत्तिरीयाश्चतुःस्वरान् ।। ५०-२४ ।।\nप्रथमश्च द्वितीयश्च तृतीयोऽथ चतुर्थकः ।।\nमंद्रः क्रुष्टो मुनीश्वर एतान्कुर्वंति सामगाः ।। ५०-२५ ।।\nद्वितीयप्रथमावेतौ नांडिभाल्लविनौ स्वरौ ।।\nतथा शातपथावेतौ स्वरौ वाजसनेयिनाम् ।। ५०-२६ ।।\nएते विशेषतः प्रोक्ताः स्वरा वै सार्ववैदिकाः ।।\nइत्येतच्चरितं सर्वं स्वराणां सार्ववैदिकम् ।। ५०-२७ ।।\nसामवेदे तु वक्ष्यामि स्वराणां चरितं यथा ।।\nअल्पग्रंथं प्रभूतार्थं सामवेदांगमुत्तमम् ।। ५०-२८ ।।\nतानरागस्वरग्राममूर्च्छनानां तु लक्षणम् ।।\nपवित्रं पावनं पुण्यं यथा तुभ्यं प्रकीर्तितम् ।। ५०-२९ ।।\nशिक्षामाहुर्द्विजातीनामृग्यजुः सामलक्षणम् ।।\nसप्त स्वरास्रयो ग्रामा मृर्छनास्त्वेकविंशतिः ।। ५०-३० ।।\nताना एकोनपंचाशदित्येतस्स्वरमंडलम् ।।\nषड्जश्च ऋषभश्चैव गांधारो मध्यमस्तथा ।। ५०-३१ ।।\nपंचमो धैवतश्चैवं निषादः सप्तमः स्वरः ।।\nषड्जमध्यमगांधारास्त्रयो ग्रामाः प्रकीर्तिताः ।। ५०-३२ ।।\nभूर्ल्लोकाज्जायते षड्जो भुवर्लोकाञ्च मध्यमः ।।\nस्वर्गाभ्राच्चैव गांधारो ग्रामस्थानानि त्रीणि हि ।। ५०-३३ ।।\nस्वराणां च विशेषेण ग्रामरागा इति स्मृताः ।।\nविंशतिर्मध्यमग्रामे षड्जग्रामे चतुर्दश ।। ५०-३४ ।।\nतानान्पंचदशेच्छंति गांधारे सामगायिनाम् ।।\nनदी विशाला सुमुखी चित्रा चित्रवती मुखा ।। ५०-३५ ।।\nबला चाप्यथ विज्ञेया देवानां सप्त मूर्छनाः ।।\nआप्यायिनी विश्वभृता चंद्रा हेमा कपर्दिनी ।। ५०-३६ ।।\nमैत्री च बार्हती चैव पितॄणां सप्त मूर्छनाः ।।\nषड्जे तूत्तरमंद्रा स्यादृषभे चाभिरूहता ।। ५०-३७ ।।\nअश्वक्रांता तु गांधारे तृतीया मूर्च्छना स्मृता ।।\nमध्यमे खलु सौवीरा हृषिका पंचमे स्वरे ।। ५०-३८ ।।\nधैवते चापि विज्ञेया मूर्छना तूत्तरा मता ।।\nनिषादे रजनीं विद्यादृषीणां सप्त मूर्छनाः ।। ५०-३९ ।।\nउपजीवंति गंधर्वा देवानां सप्त मूर्छनाः ।।\nपितॄणां मूर्च्छनाः सप्त तथा यक्षा न संशयः ।। ५०-४० ।।\nऋषीणां मूर्छनाः सप्त यास्त्विमा लौकिकाः स्मृताः ।।\nषङ्जः प्रीणाति वै देवानृषीन्प्रीणाति चर्षभः ।। ५०-४१ ।।\nपितॄन् प्रीणाति गांधारो गंधर्वान्मध्यमः स्वरः ।। देवान्पितॄनृषींश्चैव स्वरः प्रीणाति पंचमः ।। ५०-४२ ।।\nयक्षान्निषादः प्रीणाति भूतग्रामं च धैवतः ।।\nगानस्य तु दशविधा गुणवृत्तिस्तु तद्यथा ।। ५०-४३ ।।\nरक्तं पूर्णमलंकृतं प्रसन्नं व्यक्तं विक्रुष्टं श्लक्ष्णं समं सुकुमारं मधुरमिति गुणास्तत्र रक्तं नाम वेणुवीणास्वराणामेकीभावं रक्तमित्युच्यते पूर्णं नाम स्वरश्रुतिपूरणाच्छंदः पादाक्षरं संयोगात्पूर्णमित्युच्यते अलंकृतं नामोरसि शिरसि कंठयुक्तमित्यलंकृतं प्रसन्नं नामापगतागद्गदनिर्विशंकं प्रसन्नमित्युच्यते व्यक्तं नाम पदपदार्थप्रकृतिविकारागमनोपकृत्तद्धितसमासधातुनिपातोपसर्गस्वरलिंगं वृत्तिवार्त्तिकविभक्त्यर्थवचनानां सम्यगुपपादनं व्यक्तमित्युच्यते विक्रुष्टं नामोञ्चैरुञ्चारितं व्यक्तपदाक्षरं विक्रुष्टमित्युच्यते श्लेक्ष्णं नाम द्रुतमविलंबितमुच्चनीचप्लुतसमाहारहेलतालोपनयादिभिरुपपादनाभिः श्लक्ष्णमित्युच्यते समं नामावापनिर्वापप्रदेशे प्रत्यंतरस्थानानां समासः सममित्युच्यते सुकुमारं नाम मृदुपदवर्णस्वरकुहगरणयुक्तं सुकुमारमित्युच्यते मधुरं नाम स्वभावोपनीतललितपदाक्षरगुणसमृद्धं मधुरमित्युच्यते एवमेतैर्दशभिर्गुणैर्युक्तं गानं भवति ।। १ ।।\nभवन्ति चात्र श्लोकाः ।।\nशंकितं भीषणं भीतमुद्धुष्टमनुनासिकम् ।।\nकाकस्वरं मूर्द्धगतं तथा स्थानविवर्जितम् ।। ५०-४४ ।।\nविस्तरं विरसं चैव विश्लिष्टं विषमाहतम् ।।\nव्याकुलं तालहीनं च गीतिदोषाश्चतुर्दश ।। ५०-४५ ।।\nआचार्याः सममिच्छंति पदच्छेदं तु पंडिताः ।।\nस्त्रियो मधुरमिच्छंति विक्रुष्टमितरे जनाः ।। ५०-४६ ।।\nपद्मपत्रप्रभः षङ्ज ऋषभः शुकपिंजरः ।।\nकनकाभस्तु गांधारो मध्यमः कुंदसन्निभः ।। ५०-४७ ।।\nपंचमस्तु भवेत्कृष्णः पीतकं धैवतं विदुः ।।\nनिषादः सर्ववर्णः स्यादित्येताः स्वरवर्णताः ।। ५०-४८ ।।\nपंचमो मध्यमः षङ्ज इत्येते ब्राह्मणाः स्मृताः ।।\nऋषभो धैवतश्चापीत्येतौ वै क्षत्रियावुभौ ।। ५०-४९ ।।\nगांधारश्च निषादश्च वैश्यावर्द्धेन वै स्मृतौ ।।\nशूद्रत्वं विधिनार्द्धेन पतितत्वान्न संशयः ।। ५०-५० ।।\nऋषभो मूर्छितवर्जितो धैवतसहितश्च पंचमो यत्र ।।\nनिपतति मध्यमरागे स निषादं षाङ्जवं विद्यात् ।। ५०-५१ ।।\nयदि पंचमो विरमते गांधारश्चांतरस्वरो भवति ।।\nऋषभो निषादसहितस्तं पंचममीदृशं विद्यात् ।। ५०-५२ ।।\nगांधारस्याधिपत्येन निषादस्य गतागतैः ।।\nधैवतस्य च दौर्बल्यान्मध्यमग्राम उच्यते ।। ५०-५३ ।।\nईषत्पृष्टो निषादस्तु गांधारश्चाधिको भवेत् ।।\nधैवतः कंपितो यत्र स षङ्गयाम ईरितः ।। ५०-५४ ।।\nअंतरस्वरसंयुक्तः काकलिर्यत्र दृश्यते ।।\nतं तु साधारितं विद्यात्पंचमस्थं तु कैशिकम् ।। ५०-५५ ।।\nकैशिकं भावयित्वा तु स्वरैः सर्वैः समंततः ।।\nयस्मात्तु मध्यमे न्यासस्तस्मात्कैशिकमध्यमः ।। ५०-५६ ।।\nकाकलिर्दृश्यते यत्र प्राधान्यं पंचमस्य तु ।।\nकश्यपः कैशिकं प्राह मध्यमग्रामसंभवम् ।। ५०-५७ ।।\nगेति गेयं विदुः प्राज्ञा धेति कारुप्रवादनम् ।।\nवेति वाद्यस्य संज्ञेयं गंधर्वस्य प्ररोचनम् ।। ५०-५८ ।।\n</span>"
  },
  {
    "text": "<span style=\"font-size: 14pt; line-height: 200%\">यः सामगानां प्रथमः स वेणोर्मध्यमः स्वरः ।।\nयो द्वितीयः स गांधारस्तृतीयस्त्वृषभः स्मृतः ।। ५०-५९ ।।\nचतुर्थः षङ्ज इत्याहुः पंचमो धैवतो भवेत् ।।\nषष्ठो निषादो विज्ञेयः सप्तमः पंचमः स्मृतः ।। ५०-६० ।।\nषङ्जं मयूरो वदति गावो रंभंति चर्षभम् ।।\nअजाविके तु गांधारं क्रौंचो वदति मध्यमम् ।। ५०-६१ ।।</span>"
  }
]
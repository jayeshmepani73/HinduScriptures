[
  {
    "text": "श्रीनारद उवाच ।।\nकुतः सृष्टमिदं ब्रह्मञ्जगत्स्थावरजंगमम् ।।\nप्रलये च कमभ्येति तन्मे ब्रूहि सनन्दन ।। ४२-१ ।।"
  },
  {
    "text": "ससागरः सगगनः सशैलः सबलाहकः ।।\nसभूमिः साग्निपवनो लोकोऽयं केन निर्मितः ।। ४२-२ ।।"
  },
  {
    "text": "कथं सृष्टानि भूतानि कथं वर्णविभक्तयः ।।\nशौचाशौचं कथं तेषां धर्माधर्मविधिः कथम् ।। ४२-३ ।।"
  },
  {
    "text": "कीदृशो जीवतां जीवः क्व वा गच्छंति ये मृताः ।।\nअस्माल्लोकादमुं लोकं सर्वं शंसतु मे भवान् ।। ४२-४ ।।"
  },
  {
    "text": "सनंदन उवाच ।।\nश्रृणु नारद वक्ष्यामि चेतिहासं पुरातनम् ।।\nभृगुणाभिहितं शास्त्रं भरद्वाजाय पृच्छते ।। ४२-५ ।।"
  },
  {
    "text": "कैलासशिखरे दृष्ट्वा दीप्यमानं महौजसम् ।।\nभृगुमहर्षिमासीनं भरद्वाजोऽन्वपृच्छत ।। ४२-६ ।।"
  },
  {
    "text": "भरद्वाज उवाच ।।\nकथं जीवो विचरति नानायोनिषु संततम् ।।\nकथं मुक्तिश्च संसाराज्जायते तस्य मानद ।। ४२-७ ।।"
  },
  {
    "text": "यश्च नारायणः स्रष्टा स्वयंभूर्भगवन्स्वयम् ।।\nसेव्यसेवकभावेन वर्तेते इति तौ सदा ।। ४२-८ ।।"
  },
  {
    "text": "प्रविशंति लये सर्वे यमीशं सचराचराः ।।\nलोकानां रमणः सोऽयं निर्गुणश्च निरंजनः ।। ४२-९ ।।"
  },
  {
    "text": "अनिर्दश्योऽप्रतर्क्यश्च कथं ज्ञायेत कैर्मुने ।।\nकथमेनं परात्मानं कालशक्तिदुरन्वयम् ।। ४२-१० ।।"
  },
  {
    "text": "अतर्क्यचरितं वेदाः स्तुवन्ति कथमादरात् ।।\nजीवो जीवत्वमुल्लंघ्य कथं ब्रह्म समन्वयात् ।। ४२-११ ।।"
  },
  {
    "text": "एतदिच्छाम्यहं श्रोतुं तन्मे ब्रूहि कृपानिधे ।।\nएवं स भगवान्पृष्टो भरद्वाजेन संशयम् ।। ४२-१२ ।।"
  },
  {
    "text": "महर्षिर्ब्रह्मसंकाशः सर्वं तस्मै ततोऽब्रवीत् ।।\nभृगुरुवाच ।।\nमानसो नाम यः पूर्वो विश्रुतो वै महर्षिभिः ।। ४२-१३ ।।"
  },
  {
    "text": "अनादिनिधनो देवस्तथा तेभ्योऽजरामरः ।।\nअव्यक्त इति विख्यातः शाश्वतोऽथाक्षयोऽव्ययः ।। ४२-१४ ।।"
  },
  {
    "text": "यतः सृष्टानि भूतानि जायंते च म्रियंति च ।।\nसोऽमृजत्प्रथमं देवो महांतं नाम नामतः ।। ४२-१५ ।।"
  },
  {
    "text": "आकाशमिति विख्यातं सर्वभूतधरः प्रभुः ।।\nआकाशादभवद्वारि सलिलादग्निमारुतौ ।। ४२-१६ ।।"
  },
  {
    "text": "अग्निमारुतसंयोगात्ततः समभवन्मही ।।\nततस्तेजो मयं दिव्यं पद्मं सृष्टं स्वयंभुवा ।। ४२-१७ ।।"
  },
  {
    "text": "तस्मात्पद्मात्समभवद्व्रह्मा वेदमयो विधिः ।।\nअहंकार इति ख्यातः सर्वभूतात्मभूतकृत् ।। ४२-१८ ।।"
  },
  {
    "text": "ब्रह्मा वै स महातेजा य एते पंच धातवः ।।\nशैलास्तस्यास्थिसंघास्तु मेदो मांसं च मेदिनी ।। ४२-१९ ।।"
  },
  {
    "text": "समुद्रास्तस्य रुधिरमाकाशमुदरं तथा ।।\nपवनश्चैव निश्वासस्तेजोऽग्निर्निम्नगाः शिराः ।। ४२-२० ।।"
  },
  {
    "text": "अग्नीषोमौ च चंद्रार्कौ नयने तस्य विश्रुते ।।\nनभश्चोर्ध्वशिरस्तस्य क्षितिः पादौ भुजौ दिशः ।। ४२-२१ ।।"
  },
  {
    "text": "दुर्विज्ञेयो ह्यचिन्त्यात्मा सिद्धैरपि न संशयः ।।\nस एष भगवान्विष्णुरनन्त इति विश्रुतः ।। ४२-२२ ।।"
  },
  {
    "text": "सर्वभूतात्मभूतस्थो दुर्विज्ञेयोऽकृतात्मभिः ।।\nअहंकारस्य  यः स्रष्टा सर्वभूतभवाय वै ।।\nततः समभवद्विश्वं पृष्टोऽहं यदिह त्वया ।। ४२-२३ ।।"
  },
  {
    "text": "भग्द्वाज उवाच ।।\nगगनस्य दिशां चैव भूतलस्यानिलस्य च ।।\nकान्यत्र परिमाणानि संशयं छिंधि तत्त्वतः ।। ४२-२४ ।।"
  },
  {
    "text": "भृगुरुवाच ।।\nअनंतमेतदाकाशं सिद्धदैवतसेवितम् ।।\nरम्यं नानाश्रयाकीर्णं यस्यांतो नाधिगम्यते ।। ४२-२५ ।।"
  },
  {
    "text": "ऊर्ध्वं गतेरधस्तात्तु चंद्रादित्यौ न पश्यतः ।।\nतत्र देवाः स्वयं दीप्ता भास्कराभाग्निवर्चसः ।। ४२-२६ ।।"
  },
  {
    "text": "ते चाप्यन्तं न पश्यंति नभसः प्रथितौजसः ।।\nदुर्गमत्वादनंतत्वादिति मे वद मानद ।। ४२-२७ ।।"
  },
  {
    "text": "उपरिष्टोपरिष्टात्तु प्रज्वलद्भिः स्वयंप्रभैः ।।\nनिरुद्धमेतदाकाशं ह्यप्रमेयं सुरैरपि ।। ४२-२८ ।।"
  },
  {
    "text": "पृथिव्यंते समुद्रास्तु समुद्रांते तमः स्मृतम् ।।\nतमसोंऽते जलं प्राहुर्जलस्यांतेऽग्निरेव च ।। ४२-२९ ।।"
  },
  {
    "text": "रसातलांते सलिलं जलांते पन्नगाधिपाः ।।\nतदंते पुनराकाशमाकाशांते पुनर्जलम् ।। ४२-३० ।।"
  },
  {
    "text": "एवमंतं भगवतः प्रमाणं सलिलस्य च ।।\nअग्निमारुततोयेभ्यो दुर्ज्ञेयं दैवतैरपि ।। ४२-३१ ।।"
  },
  {
    "text": "अग्निमारुततोयानां वर्णा क्षितितलस्य च ।।\nआकाशसदृशा ह्येते भिद्यंते तत्त्वदर्शनात् ।। ४२-३२ ।।"
  },
  {
    "text": "पठंति चैव मुनयः शास्त्रेषु विविधेषु च ।।\nत्रैलोक्ये सागरे चैव प्रमाणं विहितं यथा ।। ४२-३३ ।।"
  },
  {
    "text": "अदृश्यो यस्त्वगम्यो यः कः प्रमाणमुदीरयेत् ।।\nसिद्धानां देवतानां च परिमीता यदा गतिः ।। ४२-३४ ।।"
  },
  {
    "text": "तदागण्यमनंतस्य नामानंतेति विश्रुतम् ।।\nनामधेयानुरूपस्य मानसस्य महात्मनः ।। ४२-३५ ।।"
  },
  {
    "text": "यदा तु दिव्यं यद्रूपं ह्रसते वर्द्धते पुनः ।।\nकोऽन्यस्तद्वेदितुं शक्यो योऽपि स्यात्तद्विधोऽपरः ।। ४२-३६ ।।"
  },
  {
    "text": "ततः पुष्करतः सृष्टः सर्वज्ञो मूर्तिमान्प्रभुः ।।\nब्रह्मा धर्ममयः पूर्वः प्रजापतिरनुत्तमः ।। ४२-३७ ।।"
  },
  {
    "text": "भरद्वाज उवाच ।।\nपुष्करो यदि संभूतो ज्येष्ठं भवति पुष्करम् ।।\nब्रह्माणं पूर्वजं चाह भवान्संदेह एव मे ।। ४२-३८ ।।"
  },
  {
    "text": "भृगुरुवाच ।।\nमानसस्येह या मूर्तिर्ब्रह्मत्वं समुपागता ।।\nतस्यासनविधानार्थं पृथिवी पद्ममुच्यते ।। ४२-३९ ।।"
  },
  {
    "text": "कर्णिका तस्य पद्मस्य मेरुर्गगनमुच्छ्रितः ।।\nतस्य मध्ये स्थितो लोकान्सृजत्येष जगद्विधिः ।। ४२-४० ।।"
  },
  {
    "text": "भरद्वाज उवाच ।।\nप्रजाविसर्गं विविधं कथं स सृजति प्रभुः ।।\nमेरुमध्ये स्थितो ब्रह्मा तद्बहिर्द्विजसत्तम ।। ४२-४१ ।।"
  },
  {
    "text": "भृगुरुवाच ।।\nप्रजाविसर्गं विविधं मानसो मनसाऽसृजत् ।।\nसंरक्षणार्थं भूतानां सृष्टं प्रथमतो जलम् ।। ४२-४२ ।।"
  },
  {
    "text": "यत्प्राणाः सर्वभूतानां सृष्टं प्रथमतो जलम् ।।\nयत्प्राणाः सर्वभूतानां वर्द्धंते येन च प्रजाः ।। ४२-४३ ।।"
  },
  {
    "text": "परित्यक्ताश्च नश्यंति तेनेदं सर्वमावृत्तम् ।।\nपृथिवी पर्वता मेघा मूर्तिमंतश्च ये परे ।।\nसर्वं तद्वारुणं ज्ञेयमापस्तस्तंभिरे पुनः ।। ४२-४४ ।।"
  },
  {
    "text": "भरद्वाज उवाच ।।\nकथं सलिलमुत्पन्नं कथं चैवाग्निमारुतौ ।।\nकथं वा मेदिनी सृष्टेत्यत्र मे संशयो महान् ।। ४२-४५ ।।"
  },
  {
    "text": "भृगुरुवाच ।।\nब्रह्मकल्पे पुरा ब्रह्मन् ब्रह्मर्षीणां समागमे ।।\nलोकसंभवसंदेहः समुत्पन्नो महात्मनाम् ।। ४२-४६ ।।"
  },
  {
    "text": "तेऽतिष्ठन्ध्यानमालंब्य मौनमास्थाय निश्चलाः ।।\nत्यक्ताहाराः स्पर्द्धमाना दिव्यं वर्षशतं द्विजाः ।। ४२-४७ ।।"
  },
  {
    "text": "तेषां ब्रह्ममयी वाणी सर्वेषां श्रोत्रमागमत् ।।\nदिव्या सरस्वती तत्र संबभूव नभस्तलात् ।। ४२-४८ ।।"
  },
  {
    "text": "पुरास्तिमितमाकाशमनंतमचलोपमम् ।।\nनष्टचंद्रार्कपवनं प्रसुप्तमिव संबभौ ।। ४२-४९ ।।"
  },
  {
    "text": "ततः सलिलमुत्पन्नं तमसीव तमः परम् ।।\nतस्माच्च सलिलोत्पीडादुदतिष्ठत मारुतः ।। ४२-५० ।।"
  },
  {
    "text": "यथाभवनमच्छिद्रं निःशब्दमिव लक्ष्यते ।।\nतच्चांभसा पूर्यमाणं सशब्दं कुरुतेऽनिलः ।। ४२-५१ ।।"
  },
  {
    "text": "तथा सलिलसंरुद्धे नभसोंऽतं निरंतरे ।।\nभित्त्वार्णवतलं वायुः समुत्पतति घोषवान् ।। ४२-५२ ।।"
  },
  {
    "text": "एषु वा चरते वायुरर्णवोत्पीडसंभवः ।।\nआकाशस्थानमासाद्य प्रशांतिं नाधिगच्छति ।। ४२-५३ ।।"
  },
  {
    "text": "तस्मिन्वाय्वम्बुसंघर्षे दीप्ततेजा महाबलः ।।\nप्रादुरासीदूर्ध्वशिखः कृत्वा निस्तिमिरं तमः ।। ४२-५४ ।।"
  },
  {
    "text": "अग्निः पवनसंयुक्तः खं समाक्षिपते जलम् ।।\nतदग्निवायुसंपर्काद्धनत्वमुपपद्यते ।। ४२-५५ ।।"
  },
  {
    "text": "तस्याकाशं निपतितः स्नेहात्तिष्ठति योऽपरः ।।\nस संघातत्वमापन्नो भूमित्वमनुगच्छति ।। ४२-५६ ।।"
  },
  {
    "text": "रसानां सर्वगंधानां स्नेहानां प्राणिनां तथा ।।\nभूमिर्योनिरियं ज्ञेया यस्याः सर्वं प्रसूयते ।। ४२-५७ ।।"
  },
  {
    "text": "भरद्वाज उवाच ।।\nय एते धातवः पंच रक्ष्या यानसृजत्प्रभुः ।।\nआवृता यैरिमे लोका महाभूताभिसंज्ञितैः ।। ४२-५८ ।।"
  },
  {
    "text": "यदाऽसृजत्सहस्त्राणि भूतानां स महामतिः ।।\nपश्चात्तेष्वेव भूतत्वं कथं समुपपद्यते ।। ४२-५९ ।।"
  },
  {
    "text": "भृगुरुवाच ।।\nअमितानि महाष्टानि यांति भूतानि संभवम् ।।\nअतस्तेषां महाभूतशब्दोऽयमुपपद्यते ।। ४२-६० ।।"
  },
  {
    "text": "चेष्टा वायुः खमाकाशमूष्माग्निः सलिलं द्रवः ।।\nपृथिवी चात्र संघातः शरीरं पांचभौतिकम् ।। ४२-६१ ।।"
  },
  {
    "text": "इत्यतः पंचभिर्युक्तैर्युक्तं स्थावरजंगमम् ।।\nश्रोत्रे घ्राणो रसः स्पर्शो दृष्टिश्चेंद्रियसंज्ञिताः ।। ४२-६२ ।।"
  },
  {
    "text": "भरद्वाज उवाच ।।\nपंचभिर्यदि भूतैस्तु युक्ताः स्थावरजंगमाः ।।\nस्थावराणां न दृश्यंते शरीरे पंच धातवः ।। ४२-६३ ।।"
  },
  {
    "text": "अनूष्मणामचेष्टानां घनानां चैव तत्त्वतः ।।\nवृक्षाणां नोपलभ्यंते शरीरे पंच धातवः ।। ४२-६४ ।।"
  },
  {
    "text": "न श्रृण्वंति न पश्यंति न गंधरसवेदिनः ।।\nन च स्पर्शं हि जानंति ते कथं पंच धातवः ।। ४२-६५ ।।"
  },
  {
    "text": "अद्रवत्वादनग्नित्वादभूमित्वादवायुतः ।।\nआकाशस्याप्रमेयत्वाद्वृक्षाणां नास्ति भौतिकम् ।। ४२-६६ ।।"
  },
  {
    "text": "भृगुरुवाच ।।\nघनानामपि वृक्षणामाकाशोऽस्ति न संशयः ।।\nतेषां पुष्पपलव्यक्तिर्नित्यं समुपपद्यते ।। ४२-६७ ।।"
  },
  {
    "text": "ऊष्मतो म्लायते पर्णं त्वक्फलं पुष्पमेव च ।।\nम्लायते शीर्यते चापि स्पर्शस्तेनात्र विद्यते ।। ४२-६८ ।।"
  },
  {
    "text": "वाय्वग्न्यशनिनिर्घोषैः फलं पुष्पं विशीर्यते ।।\nश्रोत्रेण गृह्यते शब्दस्तस्माच्छृण्वंति पादपाः ।। ४२-६९ ।।"
  },
  {
    "text": "वल्ली वेष्टयते वृक्षान्सर्वतश्चैव गच्छति ।।\nनह्यदृष्टश्च मार्गोऽस्ति तस्मात्पश्यंति पादपाः ।। ४२-७० ।।"
  },
  {
    "text": "पुण्यापुण्यैस्तथा गंधैर्धूपैश्च विविधैरपि ।।\nअरोगाः पुष्पिताः संति तस्माज्जिघ्रंति पादपाः ।। ४२-७१ ।।"
  },
  {
    "text": "सुखदुःखयोर्ग्रहणाच्छिन्नस्य च विरोहणात् ।।\nजीवं पश्यामि वृक्षाणामचैतन्यं न विद्यते ।। ४२-७२ ।।"
  },
  {
    "text": "तेन तज्जलमादत्ते जरयत्यग्निमारुतौ ।।\nआहारपरिणामाच्च स्नहो वृद्धिश्च जायते ।। ४२-७३ ।।"
  },
  {
    "text": "जंगमानां च सर्वेषां शरीरे पंञ्च धातवः ।।\nप्रत्येकशः प्रभिद्यंते यैः शरीरं विचेष्टते ।। ४२-७४ ।।"
  },
  {
    "text": "त्वक् च मांसं तथास्थीनि मज्जा स्नायुश्च पंचमः ।।\nइत्येतदिह संघातं शरीरे पृथिवीमये ।। ४२-७५ ।।"
  },
  {
    "text": "तेजो ह्यग्निस्तथा क्रोधश्चक्षुरुष्मा तथैव च ।।\nअग्निर्जनयते यच्च पंचाग्नेयाः शरीरिणः ।। ४२-७६ ।।"
  },
  {
    "text": "श्रोत्रं घ्राणं तथास्यं च हृदयं कोष्ठमेव च ।।\nआकाशात्प्राणिनामेते शरीरे पंच धातवः ।। ४२-७७ ।।"
  },
  {
    "text": "श्लेष्मा पित्तमथ स्वेदो वसा शोणितमेव च ।।\nइत्यापः पंचधा देहे भवंति प्राणिनां सदा ।। ४२-७८ ।।"
  },
  {
    "text": "प्राणात्प्रीणयते प्राणी व्यानाव्द्यायच्छते तथा ।। ४२-७९ ।।\nगच्छत्यपानोऽधश्चैव समानो ह्यद्यवस्थितः ।।"
  },
  {
    "text": "उदानादुच्छ्वसितीति पञ्च (प्रति) भेदाच्च भाषते ।।\nइत्येते वायवः पंच वेष्टयंतीहदेहिनम् ।। ४२-८० ।।"
  },
  {
    "text": "भूमेर्गंधगुणान्वेत्ति रसं चादूभ्यः शरीरवान् ।।\nतस्य गंधस्य वक्ष्यामि विस्तराभिहितान्गुणान् ।। ४२-८१ ।।"
  },
  {
    "text": "इष्टश्चानुष्टगंधश्च मधुरः कटुरेव च ।।\nनिर्हारी संहतः स्निग्धो रुक्षो विशद एव च ।। ४२-८२ ।।"
  },
  {
    "text": "एवं नवविधो ज्ञेयः पार्थिवो गंधविस्तरः ।।\nज्योतिः पश्यति चक्षुर्भ्यः स्पर्शं वेत्ति च वायुना ।। ४२-८३ ।।"
  },
  {
    "text": "शब्दः स्पर्शश्च रूपं च रसश्चापि गुणाः स्मृताः ।।\nरसज्ञानं तु वक्ष्यामि तन्मे निगदतः श्रृणु ।। ४२-८४ ।।"
  },
  {
    "text": "रसो बहुविधः प्रोक्त ऋषिभिः प्रथितात्मभिः ।।\nमधुरो लवणस्तिक्तः कषायोऽम्लः कटुस्तथा ।। ४२-८५ ।।"
  },
  {
    "text": "एष षडिधविस्तारो रसो वारिमयः स्मृतः ।।\nशब्दः स्पर्शश्च रूपश्च त्रिगुणं ज्योतिरुच्यते ।। ४२-८६ ।।"
  },
  {
    "text": "ज्योतिः पश्यति रूपाणि रूपं च बहुधा स्मृतम् ।।\nह्रस्वो दीर्धस्तथा स्थूलश्चतुरस्रोऽणुवृत्तवान् ।। ४२-८७ ।।"
  },
  {
    "text": "शुक्लः कृष्णस्तथा रक्तो नीलः पीतोऽरुणस्तथा ।।\nकठिनश्चिक्कणः श्लक्ष्णः पिच्छिलो मृदु दारुणः ।। ४२-८८ ।।"
  },
  {
    "text": "एवं षोडशविस्तारो ज्योतीरुपगुणः स्मृतः ।।\nतत्रैकगुणमाकाशं शब्द इत्येव तत्स्मृतम् ।। ४२-८९ ।।"
  },
  {
    "text": "तस्य शब्दस्य वक्ष्यामि विस्तरं विविधात्मकम् ।।\nषड्जो ऋषभगांधारौ मध्यमोधैवतस्तथा ।। ४२-९० ।।"
  },
  {
    "text": "पंचमश्चापि विज्ञेयस्तथा चापि निषादवान् ।।\nएष सप्तविधः प्रोक्तो गुण आकाशसंभवः ।। ४२-९१ ।।"
  },
  {
    "text": "ऐश्वर्य्येण तु सर्वत्र स्थितोऽपि पयहादिषु ।।\nमृदंगभेरीशंखानां स्तनयित्नो रथस्य च ।। ४२-९२ ।।"
  },
  {
    "text": "एवं बहुविधाकारः शब्द आकाशसंभवः ।।\nवायव्यस्तु गुणः स्पर्शः स्पर्शश्च बहुधा स्मृतः ।। ४२-९३ ।।"
  },
  {
    "text": "उष्णः शीतः सुखं दुःखं स्निग्धो विशद एव च ।।\nतथा खरो मृदुः श्लक्ष्णो लवुर्गुरुतरोऽपि च ।। ४२-९४ ।।"
  },
  {
    "text": "शब्दस्पर्शौ तु विज्ञेयौ द्विगुणौ वायुरित्युत ।।\nएवमेकादशविधो वायव्यो गुण उच्यते ।। ४२-९५ ।।"
  },
  {
    "text": "आकाशजं शब्दमाहुरेभिर्वायुगुणैः सह ।।\nअव्याहतैश्चेतयते नवेति विषमा गतिः ।। ४२-९६ ।।"
  },
  {
    "text": "आप्यायंते च ते नित्यं धातवस्तैस्तु धातुभिः ।।\nआपोऽग्निर्मारुस्चैव नित्यं जाग्रति देहिषु ।। ४२-९७ ।।"
  },
  {
    "text": "मूलमेते शरीरस्य व्याप्य प्राणानिह स्थिताः ।।\nपार्थिवं धातुमासाद्य यथा चेष्टयते बली ।। ४२-९८ ।।"
  },
  {
    "text": "श्रितो मूर्द्धानमग्निस्तु शरीरं परिपालयेत् ।।\nप्राणो मूर्द्धनि वाग्नौ च वर्तमानो विचेष्टते ।। ४२-९९ ।।"
  },
  {
    "text": "स जंतुः सर्वभूतात्मा पुरुषः स सनातनः ।।\nमनो बुद्धिरहंकारो भूतानि विषयश्च सः ।। ४२-१०० ।।"
  },
  {
    "text": "एवं त्विह स सर्वत्र प्राणैस्तु परिपाल्यते ।।\nपृष्ठतस्तु समानेन स्वां स्वां गतिमुपाश्रितः ।। ४२-१०१ ।।"
  },
  {
    "text": "वस्तिमूलं गुदं चैव पावकं समुपाश्रितः ।।\nवहन्मूत्रं पुरीषं वाप्यपानः परिवर्तते ।। ४२-१०२ ।।"
  },
  {
    "text": "प्रयत्ने कर्मनियमे य एकस्त्रिषु वर्तते ।।\nउदान इति तं प्राहुरध्यात्मज्ञानकोविदाः ।। ४२-१०३ ।।"
  },
  {
    "text": "संधिष्वपि च सर्वेषु संनिविष्टस्तथानिलः ।।\nशरीरेषु मनुष्याणां व्यान इत्युपदिश्यते ।। ४२-१०४ ।।"
  },
  {
    "text": "बाहुष्वग्निस्तु विततः समानेन समीरितः ।।\nरसान्वारु(?) दोषांश्च वर्तयन्नति चेष्टते ।। ४२-१०५ ।।"
  },
  {
    "text": "अपानप्राणयोर्मध्ये प्राणापानसमीहितः ।।\nसमन्वितस्त्वधिष्ठानं सम्यक् पचति पावकः ।। ४२-१०६ ।।"
  },
  {
    "text": "आस्पंहि(?) पायुपर्यंतमंते स्याद्गुदसंज्ञिते ।।\nरेतस्तस्मात्प्रजायंते सर्वस्रोतांसि देहिनाम् ।। ४२-१०७ ।।"
  },
  {
    "text": "प्राणानां सन्निपाताश्च सन्निपातः प्रजायते ।।\nऊष्मा चाग्निरिति ज्ञेयो योऽन्नं पचति देहिनाम् ।। ४२-१०८ ।।"
  },
  {
    "text": "अग्निवेगवहः प्राणो गुदांते प्रतिहन्यते ।।\nस ऊर्ध्वमागम्य पुनः समुत्क्षिपति पावकम् ।। ४२-१०९ ।।"
  },
  {
    "text": "पक्वाशयस्त्वधो नाभ्या ऊर्ध्वमामाशयः स्मृतः ।।\nनाभिमूले शरीरस्य सर्वे प्राणाश्च संस्थिताः ।। ४२-११० ।।"
  },
  {
    "text": "प्रस्थिता हृदयात्सर्वे तिर्यगूर्ध्दमधस्तथा ।।\nवहंत्यन्नरसान्नाड्यो दशप्राणप्रचोदिताः ।। ४२-१११ ।।"
  },
  {
    "text": "एष मार्गोऽपि योगानां येन गच्छंति तत्पदम् ।।\nजितक्लमाः समा धीरा मूर्द्धन्यात्मानमादधन् ।। ४२-११२ ।।"
  },
  {
    "text": "एवं सर्वेषु विहितप्राणापानेषु देहिनाम् ।।\nतस्मिन्समिध्यते नित्यमग्निः स्थाल्यामिवाहितः ।। ४२-११३ ।।"
  },
  {
    "text": "इति श्रीबृहन्नारदीयपुराणे पूर्वभागे द्वितीयपादे भृगुभरद्वाजसंवादे जगदुत्पत्तिवर्णनं नाम द्विचत्वारिंशोऽध्यायः ।।"
  }
]
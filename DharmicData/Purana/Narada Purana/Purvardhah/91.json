[
  {
    "text": "<span style=\"font-size: 14pt; line-height: 200%\"> सनत्कुमार उवाच ।।\nअथ वक्ष्ये महेशस्य मन्त्रं सर्वार्थसाधकम् ।।\nयं समाराध्य मनुजो भुक्तिं मुक्तिं च विंदति ।। १ ।।\nहृदयं सबकः सूक्ष्मो लांतोऽनन्तान्वितो मरुत् ।।\nपंचाक्षरो मनुः प्रोक्तस्ताराद्योऽयं षडक्षरः ।। २ ।।\nवामदेवी मुनीश्छन्दः पंक्तिरीशोऽस्य देवता ।।\nषड्भिर्वर्णैः षडङ्गानि कुर्यान्मंत्रेण देशिकः ।। ३ ।।\nमंत्रवर्णादिकान्न्यस्येन्मंत्रमूर्तिर्यथाक्रमम् ।।\nतर्जनीमध्ययोरंत्यानामिकांगुष्ठके पुनः ।। ४ ।।\nताः स्युस्तत्पुरुषाघोरभववामेशसंज्ञिकाः ।।\nवक्त्रहृत्पादगुह्येषु निजमूर्द्धनि ताः पुनः ।। ५ ।।\nप्राग्याम्यवारुणोदीच्यमध्यवक्त्रेषु पंचसु ।।\nमन्त्रांगानिन्यसेत्पश्चाज्जातियुक्तानि षट् क्रमात् ।। ६ ।।\nकुर्वीत गोलकन्यासं रक्षायै तदनन्तरम् ।।\nहृदि वक्त्रेंऽसयोरूर्वोः कंठे नाभौ द्विपार्श्वयोः ।। ७ ।।\nपृष्ठे हृदि तथा मूर्ध्नि वदने नेत्रयोर्नसोः ।।\nदोःपत्संधिषु साग्रेषु विन्यसेत्तदनन्तरम् ।। ८ ।।\nशिरोवदनहृत्कुक्षिसोरुपादद्वये पुनः ।।\nहृदि वक्त्रांबुजे टंकमृगा भयवरेष्वथ ।। ९ ।।\nवक्त्रांसहृत्सपादोरुजठरेषु क्रमान्न्यसेत् ।।\nमूलमन्त्रस्य षड वर्णान्यथावद्देशिकोत्तमः ।। १० ।।\nमूर्ध्नि भालोदरांसेषु हृदये ताः पुनर्न्यसेत् ।।\nपश्चादनेन मन्त्रेण कुर्वीत व्यापकं सुधीः ।। ११ ।।\nनमोस्त्वनंतरूपाय ज्योतिर्लिंगामृतात्मने ।।\nचतुर्मूर्तिवपुश्छायाभासितांगाय शंभवे ।। १२ ।।\nएवं न्यस्तशरीरोऽसौ चिन्तयेत्पार्वतीपतिम् ।।\nध्यायेन्नित्यं महेशानं रौप्यपर्वतसन्निभम् ।। १३ ।।\nचारुचंद्रावतंसं च रत्नाकल्पोज्ज्वलांगकम् ।।\nपरश्वधवराभीतिमृगहस्तं शुभाननम् ।। १४ ।।\nपद्मासीनं समंतात्तु स्तुतं सुमनसां गणैः ।।\nव्याघ्रकृत्तिं वसानं च विश्वाद्यं विश्वरूपकम् ।। १५ ।।\nत्रिनेत्रं पंचवक्त्रं च सर्वभीतिहरं शिवम् ।।\nतत्त्वलक्षं जपेन्मंत्रं दीक्षितः शैववर्त्मना ।। १६ ।।\nतावत्संख्यसहस्राणि जुहुयात्पायसैः शुभैः ।।\nततः सिद्धो भवेन्मन्त्रः साधकाऽभीष्टसिद्धिदः ।। १७ ।।\nदेवं संपूजयेत्पीठे वामादिनवशक्तिके ।।\nवामा ज्येष्ठा तथा रौद्री काली कलपदादिका ।। १८ ।।\nविकारिण्याह्वया प्रोक्ता बलाद्या विकरिण्यथ ।।\nबलप्रमथनी पश्चात्सर्वभूतदमन्यथ ।। १९ ।।\nमनोन्मनीति संप्रोक्ताः शैवपीठस्य शक्तयः ।।\nनमो भगवते पश्चात्सकलादि वदेत्ततः ।। २० ।।\nगुणात्मशक्तिभक्ताय ततोऽनंताय तत्परम् ।।\nयोगपीठात्मने भूयो नमस्तारादिको मनुः ।। २१ ।।\nअमुना मनुना दद्यादासनं गिरिजापतेः ।।\nमूर्तिं मूलेन संकल्प्य तत्रावाह्य यजेच्छिवम् ।। २२ ।।\nकर्णिकायां यजेन्मूर्तिरीशमीशानदिग्गजम् ।।\nशुद्धस्फटिकसंकाशं दिक्षु तत्पुरुषादिका ।। २३ ।।\nपीतांजनश्वेतरक्ताः प्रधानसदृशायुधाः ।।\nचतुर्वक्त्रसमायुक्ता यथावत्ताः प्रपूजयेत् ।। २४ ।।\nकोणेष्वर्चेन्निवृत्त्याद्यास्तेजोरूपाः कलाः क्रमात् ।।\nअङ्गानि केसरस्थानि विघ्नेशान्पन्नगान्यजेत् ।। २५ ।।\nअनंतं सुखनामानं शिवोत्तममनंतरम् ।।\nएकनेत्रमेकरुद्रं त्रिमूर्तिं तदनंतरम् ।। २६ ।।\nपश्चाच्छीकंठनामानं शिखंडिनमिति क्रमात् ।।\nरक्तपीतसितारक्तकृष्णरक्तांजनासितान् ।। २७ ।।\nकिरीटार्पितबालेंदून्पद्मस्थान्भूषणान्वितान् ।।\nत्रिनेत्राञ्छूलवज्रास्त्रचापहस्तान्मनोरमान् ।। २८ ।।\nउत्तरादि यजेत्पश्चाद्रुद्रं चंडेश्वरं पुनः ।।\nततो नंदिमहाकालौ गणेशं वृषभं पुनः ।। २९ ।।\nअथ भृंगिं रिटिं स्कंदमेतान्पद्मासनस्थितान् ।।\nस्वर्णतोयारुणश्याममुक्तेंदुसितपाटलान् ।। ३० ।।\nइंद्रादयस्ततः पूज्या वज्राद्यायुधसंयुताः ।।\nइत्थं संपूजयेद्देवं सहस्रं नित्यशो जपेत् ।। ३१ ।।\nसर्वपापविनिर्मुक्तः प्राप्नुयाद्वांछितं श्रियम् ।।\nद्विसहस्रं जपन् रोगान्मुच्यते नात्र संशयः ।। ३२ ।।\nत्रिसन्मंत्रं जपन्मंत्रं दीर्घमायुरवाप्नुयात् ।।\nसहस्रवृद्धया प्रजपन्सर्वकामानवाप्नुयात् ।। ३३ ।।\nआज्यान्वितैस्तिलैः शुद्धैर्जुहुयाल्लक्षमादरात् ।।\nउत्पातजनितान् क्लेशान्नाशयेन्नात्र संशयः ।। ३४ ।।\nशतलक्षं जपन्साक्षाच्छिवो भवति मानवः ।।\nषडक्षरः शक्तिरुद्धः कथितोऽष्टाक्षरो मनुः ।। ३५ ।।\nऋषिश्छन्दः पुरा प्रोक्तो देवता स्यादुमापतिः ।।\nअंगानि पूर्वमुक्तानि सौम्यमीशं विचिंतयेत् ।। ३६ ।।\nबंधूकाभं त्रिनेत्रं च शशिखंडधरं विभुम् ।।\nस्मेरास्यं स्वकरैः शूलं कंपालं वरदाभये ।। ३७ ।।\nवहंतं चारुभूपाढ्यं वामोरुस्थाद्रिकन्यया ।।\nभुजेनाश्लिष्टदेहं तं चिंतयेन्मनसा हृदि ।। ३८ ।।\nमनुलक्षं जपेन्मंत्रं तत्सहस्रं यथाविधि ।।\nजुहुयान्मान्मधुससिक्तैरारग्वधसमिद्वरैः ।। ३९ ।।\nप्राक्प्रोक्ते पूजयेत्पीठे गंधपुष्पैरुमापतिम् ।।\nअंगावृतैर्बहिः पूज्या हृल्लेखाद्या यथापुरा ।। ४० ।।\nमध्यप्राग्दक्षिणोदीच्यपश्चिमेषु विधानतः ।।\nयजेत्पूर्वादिपत्रेषु वृषभाद्याननुक्रमात् ।। ४१ ।।\nशूलटंकाक्षवलयकमंडलुलसत्करम् ।।\nरक्ताकारं त्रिनयनं चंडेशमथ पूजयेत् ।। ४२ ।।\nचक्रशंखाभयाभीष्टकरां मरकतप्रभाम् ।।\nदुर्गां प्रपूजयेत्सौम्यां त्रिनेत्रां चारुभूषणाम् ।। ४३ ।।\nकल्पशाखांतरे घंटां दधानं द्वादशेक्षणम् ।।\nबालार्काभं शिशुं कांतंषण्मुखं पूजयेत्ततः ।। ४४ ।।\nनंदितं च यजेत्सौम्यां।।\nरत्नभूषणमंडितम् परश्वधवराभीतिटंकिनं श्यामविग्रहम् ।। ४५ ।।\nपाशांकुशवराभीष्टधारिणं कुंकुमप्रभम् ।।\nविघ्ननायकमभ्यर्चेच्चंद्रार्द्धकृतशेखरम् ।। ४६ ।।\nश्यामं रक्तोत्पलकरं वामांकन्यस्ततत्करम् ।।\nद्विनेत्रं रक्तवस्त्राढ्यं सेनापतिमथार्चयेत् ।। ४७ ।।\nततोऽष्टमातरः पूज्या ब्राह्याद्याः प्रोक्तलक्षणाः ।।\nइंद्रादिकान्लोकपालान्स्वस्वदिक्षु समर्चयेत् ।। ४८ ।।\nवज्रादीनि तदस्त्राणि तद्बहिः क्रमतोऽर्चयेत् ।।\nएवं यो भजते मन्त्री देवं शंभुमुमापतिम् ।। ४९ ।।\nस भवेत्सर्वलोकानां सौभाग्यश्रेयसां पदम् ।।\nसांतसद्यांतसंयुक्तो बिन्दुभूषितमस्तकः ।। ५० ।।\nप्रासादाख्यो मनुः प्रोक्तो भजतां सर्वसिद्धिदः ।।\nषड्दीर्घयुक्तबीजेन षडंगविधिरीरितः ।। ५१ ।।\nषडर्णवत्तु मुन्याद्याः प्रोक्ताश्चास्यापि नारद ।।\nईशानाद्या न्यसेन्मूर्तीरंगुष्ठादिषु देशिकः ।। ५२ ।।\nईशानाख्यं तत्पुरुषमघोरं तदनंतरम् ।।\nवामदेवाह्वयं सद्योजातबीजं क्रमाद्विदुः ।। ५३ ।।\nउकाराद्यैः पञ्चह्रस्वौर्विलोमान्संयुतं च यत् ।।\nतत्तदंगुलिभिर्भूयस्तत्तदिकान्न्यसेत् ।। ५४ ।।\nशिरोवदनहृद्गुह्यपाददेशे यथाक्रमात् ।।\nउर्द्धप्राग्दक्षिणोदीच्यपश्चिमेषु मुखेषु च ।। ५५ ।।\nततः प्रविन्यसेद्विद्वानष्टत्रिंशत्कलास्तनौ ।।\nईशानाद्या ऋचः सम्यगंगुलीषु यथाक्रमात् ।। ५६ ।।\nअंगुष्ठादिकनिष्ठांतं न्यसेद्देशिकसत्तमः ।।\nमूर्द्धास्यहृदयांभोजगुह्यपादे तु ताः पुनः ।। ५७ ।।\nवक्त्रे मूर्धादिषु न्यस्य भूयोऽङ्गानि प्रकल्पयेत् ।।\nतारपंचकमुच्चार्य सर्वज्ञाय हृदीरितम् ।। ५८ ।।\nअमृते तेजो मालिनि तृप्तायेति पदं पुनः ।।\nतदंते ब्रह्मशिरसे शिरोगं ज्वलितं ततः ।। ५९ ।।\nशिखिं शिखाय परतोऽनादिबोधाय तच्छिखा ।।\nवज्रिणे वज्रहस्ताय स्वतंत्राय तनुच्छदम् ।। ६० ।।\nसौं सौं हौमिति संभाष्य परतो तों गुह्यशक्तये ।।\nनेत्रमुक्तं श्लीपशुं हुं फडंते नेत्रं शक्तये ।। ६१ ।।\nअस्त्रमुक्तं षडंगानि कुर्यादेवं समाहितः ।।\nपूर्वदक्षिणपश्चात्प्राक्सौम्यमध्येषु पंचसु ।। ६२ ।।\nवक्त्रेषु पंच विन्यस्येदीशानस्य कलाः क्रमात् ।।\nईशानः सर्वविद्यानां शशिनी प्रथमा कला ।। ६३ ।।\nईश्वरः सर्वभूतानां मंगला तदनंतरम् ।।\nब्रह्माधिपतिः शब्दांते ब्रह्मणोऽधिपतिः पुनः ।। ६४ ।।\nब्रह्मेष्टदा तृतीयास्याच्छिवो मे अस्तु तत्परा ।।\nमरीचिः कथिता विप्र चतुर्थी च सदाशिवे ।। ६५ ।।\nअंशुमालिन्यथ परा प्रणवाद्या नमोन्विताः ।।\nपूर्वपश्चिमयाम्योदग्वक्त्रेषु तदनंतरम् ।। ६६ ।।\nचतस्रो विन्यसेन्मंत्री पुरुषस्य कलाः क्रमात् ।।\nआद्या तत्पुरुषायेति विद्महे शांतिरीरिता ।। ६७ ।।\nमहादेवाय शब्दांते धीमहि स्यात्ततः परम् ।।\nविद्या द्वितीया कथिता तन्नो रुद्रः पदं ततः ।। ६८ ।।\nप्रतिष्ठा कथिता पश्चात्तृतीया स्यात्प्रचोदयात् ।।\nनिवृत्तिस्तत्परा सर्वा प्रणवाद्या नमोन्विता ।। ६९ ।।\nहृदि चांसद्वये नाभिकुक्षौ पृष्ठेऽथ वक्षसि ।।\nअथोरसि कला न्यस्येदष्टौ मंत्री यथाविधि ।। ७० ।।\nअघोरेभ्यस्तथा पूर्वमीरिता प्रथमा कला ।।\nअथ घोरेभ्य इत्यंते मोहास्यात्तदनंतरम् ।। ७१ ।।\nअघोरांते क्षमा पश्चात्तृतीया परिकीर्तिता ।।\nघोरतरेभ्यो निद्रा स्यात्सर्वेभ्यः सर्वतत्परा ।। ७२ ।।\nव्याधिस्तु पंचमी प्रोक्ता शर्वेभ्यस्तदनंतरम् ।।\nमृत्युर्निगदिता षष्ठी नमस्ते अस्तु तत्परम् ।। ७३ ।।\nक्षुधा स्यात्सप्तमी रुद्ररूपेभ्यः कथिता तृषा ।।\nअष्टमी कथिता एताध्रुवाद्या नमसान्विताः ।। ७४ ।।\nगुह्ययुग्मोरुयुग्मेषु जानुजंघास्फिजोः पुनः ।।\nकट्यां पार्श्वद्वये वामकला न्यस्येत्त्रयोदश ।। ७५ ।।\nप्रथमा वामदेवाय नमोंते स्याद्रुजा कला ।।\nस्याज्ज्येष्ठाय नमो रक्षा द्वितीया परिकीर्तिता ।। ७६ ।।\nकलकामा पंचमी स्यात्ततो विकरणाय च ।।\nनमः संयमनी षष्ठी कथिता तदनन्तरम् ।। ७७ ।।\nबलक्रिया सप्तमीष्टा कला विकरणाय च ।।\nनमो वृद्धिस्त्वष्टमी स्याद्बलांते च स्थिरा कला ।। ७८ ।।\nपश्चात्प्रमथनायांते नमो रात्रिरुदीरिता ।।\nसर्वभूतदमनाय नमोंते भ्रामणी कला ।। ७९ ।।\nनमोंते मोहिनी प्रोक्ता मन्त्रज्ञैर्द्वादशी कला ।।\nमनोन्मन्यै नमः पश्चाज्ज्वरा प्रोक्ता त्रयोदशी ।। ८० ।।\nप्रणवाद्याश्चतुर्थ्यंता नमोंतास्तु प्रकीर्तिताः ।।\nपाददोस्तननासासु मूर्ध्नि बाहुयुगे न्यसेत् ।। ८१ ।।\nसद्योजातभवाः सम्यगष्टौ मन्त्राः कलाः क्रमात् ।।\nसद्योजातं प्रपद्यामि सिद्धिः स्यात्प्रथमा कला ।। ८२ ।।\nसद्योजाताय वै भूयो नमः स्याद् वृद्धिरीरिता ।।\nभवेद्युतिस्तृतीया स्यादभवे तदनन्दरम् ।। ८३ ।।\nलक्ष्मी चतुर्थी कथिता ततो नातिभवेपदम् ।।\nमेधा स्यात्पञ्चमी प्रोक्ता कलाभूयो भवस्व माम् ।। ८४ ।।\nप्राज्ञा समीरिता षष्ठी भवांते स्यात्प्रभा कला ।।\nउद्भवाय नमः पश्चात्सुधा स्यादष्टमी कला ।। ८५ ।।\nप्रणवाद्याश्चतुर्थ्यंता कलाः सर्वा नमोन्विताः ।।\nअष्टात्रिंशत्कलाः प्रोक्ताः पंच ब्रह्मपदादिकाः ।। ८६ ।।\nइति विन्यस्तदेहोऽसौ भवेद्गंगाधरः स्वयम् ।।\nततः समाहितो भूत्वा ध्यायेदेवं सदाशिवम् ।। ८७ ।।\nसितपीतासितश्वेतजपाभैः पंचभिर्मुखैः ।।\nअक्षैर्युतं ग्लौमुकुटं कोटिपूर्णेंदुसंप्रभम् ।। ८८ ।।\nशूलं टंकं कृपाणं च वज्राग्न्यहिपतीन्करैः ।।\nदधानंभूषणोद्दीप्तं घण्टापाशवराभयान् ।। ८९ ।।\nएवं ध्यात्वा जपेन्मंत्रं पञ्चलक्षं मधुप्लुतैः ।।\nप्रसूनैः करवीरोत्थैर्जुहुयात्तद्दशांशतः ।। ९० ।।\nपूर्वोदिते यजेत्पीठे मूर्तिं मूलेन कल्पयेत् ।।\nआवाह्य पूजयेत्तस्यां मूर्तावावरणैः सह ।। ९१ ।।\nशक्तिं डमरुकाभीतिवरान्संदधतं करैः ।।\nईशानं त्रीक्षणं शुभ्रमैशान्यां दिशि पूजयेत् ।। ९२ ।।\nपरश्वेणवराभीतीर्दधानं विद्युदुज्ज्वलम् ।।\nचतुर्मुखं तत्पुरुषं त्रिनेत्रं पूर्वतोऽर्चयेत् ।। ९३ ।।\nअक्षस्रजं वेदपाशौ ऋषिं डमरुकं ततः ।।\nखट्वांगं निशितं शूलं कपालं बिभ्रतं करैः ।। ९४ ।।\nअंजनाभं चतुर्वक्त्रं भीमदंतं भयावहम् ।।\nअघोरं त्रीक्षणं याम्ये पूजयेन्मंत्रवित्तमः ।। ९५ ।।\nकुंकुमाभचतुर्वक्त्रं वामदेवं त्रिलोचनम् ।।\nहरिणाक्षगुणाभीतिवरहस्तं चतुर्मुखम् ।। ९६ ।।\nबालेंदुशेखरोल्लासिमुकुटं पश्चिमे यजेत् ।।\nकर्पूरेंदुनिभं सौम्यं सद्योजातं त्रिलोचनम् ।। ९७ ।।\nवराभयाक्षवलयकुठारान्दधतं करैः ।।\nविलासिनं स्मेरवक्त्रं सौम्ये सम्यक्समर्चयेत् ।। ९८ ।।\nकोणेष्वर्चेन्निवृत्त्याद्यास्तेजोरूपाः कलाः क्रमात् ।।\nविघ्नेश्वराननन्ताद्यान्पत्रेषु परितो यजेत् ।। ९९ ।।\nउमादिकास्ततो बाह्ये शक्राद्यानायुधैः सह ।।\nइति संपूज्य देवेशं भक्त्या परमया युतः ।। १०० ।।\nप्रणीयेन्नृत्यगीताद्यैः स्तोत्रमैर्त्रीं मनोहरैः ।।\nतारो मायावियद्बिंदुमनुस्वरसमन्वितः ।। १०१ ।।\nपञ्चाक्षरसमायुक्तो वसुवर्णो मनुर्मतः ।।\nपंचाक्षरोक्तवत्कुर्यादंगन्यासादिकं बुधः ।। १०२ ।।\nसिंदूराभं लसद्रत्नमुकुटं चन्द्रमौलिनम् ।।\nदिव्यभूषांगरागं च नागयज्ञोपवीतिनम् ।। १०३ ।।\nवामोरुस्थप्रियोरोजन्यस्तहस्तं च बिभ्रतम् ।।\nवेदटंकेष्मभयं ध्यायेत्सर्वेश्वरं शिवम् ।। १०४ ।।\nअष्टलक्षं जपेन्मंत्रं तत्सहस्रं घृतान्वितैः ।।\nपायसैर्जुहुयात्पीठेमूर्तिं संकल्प्य मूलतः ।। १०५ ।।\nअंगैरावरणं पूर्वमनंताद्यैरनन्तरम् ।।\nउमादिभिः समुद्दिष्टं तृतीयं लोकनायकैः ।। १०६ ।।\nचतुर्थं पंचमं तेषामायुधैः परिकीर्तितम् ।।\nएवं प्रतिदिनं देवं पूजयेत्साधकोत्तमः ।। १०७ ।।\nपुत्रपौत्रादिगां लक्ष्मीं संप्राप्यह्यत्र मोदते ।।\nतारः स्थिरा सकर्णेंदुर्भघृगुः सर्गसमन्वितः ।। १०८ ।।\nअक्षरात्मा निगदितो मंत्रो मृत्युञ्जयात्मकः ।।\nऋषइः कहोलो देव्यादिगायत्री छन्द ईरितम् ।। १०९ ।।\nमृत्युञ्जयो महादेवो देवतास्य समीरितः ।।\nभृगुणा दीर्घयुक्तेन षडंगानि समाचरेत् ।। ११० ।।\nचंद्रार्कहुतभुङ्नेत्रं स्मितास्यं युग्मपद्मगम् ।।\nमुद्रापाशैणाक्षसूत्रलसत्पाणिं शशिप्रभम् ।। १११ ।।\nभालेंदुविगलंत्पीयूषप्लुतांगमलंकृतम् ।।\nहाराद्यैर्निजकांत्या तु ध्यायेद्विश्वविमोहनम् ।। ११२ ।।\nगुणलक्षं जपेन्मंत्रं तद्दशांशं हुनेत्सुधीः ।।\nअमृताशकलैः शुद्धदुग्धाज्यसमभिप्लुतैः ।। ११३ ।।\nशैवे संपूजयेत्पीठे मूर्तिं संकल्पमूलतः ।।\nअंगावरणमाराध्यपश्चाल्लोकेश्वरान्यजेत् ।। ११४ ।।\nतदस्त्राणि ततो बाह्ये पूजयेत्साधकोत्तमः ।।\nजपपूजादिभिः सिद्धे मंत्रेऽस्मिन्मुनिसत्तम ।। ११५ ।।\nकुर्यात्प्रयोगान्कल्योक्तानभीष्टफलसिद्धये ।।\nदुग्धसिक्तैः सुधाखंडैर्हुत्वा प्रत्यहमादरात् ।। ११६ ।।\nसहस्रमासपर्यंतं लभेदायुर्धनं सुतान् ।।\nसुधावटतितान्पूर्वा पयः सर्पिः पयो हविः ।। ११७ ।।\nसप्त द्रव्याणि वारेषु क्रमाद्दशशतं हुनेत् ।।\nसप्ताधिकान् द्विजान्नित्यं भोजयेन्मधुरान्वितम् ।। ११८ ।।\nऋत्विग्भ्यो दक्षिणां दद्यादरुणां गां पयस्विनीम् ।।\nगुरुं संप्रीणयेत्पश्चाद्धनाद्यैर्देवताधिया ।। ११९ ।।\nअनेन विधिना साध्यः कृत्याद्रोहज्वंरादिभिः ।।\nविमुक्तः सुचिरं जीवेच्छरदां शतमञ्जसा ।। १२० ।।\nअभिचारे ज्वरे स्तंभघोरोन्मादे शिरोगदे ।।\nअसाध्यरोगे क्ष्वेडार्तौ मोहे दाहे महाभये ।। १२१ ।।\nहोमोऽयं शांतिदः प्रोक्तः सर्वाभयप्रदायकः ।।\nद्रव्यैरेतैः प्रजुहुयात्त्रिजन्मसु यथाविधि ।। १२२ ।।\nभोजयेन्मधुरैर्भोज्यैर्ब्राह्मणान्वेदपारगान् ।।\nदीर्घमायुरवाप्नोति वांछितां विंदति श्रियम् ।। १२३ ।।\nएकादशाहुतीर्नित्यं दूर्वाभिर्जुहुयाद् बुधः ।।\nअपमृत्युजिदेव स्यादायुरारोग्यवर्द्धनम् ।। १२४ ।।\nत्रिजन्मसु सुधावल्लीकाश्मीरीबकुलोद्भवैः ।।\nसमिद्वरैः कृतो होमः सर्वमृत्युगदापहः ।। १२५ ।।\nसिद्धार्थैर्विहितो होमो महाज्वरविनाशनः ।।\nअपामार्गसमिद्धोमः सर्वामयनिषूदनः ।। १२६ ।।\nदक्षिणामूर्तये पूर्वं तुभ्यं पदमनंतरम् ।।\nवटमूलपदस्यांते प्रवदेच्च निवासिने ।। १२७ ।।\nध्यानैकनिरतांगाय पश्चाद् ब्रूयान्नमः पदम् ।।\nरुद्राय शंभवे तारशक्तिरुद्धोऽयमीरितः ।। १२८ ।।\nषट्त्रिंशदक्षरो मंत्रः सर्वकामफलप्रदः ।।\nमुनिः शुकः समुद्दिष्टश्छंदोऽनुष्टुप्प्रकीर्तितम् ।। १२९ ।।\nदेवता दक्षिणामूर्तिर्नाम्ना शंभुरुदीरितः ।।\nतारशक्तियुक्तैः पूर्वं ह्रीमाद्यंतैश्च मंत्रजैः ।। १३० ।।\nषट्षष्ठाष्टेषु वह्न्यर्णैर्हृदयाद्यंगकल्पनम् ।।\nमूर्ध्नि भाले दृशोः श्रोत्रे गंडयुग्मे सनासिके ।। १३१ ।।\nआस्यदोःसंधिषु गले स्तनहृन्नाभिमंडले ।।\nकट्यां गुह्ये पुनः पादसंधिष्वर्णान्न्यसेन्मनोः ।। १३२ ।।\nव्यापकं तारशक्तिभ्यां कुर्याद्देहे ततः परम् ।।\nहिमाचलतटे रम्ये सिद्धिकिन्नरसेविते ।। १३३ ।।\nविविधद्रुमशाखाभिः सर्वतो वारितातपे ।।\nसुपुष्पितैर्लताजालैराश्लिष्टकुसुमद्रुमे ।। १३४ ।।\nशिलाविवरनिर्गच्छन्निर्झरानिलशीतले ।।\nगायद्देवांगनासंघे नृत्यद्बर्हि कदम्बके ।। १३५ ।।\nकूजत्कोकिलसंघेन मुखरीकृतदिङ्मुखे ।।\nपरस्परविनिर्मुक्तमात्सर्यमृगसेविते ।। १३६ ।।\nजलजैः स्थलजैः पुष्पैरामोदिभिरलंकृते ।।\nआद्यैः शुकाद्यैर्मुनिभिरजस्रसुखसेविते ।। १३७ ।।\nपुरंदरमुखैर्देवैः सांगनाद्यैर्विलोकिते ।।\nवटवृक्षं महोच्छ्रायं पद्मरागफलोज्ज्लम् ।। १३८ ।।\nगारुत्मतमयैः पत्रैर्निबिडैरुपशोभितम् ।।\nनवरत्नमयाकल्पैर्लंबमानैरलंकृतम् ।। १३९ ।।\nसंसारतापविच्छेदकुशलच्छायमद्भुतम् ।।\nतस्य मूले सुसंक्लृप्तरत्नसिंहासने शुभे ।। १४० ।।\nआसीनमसिताकल्पं शरच्चंद्रनिभाननम् ।।\nकैलासाद्रिनिभं त्र्यक्षं चंद्रांकितकपर्दकम् ।। १४१ ।।\nनासाग्रालोकनपरं वीरासनसमास्थितम् ।।\nभद्राटके कुरंगाढ्यजानुस्थकरपल्लवम् ।। १४२ ।।\nकक्षाबद्धभुजंगं च सुप्रसन्नं हरं स्मरेत् ।।\nअयुतद्वयसंयुक्तगुणलक्षं जपेन्मनुम् ।। १४३ ।।\nतद्दशांशं तिलैः शुद्धैर्जुहुयात्क्षीरसंयुतैः ।।\nपंचाक्षरोदिते पीठे तद्विधानेन पूजयेत् ।। १४४ ।।\nभिक्षाहारो जपेन्मासं मनुमेनं जितेंद्रियः ।।\nनित्यं सहस्रमष्टार्द्धं परां विंदति वाक्छ्रियम् ।। १४५ ।।\nत्रिवारं जप्तमेतेन पयस्तु मनुना पिबेत् ।।\nदक्षिणामूर्तिंसंध्यानाच्छास्त्रव्याख्यानकृद्भवेत् ।। १४६ ।।\nप्रणवो हृदयं पश्चाद्वदेद्भगवतेपदम् ।।\nङेयुतं दक्षिणामूर्तिं मह्यंमेधामुदीरयेत् ।। १४७ ।।\nप्रयच्छ ठद्वयांतोऽयं द्वाविंशत्यक्षरो मनुः ।।\nमुनिश्चतुर्मुखश्छंदो गायत्री देवतोदिता ।। १४८ ।।\nताररुद्धैः स्वरैर्दीर्घैः षड्भिरंगानि कल्पयेत् ।।\nपदैर्मंत्रभवैर्वापिध्यानाद्यं पूर्ववन्मतम् ।। १४९ ।।\nलोहितोग्र्यासनः सद्यो बिंदुमान्प्रथमं ततः ।।\nद्वितीयं वह्निबीजस्था दीर्घा शांतीन्दुभूषिता ।। १५० ।।\nतृतीया लांगलीशार्णमंत्रो बीजत्रयान्वितः ।।\nनीलकंठात्मकः प्रोक्तो विषद्वयहरः परः ।। १५१ ।।\nहरद्वयं वह्निजाया हृदयं परिकीर्तितम् ।।\nकपर्द्दिने पदयुगं शिरोमंत्र उदाहृतः ।। १५२ ।।\nनीलकंठाय ठद्वंद्वं शिखामंत्रोऽयमीरितः ।।\nकालकूटपदस्यांते विषभक्षणङेयुतम् ।। १५३ ।।\nहुं फट् कवचमुद्दिष्टं नीलकंठिन इत्यतः ।।\nस्वाहांतमस्त्रमेतानि पंचागानि मनोर्विदुः ।। १५४ ।।\nमूर्ध्नि कंठे हृदंभोजे क्रमाद्वीजत्रयं न्यसेत् ।।\nबालार्कायुतवर्चस्कं जटाजूटेंदुशोभितम् ।। १५५ ।।\nनागाभूषं जपवटीं शूलं ब्रह्यकपालकम् ।।\nखट्वांगं दधतं दोर्भिस्त्रिनेत्रं चिंतयेद्धरम् ।। १५६ ।।\nलक्षत्रयं जपेन्मंत्रं तद्दशांशं ससर्पिषा ।।\nहविषा जुहुयात्सम्यक्संस्कृते हव्यवाहने ।। १५७ ।।\nशैवं पीठे यजेद्देवं नीलकंठं समाहितः ।।\nमृत्युं जयविधानेन विषद्वयविनाशनम् ।। १५८ ।।\nअग्निः संवर्तकादित्यरानिलौ षष्टिबिंदुमान् ।।\nचिंतामणिरिति ख्यातं बीजं सर्वसमृद्धिदम् ।। १५९ ।।\nकश्यपो मुनिराख्यातश्छंदोऽनुष्टुबुदाहृतम् ।।\nअर्द्धनारीश्वरः प्रोक्तो देवता जगतां पतिः ।। १६० ।।\nरेफादिव्यंजनैः षड्भिः कुर्यादंगानि षट् क्रमात् ।।\nत्रिनेत्रं नीलमणिभं शूलपाशं कपालकम् ।। १६१ ।।\nरक्तोत्पलं च हस्ताब्जैर्दधतं चारुभूषणम् ।।\nबालेंदुबद्धमुकुटमर्द्धनारीश्वरं स्मरेत् ।। १६२ ।।\nएकलक्षं जपेन्मंत्रं त्रिशतं मधुराप्लुतैः ।।\nतिलैर्हुनेद्यजेत्पीठे शैवेंगावरणैः सह ।। १६३ ।।\nवृषाद्यैर्मातृभिः पश्चाल्लोकपालैस्तदायुधैः ।।\nप्रासादाद्यं जपेन्मंत्रमयुतं रोगशांतये ।। १६४ ।।\nस्वाहावृत्तमिदं बीजं विगलत्परमामृतम् ।।\nचन्द्रबिंबस्थितं मूर्ध्नि ध्यातं क्ष्वेडगदापहम् ।। १६५ ।।\nप्रतिलोमस्वराढ्या च बीजं वह्निगृहे स्थितम् ।।\nरेफादिव्यंजनोल्लासिषट्कोणाभिवृतं बहिः ।। १६६ ।।\nभूतार्तस्य स्मृतं मूर्ध्नि भूतमाशु विनाशयेत् ।।\nपीडितांगे स्मृतं तत्तत्पीडां शमयति ध्रुवम् ।। १६७ ।।\nप्रणवो हृदयं पश्चान् ङेंतः पशुपतिः पुनः ।।\nतारो नमो भूतपदं ततोऽधिपतये ध्रुवम् ।। १६८ ।।\nनमोरुद्राय युगलं खङ्गरावण शब्दतः ।।\nविहरद्वितयं पश्चान्नरीनृत्ययुगं पृथक् ।। १६९ ।।\nश्मशानभस्माचितांते शरण्याय ततः परम् ।।\nघंटाकपालमालादिधरायेति पदं पुनः ।। १७० ।।\nव्याघ्रचर्मपदस्यांते परिधानाय तत्परम् ।।\nशशांककृतशब्दांते शेखराय ततः परम् ।। १७१ ।।\nकृष्णसर्पपदात्पश्चाद्वदेद्यज्ञोपवीतिने ।।\nबलयुग्मं चलायुग्ममनिवर्तकपालिने ।। १७२ ।।\nहनुयुग्मं ततो भूतांस्त्रासयद्वितयं पुनः ।।\nभूयो मंडलमध्ये स्यात्कटयुग्मं ततः परम् ।। १७३ ।।\nरुद्रांकुशेन शमय प्रवेशययुगं ततः ।।\nआवेशययुगं पश्चाञ्चंडासिपदमीरयेत् ।। १७४ ।।\nधाराधिपतिरुद्रोऽयं ज्ञापयत्यग्निसुंदरी ।।\nखड्गरावणमंत्रोऽयं सप्तत्यूर्द्धशताक्षरः ।। १७५ ।।\nभूताधिपतये स्वाहा पूजामन्त्रोऽयमीरितः ।।\nसिद्धमंत्रोऽयमुदितो जपादेव प्रसिद्ध्यति ।। १७६ ।।\nअयुतद्वितयात्पश्चाद्भूतादिग्रहणे क्षमः ।।\nमाया स्फुरद्वयं भूयः प्रस्फुरद्वितयं पुनः ।। १७७ ।।\nघातयद्वितयं वर्मफडंतः समुदीरितः ।।\nएकपंचाशदर्णोऽयमघोरास्त्रं महामनुः ।। १७८ ।।\nअघोरोऽस्य नुनिः प्रोक्तस्त्रिवृच्छंदं उदाहृतम् ।।\nअघोररुद्रः संदिष्टो देवता मन्त्रनायकः ।। १७९ ।।\nहृदयं पंचभिः प्रोक्तं शिरः षड्भिरुदाहृतम् ।।\nशिखा दशभिराख्याता नवभिः कवचं मतम् ।। १८० ।।\nवसुवर्णैः स्मृतं नेत्रं दशार्णैरस्त्रमीरितम् ।।\nमूर्ध्नि नेत्रास्यकंठेषु हृन्नाभ्यामूरुषु क्रमात् ।। १८१ ।।\nजानुजंघापदद्वंद्वे रुद्रभिन्नाक्षरैर्न्यसेत् ।।\nपञ्चषट्काष्टवेदांगद्विव्द्यब्धिरसलोचनैः ।। १८२ ।।\nश्यामं त्रिनेत्रं सपार्ढ्यं रक्तवस्त्रांगरांगकम् ।।\nनानाशस्त्रधरं ध्यायेनदघोराख्यं सदाशिवम् ।। १८३ ।।\nभूतवेतालकादीनां क्षयोऽयं निग्रहे मनुः ।।\nतारो वांतो धरासंस्थो वामनेत्रेंदुभूषितः ।। १८४ ।।\nपाशी बकः कर्णनेत्रवर्मास्त्रांतः षडक्षरः ।।\nमनुः पाशुपतास्त्राख्यो ग्रहक्षुद्रनिवारणः ।। १८५ ।।\nषड्भिर्वर्णैः षडंगानि हुंफडंतैः सजातिभिः ।।\nमध्याह्नार्कप्रभं भीमं त्र्यक्षं पन्नगभूषणम् ।। १८६ ।।\nनानाशस्त्रं चतुर्वक्त्रं स्मरेत्पशुपतिं हरम् ।।\nवर्णलक्षं जपेन्मन्त्रं जुहुयात्तद्दशांशतः ।। १८७ ।।\nगव्येन सर्पिषा मन्त्रो संस्कृते हव्यवाहने ।।\nशैवे पीठे यजेदंगमातृलोकेश्वरायुधैः ।। १८८ ।।\nअनेन मन्त्रितं तोयं भूतग्रस्तमुखे क्षिपेत् ।।\nसद्यः स मुंचति क्रंदान्महामंत्रप्रभावतः ।। १८९ ।।\nअनेन मन्त्रितान्बाणान्विसृजेद्युधि यो नरः ।।\nजयेत्क्षणेन निखिलाञ्छत्रून्पार्थ इवापरः ।। १९० ।।\nवर्णान्तिमो बिन्दुयुतः क्षेत्रपालाय हृन्मनुः ।। १९१ ।।\nताराद्यो वसुवर्णोऽयं क्षेत्रपालस्य कीर्तितः ।।\nषड्दीर्घयुक्तबीजेन षडंगं न्यस्य चिन्तयेत् ।। १९२ ।।\nनीलाचलाभं दिग्वस्त्रं सर्पभूषं त्रिलोचनम् ।।\nपिंगोर्ध्वकेशान्दधतं कपालं च गदां स्मरेत् ।। १९३ ।।\nलक्षमेकं जपेन्मन्त्रं जुहुयात्तद्दशांशतः ।।\nचरुणा घृतसिक्तेन ततः क्षेत्रे समर्चयेत् ।। १९४ ।।\nधर्मादिकल्पिते पीठे सांगावरणमादरात् ।।\nतस्मै सपरिवाराय बलिमेतेन निर्हरेत् ।। १९५ ।।\nपूर्वमेहिद्वयं पश्चाद्विद्विषं पुरुषं द्वयम् ।।\nभञ्जयद्वितयं भूयो नर्तयद्वितयं पुनः ।। १९६ ।।\nततो विघ्नपदद्वन्द्वं महाभैरव तत्परम् ।।\nक्षेत्रपालबलिं गृह्णद्वयं पावकसुन्दरी ।। १९७ ।।\nबलिमन्त्रोऽयमाख्यातः सर्वकामफलप्रदः ।।\nसोपदेशं बृहत्पिण्डे कृत्वा रात्रिषु साधकः ।। १९८ ।।\nस्मृत्वा यथोक्तं क्षेत्रेशँ तस्य हस्ते बलिं हरेत् ।।\nबलिनानेन सन्तुष्टः क्षेत्रपालः प्रयच्छति ।। १९९ ।।\nकांतिं मेधां बलायोग्यं तेजः पुष्टिं यशः श्रियम् ।।\nउद्धरेद्बटुकं ङेंतमापदुद्धारणं तथा ।। २०० ।।\nकुरुद्वयं ततः पश्चाद्वटुकं ङेंतमुच्चरेत् ।।\nशक्तिरुद्धो ध्रुवादिश्च द्वाविंशत्यक्षरो मनुः ।। २०१ ।।\nद्विचतुःसप्तवेदाब्धिचंद्रार्णैरंगकं मनोः ।।\nबालं स्फटिकसंकाशं तल्लोललसिताननम् ।। २०२ ।।\nदिव्याकल्पैः प्रदीप्तांगं त्र्यक्षं दंडत्रिशूलिनम् ।।\nसुप्रसन्नं स्मरेद्भक्त्या भक्तानामभयंकरम् ।। २०३ ।।\nवर्णलक्षं जपेन्मन्त्रं हविष्याशी जितेंद्रियः ।।\nतद्दशांशं प्रजुहुयांत्तिलैर्मधुरसंयुतैः ।। २०४ ।।\nधर्मादिकल्पिते पीठे पंकजे चातिशोभने ।।\nषट्कोणांतस्त्रिकोणस्थव्योमपंकजसंयुते ।। २०५ ।।\nबटुकं पूजयेद्देवं सांगावरणकं क्रमात् ।।\nशत्रुपक्षस्य रुधिरं पिशिंत च दिनेदिने ।।\nभक्षयस्व गणैः सार्द्धं सारमेयसमन्वितः ।। २०६ ।।\nबलिमन्त्रोऽयमाख्यातः शत्रुनाम्ना विदर्भितः ।।\nअनेन बलिना हृष्टो बटुकः परसैन्यकम् ।। २०७ ।।\nछित्वा गणेभ्यो विभजेदामिषं क्रुद्धमानसः ।।\nअङ्कशो वह्निशिखरो लांतदांत इतीरितः ।। २०८ ।।\nफडन्तश्चण्डमन्त्रोऽयं त्रिवर्णात्मा समीरितः ।।\nअस्य त्रितो मुनिः प्रोक्तश्छन्दोऽनुष्टुबुदाहृतम् ।। २०९ ।।\nचंडेशो देवता प्रोक्ता वक्ष्यतेंऽगप्रकल्पनम् ।।\nहृदयं दीप्तफट् प्रोक्तं ज्वलफट् शिर ईरितम् ।। २१० ।।\nशिखाज्वालिनि फट् प्रोक्ता वहफट् कवचं मतम् ।।\nहलफट् नेत्रमाख्यातं सर्वज्वानिनिफट् परम् ।। २११ ।।\nविन्यस्यैवं षडंगानि ततो देवं विचिंतयेत् ।।\nचंडेश्वरं रक्ततनुंत्र्यक्षं रक्तांबरावृतम् ।। २१२ ।।\nदधतं च त्रिशूलाक्षमालाटं ककमंडलून् ।।\nवर्णलक्षं जपेन्मन्त्रं होमं कुर्याद्दशांशतः ।। २१३ ।।\nमधुरत्रयसंयुक्तैर्विशुद्धैस्तिलतंडुलैः ।।\nपंचाक्षरोदिते पीठे मूर्तिं मूलेन कल्पयेत् ।। २१४ ।।\nकूर्मेशो बिंदुसंयुक्तस्ततश्चंडेश्वराय च ।।\nहृदयं मनुराख्यातश्चंडेशस्य प्रपूजने ।। २१५ ।।\nअंगैर्मातृभिराशेशैर्वज्राद्यैरावृतिर्भवेत् ।।\nशैवमंत्रेषु निष्णातश्चण्डेश्वरमनुं जपेत् ।। २१६ ।।\nसर्वान्कामानवाप्नोति परत्रेह च नंदति ।।\nश्रृणु नारद वक्ष्यामि दिव्यं माहेश्वरं स्तवम् ।। २१७ ।।\nयस्य पाठेन पूजायां सिद्ध्यंति मनवोऽखिलाः ।। २१८ ।।\nधराम्ब्वग्निमरुव्द्योममखेशेंद्वर्कमूर्तये ।।\nसर्वभूतान्तरस्थाय शंकराय नमोनमः ।। २१९ ।।\nश्रुत्यंतकृतवासाय श्रुतये श्रुतिजन्मने ।।\nअतींद्रियाय महसे शाश्वताय नमोनमः ।। २२० ।।\nस्थूलसूक्ष्मविभागाभ्यामनिर्देश्याय शंभवे ।।\nभवाय भवसंभूतदुःखहन्त्रे नमोनमः ।। २२१ ।।\nतर्कमार्गातिदूराय तपसां फलदायिने ।।\nचतुर्वर्गवदान्याय सर्वज्ञाय नमोनमः ।। २२२ ।।\nआदिमध्यांतशून्याय निरस्ताशेषभीतये ।।\nयोगिध्येयाय महते निर्गुणाय नमोनमः ।। २२३ ।।\nविश्वात्मने विविक्ताय विलसच्चंद्रमौलये ।।\nकंदर्प्पदर्प्पनाशाय कालहंत्रे नमोनमः ।। २२४ ।।\nविषाशनाय विहरद्वृषस्कंधमुपेयुषे ।।\nसरिद्दामसमाबद्धकपदार्य नमोनमः ।। २२५ ।।\nशुद्धाय शुद्धभावा शुद्धानामंतरात्मने ।।\nपुरांतकाय पूर्णाय पुण्यनाम्नो नमोनमः ।। २२६ ।।\nभक्ताय निजभक्तानां भुक्तिमुक्तिप्रदायिने ।।\nविवाससे निवासाय विश्वेषां पतये नमः ।। २२७ ।।\nत्रिमूर्तिमूलभूताय त्रिनेत्राय त्रिशूलिने ।।\nत्रिधाम्ने धामरूपाय जन्मदाय नमोनमः ।। २२८ ।।\nदेवासुरशिरोरत्नकिरीटारुणितांघ्रये ।।\nकांताय निजकांतायै दत्तार्द्धाय नमोनमः ।। २२९ ।।\nएतत्स्तोत्रं महेशस्य प्रोक्तं सर्वाघनाशनम् ।।\nशिवसान्निध्यदं विप्र सर्पतंत्रप्रकाशकम् ।। २३० ।।\nएतत्ते सुमहत्तन्त्रें सर्वदेवप्रकाशकम् ।।\nलोकाभिलाषसंपूर्तिक्रियासाधनसंगतम् ।। २३१ ।।\nये तु सामान्यतः प्रोक्तास्तंत्रेऽस्मिन्मनवो द्विज ।।\nते तु लोकोपकाराय ज्ञातव्याः सिद्धिदायकाः ।। २३२ ।।\nविशेषतो वैष्णवा ये मंत्राः सर्वोत्तमोत्तमाः ।।\nत एव साधनीयाः स्युश्चतुर्वर्गफलाप्तये ।। २३३ ।।\nराममन्त्राः कृष्णमन्त्राः सांगा रासेशिमन्त्रकाः ।।\nशाक्ताः सौराश्च गाणेशाः शैवाः प्रोक्ताः शुभावहाः ।। २३४ ।।\nतेषु स्वात्मप्रकाशाय भजेन्मुक्तिफलप्रदान् ।।\nएतत्ते सर्वमाख्यातं यत्त्वयाभ्यर्थितं मुने ।।\nदेवताराधनं भक्त्या किं भूयः श्रोतुमिच्छसि ।। २३५ ।।\nइति श्रीबृहन्नारदीयपुराणे पूर्वभागे बृहदुपाख्याने तृतीयपादे महेशमन्त्रकथनं नामैकनवतितमोऽध्यायः ।। ९१ ।।\nइति तृतीयः पादः ।।\n</span>"
  }
]
[
  {
    "text": "सनक उवाच ।।\nतिथीनां निर्णयं वक्ष्ये प्राचश्चित्तविधिं तथा ।।\nश्रृणुष्व तन्मुनिश्रेष्ठ कर्मसिद्धिर्यतो भवेत् ।। २९-१ ।।"
  },
  {
    "text": "श्रौतं स्मार्त्तं व्रतं दानं यच्चान्यत्कर्म वैदिकम् ।।\nअनिर्णीतासु तिथिषु न किंचित्फलति द्विज ।। २९-२ ।।"
  },
  {
    "text": "एकादश्यष्टमी षष्टी पौर्णमासी चतुर्द्दशी ।।\nअमावास्या तृतीया च ह्युपवासव्रतादिषु ।। २९-३ ।।"
  },
  {
    "text": "परविद्धाः प्रशस्ताः स्युर्न ग्राह्याः पूर्वसंयुताः ।।\nनागविद्धा तु या षष्टी शिवविद्धा तु सप्तमी ।। २९-४ ।।"
  },
  {
    "text": "दशम्येकादशीविद्धा नोपोष्याः स्युः कदाचन ।।\nदर्शं च पौर्णमासीं च सत्पमीं पितृवासरम् ।। २९-५ ।।"
  },
  {
    "text": "पूर्वविद्धं प्रकुर्वाणो नरकायोपद्यते ।।\nकृष्णपक्षे पूर्वविद्धां सत्पमीं च चतुर्दशीम् ।। २९-६ ।।"
  },
  {
    "text": "प्रशस्तां केचिदाहुश्च तृतीयां नवमीं तथा ।।\nव्रतादीनां तु सर्वेषां शुक्लपक्षो विशिष्यते ।। २९-७ ।।"
  },
  {
    "text": "अपराह्णाच्च पूर्वोह्णं ग्राह्यं श्रेष्टत्तरं यतः ।।\nअसंभवे व्रतादीनां यदि पौर्वाह्णिकी तिथिः ।। २९-८ ।।"
  },
  {
    "text": "मुहूर्तद्वितयं ग्राह्यं भगवत्युदिते रवौ ।।\nप्रदोषव्यापिनी ग्राह्या तिथिर्नक्तव्रते सदा ।। २९-९ ।।"
  },
  {
    "text": "उपोषितव्यं नक्षत्रं येनास्तं याति भास्करः ।।\nतिथिनक्षत्रसंयोगविहितव्रतकर्मणि ।। २९-१० ।।"
  },
  {
    "text": "प्रदोषव्यापिनी ग्राह्या त्वन्यथा निष्फलं भवेत् ।।\nअर्द्धरात्रादधो या तु नक्षत्रव्यापिनी तिथिः ।। २९-११ ।।"
  },
  {
    "text": "सैव ग्राह्या मुनिश्रेष्ट नक्षत्रविहितव्रते ।।\nयद्यर्द्धरात्रघगयोर्व्यात्पं नक्षत्रं तु दिनद्वये ।। २९-१२ ।।"
  },
  {
    "text": "तत्पुण्यं तिथिसंयुक्तं नक्षत्रं ग्राह्यमुच्यते ।।\nअर्द्धरात्रद्वये स्यातां नक्षत्रं च तिथिर्यदि ।। २९-१३ ।।"
  },
  {
    "text": "क्षये पूर्वा प्रशस्ता स्याद्रृद्धौ कार्या तथोत्तरा ।।\nअर्ध्दरात्रद्वयव्यात्पा तिथिर्नक्षत्रसंयुता ।। २९-१४ ।।"
  },
  {
    "text": "ह्नासवृद्धिविशून्या चेत् ग्राह्यापूर्वा तथा परा ।।\nज्येष्ठासंमिश्रितं मूलं रोहिणी वह्निंसंयुता ।। २९-१५ ।।"
  },
  {
    "text": "मैत्रेण संयुता ज्येष्टा संतानादिविनाशिनी ।।\nततः स्युस्तिथयः पुण्याः कर्मानुष्टानतो दिवा ।। २९-१६ ।।"
  },
  {
    "text": "रात्रिव्रतेषु सर्वेषु रात्रियोगो विशिष्यते ।।\nतिथिर्नक्षत्रयोगेन या पुण्या परिकीर्तिता ।। २९-१७ ।।"
  },
  {
    "text": "तस्यां तु तद्वतं कार्यं सैव कार्या विचक्षणैः ।।\nउदयव्यापिनी ग्राह्या श्रवणद्वादशी व्रते ।। २९-१८ ।।"
  },
  {
    "text": "सूर्येन्दुग्रहणे यावत्तावद् ग्राह्या जपादिषु ।।\nसंक्रांतिषु तु सर्वासु पुण्यकालोनिगद्यते ।। २९-१९ ।।"
  },
  {
    "text": "स्नानदानजपादीनां कुर्वतामक्षय फलम् ।।\nतत्र कर्कटको ज्ञेयो दक्षिणायनसंक्रमः ।। २९-२० ।।"
  },
  {
    "text": "पूर्वतो घटिकास्त्रिंशत्पुण्यकालं विदुर्बुधाः ।।\nवृषभे वृश्चिके चैव सिंहे कुम्भे तथैव च ।। २९-२१ ।।"
  },
  {
    "text": "पूर्वमष्टमुहूर्तास्तु ग्राह्याः स्नानजपादिषु ।।\nतुलायां चैव मेषे च पूर्वतः परतस्तथा ।। २९-२२ ।।"
  },
  {
    "text": "ज्ञेया दशैव घटिका दत्तस्याक्षयतावहाः ।।\nकन्यायां मिथुने चैव मीने धनुषि च द्विज ।। २९-२३ ।।"
  },
  {
    "text": "घटिकाः षोडश ज्ञेया परतः पुण्यदायिकाः ।।\nमाकरं संक्रमं प्राहुरुत्तरायणसंज्ञकम् ।। २९-२४ ।।"
  },
  {
    "text": "परास्त्रिंशश्च घटिकाश्चत्वारिंशच्च पूर्ववत् ।।\nआदित्यशीतकिरणौ ग्राह्यावस्तंगतौ यदि ।। २९-२५ ।।"
  },
  {
    "text": "स्नात्वा भुंजीत विप्रेंद्र परेद्युः शुद्धमंडलम् ।।\nदृष्टचंद्रा सिनीवाली नष्टचंद्रा कुहूः स्मृता ।। २९-२६ ।।"
  },
  {
    "text": "अमावास्या द्विधा प्रोक्ता विद्वद्भिर्धर्मालिप्सुभिः ।।\nसिनीवालीं द्विजैर्ग्राह्या साग्निकैः श्राद्धकर्मणि ।। २९-२७ ।।"
  },
  {
    "text": "कहूः स्त्रीभिस्तथा शूद्रैरपि वानग्रिकैस्तथा ।।\nअपराह्णद्वयव्यापिन्यमावास्यातिथिर्यदि ।। २९-२८ ।।"
  },
  {
    "text": "क्षये पूर्वा तु कर्त्तव्या वृद्धौ कार्या तथोत्तरा ।।\nअमावास्या प्रतीता चेन्‌मध्याह्णात्परतो यदि ।। २९-२९ ।।"
  },
  {
    "text": "भूतविद्धेति विख्यातास्रद्भिः शास्त्रविशारदैः ।।\nअत्यंतक्षयपक्षे तु परेद्युर्नापराह्णगा ।। २९-३० ।।"
  },
  {
    "text": "तत्र ग्राह्या सिनीवाली सायाह्नव्यापिनी तिथिः ।।\nअर्वाचीनक्षये चचैव सायाह्नव्यापिनी तथा ।। २९-३१ ।।"
  },
  {
    "text": "सिनीवाली परा ग्राह्या सर्वथा श्राद्धकर्मणि ।।\nअत्यंततिथिवृद्धौ तु भूतविद्धां परित्यजेत् ।। २९-३२ ।।"
  },
  {
    "text": "ग्राह्या स्यादपराह्णस्था कुहूः पैतृककर्मणि ।।\nयथार्वाचीनवृद्धौ तु संत्याज्या भूतसंयुताः ।। २९-३३ ।।"
  },
  {
    "text": "परेद्युर्विबुधश्रेष्टैः कुहूर्ग्राह्या पराह्णगा ।।\nमध्याह्नद्वितये व्यात्पा ह्यमावास्या तिथिर्यदि ।। २९-३४ ।।"
  },
  {
    "text": "तत्रेच्छया च संग्राह्या पूर्वा वाथ पराथवा ।।\nअन्वाधानं प्रवक्ष्यामि संतः संपूर्णवर्वणि ।। २९-३५ ।।"
  },
  {
    "text": "प्रतिपद्दिवसे कुर्याद्यागं च मुनिसत्तम ।।\nपर्वणो यश्चतुर्थांश आद्याः प्रतिपदस्त्रयः ।। २९-३६ ।।"
  },
  {
    "text": "यागकालः स विज्ञेयः प्रातरुक्तो मनीषिभिः ।।\nमध्याह्नद्वितये स्याताममावास्या च पूर्णिमा ।। २९-३७ ।।"
  },
  {
    "text": "परेद्युरेव विप्रेंद्र सद्यः कालो विधीयते ।। २९-३८ ।।"
  },
  {
    "text": "पूर्वद्वये परेद्युः स्यात्संगवात्परतो मनीषिभिः ।।\nसद्यः कालः परेद्युः स्याज्ज्ञेयमेवं तिथिक्षये ।। २९-३९ ।।"
  },
  {
    "text": "सर्वैरेकादशी ग्राह्या दशमीपरिवर्जिता ।।\nदशमीसंयुता हंतिपुण्यं जन्मत्रयार्जितम् ।। २९-४० ।।"
  },
  {
    "text": "एकादशी कलामात्रा द्वादश्यां तु प्रतीयते ।।\nद्वादशी च त्रयोदश्यामस्ति चेत्सा परा स्मृता ।। २९-४१ ।।"
  },
  {
    "text": "संपूर्णैकादशी शुद्धा द्वादश्यां च प्रतीयते ।।\nत्रयोदशी च रात्र्यंते तत्र वक्ष्यामि निर्णयम् ।। २९-४२ ।।"
  },
  {
    "text": "पूर्वा गृहस्थैः सा कार्य्या ह्युत्तरा यतिभिस्तथा ।।\nगृहस्थाः सिद्धिमिच्छंति यतो मोक्षं यतीश्वराः ।। २९-४३ ।।"
  },
  {
    "text": "द्वादश्यां तु कलायां वा यदि लभ्येत पारणा ।।\nतदानीं दशमीविद्धाप्युपोष्यैकादशी तिथिः ।। २९-४४ ।।"
  },
  {
    "text": "शुल्के वा यदि वा कृष्णे भवेदेकादशीद्वयम् ।।\nगृहस्थानां तु पूर्वोक्ता यतीनामुत्तरा स्मृता ।। २९-४५ ।।"
  },
  {
    "text": "द्वादश्यां विद्यते किंचिद्दशमीसंयुता यदि ।।\nदिनक्षये द्वितीयैव सर्वेषां परिकीर्तितां ।। २९-४६ ।।"
  },
  {
    "text": "विद्धाप्येकादशी ग्राह्या परतो द्वादशी न चेत् ।।\nअविद्धापि निषिद्धैव परतो द्वादशी यदि ।। २९-४७ ।।"
  },
  {
    "text": "एकादशी द्वादशी च रात्रघिशेषे त्रयोदशी ।।\nद्वादशद्वादशीपुण्यं त्रयोदश्यां तु पारणे ।। २९-४८ ।।"
  },
  {
    "text": "एकादशी कलामात्रा विद्यते द्वादशीदिने ।।\nद्वादशी च त्रयोदश्यां नास्ति वा विद्यतेऽथवा ।। २९-४९ ।।"
  },
  {
    "text": "विद्वाप्येकादशी तत्र पूर्वा स्याद्गृहणां तदा ।।\nयदिभिश्चोत्तरा ग्राह्या ह्यवीराभिस्तथैव च ।। २९-५० ।।"
  },
  {
    "text": "संपूर्णैकादशी शुद्धा द्वादश्यां नास्ति किंचन ।।\nद्वादशी च त्रयोदशयामस्ति तत्र कथं भवेत् ।। २९-५१ ।।"
  },
  {
    "text": "पूर्वा गृहस्थैः कार्यात्र यतिभिश्चोत्तरा तिथिः ।।\nउपोष्यैव द्वितीयेति केचिदाहुश्च भक्तितः ।। २९-५२ ।।"
  },
  {
    "text": "एकादशी यदाविद्धा द्वादश्यां न प्रतीयते ।।\nद्वादशी च त्रयोदश्यामस्ति तत्रैव चापरे ।। २९-५३ ।।"
  },
  {
    "text": "उपोष्या द्वादशी शुद्धा सर्वैरेव न संशयः ।।"
  },
  {
    "text": "केचिदाहुश्च पूर्वां तु तन्मतं न समंजसम् ।। २९-५४ ।।"
  },
  {
    "text": "संक्रातौ रविवारे च पातग्रहणयोस्तथा ।।\nपारणं चोपवासं च न कुर्यात्पुत्रवान्गृही ।। २९-५५ ।।"
  },
  {
    "text": "अर्केऽह्नि पर्वरारौ च चतुर्दश्यष्टमी दिवा ।।\nएकादश्यामहोरात्रं भुक्त्वा चांद्रायणं चरेत् ।। २९-५६ ।।"
  },
  {
    "text": "आदित्यग्रहणे प्राप्ते पूर्वयामत्रये तथा ।।\nनाद्याद्वै यदि भुंजीत सुरापेन समो भवेत् ।। २९-५७ ।।"
  },
  {
    "text": "अन्वाधानेष्टिमध्ये तु ग्रहणे चंद्रसूर्ययोः ।।\nप्रायश्चित्तं मुनिश्रेष्ट कर्त्तव्यं तत्र याज्ञिकैः ।। २९-५८ ।।"
  },
  {
    "text": "चद्रोपरागे जुहुयाद्दशमे सोम इत्यृचा ।।\nआप्यायस्व ऋचा चैव सोमपास्त इति द्विज ।। २९-५९ ।।"
  },
  {
    "text": "सूर्योपरागे जुहुयादुदुत्यं जातवेदसम् ।।\nआसत्येंनोद्वयं चैव त्रयोमंत्रा उदाहृताः ।। २९-६० ।।"
  },
  {
    "text": "एवं तिथिं विनिश्चित्य स्मृतिमार्गेण पंडितः ।।\nयः करोति व्रतादीनि तस्य स्यादक्षयं फलम् ।। २९-६१ ।।"
  },
  {
    "text": "वेदप्रणिहितो धर्मो धर्मैस्तुष्यति केशवः ।।\nतस्माद्धर्मपरा यांति तद्विष्णोः परमं पदम् ।। २९-६२ ।।"
  },
  {
    "text": "धर्मान्ये कर्त्तुमिच्छंति ते वै कृष्णस्वरुपिणः ।।\nतस्मात्तांस्तु भवव्याधिः कदाचिन्नैव बाधते ।। २९-६३ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे तिथ्यादिनिर्णयो नाम एकोनत्रिंशोऽध्यायः ।।"
  }
]
[
  {
    "text": "<span style=\"font-size: 14pt; line-height: 200%\"> सनातन उवाच ॥\nश्रृणु नारद वक्ष्यामि सप्तम्यास्ते व्रतान्यहम् ॥\nयानि कृत्वा नरो भक्त्या सूर्यसायुज्यमाप्नुयात् ॥ ११६-१ ॥\nचैत्रे तु शुक्लसप्तम्यां बहिः स्नानं समाचरेत् ॥\nस्थंडिले गोमयालिप्ते गौरमृत्तिकयास्तृते ॥ ११६-२ ॥\nलिखित्वाष्टदलं पद्मं कर्णिकायां विभावम् ॥\nविन्यसेत्पूर्वपत्रे तु देवौ द्वौ कृतधातुकौ ॥ ११६-३ ॥\nआग्नेयं च न्यसेन्पत्रे गंधर्वौ कृतकारकौ ॥\nदक्षिणे च न्यसेत्पत्रे तथैव राक्षसद्वयम् ॥ ११६-४ ॥\nआकृतौ द्वौ न्यसेत्पत्रे नैर्ऋते मुनिसत्तम ॥\nकाद्रवेयौ महानागौ पश्चिमे कृतचारकौ ॥ ११६-५ ॥\nवायव्य यातुधानौ द्वौ उत्तरे च ऋषिद्वयम् ॥\nऐशान्ये विन्यसेत्पत्पे ग्रहमेको द्विजोत्तम ॥ ११६-६ ॥\nतेषां संपूजनं कार्यं गंधमाल्यानुलेपनैः ॥\nदीपैर्धूपैः सनैवेद्यैस्तांबूलक्रमुकादिभिः ॥ ११६-७ ॥\nएवं संपूज्य होमं तु घृतेनाष्टशतं चरेत् ॥\nसूर्यस्याष्टाष्ट चान्येषां प्रदद्यादाहुतीः क्रमात् ॥ ११६-८ ॥\nनाममंत्रेण वेद्यां वा ततः पूर्णाहुतिं ददेत् ॥\nदक्षिणा च ततो देया द्विजेभ्यः शक्तितो द्विज ॥ ११६-९ ॥\nएतत्कृत्वा विधानं तु सर्वसौख्यमवाप्नुयात् ॥\nदेहांते मण्डलं भानोर्भत्त्वा गच्छेत्परं पदम् ॥ ११६-१० ॥\nवैशाखशुक्लसप्तम्यां जह्नुना जाह्नवी स्वयम् ॥\nक्रोधात्पीता पुनस्त्यक्ता कर्णरंध्रात्तु दक्षिणात् ॥ ११६-११ ॥\nतां तत्र पूजयेत्स्नात्वा प्रत्यूषे विमले जले ॥\nगंधपुष्पाक्षताद्यैश्च सर्वैरेवोपचारकैः ॥ ११६-१२ ॥\nततो घटसहस्रं तु देयं गंगाव्रते त्विदम् ॥\nभक्त्या कृतं सप्तकुलं नयेत्स्वर्गमसंशयः ॥ ११६-१३ ॥\nकमलव्रतमप्यत्र प्रोक्तं तद्विधिरुच्यते ॥\nतिलमात्रं तु सौवर्णं विधाय कमलं शुभम् ॥ ११६-१४ ॥\nवस्त्रयुग्मावृतं कृत्वा गंधधूपादिनार्चयेत् ॥\nनमस्ते पद्महस्ताय नमस्ते विश्वधारिणे ॥ ११६-१५ ॥\nदिवाकर नमस्तुभ्यं प्रभाकर नमोऽस्तु ते ॥\nइति संप्रार्थ्य देवेशं सूर्ये चास्तमुपागते ॥ ११६-१६ ॥\nसोदकुंभं तु तत्पद्मं कपिलां च द्विजेऽर्पयेत् ॥\nतद्दिने तूपवस्तव्यं भोक्तव्यं च परेऽहनि ॥ ११६-१७ ॥\nसंभोज्य ब्राह्मणान्भक्त्या व्रतसाकल्यमाप्नुयात् ॥\nनिबव्रतं च तत्रेव तद्विधानं श्रृणुष्व मे ॥ ११६-१८ ॥\nनिंबपत्रैः स्मृता पूजा भास्करस्य द्विजोत्तम ॥\nखखोल्कायेति मंत्रेण प्रणवाद्येन नारद ॥ ११६-१९ ॥\nनिंबपत्रं ततोऽश्नीयाच्छयेद्भूमौ च वाग्यतः ॥\nद्विजान्परेऽह्नि संभोज्य स्वयं भुंजीत बंधुभिः ॥ ११६-२० ॥\nनिंबपत्रव्रतं चैतत्कर्तॄणां सर्वसौख्यदम् ॥\nसप्तमी शर्कराख्यैषा प्रोक्ता तच्चापि मे श्रृणु ॥ ११६-२१ ॥\nअमृतं पिबतो हस्तात्सूर्यस्यामृतबिंदवः ॥\nनिष्पेतुर्भुवि चोत्पन्नाः शालिमुद्गयवेक्षवः ॥ ११६-२२ ॥\nशर्करा च ततस्तस्मादिक्षुसारामृतोपमा ॥\nइष्टा रवेरतः पुण्या शर्करा हव्यकव्ययोः ॥ ११६-२३ ॥\nशर्करासप्तमी चैव वाजिमेधफलप्रदा ॥\nसर्वदुःखोपशमनी पुत्रसंततिवर्धिनी ॥ ११६-२४ ॥\nअस्यांतु शर्करादानं शर्कराभोजनं तथा ॥\nकर्तव्यं हि प्रयत्नेन व्रतमेतद्रविप्रियम् ॥ ११६-२५ ॥\nयः कुर्यात्परया भक्त्या स वै सद्गतिमाप्नुयात् ॥\nज्येष्ठे तु शुक्लसप्तम्यां जात इंद्रो रविः स्वयम् ॥ ११६-२६ ॥\nतं संपूज्य विधानेन सोपवासो जितेंद्रियः ॥\nस्वर्गतिं लभते विप्र देवेंद्रस्य प्रसादतः ॥ ११६-२७ ॥\nआषाढशुक्लसप्तम्यां विवस्वान्नाम भास्करः ॥\nजातस्तं तत्र संप्रार्च्य गन्धपुष्पादिभिः पृथक् ॥ ११६-२८ ॥\nलभते सूर्यसायुज्यं विप्रेंद्रात्र न संशयः ॥\nश्रावणे शुक्लसप्तम्यामव्यंगाख्यं व्रतं शुभम् ॥ ११६-२९ ॥\nकार्पासं तु चतुर्हस्तं सार्द्ध वस्त्रं हि गोपतेः ॥\nपूजांते प्रीतये देयं व्रतमेतच्छुभावहम् ॥ ११६-३० ॥\nयदि चेद्धस्तयुक्तेयं तदा स्यात्पापनाशिनी ॥\nअस्यां दानं जपो होमः सर्वं चाक्षय्यतां व्रजेत् ॥ ११६-३१ ॥\nभाद्रे तु शुक्लसप्तम्याममुक्ताभरणव्रतम् ॥\nसोमस्य तु महेशस्य पूजनं चात्र कीर्तितम् ॥ ११६-३२ ॥\nगंगादिभिः षोडशभिरुपचारैः समर्चनम् ॥\nप्रार्थ्य प्रणम्य विसृजेत्सर्वकामसमृद्धये ॥ ११६-३३ ॥\nफलसप्तमिका चेयं तद्विधानमुदीर्यते ॥\nनालिकेरं च वृंताकं नारंगं बीजपूरकम् ॥ ११६-३४ ॥\nकूष्मांडं बृहतीपूगमिति सप्त फलानि वै ॥\nमहादेवस्य पुरतो विन्यस्यापरदोरकम् ॥ ११६-३५ ॥\nसप्ततन्तुकृतं सप्तग्रंथियुक्तं द्विजोत्तम ॥\nसंपूज्य परया भक्त्या धारयेद्वामके करे ॥ ११६-३६ ॥\nस्त्री नरो दक्षिणे चैव यावद्वर्षं समाप्यते ॥\nसंभोज्य विप्रान्सप्तैव पायसेन विसृज्यस तान् ॥ ११६-३७ ॥\nस्वयं भुंजीत मतिमान् व्रतसंपूर्तिहेतवे ॥\nफलानि तानि देयानि सप्तस्वपि द्विजेषु च ॥ ११६-३८ ॥\nएवं तु सप्त वर्षाणि कृत्वोपास्य यथाविधि ॥\nसायुज्यं लभते विप्र महादेवस्य तद्व्रती ॥ ११६-३९ ॥\nआश्विने शुक्लपक्षे तु विज्ञेया शुभसप्तमी ॥\nतस्यां कृतस्नानपूजो वाचयित्वा द्विजोत्तमान् ॥ ११६-४० ॥\nआरभ्य कपिलांगां च संपूज्य प्रार्थयेत्ततः ॥\nत्वामहं दद्मि कल्याणि प्रीयतामर्यमा स्वयम् ॥ ११६-४१ ॥\nपालय त्वं जगत्कृत्स्नं यतोऽसि धर्मसम्भवा ॥\nइत्युक्त्वा वेदविदुषे दत्त्वा कृत्वा च दक्षिणाम् ॥ ११६-४२ ॥\nनमस्कृत्य स्वयं विप्र विसृजेत्प्राशयेत्वरवयम् ॥\nपंचगव्यं व्रतं चेत्थं विधाय श्वो द्विजोत्तमान् ॥ ११६-४३ ॥\nभोजयित्वा स्वयं चाद्यात्तदन्नं द्विजशेषितम् ॥\nकृतं ह्येतद्व्रतं विप्र सुभाष्यं श्रद्धयान्वितः ॥ ११६-४४ ॥\nदेवदेवप्रसादेन भुक्तिमुक्तिमवाप्नुयात् ॥\nअथ कार्तिकशुक्लायां शाकाख्यं सप्तमीव्रतम् ॥ ११६-४५ ॥\nतस्यां तु सप्तशाकानि सस्वर्णकमलानि च ॥\nप्रदद्यात्सप्तविप्रेभ्यः शाकाहारस्ततः स्वयम् ॥ ११६-४६ ॥\nद्वितीयेऽह्नि द्विजान्भोज्य दत्वा तेभ्योऽन्नदक्षिणाम् ॥\nविसृज्य बंधुभिः सार्द्धं स्वयं भुञ्जीत वाग्यतः ॥ ११६-४७ ॥\nमार्गस्य सितसप्तम्यां मित्रव्रतमुदाहृतम् ॥\nयद्विष्णोर्दक्षिणं नेत्रं तदेव कृतवानिह ॥ ११६-४८ ॥\nअदित्यां कश्यपाज्जज्ञे मित्रो नामा दिवाकरः ॥\nअतोऽस्यां पूजनं तस्य यथोक्तविधिना द्विज ॥ ११६-४९ ॥\nकृत्वा द्विजान्भोजयित्वा सप्तैव मधुरादिना ॥\nसुवर्णदक्षिणां दत्वा विसृज्याश्नीत च स्वयम् ॥ ११६-५० ॥\nकृत्वैतद्विधिना लोकं सृर्य्यस्य व्रजति ध्रुवम् ॥\nद्विजो ब्राह्मं तथा शूद्रः सत्कुले जन्म चाप्नुयात् ॥ ११६-५१ ॥\nपौषस्य शुक्लसप्तम्यां व्रतं चाभयसंज्ञितम् ॥\nउपोष्य भानुं त्रिःसन्ध्यं समभ्यर्च्य धरास्थितः ॥ ११६-५२ ॥\nक्षीरसिक्तान्नसंबद्धं मोदकं प्रस्थसंमितम् ॥\nद्विजाय दत्वा भोज्यान्यान्सप्ताष्टभ्यश्च दक्षिणाम् ॥ ११६-५३ ॥\nपृथवी वा सुवर्णं वा विसृज्याश्नीत च स्वयम् ॥\nअभयाख्यं व्रतं त्वेतत्सर्वस्याभयदं स्मृतम् ॥ ११६-५४ ॥\nमार्तंडाख्यं व्रतं नाम कथयंति द्विजाः परे ॥\nएकमेवेति च प्रोक्तमेकदैवतया बुधैः ॥ ११६-५५ ॥\nमाघे तु कृष्णसप्तम्यां व्रतं सर्वाप्तिसंज्ञकम् ॥\nसमुपोष्य दिने तस्मिन्सम्पूज्यादित्यबिम्बकम् ॥ ११६-५६ ॥\nसौवर्णं गंधपुष्पाद्यैः कृत्वा रात्रौ च जागरम् ॥\nपरेऽह्नि विप्रान्सम्भोज्य पायसेन तु सप्त वै ॥ ११६-५७ ॥\nदक्षिणां नालिकेराणि तेभ्यो दत्वा गुरुं ततः ॥\nसौवर्णं तु रवेर्बिम्बं युक्तं दक्षिणयान्यया ॥ ११६-५८ ॥\nसमर्प्य च भृशं प्रार्थ्य विसृज्याद्यात्स्वयं ततः ॥\nएतत्सर्वाप्तिदं नाम संप्रोक्तं सार्वकामिकम् ॥ ११६-५९ ॥\nव्रतस्यास्य प्रभावेण द्वैतं सिध्येद्धि सर्वथा ॥\nमाघस्य शुक्लसप्तम्यामचलाख्यं व्रतं स्मृतम् ॥ ११६-६० ॥\nत्रिलोचनजयंतीयं सर्वपापहरा स्मृता ॥\nरथाख्या सप्तमी चेयं चक्रवर्तित्वदायिनी ॥ ११६-६१ ॥\nअस्यां समर्च्य सवितुः प्रतिमां तु हैमीं हैमाश्वयुक्तरथगां तु ददेत्सहेभाम् ॥\nयो भावभक्तिसहितः स गतो हि लोकं शम्भोः स मोदत इहापि च भुक्तभोगः ॥ ११६-६२ ॥\nभास्करी सप्तमी चेयं कोटिभास्वद्ग्रहोपमा ॥\nअरुणोदयवेलायामस्यां स्नानं विधीयते ॥ ११६-६३ ॥\nअर्कस्य च बदर्याश्च सप्त सप्त दलानि वै ॥\nनिधाय शिरसि स्नायात्सप्तजन्माघशांतये ॥ ११६-६४ ॥\nपुत्रप्रदं व्रतं चात्र प्राहादित्यः स्वयं प्रभुः ॥\nयो माघसितप्तम्यां पूजयेन्मां विधानतः ॥ ११६-६५ ॥\nतस्याहं पुत्रतां यास्ये स्वांशेन भृशतोषितः ॥\nतस्माज्जितेंद्रियो भूत्वा समुपोष्य दिवानिशम् ॥ ११६-६६ ॥\nपूजयेदपरे चाह्नि होमं कृत्वा द्विजां स्ततः ॥\nदध्योदनेन पयसा पायसेन च भोजयेत् ॥ ११६-६७ ॥\nअनेन विधिना यस् कुरुते पुत्रसप्तमीः ॥\nलभते स तु सत्पुत्रं चिरायुषमनामयम् ॥ ११६-६८ ॥\nतपस्यशुक्लसप्तम्यां व्रतमर्कपुटं चरेत्॥\nअर्कपत्रैर्यजेदर्कमर्कपत्राणि चाश्नुयात् ॥ ११६-६९ ॥\nअर्कनाम जपेच्छश्वदित्थं चार्कपुटव्रतम् ॥\nधनदं पुत्रदं चैतत्सर्वपापप्रणाशनम् ॥ ११६-७० ॥\nत्रिवर्गदामिति प्राहुः केचिदेतद्वतं द्विज ॥\nयज्ञव्रतं तथाप्यन्ये विधिवद्धोमकर्मणा ॥ ११६-७१ ॥\nसर्वासु सर्वमासेषु सप्तमीषु द्विजोत्तमः ॥\nभास्कराराधनं प्रोक्तं सर्वकामिकमित्यलम् ॥ ११६-७२ ॥\nइति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितसप्तमीव्रतनिरूपणं नाम षोडशाधिकशततमोऽध्यायः ॥ ११६ ॥\n</span>"
  }
]
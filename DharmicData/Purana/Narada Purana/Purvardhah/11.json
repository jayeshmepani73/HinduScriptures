[
  {
    "text": "<span style=\"font-size: 14pt; line-height: 200%\">\nनारद उवाच ।।\nअहो ह्यत्यद्भुतं प्रोक्तं त्वया भ्रातरिदं मम ।।\nस वह्निरदितिं मुक्त्वा कथं तानदहत्क्षणात् ।। ११-१ ।।"
  },
  {
    "text": "वदादितेर्महासत्त्वं विशेषाश्चर्यकारणम् ।।\nपरोपदेशनिरताः सज्जना हि मुनीश्वराः ।। ११-२ ।।"
  },
  {
    "text": "सनक उवाच ।।\nश्रृणु नारद माहात्म्यं हरिभक्तिरतात्मनाम् ।।\nहरिध्यानपरान्साधून्कः समर्थः प्रबाधितुम् ।। ११-३ ।।"
  },
  {
    "text": "हरिभक्तिपरो यत्र तत्र ब्रह्मा हरिः शिवः ।।\nदेवाः सिद्धा मुनीश्वाश्च नित्यं तिष्टंति सत्तमाः ।। ११-४ ।।"
  },
  {
    "text": "हरिरास्ते महाभाग हृदये शान्तचेतसाम् ।।\nहरिनामपराणां च किमु ध्यानरतात्मनाम् ।। ११-५ ।।"
  },
  {
    "text": "शिवपूजारतो वाऽपि विष्णुपूजापरोऽपि वा ।।\nयत्र तिष्टति तत्रैव लक्ष्मीः सर्वाश्च देवताः ।। ११-६ ।।"
  },
  {
    "text": "यत्र पूजापरो विष्णोर्वह्निस्तत्र न बाधते ।।\nराजा वा तस्करो वापि व्याधयश्च न सन्ति हि ।। ११-७ ।।"
  },
  {
    "text": "प्रेताः पिशाचाः कूष्माण्डग्रहा बालग्रहास्तथा ।।\nडाकिन्यो राक्षसाश्चैव न बाधन्तेऽच्युतार्चकम् ।। ११-८ ।।"
  },
  {
    "text": "परपीडारता ये तु भूतवेतालकादयः ।।\nनश्यन्ति यत्र सद्भक्तो हरिलक्ष्म्यर्चने रतः ।। ११-९ ।।"
  },
  {
    "text": "जितेन्द्रियः सर्वहितो धर्मकर्मपरायणः ।।\nयत्र तिष्टति तत्रैव सर्वतीर्थानि देवताः ।। ११-१० ।।"
  },
  {
    "text": "निमिषं निमिषार्द्धं वा यत्र तिष्टन्ति योगिनः ।।\nतत्रैव सर्वश्रेयांसि तत्तीर्थं तत्तपोवनम् ।। ११-११ ।।"
  },
  {
    "text": "यन्नामोच्चारणादेव सर्वे नश्यन्त्युपद्रवाः ।।\nस्तोत्रैर्वाप्यर्हणाभिर्वा किमु ध्यानेन कथ्यते ।। ११-१२ ।।"
  },
  {
    "text": "एवं तेनाग्निना विप्र दग्धं सासुरकाननम् ।।\nसादितिर्नैव दग्धाभूद्विष्णुचक्राभिरक्षिता ।। ११-१३ ।।"
  },
  {
    "text": "ततः प्रसन्नवदनः पह्मपत्रायतेक्षणः ।।\nप्रादुरासीत्समीपेऽस्याः शङ्खचक्रगदाधरः ।। ११-१४ ।।"
  },
  {
    "text": "ईषद्वास्यस्फुरद्दन्तप्रभाभाषितदिङ्मुखः ।।\nस्पृशन्करेण पुण्येन प्राह कश्यपवल्लभाम् ।। ११-१५ ।।"
  },
  {
    "text": "श्रीभगवाननवाच ।।\nदेवमातः प्रसन्नोऽस्मि तपसाराधितस्त्वया ।।\nचिरं श्रान्तासि भद्रं ते भविष्यति न संशयः ।। ११-१६ ।।"
  },
  {
    "text": "वरं वरय दास्यामि यत्ते मनसि रोचते ।।\nमा भैर्भद्रे महाभागे ध्रुवं श्रेयो भविष्यति ।। ११-१७ ।।"
  },
  {
    "text": "इत्युक्तादेवमाता सा देवदेवेन चक्रिणा ।।\nतुष्टाव प्रणिपत्यैनं सर्वलोकसुखावहम् ।। ११-१८ ।।"
  },
  {
    "text": "अदितिरुवाच ।।\nनमस्ते देवदेवेश सर्वव्यापिञ्जनार्दना ।।\nसत्त्वादिगुणभेदेन लोकव्यापारकारण ।। ११-१९ ।।"
  },
  {
    "text": "नमस्ते बहुपरुपायारुपाय च महात्मने ।।\nसर्वैकरुपरुपाय निर्गुणाय गुणात्मने ।। ११-२० ।।"
  },
  {
    "text": "नमस्ते लोकनाथाय परमज्ञानरुपिणे ।।\nसद्भक्तजनवात्सल्यशालिने मङ्गलात्मने ।। ११-२१ ।।"
  },
  {
    "text": "यस्यावताररुपाणि ह्यर्चयन्ति मुनीश्वराः ।।\nतमादिपुरुषं देवं नमामि ह्यर्थसिद्धये ।। ११-२२ ।।"
  },
  {
    "text": "श्रुतयो यं न जानन्ति न जानन्ति च सूरयः ।।\nतं नमामि जगद्धेतुं समायं चाप्यमायिनम् ।। ११-२३ ।।"
  },
  {
    "text": "यस्यावलोकनं चित्रं मायोपद्रवकारणम् ।।\nजगद्रूपं जगद्धेतुं तं वन्दें सर्ववन्दितम् ।। ११-२४ ।।"
  },
  {
    "text": "यत्पादाम्बुजकिञ्जल्कसेवारक्षितमस्तकाः ।।\nअवापुः परमां सिद्धिं तं वन्दे कमलाधवम् ।। ११-२५ ।।"
  },
  {
    "text": "यस्य ब्रह्मादयो देवा महिमानं न वै विदुः ।।\nअत्यासन्नं च भक्तानां तं वन्दे भक्तसंगिनम् ।। ११-२६ ।।"
  },
  {
    "text": "यो देवस्त्यक्तसङ्गानां शान्तानं करुणार्णवः ।।\nकरोति ह्यात्मनः सङ्गं तं देवं सङ्गवर्जितम् ।। ११-२७ ।।"
  },
  {
    "text": "यज्ञेश्वरं यज्ञकर्म यज्ञकर्मसु निष्टितम् ।।\nनमामि यज्ञफलदं यज्ञकर्मप्रबोधकम् ।। ११-२८ ।।"
  },
  {
    "text": "अजामिलोऽपि पापात्मा यन्नामोच्चारणादनु ।।\nप्राप्तवान्परमं धाम तं वन्दे लोकसाक्षिणम् ।। ११-२९ ।।"
  },
  {
    "text": "हरिरुपी महादेवः शिवरुपी जनार्दनः ।।\nइति लोकस्य नेता यस्तं नमामि जगद्गुरुम् ।। ११-३० ।।"
  },
  {
    "text": "ब्रह्माद्या अपि देवेशा यन्मायापाशयन्त्रिताः ।।\nन जानन्ति परं भावं तं वन्दे सर्वनायकम् ।। ११-३१ ।।"
  },
  {
    "text": "ह्यत्पह्मस्थोऽपिञ्योग्यानां दूरस्थ इव भासते ।।\nप्रमाणातीतसद्भावस्तं वन्दे ज्ञानसाक्षिणम् ।। ११-३२ ।।"
  },
  {
    "text": "यन्मु खाद्ब्राह्यणो जातो बाहुभ्यां क्षत्रियोऽजनि ।।\nऊर्वोर्वैश्यः समुत्पन्नः पद्यां शूद्रोऽभ्यजायत ।। ११-३३ ।।"
  },
  {
    "text": "मनसश्चन्द्रमा जातो जातः सूर्यश्च चक्षुषः ।।\nमुखादग्निस्तर्थेन्द्रश्च प्राणाद्वायुरजायत ।। ११-३४ ।।"
  },
  {
    "text": "ऋग्यजुःसामरुपाय सत्यस्वरगतात्मने ।।\nषडङ्गरुपिणे तुभ्यं भूयोभूयो नमो नमः ।। ११-३५ ।।"
  },
  {
    "text": "त्वमिन्द्रः पवनः सोमस्त्वमीशानस्त्वमन्तकः ।।\nत्वमग्निर्निर्ऋतिश्चैव वरुणस्त्वं दिवाकरः ।। ११-३६ ।।"
  },
  {
    "text": "देवाश्च स्थावराश्चैव पिशाचाश्चैव राक्षसाः ।।\nगिरयः सिद्धगंधर्वानद्यो भूमिश्च सागराः ।। ११-३७ ।।"
  },
  {
    "text": "त्वमेव जगतामीशो यत्रासि त्वं परात्परः ।।\nत्वद्रूपमखिलं देव तस्मान्नित्यं नमोऽस्तु ते ।। ११-३८ ।।"
  },
  {
    "text": "अनाथानाथ सर्वज्ञ भूतदेवेन्द्रविग्रह ।।\nदैतेयैर्बाधितान्पुत्रान्मम पाहि जनार्दन ।। ११-३९ ।।"
  },
  {
    "text": "इति स्तुत्वा देवमाता देवं नत्वा पुनः पुनः ।।\nउवाच प्राञ्जलिर्भूत्वा हर्षाश्रुक्षालितस्तनी ।। ११-४० ।।"
  },
  {
    "text": "अनुग्राह्यास्मि देवेंश त्वया सर्वादिकारण ।।\nअकण्टकां श्रियां देहि मत्सुतानां दिवौकसाम् ।। ११-४१ ।।"
  },
  {
    "text": "अन्तर्य्यामिञ्जगद्रूप सर्वज्ञा परमेश्वर ।।\nअज्ञातं किं तव श्रीश किं मामीहयसि प्रभो ।। ११-४२ ।।"
  },
  {
    "text": "तथापि तव वक्ष्यामि यन्मे मनसि रोचते ।।\nवृथापुत्रास्मि देवेश दैतेयैः परिपीडिता ।। ११-४३ ।।"
  },
  {
    "text": "तान्न हिंसितुमिच्छामि यतस्तेऽपि सुता मम ।।\nतानहत्वा श्रियं देहि मत्सुतेभ्यः सुरेश्वर ।। ११-४४ ।।"
  },
  {
    "text": "इत्युक्तो देवेदेवेशः पुनः प्रीतिमुपागतः ।।\nउवाच हर्षयन्विप्र देवमातरमादरात् ।। ११-४५ ।।"
  },
  {
    "text": "श्रीभगवानुवाच ।।\nप्रीतोऽस्मि देवि भद्रं ते भविष्यामि सुतो ह्यहम् ।।\nयतः सपत्निपुत्रेषु वात्सल्यं देवि दुर्लभम् ।। ११-४६ ।।"
  },
  {
    "text": "त्वया तु यत्कृतं स्तोत्रं तत्पठान्ति नरास्तु ये ।।\nतेषां संपद्वरा पुत्रा न हीयन्ते कदाचन ।। ११-४७ ।।"
  },
  {
    "text": "त्वात्मजे वान्यपुत्रे वा यः समत्वेन वर्तते ।।\nन तस्य पुत्रशोकः स्यादेष धर्मः सनातनः ।। ११-४८ ।।"
  },
  {
    "text": "अदितिरुवाच ।।\nताह वोढुं क्षमा देव त्वामाद्यपुरुषं परम् ।।\nअसंख्याताण्डरोमाणं सर्वेशं सर्वकारणम् ।। ११-४९ ।।"
  },
  {
    "text": "यत्प्रभावं न जानन्ति श्रुतयः सर्वदेवताः ।।\nतमहं देवदेवेशं धारयामि कथं प्रभो ।। ११-५० ।।"
  },
  {
    "text": "अणोरणीयांसमजं परात्परतरं प्रभुम् ।।\nधारयामि कथं देव त्वामहं पुरुषोत्तमम् ।। ११-५१ ।।"
  },
  {
    "text": "महापातकयुक्तोऽपि यन्नामस्मृतिमात्रतः ।।\nमुच्यते स कथं देवोग्राम्येषु जनिमर्हति ।। ११-५२ ।।"
  },
  {
    "text": "यथा शूकरमत्स्याद्या अवतारास्तव प्रभो ।।\nतथायमपि को वेद तव विश्वेश चेष्टितम् ।। ११-५३ ।।"
  },
  {
    "text": "त्वत्पादपह्मप्रणतात्वन्नामस्मृतितत्परा ।।\nत्वामेव चिंतये देव यथेच्छासि तथा कुरु ।। ११-५४ ।।"
  },
  {
    "text": "सनक उवाच ।।\nतयोक्तं वचनं श्रुत्वा देवदेवो जनार्दनः ।।\nदत्त्वाभयं देवमातुरिदं वचनमब्रवीत् ।। ११-५५ ।।"
  },
  {
    "text": "श्रीभगवानुवाच ।।\nसत्यमुक्तं महाभागे त्वया नास्त्यत्र संशयः ।।\nतथापि श्रृणु वक्ष्यामि गुह्याद्गुह्यतरं शुभे ।। ११-५६ ।।"
  },
  {
    "text": "रागद्वेषविहीना ये मद्भक्ता मत्परायणाः ।।\nवंहति सततं तें मां गतासूया अदाम्भिकाः ।। ११-५७ ।।"
  },
  {
    "text": "परोपतापविमुखाः शिवभक्तिपरायणः ।।\nमत्कथाश्रवणासक्ता वहन्ति सततं हि माम् ।। ११-५८ ।।"
  },
  {
    "text": "पतिव्रताः परिप्राणाः पतिभक्तिपरायणाः ।।\nवहन्ति सततं देवि स्त्रियोऽपि त्यक्तप्रत्सराः ।। ११-५९ ।।"
  },
  {
    "text": "मातापित्रोश्च शुश्रूषुर्गुरुभक्तोऽतिथिप्रियः ।।\nहितकृद्बाह्यणानां यः स मां वहति सर्वदा ।। ११-६० ।।"
  },
  {
    "text": "पुण्यतीर्थरता नित्यं सत्सङ्गनिरतास्तथा ।।\nलोकानुग्रहशीलाश्च सततं ते वहन्ति माम् ।। ११-६१ ।।"
  },
  {
    "text": "परोपकारविरताः परद्रव्यपराङ्मुखाः ।।\nनषुंसकाः परस्त्रीषु ते वहन्ति च मां सदा ।। ११-६२ ।।"
  },
  {
    "text": "तुलस्युपासनरताः सदा नामपरायणाः ।।\nगोरक्षणपरा ये च सततं मां वहन्ति ते ।। ११-६३ ।।"
  },
  {
    "text": "प्रतिग्रहनिवृत्ता ये परान्नविमुखास्तथा ।।\nअन्नोदकप्रदातारो वहंति सततं हि माम् ।। ११-६४ ।।"
  },
  {
    "text": "त्वं तु देवि पतिप्राणा साध्वी भूतहिते रता ।।\nसंप्राप्य पुत्रभावं ते साधयिष्ये मनोरथम् ।। ११-६५ ।।"
  },
  {
    "text": "इत्युक्त्वा देवेदेवशो ह्यदितिं देवमातरम् ।।\nदत्त्वा कण्ठगतां मालामभयं च तिरोदधे ।। ११-६६ ।।"
  },
  {
    "text": "सा तु संहृष्टमनसा देवसूर्दक्षनन्दिनी ।।\nप्रणम्य कमलाकान्तं पुनः स्वस्थानमाव्रजत् ।। ११-६७ ।।"
  },
  {
    "text": "ततोऽदितिर्महाभागा सुप्रीता लोकवन्दिता ।।\nअसूत समये पुत्रं सर्वलोकनमस्कृतम् ।। ११-६८ ।।"
  },
  {
    "text": "शङ्गचक्रधरं शान्तं चन्द्रमण्डलमध्यगम् ।।\nसुधाकलशदध्यन्नकरं वामनसंज्ञितम् ।। ११-६९ ।।"
  },
  {
    "text": "सहस्त्रादित्यसंकाशं व्याकोशकमलेक्षणम् ।।\nसर्वाभरणंसंयुक्तं पीताम्बरधरं हरिम् ।। ११-७० ।।"
  },
  {
    "text": "स्तुत्यं मुनिगणैर्युक्तं सर्वलोकैकनायकम् ।।\nआविर्भूतं हरिं ज्ञात्वा कश्यपो हर्षविह्वलः ।।\nप्रणम्य प्रञ्जलिर्भूत्वा स्तोतुं समुपचक्रमे ।। ११-७१ ।।"
  },
  {
    "text": "कश्यप उवाच ।।\nनमोनमस्तेऽखिलकारणाय नमोनमस्तेऽखइलपालकाय ।।\nनमोनमस्तेऽमरनायकाय नमोनमो दैतेयविनाशनाय ।। ११-७२ ।।"
  },
  {
    "text": "नमोनमो भक्तजनप्रियाय नमोनमः सज्जनरंजिताय ।।\nनमोनमो दुर्जननाशनाय नमोऽस्तु तस्मै जगदीश्वराय ।। ११-७३ ।।"
  },
  {
    "text": "नमोनमः कारणवामनाय नारायणायामितविक्रमाय ।।\nसशार्ङ्गचक्रासिगदाधाराय नमोऽस्तु तस्मै पुरुषोत्तमाय ।। ११-७४ ।।"
  },
  {
    "text": "नमः पयोराशिनिवासनाय नमोऽस्तु सद्धृत्कमलस्थिताय ।।\nनमोऽस्तु सूर्याद्यमितप्रभाय नमोनमः पुण्यकथागताय ।। ११-७५ ।।"
  },
  {
    "text": "नमोनमोऽर्केन्दुविलोचनाय नमोऽस्तु ते यज्ञफलप्रदाय ।।\nनमोऽस्तु यज्ञाङ्गविराजिताय नमोऽस्तु ते सज्जनवल्लभाय ।। ११-७६ ।।"
  },
  {
    "text": "नमो जगत्कारणकारणाय नमोऽस्तु शब्दादिविवर्जिताय ।।\nनमोऽस्तु ते दिव्यसुखप्रदाय नमो नमो भक्तमनोगताय ।। ११-७७ ।।"
  },
  {
    "text": "नमोऽस्तु ते ध्वान्तविनाशकाय नमोऽस्तु शब्दादिविवर्जिताय ।।\nनमोऽस्तु ते ध्वान्तविनाशकाय मन्दरधारकाय ।।\nनमोऽस्तु ते यज्ञवराहनाम्ने नमो हिरण्याक्षविदारकाय ।। ११-७८ ।।"
  },
  {
    "text": "नमोऽस्तु ते वामनरुपभाजे नमोऽस्तु ते क्षत्र्रकुलान्तकाय ।।\nनमोऽस्तु ते रावणमर्दनाय नमोऽस्तु ते नन्दसुताग्रजाय ।। ११-७९ ।।"
  },
  {
    "text": "नमस्ते कमलाकान्त नमस्ते सुखदायिने ।।\nस्मृतार्तिनाशिने तुभ्यं भूयो भूयो नमोनमः ।। ११-८० ।।"
  },
  {
    "text": "यज्ञेश यज्ञविन्यास यज्ञविन्घविनाशन ।।\nयज्ञरुप यजद्रूप यज्ञाङ्गं त्वां यजाम्यहम् ।। ११-८१ ।।"
  },
  {
    "text": "इति स्तुतः स देवेशो वामनो लोकपावनः  ।।\nउवाच प्रहसन्हर्षं वर्ध्दयन्कश्यपस्य सः ।। ११-८२ ।।"
  },
  {
    "text": "श्रीभगवानुवाच ।।\nतात तुष्टोऽस्मि भद्रं ते भविष्यति सुरार्चिता ।।\nअचिरात्साधयिष्यामि निखिलं त्वन्मनोरथम् ।। ११-८३ ।।"
  },
  {
    "text": "अहं जन्मद्वये त्वेवं युवयोः पुत्रतां गतः ।।\nअस्मिञ्जन्मन्यपि तथा सादयाम्युत्तमं सुखम् ।। ११-८४ ।।"
  },
  {
    "text": "अत्रान्तरे बलिर्दैत्यो दीर्घसत्रं महामखम् ।।\nआरेभे गुरुणा युक्तः काव्येन च मुनीश्वरैः ।। ११-८५ ।।"
  },
  {
    "text": "तस्मिन्मखे समाहूतो विष्णुर्लक्ष्मीसमन्वितः ।।\nहविः स्वीकरणार्थाय ऋषिभिर्ब्रह्यवादिभिः ।। ११-८६ ।।"
  },
  {
    "text": "प्रवृद्धैश्वर्यर्दैत्यस्य वर्त्तमाने महाक्रतौ ।।\nआमंत्र्य मातापितरौ स बटुर्वामनो ययौ ।। ११-८७ ।।"
  },
  {
    "text": "स्मितेन मोहयँल्लोकं वामनो भक्तवत्सलः ।।\nहविर्भोक्तुमिवायातो बलेः प्रत्यक्षतो हरिः ।। ११-८८ ।।"
  },
  {
    "text": "दुर्वृत्तो वा सुवृत्तो वा जडो वायं हितोऽपि वा ।।\nयो भक्तियुक्तस्तस्यान्तः सदा संनिहितो हरिः ।। ११-८९ ।।"
  },
  {
    "text": "आयान्तं वामनं दृष्ट्वा ऋषयो ज्ञानचक्षुषः ।।\nज्ञात्वा नारायणं देवमुद्ययुः सभ्यसंयुताः ।। ११-९० ।।"
  },
  {
    "text": "एतज्ज्ञात्वा दैत्यगुरुरेकांते बलिमब्रवीत् ।।\nस्वसारमविचार्यैव खलाः कार्याणि कुर्वते ।। ११-९१ ।।"
  },
  {
    "text": "शुक्र उवाच ।।\nभो भो दैत्यपते सौम्य ह्यपहर्ता तव श्रियम् ।।\nविष्णुर्वामनरुपेण ह्यदितेः पुत्रातां गतः ।। ११-९२ ।।"
  },
  {
    "text": "तवाध्वरं स आयाति त्वया तस्यासुरेश्वर ।।\nन किंचिदपि दातव्यं मन्मतं श्रृणु पण्डित ।। ११-९३ ।।"
  },
  {
    "text": "आत्मबुद्धिः सुखकरी गुरुबुद्धिर्विशेषतः ।।\nपरबुद्धिर्विनाशाय स्त्रीबुध्दिः प्रलयंकरी ।। ११-९४ ।।"
  },
  {
    "text": "शत्रूणां हितकृतद्यस्तु स हन्तव्यो विशेषतः ।। ११-९५ ।।"
  },
  {
    "text": "बलिरुवाच ।।\nएवं गुरो न वक्तव्यं धर्ममार्गविरोधतः ।।\nयदादत्ते स्वयं विष्णुः किमस्मादधिकं वरम् ।। ११-९६ ।।"
  },
  {
    "text": "कुर्वन्ति विदुषो यज्ञान्विष्णुप्रीणनकारणात् ।।\nस चेत्साक्षाद्धविर्भोगी मत्तः कोऽभ्यधिको भुवी ।। ११-९७ ।।"
  },
  {
    "text": "दरिद्रेणापि यत्किंचिद्दीयते विष्णवे गुरो ।।\nतदेव परमं दानं दत्तं भवति चाक्षयम् ।। ११-९८ ।।"
  },
  {
    "text": "स्मृतोऽपि परया भक्त्या पुनाति पुरुषोत्तमः ।।\nयेन केनाप्यर्चितश्वेद्ददाति परमां गतिम् ।। ११-९९ ।।"
  },
  {
    "text": "हरिर्हरति पापानिदुष्टचित्तैरपि स्मृतः ।।\nअनिच्छयापि संस्पृष्टो दहत्येव हि पावकः ।। ११-१०० ।।"
  },
  {
    "text": "जिह्वाग्रे वसते यस्य हरिरित्यक्षरद्वयम् ।।\nस विष्णुलोकमाप्नोति पुनरावृत्तिदुर्लभम् ।। ११-१ ।।"
  },
  {
    "text": "गोविंदेति सदा ध्यायेद्यस्तु रागादिवर्जितः ।।\nस याति विष्णुभवनमिति प्राहुर्मनीषिणः ।। ११-२ ।।"
  },
  {
    "text": "अग्नौ वा ब्राह्मणे वापिहूयते यद्वविर्गुरो ।।\nहरिभक्त्या महाभाग तेन विष्णुः प्रसीदति ।। ११-३ ।।"
  },
  {
    "text": "अहं तु हरितुष्यद्यर्थं करोम्यध्वरमुत्तमम् ।।\nस्वयमायाति चेद्विष्णुः कृतार्थोऽस्मि न संशयः ।। ११-४ ।।"
  },
  {
    "text": "एवं वदति दैत्यन्द्रे विष्णुर्वामनरुपधृक् ।।\nप्रविवेशाध्वरस्थानं हुतवह्निमनोरमम् ।। ११-५ ।।"
  },
  {
    "text": "तं दृष्ट्वा कोटिसूर्याभं योग्यावयवसुन्दरम् ।।\nवामनं सहसोत्थाय प्रत्यगृह्णात्कृताञ्जलिः ।। ११-६ ।।"
  },
  {
    "text": "दत्त्वासनं च प्रक्षाल्य पादौ वामनरुपिणम् ।।\nसकुटुंबो वहन्मूर्ध्ना परमां मुदमाप्तवान् ।। ११-७ ।।"
  },
  {
    "text": "विष्णवेऽस्मै जगद्धान्मे दत्त्वार्घ्यं विधिवद्कलिः ।।\nरोमाञ्चिततनुर्भूत्वा हर्षाश्रुनयनोऽब्रवीत् ।।\nबलिरुवाच ।। ११-८ ।।"
  },
  {
    "text": "अद्य मे सफलं जन्म अद्य मे सफलो मरवः ।।\nजीवितं सफलं मेऽद्य कृतार्थोऽस्मि न संशयः ।। ११-९ ।।"
  },
  {
    "text": "अमोघामृतवृष्टिर्मे समायातातिदुर्लभा ।।\nत्वदागमनमात्रेण ह्यनायासो महोत्सवः ।। ११-११० ।।"
  },
  {
    "text": "एते च ऋषयः सर्वे कृतार्थां नात्र संशयः ।।\nयैः पूर्वं हि तपस्तप्तं तदद्य सफलं प्रभो ।। ११-११ ।।"
  },
  {
    "text": "कृतार्थोऽस्मि कृतार्थोऽस्मि कृतार्थोऽस्मि न संशयः ।।\nतस्मात्तुभ्यं नमस्तुभ्यं नमस्तुभ्यं नमस्तुभ्यं नमोनमः ।। ११-१२ ।।"
  },
  {
    "text": "त्वदाज्ञया त्वन्नियोगं साधयामीति मन्मनः ।।\nअत्युत्साहसमायुक्तं समाज्ञापय मां प्रभो ।। ११-१३ ।।"
  },
  {
    "text": "एवमुर्को दीक्षितेन प्रहसन्वामनोऽब्रवीत् ।।\nदेहि मे तपसि स्थातुं भूमिं त्रिपदसंमिताम् ।। ११-१४ ।।"
  },
  {
    "text": "एतच्छॄत्वा बलिः प्राह राज्यं याचितवान्नहि ।।\nग्रामं वा नगरं चापि धनं वा किं कृतं त्वया ।। ११-१५ ।।"
  },
  {
    "text": "तन्निशम्य बलिं प्राह विष्णुः सर्वशरीरभृत् ।।\nआसन्नभ्रष्टराज्यस्य वैराग्यं जनयन्निवा ।। ११-१६ ।।"
  },
  {
    "text": "श्रीभगवानुवाचा ।।\nश्रृणु दैत्यन्द्र वक्ष्यामि गुह्याद्गुह्यतमं परम् ।।\nसर्वसंगविहीनानां किमर्थैः साध्यतेवद ।। ११-१७ ।।"
  },
  {
    "text": "अहं तु सर्वभूतानामन्तर्यामीति भावय ।।\nमयि सर्वमिदं दैत्य किमन्यैः साध्यते वद ।। ११-१८ ।।"
  },
  {
    "text": "रागद्वेषविहीनानां शान्तानां त्यक्तमायिनाम् ।।\nनित्यानंदस्वरुपाणां किमन्यैः साध्यते धनैः ।। ११-१९ ।।"
  },
  {
    "text": "आत्मवत्सर्वभूतानि पश्यतां शान्तचेतसाम् ।।\nअभिन्नमात्मनः सर्वं को दाता दीयते च किम् ।। ११-१२० ।।"
  },
  {
    "text": "पृथ्वीयं क्षत्रियवशा इति शास्त्रेषु निश्चितम् ।।\nतदाज्ञायां स्थिताः सर्वे लभन्ते परमं सुखम् ।। ११-२१ ।।"
  },
  {
    "text": "दातव्यो मुनिभिश्चापि षष्टांशो भूभुजे बले ।।\nमहीयं ब्राह्मणानां तु दातव्या सर्व यत्नतः ।। ११-२२ ।।"
  },
  {
    "text": "भूमिदानस्य माहात्म्यं न भूतं न भविष्यति ।।\nपरं निर्वाणमाप्नोति भूमिदो नात्र संशयः ।। ११-२३ ।।"
  },
  {
    "text": "स्वल्पामपि महीं दत्त्वा श्रोत्रियायाहिताग्नये ।।\nब्रह्मलोकमवाप्नोति पुनरावृत्तिदुर्लभम् ।। ११-२४ ।।"
  },
  {
    "text": "भूमिदः सर्वदः प्रोक्तो भूमिदो मोक्षभाग्भवेत् ।।\nअतिदानं तु तज्ज्ञेयं सर्वपापप्राणाशनम् ।। ११-२५ ।।"
  },
  {
    "text": "महापातकयुक्तो वा युक्तो वा सर्वपातकैः ।।\nदशहस्तां महीं दत्त्वा सर्वपापैः प्रमुच्यते ।। ११-२६ ।।"
  },
  {
    "text": "सत्पात्रे भूमिदाता यः सर्वदानफलं लभेत् ।।\nभूमिदानसमं नान्यत्त्रिषु लोकेषु विद्यते ।। ११-२७ ।।"
  },
  {
    "text": "द्विजाय वृत्तिहीनाय यः प्रदद्यान्महीं बले ।।\nतस्य पुण्यफलं वक्तुं न क्षमोऽब्दशतैरहम् ।। ११-२८ ।।"
  },
  {
    "text": "सक्ताय देवपूजासु वृत्तिहीनाय दैत्यप ।।\nस्वल्पामपि महीं दद्याद्यः स विष्णुर्न संशयः ।। ११-२९ ।।"
  },
  {
    "text": "इक्षुगोधूम तुवरीपूगवृक्षादिसंयुता ।।\nपृथ्वी प्रदीयते येन स विष्णुर्नात्र संशयः ।। ११-१३० ।।"
  },
  {
    "text": "वृत्तिहीनाय विप्राय दरिद्राय कुटुम्बिने ।।\nस्वल्पामपि महींदत्त्वा विष्णुसायुज्यमान्पुयात् ।। ११-३१ ।।"
  },
  {
    "text": "सक्ताय देवपूजासु विप्रायाढकिकां महीम् ।।\nदत्त्वा लभेत गङ्गायां त्रिरात्रस्नानजं फलम् ।। ११-३२ ।।"
  },
  {
    "text": "विप्राय वृत्तिहीनाय सदाचाररताय च ।।\nद्रोणिकां पृथिवीं दत्त्वा यत्फलं लभते श्रृणु ।। ११-३३ ।।"
  },
  {
    "text": "गङ्गातीर्थाश्वमेधानां शतानि विधिवन्नरः ।।\nकृत्वा यत्फलमाप्वोति तदाप्नोति स पुष्कलम् ।। ११-३४ ।।"
  },
  {
    "text": "ददाति खारिकां भूमिं दरिद्राय द्विजाय यः ।।\nतस्य पुण्यं प्रवक्ष्यामि वदतो मे निशामय ।। ११-३५ ।।"
  },
  {
    "text": "अश्वमेधसहस्त्राणि वाजपेयशतानि च ।।\nविधाय जाह्नवीतीरे यत्फलं तल्लभेद्धुवम् ।। ११-३६ ।।"
  },
  {
    "text": "भूमिदानं महादानमतिदानं प्रकीर्त्तितम् ।।\nसर्वपापप्रशमनमपवर्गफलप्रदम् ।। ११-३७ ।।"
  },
  {
    "text": "अत्रोतिहासं वक्ष्यामि श्रृणु दैत्यकुलेश्वर ।।\nयच्छुत्वा श्रद्धया युक्तो भूमिदानफलं लभेत् ।। ११-३८ ।।"
  },
  {
    "text": "आसीत्पुरा द्विजवरो ब्राह्मकल्पे महामतिः ।।\nदरिद्रो वृत्तिहीनश्च नाम्ना भद्रमतिर्बले ।। ११-३९ ।।"
  },
  {
    "text": "श्रुतानि सर्वशास्त्राणि तेन वेददिवानिशम् ।।\nश्रुतानि च पुराणानि धर्मशास्त्राणि सर्वशः ।। ११-१४० ।।"
  },
  {
    "text": "अभवंस्तस्य षट्पत्न्यः श्रुतिः सिन्धुर्यशोवती ।।\nकामिनी मालिनी चैव शोभा चेति प्रकीर्तिताः ।। ११-४१ ।।"
  },
  {
    "text": "आसु पत्नीषु तस्यासञ्चत्वरिंशच्छतद्वयम् ।।\nपुत्राणामसुरश्रेष्ट सर्वे नित्यं बुभुक्षिताः ।। ११-४२ ।।"
  },
  {
    "text": "अकिञ्चनो भद्रमतिः क्षुधार्त्तानात्मजान्प्रियाः ।।\nपश्यन्स्वयं क्षुधार्त्तश्च विललापाकुलेन्द्रियः ।। ११-४३ ।।"
  },
  {
    "text": "धिग्जन्म भाग्यरहितं धिग्जन्म धनवर्जितम् ।।\nधिग्जन्म धर्मरहितं धिग्जन्म ख्यातिवर्जितम् ।। ११-४४ ।।"
  },
  {
    "text": "नरस्य बह्वपत्यस्य धिग्जन्मैश्वर्यवार्जितम् ।।\nअहो गुणाः सौम्यता च विद्वत्ता जन्म सत्कुले ।। ११-४५ ।।"
  },
  {
    "text": "दारिद्याम्बुधिमग्नस्य सर्वमेतन्न शोभते ।।\nप्रियाः पुत्राश्चपौत्राश्च बान्धवा भ्रातरस्तथा ।। ११-४६ ।।"
  },
  {
    "text": "शिष्याश्च सर्वमनुजास्त्यजन्त्यैश्वर्यवार्जितम् ।।\nचाण्डालो वा द्विजो वापि भाग्यवानेव पूज्यते ।। ११-४७ ।।"
  },
  {
    "text": "दरिद्रः पुरुषो लोके शववल्लोकनिन्दितः ।।\nअहो संपत्संमायुक्तो निष्टुरो वाप्यनिष्ठुरः ।। ११-४८ ।।"
  },
  {
    "text": "गुणहीनोऽपि गुणवान्मूर्खो वाप्यथ पण्डितः ।।\nऐश्वर्यगुणयुक्तश्चेत्पूज्य एव न संशयः ।। ११-४९ ।।"
  },
  {
    "text": "अहो दरिद्रता दुःखं तत्राप्याशातिदुःखदा ।।\nआशाभिभूताः पुरुषा दुःखमश्नुवतेऽक्षयम् ।। ११-१५० ।।"
  },
  {
    "text": "आशयादासा ये दासास्ते सर्वलोकस्य ।।\nआशा दासी येषां तेषां दासायते लोकः ।। ११-५१ ।।"
  },
  {
    "text": "मानो हि महतां लोके धनमक्षयमुच्यते ।।\nतस्मिन्नाशाख्यरिपुणा माने नष्टे दरिद्रता ।। ११-५२ ।।"
  },
  {
    "text": "सर्वशास्त्रार्थवेत्तापि दरिद्रो भाति मूर्खवत् ।।\nनैष्किञ्चन्यमहाग्राहग्रस्तानां को विमोचकः ।। ११-५३ ।।"
  },
  {
    "text": "अहो दुःखमहो दुःखमहो दुःखं दरिद्रता ।।\nतत्रापि पुत्रभार्याणां बाहुल्यमतिदुःखदम् ।। ११-५४ ।।"
  },
  {
    "text": "एवमुक्त्वा भद्रमतिः सर्वशास्त्रार्थपारगः ।।\nअन्यमैश्वर्यदं धर्मं मनसाऽचिन्तयत्तदा ।। ११-५५ ।।"
  },
  {
    "text": "भूमिदानं विनिश्चित्य सर्वदानोत्तमोत्तमम् ।।\nदानेन योऽनुमंताति स एव कृतवान्पुरा ।। ११-५६ ।।"
  },
  {
    "text": "प्रापकं परमं धर्मं सर्वकामफलप्रदम् ।।\nदानानामुत्तमं दानं भूदानं परिकीर्तितम् ।। ११-५७ ।।"
  },
  {
    "text": "यद्दत्त्वा समवान्पोति यद्यदिष्टतमं नरः ।।\nइति निश्चत्य मतिमान्धीरो भद्रमतिर्बले ।। ११-५८ ।।"
  },
  {
    "text": "कौशाम्बींनाम नगरीं कलत्रापत्ययुग्ययौ ।।\nसुघोषनामविप्रेन्द्रं सर्वैश्वर्यसमन्एविलितम् ।। ११-५९ ।।"
  },
  {
    "text": "गत्वा याचितवान्भूमिं पञ्चहस्तायतां बले ।।\nसुघोषो धर्मनिरतस्तं निरीक्ष्य कुटुम्बिक्रम् ।। ११-१६० ।।"
  },
  {
    "text": "मनसा प्रीयमाणेन समभ्यर्च्येदमब्रवीत् ।।\nकृतार्थोऽहं भद्रमते सफलं मम जन्म च ।। ११-६१ ।।"
  },
  {
    "text": "मत्कुल पावनं जातं त्वदनुग्रहतो द्विज ।।\nइत्युक्त्वा तं समभ्यर्च्य सुघोषो धर्मतत्परः ।। ११-६२ ।।"
  },
  {
    "text": "पञ्चहस्तमितां भूमिं ददौ तस्मै महामतिः ।।\nपृथिवी वैष्णवी पुण्या पृथिवीं विष्णुपालिता ।। ११-६३ ।।"
  },
  {
    "text": "पृथिव्यास्तु प्रदानेन प्रीयतां मे जनार्दनः ।।\nमन्त्रेणानेन दैत्येन्द्र सुघोषस्तं द्विजोत्तमम् ।। ११-६४ ।।"
  },
  {
    "text": "विष्णुबुद्ध्या समभ्यर्च्य तावतीं पृथिवीं ददौ ।।\nसोऽपि भद्रमतिर्विप्रो धीमता याचितां भुवम् ।। ११-६५ ।।"
  },
  {
    "text": "दत्तवान्हरिभक्ताय श्रोत्रियाय कुटुम्बिने ।।\nसुघोषो भूमिदानेन कोटिवंशसमन्वितः ।। ११-६६ ।।"
  },
  {
    "text": "प्रपेदे विष्णुभवनं यत्र गत्वा न शोचति ।।\nबले भद्रमतिश्चापि यतः प्रार्थितवाञ्छ्रियम् ।। ११-६७ ।।"
  },
  {
    "text": "स्थितवान्विष्णुभवने सकुटुम्बो युगायुतम् ।।\nतथैव ब्रह्मसदने स्थित्वा कोटियुगायुतम् ।। ११-६८ ।।"
  },
  {
    "text": "ऐन्द्रं पदं समासाद्य स्थितवान्कल्पपञ्चकम् ।।\nततो भुवं समासाद्य सर्वैश्वर्यसमन्वितः ।। ११-६९ ।।"
  },
  {
    "text": "जातिस्मरो महाभागो बुभुजे भोगमुत्तमम् ।।\nततो भद्रमतिर्दैत्य निष्कामो विष्णुतत्परः ।। ११-१७० ।।"
  },
  {
    "text": "पृथिवीं वृत्तिहीनेभ्यो ब्राह्मणेभ्यः प्रदत्तवान् ।।\nतस्य विष्णुः प्रसन्नात्मा तत्त्वैश्वर्यमनुत्तमम् ।। ११-७१ ।।"
  },
  {
    "text": "कोटिवंशसमेतस्य ददौ मोक्षमनुत्तमम् ।।\nतस्माद्दैत्यपते मह्यं सर्वधर्मपरायण ।। ११-७२ ।।"
  },
  {
    "text": "तपश्चरिष्येमोक्षाय देहि मे त्रिपदां महीम् ।।\nवैरोचनिस्ततो दृष्टः कलशं जलपूरितम् ।। ११-७३ ।।"
  },
  {
    "text": "आददे पृथिवीं दातुं वर्णिने वामनाय ।।\nविष्णुः सर्वगतोज्ञात्वा जलधारावरोधिनम् ।। ११-७४ ।।"
  },
  {
    "text": "काव्यं हस्तस्थदर्भाग्रं तच्छरे संन्यवेशयत् ।।\nदर्भाग्रेऽभून्महाशस्त्रं कोटिसूर्यसमप्रभम् ।। ११-७५ ।।"
  },
  {
    "text": "अमोघं ब्राह्ममत्युग्रं काव्याक्षिग्रासलोलुपम् ।।\nआयाय भार्गवसुरानसुरानेकचक्षुषा ।। ११-७६ ।।"
  },
  {
    "text": "पश्येति वांदिदेशे च दर्भाग्रं शस्त्रसन्निभम् ।।\nबलिर्ददौ महाविष्णोर्महीं त्रिपदसंमिताम् ।। ११-७७ ।।"
  },
  {
    "text": "ववृधे सोऽपि विश्वात्मा आब्रह्यभुवनं तदा ।।\nअमिमीत महीं द्वाभ्यां पद्भ्यां विश्वतनुर्हरिः ।। ११-७८ ।।"
  },
  {
    "text": "स आब्रह्मकटाहांतपदान्येतानि सप्रभः ।।\nपादाङ्गुष्ठाग्रनिर्भिन्नं ब्रह्माण्डं विभिदे द्विधा ।। ११-७९ ।।"
  },
  {
    "text": "तद्दारा बाह्यसलिलं बहुधारं समागतम् ।।\nधौतविष्णुपदं तोयं निर्मलं लोकपावनम् ।। ११-१८० ।।"
  },
  {
    "text": "अजाण्डबाह्यनिलयं धारारुपमवर्त्तत ।।\nतज्जलं पावनं श्रेष्टं ब्रह्मादीन्पावयत्सुरान् ।। ११-८१ ।।"
  },
  {
    "text": "सत्पर्षिसेवितं चैव न्यपतन्मेरुमूर्द्धनि ।। ११-८२ ।।\nएतद्दष्ट्वाद्भुतं कर्म ब्रह्माद्या देवतागणाः ।।\nऋषयो मनवश्चैव ह्यस्तुवन्हर्षविह्वलाः ।। ११-८३ ।।"
  },
  {
    "text": "देव ऊचुः ।।\nनमः परेशाय परात्मरुपिणे परात्परायापररुपधारिणे ।।\nब्रह्मात्मने ब्रह्मरतात्मबुद्धये नमोऽस्तु तेऽव्याहतकर्मशीलिने ।। ११-८४ ।।"
  },
  {
    "text": "परेश परमानन्द परमात्मन्परात्पर ।।\nसर्वात्मने जगन्मूर्त्ते प्रमाणातीत ते नमः ।। ११-८५ ।।"
  },
  {
    "text": "विश्वतश्चक्षुषे तुभ्यं विश्वतो बाहवे नमः ।।\nविश्वतः शिरसे चैव विश्वतो गतये नमः ।। ११-८६ ।।"
  },
  {
    "text": "एवं स्तुतो महाविष्णुर्ब्रह्याद्यैः स्वर्द्दवौकसाम् ।।\nदत्त्वाभयं च मुमुदे देवदेवः सनातनः ।। ११-८७ ।।"
  },
  {
    "text": "विरोचनात्मजं दैत्यं पदैकार्थं बबन्ध ह ।।\nततः प्रपन्नं तु बलिं ज्ञात्वा चास्मै रसातलम् ।।\nददौ तद्वारपालश्च भक्तवश्यो बभूव ह ।। ११-८८ ।।"
  },
  {
    "text": "नारद उवाच ।।\nरसातले महाविष्णुर्विरोचनसुतस्य वै ।।\nकिं भोज्यं कल्पयामास घोरे सर्पभयाकुले ।। ११-८९ ।।"
  },
  {
    "text": "सनक उवाच ।।\nअमन्त्रितं हविर्यत्तु हूयते जातवेदसि ।।\nअपात्रे दीयते यच्च तद्धोरं भोगसाधनम् ।। ११-१९० ।।"
  },
  {
    "text": "हुतं हविरशुचिना दृत्तं सत्कर्म यत्कृतम् ।।\nतत्सर्वं तत्र भोगार्हमधः पातफलप्रदम् ।। ११-९१ ।।"
  },
  {
    "text": "एवं रसातलं विष्णुर्बलये सासुराय तु ।।\nदत्त्वाभयं च सर्वेषां सुराणां त्रिदिवं ददौ ।। ११-९२ ।।"
  },
  {
    "text": "पूज्यमानोऽमरगणैः स्तूयमानो महर्षिभिः ।।\nगंधर्वैर्गीयमानश्च पुनर्वामनतां गतः ।। ११-९३ ।।"
  },
  {
    "text": "एतद्दृष्ट्वा महत्कर्ममुनयो ब्रह्मवादिनः ।।\nपरस्परं स्मितमुखाः प्रणेभुः पुरुषोत्तमम् ।। ११-९४ ।।"
  },
  {
    "text": "सर्वभूतात्मको विष्णुर्वामनत्वमुपागतः ।।\nमोहयन्निखिलं लोकं प्रपेदे तपसे वनम् ।। ११-९५ ।।"
  },
  {
    "text": "एवं प्रभावा सा देवी गङ्गा विष्णुपदोद्भवा ।।\nयस्याः स्मरणमात्रेण मुच्यते सर्वपातकैः ।। ११-९६ ।।"
  },
  {
    "text": "इदं तु गङ्गामाहात्म्यं यः पठेच्छृणुयादपि ।।\nदेवालये नदीतीरे सोऽश्वमेधफलं लभेत् ।। ११-९७ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे गङ्गोत्पत्तिर्गङ्गामाहात्म्यं नामैकादशोऽध्यायः ।।"
  },
  {
    "text": "</span>"
  }
]
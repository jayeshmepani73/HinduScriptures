[
  {
    "text": "सनंदन उवाच ।।\nनिरुक्तं ते प्रवक्ष्यामि वेदं श्रोत्रांगमुत्तमम् ।।\nतत्पंचविधमाख्यातं वैदिकं धातुरूपकम् ।। ५३-१ ।।"
  },
  {
    "text": "क्वचिदूर्णागमस्तत्र क्वचिद्वर्णविपर्ययः ।।\nविकारः क्वापि वर्णानां वर्णनाशः क्वचिन्मतः ।। ५३-२ ।।"
  },
  {
    "text": "तथा विकारनाशाभ्यां वर्णानां यत्र नारद ।।\nधातोर्योगातिशयी च संयोगः परिकीर्तितः ।। ५३-३ ।।"
  },
  {
    "text": "सिद्धेद्वर्णागमाद्धंसः सिंहो वर्णविपर्ययात् ।।\nगूढोत्मा वर्णविकृतेर्वर्णनांशात्पृषोदरः ।। ५३-४ ।।"
  },
  {
    "text": "भ्रमरादुषु शब्देषु ज्ञेयो योगो हि पञ्चमः ।।\nबहुलं छन्दसीत्युक्तमत्र वाच्यं पुनर्वसू ।। ५३-५ ।।"
  },
  {
    "text": "नभस्वद्वृषणश्चैवापरस्मैपदि चापि हि ।।\nपरं व्यवहिताश्चापि गतिसंज्ञास्तथा हि आ ।। ५३-६ ।।"
  },
  {
    "text": "विभक्तीनां विपर्यासो यथा दधना जुहोति हि ।।\nअभ्युत्सादयामकेतुर्ध्वनयीत्प्रमुखास्तथा ।।\nनिष्टर्क्यान्द्यास्तथोक्ताश्च गृभायेत्यादिकास्तथा ।। ५३-७ ।।"
  },
  {
    "text": "सुप्तिङुपग्रहलिंगनराणां कालहलूचूस्वरकर्तृयडां च ।।\nव्यत्ययमिच्छति शास्रकृदेषां सोऽपि च सिद्ध्यति बाहुलकेन ।। ५३-८ ।।"
  },
  {
    "text": "रात्री विम्बी च कद्रूश्चाविष्ट्वौ वाजसनेयिनः ।। ५३-९ ।।"
  },
  {
    "text": "कर्णेभिश्च यशोभाग्य इत्याद्याश्चतुरक्षरम् ।।\nदेवासोऽथो सर्वदेवतातित्वावत इत्यपि ।। ५३-१० ।।"
  },
  {
    "text": "उभयाविन माद्याश्च प्रलयाद्याश्च स्तृचं तथा ।।\nअपस्पृधेथां  नो अव्यादायो अस्मान्मुखास्तथा ।। ५३-११ ।।"
  },
  {
    "text": "सगर्भ्योस्थापदी ऋत्व्योरजिष्टं त्रिपंचकम् ।।\nहिरण्ययेन नरं च परमे व्योमनित्यपि ।। ५३-१२ ।।"
  },
  {
    "text": "उर्विया स्वप्रया वारवध्वाददुहवैवधी ।।\nयजध्वैनमेमसि च स्नात्वी गत्वा पचास्थभौः ।। ५३-१३ ।।"
  },
  {
    "text": "गोनांचापरिह्रवृत्ताश्चातुरिर्ग्रसितादिका ।।\nपश्येदधद्ब्रभूथापि प्रमिणांतित्यवीवृधत् ।। ५३-१४ ।।"
  },
  {
    "text": "मित्रयुश्च दुरस्वा वा हात्वा सुधितमित्यपि ।।\nदधर्त्याद्या स्ववद्भिश्च ससूवेति च धिष्व च ।। ५३-१५ ।।"
  },
  {
    "text": "प्रप्रायं च हरिवतेक्षण्वतः सुपर्थितरः ।।\nरथीतरी नसताद्या अम्नर्भुवरथो  इति ।। ५३-१६ ।।"
  },
  {
    "text": "ब्रूह्याद्यादेः परस्याप्यौ श्रावयेत्यादिके प्लुतः ।।\nदाश्वांश्व स्वतवान्यापौत्रिभिष्ट्वं च नृभिष्टुतः ।। ५३-१७ ।।"
  },
  {
    "text": "अभीषुण ऋतावाहं न्यषीदन्नृमणा अपि ।।\nचतुर्विधाद्बाहुलकात्प्रवृत्तेरप्रवृत्तितः ।। ५३-१८ ।।"
  },
  {
    "text": "विभाषयान्यथाभावात्सर्वं सिद्ध्येञ्च वैदिकम् ।।\nभूवाद्या धातवो ज्ञेयाः परस्मैपदिनस्स्मृताः ।। ५३-१९ ।।"
  },
  {
    "text": "एधाद्या आत्मनेभाषा उदात्ताः षट्त्रिंशसंख्यकाः ।।\nअतादयोऽष्टत्रिंशञ्च परस्मैपदिनो मुने ।। ५३-२० ।।"
  },
  {
    "text": "लोकृपूर्वा द्विचत्वारिंशदुक्ता च ह्यात्मने पदे ।।\nउदात्तेतरतु पंचाशत्फक्काद्याः परिकीर्तिताः ।। ५३-२१ ।।"
  },
  {
    "text": "वर्चाद्या अनुदात्तेत एकविंशतिरीरीताः ।।\nगुपादयो द्विचत्वारिंशदुदात्तेताः समीरिताः ।। ५३-२२ ।।"
  },
  {
    "text": "धिण्यादयोऽनुदात्तेतो दश प्रोक्ता हि शाब्दिकैः ।।\nअणादयोप्युदात्तेतः सप्तविंशतिधातवः ।। ५३-२३ ।।"
  },
  {
    "text": "अमादयः समुद्दिष्टाश्चतुर्स्रिंशद्धिशाब्दिकैः ।।\nद्विसप्ततिमिता मव्यमुखाश्चोदात्तबंधना ।। ५३-२४ ।।"
  },
  {
    "text": "स्वारितेद्धावुधातुस्तु एक एव प्रकीर्तितः ।।\nक्षुधादयोऽनुदात्तेतो द्विषपंचाशदुदाहृताः ।। ५३-२५ ।।"
  },
  {
    "text": "घुषिराद्या उदात्ततोऽष्टाशीतिर्धातवो मताः ।।\nद्युताद्या अनुदात्तेतो द्वाविंशतिरतो मताः ।। ५३-२६ ।।"
  },
  {
    "text": "षितस्रयोदश घटादिष्वेनुदत्तेत ईरितः ।।\nततो ज्वलदुदात्तेतो द्विपंचाशन्मितास्तथा ।। ५३-२७ ।।"
  },
  {
    "text": "स्वरितेद्राजृसंप्रोक्त स्तनहेभ्राजृतस्रयः ।।\nअनुदात्तेत अख्याता भाद्युतात्ता इतः स्यमात् ।। ५३-२८ ।।"
  },
  {
    "text": "सहोऽनुदात्तेदेकस्तु रमैकोऽप्यात्मनैपदी ।।\nसदस्रय उदात्तेतः कुचाद्वेदा उदात्त इत् ।। ५३-२९ ।।"
  },
  {
    "text": "स्वरितेतः पञ्चत्रिंशद्धिक्काद्याश्च ततः परम् ।।\nस्वरितेच्छिञ्भृञाद्याश्चत्वार स्वरितेत्ततः ।। ५३-३० ।।"
  },
  {
    "text": "धेटः परस्मैपदिनः षट्चत्वारिंशदुदीरिताः ।।\nअष्टादश स्मिङाद्यास्तु आमनेपदिनो मताः ।। ५३-३१ ।।"
  },
  {
    "text": "ततस्रयोऽनुदात्तेतः पूङाद्याः परिकीर्तिताः ।।\nहृपरस्मैपदी चात्मनेभाषास्तु गुपात्रयः ।। ५३-३२ ।।"
  },
  {
    "text": "रभद्यब्दयनुदात्तेतो ञिक्ष्विदोतात्त इन्मतः ।।\nपरस्मैपदिनः पंच दश स्कंम्भ्वादयस्तथा ।। ५३-३३ ।।"
  },
  {
    "text": "कितधातुरुदात्तेञ्च दानशानोभयात्मकौ ।।\nस्वरितेतः पचाद्यंकाः परस्मैपदिनो मताः ।। ५३-३४ ।।"
  },
  {
    "text": "स्वरितेतस्त्रयश्चैतौ वदवची परिभाषिणौ ।।\nभ्वाद्या एते षडधिकं सहस्रं धातवो मताः ।। ५३-३५ ।।"
  },
  {
    "text": "परस्मैपदिनः प्रोक्ता वदाश्चापि हनेति च ।।\nस्वरितेतो द्विषाद्यास्तु चत्वारो धातवो मताः ।। ५३-३६ ।।"
  },
  {
    "text": "चक्षिङेकः समाख्यातो धातुरत्रात्मनेपदी ।।\nइरादयोऽनुदात्तेतो धातवस्तु त्रयोदश ।। ५३-३७ ।।"
  },
  {
    "text": "आत्मनेपदिनौ प्रोक्तौ षूङ्शीङ्द्वौ शाब्दिकैर्मुने ।।\nपरस्मैपदिनः प्रोक्ता षुमुखाः सप्त धातवः ।। ५३-३८ ।।"
  },
  {
    "text": "स्वरितेदुर्णुञाख्यातो धातुरेको मुनीश्वर ।।\nघुमुखास्त्रय उद्दिष्टाः परस्मैपदिनस्तथा ।। ५३-३९ ।।"
  },
  {
    "text": "ष्टुञेकस्तु समा ख्यातः स्मृते नारद शाब्दिकैः ।।५३-४० ।।"
  },
  {
    "text": "अष्टादश राप्रभृतयः परस्मैपदिनः स्मृताः ।।\nइङ्ङात्मनेपदी प्रोक्तो धातुर्नारद केवलः । ५३-४१ ।।"
  },
  {
    "text": "विदाद यस्तु चत्वारः परस्मैपदिनो मताः ।।\nञिष्वप्शये समुद्दिष्टः परस्मैपदिकस्तथा ।। ५३-४२ ।।"
  },
  {
    "text": "परस्मैपदिनश्चैव ते मयोक्ताः स्यमादयः ।।\nदीधीङ्वेङ्स्मृतौ धातू आत्मनेपदिनौ मुने ।। ५३-४३ ।।"
  },
  {
    "text": "प्रथादयस्रयश्चापि उदात्तेतः प्रकीर्तिताः ।।\nचर्करीतं च ह्नुङ् प्रोक्तोऽनुदात्तेन्मुनिसत्तम ।। ५३-४४ ।।"
  },
  {
    "text": "त्रिसप्तति समाख्याता धातवोऽदादिके गणे ।।\nदादयो धातवो वेदाः परस्मैपदिनो मताः ।। ५३-४५ ।।"
  },
  {
    "text": "स्वरितेद्वै भृञाख्यात उदात्तेद्धाक् प्रकीर्तितः ।।\nमाङ्हाङ्द्वावनुदात्तेतौ स्वरितेद्दानधातुषु ।। ५३-४६ ।।"
  },
  {
    "text": "वाणितिराद्यास्रयश्वापि स्वरितेत उदाहृताः ।।\nघृमुखा द्वादश तथा परस्मैपतिनो मताः ।। ५३-४७ ।।"
  },
  {
    "text": "द्वाविँशतिरिहोद्दिष्टा धातवो ह्वादिके गणे ।।\nपरस्मैपदिनः प्रोक्ता दिवाद्याः पंचविंशतिः ।। ५३-४८ ।।"
  },
  {
    "text": "आत्मनेपदिनौ धातू षूङ्दूङ्द्वावपि नारद ।।\nओदितः पूङ्मुखाः सप्त आत्मनेदपिनो मताः ।। ५३-४९ ।।"
  },
  {
    "text": "आत्मनेपदिनो विप्र दीङ्मुखास्त्विह कीर्तिताः ।।\nस्यतिप्रभृतयो वेदाः परस्मैपदिनो मताः ।। ५३-५० ।।"
  },
  {
    "text": "जन्यादयः पंचदश आत्मनेपदिनो मुने ।।\nमृषाद्याः स्वरितेतस्तु धातवः पंच कीर्तिताः ।। ५३-५१ ।।"
  },
  {
    "text": "एकादश पदाद्यास्तु ह्यात्मनेपदिनो मताः ।।\nराधोः कर्मक एवात्र वृद्धौ स्वादिचुरादिके ।। ५३-५२ ।।"
  },
  {
    "text": "उदात्तेतस्तुदाद्यास्तु त्रयोदश समीरिताः ।।\nपरस्मैपदिनोऽष्टात्र रधाद्याः परिकीर्तिताः ।। ५३-५३ ।।"
  },
  {
    "text": "समाद्याश्चाप्युदात्तेतः षट्चत्वारिंशदुदीरिताः ।।\nचत्वारिशच्छतं चापि दिवादौ धातवो मताः ।। ५३-५४ ।।"
  },
  {
    "text": "स्वादयः स्वरितेत्तोंका धातवः परिकीर्तिताः ।।\nसप्ताख्यातो दुनोतिस्तु परस्मैपदिनो मुने ।। ५३-५५ ।।"
  },
  {
    "text": "अष्टिघावनुदात्तेतौ धातू द्वौ परिकीर्तितौ ।।\nपरस्मैपदिनस्त्वत्र तिकाद्यास्तु चतुर्दश ।। ५३-५६ ।।"
  },
  {
    "text": "द्वात्रिंशद्धातवः प्रोक्ता विप्रेन्द्र स्वादिके गणे ।।\nस्वरितेतः षङाख्यातास्तुदाद्या मुनिसत्तम ।। ५३-५७ ।।"
  },
  {
    "text": "ऋष्युदात्तेज्जुषीपूर्वा अत्मनेपदिनोर्णवाः ।।\nव्रश्चादय उदात्तेतः प्रोक्ताः पंचाधिकं शतम् ।। ५३-५८ ।।"
  },
  {
    "text": "गूर्युदात्तेदिहोद्दिष्टो धातुरेको मुनीश्वर ।।\nणूमुखाश्चैव चत्वारः परस्मैपदिनो मताः ।। ५३-५९ ।।"
  },
  {
    "text": "कुङाख्यातोनुदात्तेञ्च कुटाद्याः पूर्तिमागताः ।।\nपृङ् मृङ् चात्मनेभाषौ षट् परस्मैपदे रिपेः ।। ५३-६० ।।"
  },
  {
    "text": "आत्मनेपदिनो धातू दृङ्धृङ्द्वौ चाप्युदाहृतौ ।।\nप्रच्छादिषोडशाख्याताः परस्मैपदिनो मुने ।। ५३-६१ ।।"
  },
  {
    "text": "स्वरितेतः षट् ततश्च प्रोक्ता मिलमुखा मुने ।।\nकृतीप्रभृतय श्चापि परस्मैपदिनस्रयः ।। ५३-६२ ।।"
  },
  {
    "text": "सप्त पंचाशदधिकास्तुदादौ धातवः शतम् ।।\nस्वरितेतो रुधोनंदा परस्मैभाषितः कृती ।। ५३-६३ ।।"
  },
  {
    "text": "ञिइंधीतोऽनुदातेतस्रयो धातव ईरिताः ।।\nउदात्तेतः शिषपिषरुधाद्याः पंचविंशतिः ।। ५३-६४ ।।"
  },
  {
    "text": "स्वरितेतस्तनोः सप्त धातवः परिकीर्तिताः ।।\nमनुवन्वात्मनेभाषौ स्वरितेत्त्कृञुदाहृतः ।। ५३-६५ ।।"
  },
  {
    "text": "ततो द्वौ कीर्तितौ विप्र धातवो दश शाब्दिकैः ।।\nक्याद्याः सप्तोभयेभाषाः सौत्राः स्तंभ्वादिकास्तथा ।। ५३-६६ ।।"
  },
  {
    "text": "परस्मैपदिनः प्रोक्ताश्चत्वारोऽपि मुनीश्वर ।।\nद्वाविंशतिरुदात्तेतः कुधाद्या धातवो मताः ।। ५३-६७ ।।"
  },
  {
    "text": "वृङ्ङात्मनेपदी धातुः र्श्रथाद्याश्चैकविंशतिः ।।\nपरस्मैपदिनश्चाथ स्वरितेद्ग्रह एव च ।। ५३-६८ ।।"
  },
  {
    "text": "क्र्यादिकेषु द्विपंचाशद्धातवः कीर्तिता बुधैः ।।\nचुराद्या धातवो ञ्यंता षट्र्त्रिंशदधिकः शतम् ।। ५३-६९ ।।"
  },
  {
    "text": "चित्याद्यष्टादशाख्याता आत्मनेपदिनो मुने ।।\nचर्चाद्या आधृषीयास्तु प्यंता वा परिकीर्तिताः ।। ५३-७० ।।"
  },
  {
    "text": "अदंता धातवश्चैव चत्वारिंशत्तथाष्टं च ।।\nपदाद्यास्तु दश प्रोक्ता धातवो ह्यात्मनेपदे ।। ५३-७१ ।।"
  },
  {
    "text": "सूत्राद्या अष्ट चाप्यत्र ञ्यन्ता प्रोक्ता मनीषिभिः ।।\nधात्वर्थे प्रातिपदिकाद्वहुलं चेष्टवन्मतम् ।। ५३-७२ ।।"
  },
  {
    "text": "तत्करोति तदाचष्टे हेतुमत्यपि णिर्मतः ।।\nधात्वर्थे कर्तृकरणाञ्चित्राद्याश्चापि धातवः ।। ५३-७३ ।।"
  },
  {
    "text": "अष्ट संग्राम आख्यातोऽनुदात्तेच्छब्दिकैर्बुधैः ।।\nस्तोमाद्याः षोडश तथा अंदतस्यं निदर्शनम् ।। ५३-७४ ।।"
  },
  {
    "text": "तथा बाहुलकादन्ये सौत्रलौकिकवैदिकाः ।।\nसर्वे सर्वगणीयाश्च तथानेकार्थवाचिनः ।। ५३-७५ ।।"
  },
  {
    "text": "सनाद्यंता धातवश्च तथा वै नामधातवः ।।\nएवमानंत्यमुद्भाव्यं धातूनामिह नारद ।।\nसंक्षेपोऽयं समुद्दिष्टो विस्तरस्तत्र तत्र च ।। ५३-७६ ।।"
  },
  {
    "text": "ऊदृदंतैर्यौति रुक्ष्णुशूङ्स्नुनुक्षुश्चिडीङ्श्रिभिः ।।\nवृङ्वृञ्भ्यां च विनैकाचोऽजंतेषु निहताः स्मृताः ।। ५३-७७ ।।"
  },
  {
    "text": "शक्लपचूमुचार्रच्वच्विच्सिच्प्रच्छित्यज्निजिर् भजः ।।\nभञ्ज्भुज्भ्रस्ज्मत्जियज्युज्रुज्रञ्जविजिर्स्वञ्जिसञ्ज्सृजः ।। ५३-७८ ।।"
  },
  {
    "text": "अदक्षुद्खिद्छिद्तुदिनुदः पद्यभिद्विद्यतिर्विनद् ।।\nशद्सदी स्विद्यतिस्स्कन्दिर्हदी क्रुध्क्षुधिबुध्यती ।। ५३-७९ ।।"
  },
  {
    "text": "बंधिर्युधिरुधीराधिव्यध्शुधः साधिसिध्यती ।।\nमन्यहन्नाप्क्षिप्छुपितप्तिपस्तृप्यतिदृप्यती ।। ५३-८० ।।"
  },
  {
    "text": "लिब्लुव्वपूशप्स्वपूसृपियभरभगम्नम्यमो रभिः ।।\nक्रुशिर्दंशिदिशी दृश्मृश्रिरुश्लिश्विश्स्पृशः कृषिः ।। ५३-८१ ।।"
  },
  {
    "text": "त्विष्तुष्दुष्पुष्यपिष्विष्शिष्शुष्श्लिष्यतयो घसिः ।।\nवसतिर्दहदिहिदुहो नह्मिह्रुह्लिह्वहिस्तथा ।। ५३-८२ ।।"
  },
  {
    "text": "अनुदात्ता हलंतेषु धातवो द्व्यधिकं शतम् ।।\nचाद्या निपाता गवयः प्राद्या दिग्देशकालजाः ।। ५३-८३ ।।"
  },
  {
    "text": "शब्दाः प्रोक्ता ह्यनेकार्थाः सर्वलिंगा अपि द्विज ।।\nगणपाठः सूत्रपाठो धातुपाठस्तथैव च ।। ५३-८४ ।।"
  },
  {
    "text": "पाठोनुनासिकानां च परायणमिहोच्यते ।।\nशब्दाः सिद्धा वैदिकास्तु लौकिकाश्चापि नारद ।। ५३-८५ ।।"
  },
  {
    "text": "शब्दपारायणं तस्मात्कारणं शब्दसंग्रहे ।।\nलघुमार्गेण शब्दानां साधूनां संनिरूपणम् ।। ५३-८६ ।।"
  },
  {
    "text": "प्रकृतिप्रत्ययादेशलोपागममुखैः कृतम् ।। ५३-८७ ।।"
  },
  {
    "text": "इत्थमेतत्समाख्यातं निरुक्तं किंचिदेवते ।।\nकात्स्न्येर्न वक्तुमानंत्यात्कोऽपिशक्तो न नारद ।। ५३-८८ ।।"
  },
  {
    "text": "इति श्रीबृहन्नारदीयपुराण पूर्वभागे बृहदुपाख्याने द्वितीयपादे निरुक्तलक्षणनिरूपणं नाम त्रिपञ्चाशत्तमोऽध्यायः ।।"
  }
]
[
  {
    "text": "<span style=\"font-size: 14pt; line-height: 200%\">\nअथातः संप्रवक्ष्यामि कल्पग्रन्थं मुनीश्वर।\nयस्य विज्ञानमात्रेण स्यात् कर्मकुशलो नरः 1.51.१।\nनक्षत्रकल्पो वेदानां संहितानां तथैव च।\nचतुर्थः स्यादाङ्गिरसः शान्तिकल्पश्च पञ्चमः २।\nनक्षत्राधीश्वराख्यानं विस्तरेण यथातथम्।\nनक्षत्रकल्पे निर्दिष्टं ज्ञातव्यं तदिहापि च ३।\nवेदकल्पे विधानं तु ऋगादीनां मुनीश्वर।\nधर्मार्थकाममोक्षाणां सिद्ध्यै प्रोक्तं सविस्तरम् ४।\nमन्त्राणामृषयश्चैव छन्दांस्यथ च देवताः।\nनिर्दिष्टाः संहिताकल्पे मुनिभिस्तत्त्वदर्शिभिः ५।\nतथैवाङ्गिरसे कल्पे षट्कर्माणि सविस्तरम्।\nअभिचारविधानेन निर्दिष्टानि स्वयम्भुवा ६।\nशान्तिकल्पे तु दिव्यानां भौमानां मुनिसत्तम।\nतथान्तरिक्षोत्पातानां शान्तयो ह्युदिताः पृथक् ७।\nसंक्षेपेणैतदुद्दिष्टं लक्षणं कल्पलक्षणे।\nविशेषः पृथगेतेषां स्थितः शाखान्तरेषु च ८।\nगृह्यकल्पे तु सर्वेषामुपयोगितयाऽधुना।\nवक्ष्यामि ते द्विजश्रेष्ठ सावधानतया शृणु ९।\nॐकारश्चाथ शब्दश्च द्वावेतौ ब्रह्मणः पुरा।\nकण्ठं भित्वा विनिर्यातौ तस्मान्माङ्गल्यकाविमौ १०।\nकृत्वा प्रोक्तानि कर्माणि तदूर्द्ध्वानि करोति यः।\nसोऽथ शब्दं प्रयुञ्जीत तदानन्त्यार्थमिष्यते ११।\nकुशाः परिसमूहाय व्यस्तशाखाः प्रकीर्तिताः।\nन्यूनाधिका निष्फलाय कर्मणोऽभिमतस्य च १२।\nकृमिकीटपतङ्गाद्या भ्रमति वसुधातले।\nतेषां संरक्षणार्थाय प्रोक्तं परिसमूहनम् १३।\nरेखाः प्रोक्ताश्च यास्तिस्रः कर्तव्यास्ताः समा द्विज।\nन्यूनाधिका न कर्तव्या इत्येव परिभाषितम् १४।\nमेदिनी मेदसा व्याप्ता मधुकैटभदैत्ययोः।\nगोमयेनोपलेप्येयं तदर्थमिति नारद १५।\nवन्ध्या दुष्टा च दीनाङ्गी मृतवत्सा स च या भवेत्।\nयज्ञार्थं गोमयं तस्या नाहरेदिति भाषितम् १६।\nये भ्रमन्ति सदाकाशे पतङ्गाद्या भयङ्कराः।\nतेषां प्रहरणार्थाय मतं प्रोद्धरणं द्विज १७।\nस्रुवेण च कुशेनापि कुर्यादुल्लेखनं भुवः।\nअस्थिकण्टकसिर्द्ध्य्थं ब्रह्मणा परिभाषितम् १८।\nआपो देवगणाः सर्वे तथा पितृगणा द्विज।\nतेनाद्भिरुक्षणं प्रोक्तं मुनिभिर्विधिकोविदैः १९।\nअग्नेरानयनं प्रोक्तं सौभाग्यस्त्रीभिरेव च।\nशुभदे मृण्मये पात्रे प्रोक्ष्याद्भिस्तं निधापयेत् २०।\nअमृतस्य क्षयं दृष्ट्वा ब्रह्माद्यैः सर्वदैवतैः।\nवेद्यां निधापितस्तस्मात्समिद्गर्भो हुताशनः २१।\nदक्षिणस्यां दानवाद्याः स्थिता यज्ञस्य नारद।\nतेभ्यः संरक्षणार्थाय ब्रह्माणं तद्दिशि न्यसेत् २२।\nउत्तरे सर्वपात्राणि प्रणीताद्यानि पश्चिमे।\nयजमानः पूर्वतः स्युर्द्विजाः सर्वेऽपि नारद २३।\nद्यूते च व्यवहारे च यज्ञकर्मणि चेद्भवेत्।\nकर्त्तोदासीनचित्तस्तत्कर्म नश्येदिति स्थितिः २४।\nब्रह्माचार्यौ स्वशाखौ हि कर्तव्यौ यज्ञकर्मणि।\nऋत्विजां नियमो नास्ति यथालाभं समर्चयेत् २५।\nद्वे पवित्रे त्र्यङ्गुलेस्तः प्रोक्षिणी चतुरङ्गुला।\nआज्यस्थाली त्र्यङ्गुलाथ चरुस्थाली षडङ्गुला २६।\nद्व्यङ्गुलं तूपयमनमेकं सम्मार्जनाङ्गुलम्।\nस्रुवं षडङ्गुलं प्रोक्तं स्रुचं सार्द्धत्रयाङ्गुलम् २७।\nप्रादेशमात्रा समिधः पूर्णपात्रं षडङ्गुलम्।\nप्रोक्षिण्या उत्तरे भागे प्रणीतापात्रमष्टभिः २८।\nयानि कानि च तीर्थानि समुद्राः सरितस्तथा।\nप्रणीतायां समासन्नात्तस्मात्तां पूरयेज्जलैः २९।\nवैदिका वस्त्रहीना च नग्ना संप्रोच्यते द्विज।\nपरिस्तीर्य्य ततो दर्भैः परिदध्यादिमां बुधः ३०।\nइन्द्र वज्रं विष्णुचक्रं वामदेवत्रिशूलकम्।\nदर्भरूपतया त्रीणि पवित्रच्छेदनानि च ३१।\nप्रोक्षणी च प्रकर्तव्या प्रणीतोदकसंयुता।\nतेनातिपुण्यदं कर्म पवित्रमिति कीर्तितम् ३२।\nआज्यस्थाली प्रकर्तव्या पलमात्रप्रमाणिका।\nकुलालचक्रघटितं आसुरं मृण्मयं स्मृतम् ३३।\nतदेव हस्तघटितं स्थाल्यादि दैविकं भवेत्।\nस्रुवे च सर्वकर्माणि शुभान्यप्यशुभानि च ३४।\nतस्य चैव पवित्रार्थं वह्नौ तापनमीरितम्।\nअग्रे धृतेन वैधव्यं मध्ये चैव प्रजाक्षयः ३५।\nमूले च म्रियते होता तस्माद्धार्यं विचार्य तत्।\nअग्निः सूर्यश्च सोमश्च विरञ्चिरनिलो यमः ३६।\nस्रुवे षडेते दैवास्तु प्रत्यङ्गुलमुपाश्रिताः।\nअग्निर्भोगार्थनाशाय सूर्यो व्याधिकरो भवेत् ३७।\nनिष्फलस्तु स्मृतः सोमो विरञ्चिः सर्वकामदः।\nअनिलो वृद्धिदः प्रोक्तो यमो मृत्युप्रदो मतः ३८।\nसम्मार्जनोपयमनं कर्तव्यं च कुशद्वयम्।\nपूर्वं तु सर्वशाखं स्यात्पञ्चशाखं तथा परम् ३९।\nश्रीपर्णी च शमी तद्वत्खदिरश्च विकङ्कतः।\nपलाशश्चैव विज्ञेयाः स्रुवे चैव तथा स्रुचि ४०।\nहस्तोन्मितं स्रुवं शस्तं त्रिदशाङ्गुलिकं स्रुचम्।\nविप्राणां चैतदाख्यातं ह्यन्येषामङ्गुलोनकम् ४१।\nशूद्रा णां पतितानां च खरादीनां च नारद।\nदृष्टिदोषविनाशार्थं पात्राणां प्रोक्षणं स्मृतम् ४२।\nअकृते पूर्णपात्रे तु यज्ञच्छिद्रं समुद्भवेत्।\nतस्मिन् पूर्णीकृते विप्र यज्ञसम्पूर्णता भवेत् ४३।\nअष्टमुष्टिर्भवेत् किञ्चित् पुष्कलं तच्चतुष्टयम्।\nपुष्कलानि तु चत्वारि पूर्णपात्रं विदुर्बुधाः ४४।\nहोमकाले तु सम्प्राप्ते न दद्यादासनं क्वचित्।\nदत्ते तृप्तो भवेद् वह्निः शापं दद्याच्च दारुणम् ४५।\nआघारौ नासिके प्रौक्तौ आज्यभागौ च चक्षुषी।\nप्राजापत्यं मुखं प्रोक्तं कटिर्व्याहृतिभिः स्मृता ४६।\nशीर्षं हस्तौ च पादौ च पञ्चवारुणमीरितम्।\nतथास्विष्टकृतं विप्र श्रोत्रे पूर्णाहुतिस्तथा ४७</span>"
  }
]
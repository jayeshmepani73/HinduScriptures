[
  {
    "text": "<span style=\"font-size: 14pt; line-height: 200%\">\nसनत्कुमार उवाच-\nततः श्वासानुसारेण दत्वा पादं महीतले।\nसमुद्र मेखले देवि पर्वतस्तनमण्डले 1.66.१।\nविष्णुपत्नि नमस्तुभ्यं पादस्पर्शं क्षमस्व मे।\nइति भूमिं तु सम्प्रार्थ्य विहरेच्च यथाविधि २।\nरक्षः कोणे ततो ग्रामाद्गत्वा मन्त्रमुदीरयेत्।\nगच्छन्तु ऋषयो देवाः पिशाचा ये च गुह्यकाः ३।\nपितृभूतगणाः सर्वे करिष्ये मलमोचनम्।\nइति तालत्रयं दत्वा शिरः प्रावृत्य वाससा ४।\nदक्षिणाभिमुखं रात्रौ दिवा स्थित्वा ह्युदङ्मुखः।\nमलं विसृज्य शौचं तु मृदाद्भिः समुपाचरेत् ५।\nएका लिङ्गे गुदे तिस्रो दश वामकरे मृदः।\nकरयोः सप्त वै दद्यात्त्रित्रिवारं च पादयोः ६।\nएवं शौचं विधायाथ गण्डूषान्द्वादशैव तु।\nकृत्वा वनस्पतिं चाथ प्रार्थयेन्मनुनामुना ७।\nआयुर्बलं यशो वर्चः प्रजाः पशुवसूनि च।\nश्रियं प्रज्ञां च मेधां च त्वं नो देहि वनस्पते ८।\nसंप्रार्थ्यैवं दन्तकाष्ठं द्वादशाङ्गुलसंमितम्।\nगृहीत्वा काममंत्रेण कुर्यान्मन्त्री समाहितः ९।\nकामदेवपदं ङेन्तं तथा सर्वजनप्रियम्।\nहृदन्तः कामबीजाढ्यं दन्तांश्चानेन शोधयेत् १०।\nजिह्वोल्लेखो वाग्भवेन मूलेन क्षालयेन्मुखम्।\nदेवागारं ततो गत्वा निर्माल्यमपसार्य च ११।\nपरिधायाम्बरं शुद्धं मङ्गलारार्तिकं चरेत्।\nअस्त्रेण पात्रं संप्रोक्ष्य मूलेन ज्वालयेच्च तम् १२।\nसंपूज्य पात्र्रमादायोत्थाय घन्टां च वादयेत्।\nसुगोघृतप्रदीपेन भ्रामितेन समन्ततः १३।\nवाद्यैर्गींतैर्मनोज्ञैश्च देवस्यारार्तिकं भवेत्।\nइति नीराजनं कृत्वा प्रार्थयित्वा निजेश्वरम् १४।\nस्नातुं यायान्निम्नगादौ कीर्तयन्देवतागुणान्।\nगत्वा तीर्थं नमस्कृत्य स्नानीयं च निधाय वै १५।\nमूलाभिमन्त्रितमृदमादाय कटिदेशतः।\nविलिप्य पादपर्यन्तं क्षालयेत्तीर्थवारिणा १६।\nततश्च पञ्चभिः पादौ प्रक्षाल्यान्तर्जले पुनः।\nप्रविश्य नाभिमात्रे तु मृदं वामकरस्य च १७।\nमणिबन्धे हस्ततले तदग्रे च तथा पुनः।\nकृत्वाङ्गुल्या गाङ्गमृदमादायास्त्रेण तत्पुनः १८।\nनिजोपरि च मन्त्रज्ञो भ्रामयित्वा त्यजेत्सुधी।\nतलस्थां च षडङ्गेषु तन्मन्त्रैः प्रविलेपयेत् १९।\nनिमज्य क्षालयेत्सम्यग् मलस्नानमितीरितम्।\nविभाव्येष्टमयं सर्वमान्तरं स्नानमाचरेत् २०।\nअनन्तादित्यसङ्काशं निजभूषायुधैर्युतम्।\nमन्त्रमूर्तिं प्रभुं स्मृत्वा तत्पादोदकसंभवाम् २१।\nधारां च ब्रह्मरन्ध्रेण प्रविशन्तीं निजां तनुम्।\nतया संक्षालयेत्सर्वमन्तर्द्देहगतं मलम् २२।\nतत्क्षणाद्विरजा मन्त्री जायते स्फटिकोपमः।\nततः श्रौतोक्तविधिना स्नात्वा मन्त्री समाहितः २३।\nमन्त्रस्नानं ततः कुर्यात्तद्विधानमथोच्यते।\nदेशकालौ च सङ्कीर्त्य प्राणायामषडङ्गकैः २४।\nकृत्वार्कमन्दलात्तीर्थान्याह्वयेन्मुष्टिमुद्र या।\nब्रह्माण्डोदरतीर्थानि करैः स्पृष्टानि ते रवेः२५।\nतेन सत्येन मे देव देहि तीर्थं दिवाकर २६।\nगङ्गे च यमुने चैव गोदावरि सरस्वति।\nनर्मदे सिन्धुकावेरि जलेऽस्मिन्सन्निधिं कुरु २७।\nइत्यावाह्य जले तानि सुधाबीजेन योजयेत्।\nगोमुद्र यामृतीकृत्य कवचेनावगुण्ठ्य च २८।\nसंरक्ष्यास्त्रेण तत्पश्चाच्चक्रमुद्रां प्रदर्शयेत्।\nवह्न्यर्केन्दुमण्डलानि तत्र सन्चितयेद्बुधः २९।\nमन्त्रयेदर्कमन्त्रेण सुधाबीजेन तज्जलम्।\nमूलेन चैकादशधा तत्र सम्मन्त्र्य भावयेत् ३०।\nपूजायन्त्रं च तन्मध्ये स्वान्तादावाह्य देवताम्।\nस्नापयित्वार्चयेत्तां च मानसैरुपचारकैः ३१।\nसिंहासनस्थां तां नत्वा तज्जलं प्रणमेत्सुधीः।\nआधारः सर्वभूतानां विष्णोरतुलतेजसः ३२।\nतद्रू पाश्च ततो जाता आपस्ताः प्रणमाम्यहम्।\nइति नत्वा समारुन्ध्य सप्तच्छिद्राणि साधकः ३३।\nनिमज्य सलिले तस्मिन्मूलं देवाकृतिं स्मरेत्।\nनिमज्ज्योन्मज्ज्य त्रिश्चैवं सिंचेत्कं कुंभमुद्रया ३४।\nत्रिर्मूलेन चतुर्मन्त्रैरभिर्षिञ्चेन्निजां तनुम्।\nचत्वारो मनवस्तेऽत्र कथ्यन्ते तान्त्रिका मुने ३५।\nसिसृक्षोर्निखिलं विश्वं मुहुः शुक्रं प्रजापतेः।\nमातरः सर्वभूतानामापो देव्यः पुनन्तु माम् ३६।\nअलक्ष्मीर्मलरूपा या सर्वभूतेषु संस्थिता।\nक्षालयन्ति च तां स्पर्शादापो देव्यः पुनन्तु माम् ३७।\nयन्मे केशेषु दौर्भाग्यं सीमन्ते यच्च मूर्द्धनि।\nललाटे कर्णयोरक्ष्णोरापस्तद्धन्तु वो नमः ३८।\nआयुरारोग्यमैश्वर्यमरिपक्षक्षयं शुभम्।\nसन्तोषः क्षान्तिरास्तिक्यं विद्या भवतु वो नमः ३९।\nविप्रपादोदकं पीत्वा शालग्रामशिलाजलम्।\nपिबेद्विरुद्धं नो कुर्यादेषां तु नियतो विधिः ४०।\nपृथिव्यां यानि तीर्थानि दक्षाङ्घ्रौ तानि भूसुरे।\nस्वेष्टदेवं समुद्वास्य मन्त्री मार्तण्डमण्डले ४१।\nततस्तीरं समागत्य वस्त्रं संक्षाल्य यत्नतः।\nवाससी परिधायाथ कुर्यात्सन्ध्यादिकं सुधीः ४२।\nरोगाद्यशक्तो मनुजः कुर्यात्तत्राघमर्षणम्।\nअथवा भस्मना स्नातो रजोभिश्चैव वाऽक्षमः ४३।\nअथ सन्ध्यादिकं कुर्यात् स्थित्वा चैवासने शुभे।\nकेशवेन तथा नारायणेन माधवेन च ४४।\nसंप्राश्य तोयं गोविन्दविष्णुभ्यां क्षालेत्करौ।\nमधुसूदनत्रिविक्रमाभ्यामोष्ठौ च मार्जयेत् ४५।\nवामनश्रीधराभ्यां च मुखं हस्तौ स्पृशेत्ततः।\nहृषीकेशपद्मनाभाभ्यां स्पृशेच्चरणौ ततः ४६।\nदामोदरेण मूर्द्धानं मुखं सङ्कर्षणेन च।\nवासुदेवेन प्रद्युम्नेन स्पृशेन्नासिके ततः ४७।\nअनिरुद्धपुरुषोत्तमाभ्यां नेत्रे स्मृशेत्ततः।\nअधोक्षजनृसिंहाभ्यां श्रवणे संस्पृशेत्तथा ४८।\nनाभिं स्पृशेदच्युतेन जनार्दनेन वक्षसि।\nहरिणा विष्णुनांसौ च वैष्णावाचमनं त्विदम् ४९।\nप्रणवाद्यैर्ङेतमोन्तैः केशवादिकनामभिः।\nमुखे नसोः प्रदेशिन्याऽनामया नेत्रकर्णयोः 1.66.५०।\nकनिष्ठया नाभिदेशं सर्वत्राङ्गुष्ठयोजनम्।\nआत्मविद्याशिवैस्तत्त्वैस्वाहान्तैः शैवमीरितम् ५१।\nदीर्घत्रयेन्दुयुग्व्योमपूर्वकैश्च पिबेज्जलम्।\nआत्मविद्याशिवैरेव शैवं स्वाहावसानिकैः ५२।\nवालज्जाश्रीमुखैः प्रोक्तं शाक्तं स्वाहावसानिकैः।\nवाग्लज्जाश्रीमुखैः प्रोक्तं द्विजाचमनमर्थदम् ५३।\nतिलकं च ततः कुर्याद्भाले सुष्ठु गदाकृति।\nनन्दकं हृदये शखचक्रे चैव भुजद्वये ५४।\nशार्ङ्गबाणं मस्तके च विन्यसेत्क्रमशः सुधीः।\nकर्णमूले पार्श्वयोश्च पृष्ठे नाभौ ककुद्यपि ५५।\nएवं तु वैष्णवः कुर्यान्मृद्भिस्तीर्थोद्भवादिभिः।\nअग्निहोत्रोद्भवं भस्म गृहीत्वा त्र्यम्बकेण तु ५६।\nकिवाग्निरिति मंत्रैणाभिमन्त्र्य पञ्चमन्त्रकैः।\nक्रमात्तत्पुरुषाघोरसद्योजातादिनामभिः ५७।\nपञ्च कुर्यात्त्रिपुन्ड्राणि भालांसोदरहृत्सु च।\nशैवः शाक्तत्त्रिकोणाभं नारीवद्वा समाचरेत् ५८।\nकृत्वा तु वैदिकीं सन्ध्यां तान्त्रिकीं च समाचरेत्।\nआचम्य विधिवन्मन्त्री तीर्थान्यावाह्य पूर्ववत् ५९।\nततस्त्रिवारं दर्भेण भूमौ तोयं विनिःक्षिपेत्।\nसप्तधा तज्जलेनाथ मूर्द्धानमभिषेचयेत् ६०।\nततश्च प्राणानायम्य कृत्वा न्यासं षडङ्गकम्।\nआदाय वामहस्तेऽम्बु दक्षेणाच्छाद्य पाणिना ६१।\nवियद्वाय्वग्नितोयक्ष्माबीजैः सन्मन्त्र्य मन्त्रवित्।\nमूलेन तस्मात् श्चोतद्भिर्बिन्दुभिस्तत्त्वमुद्रया ६२।\nस्वशिरः सप्तधा प्रोक्ष्यावशिष्टं तत्पुनर्जलम्।\nकृत्वा तदक्षरं मन्त्री नासिकान्तिकमानयेत् ६३।\nजलं तेजोमयं तच्चाकृष्यान्तश्चेडया पुनः।\nप्रक्षाल्यान्तर्गतं तेन कलमषं तज्जलं पुनः ६४।\nकृष्णवर्णं पिङ्गलया रचयेत्स्वाग्रतस्तथा।\nक्षिपेदस्त्रेण तत्पश्चात्कल्पिते कुलिशोपले ६५।\nएतद्धि सर्वपापघ्नं प्रोक्तं चैवाघमर्षणम्।\nततश्च हस्तौ प्रक्षाल्य प्राग्वदाचम्य मन्त्रवित् ६६।\nसमुत्थाय च मन्त्रज्ञस्ताम्रपात्रे सुमादिकम्।\nप्रक्षिप्यार्घं प्रदद्याद्वै मूलान्तैर्मन्त्रमुच्चरन् ६७।\nरविमंडलसंस्थाय देवायार्घ्यं प्रकल्पयेत्।\nदत्वार्घं त्रिरनेनाथ देवं रविगतं स्मरेत् ६८।\nस्वल्पोक्तां च गायत्रीं जपेदष्टोत्तरं शतम्।\nअष्टांविंशतिवारं वा गुह्येतिमनुनार्पयेत् ६९।\nउद्यदादित्यसंकाशां पुस्तकाक्षकरांबुजाम्।\nकृष्णाजिनाम्बरां ब्राह्मीं ध्यायेत्ताराङिकतेऽम्बरे ७०।\nमध्याह्ने वरदां देवी पार्वतीं संस्मरेत्पराम्।\nशुक्लाम्बरां वृषारूढां त्रिनेत्रां रविबिम्बगाम् ७१।\nवरं पाशं च शूलं च दधानां नृकरोटिकाम्।\nसायाह्ने रत्नभूषाढ्यां पीतकौशेयवाससाम् ७२।\nश्यामरङ्गां चतुर्हस्तां शङ्खचक्रलसत्कराम्।\nगदापद्मधारां देवीं सूर्यासनकृताश्रयाम् ७३।\nततो देवानृषींश्चैव पितॄश्चापि विधानवित्।\nतर्पयित्वा स्वेष्टदेवं तर्पयेत्कल्पमार्गतः ७४।\nगुरुपङिक्तं च सन्तर्प्य साङ्गं सावरणं तथा।\nसायुधं वैनतेयं सन्तर्पयामीति तर्पयेत् ७५।\nनारदं पर्वतं जिष्णुं निशठोद्धवदारुकान्।\nविष्वक्सेनं च शैलेयं वैष्णवः परितर्पयेत् ७६।\nएवं सन्तर्प्य विप्रेन्द्र दत्त्वार्घ्यं च विवस्वते।\nपूजागारं समागत्य प्रक्षाल्यान्घ्री उपस्पृशेत् ७७।\nअग्निहोत्रस्थितानग्नीन् हुत्वोपस्थाय यत्नतः।\nपूजास्थलं समागत्य द्वारपूजां समाचरेत् ७८।\nगणेशं चोर्द्धशाखायां महालक्ष्मीं च दक्षिणे।\nसरस्वतीं वामभागे दक्षे विघ्नेश्वरं पुनः ७९।\nक्षेत्रपालं तथा वामे दक्षे गङ्गां प्रपूजयेत्।\nवामे च यमुनां दक्षे धातारं वामतस्तथा ८०।\nविधातारं शङ्खपद्मनिधींश्च वामदक्षयोः।\nद्वारपालांस्ततोऽभ्यर्चेत्तत्तत्कल्पोदितान्सुधीः ८१।\nनन्दः सुनन्दश्चंडण्श्च प्रचण्डः प्रचलोबलः।\nभद्र ः! सुभद्र श्चेत्याद्या वैष्णवा द्वारपालकाः ८२।\nनन्दी भृङ्गी रिटीस्कन्दो गणेशोमामहेश्वराः।\nवृषभश्च महाकालः शैवा वै द्वारपालकाः ८३।\nब्राह्मयाद्य्रा मातरोऽष्टौ तु शक्तयो द्वाःस्थिताः स्वयम्।\nसेन्दुः स्वनामाघर्णाद्या ङेनमोन्ता इमे स्मृताः ८४।\nततः स्थित्वासने धीमानाचम्य प्रयतः शुचिः।\nदिव्यान्तरिक्षभौमांश्च विघ्नानुत्सार्य यत्नतः ८५।\nकेशवाद्यां मातृकां तु न्यसेद्वैष्णवसत्तमः।\nकेशवः कीर्तिसंयुक्तः कांत्या नारायणस्तथा ८६।\nमाधवस्तुष्टिसहितो गोविन्दः पुष्टिसंयुतः।\nविष्णुस्तु धृतिसंयुक्तः शान्तियुङ्मधुसूदनः ८७।\nत्रिविक्रमः क्रियायुक्तो वामनो दयितायुतः।\nश्रीधरो मेधया युक्तो हृषीकेशश्च हर्षया ८८।\nपद्मनाभयुता श्रद्धा लज्जा दामोदरान्विता।\nवासुदेवश्च लक्ष्मीयुक् सङ्कर्षण सरस्वती ८९।\nप्रद्युम्नः प्रीतिसंयुक्तोऽनिरुद्धो रतिसंयुतः।\nचक्री जयायुतः पश्चाद्गदी दुर्गासमन्वितः ९०।\nशार्ङ्गी तु प्रभया युक्तः खड्गी युक्तस्तु सत्यया।\nशङ्खी चण्डासमायुक्तो हली वाणीसमायुतः ९१।\nमुसली च विलासिन्या शूली विजययान्वितः।\nपाशी विरजया युक्तो कुशी विश्वासमन्वितः ९२।\nमुकुन्दो विनतायुक्तो नन्दजश्च सुनन्दया।\nनिन्दी स्मृत्या समायुक्तो नरो वृद्ध्या समन्वितः ९३।\nसमृद्धियुङ्नरकजिच्छुद्धियुक्च हरिः स्मृतः।\nकृष्णो बुद्ध्या युतः सत्यो भुक्त्या मुक्त्याथ सात्वतः ९४।\nसौरिक्षमे सूररमे उमायुक्तो जनार्दनः।\nभूधरः क्लेदिनीयुक्तो विश्वमूर्तिश्च क्लिन्नया ९५।\nवैकुण्ठो वसुधायुक्तो वसुदः पुरुषोत्तमः।\nबली तु परया युक्तो बलानुजपरायणे ९६।\nबालसूक्ष्मे बृषघ्नस्तु सन्ध्यायुक्प्रज्ञया वृषः।\nहंसःप्रभासमायुक्तो वराहो निशया युतः ९७।\nविमलो धारया युक्तो नृसिंहो विद्युता युतः।\nकेशवादिमातृकाया मुनिर्नारायणो मतः ९८।\nअनृताद्या च गायत्री छन्दो विष्णुश्च देवता।\nचक्राद्यायुधसंयुक्तं कुम्भादर्शधरं हरिम् ९९।\nलक्ष्मीयुतं विद्युदाभं बहुभूषायुतं भजेत्।\nएवं ध्यात्वा न्यसेच्छक्तिं श्रीकामपुटिताक्षरम् 1.66.१००।\nवदेत्तद्विष्णुशक्तिभ्यां हृदयं प्रणवादिकम्।\nत्वगसृङ्मांसमेदोऽस्थिमज्जाशुक्राण्यसून्वदेत् १०१।\nप्राणं क्रोधं तथा मभ्यामन्तान्यादिदशस्वपि।\nएक मौलौ मुखे चैक द्विक नेत्रे द्विकं श्रुतौ १०२।\nनसोर्द्वयं कपोले च द्वयं द्वे द्विरदच्छदे।\nएकं तु रसनामूले ग्रीवायामेकमेव च १०३।\nकवर्गं दक्षिणे बाहौ चवर्गं वामबाहुके।\nटतवर्गौ पादयोस्तु पफौ कुक्षिद्वये न्यसेत् १०४।\nपृष्ठवंशे वमित्युक्तं नाभौ भं हृदये तु मम्।\nयादिसप्तापि धातुस्था हं प्राणे लं तथात्मनि १०५।\nक्षं क्रोधे क्रमतो न्यस्य विष्णुपूजाक्षमो भवेत्।\nपूर्णोदर्या तु श्रीकण्ठो ह्यनन्तो विजरान्वितः १०६।\nसूक्ष्मेशः शाल्मलीयुक्तो लोलाक्षीयुक्त्रिमूर्तिकः।\nमहेश्वरो वर्तुलाक्ष्याधीशो वै दीर्घघोणया १०७।\nदीर्घमुख्या भारभूतिस्तिथीशो गोमुखीयुतः।\nस्थावरेशो दीर्घजिह्वायुग्धरः कुडोदरीयुतः १०८।\nउर्द्ध्वकेश्या तु झिण्टीशो भौतिको विकृतास्यया।\nसद्यो ज्वालामुखीयुक्तोल्कामुख्यानुग्रहो युतः १०९।\nअक्रूर आस्यया युक्तो महासेनो विद्यया युतः।\nक्रोधीशश्च महाकाल्या चण्डेशेन सरस्वती ११०।\nपञ्चान्तकः सिद्धगौर्या युक्तश्चाथ शिरोत्तमः।\nत्रैलोक्यविद्यया युक्तो मन्त्रशक्त्यैकरुद्रकः १११।\nकूर्मेशः कमठीयुक्तो भूतमात्रैकनेत्रकः।\nलम्बोदर्या चतुर्वक्त्रो ह्यजेशो द्राविणीयुतः ११२।\nसर्वेशो नागरीयुक्तः सोमेशः खेचरीयुतः।\nमर्यादया लाङ्गलीशो दारुकेशेन रूपिणी ११३।\nवारुण्या त्वर्द्धनारीशो उमाकान्तो मुनीश्वरः।\nकाकोदर्या तथाषाढी पूतनासंयुतो मतः ११४।\nदण्डीशो भद्रकालीयुगत्रीशो योगिनीयुतः।\nमीनेशः शङिखनीयुक्तो मेषेशस्तर्जनीयुतः ११५।\nलोहितः कालरात्र्या च शिखीशः कुजनीयुतः।\nछलगण्डः कपर्दिन्या द्विरण्डेशश्च वज्रया ११६।\nमहाबलो जयायुक्तो बलीशः सुमुखेश्वरी।\nभुजङ्गो रेवतीयुक्तः पिनाकी माधवीयुतः ११७।\nखड्गीशो वारुणीयुक्तो बकेशो वायवीयुतः।\nश्वेतोरस्को विदारिण्या भृगुः सहजया युतः ११८।\nलकुलीशश्च लक्ष्मीयुक् शिवेशो व्यापिनीयुतः।\nसंवर्तके महामाया प्रोक्ता श्रीकण्ठमातृका ११९।\nयत्र स्वीशपदं नोक्तं तत्र सर्वत्र योजयेत्।\nमुनिस्स्याद्दक्षिणामूर्तिर्गायत्रीछन्द ईरितम् १२०।\nदेवता चार्द्धनारीशो विनियोगोऽखिलाप्तये।\nहलो वीजानि चोक्तानि स्वराः शक्तय ईरिताः १२१।\nकुर्याद्भृगुस्थाकाशेन षड्दीर्घाढ्येन चाङ्गकम्।\nबन्धूकस्वर्णवर्णागं वराक्षाङ्कुशपाशिनम् १२२।\nअर्द्धेन्दुशेखरं त्र्यक्षं देववन्द्यं विचिन्तयेत्।\nध्यात्वैवं शिवशक्तीश्च चतुर्थी हृदयान्तिमे १२३।\nसौबीजमातृकापूर्वे विन्यसेन्मातृका स्थले।\nविघ्नेशश्च ह्रिया युक्तो विघ्नराजः श्रिया युतः १२४।\nविनायकस्तथा पुष्ट्या शान्तियुक्तः शिवोत्तमः।\nविघ्नकृत्स्वस्तिसंयुक्तो विघ्नहर्ता सरस्वती १२५।\nस्वाहया गणनाथश्च एकदन्तः सुमेधया।\nकान्त्या युक्तो द्विदन्तस्तु कामिन्या गजवक्रकः १२६।\nनिरञ्जनो मोहिनीयुक्कपर्द्दी तु नटीयुतः।\nदीर्घजिह्वः पार्वतीयुग्ज्वालिन्या शङ्कुकर्णकः १२७।\nवृषध्वजो नन्दया च सुरेश्या गणनायकः।\nगजेन्द्रः कामरूपिण्या शूर्पकर्णस्तथोमया १२८।\nविरोचनस्तेजोवत्या सत्या लम्बोदरेण च।\nमहानन्दश्च विघ्नेश्या चतुर्मूर्तिस्वरूपिणी १२९।\nसदाशिवः कामदया ह्यामोदो मदजिह्वया।\nदुर्मुखो भूतिसंयुक्तः सुमुखो भौतिकीयुतः १३०।\nप्रमोदः सितया युक्त एकपादो रमायुतः।\nद्विजिह्वो महिषीयुक्तो जभिन्याशूरनामकः १३१।\nवीरो विकर्णया युक्तः षण्मुखो भृकुटीयुतः।\nवरदो लज्जया वामदेवेशो दीर्घघोणया १३२।\nधनुर्द्धर्या वक्रतुण्डो द्विरण्डो यामिनीयुतः।\nसेनानी रात्रिसंयुक्तः कामान्धो ग्रामणीयुतः १३३।\nमत्तः शशिप्रभायुक्तो विमत्तो लोलनेत्रया।\nमत्तवाहश्चञ्चलया जटी दीप्तिसमन्वितः १३४।\nमुण्डी सुभगया युक्तः खड्गी दुर्भगया युतः।\nवरेण्यश्च शिवायुक्तो भगया वृषकेतनः १३५।\nभक्ष्यप्रियो भगिन्या च गणेशो भगिनीयुतः।\nमेघनादः सुभगया व्यापी स्यात्कालरात्रियुक् १३६।\nगणेश्वरः कालिकया प्रोक्ता विघ्नेशमातृकाः।\nगणेशमातृकायास्तु गणो मुनिभिरीरितः १३७।\nत्रिवृद्गायत्रिकाछन्दो देवः शक्तिगणेश्वरः।\nषड्दीर्घाढ्येन बीजेन कृत्वाङ्गानि ततः स्मरेत् १३८।\nपांशांकुशाभयवरान्दधानं कज्जहस्तया।\nपत्न्याश्लिष्टं रक्ततनुं त्रिनेत्रं गणपे भवेत् १३९।\nएवं ध्यात्वा न्यसेत्स्वीयबीजपूर्वाक्षरान्वितम्।\nनिवृत्तिश्च प्रतिष्ठा च विद्या शान्तिस्तथेधिका १४०।\nदीपिका रेचिका चापि मोचिका च पराभिधा।\nसूक्ष्मासूक्ष्मामृता ज्ञानामृता चाप्यायिनी तथा १४१।\nव्यापिनी व्योमरूपा चानन्ता सृष्टिः समृद्धिका।\nस्मृतिर्मेधा ततः कान्तिर्लक्ष्मीर्द्धृतिः स्थिरा स्थितिः १४२।\nसिद्धिर्जरा पालिनी च क्षान्तिरीश्वरिका रतिः।\nकामिका वरदावाथ ह्लादिनी प्रीतिसंयुता १४३।\nदीर्घा तीक्ष्णा तथा रौद्रा प्रोक्ता निद्रा च तन्द्रि का।\nक्षुधा च क्रोधिनी पश्चात्क्रियाकारी समृत्युका १४४।\nपीता श्वेतारुणा पश्चादसितानन्तया युता।\nउक्ता कलामातृकैवं तत्तद्भक्तः समाचरेत् १४५।\nकलायुङ्मातृकायास्तु मुनिः प्रोक्तः प्रजापतिः।\nगायत्रीछन्द आख्यातं देवता शारदाभिधा १४६।\nह्रस्वदीर्घांतरस्थैश्च तारैः कुर्यात्षडङ्गकम्।\nपद्मचक्रगुणैणांश्च दधतीं च त्रिलोचनाम् १४७।\nपञ्चवक्त्रां भारतीं तां मुक्ताभूषां भजेत्सुधीः।\nध्यात्वैवं तारपूर्वां तां न्यसेन्ङन्तकलान्विताम् १४८।\nततश्च मूलमन्त्रस्य षडङ्गानि समाचरेत्।\nहृदयादिचतुर्थ्यन्ते जातीः संयोज्य विन्यसेत् १४९।\nनमः स्वाहा वषट् हुं वौषट् फट् जातय ईरिताः।\nततो ध्यात्वेष्टदेवं तं भूषायुधसमन्वितम् 1.66.१५०।\nन्यस्याङ्गषट्कं तन्मूर्तौ ततः पूजनमारभेत् १५१।\nइति श्री बृहन्नारदीयपुराणे पूर्वभागे बृहदुपाख्याने तृतीयपादे सन्ध्यादिनिरूपणंनाम षट्षष्टिन्तमोऽध्यायः ६६।\n</span>"
  }
]
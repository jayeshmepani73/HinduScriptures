[
  {
    "text": "<span style=\"font-size: 14pt; line-height: 200%\">सनातन उवाच ॥\nश्रृणु नारद वक्ष्यामि तृतीयाया व्रतानि ते ॥\nयानि सम्यग्विधायाशु नारी सौभाग्यमाप्नुयात् ॥ ११२-१ ॥\nचैत्रशुक्लतृतीयायां गौरीं कृत्वा सभर्तृकाम् ॥\nसौवर्णा राजतीं वापि ताम्नीं वा मृण्ययीं द्विज ॥ ११२-२ ॥\nअभ्यर्च्य गन्धपुष्पाद्यैर्वस्त्रैराभरणैः शुभैः ॥\nदूर्वाकांडैश्च विधिवत्सोपवासा तु कन्यका ॥ ११२-३ ॥\nवरार्थिनी च सौभाग्यपुत्रभर्त्रर्थिनी तथा ॥\nद्विजभार्या भर्तृमतीः कन्यकां वा सुलक्षणाः ॥ ११२-४ ॥\nसिंदूरांजनवस्त्राद्यैः प्रतोष्य प्रीतमानसा ॥\nरात्रौ जागरणं कुर्याद्व्रतसंपूर्तिकाम्यया ॥ ११२-५ ॥\nततस्तां प्रतिमां विप्र गुरवे प्रतिपादयेत् ॥\nधातुजां मृन्मयीं वा तु निक्षिपेच्च जलाशये ॥ ११२-६ ॥\nएवं द्वादशवर्षाणि कृत्वा गौरीव्रतं शुभम् ॥\nधेनुद्वादशसंकल्पं दद्यादुत्सर्गसिद्धये ॥ ११२-७ ॥\nकिमत्र बहुनोक्तेन गौरी सौभाग्यदायिनी ॥\nस्त्रीणां यथा तथा नान्या विद्यते भुवनत्रये ॥ ११२-८ ॥\nधनं पुत्रान्पतिं विद्यामाज्ञासिद्धिं यशः सुखम् ॥\nलभते सर्वमेवेष्टं गौरीमभ्यर्च्य भक्तितः ॥ ११२-९ ॥\nराधशुक्लतृतीया या साक्षया परिकीर्तिता ॥\nतिथिस्त्रोतायुगाद्या सा कृतस्याक्षयकारिणी ॥ ११२-१० ॥\nद्वे शुक्ले द्वे तथा कृष्णे युगादी कवयो विदुः ॥\nशुक्ले पूर्वाह्णिके ग्राह्ये कृष्णे चैव तपस्यथ ॥ ११२-११ ॥\nद्वापरं हि कलिर्भाद्रे प्रवृत्तानि युगानि वै ॥\nतत्र राधतृतीयायां श्रीसमेतं जगद्गुरुम् ॥ ११२-१२ ॥\nनारायणं समभ्यर्चेत्पुष्पधूपविलेपनैः ॥\nयद्वा गंगांभसि स्नातो मुच्यते सर्वकिल्बिषैः ॥ ११२-१३ ॥\nअक्षतैः पूजयेद्विष्णुं स्नायादप्यक्षतैर्नरः ॥\nसक्तून्संभोजयेद्विप्रान्स्वयमभ्यवहरेच्च तान् ॥ ११२-१४ ॥\nएवं कृतविधिर्विप्र नरो विष्णुपरायणः ॥\nविष्णुलोकमवाप्नोति सर्वदेवनमस्कृतः ॥ ११२-१५ ॥\nअथ ज्येष्ठतृतीया तु शुक्ला रंभेति नामतः ॥\nतस्यां सभार्यं विधिवत्पूजयेद्वाह्मणोत्तमम् ॥ ११२-१६ ॥\nगन्धपुष्पांशुकाद्यैस्तु नारी सौभाग्यकाम्यया ॥\nरंभाव्रतमिदं विप्र विधिवत्समुपाश्रितम् ॥ ११२-१७ ॥\nददाति वित्तं पुत्रांश्च मतिं धर्मे शुभावहाम् ॥\nअथाषाढतृतीयायां शुक्लायां शुक्लवाससा ॥ ११२-१८ ॥\nकेशवं तु सलक्ष्मीकं सस्त्रीके तु द्विजेऽर्चयेत् ॥\nभोजनैः सुरभीदानैर्वस्त्रैश्चापि विभूषणैः ॥ ११२-१९ ॥\nप्रियेर्वाक्यैर्भृशं प्रीता नारी सौभाग्यवांछया ॥\nसमुपास्य व्रतं चैतद्धनधान्यसमन्विता ॥ ११२-२० ॥\nदेवदेवप्रसादेन विष्णुलोकमवाप्नुयात् ॥\nनभः शुक्लतृतीयायां स्वर्णगौरीव्रतं चरेत् ॥ ११२-२१ ॥\nउपचारैः षोडशभिर्भवानीमभिपूजयेत् ॥\nपुत्रान्देहि धनं देहि सौभाग्यं देहि सुव्रते ॥ ११२-२२ ॥\nअन्यांस्च सर्वकामान्मे देहि देहि नमोऽस्तु ते ॥\nएवं संप्रार्थ्य देवेशीं भवानीं भवसंयुताम् ॥ ११२-२३ ॥\nव्रतसंपूर्तिकामा तु वायनं दापयेत्तथा ॥\nएवं षोडशवर्षाणि कृत्वा नारी व्रतं शुभम् ॥ ११२-२४ ॥\nउद्यापनं चरेद्भक्त्या वित्तशाठ्यविवर्जिता ॥\nमंडपे मण्डले शुद्धे गणेशादिसुरार्चनम् ॥ ११२-२५ ॥\nकृत्वा ताम्रमयं पात्रं कलशोपरिविन्यसेत् ॥\nसौवर्णीं प्रतिमां तत्र भवान्याः प्रतिपूजयेत् ॥ ११२-२६ ॥\nगंधपुष्पादिभिः सम्यक् ततो होमं समाचरेत् ॥\nवेणुपात्रैः षोडशभिः पक्वान्नपरिपूरितैः ॥ ११२-२७ ॥\nसमर्प्य देव्यै नैवेद्यं द्विजेष्वेतन्निवेदयेत् ॥\nवायनं च ततः पश्चाद्दद्यात्संबन्धिबन्धुषु ॥ ११२-२८ ॥\nप्रतिमां गुरवे दत्त्वा द्विजेभ्यो दक्षिणां तथा ॥\nपूर्णं लभेत्फलं नारी व्रताचरणतत्परा ॥ ११२-२९ ॥\nभाद्रशुक्लतृतीयायां व्रतं वै हारितालकम् ॥\nकुर्याद्भक्त्या विधानेन पाद्यार्ध्यार्चन पूर्वकम् ॥ ११२-३० ॥\nततस्तु कांचने पात्रे राजते चापि ताम्रके ॥\nवैणवे मृन्मये वापि विन्यस्यान्नं सदक्षिणम् ॥ ११२-३१ ॥\nसफलं च सवस्त्रं च द्विजाय प्रतिपादयेत् ॥\nतदंते पारणं कुर्यादिष्टबन्धुजनैः सह ॥ ११२-३२ ॥\nएवं कृतव्रता नारी भुक्त्वा भोगान्मनोरमान् ॥\nव्रतस्यास्य प्रभावेण गौरीसहचरीभवेत् ॥ ११२-३३ ॥\nसौभाग्यद्रव्यवस्त्राणि वंशपात्राणि षोडश ॥\nदातव्यानि प्रयत्नेन ब्राह्मणेभ्यो यथाविधि ॥ ११२-३४ ॥\nअन्येभ्यो विप्रवर्येभ्यो दक्षिणां च प्रयत्नतः ॥\nभूयसीं च ततो दद्याद्विप्रेभ्यो देवितुष्टये ॥ ११२-३५ ॥\nएवं या कुरुते नारी व्रतं सौभाग्यवर्द्धनम् ॥\nसा तु देवीप्रसादेन सौभाग्यं लभते ध्रुवम् ॥ ११२-३६ ॥\nयदा तृतीया भाद्रे तु हस्तर्क्षसहिता भवेत् ॥\nहस्तगौरीव्रतं नाम तदुद्दिष्टं हि शौरिणा ॥ ११२-३७ ॥\nतथा कोटीश्वरी नाम व्रतं प्रोक्तं पिनाकिना ॥\nलक्षेश्वरी चैव तथा तद्विधानमुदीर्यते ॥ ११२-३८ ॥\nअस्यां व्रतं तु संग्राह्यं यावद्वर्षचतुष्टयम् ॥\nउपवासेन कर्तव्यं वर्षे वर्षे तु नारद ॥ ११२-३९ ॥\nअखंडानां तंडुलानां तिलानां वा मुनीश्वर ॥\nलक्षमेकं विशोध्याथ क्षिपेत्पयसि संसृते ॥ ११२-४० ॥\nतत्पक्वेन तु निर्माय देव्या मूर्तिं सुशोमनाम् ॥\nप्रकरे गंधपुष्पाणां पुष्पमालाविभूषिताम् ॥ ११२-४१ ॥\nसंस्थाप्य पार्वतीं तत्र पूजयेद्भक्तिभावितः ॥\nगन्धैः पुष्पैस्तथा धूपैर्दीपैर्नैवेद्यविस्तरैः ॥ ११२-४२ ॥\nविविधैश्च फलैर्विप्र नमस्कृत्य क्षमापयेत् ॥\nततो विसर्जयद्देवीं जलमध्येऽथ दक्षिणाम् ॥ ११२-४३ ॥\nदत्त्वा विधिज्ञविप्रेभ्यो भुञ्जीयाच्च परे दिने ॥\nइति ते कथितं विप्र कोटिलक्षेश्वरीव्रतम् ॥ ११२-४४ ॥\nगौरीलोकं प्रयात्यंते व्रतस्यास्य प्रभावतः ॥\nइषशुक्लतृतीयायां बृहद्गौरीव्रतं चरेत् ॥ ११२-४५ ॥\nपंचवर्षं विधानेन पूर्वोक्तेनैव नारद ॥\nआचार्यं पूजयेदंते विप्रानन्यान्धनादिभिः ॥ ११२-४६ ॥\nसुवासिनीः पंच पूज्या वस्त्रालंकारचन्दनैः ॥\nकंचुकैश्चैव ताटंकैः कंठसूत्रैर्हरिप्रियाः ॥ ११२-४७ ॥\nवंशपात्राणि पंचैव सूत्रैः संवेष्टितानि च ॥\nसिंदूरं जीरकं चैव सौभाग्यद्रव्यसंयुतम् ॥ ११२-४८ ॥\nगोधीमपिष्टजातं च नवापूपं फलादिकम् ॥\nवायनानि च पंचैव ताभ्यो दद्याच्च भोजयेत् ॥ ११२--४९ ॥\nअर्घं दत्त्वा वायनानि पश्चाद्भुंजीत वाग्यता ॥\nतत्फलं धारयेत्कंठे सर्वकामसमृद्धये ॥ ११२-५० ॥\nततः प्रातः समुत्थाय सालंकारा सखीजनैः ॥\nगीतवाद्ययुता नद्यां गौरीं तां तु विसर्जयेत् ॥ ११२-५१ ॥\nआहूतासि मयाभद्रे पूजिता च यथा विधि ॥\nमम सौभाग्यदानाय यथेष्टं गम्यतां त्वया ॥ ११२-५२ ॥\nएवं कृत्वा व्रतं भक्त्या द्विज देवीप्रसादतः ॥\nभुक्त्वा भोगांस्तु देहांते गौरीलोकमवाप्नुयात् ॥ ११२-५३ ॥\nऊर्जशुक्लतृतीयायां विष्णुगौरीव्रतं चरेत् ॥\nपूजयित्वा जगद्वन्द्यामुपचारैः पृथग्विधैः ॥ ११२-५४ ॥\nसुवासिनीं भोजयित्वा मङ्गलद्रव्यपूजिताम् ॥\nविसर्जयेत्प्रणम्यैनां विष्णुगौरीप्रतुष्टये ॥ ११२-५५ ॥\nमार्गशुक्लतृतीयायां हरगौरीव्रतं शुभम् ॥\nकृत्वा पूर्वविधानेन पूजयेज्जगदंबिकाम् ॥ ११२-५६ ॥\nएतद्व्रतप्रभावेण भुक्त्वा भोगान्मनोरमान् ॥\nदेवीलोकं समासाद्य मोदते च तया सह ॥ ११२-५७ ॥\nपौषशुक्लतृतीयायां ब्रह्मगौरीव्रतं चरेत् ॥\nपूर्वोक्तेन विधानेन पूजितापि द्विजोत्तम ॥ ११२-५८ ॥\nब्रह्मगौरीप्रसादेन मोदते तत्र संगता ॥\nमाघशुक्लतृतीयायां पूज्या सौभाग्यसुंदरी ॥ ११२-५९ ॥\nपूर्वोक्तेन विधानेन नालिकेरार्घ्यदानतः ॥\nप्रसन्ना दिशति स्वीयं लोकं तु व्रततोषिता ॥ ११२-६० ॥\nफाल्गुनस्य सिते पक्षे तृतीया कुलसौख्यदा ॥\nपूजिता गन्धपुष्पाद्यैः सर्वमङ्गलदा भवेत् ॥ ११२-६१ ॥\nसर्वासु च तृतीयासु विधिः साधारणो मुने ॥\nदेवीपूजा विप्रपूजा दानं होमो विसर्जनम् ॥ ११२-६२ ॥\nइत्येवं कथितानीह तृतीयाया व्रतानि ते ॥\nभक्त्या कृतानि चेष्टांस्तु कामान्दर्द्युमनोगतान् । ११२-६३ ॥\nइति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासतृतीयाव्रतकथनं नाम द्वादशाधिकशततमोऽध्यायः ॥ ११२ ॥"
  },
  {
    "text": "</span>"
  }
]
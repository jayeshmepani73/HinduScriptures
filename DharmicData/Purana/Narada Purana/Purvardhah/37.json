[
  {
    "text": "सनक उवाच ।।\nभूयः श्रृणुष्व विप्रेंद्र माहात्म्यं कमलापतेः ।।\nकस्य नो जायते प्रीतिः श्रोतुं हरिकथामृतम् ।। ३७-१ ।।"
  },
  {
    "text": "नराणां विषयान्धानां ममताकुलचेतसाम् ।।\nएकमेव हरेर्नाम सर्वपापप्रणाशनम् ।। ३७-२ ।।"
  },
  {
    "text": "सकृद्वा न नमेद्यस्तु विष्णुं पापहरं नृणाम् ।।\nश्वपचं तं विजानीयात्कदाचिन्नालपेञ्च तम् ।। ३७-३ ।।"
  },
  {
    "text": "हरिपूजाविहीनं तु यस्य वेश्म द्विजोत्तम ।।\nश्मशानसदृशं तद्धि कदाचिदपि नो विशेत् ।। ३७-४ ।।"
  },
  {
    "text": "हरिपूजाविहीनाश्च वेदविद्वेषिणस्तथा ।।\nगोद्विजद्वेषनिरता राक्षसाः परिकीर्त्तिताः ।। ३७-५ ।।"
  },
  {
    "text": "यो वा को वापि विप्रेन्द्र विप्रद्वेषपरायणः ।।\nसमर्चयति गोविंदं तत्पूजा विफला भवेत् ।। ३७-६ ।।"
  },
  {
    "text": "अन्यश्रेयोविनाशार्थं येऽर्चयंति जनार्दनम् ।।\nसा पूजैव महाभाग पूजकानाशु हंति वै ।। ३७-७ ।।"
  },
  {
    "text": "हरिपूजाकरो यस्तु यदि पापं समाचरेत् ।।\nतमेव विष्णुद्वेष्टारं प्राहुस्तत्त्वार्त्थकोविदाः ।। ३७-८ ।।"
  },
  {
    "text": "ये विष्णुनिरताः संति लोकानुग्रहतत्पराः ।।\nधर्मकार्यरताः शश्वद्विष्णुरुपास्तु ते मताः ।। ३७-९ ।।"
  },
  {
    "text": "कोटिजन्मार्दजितैः पुण्यैर्विष्णुभक्तिः प्रजायते ।।\nदृढभक्तिमतां विष्णौ पापबुद्धिः कथं भवेत् ।। ३७-१० ।।"
  },
  {
    "text": "जन्मकोट्यर्जितं पापं विष्णुपूजारतात्मनाम् ।।\nक्षयं याति क्षणादेव तेषां स्यात्पापधीः कथम् ।। ३७-११ ।।"
  },
  {
    "text": "विष्णुभक्तिविहीना ये चंडालाः परिकीर्तिताः ।।\nचंडाला अपि वै श्रेष्ठा हरिभक्तिपरायणाः ।। ३७-१२ ।।"
  },
  {
    "text": "नराणां विषयांधानां सर्वदुःखविनाशिनी ।।\nहरिसेवेति विख्याता भुक्तिमुक्तिप्रदायिनी ।। ३७-१३ ।।"
  },
  {
    "text": "संगात्स्नेहाद्भयाल्लोभादज्ञानाद्वापि यो नरः ।।\nविष्णोरुपासनं कुर्यात्सोऽक्षयं सुखमश्नुते ।। ३७-१४ ।।"
  },
  {
    "text": "हरिपादोदकं यस्तु कणमात्रं पिबेदपि ।।\nस स्नातः सर्वतीर्थेषु विष्णोः प्रियतरो भवेत् ।। ३७-१५ ।।"
  },
  {
    "text": "अकालमृत्युशमनं सर्वव्याधिविनाशनम् ।।\nसर्वदुःखोपशमनं हरिपोदोदक स्मृतम् ।। ३७-१६ ।।"
  },
  {
    "text": "नारायणं परं धाम ज्योतिषां ज्योतिरुत्तमम् ।।\nये प्रपन्ना महात्मानस्तेषां मुक्तिर्हि शाश्वती ।। ३७-१७ ।।"
  },
  {
    "text": "अत्राप्युदाहरंतीममितिहासं पुरातनम् ।।\nपठतां श्रृण्वतां चैव सर्वपापप्रणाशनम् ।। ३७-१८ ।।"
  },
  {
    "text": "आसीत्पुरा कृतयुगे गुलिको नाम लुब्धकः ।।\nपरदारपरद्रव्यहरणे सततोद्यतः ।। ३७-१९ ।।"
  },
  {
    "text": "परनिंदापरो नित्यं जन्तूपद्रवकृत्तथा ।।\nहतवान्ब्राह्मणान् गाश्च शतशोऽथ सहस्रशः ।। ३७-२० ।।"
  },
  {
    "text": "देवस्वहरणे नित्यं परस्वहरणे तथा ।।\nउद्युक्तः सर्वदा विप्र कीनाशानामधीश्वरः ।। ३७-२१ ।।"
  },
  {
    "text": "तेन पापान्यनेकानि कृतानि सुमहांति च ।।\nन तेषां शक्यते वक्तुं संख्या वत्सरकोटिभिः ।। ३७-२२ ।।"
  },
  {
    "text": "स कदाचिन्महापापो जंतृनामन्तकोपमः ।।\nसौवीरराज्ञो नगरं सर्वैश्वर्यसमन्वितम् ।। ३७-२३ ।।"
  },
  {
    "text": "योषिद्धिर्भूषितार्भिश्च सरोभिनिर्मलोदकैः ।।\nअलंकृतं विपणिभिर्ययो देवपुरोपमम् ।। ३७-२४ ।।"
  },
  {
    "text": "तस्योपवनमध्यस्थं रम्यं केशवमंदिरम् ।।\nछदितं हेमकलशैर्दृष्ट्वा व्याधो मुदं ययौ ।। ३७-२५ ।।"
  },
  {
    "text": "हराम्यत्र सुवर्णानि बहूनीति विनिश्चितम् ।।\nजगामाभ्यंतरं तस्य कीनाशश्चौर्यलोलुपः ।। ३७-२६ ।।"
  },
  {
    "text": "तत्रापश्यद्द्विजवरं शांतं तत्त्वार्थकोविदम् ।।\nपरिचर्यापरं विष्णोरुत्तंकं तपसां निधिम् ।। ३७-२७ ।।"
  },
  {
    "text": "एकाकिनं दयासुं च निस्पृहं ध्यानलोलुपम् ।।\nचौर्यान्तरायकर्तारं तं दृष्ट्वा लुब्धको मुने ।। ३७-२८ ।।"
  },
  {
    "text": "द्रव्यजातं तु देवस्य हर्तुकामोऽतिसाहसी ।।\nउत्तंकं हंतुमारेभे विधृतासिर्मदोद्धतः ।। ३७-२९ ।।"
  },
  {
    "text": "पादेनाक्रम्य तद्वक्षो जटाः संगृह्य पाणिना ।।\nहंतुं कृतमतिं व्याधमुत्तंकः प्रेक्ष्य चाब्रवीत् ।। ३७-३० ।।"
  },
  {
    "text": "उत्तंक उवाच ।।\nभो भो साधो वृथा मां त्वं हनिष्यसि निरागसम् ।।\nमया किमपराद्धं ते तद्वदस्व महामत्ते ।। ३७-३१ ।।"
  },
  {
    "text": "कृतापराधिनां लोके शक्ताः शिक्षां प्रकुर्वते ।।\nनहि सौम्य वृथा घ्नंति सज्जना अपि पापिनः ।। ३७-३२ ।।"
  },
  {
    "text": "विरोधिष्वपि मूर्खेषु निरीक्ष्यावस्थितान् गुणान् ।।\nविरोधं नहि कुर्वंति सज्जनाः शांतचेतसः ।। ३७-३३ ।।"
  },
  {
    "text": "बहुधा बोध्यमानोऽपि यो नरः क्षमयान्वितः ।।\nतमुत्तमं नरं प्राहुर्विष्णोः प्रियतरं सदा ।। ३७-३४ ।।"
  },
  {
    "text": "सुजनो न याति वैरं परहितबुद्धिर्वनाशकालेऽपि ।।\nछेदेऽपि चंदनतरुः सुरभयति मुखं कुठारस्य ।। ३७-३५ ।।"
  },
  {
    "text": "अहो विधिः सुबलवान्बा धते बहुधा जनान् ।।\nसर्वसंगविहीनोऽपि बाध्यते हि दुरात्मना ।। ३७-३६ ।।"
  },
  {
    "text": "अहो निष्कारणं लोके बाधंते बहुधा जनान् ।।\nसर्वसंगविहीनोऽपि बाध्यते पिशुनैर्जनैः ।।"
  },
  {
    "text": "तत्रापि साधून्बाधंते न समानान्कदाचन ।। ३७-३७ ।।\nमृगमीनसज्जनानां तृणजलसंतोषविहितवृत्तानाम् ।।"
  },
  {
    "text": "लुब्धकधीवरपिशुना निष्कारणवैरिणो जगति ।। ३७-३८ ।।\nअहो बलवती माया मोहयत्यखिलं जगत् ।।"
  },
  {
    "text": "पुत्रमित्रकलत्रार्थं सर्वं दुःखेन योजयेत् ।। ३७-३९ ।।"
  },
  {
    "text": "परद्रव्यापहारेण कलत्रं पोषितं त्वया ।।\nअंते तत्सर्वमुत्सृज्य एक एव प्रयति वै ।। ३७-४० ।।"
  },
  {
    "text": "मम माता मम पिता मम भार्या ममात्मजाः ।।\nममेदमिति जंतूनां ममता बाधते वृथा ।। ३७-४१ ।।"
  },
  {
    "text": "यावदर्जयति द्रव्यं बांधवास्तावदेव हि ।।\nधर्माधर्मौ सहैवास्तामिहामुत्र न चापरः ।। ३७-४२ ।।"
  },
  {
    "text": "धर्माधर्मार्जितैर्द्रव्यैः पोषिता येन ये नराः ।।\nमृतमग्निमुखे हुत्वा घृतान्नं भुंजते हि ते ।। ३७-४३ ।।"
  },
  {
    "text": "गच्छंतं परलोकं च नरं तु ह्यनुतिष्टतः ।।\nधर्माधर्मौ न च धनं न पुत्रा न च बांधवाः ।। ३७-४४ ।।"
  },
  {
    "text": "कामः समृद्धिमायाति नराणां पापकर्मिणाम् ।।\nकामः संक्षयमायाति नराणां पुण्यकर्मणाम् ।। ३७-४५ ।।"
  },
  {
    "text": "वृथैव व्याकुला लोका धनादानां सदार्जने ।। ३७-४६ ।।"
  },
  {
    "text": "यद्भावि तद्भवत्येव यदभाव्यं न तद्भवेत् ।।\nइति निश्चितबुद्धीनां न चिंता बाधते क्वचित् ।। ३७-४७ ।।"
  },
  {
    "text": "देवाधीनमिदं सर्वं जगत्स्थावरजंगमम् ।।\nतस्माज्जन्म च मृत्युं च दैवं जानाति नापरः ।। ३७-४८ ।।"
  },
  {
    "text": "यत्र कुत्र स्थितस्यापि यद्भाव्यं तद्भवेद् ध्रुवम् ।।\nलोकस्तु तत्र विज्ञाय वृथायासं करोति हि ।। ३७-४९ ।।"
  },
  {
    "text": "अहो दुःखं मनुष्याणां ममताकुलचेतसाम् ।।\nमहापापानि कृत्वापि परान्पुष्यांति यत्नतः ।। ३७-५० ।।"
  },
  {
    "text": "अर्जितं च धनं सर्वं भुंजते बांधवाः सदा ।।\nस्वयमेकतमो मूढस्तत्पापफलमश्नुते ।। ३७-५१ ।।"
  },
  {
    "text": "इति ब्रवाणं तमृषिं विमुच्य भयविह्वलः ।।\nगुलिकः प्रांजलिः प्राह क्षमस्वेति पुनः पुनः ।। ३७-५२ ।।"
  },
  {
    "text": "सत्संगस्य प्रभावेण हरिसन्निधिमात्रतः ।।\nगतपापो लुबग्दकश्च ह्यनुतापीदमब्रवीत् ।। ३७-५३ ।।"
  },
  {
    "text": "मया कृता नि पापानि महांति सुबहूनि च ।।\nतानि सर्वाणि नष्टानि विप्रेंद्र तव दर्शनात् ।। ३७-५४ ।।"
  },
  {
    "text": "अहोऽहं पापधीर्नित्यं महापापमुपाचरम् ।।\nकथं मे निष्कृति र्भूयो यामि कं शरणं विभोः ।। ३७-५५ ।।"
  },
  {
    "text": "पूर्वजन्मार्जितैः पापैर्लुब्धकत्वमवाप्तवान् ।।\nअत्रापि पापजालानि कृत्वा कां गतिमाप्नुयाम् ।। ३७-५६ ।।"
  },
  {
    "text": "अहो ममायुः क्षयमेति शीघ्रं पापान्यनेकानि समर्ज्जितानि ।।\nप्रातिक्रिया नैव कृता मयैषां गतिश्च का स्यान्ममजन्म किं वा ।। ३७-५७ ।।"
  },
  {
    "text": "अहो विधिः पापशता कुलं मां किं सृष्टवान्पापतरं च शश्वत् ।।\nकथं च यत्पापफलं हि भोक्ष्ये कियत्सु जन्मस्वहमुग्रकर्मा ।। ३७-५८ ।।"
  },
  {
    "text": "एवं विनिंदन्नात्मानमात्मना लुब्धकस्तदा ।।\nअंतस्तापाग्निसंतप्तः सद्यः पंचत्वमागतः ।। ३७-५९ ।।"
  },
  {
    "text": "उत्तंकः पतितं प्रेक्ष्य लुबग्धकं तं दयापरः ।।\nविष्णुपादोदकेनैवमभ्यषिंचन्महामतिः ।। ३७-६० ।।"
  },
  {
    "text": "हरिपादोदकस्पर्शाल्लुब्धको गतकल्मषः ।।\nदिव्यं विमानमारुह्य मुनिमेतदथाब्रवीत् ।। ३७-६१ ।।"
  },
  {
    "text": "गुलिक उवाच ।।\nउत्तंक मुनिशार्दूल गुरुस्त्वं मम सुव्रत ।।\nविमुक्तस्त्वत्प्रसादेन महापातककंचुकात् ।। ३७-६२ ।।"
  },
  {
    "text": "गतस्त्वदुपदेशान्मे संतापो मुनिपुंगव ।।\nतथैव सर्वपापानि विनष्टान्यतिवेगतः ।। ३७-६३ ।।"
  },
  {
    "text": "हरिपादोदकं यस्मान्मयि त्वं सिक्तवान्मुने ।।\nप्रापितोऽस्मि त्वया तस्मात्तद्विष्णोः परमं पदम् ।। ३७-६४ ।।"
  },
  {
    "text": "त्वयाहं तारितो विप्र पापादस्माच्छरीरतः ।।\nतस्मान्नतोऽस्मि ते विद्वन्मत्कृतं तत्क्षमस्व च ।। ३७-६५ ।।"
  },
  {
    "text": "इत्युक्त्वा देवकुसुमैर्मुनिश्रेष्टं समाकिरम् ।।\nप्रदक्षिणात्रयं कृत्वा नमस्कारं चकार सः ।। ३७-६६ ।।"
  },
  {
    "text": "ततो विमानमारुह्य सर्वकामसमन्वितम् ।।\nअप्सरोगणसंकीर्णः प्रपेदे हरिमंदिरम् ।। ३७-६७ ।।"
  },
  {
    "text": "एतद्दृष्ट्वा विस्मितोऽसौ ह्युत्तंकस्तपसांनिधिः ।।\nशिरस्यंजलिमाधाय तुष्टाव कमलापतिम् ।। ३७-६८ ।।"
  },
  {
    "text": "तेन स्तुतो महाविष्णुर्दत्तवान्वरमत्तमम् ।।\nवरेण तेनोक्तंकोऽपि प्रपेदे परमं पदम् ।। ३७-६९ ।।"
  },
  {
    "text": "इति श्रीबृहन्नारदीयपुराणे पूर्वभागे विष्णुमाहात्म्ये सप्तत्रिंशोऽध्यायः ।। ३७ ।।"
  }
]
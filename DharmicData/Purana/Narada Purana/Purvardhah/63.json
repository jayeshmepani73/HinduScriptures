[
  {
    "text": "<span style=\"font-size: 14pt; line-height: 200%\"> शौनक उवाच ।।\nसूत साधो चिरं जीव सर्वशास्त्रविशारदः ।।\nयत्त्वया पायिता विद्वन्वयं कृष्णकथामृतम् ।। १ ।।\nश्रुत्वा तु मोक्षधर्मान्वै नारदो भगवत्प्रियः ।।\nसनंदनमुखोद्गीतान्किं पप्रच्छं ततः परम् ।। २ ।।\nमानसा ब्रह्मणः पुत्राः सनकाद्या मुनीश्वराः ।।\nचरंति लोकानन्तसिद्धा लोकोद्धरणतत्पराः ।। ३ ।।\nनारदोऽपि महाभाग नित्यं कृष्णपरायणः ।।\nतेषां समागमे भद्रा का कथा लोकपावनी ।। ४ ।।\nसूत उवाच ।।\nसाधु पृष्टं महाभाग त्वया लोकोपकारिणा ।।\nकथयिष्यामि तत्सर्वं यत्पृष्ट नारदर्षिणा ।। ५ ।।\nश्रुत्वा सनंदनप्रोक्तान्मोक्षधर्मान्सनातनान् ।।\nनारदो भार्गवश्रेष्ठ पुनः पप्रच्छ तान्मुनीन् ।। ६ ।।\nनारद उवाच ।।\nसर्वदेवेश्वरो विष्णुर्वेदे तंत्रे च कीर्तितः ।।\nसमाराध्यः स एवात्र सर्वैः सर्वार्थकांक्षिभिः ।। ७ ।।\nकैर्मंत्रैर्भगवान्विष्णुः समाराध्यो मुनीश्वराः ।।\nके देवाः पूजनीयाश्च विष्णुपादपरायणैः ।। ८ ।।\nतंत्रं भागवतं विप्रा गुरुशिष्यप्रयोजकम् ।।\nदीक्षणं प्रातराद्यं च कृत्यं स्याद्यत्तदुच्यताम् ।। ९ ।।\nयैर्मासैः कर्मभिर्यैर्वा जप्यैर्होमादिभिस्तथा ।।\nप्रीयेत परमात्मा वै तद्ब्रूत मम मानदाः ।। १० ।।\nसूत उवाच ।।\nएतच्छ्रुत्वा वचस्तस्य नारदस्य महात्मनः ।।\nसनत्कुमारो भगवानुवाचार्कसमद्युतिः ।। ११ ।।\nसनत्कुमार उवाच ।।\nश्रृणु नारद वक्ष्यामि तंत्रं भागवतं तव ।।\nयज्ज्ञात्वाऽमलया भक्त्या साधयेद्विष्णुमव्ययम् ।। १२ ।।\nत्रिपदार्थं चतुष्पादं महातंत्रं प्रचक्षते ।।\nभोगमोक्षक्रियाचर्याह्वया पादाः प्रकीर्तिताः ।। १३ ।।\nपादार्थास्तु पशुपतिः पशुपाशास्त्रय एव हि ।।\nपतिस्तत्र शिवोह्येको जीवास्तु पशवः स्मृताः ।। १४ ।।\nयावन्मोहादिसंयोगाः स्वरूपाबोधलक्षणाः ।।\nतावत्पशुत्वमेतेषां द्वैतवत्पश्य नारद ।। १५ ।।\nपाशाः पंचविधास्त्वेषां प्रत्येकं तेषु लक्षणम् ।।\nपशवस्त्रिविधाश्चापि विज्ञाताः कलसंज्ञिकाः ।। १६ ।।\nतलपाकलसंज्ञश्च सकलश्चेति नामतः ।।\nतत्राद्यो मलसंयुक्तो मलकर्मयुतः परः ।। १७ ।।\nमलमायाकर्मयुतस्तृतीयः परिकीर्तितः ।।\nआद्यस्तु द्विविधस्तत्र समासकलुषस्तथा ।। १८ ।।\nअसमासमलश्चेति द्वितीयोऽपि पुनस्तथा ।।\nपक्वापक्वमलेनैव द्विविधः परिकीर्तितः ।। १९ ।।\nशुद्धेऽध्वनि गतावेतौ विज्ञानप्रलयाकलौ ।।\nकलादितत्त्वनियतः सकलः पर्यटत्ययम् ।। २० ।।\nकर्मानुगशरीरेषु तत्तद्भुवनगेषु च ।।\nपाशाः पंच तथा तत्र प्रथमौ मलकर्मजौ ।। २१ ।।\nमायेयश्च तिरोधानशक्तिजो बिंदुजः परः ।।\nएकोऽप्यनेकशक्तिर्दृक्क्रियाच्छादनकोमलः ।। २२ ।।\nतुषकंचुकवद्देहनिमित्तं चात्मनामिह ।।\nधर्माधर्मात्मकं कर्म विचित्रफलभोगदम् ।। २३ ।।\nप्रवाहनित्यं तद्बीजांकुरन्यायेन संस्थितम् ।।\nइत्येतौ प्रथमौ चाथ मायेयाद्यान् श्रृणुद्विज ।। २४ ।।\nसञ्चिदानंदविभवः परमात्मा सनातनः ।।\nपतिर्जयति सर्वेषामेको बीजं विभुः परम् ।। २५ ।।\nमनस्यति न चोदेति निवृत्तिं च प्रयच्छति ।।\nवर्वर्ति दृक्क्रियारूपं तत्तेजः शांभवं परम् ।। २६ ।।\nशक्तो मया हरौ भुक्तो पशुगणस्य हि ।।\nतच्छक्तिमाद्यामेकांतां विद्रूपाख्यां वदंति हि ।। २७ ।।\nतया चोज्जृंभितो बिंदुर्दिक्क्रियात्मा शिवाभिधः ।।\nअशेषतत्त्वजातस्य कारणं विभुरव्ययम् ।। २८ ।।\nअस्मिन्निलीना निखिला इच्छायाः शक्तयः स्वकम् ।।\nकृत्यं कुर्वंति तेनेदं सर्वानुग्राहकं मुने ।। २९ ।।\nचिज्जडानुग्रहार्थाय यस्य विश्वं सिसृक्षतः ।।\nआद्योन्मेषोऽस्य नादात्मा शांत्यादिभुवनात्मकः ।। ३० ।।\nतच्छक्तितत्त्वं विप्रेंद्र प्रोक्तं सावयवं परम् ।।\nततो ज्ञानक्रियाशक्त्योस्तथोत्कर्षापकर्षयोः ।। ३१ ।।\nप्रसरश्चाप्यभावेन तत्त्वं चैतत्सदाशिवम् ।।\nदृक्शक्तिर्यत्र न्यग्भूता क्रियाशक्तिर्विशिष्यते ।। ३२ ।।\nईश्वराख्यं तु तत्तत्त्वं प्रोक्तं सर्वार्थकर्तृकम् ।।\nयत्र क्रिया हि न्यग्भूता ज्ञानाख्योद्रेकमश्नुते ।। ३३ ।।\nतत्तत्त्वं चैव विद्याख्यं ज्ञानरूपं प्रकाशकम् ।।\nनादो बिंदुश्च सकलः सदाख्यं तत्त्वमाश्रितौ ।। ३४ ।।\nविद्येशाः पुनरैशं तु मंत्रा विद्याभिधं पुनः ।।\nइमानि चैव तत्त्वानि शुद्धाध्वेति प्रकीर्तितम् ।। ३५ ।।\nसाक्षान्निमित्तमीशोऽत्रेत्युपादानसबिंदुराट् ।।\nपंचानां कालराहित्याक्रमो नास्तीति निश्चितम् ।। ३६ ।।\nव्यापारवसतो ह्येषां विहिता खलु कल्पना ।।\nतत्त्वं वस्तुत एकं तु शिवाख्यं चित्रशक्तिकम् ।। ३७ ।।\nशक्तं यां वृत्तिभेदात्तुविहिताः खलु कल्पनाः ।।\nचिज्जडानुग्रहार्थाय कृत्वा रूपाणि वै प्रभुः ।। ३८ ।।\nअनादिमलरुद्धानां कुरुतेऽनुग्रहं चिताम् ।।\nमुक्तिं च विश्वेषां स्वव्यापारे समर्थेताम् ।। ३९ ।।\nविधत्ते जडवर्गस्य सर्वानुग्राहकः शिवः ।।\nशिवसामान्यरूपो हि मोक्षस्तु चिदनुग्रहः ।। ४० ।।\nसोऽनादित्वात्कर्मणो हि तत्तद्भोगं विना भवेत् ।।\nतेनानुग्राहकः शम्भुस्तद्भुक्त्यै प्रभुर्व्ययः ।। ४१ ।।\nकुरुते सूक्ष्मकरणभुवनोत्पत्तिमंजसा ।।\nकर्त्तोपादानकरणैर्विना कार्ये न दृश्यते ।। ४२ ।।\nशक्तयः करणं चात्र मायोपादानमिष्यते ।।\nनित्यैका च शिवा शक्त्या ह्यनादिनिधना सती ।। ४३ ।।\nसाधारणी नराणां वै भुवनानां च कारणम् ।।\nस्वभावान्मोहजननी स्वचिताजनकर्मभिः ।। ४४ ।।\nविश्वी सूक्ष्मा परा माया विकृतैः परत्तु सा ।।\nकर्माण्यावेक्ष्य विद्येशो मायां विक्षोभ्य शक्तिभिः ।। ४५ ।।\nविधत्ते जीवभोगार्थं वपूंषि करणानि च ।।\nसृजत्यादो कालतत्त्वं नानाशक्तिमयी च सा ।। ४६ ।।\nभावि भूतं मवञ्चेदं जगत्कलयते लयम् ।।\nसूते ह्यनंतरं माया शक्तिं नियमनात्मिकाम् ।। ४७ ।।\nसर्वं नियमयत्येषा तेनेयं नियतिः स्मृता ।।\nअनंतरं च सा माया नित्या विश्वविमोहिनी ।। ४८ ।।\nअनादिनिधना तत्त्वं कलाख्यं जनयत्यपि ।।\nएकतस्तु नृणां येन कलयित्वा मलं ततः ।। ४९ ।।\nकर्तृशक्तिं व्यंजयति तेनेदं तु कलाभिधम् ।।\nकालेन च नियत्योपसर्गतां समुपेतया ।। ५० ।।\nव्यापारं विदधात्येषा भूपर्यंतं स्वकीयकम् ।।\nप्रदर्शनाथ वै पुंसो विषयाणां च सा पुनः ।। ५१ ।।\nप्रकाशरूपं विद्याख्यं तत्त्वं सूते कलैव हि ।।\nविद्या त्वावरणं भित्वा ज्ञानशक्तेः स्वकर्मणा ।। ५२ ।।\nविषयान्दर्शयत्येषात्मनांशाकारणं ह्यतः ।।\nकरोति भोग्यं यानासौ करणेन परेण वै ।। ५३ ।।\nउद्बुद्धशक्तिः पुरुषः प्रचोद्य महदादिकान् ।।\nभोग्ये भोगं च भोक्तारं तत्परं करणं तु सा ।। ५४ ।।\nभोग्येस्य भोग्यतिर्मासाञ्चिद्व्यक्तिर्भोग उच्यते ।।\nसुखादिरूपो विषयाकारा बुद्धिः समासतः ।। ५५ ।।\nभोग्यं भोक्तुश्च स्वेनैव विद्याख्यं करणं तु तत् ।।\nयद्यर्कवत्प्रकाशा धीः कर्मत्वाञ्च तथापि हि ।। ५६ ।।\nकरणांतरसापेक्षा शक्ता ग्राहयितुं च तम् ।।\nसंबन्धात्कारणाद्यैस्तद्भोगौत्सुक्येन चोदनात् ।। ५७ ।।\nतञ्चष्टाफलयोगाञ्च संसिद्धा कर्तृतास्य तु ।।\nअकर्तृत्वाभ्युपगमे भोक्तृत्वाख्या वृथास्य तु ।। ५८ ।।\nकिं च प्रधानचरितं व्यर्थं सर्वं भवेत्ततः ।।\nकर्तृत्वरहिते पुंसि करणाद्यप्रयोजके ।। ५९ ।।\nभोगस्यासंभवस्तस्मात्स एवात्र प्रवर्तकः ।।\nकरणादिप्रयोक्तॄत्वं विद्ययैवास्य संमतम् ।। ६० ।।\nअनंतरं कलारागं सूते भिद्यंगरूपकम् ।।\nयेन भोग्याय जनिता भिद्यंगे पुरुषे पुनः ।। ६१ ।।\nक्रियाप्रवृत्तिर्भवति तेनेदं रागसंज्ञिकम् ।।\nएभिस्तत्त्वैश्च भोक्तृत्वदशायां कलितो यदा ।। ६२ ।।\nनित्यस्तदायमात्मा तु लभते पुरुषाभिधाम् ।।\nकलैव प्रश्चादव्यक्तं सूते भोग्याय चास्य तु ।। ६३ ।।\nसप्तग्रंथिविधानस्य यत्तद्गौणस्यकारणम् ।।\nगुणानामविभागोऽत्र ह्याधारे क्ष्मादिभागवत् ।। ६४ ।।\nआधारोऽपि च यस्तेषां तदव्यक्तं च गीयते ।।\nत्रय एव गुणा ह्यषामव्यक्तादेव संभवः ।। ६५ ।।\nसत्त्वं रजस्तमःप्रख्या व्यापारनियमात्मिका ।।\nगुणतो धीश्च विषयाध्यवसायस्वरूपिणी ।। ६६ ।।\nगुणतस्त्रिविधा सापि प्रोक्ता कर्मानुसारतः ।।\nमहत्तत्तवादहंकारो जातः संरंभवृत्तिमान् ।। ६७ ।।\nसंभोदादस्य विषयः प्राप्नोति व्यवहार्यताम् ।।\nसत्त्वा द्विगुणभेदेन स पुनस्त्रिविधो भवेत् ।। ६८ ।।\nतैजसो राजसश्चैव तामसश्चेति नामतः ।।\nतत्र तैजसतो ज्ञानेंद्रियाणि मनसा सह ।। ६९ ।।\nप्रकाशान्व यतस्तस्माद्वोधकानि भवन्ति हि ।।\nराजसाञ्च क्रियाहेतोस्तथा कर्मेंद्रियाणि तु ।। ७० ।।\nतामसाञ्चैव जायन्ते तन्मात्रा भूतयोनयः ।।\nइच्छारूपं च संकल्पव्यापारं तत्र वै मनः ।। ७१ ।।\nद्विधाधिकारि तञ्चित्तं भोक्तृभोगोपपादकम् ।।\nबहिः करणभावेन स्वोचितेन यतः सदा ।। ७२ ।।\nइंद्रियाणां च सामर्थ्यं संकल्पेनात्मवृत्तिना ।।\nकरोत्यंतःस्थितं भूयस्ततोऽन्तः करणं मनः ।। ७३ ।।\nमनोऽहंकारबुद्ध्याख्यमस्त्यन्तः कारणं त्रिधा ।।\nइच्छासंरंभबोधाख्या वृत्तयः क्रमतोऽस्य तु ।। ७४ ।।\nज्ञानेंद्रियाणि श्रोत्रं त्वक् चक्षुर्जिह्वा च नासिका ।।\nग्राह्याश्च विषया ह्येषां ज्ञेयाः शब्दादयो मुने ।। ७५ ।।\nशब्दस्पर्शरूपरसगन्धाः शब्दादयो मताः ।।\nवाक्पाणिपादपायूपस्थास्तु कर्मेंद्रियाण्यपि ।। ७६ ।।\nवचनादानगमनोत्सर्गानंदेषु कर्मसु ।।\nकरणानि च सिद्धिना न कृतिः करणैर्विना ।। ७७ ।।\nदशधा करणैश्चेष्टां कार्यमाविश्य कार्यते ।।\nचेष्टंते कार्यमालंब्य विभुत्वात्करणानि तु ।। ७८ ।।\nतन्मात्राणि तु खवायुस्तेजोऽम्भः क्ष्मेति पञ्च वै ।।\nतेभ्यो भूतान्येकगुणान्याख्यातानि भवंति हि ।। ७९ ।।\nइति पञ्चसु शब्दोऽयं स्पर्शो भूतचतुष्टये ।।\nरूपं त्रिषु रसश्चैव द्वयोर्गंधः क्षितौ तथा ।। ८० ।।\nकार्याण्येषां क्रमेणैवावकाशो व्यूहकल्पनम् ।।\nपाकश्च संग्रहश्चैव धारणं चेति कथ्यते ।। ८१ ।।\nआशीतोष्णौ महा वाद्यौ शीतोष्णौ वारितेजसोः ।।\nभास्वदग्नौ जले शुक्लं क्षितौ शुक्लाद्यनेकधा ।। ८२ ।।\nरूपं त्रिषु रसोंऽभः सु मधुरः षड्विधः क्षितौ ।।\nगन्धः क्षितावसुरभिः सुरभिश्च प्रकीर्तितः ।। ८३ ।।\nतन्मात्रं तद्भूतगुणं करणं पोषणं तथा ।।\nभूतस्य तु विशेषोऽयं विशेषरहितं तु तत् ।। ८४ ।।\nइमानि पञ्चभूतानि संनिविष्टानि सर्वतः ।।\nपञ्चभूतात्मकं सर्वं जगत्स्थावरजङ्गमम् ।। ८५ ।।\nशरीरसंनिविष्टत्वमेषां तावन्निरूप्यते ।।\nदेहेऽस्थिमांसकेशत्वङ्नखदन्ताश्च पार्थिवाः ।। ८६ ।।\nमूत्ररक्तकफस्वेदशुक्रादिषु जलस्थितिः ।।\nहृदि पंक्तौ दृशोः पित्ते तेजस्तद्धर्मदर्शनात् ।। ८७ ।।\nप्राणादिवृत्तिभेदेन वायुश्चैवात्र संस्थितः ।।\nवियत्सर्वासु नाडीषु गर्भवृत्यनुषंगतः ।। ८८ ।।\nप्रयोक्त्यादिमहीप्रांतमेतदंडार्थसाधनम् ।।\nप्रत्यात्मनियतं भोगभेदतो व्यवसीयते ।। ८९ ।।\nतत्त्वान्येवं कलाद्यानि प्रतिपुंनियतानि हि ।।\nदेहेषु कर्मवशतः सर्वेषु विचरंति हि ।। ९० ।।\nमायेयश्चैव पाशोऽयं येनावृतमिदं जगत् ।।\nअशुद्धाध्वामतो ह्येष धरण्यादिकलावधिः ।। ९१ ।।\nतत्र भूमण्डलस्थोऽसौ स्थावरो जङ्गमात्मकः ।।\nस्थावरा गिरिवृक्षाद्या जङ्गमस्त्रिविधः पुनः ।। ९२ ।।\nस्वेदजाश्चांडजाश्चैव तथैव च जरायुजाः ।।\nचराचरेषु लक्षाणां चतुराशीतियोनयः ।। ९३ ।।\nभ्रममाणस्तेषु जीवः कदाचिन्मानुषं वपुः ।।\nप्राप्नोति कर्मवशतः परं सर्वार्थसाधकम् ।। ९४ ।।\nतत्रापि भारते खण्डे ब्राह्मणादिकुलेषु च ।।\nमहापुण्यवशेनैव जनिर्भवति दुर्लभा ।। ९५ ।।\nजनिश्च पुंस्त्रियोर्योगः शुक्रशोणितयोगतः ।।\nबिंदुरेकः प्रविशति यदा गर्भे द्वयात्मकः ।। ९६ ।।\nतदा रजोऽधिके नारी भवेद्रेतोऽधिके पुमान् ।।\nमलकर्मादिपाशेन कश्चिदात्मा नियंत्रितः ।। ९७ ।।\nजीवभावं तदा तस्मिन्सकलः प्रतिपद्यते ।।\nअथ तत्राहृतैर्मात्रा पानान्नाद्यैश्च पोषितः ।। ९८ ।।\nपक्षमासादिकालेन वर्धते वपुरत्र हि ।।\nदुःखाद्यः पीडितश्चैवाच्छन्नदेहो जरायुणा ।। ९९ ।।\nएवं तत्र स्थितो गर्भे प्राग्जन्‌मोत्थं शुभाशुभम् ।।\nस्मरंस्तिष्टति दुःखात्मापीड्यमानो मुहुर्मुहुः ।। १०० ।।\nकालक्रमेण बालोऽसौ मातरं पीडयन्नपि ।।\nसंपीडितो निःसरति योनियंत्रादवाङ्मुखः ।। १०१ ।।\nक्षणं तिष्ठति निश्चेष्टस्ततो रोदितुमिच्छति ।।\nततः क्रमेण स शिशुर्वर्धमानो दिनेदिने ।। १०२ ।।\nबालपौगंडभेदेन युवत्वं प्रतिपद्यते ।।\nएवं क्रमेण लोकेऽस्मिन्देहिनां देहसंभवः ।। १०३ ।।\nमानुषं दुर्लभं प्राप्य सर्वलोकोपकारकम् ।।\nयस्तारयति नात्मानं तस्मात्पापतरोऽत्र कः ।। १०४ ।।\nआहारश्चैव निद्रा च भयं मैथुनमेव च ।।\nपश्वादीनां च सर्वेषां च सर्वेषां साधारणमितीरितम् ।। १०५ ।।\nचतुर्ष्वेवानुरक्तो यः स मूर्खो ह्यात्मधातकः ।।\nमनुष्याणामयं धर्मः रवबंधच्छेदनात्मकः ।। १०६ ।।\nपाशबंधनविच्छेदो दीक्षयैव प्रजायते ।।\nअतो बंधनविच्छित्त्यै मंत्रदीक्षां समाचरेत् ।। १०७ ।।\nदीक्षाज्ञानाख्यया शक्त्या ह्यपध्वंसितबन्धनः ।।\nशुद्धात्मतत्त्वनामासौ निर्वाणपदमश्नुते ।। १०८ ।।\nस्वशक्त्यात्मिकया दृष्ट्या शिवं ध्यायति पश्यति ।।\nयजते शिवमंत्रैश्च स्वपरेषां हिताय सः ।। १०९ ।।\nशिवार्कशक्तिदीधित्या समर्थीकृतचिद्दृशा ।।\nशिवशक्त्यादिभिः सार्द्धं पश्यत्यात्मगतावृतिः ।। ११० ।।\nअंतःकरणवृत्तिर्या बोधाख्या सा महेश्वरम् ।।\nन प्रकाशयितुं शक्ता पाशत्वान्निगडादिवत् ।। १११ ।।\nदीक्षैव परमो हेतुः पाशविच्छेदने पुनः ।।\nअतः शास्त्रोक्तविधिना मन्त्रदीक्षां समाचरेत् ।। ११२ ।।\nदीक्षितस्तंत्रविधिना स्ववर्णाचारतत्परः ।।\nअनुष्ठानं प्रकुर्वीत नित्यनैमित्तिकात्मकम् ।। ११३ ।।\nनिजवर्णाश्रमाचारान्मनसापि न लंघयेत् ।।\nयो यस्मिन्नाश्रमे तिष्ठन्दीक्षां प्राप्नोति मानवः ।। ११४ ।।\nस तस्मिन्नाश्रमे तिष्ठेत्तद्धर्माननुपालयेत् ।।\nकृतान्यपि न कर्माणि बंधनाय भवंति हि ।। ११५ ।।\nएकं तु फलदं कर्म मंत्रानुष्ठानसंभवम् ।।\nदीक्षितोऽभिलषेद्भोगान्यद्यल्लोकगतानसौ ।। ११६ ।।\nमंत्राराधनसामर्थ्यात्तद्भुक्त्वा मोक्षमश्नुते ।।\nनित्यं नैमित्तिकं दीक्षां प्राप्य यो नाचरेन्नरः ।। ११७ ।।\nकंचित्कालं पिशाचत्वं प्राप्यांते मोक्षमश्नुते ।।\nतस्मात्तु दीक्षितः कुर्य्यान्नित्यनैमित्तिकादिकम् ।। ११८ ।।\nअनुष्ठानं च तेनास्य दीक्षां प्राप्याऽनुमीयते ।।\nनित्यनैमित्तिकाचार पालकस्य नरस्य तु ।। ११९ ।।\nदीक्षावैकल्यविरहात्सद्यो मुक्तिस्तु जायते ।।\nतत्रापि गुरुभक्तस्य गतिर्भवति नान्यथा ।। १२० ।।\nदीक्षया गुरुमूर्तिस्थः सर्वानुग्राहकः शिवः ।।\nदृष्टाद्यर्थतया यस्य गुरुभक्तिस्तु कृत्रिमा ।। १२१ ।।\nकृतेऽपि विफलं तस्य प्रायश्चित्तं पदे पदे ।।\nकायेन मनसा वाचा गुरुभक्तिपरस्य च ।। १२२ ।।\nप्रायश्चित्तं भवेन्नैव सिद्धिस्तस्य पदे पदे ।।\nगुरुभक्तियुते शिष्ये सर्वस्वविनिवेदके ।। १२३ ।।\nमिथ्याप्रयुक्तमन्त्रस्तु प्रायश्चित्ती भवेद्गुरुः ।। १२४ ।।\nइति श्रीबृहन्नारदीयपुराणे पूर्वभागे बृहदुपाख्याने तृतीयपादे त्रिषष्टितमोऽध्यायः ।।\n</span>"
  }
]
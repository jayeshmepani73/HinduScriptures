[
  {
    "text": "श्रीसनत्कुमार उवाच ।।\nअथ वक्ष्ये गणेशस्य मंत्रान्सर्वेष्टदायकान् ।।\nयान्समाराध्य विप्रेंद्र साधको भुक्तिमुक्तिमान् ।। ६८-१ ।।"
  },
  {
    "text": "अव्ययो विष्णुवनिता शंभुस्त्री मीनकेतनः ।।\nस्मृतिर्मांसेंदुमन्वाढ्या सा पुनश्चंद्रशेखरा ।। ६८-२ ।।"
  },
  {
    "text": "ङेतो गणपतिस्तोयं भुजंगो वरदेति च ।।\nसर्वांते जनमुञ्चार्य ततो मे वशमानय ।। ६८-३ ।।"
  },
  {
    "text": "वह्निः प्रियांतो मंत्रोऽयष्टाविंशतिवर्णवान् ।।\nगणकोऽस्य मुनिश्छंदो गायत्री वियुदादिका ।। ६८-४ ।।"
  },
  {
    "text": "गणेशो देवता बीजं षष्टशक्तिस्तदादिका ।।\nश्रीमन्महागणपतिप्रीतये विनियोगकः ।। ६८-५ ।।"
  },
  {
    "text": "ऋषिं शिरसि वक्रे तु छन्दश्च हृदि देवताम् ।।\nगुह्ये बीजं पदोः शक्तिं न्यसेत्साधकसत्तमः ।। ६८-६ ।।"
  },
  {
    "text": "षड्दीर्घाढ्येन बीजेन यं च बीजादिना पुनः ।।\nषङंगानि न्यसेदस्य जातियुक्तानि मंत्रवित् ।। ६८-७ ।।"
  },
  {
    "text": "शैवी षडंगमुद्राय न्यस्तव्या हि षडंगके ।।\nगामाद्यं चैव भूर्लोकं नाभ्यंतं पादयोर्न्यसेत् ।। ६८-८ ।।"
  },
  {
    "text": "गीमाद्यं च भुवर्लोकं कंठांतं नाभितो न्यसेत् ।।\nस्वर्लोकं चैव गूमाद्यं कंठदिमस्तकावधि ।। ६८-९ ।।"
  },
  {
    "text": "व्यापकं मूलमन्त्रेण न्यासोऽयं भुवनाभिधः ।।\nमूलमंत्रं समुञ्चार्य मातृकावर्णमीरयेत् ।। ६८-१० ।।"
  },
  {
    "text": "तदंतेऽपि च मूलं स्यान्नमोंऽतं मातृकास्थले ।।\nक्षांतं विन्यस्य मूलेन व्यापकं रचयेत्सुधीः ।। ६८-११ ।।"
  },
  {
    "text": "वर्णन्या सोऽयमाख्यातः पदन्यासस्तथोच्यते ।।\nपञ्चत्रिबाणवह्नींदुचंद्राक्षिनिगमैः क्रमात् ।। ६८-१२ ।।"
  },
  {
    "text": "विभक्तैर्मूलगायत्र्या हृदंतैरष्टभिः पदैः ।।\nभालदेशे मुखे कण्ठे हृदि नाभ्यूरुजानुषु ।। ६८-१३ ।।"
  },
  {
    "text": "पादयोश्चैव विन्यस्य मूलने व्यापकं चरेत् ।।\nवदेत्तत्पुरुषायांते विद्महेति पदं ततः ।। ६८-१४ ।।"
  },
  {
    "text": "वक्रतुंडाय शब्दांते धीमहीति समीरयेत् ।।\nतन्नो दंतिः प्रचोवर्णा दयादिति वदेत्पुनः ।। ६८-१५ ।।"
  },
  {
    "text": "एषोक्ता मूलगायत्री सर्वसिद्धिप्रदायिनी ।।\nएवं न्यासविधिं कृत्वा ध्यायेदेवं हृदंबुजे ।। ६८-१६ ।।"
  },
  {
    "text": "उद्यन्मार्तण्डसदृशं लोकस्थित्यंतकारणम् ।।\nसशक्तिकं भूषितांगं दंत चक्राद्युदायुधम् ।। ६८-१७ ।।"
  },
  {
    "text": "एवं ध्यात्वा चतुश्चत्वारिंशत्साहस्रसंयुतम् ।।\nचतुर्लक्षं जपेन्मंत्रं अष्टद्रव्यैर्दशांशतः ।। ६८-१८ ।।"
  },
  {
    "text": "जुहुयाद्विधिवन्मंत्री संस्कृते हव्यवाहने ।।\nइक्षवः सक्तवो मोचाफलानि चिपिटास्तिलाः ।। ६८-१९ ।।"
  },
  {
    "text": "मोदका नारिकेलानि लाजा द्रव्याष्टकं स्मृतम् ।।\nपीठमाधारशक्त्यादिपरतत्वांतमर्चयेत् ।। ६८-२० ।।"
  },
  {
    "text": "षट्कोणांतस्त्रिकोणं च बहिरष्टदलं लिखेत् ।।\nभूपुरं तद्बहिः कृत्वा गमेशं तत्र पूजयेत् ।। ६८-२१ ।।"
  },
  {
    "text": "तीव्राख्या ज्वालिनी नंदा भोगदा कामरूपाणी ।।\nअग्रा तेजोवती सत्या नवमी विध्ननाशिनी ।। ६८-२२ ।।"
  },
  {
    "text": "सर्वादिशक्तिकमलासनाय हृदयांतिकः ।।\nपीठमंत्रोऽयमेतेन दद्यादासनमुत्तमम् ।। ६८-२३ ।।"
  },
  {
    "text": "तत्रावाह्य गणाधीशं मध्ये सम्पूज्य यत्नतः ।।\nविकोणबाह्ये पूर्वादिचतुर्दिक्ष्वर्चयेत्क्रमात् ।। ६८-२४ ।।"
  },
  {
    "text": "श्रियं श्रियः पतिं चैव गौरीं गौरी पतिं तथा ।।\nरतिं रतिपतिं पाश्चान्महीपूर्व च पोत्रिणम् ।। ६८-२५ ।।"
  },
  {
    "text": "क्रमादिल्ववटाश्वत्थप्रियगूनामधोऽर्चयेत् ।।\nरमा पद्मद्वयकरा शंखचक्रधरो हरिः ।। ६८-२६ ।।"
  },
  {
    "text": "गौरी पाशांकुशधरा टंकशूलधरो हरः ।।\nरतिः पद्मकरा पुष्पबाणचापधरः स्मरः ।। ६८-२७ ।।"
  },
  {
    "text": "शूकव्रीह्यग्रहस्ता भूः पोत्री चक्रगदाधरः ।।\nदेवाग्रे पूजयेल्लक्ष्मीसहितं तु विनायकम् ।। ६८-२८ ।।"
  },
  {
    "text": "पूजयेत्षट्सु कोणेषु ह्यामोदाद्यान्प्रियायुतान् ।।\nआमोदं सिद्धिसंयुक्तमग्रतः परिपूजयेत् ।। ६८-२९ ।।"
  },
  {
    "text": "प्रमोदं चाग्निकोणे तु समृद्धिसहितं यजेत् ।।\nईशकोणे यजेत्कीर्तिसंयुतं सुमुखं तथा ।। ६८-३० ।।"
  },
  {
    "text": "वारुणे मदनावत्या संयुतं दुर्मुखं यजेत् ।।\nयजेन्नैर्ऋत्यकोणे तु विघ्नं मदद्रवायुतम् ।। ६८-३१ ।।"
  },
  {
    "text": "द्राविण्या विघ्नकर्तारं वायुकोणे समर्चयेत् ।।\nपाशांकुशाभयकरांस्तरुणार्कसमप्रभान् ।। ६८-३२ ।।"
  },
  {
    "text": "कपोलविगलद्दानगंधलुब्धा लिशोभितान् ।।\nषट्कोणोभयपार्श्वे तु शंखपद्मनिभौ क्रमात् ।। ६८-३३ ।।"
  },
  {
    "text": "सहितौ निजशक्तिभ्यां ध्यात्वा पूर्ववदर्चयेत् ।।\nकेशरेषु षडंगानि पत्रेष्वष्टौ तु मातरः ।। ६८-३४ ।।"
  },
  {
    "text": "इन्द्राद्यानपि वज्ज्रादीन्पूजयेद्धरणीगृहे ।।\nएवमाराध्य विघ्नेशं साधयेत्स्वमनोरथान् ।। ६८-३५ ।।"
  },
  {
    "text": "चतुश्चत्वारिंशताढ्यं चतुः शतमतंद्रितः ।।\nतर्पयेदंबुभिः शुद्धैर्गजास्यं दिनशः सुधीः ।। ६८-३६ ।।"
  },
  {
    "text": "पद्मैस्तु वशयेद्भूपांस्तत्पत्नीश्चोत्पलैस्तथा ।।\nकुमुदैर्मंत्रिणोऽश्वत्थसमिद्भिर्वाडवाञ्शुभैः ।।। ६८-३७ ।।"
  },
  {
    "text": "उदुंम्बरोत्थैर्नृपतीन्वैश्यान्प्लक्षसमुद्भवैः ।।\nवटोद्भवैः समिद्भिश्च वशयेदंतिमान्बुधः ।। ६८-३८ ।।"
  },
  {
    "text": "आज्येन श्रियमाप्नोति स्वर्णाप्तिर्मधुना भवेत् ।।\nगोदुग्धेन गवां लाभो दध्ना सर्वसमृद्धिमान् ।। ६८-३९ ।।"
  },
  {
    "text": "अन्नाप्तिरन्नहोमेन समिद्भिर्वेतसां जलम् ।।\nवासांसि लभते हुत्वा कुसुंभकुसुमैः शुभैः ।। ६८-४० ।।"
  },
  {
    "text": "अथ सर्वेष्टदं वक्ष्ये चतुरावृत्तितर्पणम् ।।\nमूलेनादौ चतुर्वारं प्रत्येकं च प्रतर्पयेत् ।। ६८-४१ ।।"
  },
  {
    "text": "पूर्वमंत्राक्षरैर्मंत्रैः स्वाहांतैश्च चतुश्चतुः ।।\nमूलमंत्रैश्चतुर्वारपूर्वकं संप्रतर्प्य च ।। ६८-४२ ।।"
  },
  {
    "text": "मिथुनादींस्ततः पश्चात्पूर्ववत्संप्रतर्पयेत् ।।\nदेवेन सहितां शक्तिं शक्त्या च सहितं तु तम् ।। ६८-४३ ।।"
  },
  {
    "text": "एवंच षड्विंशतिधा मिथुनानि भवंति हि ।।\nस्वनामाद्यर्णबीजानि तानि सन्तर्पयेत्क्रमात् ।। ६८-४४ ।।"
  },
  {
    "text": "भवेत्संभूय सचतुश्चत्वारिंशञ्चतुः शतम् ।।\nएवं संतप्य तत्पश्चात्पूर्ववत्सोपचारकैः ।। ६८-४५ ।।"
  },
  {
    "text": "सर्वाभीष्टं च संप्रार्थ्य प्रणम्योद्वासयेत्सुधीः ।।\nभाद्रकृष्णचतुर्थ्यादिप्रतिमासमतंद्रितः ।। ६८-४६ ।।"
  },
  {
    "text": "आरभ्यार्कोदयं मंत्री यावच्चंद्रोदयो भवेत् ।।\nतावन्नोपविशेद्भूमौ जितवाविस्थरमानसः ।। ६८-४७ ।।"
  },
  {
    "text": "ततश्चंद्रोदये मन्त्री पूजयेद्गणनायकम् ।।\nपूर्वोक्तविधिना सम्यङ्नानापुष्पोपहारकैः ।। ६८-४८ ।।"
  },
  {
    "text": "एकविंशतिसंख्याकान्मोदकांश्च निवेदयेत् ।।\nतदग्रे प्रजपेन्मन्त्रमष्टोत्तरसहस्रकम् ।।। ६९-४९ ।।"
  },
  {
    "text": "ततः कर्पूरकाश्मीररक्तपुष्पैः सचन्दनैः ।।\nअर्ध्यं दद्यात्तु मूलांते ङेते गणपतिं ततः ।। ६८-५० ।।"
  },
  {
    "text": "इदमर्ध्यं कल्पयामि हृदंतोऽर्ध्यमनुर्मतः ।।\nस्तुत्वा नत्वा विसृज्याथ यजेच्चंद्रमसं पुनः ।। ६८-५१ ।।"
  },
  {
    "text": "अर्ध्यं दद्याञ्चतुर्वारं पूजयित्वा गुरुं ततः ।।\nनिवेदितेषु विप्राय दद्यादर्धांश्च मोदकान् ।। ६८-५२ ।।"
  },
  {
    "text": "स्वयमर्द्धान्प्रभुंजीत ब्रह्मचारी जितेंद्रियः ।।\nएवं व्रतं यः कुरुते सम्यक्संवत्सरावधि ।। ६८-५३ ।।"
  },
  {
    "text": "पुत्रान्पौत्रान्सुखं वित्तमारोग्यं लभते नरः ।।\nसूर्योदयादशक्तश्चेदस्तमारभ्य मंत्रवित् ।। ६८-५४ ।।"
  },
  {
    "text": "चंद्रोदयांतं पूर्वोक्तविधिना व्रतमाचरेत् ।।\nएवं कृतेऽपि पूर्वोक्तं फलमाप्नोति निश्चितम् ।। ६८-५५ ।।"
  },
  {
    "text": "गणिशप्रतिमां दंतिदंतेन कपिनापि वा ।।\nगजभग्रेन निंबेन सितार्केंणाथवा पुनः ।। ६८-५६ ।।"
  },
  {
    "text": "कृत्वा तस्यां समावाह्य प्राणस्थापनपूर्वकम् ।।\nअभ्यर्च्य विधिवन्मन्त्री राहुग्रस्ते निशाकरे ।। ६८-५७ ।।"
  },
  {
    "text": "स्पृष्ट्रा चैव निरहारस्तां शिखायां समुद्वहन् ।।\nद्यूते विवादे समरे व्यवहारे जयं लभेत् ।। ६८-५८ ।।"
  },
  {
    "text": "बीजं वराहो बिंद्धाढ्यौ मन्विंद्वान्नौ कलौ ततः ।।\nस्मृतिर्मांसेंदुमन्वाग्रा कर्णोच्छिष्टगणे वदेत् ।। ६८-५९ ।।"
  },
  {
    "text": "बकः सदीर्घपवनो महायक्षाय यं बलिः ।।\nबलिमंत्रोऽयमाख्यातो न चेद्वर्णोऽखिलेष्टदः ।। ६८-६० ।।"
  },
  {
    "text": "प्रणवो भुवनेशानीस्वबीजांते नवार्णकः ।।\nहस्तीति च पिशाचीति लिखेञ्चैवाग्रिंसुंदरी ।। ६८-६१ ।।"
  },
  {
    "text": "नवार्णोऽयं समुद्दिष्टो भजतां सर्वसिद्धिदः ।।\nपदैः सर्वेण मंत्रेण पञ्चांगानि प्रकल्पयेत् ।। ६८-६२ ।।"
  },
  {
    "text": "अन्यत्सर्वं समानं स्यात्पूर्वमंत्रेण नारद ।।\nअथाभिधास्ये विधिवद्वक्रतुंडमनुत्तमम् ।। ६८-६३ ।।"
  },
  {
    "text": "तोयं विधिर्वह्नियुक्तकर्णेंद्वाढ्यो हरिस्तथा ।।\nसदीर्घो दारको वायुर्वर्मांतोऽयं रसार्णकः ।। ६८-६४ ।।"
  },
  {
    "text": "भार्गवोऽस्य मुनिश्छन्दोऽनुष्टुब्देवो गणाधिपः ।।\nवक्रतुण्डाभिधो बीजं वं शक्तिः कवचं पुनः ।। ६८-६५ ।।"
  },
  {
    "text": "तारदृन्मध्यगैर्मंत्रवर्णैश्चंद्रविभूषितैः ।।\nकृत्वा षडंगमन्त्रार्णान्भ्रूमध्ये च गले हृदि ।। ६८-६६ ।।"
  },
  {
    "text": "नामौ लिंगे पदे न्यस्याखिलेन व्यापकं चरेत् ।।\nउद्यदर्कद्युतिं हस्तैः पाशांकुशवराभयान् ।। ६८-६७ ।।"
  },
  {
    "text": "दधतं गजवक्त्रं च रक्तभूषांबरं भजेत् ।।\nध्यात्वैवं प्रजपेत्तर्कलक्षं द्रव्यैर्दशांशतः ।। ६८-६८ ।।"
  },
  {
    "text": "अष्टभिर्जुहुयात्पीठे तीव्रादिसहितेऽर्चयेत् ।।\nमूर्तिं मूर्तेन संकल्प्य तस्यामावाह्य पूजयेत् ।। ६८-६९ ।।"
  },
  {
    "text": "षट्कोणेषु षडंगानि पत्रेष्वष्टौ तु शक्तयः ।।\nयजेद्विद्यां विधात्रीं च भोगदां विप्रघातिनीम् ।। ६८-७० ।।"
  },
  {
    "text": "निधिप्रदीपां पापघ्नीं पुण्यां पश्चाच्छशिप्रभाम् ।।\nदलाग्रेषु वक्रतुंड एकदंष्ट्रमहोदरौ ।। ६८-७१ ।।"
  },
  {
    "text": "गजास्यलंबोदरकौ विकटौ विध्नराट् तथा ।।\nधूम्रवर्णस्ततो बाह्ये लोकेशान्हेतिसंयुतान् ।। ६८-७२ ।।"
  },
  {
    "text": "एवमावरणैरिष्ट्वा पञ्चभिर्गणनायकम् ।।\nसाधंयेदखिलान्कामान्वक्रतुंड प्रंसादतः ।। ६८-७३ ।।"
  },
  {
    "text": "लब्ध्वा गुरुमुखान्मंत्रं दीक्षासंस्कारपूर्वकम् ।।\nब्रह्मचारी हविष्याशी सत्यवाक् च जितेंद्रियः ।। ६८-७४ ।।"
  },
  {
    "text": "जपेदर्कसहस्रं तु षण्मासं होमसंयुतम् ।।\nदारिद्य्रं तु पराभूय जायते धनदोपमः ।। ६८-७५ ।।"
  },
  {
    "text": "चतुर्थ्यादि चतुर्थ्यंतं जपेदयुतमादरात् ।।\nअष्टोत्तरशतं नित्यं हुत्वा प्राग्वत्फलं लभेत् ।। ६८-७६ ।"
  },
  {
    "text": "पक्षयोरुभयोर्मंत्री चतुर्थ्यां जुहुयाच्छतम् ।।\nअपूपैर्वत्सरे स स्यात्समृद्धेः परमं पदम् ।। ६८-७७ ।।"
  },
  {
    "text": "अङ्गारकचतुर्थ्यां तु देवमिष्ट्वा विधानतः ।।\nहविषा पा यसान्नेन नैवेद्यं परिकल्पयेत् ।। ६८-७८ ।।"
  },
  {
    "text": "ततो गुरुं समभ्यंर्त्य भोजयेद्विधिवत्सुधीः ।।\nनिवेदितेन जुहुयात्सहरस्रं विधिवद्वसौ ।। ६८-७९ ।।"
  },
  {
    "text": "एवं संवत्सरं कृत्वा महतीं श्रियमाप्नुयात् ।।\nअथान्यत्साधनं वक्ष्ये लोकानां हितकाम्यया ।। ६८-८० ।।"
  },
  {
    "text": "इष्ट्वा गणेशं पृथुकैः पायसापूपमोदकः ।।\nनानाफलैस्ततोमंत्री हरिद्रामथ सैन्धवम् ।। ६८-८१ ।।"
  },
  {
    "text": "वचां निष्कार्द्धभागं च तदर्द्धं वा मनुं जपेत् ।।\nविशोध्य चूर्णं प्रसृतौ गवां मूत्रे विनिक्षिपेत् ।। ६८-८२ ।।"
  },
  {
    "text": "सहस्रकृत्वो मनुना मंत्रयित्वा प्रयत्नतः ।।\nस्नातामृतुदिने शुद्धां शुक्लांबरधरां शुभाम् ।। ६८-८३ ।।"
  },
  {
    "text": "देवस्य पुरतः स्थाप्य पाययेदौषधं सुधीः ।।\nसर्वलक्षणसंपन्नं वंध्यापि लभते सुतम् ।। ६८-८४ ।।"
  },
  {
    "text": "अथान्यत्संप्रवक्ष्यामि रहस्यं परमाद्भुतम् ।।\nगोचर्ममात्रां धरणीमुपलिप्य प्रयत्नतः ।। ६८-८५ ।।"
  },
  {
    "text": "विकीर्य धान्यप्रकरैस्तत्र संस्थापयेद्धटम् ।।\nशुद्धोदकेन संपूर्य तस्योपरि निधापयेत् ।। ६८-८६ ।।"
  },
  {
    "text": "कपिलाज्येन संपूर्णं शरावं नूतनं शुभम् ।।\nषडष्टाक्षरमंत्राभ्यां दीपमारोपयेच्छुभम् ।। ६८-८७ ।।"
  },
  {
    "text": "दीपे देवं समावाह्य गंधपुष्पादिभिर्यजेत् ।।\nस्नातां कुमारीमथवा कुमारं पूजयेत्सुधीः ।। ६८-८८ ।।"
  },
  {
    "text": "दीपस्य पुरतः स्थाप्यध्यात्वा देवं जपेन्मनुम् ।।\nप्रदीपे स्थापिते पश्येद्द्विजरूपं गणेश्वरम् ।। ६८-८९ ।।"
  },
  {
    "text": "पृष्टस्ततः संपदि वा नष्टं चैवाप्यनागतम् ।।\nसकलं प्रवदेदेवं कुमारी वा कुमारकः ।। ६८-९० ।।"
  },
  {
    "text": "षडक्षरो हृदंतश्चेद्भवेदष्टाक्षरो मनुः ।।\nअन्येऽपि मंत्रा देवर्षे सन्ति तंत्रे गणेशितुः ।। ६८-९१ ।।"
  },
  {
    "text": "किंत्वत्र यन्न साध्यं स्यात्र्रिषु लोकेषु साधकैः ।।\nअष्टविंशरसार्णाभ्यां तन्न पश्येदपि क्वचित् ।। ६८-९२ ।।"
  },
  {
    "text": "एतद्गणेशमंत्राणां विधानं ते मयोदितम् ।।\nशठेभ्यः परशिष्येभ्यो वंचकेभ्योऽपि मा वद ।। ६८-९३ ।।"
  },
  {
    "text": "एवं यो भजते देवं गणेशंसर्वसिद्धिदम् ।।\nप्राप्येह सकलान्भोगनिंते मुक्तिपदं व्रजेत् ।। ६८-९४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे गणेशमन्त्रविधाननिरूपणं नामाष्टषष्टितमोऽध्यायः ।।"
  }
]
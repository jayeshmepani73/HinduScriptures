[
  {
    "text": "सूत उवाच ।।\nएतन्निशम्य सनकोदितमप्रमेयं पुण्यं हरेर्दिनभवं निखिलोत्तमं च ।।\nपापौघशांतिकरणं व्रतसारमेवं ब्रह्मात्मजः पुनरभाषत हर्षयुक्तः ।। २४-१ ।।"
  },
  {
    "text": "नारद उवाच ।।\nकथितं भवता सर्वं मुने तत्त्वार्थकोविद ।।\nव्रताख्यानं महापुण्यं यथावद्धरिभक्तिदम् ।। २४-२ ।।"
  },
  {
    "text": "इदानीं श्रोतुमिच्छामि वर्णाचचारविधिं मुने ।।\nतथा सर्वाश्रमाचारं प्रायश्चित्तविधिं तथा ।। २४-३ ।।"
  },
  {
    "text": "एतत्सर्वं महाभाग सर्वतत्त्वार्थकोविद ।।\nकृपया परया मह्यं यथावद्वक्तुमर्हसि ।। २४-४ ।।"
  },
  {
    "text": "सनक उवाच ।।\nश्रृणुष्व मुनिशार्दूल यथा भक्तप्रियंकरः ।।\nवर्णाश्रमाचारपरैः पूज्यते हरिरव्ययः ।। २४-५ ।।"
  },
  {
    "text": "मन्वाद्यैरुदितं यच्च वर्णाश्रमनिबन्धनम् ।।\nतत्ते वक्ष्यामि विधिवद्भक्तोऽसि त्वमधोक्षजे ।। २४-६ ।।"
  },
  {
    "text": "ब्राह्मणाः क्षत्रिया वैश्याः शूद्राश्चत्वार एव ते ।।\nवर्णा इति समाख्याता एतेषु ब्राह्मणोऽधिकः ।। २४-७ ।।"
  },
  {
    "text": "ब्राह्मणाः क्षत्रिया वैश्या द्विजाः प्रोक्तास्त्रयस्तथा ।।\nमातृतश्चोपनयनाद्दिजत्वं प्राप्यते त्रिभिः ।। २४-८ ।।"
  },
  {
    "text": "एतैर्वर्णैः सर्वधर्माः कार्या वर्णानुरुपतः ।।\nस्ववर्णधर्मत्यागेन पाषंडः प्रोच्यते बुधैः ।। २४-९ ।।"
  },
  {
    "text": "स्वगृह्यचोदितं कर्मद्विजः कुर्वन्कृती भवेत् ।।\nअन्यथा पतितो भूयात्सर्वधर्मबहिष्कृतः ।। २४-१० ।।"
  },
  {
    "text": "युगधर्‌मः परिग्राह्यो वेर्णैरेतैर्यथोचितम् ।।\nदेशाचारास्तथाग्राह्याः स्मृतिधर्माविरोधतः २४-११ ।।"
  },
  {
    "text": "कर्मणा मनसा वाचा यत्नाद्धर्म्मं समाचरेत् ।।\nअस्वर्ग्यं लोकविद्विष्टं धर्म्यमप्याचरेन्नतु ।। २४-१२ ।।"
  },
  {
    "text": "समुद्रयात्रास्वीकारः कमंडलुविधारणम् ।।\nद्विजानामसवर्णासु कन्यासूपयमस्तथा ।। २४-१३ ।।"
  },
  {
    "text": "देवराच्च सुतोत्पत्तिर्मधुपर्के पशोर्वधः ।।\nमांसादनं तथा श्राद्धे वानप्रस्थाश्रमस्तथा ।। २४-१४ ।।"
  },
  {
    "text": "दत्ताक्षतायाः कन्यायाः पुनर्दानं वराय च ।।\nनैष्टिकं ब्रह्मचर्यं च नरमेधाश्चमेधकौ ।। २४-१५ ।।"
  },
  {
    "text": "महाप्रस्थानगमनं गोमेधश्च तथा मखः ।।\nएतान्धर्मान्कलियुके वर्ज्यानाहुर्मनीषिणः ।। २४-१६ ।।"
  },
  {
    "text": "देशाचाराः परिग्राह्यास्तत्तद्देशगतैर्नरैः ।।\nअन्यथा पतितो ज्ञेयः सर्वधर्मबहिष्कृतः ।। २४-१७ ।।"
  },
  {
    "text": "ब्राह्मणक्षत्रियविशां शूद्राणां च द्विजोत्तमा ।।\nक्रियाः सामान्यतो वक्ष्ये तच्छृणुष्व समाहितः ।। २४-१८ ।।"
  },
  {
    "text": "दानं दद्याद्ब्राह्मणेभ्यस्तथा यज्ञैर्यजेत्सुरान् ।।\nवृत्त्यर्थं याचयेच्चैव अन्यानध्यापयेत्तथा ।। २४-१९ ।।"
  },
  {
    "text": "याजयेद्यजने योग्यान्विप्रो नित्योदकी भवेत् ।।\nकुर्य्याच्च वेदग्रहणं तथाग्रेश्च परिग्रहम् ।। २४-२० ।।"
  },
  {
    "text": "ग्राह्ये द्र्व्ये च पारक्ये समबुद्धिर्भवेत्तथा ।।\nसर्वलोकहितं कृर्यान्मृदुवाक्यमुदीरयेत् ।। २४-२१ ।।"
  },
  {
    "text": "ऋतावभिगमः पत्न्यां शस्यते ब्राह्मणस्य वै ।।\nन कस्याप्यहितं ब्रूयाद्विष्णुपूजापरो भवेत् ।। २४-२२ ।।"
  },
  {
    "text": "दद्याद्दानानि विप्रेभ्यः क्षत्रियोऽपि द्विजोत्तम ।।\nकुर्य्याच्च वेदग्रहणं यज्ञैर्द्देवान्यजेत्तथा ।। २४-२३ ।।"
  },
  {
    "text": "शस्त्राजीवी भवेच्चैव पालयेद्धर्मतो महीम् ।।\nदुष्टानां शासनं कुर्य्याच्छिष्टानां पालनं तथा ।। २४-२४ ।।"
  },
  {
    "text": "पाशुपाल्यं च वाणिज्यं कृंषिश्च द्विजसत्तम ।।\nवेदस्याध्ययनं चैव वैश्यस्यापि प्रकीर्त्तितम् ।। २४-२५ ।।"
  },
  {
    "text": "कुर्याच्च दारग्रहणं धर्माश्चैव समाचरेत् ।।\nक्रयविक्रयजर्वापि धनैः कारुक्रियोद्भवैः ।। २४-२६ ।।"
  },
  {
    "text": "दद्याद्दानानि शूद्रोऽपि पाकयज्ञैर्यजेन्न च ।।\nब्राह्मणक्षत्रियविशां शुश्रूषानि रतो भवेत् ।। २४-२७ ।।"
  },
  {
    "text": "ऋतुकालाभिगामीच  स्वदारेषु भवेत्तथा ।।\nसर्वलोकहितोषित्वं मंगलं प्रियवादिता ।। २४-२८ ।।"
  },
  {
    "text": "अनायासो मनोहर्षस्तितिक्षा नातिमानिता ।।\nसामान्यं सर्ववर्णानां मुनिभिः परिकीर्तितम् ।। २४-२९ ।।"
  },
  {
    "text": "सर्वे च मुनितां यांति स्वाश्रमोचितकर्मणा ।।\nब्राह्मणः क्षत्रियाचारमाश्रयेदापदि द्विज ।। २४-३० ।।"
  },
  {
    "text": "क्षत्रियोऽपि च विड्वृत्तिमत्यापदि समाश्रयेत् ।।\nनाश्रयेच्छूद्रवृत्तिं तु अत्यापद्यपि वै द्विजः ।। २४-३१ ।।"
  },
  {
    "text": "यद्याश्रयेद्दिजो मूढस्तदा चांडासतां व्रजेत् ।।\nब्राह्मणक्षत्रियविशां त्रयाणां मुनिसत्तम ।। २४-३२ ।।"
  },
  {
    "text": "चत्वार आश्रमाः प्रोक्ताः पंचमो नोपपद्यते ।।\nब्रह्मचारी गृही वानप्रस्थो भिक्षुश्च सत्तम ।। २४-३३ ।।"
  },
  {
    "text": "चतुर्भिराश्रमैरेभिः साध्यते धर्म उत्तमः ।।\nविष्णुस्तुष्यति विप्रेंद्र कर्मयोगरतात्मनः ।। २४-३४ ।।"
  },
  {
    "text": "निःस्पृहाशांतमनसः स्वकर्मनिरतस्य च ।।\nततो याति परं स्थानं यतो नावर्त्तते पुनः ।। २४-३५ ।।"
  },
  {
    "text": "इति श्रीबृहन्नारायणपुराणे पूर्वभागे प्रथमपादे सदाचारो नाम चतुर्विशोऽध्यायः ।।"
  }
]
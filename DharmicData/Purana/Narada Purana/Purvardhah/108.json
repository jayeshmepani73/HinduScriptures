[
  {
    "text": "ब्रह्मोवाच ।।\nमरीचे श्रृणु वक्ष्याभि पुराणं गारुडं शुभम् ।।\nगरुडायाब्रवीत्पृष्टो भगवान्गरुडासनः ।। १०८-१ ।।"
  },
  {
    "text": "एकोनविंशसाहस्रं तार्क्ष्यकल्पकथान्वितम् ।।\nपुराणोपक्रमप्रश्नः सर्गः संक्षेपतस्ततः ।। १०८-२ ।।"
  },
  {
    "text": "सूर्यादिपूजनविधिर्दीक्षाविधिरतः परम् ।।\nश्राद्धपूजा ततः पश्चान्नवव्यूहार्चनं द्विज ।। १०८-३ ।।"
  },
  {
    "text": "पूजाविधानं च तथा वैष्णवं पंजरं ततः ।।\nयोगाध्यायस्ततो विष्णोर्नामसाहस्रकीर्तनम् ।। १०८-४ ।।"
  },
  {
    "text": "ध्यानं विष्णोस्ततः सूर्यपूजा मृत्युंजयार्चनम् ।।\nमालामंत्रः शिवार्चाथ गणपूजा ततः परम् ।। १०८-५ ।।"
  },
  {
    "text": "गोपालपूजा त्रैलोक्यमोहनश्रीधरार्चनम् ।।\nविष्ण्वर्चा पंचतत्त्वार्चा चक्रार्चा देवपूजनम् ।। १०८-६ ।।"
  },
  {
    "text": "न्यासादिसंध्योपास्तिश्च दुर्गार्चाथ सुरार्चनम् ।।\nपूजा माहेश्वरी चातः पवित्रारोपणार्चनम् ।। १०८-७ ।।"
  },
  {
    "text": "मूर्तिध्यांनवास्तुमानं प्रासादानां च लक्षणम् ।।\nप्रतिष्ठा सर्वदेवानां पृथक्पूजा विधानतः ।। १०८-८ ।।"
  },
  {
    "text": "योगोऽषटांगो दानधर्माः प्रयश्चित्तविधिक्रिया ।।\nद्वीपेशनरकाख्यानं सूर्यव्यूहश्च ज्योतिषम् ।। १०८-९ ।।"
  },
  {
    "text": "सामुद्रिकं स्वरज्ञानं नवरत्नपरीक्षणम् ।।\nमाहात्म्यमथ तीर्थानां गयामाहात्म्यमुत्तमम् ।। १०८-१० ।।"
  },
  {
    "text": "ततो मन्वंतराख्यानं पृथक्पृथग्विभागशः ।।\nपित्राख्यानं वर्णधर्मा द्रव्यशुद्धिः समर्पणम् ।। १०८-११ ।।"
  },
  {
    "text": "श्राद्धं विनायकस्यार्चा ग्रहयज्ञस्तथआ श्रमाः ।।\nजननाख्यं प्रेतशौचं नीतिशास्त्रं व्रतोक्तयः ।। १०८-१२ ।।"
  },
  {
    "text": "सूर्यवंशः सोमवंशोऽवतारकथनं हरेः ।।\nरामायणं हरेर्वंशो भारताख्यानकं ततः ।। १०८-१३ ।।"
  },
  {
    "text": "आयुर्वेदनिदानं प्राक् चिकिकत्सा द्रव्यजा गुणाः ।।\nरोगघ्नं कवचं विष्णोर्गारुडं त्रैपुरो मनुः ।। १०८-१४ ।।"
  },
  {
    "text": "प्रश्नचूडामणिश्चांतो हयायुर्वेदकीर्तनम् ।।\nओषघीनाम कथनं ततो व्याकरणोहनम् ।। १०८-१५ ।।"
  },
  {
    "text": "छंदः शास्त्रं सदाचारस्ततः स्नानविधिः स्मृतः ।।\nतर्पणं वैश्वदेवं च संध्या पार्वणकर्म च ।। १०८-१६ ।।"
  },
  {
    "text": "नित्यश्राद्धं सर्पिडाख्यं धर्मसारोऽघनिष्कृतिः ।।\nप्रतिसंक्रम उक्ताः स्म युगधर्माः कृतेः फलम् ।। १०८-१७ ।।"
  },
  {
    "text": "योगशास्त्रं विष्णुभक्तिर्नमस्कृतिफलं हरेः ।।\nमाहात्म्यं वैष्णवं चाथ नारसिंहस्तवोत्तमम् ।। १०८-१८ ।।"
  },
  {
    "text": "ज्ञानामृतं गुहुष्टकं स्तोत्रं विष्ण्वर्चनाह्वयम् ।।\nवेदांतसांख्यसिद्धांतो ब्रह्मज्ञानं तथात्मकम् ।। १०८-१९ ।।"
  },
  {
    "text": "गीतासारः फलोत्कीर्तिः पूर्वखंडोऽयमीरितः ।।\nअथास्यैवोत्तरे खंडे प्रेतकल्पः पुरोदितः ।। १०८-२० ।।"
  },
  {
    "text": "यत्र तार्क्ष्येण संपृष्टो भगवानाह वाडवाः ।।\nधर्मप्रकटनं पूर्वं योगिनां गतिकारणम् ।। १०८-२१ ।।"
  },
  {
    "text": "दानादिकं फलं चापि प्रोक्तमन्त्रोर्द्धदैहिकम् ।।\nयमलोकस्थमार्गस्य वर्णन च ततः परम् ।। १०८-२२ ।।"
  },
  {
    "text": "षोडशश्राद्धफलको वृत्तांतश्चात्र वर्णितः ।।\nनिष्कृतिर्यममार्गस्य धर्मराजस्य वैभवम् ।। १०८-२३ ।।"
  },
  {
    "text": "प्रेतपीडांविनिर्द्देशः प्रेतचिह्ननिरूपणम् ।।\nप्रेतानां चरिताख्यानं कारणं प्रेततां प्रति ।। १०८-२४ ।।"
  },
  {
    "text": "प्रेतकृत्यविचारश्च सर्पिडीकरणोक्तयः ।।\nप्रेतत्वमोक्षणाख्यानं दानानि च विमुक्तये ।। १०८-२५ ।।"
  },
  {
    "text": "आवश्यकोत्तमं दानं प्रेतसौख्यकरोहनम् ।।\nशारीरकविनिर्देशो यमलोकस्य वर्णनम् ।। १०८-२६ ।।"
  },
  {
    "text": "प्रेतत्वोद्धारकथनं कर्मकृर्त्तृविनिर्णयः ।।\nमृत्योः पूर्वक्रियाख्यानं पश्चात्कर्मनिरूपणम् ।। १०८-२७ ।।"
  },
  {
    "text": "मध्यषोडशकश्राद्धं स्वर्गप्राप्तिक्रियोहनम् ।।\nसूतकस्याथ संख्यांनं नारायणबलिक्रिया ।। १०८-२८ ।।"
  },
  {
    "text": "वृषोत्सर्गस्य माहात्म्यं निषिद्धपरिवर्जनम् ।।\nअपमृत्युक्रियोक्तिश्च विपाकः कर्मणां नृणाम् ।। १०८-२९ ।।"
  },
  {
    "text": "कृत्याकृत्यविचारश्च विष्णुध्यानविमुक्तये ।।\nस्वर्गतौ विहिताख्यानं स्वर्गसौख्यनिरूपणम् ।। १०८-३० ।।"
  },
  {
    "text": "भूर्लोकवर्णनं चैव सप्ताधोलोकवर्णनम् ।।\nपंचोर्द्ध्वलोककथनं ब्रह्मांडस्थितिकीर्तनम् ।। १०८-३१ ।।"
  },
  {
    "text": "ब्रह्मांडानेकचरितं ब्रह्मजीवनिरूपणम् ।।\nआत्यंतिकं लयाख्यानं फलस्तुति निरूपणम् ।। १०८-३२ ।।"
  },
  {
    "text": "इत्येतद्गारुडं नाम पुराणं भुक्तिमुक्तिदम् ।।\nकीर्तितं पापशमनं पठतां श्रृण्वतां नृणाम् ।। १०८-३३ ।।"
  },
  {
    "text": "लिखित्वैतत्पुराणं तु विषुवे यः प्रयच्छति ।।\nसौवर्णहंसयुग्माढ्यं विप्राय स दिवं व्रजेत् ।। १०८-३४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे गारुडानुक्रमणीवर्णनं नामाष्टोत्तरशततमोऽध्यायः ।। १०८ ।।"
  }
]
[
  {
    "text": "<span style=\"font-size: 14pt; line-height: 200%\">सनक उवाच-\nएवमौर्वाश्रमे ते द्वे बाहुभार्ये मुनीश्वर।\nचक्राते भक्तिभावेन शुश्रूषां प्रतिवासरम् 1.8.१।\nगते वर्षार्द्धके काले ज्येष्ठा राज्ञी तु या द्विज।\nतस्याः पापमतिर्जाता सपत्न्याः सम्पदं प्रति २।\nततस्तया गरो दत्तः कनिष्ठायै तु पापया।\nन स्वप्रभावं चक्रे वै गरो मुनिनिषेवया ३।\nभूलेपनादिभिः सम्यग्यतः सानुदिनं मुनेः।\nचकार सेवां तेनासौ जीर्णपुण्येन कर्मणा ४।\nततो मासत्रयेऽतीते गरेण सहितं सुतम्।\nसुषाव सुशुभे काले शुश्रूषानष्टकिल्बिषा ५।\nअहो सत्सङ्गतिर्लोके किं पापं न विनाशयेत्।\nन तदातिसुखं किं वा नराणां पुण्यकर्मणाम् ६।\nज्ञानाज्ञानकृतं पापं यच्चान्यत्कारितं परैः।\nतत्सर्वं नाशयत्याशु परिचर्या महात्मनाम् ७।\nजडोऽपि याति पूज्यत्वं सत्सङ्गाज्जगतीतले।\nकलामात्रोऽपि शीतांशुः शम्भुना स्वीकृतो यथा ८।\nसत्सङ्गतिः परामृद्धिं ददाति हि नृणां सदा।\nइहामुत्र च विप्रेन्द्र सन्तः पूज्यतमास्ततः ९।\nअहो महद्गुणान्वक्तुं कः समर्थो मुनीश्वर।\nगर्भं प्राप्तो गरो जीर्णो मासत्रयमहोऽदभुतम् १०।\nगरेण सहितं पुत्रं दृष्ट्वा तेजोनिधिर्मुनिः।\nजातकर्म चकारासौ तन्नाम सगरेति च ११।\nपुपोष सगरं बालं तन्माता प्रीतिपूर्वकम्।\nचौलोपवीतकर्माणि तथा चक्रे मुनीश्वरः १२।\nशास्त्राण्यध्यापयामास राजयोग्यानि मन्त्रवित्।\nसमर्थं सगरं दृष्ट्वा किंचिदुद्भिन्नशैशवम् १३।\nमन्त्रवत्सर्वशस्त्रास्त्रं दत्तवान्स मुनीश्वरः।\nसगरः शिक्षितस्तेन सम्यगौर्वर्षिणा मुने १४।\nबभूव बलवान्धर्मी कृतज्ञो गुणवान्सुधीः।\nधर्मज्ञः सोऽपि सगरो मुनेरमिततेजसः।\nसमित्कुशाम्बुपुष्पादि प्रत्यहं समुपानयत् १५।\nस कदाचिद्गुणनिधिः प्रणिपत्य स्वमातरम्।\nउवाच प्राञ्जलिर्भूत्वा सगरो विनयान्वितः १६।\nसगर उवाच-\nमातर्गतः पिता कुत्र किं नामा कस्य वंशजः।\nतत्सर्वं मे समाचक्ष्व श्रोतुं कौतूहलं मम १७।\nपित्रा विहीना ये लोके जीवन्तोऽपि मृतोपमाः १८।\nदरिद्रो ऽपि पिता यस्य ह्यास्ते स धनदोपमः।\nयस्य माता पिता नास्ति सुखं तस्य न विद्यते १९।\nधर्महीनो यथा मूर्खः परत्रेह च निन्दितः।\nमातापितृविहीनस्य अज्ञस्याप्यविवेकिनः।\nअपुत्रस्य वृथा जन्म ऋणग्रस्तस्य चैव हि २०।\nचन्द्र हीना यथा रात्रिः पद्महीनं यथा सरः।\nपतिहीना यथा नारी पितृहीनस्तथा शिशुः २१।\nधर्महीनो यथा जन्तुः कर्महीनो यथा गृही।\nपशुहीनो यथा वैश्यस्तथा पित्रा विनार्भकः २२।\nसत्यहीनं यथा वाक्यं साधुहीना यथा सभा।\nतपो यथा दयाहीनं तथा पित्रा विनार्भकः २३।\nवृक्षहीनं यथारण्यं जलहीना यथा नदी।\nवेगहीनो यथा वाजी तथा पित्रा विनार्भकः २४।\nयथा लघुतरो लोके मातर्याच्ञापरो नरः।\nतथा पित्रा विहीनस्तु बहुदुःखान्वितःसुतः २५।\nइतीरितं सुतेनैषा श्रुत्वा निःश्वस्य दुःखिता।\nसंपृष्टं तद्यथावृत्तं सर्वं तस्मै न्यवेदयत् २६।\nतच्छ्रुत्वा सगरः क्रुद्धः कोपसंरक्तलोचनः।\nहनिष्यामीत्यरातीन्स प्रतिज्ञामकरोत्तदा २७।\nप्रदक्षिणीकृत्य मुनिं जननीं च प्रणम्य सः।\nप्रस्थापितः प्रतस्थे च तेनैव मुनिना तदा २८।\nऔर्वाश्रमाद्विनिष्क्रान्तः सगरः सत्यवाक् शुचिः।\nवसिष्ठं स्वकुलाचार्यं प्राप्तः प्रीतिसमन्वितः २९।\nप्रणम्य गुरवे तस्मै वशिष्ठाय महात्मने।\nसर्वं विज्ञापयामास ज्ञानदृष्ट्या विजानते ३०।\nएन्द्रा स्त्रं वारुणं ब्राह्ममाग्नेयं सगरो नृपः।\nतेनैव मुनिनाऽवाप खड्गं वज्रोपमं धनुः ३१।\nततस्तेनाभ्यनुज्ञातः सगरः सौमनस्यवान्।\nआशीर्भिरर्चितः सद्यः प्रतस्थे प्रणिपत्य तम् ३२।\nएकेनैव तु चापेन स शूरः परिपन्थिनः।\nसपुत्रपौत्रान्सगणानकरोत्स्वर्गवासिनः ३३।\nतच्चापमुक्तबाणाग्निसंतप्तास्तदरातयः।\nकेचिद्विनष्टा संत्रस्तास्तथा चान्ये प्रदुद्रुवुः ३४।\nकेचिद्विशीर्णकेशाश्च वल्मीकोपरि संस्थिताः।\nतृणान्यभक्षयन्केचिन्नग्नाश्च विविशुर्जलम् ३५।\nशकाश्च यवनाश्चैव तथा चान्ये महीभृतः।\nसत्वरं शरणं जग्मुर्वशिष्ठं प्राणलोलुपाः ३६।\nजितक्षितिर्बाहुपुत्रो रिपून्गुरुसमीपगान्।\nचारैर्विज्ञातवान्सद्यः प्राप्तश्चाचार्यसन्निधिम् ३७।\nतमागतं बाहुसुतं निशम्य मुनिर्वशिष्ठः शरणागतांस्तान्।\nत्रातुं च शिष्याभिहितं च कर्तुं विचारयामास तदा क्षणेन ३८।\nचकार मुण्डाञ्शबरान्यवनांल्लम्बमूर्द्धजान्।\nअन्धांश्च श्मश्रुलान्सर्वान्मुण्डान्वेदबहिष्कृतान् ३९।\nवसिष्ठमुनिना तेन हतप्रायान्निरीक्ष्य सः।\nप्रहसन्प्राह सगरः स्वगुरुं तपसो निधिम् ४०।\nसगर उवाच-\nभो भो गुरो दुराचारानेतान्ररक्षसि तान्वृथा।\nसर्वथाहं हनिष्यामि मत्पितुर्देशहारकान् ४१।\nउपेक्षेत समर्थः सन्धर्मस्य परिपन्थिनः।\nस एव सर्वनाशाय हेतुभूतो न संशयः ४२।\nबान्धवं प्रथमं मत्वा दुर्जनाः सकलं जगत्।\nत एव बलहीनाश्चेद्भजन्तेऽत्यन्तसाधुताम् ४३।\nअहो मायाकृतं कर्म खलाः कश्मलचेतसः।\nतावत्कुर्वन्ति कार्याणि यावत्स्यात्प्रबलं बलम् ४४।\nदासभावं च शत्रूणां वारस्त्रीणां च सौहृदम्।\nसाधुभावं च सर्पाणां श्रेयस्कामो न विश्वसेत् ४५।\nप्रहासं कुर्वते नित्यं यान्दन्तान्दर्शयन्खलाः।\nतानेव दर्शयन्त्याशु स्वसामर्थ्यविपर्यये ४६।\nपिशुना जिह्वया पूर्वं परुषं प्रवदन्ति च।\nअतीव करुणं वाक्यं वदन्त्येव तथाबलाः ४७।\nश्रेयस्कामो भवेद्यस्तु नीतिशास्त्रार्थकोविदः।\nसाधुत्वं समभावं च खलानां नैव विश्वसेत् ४८।\nदुर्जनं प्रणतिं यान्तं मित्रं कैतवशीलिनम्।\nदुष्टां भार्यां च विश्वस्तो मृत एव न संशयः ४९।\nमा रक्ष तस्मादेतान्वै गोरूपव्याघ्रकर्मिणः।\nहत्वैतानखिलान् दुष्टांस्त्वत्प्रसादान्महीं भजे ५०।\nवशिष्ठस्तद्वचः श्रुत्वा सुप्रीतो मुनिसत्तमः।\nकराभ्यां सगरस्याङ्गं स्पृशन्निदमुवाच ह ५१।\nवसिष्ठ उवाच-\nसाधु साधु महाभाग सत्यं वदसि सुव्रत।\nतथापि मद्वचः श्रुत्वा परां शान्तिं लभिष्यसि ५२।\nमयैते निहताः पूर्वं त्वत्प्रतिज्ञाविरोधिनः।\nहतानां हनने कीर्तिः का समुत्पद्यते वद ५३।\nभूमीश जन्तवः सर्वे कर्मपाशेन यन्त्रिताः।\nतथापि पापैर्निहताः किमर्थं हंसि तान्पुनः ५४।\nदेहस्तु पापजनितः पूर्वमेवैनसा हतः।\nआत्मा ह्यभेद्यः पूर्णत्वाच्छास्त्राणामेष निश्चयः ५५।\nस्वकर्मफलभोगानां हेतुमात्रा हि जन्तवः।\nकर्माणि दैवमूलानि दैवाधीनमिदं जगत् ५६।\nयस्माद् दैवं हि साधुनां रक्षिता दुष्टशिक्षिता।\nततो नरैरस्वतन्त्रैः किं कार्यं साध्यते वद ५७।\nशरीरं पापसंभूतं पापेनैव प्रवर्तते।\nपापमूलमिदं ज्ञात्वा कथं हन्तुं समुद्यतः ५८।\nआत्मा शुद्धोऽपि देहस्थो देहीति प्रोच्यते बुधैः।\nतस्मादिदं वपुर्भूप पापमूलं न संशयः ५९।\nपापमूलवपुर्हन्तुः का कीर्तिस्तव बाहुज।\nभविष्यतीति निश्चित्य नैतान्हिंसीस्ततः सुत ६०।\nइति श्रुत्वा गुरोर्वाक्यं विरराम स कोपतः।\nस्पृशन्करेण सगरं नन्दनं मुनयस्तदा ६१।\nअथाथर्वनिधिस्तस्य सगरस्य महात्मनः।\nराज्याभिषेकं कृतवान्मुनिभिः सह सुव्रतैः ६२।\nभार्याद्वयं च तस्यासीत्केशिनी सुमतिस्तथा।\nकाश्यपस्य विदर्भस्य तनये मुनिसत्तम ६३।\nराज्ये प्रतिष्ठिते दृष्ट्वा मुनिरौर्वस्तपोनिधिः।\nवनादागत्य राजानं संभाष्य स्वाश्रमं ययौ ६४।\nकदाचित्तस्य भूपस्य भार्याभ्यां प्रार्थितो मुनिः।\nवरं ददावपत्यार्थमौर्वो भार्गवमन्त्रवित् ६५।\nक्षणं ध्यानस्थितो भूत्वा त्रिकालज्ञो मुनीश्वरः।\nकेशिनीं सुमतिं चैव इदमाह प्रहर्षयन् ६६।\nऔर्व उवाच-\nएका वंशधरं चैकमन्या षडयुतानि च।\nअपत्यार्थं महाभागे वृणुतां च यथेप्सितम् ६७।\nअथ श्रुत्वा वचस्तस्य मुनेरौर्वस्य नारद।\nकेशिन्येकं सुतं वव्रे वंशसन्तानकारणम् ६८।\nतथा षष्टिसहस्राणि सुमत्या ह्यभवन्सुताः।\nनाम्नासमंजाः केशिन्यास्तनयो मुनिसत्तम ६९।\nअसमंजास्तु कर्माणि चकारोन्मत्तचेष्टितः।\nतं दृष्ट्वा सागराः सर्वे ह्यासन्दुर्वृत्तचेतसः ७०।\nतद्बालभावं संदुष्टं ज्ञात्वा बाहुसुतो नृपः।\nचिन्तयामास विधिवत्पुत्रकर्म विगर्हितम् ७१।\nअहो कष्टतरा लोके दुर्जनानां हि संगतिः।\nकारुकैस्ताड्यते वह्निरयः संयोगमात्रतः ७२।\nअंशुमान्नाम तनयो बभूव ह्यसमंजसः।\nशास्त्रज्ञो गुणवान्धर्मी पितामहहिते रतः ७३।\nदुर्वृत्ताः सागराः सर्वे लोकोपद्र वकारिणः।\nअनुष्ठानवतां नित्यमन्तराया भवन्ति ते ७४।\nहुतानि यानि यज्ञेषु हवींषि विधिवद् द्विजैः।\nबुभुजे तानि सर्वाणि निराकृत्य दिवौकसः ७५।\nस्वर्गादाहृत्य सततं रम्भाद्या देवयोषितः।\nभजन्ति सागरास्ता वै कचग्रहबलात्कृताः ७६।\nपारिजातादिवृक्षाणां पुष्पाण्याहृत्य ते खलाः।\nभूषयन्ति स्वदेहानि मद्यपानपरायणाः ७७।\nसाधुवृत्तीः समाजह्रुः सदाचाराननाशयन्।\nमित्रैश्च योद्धुमारब्धा बलिनोऽत्यन्तपापिनः ७८।\nएतद् दृष्ट्वातितुःखार्ता देवा इन्द्र पुरोगमाः।\nविचारं परमं चक्रुरेतेषां नाशहेतवे ७९।\nनिश्चित्य विबुधाः सर्वे पातालान्तरगोचरम्।\nकपिलं देवदेवेशं ययुः प्रच्छन्नरूपिणः ८०।\nध्यायन्तमात्मनात्मानं परानन्दैकविग्रहम्।\nप्रणम्य दण्डवद् भूमौ तुष्टुवुस्त्रिदशास्ततः ८१।\nदेवा ऊचुः-\nनमस्ते योगिने तुभ्यं सांख्ययोगरताय च।\nनररूपप्रतिच्छन्नजिष्णवे विष्णवे नमः ८२।\nनमः परेशभक्ताय लोकानुग्रहहेतवे।\nसंसारारण्यदावाग्ने धर्मपालनसेतवे ८३।\nमहते वीतरागाय तुभ्यं भूयो नमो नमः।\nसागरैः पीडितानस्मांस्त्रायस्व शरणागतान् ८४।\nकपिल उवाच-\nये तु नाशमिहेच्छंतिं यशोबलधनायुषाम्।\nत एव लोकान्बाधन्ते नात्राश्चर्यं सुरोत्तमाः ८५।\nयस्तु बाधितुमिच्छेत जनान्निरपराधिनः।\nतं विद्यात्सर्वलोकेषु पापभोगरतं सुराः ८६।\nकर्मणा मनसा वाचा यस्त्वन्यान्बाधते सदा।\nतं हन्ति दैवमेवाशु नात्र कार्या विचारणा ८७।\nअल्पैरहोभिरेवैते नाशमेष्यन्ति सागराः।\nइत्युक्ते मुनिना तेन कपिलेन महात्मना।\nप्रणम्य तं यथान्यायं गता नाकं दिवौकसः ८८।\nअत्रान्तरे तु सगरो वसिष्ठाद्यैर्महर्षिभिः।\nआरेभे हयमेधाख्यं यज्ञं कर्त्तुमनुत्तमम् ८९।\nतद्यज्ञे योजितं सप्तिमपहृत्य सुरेश्वरः।\nपाताले स्थापयामास कपिलो यत्र तिष्ठति ९०।\nगूढविग्रहशक्रेण हृतमश्वं तु सागराः।\nअन्वेष्टुं बभ्रमुर्लोकान् भूरादींश्च सुविस्मिताः ९१।\nअदृष्टसप्तयस्ते च पातालं गन्तुमुद्यताः।\nचख्नुर्महीतलं सर्वमेकैको योजनं पृथक् ९२।\nमृत्तिकां खनितां ते चोदधितीरे समाकिरन्।\nतद्द्वारेण गताः सर्वे पातालं सगरात्मजाः ९३।\nविचिन्वन्ति हयं तत्र मदोन्मत्ता विचेतसः ९४।\nतत्रापश्यन्महात्मानं कोटिसूर्यसमप्रभम्।\nकपिलं ध्याननिरतं वाजिनं च तदन्तिके ९५।\nततः सर्वे तु संरब्धा मुनिं दृष्ट्वाऽतिवेगतः।\nहन्तुमुद्युक्तमनसो विद्र वन्तः समासदन् ९६।\nहन्यतां हन्यतामेष वध्यतां वध्यतामयम्।\nगृह्यतां गृह्यतामाशु इत्यूचुस्ते परस्परम् ९७।\nहृताश्वं साधुभावेन बकवद्ध्य्नातत्परम्।\nसन्ति चाहो खला लोके कुर्वन्त्याडम्बरं महत् ९८।\nइत्युच्चरन्तो जहसुः कपिलं ते मुनीश्वरम्।\nसमस्तेन्द्रि यसन्दोहं नियम्यात्मानमात्मनि ९९।\nआस्थितः कपिलस्तेषां तत्कर्म ज्ञातवान्नहि १००।\nआसन्नमृत्यवस्ते तु विनष्टमतयो मुनिम्।\nपद्भिः संताडयामासुर्बाहूं च जगृहुः परे १०१।\nततस्त्यक्तसमाधिस्तु स मुनिर्विस्मितस्तदा।\nउवाच भावगम्भीरं लोकोपद्र वकारिणः १०२।\nएश्वर्यमदमत्तानां क्षुधितानां च कामिनाम्।\nअहंकारविमूढानां विवेको नैव जायते १०३।\nनिधेराधारमात्रेण मही ज्वलति सर्वदा।\nतदेव मानवा भुक्त्वा ज्वलन्तीति किमद्भुतम् १०४।\nकिमत्र चित्रं सुजनं बाधन्ते यदि दुर्जनाः।\nमहीरुहांश्चानुतटे पातयन्ति नदीरयाः १०५।\nयत्र श्रीर्यौवनं वापि शारदा वापि तिष्ठति।\nतत्राश्रीर्वृद्धता नित्यं मूर्खत्वं चापि जायते १०६।\nअहो कनकमाहात्म्यमाख्यातुं केन शक्यते।\nनामसाम्यदहो चित्रं धत्तूरोऽपि मदप्रदः १०७।\nभवेद्यदि खलस्य श्रीः सैव लोकविनाशिनी।\nयथा सखाग्नेः पवनः पन्नगस्य यथा विषम् १०८।\nअहो धनमदान्धस्तु पश्यन्नपि न पश्यति।\nयदि पश्यत्यात्महितं स पश्यति न संशयः १०९।\nइत्युक्त्वा कपिलः क्रुद्धो नेत्राभ्यां ससृजेऽनलम्।\nस वह्निः सागरान्सर्वान्भस्मसादकरोत्क्षणात् ११०।\nयन्नेत्रजानलं दृष्ट्वा पातालतलवासिनः।\nअकालप्रलयं मत्वा च्रुकुशुः शोकलालसाः १११।\nतदग्नितापिताः सर्वे दन्दशूकाश्च राक्षसाः।\nसागरं विविशुः शीघ्रं सतां कोपो हि दुःसहः ११२।\nअथ तस्य महीपस्य समागम्याध्वरं तदा।\nदेवदूत उवाचेदं सर्वं वृत्तं हि यक्षते ११३।\nएतत्समाकर्ण्य वचः सगरःसर्ववित्प्रभुः।\nदैवेन शिक्षिता दुष्टा इत्युवाचातिहर्षितः ११४।\nमाता वा जनको वापि भ्राता वा तनयोऽपि वा।\nअधर्मं कुरुते यस्तु स एव रिपुरिष्यते ११५।\nयस्त्वधर्मेषु निरतः सर्वलोकविरोधकृत्।\nतं रिपुं परमं विद्याच्छास्त्राणामेष निर्णयः ११६।\nसगरः पुत्रनाशेऽपि न शुशोच मुनीश्वरः।\nदुर्वृत्तनिधनं यस्मात्सतामुत्साहकारणम् ११७।\nयज्ञेष्वनधिकारत्वादपुत्राणामिति स्मृतेः।\nपौत्रं तमंशुमन्तं हि पुत्रत्वे कृतवान्प्रभुः ११८।\nअसमञ्जस्सुतं तं तु सुधियं वाग्विदां वरम्।\nयुयोज सारविद् भूयो ह्यश्वानयनकर्मणि ११९।\nस गतस्तद्बिलद्वारे दृष्ट्वा तं मुनिपुङ्गवम्।\nकपिलं तेजसां राशिं साष्टाङ्गं प्रणनाम ह १२०।\nकृताञ्जलिपुटो भूत्वा विनयेनाग्रतः स्थितः।\nउवाच शान्तमनसं देवदेवं सनातनम् १२१।\nअंशुमानुवाच-\nदौःशील्यं यत्कृतं ब्रह्मन्मत्पितृव्यैः क्षमस्व तत्।\nपरोपकारनिरताः क्षमासारा हि साधवः १२२।\nदुर्जनेष्वपि सत्वेषु दयां कुर्वन्ति साधवः।\nनहि संहरते ज्योत्स्नां चन्द्र श्चाण्डालवेश्मनः १२३।\nबाध्यमानोऽपि सुजनः सर्वेषां सुखकृद् भवेत्।\nददाति परमां तुष्टिं भक्ष्यमाणोऽमरैः शशी १२४।\nदारितश्छिन्न एवापि ह्यामोदेनैव चन्दनः।\nसौरभं कुरुते सर्वं तथैव सुजनो जनः १२५।\nक्षान्त्या च तपसाचारैस्तद्गुणज्ञा मुनीश्वराः।\nसञ्जातं शासितुं लोकांस्त्वां विदुः पुरुषोत्तम १२६।\nनमो ब्रह्मन्मुने तुभ्यं नमस्ते ब्रह्ममूर्त्तये।\nनमो ब्रह्मण्यशीलाय ब्रह्मध्यानपराय च १२७।\nइति स्तुतो मुनिस्तेन प्रसन्नवदनस्तदा।\nवरं वरय चेत्याह प्रसन्नोऽस्मि तवानघ १२८।\nएवमुक्ते तु मुनिना ह्यंशुमान्प्रणिपत्य तम्।\nप्रापयास्मत्पितॄन्ब्राह्मं लोकमित्यभ्यभाषत १२९।\nततस्तस्यातिसंतुष्टो मुनिः प्रोवाच सादरम्।\nगङ्गामानीय पौत्रस्ते नयिष्यति पितॄन्दिवम् १३०।\nत्वत्पौत्रेण समानीता गङ्गा पुण्यजला नदी।\nकृत्वैतान्धूतपापान्वै नयिष्यति परं पदम् १३१।\nप्रापयैनं हयं वत्स यतः स्यात्पूर्णमध्वरम्।\nपितामहान्तिकं प्राप्य साश्वं वृत्तं न्यवेदयत् १३२।\nसगरस्तेन पशुना तं यज्ञं ब्राह्मणैः सह।\nविधाय तपसा विष्णुमाराध्याप पदं हरेः १३३।\nजज्ञे ह्यंशुमतः पुत्रो दिलीप इति विश्रुतः।\nतस्माद्भगीरथो जातो यो गङ्गामानयद्दिवः १३४।\nभगीरथस्य तपसा तुष्टो ब्रह्मा ददौ मुने।\nगङ्गां भगीरथायाथ चिन्तयामास धारणे १३५।\nततश्च शिवमाराध्य तद्द्वारा स्वर्णदीं भुवम्।\nआनीय तज्जलैः स्पृष्ट्वा पूतान्निन्ये दिवं पितॄन् १३६।\nभगीरथान्वये जातः सुदासो नाम भूपतिः।\nतस्य पुत्रो मित्रसहः सर्वलोकेषु विश्रुतः १३७।\nवसिष्ठशापात्प्राप्तः स सौदासौ राक्षसीं तनुम्।\nगङ्गाबिन्दुनिषेकेण पुनर्मुक्तो नृपोऽभवत् १३८।\nइति श्रीबृहन्नारदीयपुराणे पूर्वभागे प्रथमपादे गङ्गामाहात्म्यं नाम अष्टमोऽध्यायः८।"
  },
  {
    "text": "</span>"
  }
]
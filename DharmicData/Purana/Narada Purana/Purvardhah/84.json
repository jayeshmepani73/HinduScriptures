[
  {
    "text": "<span style=\"font-size: 14pt; line-height: 200%\">\nसनत्कुमार उवाच ।।\nकलिकल्पांतरे ब्रह्मन् ब्रह्मणोऽव्यक्तजन्मनः ।।\nलोकपद्मे तपस्थस्य सृष्ट्यर्थं संबभूवतुः ।। ८४-१ ।।"
  },
  {
    "text": "विष्णुकर्णमलोद्भूतावसुरौ मधुकैटभौ ।।\nतौ जातमात्रौ पयसि लोकप्रलयलक्षणे ।। ८४-२ ।।"
  },
  {
    "text": "जानुमात्रे स्थितौ दृष्ट्वा ब्रह्मणं कमलस्थितम् ।।\nप्रवृत्तावत्तुमालक्ष्य तुष्टाव जगदंबिकाम् ।। ८४-३ ।।"
  },
  {
    "text": "ततो देवी जगत्कर्त्री शैवी शक्तिरनुत्तमा ।।\nनारायणाक्षिसंस्थाना निद्रा प्रीता बभूव ह ।। ८४-४ ।।"
  },
  {
    "text": "तस्या मंत्रादिकं सर्वं कथयिष्यामि तच्छृणु ।।\nसारुणा क्रोधनी शांतिश्चंद्रालंकृतशेखरा ।। ८४-५ ।।"
  },
  {
    "text": "एकाक्षरीबीज मन्त्रऋषिः शक्तिरुदाहृता ।।\nगायत्री च भवेच्छन्दो देवता भुवनेश्वरी ।। ८४-६ ।।"
  },
  {
    "text": "षड्दीर्घयुक्तबीजेन कुर्यादंगानि षट् क्रमात् ।।\nसंहारसृष्टिमार्गेण मातृकान्यस्तविग्रहः ।। ८४-७ ।।"
  },
  {
    "text": "मन्त्रन्यासं ततः कुर्याद्देवताभावसिद्धये ।।\nहृल्लेखां मूर्ध्नि वदने गगनां हृदयांबुजे ।। ८४-८ ।।"
  },
  {
    "text": "रक्तां करालिकां गुह्ये महोच्छुष्मां पदद्वये ।।\nऊर्द्ध्वप्राग्दक्षिणोदीच्यपश्चिमेषूत्तरेऽपि च ।। ८४-९ ।।"
  },
  {
    "text": "सद्यादिह्रस्वबीजाद्यान्वस्तव्या भूतसप्रभाः ।।\nअंगानि विन्यसेत्पश्चाज्जातियुक्तानि षट् क्रमात् ।। ८४-१० ।।"
  },
  {
    "text": "ब्रह्माणं विन्यसेद्भाले गायत्र्या सह संयुतम् ।।\nसावित्र्या सहितं विष्णुं कपोले दक्षिणे न्यसेत् ।। ८४-११ ।।"
  },
  {
    "text": "वागीश्वर्या समायुक्तं वामगंडे महेश्वरम् ।।\nश्रिया धनपतिं न्यस्य वामकर्णाग्रके पुनः ।। ८४-१२ ।।"
  },
  {
    "text": "रत्या स्मरं मुखे न्यस्य पुण्यागणपतिं न्यसेत् ।।\nसव्यकर्णोपरि निधाकर्णगंडांतरालयोः ।। ८४-१३ ।।"
  },
  {
    "text": "न्यस्तव्यं वदने मूलं भूपश्चैत्रांस्ततो न्यसेत् ।।\nकण्ठमूले स्तनद्वंद्वे वामांसे हृदयांबुजे ।। ८४-१४ ।।"
  },
  {
    "text": "सव्यांसे पार्श्वयुगले नाभिदेशे च देशिकः ।।\nभालांश्च पार्श्वजठरे पार्श्वांसापरके हृदि ।। ८४-१५ ।।"
  },
  {
    "text": "ब्रह्माण्याद्यास्तनौ न्यस्य विधिना प्रोक्तलक्षणाः ।।\nमूलेन व्यापकं देहे न्यस्य देवीं विचिंतयेत् ।। ८४-१६ ।।"
  },
  {
    "text": "उद्यद्दिवाकरनिभां तुंगोरोजां त्रिलोचनाम् । ।\nस्मरास्यामिंदुमुकुटां वरपाशांकुशाभयाम् ।। ८४-१७ ।।"
  },
  {
    "text": "रदलक्षं जपेन्मंत्रं त्रिमध्वक्तैर्हुनेत्ततः ।।\nअष्टद्रव्यैर्दशांशेन ब्रह्मवृक्षसमिद्वरैः ।। ८४-१८ ।।"
  },
  {
    "text": "द्राक्षाखर्जूरवातादशर्करानालिकेरकम् ।।\nतन्दुलाज्यतिलं विप्र द्रव्याष्टकमुदाहृतम् ।। ८४-१९ ।।"
  },
  {
    "text": "दद्यादर्ध्यं दिनेशाय तत्र संचिन्त्य पार्वतीम् ।।\nपद्ममष्टदलं बाह्ये वृत्तं षोडशभिर्द्दलैः ।। ८४-२० ।।"
  },
  {
    "text": "विलिखेत्कर्णिकामध्ये षट्कोणमतिसुन्दरम् ।।\nततः संपूजयेत्पीठं नवशक्तिसमन्वितम् ।। ८४-२१ ।।"
  },
  {
    "text": "जयाख्या विजया पश्चादजिताह्वापराजिता ।।\nनित्या विलासिनी गोग्धीत्यघोरा मंगला नव ।। ८४-२२ ।।"
  },
  {
    "text": "बीजाढ्यमासनं दत्त्वा मूर्तिं तेनैव कल्पयेत् ।।\nतस्यां संपूजयेद्देवीमावाह्यावरणैः क्रमात् ।। ८४-२३ ।।"
  },
  {
    "text": "मध्यपाग्याम्यसौम्येषु पूजयेदंगदेवताः ।।\nषट्कोणेषु यजेन्मंत्री पश्चान्मिथुनदेवताः ।। ८४-२४ ।।"
  },
  {
    "text": "इन्द्रकोणं लसद्दंडकुंडिकाक्षगुणाभयाम् ।।\nगायत्रीं पूजयेन्मन्त्री ब्रह्माणमपि तादृशम् ।। ८४-२५ ।।"
  },
  {
    "text": "रक्षः कोणे शंखचक्रगदापंकजधारिणीम् ।।\nसावित्रीं पीतवसनां यजेद्विणुं च तादृशम् ।। ८४-२६ ।।"
  },
  {
    "text": "वायुकोणे परश्वक्षमाला भयवरान्विताम् ।।\nयजेत्सरस्वतीमच्छां रुद्रं तादृशलक्षणम् ।। ८४-२७ ।।"
  },
  {
    "text": "वह्निकोणे यजेद्रत्नकुंभं मणिकरंडकम् ।।\nकराभ्यां बिभ्रतीं पीतां तुंदिलं धनदायकम् ।। ८४-२८ ।।"
  },
  {
    "text": "आलिंग्य सव्यहस्तेन वामे तांबूलधारिणीम् ।।\nधनदांकसमारूढां महालक्ष्मीं प्रपूजयेत् ।। ८४-२९ ।।"
  },
  {
    "text": "पश्चिमे मदनं बाणपाशांकुशशरासनाम् ।।\nधारयंतं जपारक्तं पूजयेद्रक्तभूषणम् ।। ८४-३० ।।"
  },
  {
    "text": "सव्येन पतिमाश्लिष्य वामेनोत्पलधारिणीम् ।।\nपाणिना रमणांकस्थां रतिं सम्यक्समर्चयेत् ।। ८४-३१ ।।"
  },
  {
    "text": "ऐशान्ये पूजयेत्सम्यक् विघ्नराजं प्रियान्वितम् ।।\nसृणिपाशधरं कांतं वरांगासृक्कलांगुलिम् ।। ८४-३२ ।।"
  },
  {
    "text": "माध्वीपूर्णकपालाढ्यं विघ्नराजं दिगंबरम् ।।\nपुष्करे विगलद्रत्नस्फुरच्चषकधारिणम् ।। ८४-३३ ।।"
  },
  {
    "text": "सिंदूरसदृशाकारामुद्दाममदविभ्रमाम् ।।\nधृतरक्तोत्पलामन्यपाणिना तु ध्वजस्पृशाम् ।। ८४-३४ ।।"
  },
  {
    "text": "आश्लिष्टकांतामरुणां पुष्टिमर्चेद्दिगंबराम् ।।\nकर्णिकायां निधी पूज्यौ षट्कोणस्याथ पार्श्वयोः ।। ८४-३५ ।।"
  },
  {
    "text": "अंगानि केसरेष्वेताः पश्चात्पत्रेषु पूजयेत् ।।\nअनंगकुसुमा पश्चाद्द्वितीयानंगमेखला ।। ८४-३६ ।।"
  },
  {
    "text": "अनंगगमना तद्वदनंगमदनातुरा ।।\nभुवनपाला गगनवेगा षष्ठी चैव ततः परम् ।। ८४-३७ ।।"
  },
  {
    "text": "शशिलेखा गगनलेखा चेत्यष्टौ यत्र शक्तयः ।।\nखङ्गखेटकधारिण्यः श्यामाः पूज्याश्च मातरः ।। ८४-३८ ।।"
  },
  {
    "text": "पद्माद्बहिः समभ्यर्च्याः शक्तयः परिचारिकाः ।।\nप्रथमानंगद्वयास्यादनंगमदना ततः ।। ८४-३९ ।।"
  },
  {
    "text": "मदनातुरा भवनवेगा ततो भुवनपालिका ।।\nस्यात्सर्वशिशिरानंगवेदनानंगमेखला ।। ८४-४० ।।"
  },
  {
    "text": "चषकं तालवृंतं च तांबूलं छत्रमुज्ज्वलम् ।।\nचामरे चांशुकं पुष्पं बिभ्राणाः करपंकजैः ।। ८४-४१ ।।"
  },
  {
    "text": "सर्वाभरणसंदीप्तान् लोकपालान्बहिर्यजेत् ।।\nवज्रादीन्यपि तद्बाह्ये देवीमित्थं प्रपूजयेत् ।। ८४-४२ ।।"
  },
  {
    "text": "मंत्री त्रिमधुरोपेतैर्हुत्वाश्वत्थसमिद्वरैः ।।\nब्राह्मणान्वशयेच्छीघ्रं पार्थिवान्पद्महोमतः ।। ८४-४३ ।।"
  },
  {
    "text": "पलाशपुष्पैस्तत्पत्नीं मंत्रिणः कुसुदैरपि ।।\nपंचविंशतिधा जप्तैर्जलैः स्नानं दिने दिने ।। ८४-४४ ।।"
  },
  {
    "text": "आत्मानमभिषिंचेद्यः सर्वसौभाग्यवान्भवेत् ।।\nपंचविंशतिधा जप्तं जलं प्रातः पिबेन्नरः ।। ८४-४५ ।।"
  },
  {
    "text": "अवाप्य महतीं प्रज्ञां कवीनामग्रणीर्भवेत् ।।\nकर्पूरागरुसंयुक्तकुंकुमं साधु साधितम् ।। ८४-४६ ।।"
  },
  {
    "text": "गृहीत्वा तिलकं कुर्याद्राजवश्यमनुत्तमम् ।।\nशालिपिष्टमयीं कृत्वा पुत्तलीं मधुरान्विताम् ।। ८४-४७ ।।"
  },
  {
    "text": "जप्तां प्रतिष्ठितप्राणां भक्षयेद्रविवासरे ।।\nवशं नयति राजानं नारीं वा नरमेव च ।। ८४-४८ ।।"
  },
  {
    "text": "कण्ठमात्रोदके स्थित्वा वीक्ष्य तोयोद्गतं रविम् ।।\nत्रिसहस्रं जपेन्मंत्रं कन्यामिष्टां लभेत्ततः ।। ८४-४९ ।।"
  },
  {
    "text": "अन्नं तन्मंत्रितं मंत्री भुंजीत श्रीप्रसिद्धये ।।\nलिखितां भस्मना मायां ससाध्यां फलकादिषु ।। ८४-५० ।।"
  },
  {
    "text": "तत्कालं दर्शयेद्यंत्रं सुखं सूयेत गर्भिणी ।।\nभुवनेशीयमाख्याता सहस्रभुजसंभवा ।। ८४-५१ ।।"
  },
  {
    "text": "भुक्तिमुक्तिप्रदा नॄणां स्मर्तॄणां द्विजसत्तम ।।\nततः कल्पांतरे विप्र कदाचिन्महिषासुरः ।। ८४-५२ ।।"
  },
  {
    "text": "बभूव लोकपालांस्तु जित्वा भुंक्ते जगत्त्रयम् ।।\nततस्त्पीडिता देवा वैकुंठं शरणं ययुः ।। ८४-५३ ।।"
  },
  {
    "text": "ततो देवी महालक्ष्मीश्चक्राद्यांगोत्थतेजसा ।।\nश्रीर्बभूवमुनिश्रेष्ठ मूर्ता व्याप्तजगत्त्रया ।। ८४-५४ ।।"
  },
  {
    "text": "स्वयं सा महिषादींस्तु निहत्य जगदीश्वरी ।।\nअरविंदवनं प्राप्ता भजतामिष्टदायिनी ।। ८४-५५ ।।"
  },
  {
    "text": "तस्याः समर्चनं वक्ष्ये संक्षेपेण श्रृणु द्विज ।।\nमृत्युक्रोधेन गुरुणा बिंदुभूषितमस्तका ।। ८४-५६ ।।"
  },
  {
    "text": "बीजमन्त्रः श्रियः प्रोक्तो भजतामिष्टदायकः ।।\nऋषिर्भृगुर्निवृच्छंदो देवता श्रीः समीरिता ।। ८४-५७ ।।</span>"
  }
]
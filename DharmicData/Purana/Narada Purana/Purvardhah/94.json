[
  {
    "text": "श्रीब्रह्मोवाच ।।\nश्रृणु वत्स प्रवक्ष्यामि पुराणं वैष्णवं महत् ।।\nत्रयोविंशतिसहस्रं सर्वपातकनाशनम् ।। ९४-१ ।।"
  },
  {
    "text": "यत्रादिभागे निर्विष्टाः षडंशाः शक्तिजेन ह ।।\nमैत्रेयायादिमे तत्र पुराणस्यावतारिकाम् ।। ९४-२ ।।"
  },
  {
    "text": "आदिकारणसर्गश्च देवादीनां च संभवः ।।\nसमुद्रमथनाख्यानं दक्षादीनां ततोऽन्वयः ।। ९४-३ ।।"
  },
  {
    "text": "ध्रुवस्य चरितं चैव पृथोश्चरितमेव च ।।\nप्रचेतसं तथाख्यानं प्रह्लादस्य कथानकम् ।। ९४-४ ।।"
  },
  {
    "text": "पृथग्राज्याधिकाराख्या प्रथमोंऽशइतीरितः ।।\nप्रियव्रताऽन्वयाख्याख्यानं द्वीपवर्षनिरूपणम् ।। ९४-५ ।।"
  },
  {
    "text": "पातालनरकाख्यानं सप्तस्वर्गनिरूपणम् ।।\nसूर्यादिवारकथनं पृथग्लक्षणसंयुतम् ।। ९४-६ ।।"
  },
  {
    "text": "चरितं भरतस्याथ मुक्तिमार्गनिदर्शनम् ।।\nनिदाघऋभुसंवादो द्वितीयोंश उदाहृतः ।। ९४-७ ।।"
  },
  {
    "text": "मन्वन्तरसमाख्यानं वेदव्यासावतारकम् ।।\nनरकोद्धारकं कर्म गदितं च ततः परम् ।। ९४-८ ।।"
  },
  {
    "text": "सगरस्यौर्वसंवादे सर्वधर्मनिरूपणम् ।।\nश्राद्धकल्पं तथोद्दिष्टं वर्णाश्रमनिबन्धनम् ।। ९४-९ ।।"
  },
  {
    "text": "सदाचारश्च कथितो मायामोहकथा ततः ।।\nतृतीयोंऽशोऽयमुदितः सर्वपापप्रणाशनः ।। ९४-१० ।।"
  },
  {
    "text": "सूर्यवंशकथ पुण्या सोमवंशाऽनुकीर्तनम् ।।\nचतुर्थेंऽशेमुनिश्रेष्ठ नानाराजकथान्वितम् ।। ९४-११ ।।"
  },
  {
    "text": "कृष्णावतारसंप्रश्नो गोकुलीया कथा ततः ।।\nपूतनादिवधो बाल्ये कौमारेऽघादिहिंसनम् ।। ९४-१२ ।।"
  },
  {
    "text": "कैशोरे कंसहननं माथुरं चरितं तथा ।।\nततस्तु यौवने प्रोक्ता लीला द्वारवतीभवा ।। ९४-१३ ।।"
  },
  {
    "text": "सर्वदैत्यवधो यत्र विवाहाश्च पृथग्विधाः ।।\nयत्र स्थित्वाजगन्नाथः कृष्णो योगेश्वरेश्वरः ।। ९४-१४ ।।"
  },
  {
    "text": "भूभारहरणं चक्रे परेषां हननादिभिः ।।\nअष्टावक्रीयमाख्यानं पंचमोंऽश इतीरितः ।। ९४-१५ ।।"
  },
  {
    "text": "कलिजं चरितं प्रोक्तं चातुर्विध्यं लयस्य च ।।\nब्रह्मज्ञानसमुद्देशः खांडिक्यस्य निरूपितः ।। ९४-१६ ।।"
  },
  {
    "text": "केशिध्वजेन चेत्येष षष्ठोंऽशः परिकीर्तितः ।।\nअतः परं तु सूतेन शौनकादिभिरादरात् ।। ९४-१७ ।।"
  },
  {
    "text": "पृष्टेन चोदिताः शश्वद्विष्णुधर्मोत्तराह्वयाः ।।\nनानाधर्मकथाः पुण्या व्रतानि नियमा यमाः ।। ९४-१८ ।।"
  },
  {
    "text": "धर्मशास्त्रं चार्थशास्त्रं वेदांतं ज्योतिषं तथा ।।\nवंशाख्यानं प्रकरणात् स्तोत्राणि मनवस्तथा ।। ९४-१९ ।।"
  },
  {
    "text": "नानाविद्यास्तथा प्रोक्ताः सर्वलोकोपकारिकाः ।।\nएतद्विष्णुपुराणं वै सर्वशास्त्रार्थसंग्रहम् ।। ९४-२० ।।"
  },
  {
    "text": "वाराहकल्पवृत्तांतं व्यासेन कथितं त्विह ।।\nयो नरः पठते भक्त्या यः श्रृणोति च सादरम् ।। ९४-२१ ।।"
  },
  {
    "text": "तावुभौ विष्णुलोकं हि व्रजेतां भुक्तभोगकौ ।।\nतल्लिखित्वा च यो दद्यादाषाढ्यां घृतधेनुना ।। ९४-२२ ।।"
  },
  {
    "text": "सहितं विणुभक्ताय पुराणार्थविदेद्विज ।।\nस याति वैष्णवं धाम विमानेनार्कवर्चसा ।। ९४-२३ ।।"
  },
  {
    "text": "यश्च विष्णुपुराणस्य समनुक्रमणीं द्विज ।।\nकथयेच्छृणुयाद्वापि स पुराणफलं लभेत् ।। ९४-२४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे विष्णुपुराणानुक्रमणीनिरूपणं नाम चतुर्नवतितमोऽध्यायः ।। ९४ ।।"
  }
]
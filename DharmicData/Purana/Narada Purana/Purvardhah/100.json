[
  {
    "text": "श्रीब्रह्मोवाच ।।\nअथ ते संप्रवक्ष्यामि पुराणं सर्वसिद्धिदम् ।।\nभविष्यं भवतः सर्वलोकाभीष्टप्रदायकम् ।। १००-१ ।।"
  },
  {
    "text": "यत्राहं सर्वदेवानामादिकर्ता समुद्गतः ।।\nसृष्ट्यर्थं तत्र संजातो मनुः स्वार्थभुवः पुरा ।। १००-२ ।।"
  },
  {
    "text": "स मां प्रणम्य पप्रच्छ धर्मं सर्वाथसाधकम् ।।\nअहं तस्मै तदा प्रीतः प्रावोचं धर्मसंहिताम् ।। १००-३ ।।"
  },
  {
    "text": "पुराणानां यदा व्यासो व्यासं चक्रे महामतिः ।।\nतदा तां संहितां सर्वां पंचधा व्यभजन्मुनिः ।। १००-४ ।।"
  },
  {
    "text": "अधोरकल्पवृत्तांतं नानाश्चर्यकथान्वितम् ।।\nतत्रादिमं स्मृतं पर्वं ब्राह्मं यत्रास्त्युपक्रमः ।। १००-५ ।।"
  },
  {
    "text": "सूतशौनकसंवादे पुराणप्रश्नसंक्रमः ।।\nआदित्यचरितप्रायः सर्वाख्यानसमन्वितः ।। १००-६ ।।"
  },
  {
    "text": "सृष्ट्यादिलक्षणोपेतः शास्त्रसर्वस्वरूपकः ।।\nपुस्तलेखकलेखानां लक्षणं च ततः परम् ।। १००-७ ।।"
  },
  {
    "text": "संस्काराणां च सर्वेषां लक्षणं चात्र कीर्तितम् ।।\nपक्षस्यादितिथीनां च कल्पाः सप्त च कीर्तिताः ।। १००-८ ।।"
  },
  {
    "text": "अष्टम्याद्याः शेषकल्पा वैष्णवे पर्वणि स्मृताः ।।\nशैवे च कायतो भिन्नाः सौरे चांत्यकथान्वयः ।। १००-९ ।।"
  },
  {
    "text": "प्रतिसर्गाह्वयं पश्चान्नानाख्यानसमन्वितम् ।।\nपुराणस्योपसंहारसहितं पर्व पंचमम् ।। १००-१० ।।"
  },
  {
    "text": "एषु पंचसु पूर्वस्मिन् ब्रह्मणो महिमाधिकाः ।।\nधर्मे कामे च मोक्षे तु विष्णोश्चापि शिवस्य च ।। १००-११ ।।"
  },
  {
    "text": "द्वितीयं च तृतीये च सौरे वर्गचतुष्टये ।।\nप्रतिसर्गाह्वयं त्वंत्यं प्रोक्तं सर्वकथान्वितम् ।। १००-१२ ।।"
  },
  {
    "text": "सभविष्यं विनिर्द्दिष्टं पर्व व्यासेन धीमता ।।\nचतुर्द्दशसहस्रं तु पुराणं परिकीर्तितम् ।। १००-१३ ।।"
  },
  {
    "text": "भविष्यं सर्वदेवानां साम्यं यत्र प्रकीर्तितम् ।।\nगुणानां तारतम्येन समं ब्रह्मेति हि श्रुतिः ।। १००-१४ ।।"
  },
  {
    "text": "तं लिखित्वा तु यो दद्यात्पौष्यां विद्वान्विमत्सरः ।।\nगुडधेनुयुतं हेमवस्त्रमाल्यविभूषणैः ।। १००-१५ ।।"
  },
  {
    "text": "वाचकं पुस्तकं चापि पूजयित्वा विधानतः ।।\nगंधाद्यैर्भोज्यभक्ष्यैश्च कृत्वा नीराजनादिकम् ।। १००-१६ ।।"
  },
  {
    "text": "यो वै जितेंद्रियो भूत्वा सोपवासः समाहितः ।।\nअथ वैकहविष्याशी कीर्तयेच्छृणुयादपि ।। १००-१७ ।।"
  },
  {
    "text": "स मुक्तः पातकैर्घोरैः प्रयाति ब्रह्मणः पदम् ।।\nयोऽप्यनुक्रमणीमेतां भविष्यस्य निरूपिताम् ।। १००-१८ ।।"
  },
  {
    "text": "पठेद्वा श्रृणुयाच्चैतां भुक्तिं मुक्तिं च विंदति ।। १००-१९ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे भविष्यपुराणानुक्रमणी निरूपणं नाम शततमोऽध्यायः ।। १०० ।।"
  }
]
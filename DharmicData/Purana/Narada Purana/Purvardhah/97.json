[
  {
    "text": "श्रीब्रह्मोवाच ।।\nश्रृणु विप्र प्रवक्ष्यामि पुराणं नारदीयकम् ।।\nपंचविंशतिसाहस्रं बृहत्कल्पकथाश्रयम् ।। ९७-१ ।।"
  },
  {
    "text": "सूतशौनकसंवादः सृष्टिसंक्षेपवर्णनम् ।।\nनानाधर्मकथाः पुण्याः प्रवृत्ते समुदाहृताः ।। ९७-२ ।।"
  },
  {
    "text": "प्राग्भागे प्रथमे पादे सनकेन महात्मना ।।\nद्वितीये मोक्षधर्माख्ये मोक्षोपायनिरूपणम् ।। ९७-३ ।।"
  },
  {
    "text": "वेदांगानां च कथनं शुकोत्पत्तिश्च विस्तरात् ।।\nसनंदनेन गदिता नारदाय महात्मने ।। ९७-४ ।।"
  },
  {
    "text": "महातंत्रे समुद्दिष्टं पशुपाशविमोक्षणम् ।।\nमंत्राणां शोधनं दीक्षामंत्रोद्धारश्च पूजनम् ।। ९७-५ ।।"
  },
  {
    "text": "प्रयोगाः कवचं नामसहस्रं स्तोत्रमेव च ।।\nगणेशसूर्यविष्णूनां शिवशक्त्योरनुक्रमात् ।। ९७-६ ।।"
  },
  {
    "text": "सनत्कुमारमुनिना नारदाय तृतीयके ।।\nपुराणलक्षणं चैव प्रमाणं दानमेव च ।। ९७-७ ।।"
  },
  {
    "text": "पृथक्पृथक् समुद्दिष्टं दानकालपुरःसरम् ।।\nचैत्रादिसर्वमासेषु तिथीनांचपृथक्पृथक् ।। ९७-८ ।।"
  },
  {
    "text": "प्रोक्तं प्रतिपदादीनां व्रतं सर्वाघनाशनम् ।।\nसनातनेन मुनिना नारदाय चतुर्थके ।। ९७-९ ।।"
  },
  {
    "text": "पूर्वभागोऽयमुदितो बृहदाख्यानसंज्ञितः ।।\nअस्योत्तरे विभागे तु प्रश्न एकादशीव्रते ।। ९७-१० ।।"
  },
  {
    "text": "वसिष्ठेनाथ संवादो मांधातुः परिकीर्तितः ।।\nरुक्मांगदकथा पुण्यामोहिन्युत्पत्तिकर्म च ।। ९७-११ ।।"
  },
  {
    "text": "वसुशापश्च मोहिन्यै पश्चादुद्धरणक्रिया ।।\nगंगाकथा पुण्यतमा गयायात्रानुकीर्तनम् ।। ९७-१२ ।।"
  },
  {
    "text": "काश्या माहात्म्यमतुलं पुरुषोत्तमवर्णनम् ।।\nयात्राविधानं क्षेत्रस्य बह्वाख्यानसमन्वितम् ।। ९७-१३ ।।"
  },
  {
    "text": "प्रयागस्याथ माहात्म्यं कुरुक्षेत्रस्य तत्परम् ।।\nहरिद्वारस्य चाख्यानं कामोदाख्यानकं तथा ।। ९७-१४ ।।"
  },
  {
    "text": "बदरीतीर्थमाहात्म्यं कामाक्षायास्तथैव च ।।\nप्रभासस्य च माहात्म्यं पुष्कराख्यानकं ततः ।। ९७-१५ ।।"
  },
  {
    "text": "गौतमाख्यानकं पश्चाद्वेदपादस्तवस्ततः ।।\nगोकर्णक्षेत्रमाहात्म्यं लक्ष्मणाख्यानकं तथा ।। ९७-१६ ।।"
  },
  {
    "text": "सेतुमाहात्म्यकथनं नर्मदातीर्थवर्णनम् ।।\nअवंत्याश्चैव माहात्म्यं मधुरायास्ततः परम् ।। ९७-१७ ।।"
  },
  {
    "text": "बृन्दावनस्य महिमा पशोर्ब्रह्मांतिके गतिः ।।\nमोहिनीचरितं पश्चादेवं पश्चादेवं वै नारदीयकम् ।। ९७-१८ ।।"
  },
  {
    "text": "यः शृणोति नरो भक्त्याश्रावयेद्वा समाहितः ।।\nस याति ब्रह्मणो धाम नात्र कार्या विचारणा ।। ९७-१९ ।।"
  },
  {
    "text": "यस्त्वेतदिषुपूर्णायां धेनूनां सप्तकान्वितम् ।।\nप्रदद्याद्दिजंर्याय संलभेन्मोक्षमेव च ।। ९७-२० ।।"
  },
  {
    "text": "यश्चानुक्रमणीमेतां नारदीयस्य वर्णयेत् ।।\nश्रृणुयद्वैकचित्तेन सोऽपि स्वर्गगतिं लभेत् ।। ९७-२१ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे नारदीयपुराणानुक्रमणीकथनं नाम सप्तनवतितमोऽध्यायः ।। ९७ ।।"
  }
]
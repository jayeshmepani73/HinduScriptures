[
  {
    "text": "<span style=\"font-size: 14pt; line-height: 200%\">नारद उवाच ।।\nभगवन्सर्वमाख्यातं यत्पृष्टं विदुषा त्वया ।।\nसंसारपाशबद्धानां दुःखानि सुबहूनि च ।। ३३-१ ।।"
  },
  {
    "text": "अस्य संसारपाशस्य च्छेदकः कतमः स्मृतः ।।\nयेनोपायेन मोक्षः स्यात्तन्मे ब्रूहि तपोधन ।। ३३-२ ।।"
  },
  {
    "text": "प्राणिभिः कर्मजालानि क्रियंते प्रत्यहं भृशम् ।।\nभुज्यंते च मुनिश्रेष्ठ तेषां नाशः कथं भवेत् ।। ३३-३ ।।"
  },
  {
    "text": "कर्मणा देहमाप्नोति देही कामेन बध्यते ।।\nकामाल्लोभाभिभूतः स्याल्लोभात्क्रोधपरायणाः ।। ३३-४ ।।"
  },
  {
    "text": "क्रोधाञ्च धर्मनाशः स्याद्धर्मनाशान्मतिभ्रमः ।।\nप्रनष्टबुद्धिर्मनुजः पुनः पापं करोति च ।। ३३-५ ।।"
  },
  {
    "text": "तस्माद्देहं पापमूलं पापकर्मरतं तथा ।।\nयथा देहभ्रमत्यक्त्वा मोक्षभाक्स्यात्तथा वद ।। ३३-६ ।।"
  },
  {
    "text": "सनक उवाच ।।\nसाधु साधु महाप्राज्ञ मतिस्ते विमलोर्जिता ।।\nयस्मात्संसारदुःखान्नो मोक्षोपायमभीप्ससि ।। ३३-७ ।।"
  },
  {
    "text": "यस्याज्ञया जगत्सर्वं ब्रह्म्ना सृजति सुव्रत ।।\nहरिश्च पालको रुद्रो नाशकः स हि मोक्षदः ।। ३३-८ ।।"
  },
  {
    "text": "अहमादिविशेषांता जातायस्य प्रभावतगः ।।\nतं विद्यान्मोक्षदं विष्णुं नारायणमनामयम् ।। ३३-९ ।।"
  },
  {
    "text": "यस्याभिन्नमिदं सर्वं यच्चेंगद्यञ्च नेंगति ।।\nतमुग्रमजरं देवं ध्यात्वा दुःखात्प्रमुच्यते ।। ३३-१० ।।"
  },
  {
    "text": "अविकारमजं शुद्धं स्वप्रकाशं निरंजनम् ।।\nज्ञानरुपं सदानंदं प्राहुर्वैमोक्षसाधनम् ।। ३३-११ ।।"
  },
  {
    "text": "यस्यावताररुपाणि ब्रह्माद्या देवतागणाः ।।\nसमर्चयंति तं विद्याच्छाश्वतस्थानदं हरिम् ।। ३३-१२ ।।"
  },
  {
    "text": "जितप्राणा जिताहाराः सदा ध्यानपरायणाः ।।\nहृदि पश्यंति यं सत्यं तं जामीहि सुखावहम् ।। ३३-१३ ।।"
  },
  {
    "text": "निर्गुणोऽपि गुणाधारो लोकानुग्रहरुपधृक् ।।\nआकाशमध्यगः पूर्णस्तं प्राहुर्मोक्षदं नृणाम् ।। ३३-१४ ।।"
  },
  {
    "text": "अध्यक्षः सर्वकार्याणां देहिनो हृदये स्थितः ।।\nअनूपमोऽखिलाधारस्तां देवं शरणं व्रजेत् ।। ३३-१५ ।।"
  },
  {
    "text": "सर्वं संगृह्य कल्पांते शेते यस्तु जले स्वयम् ।।\nतं प्राहुर्मोक्षदं विष्णुं मुनयस्तत्त्वदर्शिनः ।। ३३-१६ ।।"
  },
  {
    "text": "वेदार्थविद्भिः कर्मज्ञैरिज्यते विविधैर्मखैः ।।\nस एव कर्मफलदो मोक्षदोऽकामकर्मणाम् ।। ३३-१७ ।।"
  },
  {
    "text": "हव्यकव्यादिदानेषु देवतापितृरूपधृक् ।।\nभुंक्ते य ईश्वरोऽव्यक्तस्तं प्राहुर्मोक्षदं प्रभुम् ।। ३३-१८ ।।"
  },
  {
    "text": "ध्यातः प्रणमितो वापि पूजितो वापि भक्तितः ।।\nददाति शाश्वतं स्थानं तं दयालुं समर्चयेत् ।। ३३-१९ ।।"
  },
  {
    "text": "आधारः सर्वभूतानांमेको यः पुरुषः परः ।।\nजरामरणनिर्मुक्तो मोक्षदः सोऽव्ययो हरिः ।। ३३-२० ।।"
  },
  {
    "text": "संपूज्य यस्य पादाब्जं देहिनोऽपि मुनीश्वर ।।\nअमृतत्वं भजंत्याशु तं विदुः पुरुषोत्तमम् ।। ३३-२१ ।।"
  },
  {
    "text": "आनन्दमजरं ब्रह्म परं ज्योतिः सनातनम् ।।\nपरात्परतरं यञ्च तद्विष्णोः परमं पदम् ।। ३३-२२ ।।"
  },
  {
    "text": "अद्वयं निगुणं नित्यमद्वितीयमनौपमम् ।।\nपरिपूर्णं ज्ञानमयं विदुर्मोक्षप्रताधकम् ।। ३३-२३ ।।"
  },
  {
    "text": "एवंभूतं परं वस्तु योगमार्गविधानतः ।।\nय उपास्ते सदा योगी स याति परमं पदम् ।। ३३-२४ ।।"
  },
  {
    "text": "परसर्वसंगपरित्यागी शमादिगुणसंयुतः ।।\nकामर्द्यैवर्जितोयोगी लभते परमं पदम् ।। ३३-२५ ।।"
  },
  {
    "text": "नारद उवाच ।।\nकर्मणा केन योगस्य सिद्धिर्भवति योगिनाम् ।।\nतदुपायं यथातत्त्वं ब्रूहि मे वदतां वर ।। ३३-२६ ।।"
  },
  {
    "text": "सनक उवाच ।।\nज्ञानलभ्यं परं मोक्षं प्राहुस्तत्त्वार्थचिंतकाः ।।\nयज्ज्ञानं भक्तिमूलं च भक्तिः कर्मवतां तथा ।। ३३-२७ ।।"
  },
  {
    "text": "दानानि यज्ञा विविधास्तीर्थयात्रादयः कृताः ।।\nयेन जन्मसहस्त्रेषु तस्य भक्तिर्भवेद्धरौ ।। ३३-२८ ।।"
  },
  {
    "text": "अक्षयः परमो धर्मो भक्तिलेशेन जायते ।।\nश्रद्धया परया चैव सर्वं पापं प्रणश्यति ।। ३३-२९ ।।"
  },
  {
    "text": "सर्वपापेषु नष्टेषु बुद्धिर्भवति निर्मला ।।\nसैव बुद्धिः समाख्याता ज्ञानशब्देन सूरिभिः ।। ३३-३० ।।"
  },
  {
    "text": "ज्ञानं च मोक्षदं प्राहुस्तज्ज्ञानं योगिनां भवेत् ।।\nयोगस्तु द्विविधः प्रोक्तः कर्मज्ञानप्रभेदतः ।। ३३-३१ ।।"
  },
  {
    "text": "क्रियायोगं विना नॄणां ज्ञानयोगो न सिध्यति ।।\nक्रियायोगरतस्तस्माच्छ्रद्धया हरिमर्चयेत् ।। ३३-३२ ।।"
  },
  {
    "text": "द्विजभूम्यग्निसूर्याम्बुधातुहृञ्चित्रसंज्ञिताः ।।\nप्रतिमाः केशवस्यैता पूज्य एतासु भक्तितः ।। ३३-३३ ।।"
  },
  {
    "text": "कर्मणा मनसा वाचा परिपीडापराङ्मुखः ।।\nतस्मात्सर्वगतं विष्णुं पूजयेद्भक्तिसंयुतः ।। ३३-३४ ।।"
  },
  {
    "text": "अहिंसा सत्यमक्रोधो ब्रह्मचर्यापरिग्रहौ ।।\nअनीर्ष्या च दया चैव योगयोरूभयोः समाः ।। ३३-३५ ।।"
  },
  {
    "text": "चराचरात्मकं विश्वं विष्णुरेव सनातनः ।।\nइति निश्चित्य मनसा योगद्वितयमभ्यसेत् ।। ३३-३६ ।।"
  },
  {
    "text": "आत्मवत्सर्वभूतानि ये मन्यंते मनीषिणः ।।\nते जानंति परं भावं देवदेवस्य चक्रिणः ।। ३३-३७ ।।"
  },
  {
    "text": "यदि क्रोधादिदुष्टात्मा पूजाध्यानपरो भवेत् ।।\nन तस्य तुष्यते विष्णुर्यतो धर्मपतिः स्मृतः ।। ३३-३८ ।।"
  },
  {
    "text": "यदि कामादिदुष्टात्मा देव पूजापरो भवेत् ।।\nदंभाचारः स विज्ञेयः सर्वपातकिभिः समः ।। ३३-३९ ।।"
  },
  {
    "text": "तपः पूजाध्यानपरोयस्त्वसूयारतो भवेत् ।।\nतत्तपः सा च पूजा च तद्ध्यानं हि निरर्थकम् ।। ३३-४० ।।"
  },
  {
    "text": "तस्मात्सर्वात्मकं विष्णुं शमादिगुणतत्परः ।।\nमुक्तयर्थमर्चयेत्सम्यक् क्रियायोगपरो नरः ।। ३३-४१ ।।"
  },
  {
    "text": "कर्मणा मनसा वाचा सर्वलोकहिते रतः ।।\nसमर्चयति देवेशं क्रियायोगः स उच्यते ।। ३३-४२ ।।"
  },
  {
    "text": "नारायणं जगद्योनिं सर्वांतयर्यामिणं हरिम् ।।\nस्तोत्राद्यैः स्तौति यो विष्णुं कर्मयोगी स उच्यते ।। ३३-४३ ।।"
  },
  {
    "text": "उपवासादिभिश्चैव पुराणश्रवणादिभिः ।।\nपुष्पाद्यैश्चार्चनं विष्णोः क्रियायोग उदाहृतः ।। ३३-४४ ।।"
  },
  {
    "text": "एवं भक्तिमतां विष्णौ क्रियायोगरतात्मनाम् ।।\nसर्वपापानि नश्यंति पूर्वजन्मार्जितानि वै ।। ३३-४५ ।।"
  },
  {
    "text": "पापक्षयाच्छुद्वमतिर्वांछति ज्ञानमुत्तमम् ।।\nज्ञानं हि मोक्षदं ज्ञेयं तदुपायं वदामि ते ।। ३३-४६ ।।"
  },
  {
    "text": "चराचरात्मके लोके नित्यं चानित्यमेव च ।।\nसम्यग् विचारयेद्धीमान्सद्भिः शास्त्रार्थकोविदैः ।। ३३-४७ ।।"
  },
  {
    "text": "अनित्यास्तु पदार्था वै नित्यमेको हरिः स्मृतः ।।\nअनित्यानि परित्यज्य नित्यमेव समाश्रयेत् ।। ३३-४८ ।।"
  },
  {
    "text": "इहामुत्र च भोगेषु विरक्तश्च तथा भवेत् ।।\nअविरक्तो भवेद्यस्तु स संसारे प्रवर्तते ।। ३३-४९ ।।"
  },
  {
    "text": "अनित्येषु पदार्थेषु यस्तु रागी भवेन्नरः ।।\nतस्य संसारविच्छित्तिः कदाचिन्नैव जायते ।। ३३-५० ।।"
  },
  {
    "text": "शमादिगुणसंपन्नो मुमुक्षुर्ज्ञानमभ्यसेत् ।।\nशमादिगुणहीनस्य ज्ञानं नैव च सिध्यति ।। ३३-५१ ।।"
  },
  {
    "text": "रागद्वेषविहीनो यः शमादिगुणसंयुतः ।।\nहरिध्यानपरो नित्यं मुमुक्षुरभिधीयते ।। ३३-५२ ।।"
  },
  {
    "text": "चतुर्भिः साधनैरेभिर्विशुद्धमतिरुच्यते ।।\nसर्वगं भावयेद्विष्णुं सर्वभूतदयापरः ।। ३३-५३ ।।"
  },
  {
    "text": "क्षराक्षरात्मकं विश्वं व्याप्य नारायणः स्थितः ।।\nइति जानाति यो विप्रतज्ज्ञानं योगजं विदुः ।। ३३-५४ ।।"
  },
  {
    "text": "योगोपायमतो वक्ष्ये संसारविनिवर्त्तकम् ।।\nयोगो ज्ञानं विशुद्धं स्यात्तज्ज्ञानं मोक्षदं विदुः ।। ३३-५५ ।।"
  },
  {
    "text": "आत्मानं द्विविधं प्राहुः परापरविभेदतः ।।\nद्वे ब्रह्मणी वेदितव्ये इति चाथर्वर्णी श्रुतिः ।। ३३-५६ ।।"
  },
  {
    "text": "परस्तु निर्गुणः प्रोक्तो ह्यहंकारयुतोऽपरः ।।\nतयोरभेदविज्ञानं योग इत्यभिधीयते ।। ३३-५७ ।।"
  },
  {
    "text": "पंचभूतात्मके देहे यः साक्षी हृदये स्थितः ।।\nअपरः प्रोच्यते सद्भिः परमात्मा परः स्मृतः ।। ३३-५८ ।।"
  },
  {
    "text": "शरीरं क्षेव्रमित्याहुस्तत्स्थः क्षेत्रज्ञ उच्यते ।।\nअव्यक्तः परमः शुद्धः परिपूर्ण उदाहृतः ।। ३३-५९ ।।"
  },
  {
    "text": "यदा त्वभेदविज्ञानं जीवात्मपरमात्मनोः ।।\nभवेत्तदा मुनिश्रेष्ठ पाशच्छेदोऽपरात्मनः ।। ३३-६० ।।"
  },
  {
    "text": "एकः शुद्धोऽक्षरो नित्यः परमात्मा जगन्मयः ।।\nनृणां विज्ञानभेदेन भेदवानिव लक्ष्यते ।। ३३-६१ ।।"
  },
  {
    "text": "एकमेवाद्वितीयं यत्परं ब्रह्म सनातनम् ।।\nगीयमानं च वेदांतैस्तस्मान्नास्ति परं द्विज ।। ३३-६२ ।।"
  },
  {
    "text": "न तस्य कर्म कार्यं वा रुपं वर्णमथापि वा ।।\nकर्त्तृत्वं वापि भोक्तृत्वं निर्गुणस्य परात्मनः ।। ३३-६३ ।।"
  },
  {
    "text": "निदानं सर्वहेतूनां तेजो यत्तेजसां परम् ।।\nकिमप्यन्यद्यतो नास्ति तज्ज्ञेयं मुक्तिहेतवे ।। ३३-६४ ।।"
  },
  {
    "text": "शब्दब्रह्ममयं यत्तन्महावाक्यादिकं द्विज ।।\nतद्विचारोद्भवं ज्ञानं परं मोक्षस्य साधनम् ।। ३३-६५ ।।"
  },
  {
    "text": "सम्यग्ज्ञानविहीनानां दृश्यते विविधं जगतग् ।।\nपरमज्ञानिनामेतत्परब्रह्मात्मकं द्विज ।। ३३-६६ ।।"
  },
  {
    "text": "एक एव परानन्दो निर्गुणः परतः परः ।।\nभाति विज्ञानभेदेन बहुरुपधरोऽव्ययः ।। ३३-६७ ।।"
  },
  {
    "text": "मायिनो मायया भेदं पश्यन्ति परमात्मनि ।।\nतस्मान्मायां त्यजेद्योगान्मुमुक्षुर्द्विजसत्तम् ।। ३३-६८ ।।"
  },
  {
    "text": "नासद्रूपान सद्रूपा माया नैवोभयात्मिका ।।\nअनिर्वाच्या ततो ज्ञेया भेदबुद्धिप्रदार्यिनी ।। ३३-६९ ।।"
  },
  {
    "text": "मायैव ज्ञानशब्देन बुद्ध्यते मुनिसत्तम ।।\nतस्मादज्ञानविच्छेदो भवेद्रौजितमायिनाम् ।। ३३-७० ।।"
  },
  {
    "text": "सनातनं परं ब्रह्म ज्ञानशब्देन कथ्यते ।।\nज्ञानिनां परमात्मा वै हृदि भाति निरन्तरम् ।। ३३-७१ ।।"
  },
  {
    "text": "अज्ञानं नाशयेद्योगी योगेन मुनिसत्तम ।।\nअष्टांगैः सिद्ध्यते योगस्तानि वक्ष्यामि तत्त्वतः ।। ३३-७२ ।।"
  },
  {
    "text": "यमाश्च नियमाश्चैव आसनानि च सत्तम ।।\nप्राणायामः प्रत्याहारो धारणा ध्यानमेव च ।। ३३-७३ ।।"
  },
  {
    "text": "समाधिश्च मुनिश्रेष्ट योगाङ्गानि यथाक्रमम् ।।\nएषां संक्षेपतो वक्ष्ये लक्षणानि मुनीश्वर ।। ३३-७४ ।।"
  },
  {
    "text": "अहिंसा सत्यमस्तेयं ब्रह्मचर्यापरिग्रहौ ।।\nअक्रोधस्चानसूया च प्रोक्ताः संक्षेपतो यमाः ।। ३३-७५ ।।"
  },
  {
    "text": "सर्वेषामेव भूतानामक्लेशजननं हि यत् ।।\nअहिंसा कथिता सद्भिर्योगसिद्धिप्रदायिनी ।। ३३-७६ ।।"
  },
  {
    "text": "यथार्थकथनं यञ्च धर्माधर्मविवेकतः ।।\nसत्यं प्राहुर्मुनिश्रेष्ट अस्तेयं श्रृणु साम्प्रतम् ।। ३३-७७ ।।"
  },
  {
    "text": "चौर्येण वा बलेनापि परस्वहरणं हि यत् ।।\nस्तेयमित्युच्यते सद्भिरस्तेयं तद्विपर्ययम् ।। ३३-७८ ।।"
  },
  {
    "text": "सर्वत्र मैथुनत्यागो ब्रह्मचर्यं प्रकीर्त्तितम् ।।\nब्रह्मचर्यपरित्यागाज्ज्ञानवानपि पातकी ।। ३३-७९ ।।"
  },
  {
    "text": "सर्वसंगपरित्यागी मैथुनेयस्तु वर्त्तते ।।\nस चंडालसमो ज्ञेयः सर्ववर्णबहिष्कृतः ।। ३३-८० ।।"
  },
  {
    "text": "यस्तु योगरतो विप्र विषयेषु स्पृहान्वितः ।।\nतत्संभाषणमात्रेण ब्रह्महत्या भवेन्नृणाम् ।। ३३-८१ ।।"
  },
  {
    "text": "सर्वसंगपरित्यागी पुनः संगी भवेद्यदि ।।\nतत्संगसंगिनां संगान्महापातकदोषभाक् ।। ३३-८२ ।।"
  },
  {
    "text": "अनादानं हि द्रव्याणामापद्यपि मुनीश्वर ।।\nअपरिग्रह इत्युक्तो योगसंसिद्धिकारकः ।। ३३-८३ ।।"
  },
  {
    "text": "आत्मनस्तु समुत्कर्षादतिनिष्ठुरभाषणम् ।।\nक्रोधमाहुर्धर्मविदो ह्यक्रोधस्तद्विपर्ययः ।। ३३-८४ ।।"
  },
  {
    "text": "धनाद्यैरधिकं दृष्ट्वा भृशं मनसि तापनम् ।।\nअसूया कीर्तिता सद्भिस्तत्त्यागो ह्यनसूयता ।। ३३-८५ ।।"
  },
  {
    "text": "एवं संक्षेपतः प्रोक्ता यमा विबुधसत्तम ।।\nनियमानपि वक्ष्यामितुभ्यं ताञ्छृणु नारद ।। ३३-८६ ।।"
  },
  {
    "text": "तपःस्वाध्यायसंतोषाः शौचं च हरिपूजनम् ।।\nसंध्योपासनमुख्याश्च नियमाः परिकीर्त्तिताः ।। ३३-८७ ।।"
  },
  {
    "text": "चांद्रायणादिभिर्यत्र शरीरस्य विशोषणम् ।।\nतपो निगदितं सद्भिर्योगसाधनमुत्तमम् ।। ३३-८८ ।।"
  },
  {
    "text": "प्रणवस्योपनिषदां द्वादशार्णस्य च द्विज ।।\nअष्टाक्षरस्य मंत्रस्य महावाक्यचयस्य च ।। ३३-८९ ।।"
  },
  {
    "text": "जपः स्वाध्याय उदितो योगसाधनमुत्तमम् ।।\nस्वाध्यायं यस्त्यजेन्मूढस्तस्य योगो न सिध्यति ।। ३३-९० ।।"
  },
  {
    "text": "योगं विनापि स्वाध्यायात्पापनाशो भवेन्नृणाम् ।।\nस्वाध्यायैस्तोष्यमाणाश्च प्रसीदंति हि देवताः ।। ३३-९१ ।।"
  },
  {
    "text": "जपस्तु त्रिविधः प्रोक्तो वाचिकोपांशुमानसः ।।\nत्रिविधेऽपि च विप्रेन्द्र पूर्वात्पूर्वात्परो वरः ।। ३३-९२ ।।"
  },
  {
    "text": "मंत्रस्योच्चारणं सम्यक्स्फुटाक्षरपदं यथा ।।\nजपस्तु वाचिकः प्रोक्तः सर्वयज्ञफलप्रदः ।। ३३-९३ ।।"
  },
  {
    "text": "मंत्रस्योच्चारणे किंचित्पदात्पदविवेचनम् ।।\nस तूपांशुर्जपः प्रोक्तः पूर्वस्माद्द्विगुणोऽधिकः ।। ३३-९४ ।।"
  },
  {
    "text": "विधाय ह्यक्षरश्रेण्यां तत्तदर्थविचारणम् ।।\nस जपोमानसः प्रोक्तो योगसिद्धिप्रदायकः ।। ३३-९५ ।।"
  },
  {
    "text": "जपेन देवता नित्यं स्तुवतः संप्रसीदति ।।\nतस्मात्स्वाध्यायसंपन्नो लभेत्सर्वान्मनोरथान् ।। ३३-९६ ।।"
  },
  {
    "text": "यदृच्छालाभसंतुष्टिः संतोष इति गीयते ।।\nसंतोषहीनः पुरुषो न लभेच्छर्म कुत्रचित् ।। ३३-९७ ।।"
  },
  {
    "text": "न जातुकामः कामानामुपभोगेन शाम्यति ।।\nइतोऽधिकं कदा लप्स्य इति कामस्तु वर्द्धते ।। ३३-९८ ।।"
  },
  {
    "text": "तस्मात्कामं परित्यज्य देहसंशोषकारणम् ।।\nयदृच्छालाभसंतुष्टो भवेद्धर्मपरायणः ।। ३३-९९ ।।"
  },
  {
    "text": "बाह्याभ्यन्तरभेदेन शौचं तु द्विविधं स्मृतम् ।।\nमृज्जलाभ्यां बहिः शुद्धिर्भावशुद्धिस्तथान्तरम् ।। ३३-१०० ।।"
  },
  {
    "text": "अन्तःशुद्धिविहीनैस्तु येऽध्वरा विविधाः कृताः ।।\nन फलंति मुनीश्रेष्ट भस्मनि न्यस्तहव्यवत् ।। ३३-१ ।।"
  },
  {
    "text": "भावशुद्धिविहीनानां समस्तं कर्मनिष्फलम् ।।\nतस्माद्रागादिकं सर्वं परित्यज्य सुखी भवेत् ।। ३३-२ ।।"
  },
  {
    "text": "मृदाभारसहस्त्रैस्तु कुम्भकोटिजलैस्तथा ।।\nकृतशौचोऽपि दुष्टात्मा चंडालसदृशः स्मृतः ।। ३३-३ ।।"
  },
  {
    "text": "अंतःशुद्धिविहीनस्तु देवपूजापरो यदि ।।\nतमेव दैवतं हंति नरकं च प्रपद्यते ।। ३३-४ ।।"
  },
  {
    "text": "अंतःशुद्धिविहीनश्च बहिःशुद्धिं करोति यः ।।\nअलंकृतः सुराभाण्ड इव शांतिं न गच्छति ।। ३३-५ ।।"
  },
  {
    "text": "मनश्शुद्धिविहीना ये तीर्थयात्रां प्रकुर्वते ।।\nन तान्पुंनति तीर्थानि सुराभांडमिवापगा ।। ३३-६ ।।"
  },
  {
    "text": "वाचा धर्मान्प्रवलदति मनसा पापमिच्छति ।।\nजानीयात्तं मुनिश्रेष्ट महापातकिनां वरम् ।। ३३-७ ।।"
  },
  {
    "text": "विशुद्धमानसा ये तु धर्ममात्रमनुत्तमम् ।।\nकुर्वंति तत्फलं विद्यादक्षयं सुखदायकम् ।। ३३-८ ।।"
  },
  {
    "text": "कर्मणा मनसा वाचा स्तुतिश्रवण पूजनैः ।।\nहरिभक्तिर्दृढा यस्य हरिपूजेति गीयते ।। ३३-९ ।।"
  },
  {
    "text": "यमाश्च नियमाश्चैव संक्षेपेण प्रबोधिताः ।।\nएभिर्विशुद्धमनसां मोक्षं हस्तगतं विदुः ।। ३३-१० ।।"
  },
  {
    "text": "यमैश्च नियमैश्चैव स्थिरबुद्धिर्जितेन्द्रियः ।।\nअभ्यसेदासनंसम्यग्योगसाधनमुत्तमम् ।। ३३-११ ।।"
  },
  {
    "text": "पद्मकं स्वस्तिकं पीठं सैंहं कौक्कुटकौंजरे ।।\nकौर्मंवज्रासनं चैव वाराहं मृगचैलिकम् ।। ३३-१२ ।।"
  },
  {
    "text": "क्रौञ्चं च नालिकं चैव सर्वतोभद्रमेव च ।।\nवार्षभं नागमात्स्ये च वैयान्घं चार्द्धचंद्रकम् ।। ३३-१३ ।।"
  },
  {
    "text": "दंडवातासनं शैलं स्वभ्रं मौद्गरमेव च ।।\nमाकरं त्रैपथं काष्ठं स्थाणुं वैकर्णिकं तथा ।। ३३-१४ ।।"
  },
  {
    "text": "भौमं वीरासनं चैव योगसाधनकारणम् ।।\nत्रिंशत्संख्यान्यासनानि मुनीन्द्रैः कथितानि वै ।। ३३-१५ ।।"
  },
  {
    "text": "एषामेकतमं बद्धा गुरुभक्तिपरायणः ।।\nउपासको जयेत्प्राणान्द्वन्द्वातीतो विमत्सरः ।। ३३-१६ ।।"
  },
  {
    "text": "प्राङ्मुखोदङ्मुखो वापि तथा प्रत्यङ्मुखोऽपि वा ।।\nअभ्यासेन जयेत्प्राणान्निःशब्दे जनवर्जिते ।। ३३-१७ ।।"
  },
  {
    "text": "प्राणो वायुः शरीरस्थ आयामस्तस्य निग्रहः ।।\nप्राणायाम इति प्रोक्तो द्विविधः स प्रकीर्त्तितः ।। ३३-१८ ।।"
  },
  {
    "text": "अगर्भश्च सगर्भश्च द्वितीयस्तु तयोर्वरः ।।\nजयध्यानं विनागर्भः सगर्भस्तत्समन्वितः ।। ३३-१९ ।।"
  },
  {
    "text": "रेचकः पूरकश्चैव कुंभकः शून्यकस्तथा ।।\nएवं चतुर्विधः प्रोक्तः प्राणायामो मनीषिभिः ।। ३३-२० ।।"
  },
  {
    "text": "जंतूनां दक्षिणा नाडी पिंगला परिकीर्तिता ।।\nसूर्यदैवतका चैव पितृयोनिरिति श्रुता ।। ३३-२१ ।।"
  },
  {
    "text": "देवयोनिरिति ख्याता इडा नाडी त्वदक्षिणा ।।\nतत्राधिदैवत चंद्रं जानीहि मुनिसत्तमं ।। ३३-२२ ।।"
  },
  {
    "text": "एतयोरुभयोर्मध्ये सुषुम्णा नाडिका स्मृता ।।\nअतिसूक्ष्मा गुह्यतमा ज्ञेया सा ब्रह्मदैवता ।। ३३-२३ ।।"
  },
  {
    "text": "वामेन रेचयेद्वायुं रेचनाद्रेचकः स्मृतः ।।\nपूरयेद्दक्षिणेनैव पूरणात्पूरकः स्मृतः ।। ३३-२४ ।।"
  },
  {
    "text": "स्वदेहपूरितं वायं निगृह्य न विमृंचति ।।\nसंपूर्णकुंभवत्तिष्टेत्कुम्भकः स हि विश्रुतः ।। ३३-२५ ।।"
  },
  {
    "text": "न गृह्णाति न त्यजति वायुमंतर्बहिः स्थितम् ।।\nविद्धि तच्छून्यकं नाम प्राणायामं यथास्थितम् ।। ३३-२६ ।।"
  },
  {
    "text": "शनैःशनैर्विजेतव्यः प्राणो मत्तगजेन्द्रवत् ।।\nअन्यथा खलु जायन्ते महारोगा भयंकराः ।। ३३-२७ ।।"
  },
  {
    "text": "क्रमेण योजयेद्वायुं योगी विगतकल्मषः ।।\nस सर्वपापनिर्मुक्तो ब्रह्मणः पदमाप्नुयात् ।। ३३-२८ ।।"
  },
  {
    "text": "विषयेषु प्रसक्तानि चेन्द्रियाणि मुनीश्वरः ।।\nसमामाहृत्य निगृह्णाति प्रत्याहारस्तु स स्मृतः ।। ३३-२९ ।।"
  },
  {
    "text": "जितेन्द्रिया महात्मानो ध्यानशून्या अपि द्विज ।।\nप्रयान्ति परमं ब्रह्म पुनरावृत्तिदुर्लभम् ।। ३३-३० ।।"
  },
  {
    "text": "अनिर्जितेंद्रियग्रामं यस्तु ध्यानपरो भवेत् ।।\nमूढात्मानं च तं विद्याद्ध्यानं चास्य न सिध्यति ।। ३३-३१ ।।"
  },
  {
    "text": "यद्यत्पश्यति तत्सर्वं पश्येदात्मवदात्मनि ।।\nप्रत्याहृतानीन्द्रियाणि धारयेत्सा तु धारणा ।। ३३-३२ ।।"
  },
  {
    "text": "योगाज्जितेंद्रियग्रामस्तानि हृत्वा दृढं हृदि ।।\nआत्मानं परमं ध्यायेत्सर्वधातारमच्युतम् ।। ३३-३३ ।।"
  },
  {
    "text": "सर्वविश्वात्मकं विष्णुं सर्वलोकैककारणम् ।।\nविकसत्पद्यपत्राक्षं चारुकुण्डलभूषितम् ।। ३३-३४ ।।"
  },
  {
    "text": "दीर्घबाहुमुदाराङ्गं सर्वालङ्कारभृषितम् ।।\nपीताम्बरधरं देवं हेमयज्ञोपवीतिनम् ।। ३३-३५ ।।"
  },
  {
    "text": "बिभ्रतं तुलसीमालां कौस्तुभेन विराजितम् ।।\nश्रीवत्सवक्षसं देवं सुरासुरनमस्कृतम् ।। ३३-३६ ।।"
  },
  {
    "text": "अष्टारे हृत्सरोजे तु द्वादशांगुलविस्तृते ।।\nध्यायेदात्मानमव्यक्तं परात्परतरं विभुम् ।। ३३-३७ ।।"
  },
  {
    "text": "ध्यानं सद्भिनिर्गदितं प्रत्ययस्यैकतानता ।।\nध्यानं कृत्वा मुहुर्त्तं वा परं मोक्षं लभेन्नरः ।। ३३-३८ ।।"
  },
  {
    "text": "ध्यानात्पापानि नश्यन्ति ध्यानान्मोक्षं च विंदति ।।\nध्यानात्प्रसीदति हरिद्धर्यानात्सर्वार्थसाधनम् ।। ३३-३९ ।।"
  },
  {
    "text": "यद्यद्रूपं महाविष्णोस्तत्तद्ध्यायेत्समाहितम् ।।\nतेन ध्यानेन तुष्टात्मा हरिर्मोक्षं ददाति वै ।। ३३-४० ।।"
  },
  {
    "text": "अचञ्चलं मनः कुर्याद्ध्येये वस्तुनि सत्तम ।।\nध्यानं ध्येयं ध्यातृभावं यथा नश्यति निर्भरम् ।। ३३-४१ ।।"
  },
  {
    "text": "ततोऽमृतत्वं भवति ज्ञानामृतनिषेवणात् ।।\nभवेन्निरन्तरं ध्यानादभेदप्रतिपादनम् ।। ३३-४२ ।।"
  },
  {
    "text": "सुषुत्पिवत्परानन्दयुक्तश्चोपरतेन्द्रियः ।।\nनिर्वातदीपवत्संस्थः समाधिरभिधीयते ।। ३३-४३ ।।"
  },
  {
    "text": "योगी समाध्यवस्थायां न श्रृणोति न पश्यति ।।\nन जिघ्रति न स्पृशति न किंचद्वक्ति सत्तम ।। ३३-४४ ।।"
  },
  {
    "text": "आत्मा तु निर्मलः शुद्धः सञ्चिदानन्दविग्रहः ।।\nसर्वोपाधिविनिर्मुक्तो योगिनां भात्यचञ्चलः ।। ३३-४५ ।।"
  },
  {
    "text": "निर्गुणोऽपि परो देवो ह्यज्ञानाद्गुणवानिव ।।\nविभात्यज्ञाननाशे तु यथापूर्वं व्यवस्थितम् ।। ३३-४६ ।।"
  },
  {
    "text": "परं ज्योतिरमेयात्मा मायावानिव मायिनाम् ।।\nतन्नाशे निर्मलं ब्रह्म प्रकाशयति पंडितं ।। ३३-४७ ।।"
  },
  {
    "text": "एकमेवाद्वितीयं च परं ज्योतिर्निरंजनम् ।।\nसर्वेषामेव भूतानामंतर्यामितया स्थितम् ।। ३३-४८ ।।"
  },
  {
    "text": "अणोरणीयान्महतो महीयान्सनातनात्माखिलविश्वहेतुः ।।\nपश्यंति यज्ज्ञानविदां वरिष्टाः परात्परस्मात्परमं पवित्रम् ।। ३३-४९ ।।"
  },
  {
    "text": "अकारादिक्षकारांतवर्णभेदव्यवस्थितः ।।\nपुराणपुरुषोऽनादिः शब्दब्रह्मेति गीयते ।। ३३-५० ।।"
  },
  {
    "text": "विशुद्दमक्षरं नित्यं पूर्णमाकाशमध्यगम् ।।\nआनन्दं निर्मलशांतं परं ब्रह्मेति गीयते ।। ३३-५१ ।।"
  },
  {
    "text": "योगिनो हृदि पश्यन्ति परात्मानं सनातनम् ।।\nअविकारमजं शुद्धं परं ब्रह्मेति गीयते ।। ३३-५२ ।।"
  },
  {
    "text": "ध्यानमन्यत्प्रवक्ष्यामि श्रृणुष्व मुनि सत्तम ।।\nसंसारतापतप्तानां सुधावृष्टिसमं नृणाम् ।। ३३-५३ ।।"
  },
  {
    "text": "नारायणं परानन्दं स्मरेत्प्रणवसंस्थितम् ।।\nनादरुपमनौपम्यमर्द्धमात्रोपरिस्थितम् ।। ३३-५४ ।।"
  },
  {
    "text": "अकारं ब्रह्मणो रुपमुकारं विष्णुरुपवत् ।।\nमकारं रुद्ररुपं स्यादर्ध्दमात्रं परात्मकम् । ३३-५५ ।।"
  },
  {
    "text": "मात्रास्तिस्त्रः समाख्याता ब्रह्मविष्णु शिवाधिपाः ।।\nतेषां समुच्चयं विप्र परब्रह्मप्रबोधकम् ।। ३३-५६ ।।"
  },
  {
    "text": "वाच्यं तु परमं ब्रह्म वाचकः प्रणवः स्मृतः ।।\nवाच्यवाचकसंबन्धो ह्युपचारात्तयोर्द्विजा ।। ३३-५७ ।।"
  },
  {
    "text": "जपन्तः प्रणवं नित्यं मुच्यन्ते सर्वपातकैः ।।\nतदभ्यासेन संयुक्ताः परं मोक्षं लभन्ति च ।। ३३-५८ ।।"
  },
  {
    "text": "जपंश्च प्रणवं मन्त्रं ब्रह्मविष्णुशिवात्मकम् ।।\nकोटिसूर्यसमं तेजो ध्यायेदात्मनि निर्मलम् ।। ३३-५९ ।।"
  },
  {
    "text": "शालग्रामशिलारुपं प्रतिमारुपमेव वा ।।\nयद्यत्पापहरं वस्तु तत्तद्वा चिन्तयेद्धृदि ।। ३३-६० ।।"
  },
  {
    "text": "यदेतद्दैष्णवं ज्ञानं कथितं ते मुनीश्वर ।।\nएतद्विदित्वा योगीन्द्रो लभते मोक्षमुत्तमम् ।। ३३-६१ ।।"
  },
  {
    "text": "यस्त्वेतच्छॄणुयाद्वापि पठेद्वापि समाहितः ।।\nस सर्वपापनिर्मुक्तो हरिसालोक्यमान्पुयात् ।। ३३-६२ ।।"
  },
  {
    "text": "इति श्रीबृन्नारदीयपुराणे पूर्वभागे प्रथमपादे योगनिरुपणं नाम त्रयस्त्रिंशोऽध्यायः ।।"
  },
  {
    "text": "</span>"
  }
]
[
  {
    "text": "नातद उवाच ।।\nश्रुतं तु गङ्गामाहात्म्यं वाञ्छितं पापनाशनम् ।\nअधुना लक्षणं ब्रूहि भ्रातर्मे दानपात्रघयोः ।। १२-१ ।।"
  },
  {
    "text": "सनक उवाच ।।\nसर्वेषामेव वर्णानां ब्रह्मणः परमो गुरुः ।।\nतस्मै दानानि देयानि दत्तस्यानन्त्यमिच्छता ।। १२-२ ।।"
  },
  {
    "text": "ब्राह्मणः प्रतिगृह्णीयात्सर्वतो भयवर्जितः ।।\nन कदापि क्षत्रविशो गृह्णीयातां प्रतिग्रहम् ।। १२-३ ।।"
  },
  {
    "text": "चण्डस्य पुत्रहीनस्य दम्भाचाररतस्य च ।।\nस्वकर्मत्यागिनश्चापि दत्तं भवति निष्फलम् ।। १२-४ ।।"
  },
  {
    "text": "परदाररतस्यापि परद्रव्याभिलिषिणः ।।\nनक्षत्रसूचकस्यापि दत्तं भवति निष्फलम् ।। १२-५ ।।"
  },
  {
    "text": "असूयाविष्टमनसः कृतन्घस्य च मायिनः ।।\nअयाज्ययाजकस्यापि दत्तं भवति निष्फलम् ।। १२-६ ।।"
  },
  {
    "text": "नित्यं याच्ञापरस्यापि हिंसकस्य खलस्य च ।।\nरसविक्रयिणश्वैव दत्तं भवति निष्फलम् ।। १२-७ ।। नामैका द"
  },
  {
    "text": "वेदविक्रयिणश्चापि स्मृतिविक्रयिणस्तथा ।।\nधर्मविक्रयिणो विप्र दत्तं भवति निष्फलम् ।। १२-८ ।।"
  },
  {
    "text": "गानेन जीविका यस्य यस्य भार्या च पुश्चली ।।\nपरोपतापिनश्चापि दत्तं भवति निष्फलम् ।। १२-९ ।।"
  },
  {
    "text": "असिजीवी मषीजीवी देवलो ग्रामयाजकः ।।\nधावको वा भवेत्तेषां दत्तं भवति निष्फलम् ।। १२-१० ।।"
  },
  {
    "text": "पाककर्तुः परस्यार्थे कवये गदहारिणे ।।\nअभक्ष्य भक्षकस्यापि दत्तं भवति निष्फलम् ।। १२-११ ।।"
  },
  {
    "text": "शूद्रान्नभोजिनश्चैव शूद्राणां शवदाहिनः ।।\nपौंश्वलान्नभुजश्चापि दत्तं भवति निष्फलम् ।। १२-१२ ।।"
  },
  {
    "text": "नामविक्रयिणो विष्णोः संध्याकर्म्मोर्ज्झितस्य च ।।\nदुष्प्रतिग्रहदग्धस्य दत्तं भवति निष्फलम् ।। १२-१३ ।।"
  },
  {
    "text": "दिवाशयनशीलस्य तथा मैथुनकारिणः ।।\nसध्याभोजिन एवापिदत्तं भवति निष्फलम् ।। १२-१४ ।।"
  },
  {
    "text": "महापातकयुक्तस्य त्यक्तस्य ज्ञातिबान्धवैः ।।\nकुण्डस्य चापि गोलस्य दत्तं भवति निष्फलम् ।। १२-१५ ।।"
  },
  {
    "text": "परिवित्तेः शठस्यापि परिवत्तुः प्रमादिनः ।।\nस्त्रीजितस्यातिदुष्टस्य दत्तं भवित निष्फलम् ।। १२-१६ ।।"
  },
  {
    "text": "मद्यमांसाशिनश्चापि स्त्रीविटस्यातिलोभिनः ।।\nचौरस्य पिशुनस्यापि दत्तं भवति निष्फलम् ।। १२-१७ ।।"
  },
  {
    "text": "ये केचित्पापनिरता निन्दिताः सुजनैः सदा ।।\nन तेभ्यः प्रतिगृह्णीयान्न च वद्याद्दिजोत्तम ।।\nसत्कर्मनिरतायापि देयं यत्नेन नारद ।। १२-१८ ।।"
  },
  {
    "text": "यद्दानं श्रद्धया दत्तं तथा विष्णुसमर्पणम् ।।\nयाचितं वापि पात्रेण भवेत्तद्दानमुत्तमम् ।। १२-१९ ।।"
  },
  {
    "text": "परलोकं समुद्दश्य ह्यैहिकं वापि नारद ।।\nयद्दानं दीयते पात्रे तत्काम्यं मध्यमं स्मृतम् ।। १२-२० ।।"
  },
  {
    "text": "दग्भेन चापि हिंसार्थं परस्याविधिनापि च ।।\nक्रुद्धेनाश्रद्धयापात्रे तद्दानं मध्यमं स्मृतम् ।। १२-२१ ।।"
  },
  {
    "text": "अधमं बलितोषायमध्यमं स्वार्थसिद्धये ।।\nउत्तमं हरिप्रीत्यर्थं प्राहुर्वेदविदां वराः ।। १२-२२ ।।"
  },
  {
    "text": "दानभोगविनाशाश्च रायः स्युर्गतयस्त्रिधा ।। १२-२३ ।।"
  },
  {
    "text": "यो ददाति च नोभुक्ते तद्धनं नाशकारणम् ।।\nधनं धर्मफलं विप्र धर्मो माधवतुष्टिकृत् ।। १२-२४ ।।"
  },
  {
    "text": "तरवः किं न जीवन्ति तेऽपि लोके परार्थकाः ।।\nयत्र मूलफलैर्वृक्षाः परकार्यं प्रकुर्वते ।। १२-२५ ।।"
  },
  {
    "text": "मनुष्या यदि विप्राग्थ्र न परार्थास्तदा मृताः ।।\nपरकार्यं न ये मर्त्याः कायेनापि धनेन वा ।। १२-२६ ।।"
  },
  {
    "text": "मनसा वचसा वापि ते ज्ञेयाः पापकृत्तमाः ।।\nअत्रेतिहासं वक्ष्यामि श्रृणु नारद तत्त्वतः ।। १२-२७ ।।"
  },
  {
    "text": "यत्र दानादिकानां तु लक्षणं परिकीर्तितम् ।।\nगङ्गामाहात्म्यसहितं सर्वपापप्रणाशनम् ।। १२-२८ ।।"
  },
  {
    "text": "भगीरथस्य धर्मस्य संवादं पुण्यकारणम् ।।\nआसीद्भगीरथो राजा सगरान्वयसंभवः ।। १२-२९ ।।"
  },
  {
    "text": "शशास पृथिवीं मेतां सत्पद्वीपां ससागराम् ।।\nसर्वधर्मरतो नित्यं सत्यसंधः प्रतापवान् ।। १२-३० ।।"
  },
  {
    "text": "कन्दर्पसद्दशो रुपे यायजृको विचक्षणः ।।\nप्रालेयाद्रिसमो धैर्ये धर्मे धर्मसमो नृपः ।। १२-३१ ।।"
  },
  {
    "text": "सर्वलक्षणसंपन्नः सर्वशास्त्रार्थपारगः ।।\nसर्वसंपत्समायुक्तः सर्वानन्दकरो मुने ।। १२-३२ ।।"
  },
  {
    "text": "आतिथ्यप्रयतो नित्यं वासुदेवार्चनेरतः ।।\nपराक्रमी गुणनिधिर्मैत्रः कारुणिकः सधीः ।। १२-३३ ।।"
  },
  {
    "text": "एतादृशं तं राजानं ज्ञात्वा हृष्टो भगीरथम् ।।\nधर्मराजो द्विजश्रेष्ठ कदाचिद्द्रष्टुमागतः ।। १२-३४ ।।"
  },
  {
    "text": "समागतं धर्मराजमर्हयामास भूपतिः ।।\nशास्त्रदृष्टेन विधिना धर्मः प्री उवाच तम् ।। १२-३५ ।।"
  },
  {
    "text": "धर्मराज उवाच ।।\nराजन्धर्मविदां श्रेष्टप्रसिद्धोऽसि जगत्र्रये ।।\nधर्मराजोऽथ कीर्तिं ते श्रुत्वा त्वां द्रष्टुमागतः ।। १२-३६ ।।"
  },
  {
    "text": "सन्मार्गनिरतं सत्यं सर्वभूतहिते रतम् ।।\nद्रष्टुमिच्छन्ति विबुधारतवोत्कुष्टगुणप्रियाः ।। १२-३७ ।।\nकीर्तिर्नीतिश्च संपत्तिर्वर्तते यत्र भूपते ।।\nवसन्ति तत्र नियतं गुणास्सन्तश्च देवताः ।। १२-३८ ।।"
  },
  {
    "text": "अहो राजन्महाभाग शोभनीचरितं तव ।।\nसर्वभूतहितत्वादि मादृशामपि दुर्लभम् ।। १२-३९ ।।"
  },
  {
    "text": "इत्युक्तवन्तं तं धर्मं प्रणिपत्य भगीरथः ।।\nप्रोवाच विनयाविष्टः संहृष्टः श्लक्ष्णया गिरा ।। १२-४० ।।"
  },
  {
    "text": "भगीरथ उवाच ।।\nभगवन्सर्वधर्मज्ञ समदर्शित् सुरेश्वर ।।\nकृपया परयाविष्टो यत्पृच्छामि वदस्व तत् ।। १२-४१ ।।"
  },
  {
    "text": "धर्मा कीदृग्विधाः प्रोक्ताः के लोका धर्मशालिनाम् ।।\nकियत्यो यातनाः प्रोक्ताः केषां ताः परिकीर्तिताः ।। १२-४२ ।।"
  },
  {
    "text": "त्वया संमाननीया ये शासनीयाश्च ये यथा ।।\nतत्सर्वं मे महाभाग विस्तराद्वक्तुमर्हसि ।। १२-४३ ।।"
  },
  {
    "text": "धर्मराज उवाच ।।\nसाधु साधु महाबुद्धे मतिस्ते विमलोर्जिता ।।\nधर्माधर्मान्प्रवक्ष्यामितत्त्वतः श्रृणु भक्तितः ।। १२-४४ ।।"
  },
  {
    "text": "धर्मा बहुविधाः प्रोक्ताः पुण्यलोकप्रदायकाः ।।\nतथैव यातनाः प्रोक्ता असंख्या घोरदर्शताः ।। १२-४५ ।।"
  },
  {
    "text": "विस्तराद्गदितुं नालमपि वर्षशतायुतैः ।।\nतस्मातंसमासतो वक्ष्ये धर्माधर्मनिदर्शनम् ।। १२-४६ ।।"
  },
  {
    "text": "वृत्तिदानं द्विजानां वै महापुण्यं प्रकीर्ततम् ।।\nतथैवाध्यात्मविदुषो दत्तं भवति चाक्षयम् ।। १२-४७ ।।"
  },
  {
    "text": "कुटुम्बिनं या शास्त्रज्ञं श्रोत्रियं वा गुणान्वितम् ।।\nयो दत्त्वा स्यापयेदृतिं तस्य पुण्यफलं श्रृणु ।। १२-४८ ।।"
  },
  {
    "text": "मातृताः पितृतश्चैव द्विजः कोटिकुलन्वितः ।।\nनिर्विश्य विष्णुभवनं कल्पं तत्रैव मोदते ।। १२-४९ ।।"
  },
  {
    "text": "गण्यन्ते पांसवो भूमेर्गण्यन्ते वृष्टिविन्दवः ।।\nन गण्यन्ते विधात्रापि ब्रहह्मवृत्तिफलानि वै ।। १२-५० ।।"
  },
  {
    "text": "समस्तदेवतारुपो ब्राह्मणः परिकीर्तितः ।।\nजीवनं ददतस्तस्य कः पुण्यं गदितुं क्षमः ।। १२-५१ ।।"
  },
  {
    "text": "यो विप्रहितकृन्नित्यं स सर्वान्कृतवान्मखान् ।।\nस स्नातः सर्वतीर्थेषु तप्तं तेनाखिलं तपः ।। १२-५२ ।।"
  },
  {
    "text": "यो ददस्वेति विप्राणां जीवनं प्रेरयेत्परम् ।।\nसोऽपि तत्फलमाप्नोति किमन्यैर्बहुभाषितैः ।। १२-५३ ।।"
  },
  {
    "text": "तडागं कारयेद्यस्तु स्वयमेवापरेण वा ।।\nवक्तुं तत्पुण्यसंख्यानं नालं वर्षशतायुषा ।। १२-५४ ।।"
  },
  {
    "text": "एकश्चेदध्वगो राजंस्तडागस्य जलं पिबेत् ।।\nकत्कर्तुः सर्वपापानि नश्यन्त्येव न संशयः ।। १२-५५ ।।"
  },
  {
    "text": "एकाहमपि यत्कुर्याद्भूमिस्थमुदकं नरः ।।\nस मुक्तः सर्वपापेभ्यः शतवर्षं वसेद्दिवि ।। १२-५६ ।।"
  },
  {
    "text": "कर्तुं तडागं यो मर्त्यः साह्यकः शक्तितो भवेत् ।।\nसोऽपि तत्फलमाप्नोति तुष्टः प्रेरक एव च ।। १२-५७ ।।"
  },
  {
    "text": "मृदं सिद्धार्थमात्रां वा तडागाद्यो वहिः क्षिपेत् ।।\nतिष्टत्यब्दशतं स्वर्गे विमुक्तः पापकोटिभिः ।। १२-५८ ।।"
  },
  {
    "text": "देवता यस्य तुष्यन्ति गुरवो वा नृपोत्तम ।।\nतडागपुण्यभाक्स स्यादित्येषा शाश्वती श्रुतिः ।। १२-५९ ।।"
  },
  {
    "text": "इतिहासं प्रवक्ष्यामि तवात्र नृपसत्तम ।।\nयं श्रृत्वा सर्वपापेभ्यो मुच्यते नात्र संशयः ।। १२-६० ।।"
  },
  {
    "text": "गौडदेशेऽतिविख्यातो राजासीद्वीरभद्रकः ।।\nमहाप्रतापी विद्यावान्सदा विप्रप्रपूजकः ।। १२-६१ ।।"
  },
  {
    "text": "वेदशास्त्रकुलाचारयुक्तो मित्रक्विर्धनः ।।\nतस्य राज्ञी महाभागा नान्मा चम्पकमञ्जरी ।। १२-६२ ।।"
  },
  {
    "text": "तस्य राज्ञो महामात्याः कृत्माकृस्यविचारणाः ।।\nधर्माणां धर्मशास्त्रेस्तु सदा कुर्वन्ति निश्चयम् ।। १२-६३ ।।"
  },
  {
    "text": "प्रायश्चित्तं चिकित्त्सां च ज्योतिषे धर्मनिर्णयम् ।।\nविनाशास्त्रेण यो ब्रूयात्तमाहुर्ब्रह्यघातकम् ।। १२-६४ ।।"
  },
  {
    "text": "इति निश्चित्य मनसा मन्वादीरितधर्मकान् ।।\nआचार्येभ्यः सदा भूपः श्रृणोति विधिपूर्वकम् ।। १२-६५ ।।"
  },
  {
    "text": "न कोऽप्यन्यायवर्ती तस्य राज्येऽवरोऽपि च ।।\nधर्मेण पाल्यमानस्य तस्य देशस्य भूपतेः ।। १२-६६ ।।"
  },
  {
    "text": "जातं समत्वं स्वर्गस्य सौराज्यस्य शुभावहम् ।।\nस चैकदा तु नृपतिर्मृगयायां महावने ।। १२-६७ ।।"
  },
  {
    "text": "मन्त्र्यादिभिः परिवृतो बभ्राम मध्यभास्करम् ।।\nदैवादाखेटशून्यस्य ह्यतिश्रान्तस्य तत्र वै ।। १२-६८ ।।"
  },
  {
    "text": "नृपरीतस्य संजातं सरसो दर्शनं नृप ।।\nततः शुष्कां तु सरसीं दृष्ट्वा तत्र व्यचिन्तयत् ।। १२-६९ ।।"
  },
  {
    "text": "किमयं सरसीश्रृङ्गेभुवः केन  विनिर्मिता ।।\nकथं जलं भवेदत्र येन जीवेदयं नृपः ।। १२-७० ।।"
  },
  {
    "text": "ततो बुद्धिः समभवत्खाते तस्या नृपोत्तम ।।\nहस्तमात्रं ततो गर्त्तं खात्वा तोयमवाप्तवान् ।। १२-७१ ।।"
  },
  {
    "text": "तेन तोयेन पीतेन राज्ञस्तृत्पिरजायत ।।\nमन्त्रिणश्चापि भूमिश बुद्धिसागरसंज्ञिनः ।। १२-७२ ।।"
  },
  {
    "text": "स बुद्धिसागरो भूपं प्राह धर्मार्थकोविदः ।।\nराजन्नियं पुष्करिणी वर्षाजलवती पुरा ।। १२-७३ ।।"
  },
  {
    "text": "अद्यैनां बद्धवप्रां च कर्त्तुं जाता मतिर्मम ।।\nतद्भवान्मोदतां देव दत्तादाज्ञां च मेऽनघ ।। १२-७४ ।।"
  },
  {
    "text": "इति श्रुत्वा वचस्तस्य मन्त्रिणो नृपसत्तमः ।।\nमुमुदेऽतितरां भूपः स्वयं कर्तुं समुद्यतः ।। १२-७५ ।।"
  },
  {
    "text": "तमेव मन्त्रिणां तत्र युयोज शुभकर्मणि ।।\nततो राजाज्ञया सोऽपि बुद्धिसागरको मुदा ।। १२-७६ ।।"
  },
  {
    "text": "सरसीं सागरं कर्त्तुमुद्यतः पुण्यकृत्तमः ।।\nधनुषां चैव पञ्चाशत्सर्वतो विस्तृतायताम् ।। १२-७७ ।।"
  },
  {
    "text": "सरसीं बद्धसु शिलां चकारागाधशम्बराम् ।।\nतां विनिर्माय सरसीं राज्ञे सर्वं न्यवेदयत् ।। १२-७८ ।।"
  },
  {
    "text": "तस्यां ततः प्रभृति वै सर्वेऽपि वनचारिणः ।।\nपान्थाः पिपासिता भूप लभन्ते स्म जलं शुभम् ।। १२-७९ ।।"
  },
  {
    "text": "कदाचित्स्वायुषश्चान्ते स मन्त्री बुद्धिसागरः ।।\nप्रमृतो गतवाँल्लोकं लोकशास्तुर्मम प्रभो ।। १२-८० ।।"
  },
  {
    "text": "तदर्थं तु मया पृष्टो धर्मो धर्मलिपिंकरः ।।\nचित्रगुत्पस्तु तत्कर्म मह्यं सर्वं न्यवेदयत् ।। १२-८१ ।।"
  },
  {
    "text": "उपदेष्टा स्वयं चासौ धर्मकार्यस्य भूपतेः ।।\nतस्माद्धर्मविमानं तु समारोढुमिहार्हति ।। १२-८२ ।।"
  },
  {
    "text": "इत्युक्ते चित्रगुप्तेन समाज्ञप्तो मया नृप ।।\nविमानं धर्मसंज्ञं तु आरोढुं बुद्धिसागरः ।। १२-८३ ।।"
  },
  {
    "text": "अथ कालान्तरे राजन्सराजा वीरभद्रकः ।।\nमृतो गतो मम स्थानं नमश्चक्रे मुदान्वितः ।। १२-८४ ।।"
  },
  {
    "text": "मया तु तत्र तस्यापि पृष्टं कर्माखिलं नृप ।।\nकथितं चित्रगुत्पेन धर्मं सरसिसंभवम् ।। १२-८५ ।।"
  },
  {
    "text": "तदा सम्यङ्मया राजा बोधितोऽभूद्यथाश्रृणु ।।\nअधित्यकायां भूपाल सैकतस्य गिरेः परा ।। १२-८६ ।।"
  },
  {
    "text": "लावकेनामुनाचञ्च्वा खातं द्व्यंङ्गुप्रलमबुनि ।।\nततः कालान्तरे तेन वाराहेण नृपोत्तम ।। १२-८७ ।।"
  },
  {
    "text": "खनितं हस्तमात्रं तु जलं तुण्डेन चात्मनः ।।\nततोऽन्यदाऽमुया काल्याहस्त युग्ममितः कृतः ।। १२-८८ ।।"
  },
  {
    "text": "खातो जले महाराज तोयं मासद्वयं स्थितम् ।।\nपीतं क्षुद्रैर्वनचरैः सत्त्वैस्तृष्णासमाकुलैः ।। १२-८९ ।।"
  },
  {
    "text": "ततो वर्षत्रायान्ते तु गजतानेन सुव्रत ।।\nहस्तत्रयमितः खातः कृतस्तत्राधिकं जलम् ।। १२-९० ।।"
  },
  {
    "text": "मासत्रये स्थितं तच्च पयो जीवैर्वनेचरैः ।।\nभवांस्तत्र समायातो जलशोषादनन्तरम् ।। १२-९१ ।।"
  },
  {
    "text": "मासे तत्र तु संप्रात्पं हस्तं खात्वा जलं नृप ।।\nततस्तस्योपदेशेन मन्त्रिणो नृपते त्वया ।। १२-९२ ।।"
  },
  {
    "text": "पञ्चाशद्धनुरुत्खातं जातं तत्र महाजलम् ।।\nपुनः शिलाभिः सुदृढं बद्धं जातं महत्सरः ।।\nवृक्षाश्च रोपितास्तत्र सर्वलोकोपकारिणः ।। १२-९३ ।।"
  },
  {
    "text": "तेन स्वस्वेन पुण्येन पञ्चैते जगतीपते ।।\nविमानं धर्म्यमारुढास्त्वमाण्येनं समारुह ।। १२-९४ ।।"
  },
  {
    "text": "इति वाक्यं समाकर्ण्य मम राजा स भूमिप ।।\nआरुरोह विमानं तत्षष्ठो राजा समांशभाक् ।। १२-९५ ।।"
  },
  {
    "text": "इति ते सर्वमाख्यातं तडागजनितं फलम् ।।\nश्रुत्वैतन्मुच्यते पापादाजन्ममरणान्तिकात् ।। १२-९६ ।।"
  },
  {
    "text": "यो नरः श्रद्धयो युक्तो व्याख्यातं श्रुणुयात्पठेत् ।।\nसोऽप्याप्नोत्यखिलं पुण्यं सरोनिर्माणसंभवम् ।। १२-९७ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे धर्माख्याने द्वादशोऽध्यायः ।। १२ ।।"
  }
]
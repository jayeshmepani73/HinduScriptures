[
  {
    "text": "सनक उवाच ।।\nवेदमालेः सुतौ प्रोक्तौ यावुभौ मुनिसत्तम ।।\nयज्ञमाली सुमाली च तयोः कर्माधुनोच्यत ।। ३६-१ ।।"
  },
  {
    "text": "तयोराद्यो यज्ञमाली विभेद पितृसंचितम् ।।\nधनं द्विधा कनिष्टस्य भागमेकं ददौ तदा ।। ३६-२ ।।"
  },
  {
    "text": "सुमाली च धनं सर्वं व्यसनाभिरकतः सदा ।।\nअपादाना दिभिश्चैव नाशयामास भो द्विज ।। ३६-३ ।।"
  },
  {
    "text": "गीतवाद्यरतो नित्यं मद्यपानरतोऽभवत् ।।\nवेश्याविभ्रमलुब्धोऽसौ परदारतोऽभवत् ।। ३६-४ ।।"
  },
  {
    "text": "सर्वस्मिन्नाशमायाते हिरण्ये पितृसंचिते ।।\nअपहृत्य परं द्रव्यं वारस्त्रीनिरतोऽभवत् ।। ३६-५ ।।"
  },
  {
    "text": "दृष्ट्वा सुमालिनः शूलं यज्ञमाली महामतिः ।।\nबभूव दुःखितोऽत्यर्थं भ्रातरं चदमब्रवीत् ।। ३६-६ ।।"
  },
  {
    "text": "अलममत्यंतकष्टेन वृत्तेनास्मत्कुलेऽनुज ।।\nत्वमेक एव दुष्टात्मा महापापरतोऽभवः ।। ३६-७ ।।"
  },
  {
    "text": "एवं निवारयंतं तं बहुशो ज्येष्टसोदरम् ।।\nहनिष्यामीति निश्चित्य खङ्गहस्तः कचेऽग्रहीत् ।। ३६-८ ।।"
  },
  {
    "text": "ततो महारवो जज्ञे नगरे भृशदारुणः ।।\nबबंधुर्नागराश्चैनं कुपितास्ते सुमालिनम् ।। ३६-९ ।।"
  },
  {
    "text": "यज्ञमाली ह्यमेयात्मा पौरान्संप्रार्थ्य दुःखितः ।।\nबंधनान्मोचयामास भ्रातृस्नेहविमोहितः ।। ३६-१० ।।"
  },
  {
    "text": "यज्ञमाली पुनस्चापि बिभिदे स्वधनं द्विधा ।।\nआददे स्वयमर्द्धं च ददावर्द्धं यवीयसे ।। ३६-११ ।।"
  },
  {
    "text": "सुमाली त्वतिमूढात्मा तद्धनं चापि नारद ।।\nमूर्खैः पारंवडचंडालैर्बुभुजे च सहोद्धतः ।। ३६-१२ ।।"
  },
  {
    "text": "असतामुपभो गाय दुर्जनानां विभूतयः ।।\nपिचुमंदः फलाढ्योऽपि काकैरेवोपभुज्यते ।। ३६-१३ ।।"
  },
  {
    "text": "भ्रात्रा दत्तं धनं तञ्च सुमाली नाशयन्मुने ।।\nमद्यपानप्रमत्तश्च गोमांसा दीन्यभक्षयत् ।। ३६-१४ ।।"
  },
  {
    "text": "त्यक्तो बंधुजनैः सर्वैश्चांडालस्त्रीसमन्वितः ।।\nराज्ञापि बाधितो विप्रप्रपेदे निर्जनं वनम् ।। ३६-१५ ।।"
  },
  {
    "text": "यज्ञमाली सुधीर्विप्र सदा धर्मरतोऽभवेत् ।।\nअवारितं ददावन्नं सत्सङ्गगतकल्मषः ।। ३६-१६ ।।"
  },
  {
    "text": "पित्रा कृतानि सर्वाणि तडागादीनि सत्तम ।।\nअपालयत्प्रयत्नेन सदा धर्मपरायणः ।। ३६-१७ ।।"
  },
  {
    "text": "विश्राणितं धनं सर्वं यज्ञमालेर्महात्मनः ।।\nसत्पात्रदाननिष्टस्य धर्ममार्गप्रवर्तिनः ।। ३६-१८ ।।"
  },
  {
    "text": "अहो सदुपभोगाय सज्जनानां विभूतयः ।।\nकल्पवृक्षफलं सर्वममरैरेव भुज्यते ।। ३६-१९ ।।"
  },
  {
    "text": "धनं विश्राण्य धर्मार्थं यज्ञमाली महामतिः ।।\nनित्यं विष्णुगृहे सम्यक्परिचर्य्यापरोऽभवत् ।। ३६-२० ।।"
  },
  {
    "text": "कालेन गच्छता तौ तु वृद्धभावमुपागतौ ।।\nयज्ञमाली सुमाली च ह्येककाले मृतावुभौ ।। ३६-२१ ।।"
  },
  {
    "text": "हरिपूजारतस्यास्य यज्ञमालिमहात्मनः ।।\nहरिः संप्रेषयामास विमानं पार्षदा वृतम् ।। ३६-२२ ।।"
  },
  {
    "text": "दिव्यं विमानमारुह्य यज्ञमाली महामतिः ।।\nपूज्यमानः सुरगणैः स्तूयमानो मुनीश्वरैः ।। ३६-२३ ।।"
  },
  {
    "text": "गंधर्वैर्गीयमानश्च सेवितश्चाप्सरोगणैः ।।\nकामधेन्वा पुष्यमाणश्चित्राभरणभूषितः ।। ३६-२४ ।।"
  },
  {
    "text": "कोमलैस्तुलसीमाल्यैर्भूषितस्तेजसां निधिः ।।\nगच्छन्विष्णुपदं दिव्यंमनुजं पथि दृष्टवान् ।। ३६-२५ ।।"
  },
  {
    "text": "ताह्यमानं यमभटैः क्षुत्तृड्भ्यां परिपीडितम् ।।\nप्रेतभूतं विवस्त्रं च दुःखितं पाशवेष्टितम् ।।"
  },
  {
    "text": "इतस्ततः प्राधावन्तं विलपंतमनाथवत् ।। ३६-२६ ।।"
  },
  {
    "text": "क्रोशन्तं च सुदंतं च दृष्ट्वा मनसि विव्यथे ।। ३६-२७ ।।"
  },
  {
    "text": "यज्ञमालीदयायुक्तो विष्णुदूतान्समीपगान् ।।\nकोऽयं भटैर्बाध्यमानं इत्यपृच्छत्कृतांजलिः ।। ३६-२८ ।।"
  },
  {
    "text": "अथ ते हरिदूतास्तं यज्ञमालिमहौजसम् ।।\nअसौ सुमाली भ्राता ते पापात्मेति समब्रुवन् ।। ३६-२९ ।।"
  },
  {
    "text": "यज्ञमाली समाकर्ण्य व्याख्यातं विष्णुकिंकरैः ।।\nमनसा दुःखमापन्नः पुनः पप्रच्छ नारद ।। ३६-३० ।।"
  },
  {
    "text": "कथमस्य भवेन्मोक्षः सांचितैः पापसंचयैः ।।\nतदुपायंबदध्वं मे यूयं हि ममबांधवाः ।। ३६-३१ ।।"
  },
  {
    "text": "सख्यं साप्तपदीनं स्यादित्याहुर्धर्मकोविदाः ।।\nसतां साप्तपदी मैत्री सत्सतां त्रिपदी तथा ।। ३६-३२ ।।"
  },
  {
    "text": "सत्सतामपि ये संतस्तेषां मैत्रघी पदे पदे ।। ३६-३३ ।।\nतस्मान्मे बांधवा यूयं मां नेतुं समुपागताः ।।"
  },
  {
    "text": "यतोऽयं मम भ्रातापि मुच्यते तदिहोच्यताम् ।। ३६-३४ ।।\nयज्ञमालिवचः श्रुत्वा विष्णुदूता दयालवः ।।"
  },
  {
    "text": "पुनः स्मितामुखाः प्रोचुर्यज्ञमालिहरिप्रियम् ।। ३६-३५ ।।"
  },
  {
    "text": "विष्णुदूता ऊचुः ।।\nयज्ञमालिन्महाभाग नारायणपरायण ।।\nउपायं तव वक्ष्यामः सुमालिप्रेममुक्तिदम् ।। ३६-३६ ।।"
  },
  {
    "text": "कृतं यत्सुमहत्कर्म त्वया प्राक्तनजन्मनि ।।\nप्रवक्ष्यामः समासेन तच्छ्रणुष्व समाहितः ।। ३६-३७ ।।"
  },
  {
    "text": "पुरा त्वं वैश्यजातीयो नाम्ना विश्वंघभरः स्मृतः ।।\nत्वया कृतानि पापानि अहंत्यगणितानि वै ।। ३६-३८ ।।"
  },
  {
    "text": "सुकर्मवासनाहीनो मातापित्रोर्विरोधकृत् ।।\nएकदा बंधुभिस्त्यक्तः शोकसंतापपीडितः ।। ३६-३९ ।।"
  },
  {
    "text": "क्षुधाग्निनापि संतप्तः प्राप्तवान्हरिमंदिरम् ।।\nतदा वृष्टिरभूत्तत्र तत्स्थानं पंकिलं ह्यभूत ।। ३६-४० ।।"
  },
  {
    "text": "दीरीकृतस्त्वया पंकस्तत्स्थाने स्थातुमिच्छया ।।\nउपलेपनतां प्राप्तं तत्स्थानं विष्णुमंदिरे ।। ३६-४१ ।।"
  },
  {
    "text": "त्वयोषितं तु तद्गात्रौ तस्मिन्देवालये द्विज ।।\nदंशितश्चैव सर्पेण प्राप्तं पञ्चत्वमेव च ।। ३६-४२ ।।"
  },
  {
    "text": "तेन पुण्यप्रभावेन उपलेपकृतेन च ।।\nविप्रजन्म त्वया प्राप्तं हरि भक्तिस्तथाचला ।। ३६-४२।।"
  },
  {
    "text": "कल्पकोटिशतं साग्रं संप्राप्य हरिसन्निधिम् ।।\nवसाद्य ज्ञानमासाद्य परं मोक्षं गमिष्यसि ।। ३६-४३ ।।"
  },
  {
    "text": "अनुजं पातकिश्रेष्टं त्वं समुद्धर्त्तमिच्छसि ।।\nउपायं तव वक्ष्यामस्तं निबोध महामते ।। ३६-४४ ।।"
  },
  {
    "text": "गोचर्ममात्रभूमेस्तु उपलेपनजं फलम् ।।\nदत्त्वोद्धर महाभाग भ्रातरं कृपयान्वितः ।। ३६-४५ ।।"
  },
  {
    "text": "एवमुक्तो विष्णुदूतैर्यज्ञमाली महापतिः ।।\nतत्फलं प्रददौ तस्मै भ्रात्रे पापविमुक्तये ।। ३६-४६ ।।"
  },
  {
    "text": "सुमाली भ्रातृदत्तेन पुण्येन गतकल्मषः ।।\nबभूव यमदूतास्तु तं त्यक्त्वा प्रपलायिताः ।। ३६-४७ ।।"
  },
  {
    "text": "विमानं चागतं सद्यः सर्वभोगसमन्वितम् ।।\nतदा सुमाली स्वर्यानमारुह्य मुमुदे मुने ।। ३६-४८ ।।"
  },
  {
    "text": "तावुभौ भ्रातरौ विप्र सुरवृंदनमस्कृतौ ।।\nअवापतुर्भृशं प्रीतिं समालिंग्य परस्परम् ।। ३६-४९ ।।"
  },
  {
    "text": "यज्ञमाली सुमाली च स्तूयमानौ महर्षिभिः ।।\nगीयमानौ च गंधर्वैर्विष्णुलोकं प्रजग्मतुः ।। ३६-५० ।।"
  },
  {
    "text": "अवाप्य हरिसालोक्यं सुमाली मुनिसत्तम ।।\nयज्ञमाली चोषतुस्तौ कल्पमेकं मुदान्वितौ ।। ३६-५१ ।।"
  },
  {
    "text": "भुक्त्वा भोगान्बहूँस्तत्र यज्ञमाली महामतिः ।।\nतत्रैव ज्ञानसंपन्नः परं मोक्षमुपागतः ।। ३६-५२ ।।"
  },
  {
    "text": "सुमाली तु महाभागो विष्णुलोके मुदान्वितः ।।\nस्थित्वा भूमिं पुनः प्राप्य विप्रत्वं समुपागतः ।। ३६-५३ ।।"
  },
  {
    "text": "अतिशुद्धे कुले जातो गुणवान्वेदपारगः ।।\nसर्वसंपत्समोपेतो हरिभक्तिपरायणः ।। ३६-५४ ।।"
  },
  {
    "text": "व्याहरन्हरिनामानि प्रपेदे जाह्नवीतटम् ।।\nतत्र स्नातश्च गंगायां दृष्ट्वा विश्वेश्वरं प्रभुम् ।। ३६-५५ ।।"
  },
  {
    "text": "अवाप परमं स्थानं योगिनामपि दुर्लभम् ।।\nउपलेपनमाहात्म्यं कथितं ते मुनीश्वर ।। ३६-५६ ।।"
  },
  {
    "text": "तस्मात्सर्वप्रयत्नेन संपूज्यो जगतांपतिः ।।\nअकामादपि ये विष्णोः सकृत्पूजां प्रकुर्वते ।। ३६-५७ ।।"
  },
  {
    "text": "न तेषां भवबंधस्तु कदाचिदपि जायते ।।\nहरिभक्तिरतान्यस्तु हरिबुद्ध्या समर्चयेत् ।। ३६-५८ ।।"
  },
  {
    "text": "तस्य तुष्यंति विप्रेंद्र ब्रह्मविष्णुमहेश्वराः ।।\nहरिभक्तिपराणां तु संगिनां संगमात्रतः ।। ३६-५९ ।।"
  },
  {
    "text": "मुच्यते सर्वपापेभ्यो महापातकवानपि ।।\nहरिपूजापराणां च हरिनामरतात्मनाम् ।। ३६-६० ।।"
  },
  {
    "text": "शुश्रूषानिरता यांति पापिनोऽपि परां गतिम् ।। ३६-६१ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे विष्णुसेवाप्रभावो नाम षट्त्रिंशोऽध्यायः ।।"
  }
]
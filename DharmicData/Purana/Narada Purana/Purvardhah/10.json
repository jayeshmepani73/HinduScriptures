[
  {
    "text": "नारद उवाच ।।\nविष्णुपादाग्रसंभूता या गङ्गेत्यभिधीयते ।।\nतदुत्पत्तिं वद भ्रातरनुग्राह्योऽस्मि ते यदि ।। १०-१ ।।"
  },
  {
    "text": "सनक उवाच ।।\nश्रृणु नारद वक्ष्यामि गङ्गोत्पत्तिं तवानघ ।।\nवदतां श्रृण्वतां चैंव पुण्यदां पापनाशिनीम् ।। १०-२ ।।"
  },
  {
    "text": "आसीदिंद्रादिदेवानां जनकः कश्यपो मुनिः ।।\nदक्षात्मजे तस्य भार्ये दितिश्चादितिरेव च ।। १०-३ ।।"
  },
  {
    "text": "अदितिर्देवमातास्ति दैत्यानां जननी दितिः ।।\nते तयोरात्मजा विप्र परस्परजयैषिणः ।। १० -४ ।।"
  },
  {
    "text": "सदा सपूर्वदेवास्तु यतो दैत्याः प्रकीर्तिताः ।।\nआदिदैंत्यो दितेः पुत्रो हिरण्यकशिपुर्बली ।। १०-५ ।।"
  },
  {
    "text": "प्रह्लादस्तस्य पुत्रो।़भूत्सुमहान्दैत्यसत्तमः ।।\nविरोचन स्तस्य सुतो बभूव द्विजभक्तिमान् ।। १०-६ ।।"
  },
  {
    "text": "तस्य पुत्रोऽतितेजस्वी बलिरासीत्प्रतापवान् ।।\nस एव वाहिनीपालो दैत्यानामभवन्मुनेः ।। १०-७ ।।"
  },
  {
    "text": "बलेन महता युक्तो बुभुजे मेदिनीमिमाम् ।।\nविजित्य वसुधां सर्वां स्वर्गं जेतुं मनो दधे ।। १०-८ ।।"
  },
  {
    "text": "गजाश्च यस्यायुतकोटिलक्षास्तावन्त एवाश्वरथा मुनींद्र ।।\nगजेगजे पंचशती पदातेः किं वर्ण्यते तस्य चमूर्वरिष्टा ।। १०-९ ।।"
  },
  {
    "text": "अमात्यकोट्यग्रसरावमात्यौ कुम्भाण्डनामाप्यथ कूपकर्णः ।।\nपित्रा समं शौर्यपराक्रमाभ्यां बाणो बलेः पुत्रशतग्रजोऽभूत् ।। १०-१० ।।"
  },
  {
    "text": "बलिः सुराञ्जेतुमनाः प्रवृत्तः सैन्येन युक्तो महता प्रतस्थे ।।\nध्वजातपर्त्रैर्गगनाबुराशेस्तरङ्गविद्युत्स्मरणं प्रकुर्वन् ।। १०-११ ।।"
  },
  {
    "text": "अवाप्य वृत्रारिपुरं सुरारी रुरोघ दैत्यैर्मृगराजगाढैः ।।\nसुरश्च युद्धाय पुरात्तथैव विनिर्ययुर्वज्रकरादयश्च ।। १०-१२ ।।"
  },
  {
    "text": "ततः प्रववृते युद्धं घोरं गीर्वाणदैत्ययो ।।\nकल्पांतमेघानिर्धोषं डिंडिंमध्वनिसंभ्रमम्।। १०-१३ ।।"
  },
  {
    "text": "मुमुचुः शरजालानि दैंत्याः सुमनसां बले ।।\nदेवाश्च दैत्यसेनासु संग्रामेऽत्यन्तदारुणे ।। १०-१४ ।।"
  },
  {
    "text": "जहि दारय भिंधीते छिंधि मारय ताडय ।।\nइत्येवं सुमहान्घोषो वदतां सेनयोरभूत् ।। १०-१५ ।।"
  },
  {
    "text": "शरदुन्दुभिनिध्वानैः सिंहनादैः सिंहनादैः सुरद्विषाम् ।।\nभाङ्कारैः स्यन्दनानां च बाणक्रेङ्गारनिःस्वनैः ।। १०-१६ ।।"
  },
  {
    "text": "अश्वानां हेषितैश्चैव गजानां बृंहितैस्तथा ।।\nटङ्गारैर्धनुषां चैव लोकः शब्दत्मयोऽभवत् ।। १०-१७ ।।"
  },
  {
    "text": "सुरासुरविनिर्मुक्तबाणनिष्पेषजानले ।।\nअकालप्रलयं मेने निरीक्ष्य सकलं जगत् ।। १०-१८ ।।"
  },
  {
    "text": "बभौ देवद्विषां सेना स्फुरच्छस्त्रौघधारिणी ।।\nचलद्विद्युन्निभा रात्रिश्छादिता जलदैरिव ।। १०-१९ ।।"
  },
  {
    "text": "तस्मिन्युद्धे महाधोरैर्गिरीन् क्षित्पान् सुरारिभिः ।।\nनाराचैश्चूर्णयामासुर्देवास्ते लघुविक्रमाः ।। १०-२० ।।"
  },
  {
    "text": "केचित्सताडयामासुर्नागैर्नागान्रथान्रथैः ।।\nअश्वैरश्वांश्च केचित्तु गदादण्डैरथार्द्दयन् ।। १०-२१ ।।"
  },
  {
    "text": "परिधैस्ताडिताः केचित्पेतुः शोणितकर्द्दमे ।।\nसमुक्त्रांतासवः केचिद्विमानानि समाश्रिताः ।। १०-२२ ।।"
  },
  {
    "text": "ये दैत्या निहता देवैः प्रसह्य सङ्गरे तदा ।।\nते देवभावमापन्ना दैतेयान्समुपाद्रवन् ।। १०-२३ ।।"
  },
  {
    "text": "अथ दैत्यगणाः क्रुद्वास्तड्यमानाः सुर्वैर्भृशम् ।।\nशस्त्रैर्बहुविधैर्द्देवान्निजध्नुरतिदारुणाः ।। १०-२४ ।।"
  },
  {
    "text": "दृषद्भिर्भिदिपालैश्च खङ्गैः परशुतोमरैः ।।\nपरिधैश्छुरिकाभिश्च कुन्तैश्चक्रैश्च शङ्कुभिः ।। १०-२५ ।।"
  },
  {
    "text": "मुसलैरङ्कुशेश्वैव लाङ्गलैः पट्टिशैस्तथा ।।\nशक्त्योपलैः शतघ्रीभिः पाशैश्च तलमुष्टिभिः ।। १०-२६ ।।"
  },
  {
    "text": "शूलैर्नालीकनाराचैः क्षेपणीयैस्समुद्ररैः ।।\nरथाश्वनागपदगैः सङ्कुलो ववृधे रणः ।। १०-२७ ।।"
  },
  {
    "text": "देवाश्च विविधास्त्राणि दैतेयेभ्यः समाक्षिपन् ।।\nएवमष्टसहस्त्राणि युद्धमासीत्सुदारुणम् ।। १०-२८ ।।"
  },
  {
    "text": "अथ दैत्यबले वृद्धे पराभूता दिवौकसः ।।\nसुरलोकं परित्यतज्य सर्वे भीताः प्रदुद्रुवुः ।। १०-२९ ।।"
  },
  {
    "text": "नररुपपरिच्छन्ना विचेरुरवनीतले ।।\nवैरोचनिस्त्रिभुवनं नारायणपरायणः ।। १०-३० ।।"
  },
  {
    "text": "बुभुजेऽव्याहतैश्चर्यप्रवृद्धश्रीर्महाबलः ।।\nइत्याज चाश्वमेघैः स विष्णुप्रीणनतत्परः ।। १०-३१ ।।"
  },
  {
    "text": "इन्द्रत्वं चाकरोत्स्वर्गे दिक्पालत्वं तथैव च ।।\nदेवानां प्रीणनार्थाय यैः क्रियन्ते द्विजैर्मखाः ।। १०-३२ ।।"
  },
  {
    "text": "तेषु यज्ञेषु सर्वेषु हविर्भुङ्क्ते स दैत्यराट् ।।\nअदितिः स्वात्मजान्वीक्ष्य देवमातातिदुःखिता ।। १०-३३ ।।"
  },
  {
    "text": "वृथात्र निवसामीति मत्वागाद्धिमवद्गिरम् ।।\nशक्रस्यैश्वर्यमिच्छंती दैत्यानां च पराजयम् ।। १०-२४ ।।"
  },
  {
    "text": "हरिध्यानपरा भूत्वा तपस्तेपेऽतिदुष्करम् ।।\nकिंचित्कालं समासीना तिष्टंती च ततः परम् ।। १०-३५ ।।"
  },
  {
    "text": "पादेनैकेन सुचिरं ततः पादाग्रमात्रतः ।।\nकंचित्कालं फलाहारा ततः शीर्णदलाशना ।। १०-३६ ।।"
  },
  {
    "text": "ततो जलाशमा वायुभोजनाहारवर्जिता ।।\nसच्चिदानन्दसन्दोहं ध्यायत्यात्मानमात्मना ।। १०-३७ ।।"
  },
  {
    "text": "दिव्याब्दानां सहस्त्रं सा तपोऽतप्यत नारद ।।\nदुरन्तं तत्तपः श्रुत्वा दैतेया मायिनोऽदितिम् ।। १०-३८ ।।"
  },
  {
    "text": "देवतारुपमास्थाय संप्रोचुर्बलिनोदिताः ।।\nकिमर्थं तप्यते मातः शरीरपरिशोषणम् ।। १०-३९ ।।"
  },
  {
    "text": "यदि जानन्ति दैतेया महदुखं ततो भवेत् ।।\nत्यजेदं दुःखबहुलं कायशोषणकारणम् ।। १०-४० ।।"
  },
  {
    "text": "प्रयाससाध्यं सुकृतं न प्रशँसन्ति पण्डिताः ।।\nशरीरं यन्ततो रक्ष्यं धर्मसाधनतत्परैः ।। १०-४१ ।।"
  },
  {
    "text": "ये शरीरमुपेक्षन्ते ते स्युरात्मविघातिनः ।।\nसुखं त्वं तिष्ट सुभगे पुत्रानस्मान्न खेदय ।। १०-४२ ।।"
  },
  {
    "text": "मात्रा हीना जना मातर्मृतप्राया न संशयः ।।\nगावो वा पशवो वापि यत्र गावो महीरुहाः ।। १०-४३ ।।"
  },
  {
    "text": "न लभन्ते सुखं किंचिन्मात्रा हीना मृतोपमाः ।।\nदरिद्रो वापि रोगी वा देशान्तरगतोऽपि वा ।। १०-४४ ।।"
  },
  {
    "text": "मातुर्दर्शनमात्रेण लभते परमां मुदम् ।।\nअन्ने वा सलिले वापि धनादौ वा प्रियासु च ।। १०-४५ ।।"
  },
  {
    "text": "कदाचिद्विमुखो याति जनो मातरि कोऽपि न ।।\nयस्य माता गृहे नास्ति यत्र धर्मपरायणा ।।\nसाध्वी च स्त्री पतिप्राणा गन्तव्यं तेन वै वनम् ।। १०-४६ ।।"
  },
  {
    "text": "धर्मश्च नारायणभक्तिहीनां धनं च सद्भोगविवर्जितं हि ।।\nगृहं च मार्यातनयेर्विहीनं यथा तथा मातृविहीनमर्त्यः ।। १०-४७ ।।"
  },
  {
    "text": "तस्माद्देवि परित्राहि दुःखार्तानात्मजांस्तव ।।\nइत्युक्ताप्यदितिर्दैप्यैर्न चचाल समाधितः ।। १०-४८ ।।"
  },
  {
    "text": "एवमुक्त्वासुराः सर्वे हरिध्यानपरायणाम् ।।\nनिरीक्ष्य क्रोधसंयुक्ता हन्तुं चक्रुर्मनोरथम् ।। १०-४९ ।।"
  },
  {
    "text": "कल्पान्तमेघनिर्घोषाः क्रोधसंरक्तलोचनाः ।।\nदंष्ट्रग्रैरसृजन्वह्निंम् सोऽदहत्काननं क्षणात् ।। १०-५० ।।"
  },
  {
    "text": "शतयोजनविस्तीर्णं नानाजीवसमाकुलम् ।।\nतेनैव दग्धा दैतेया ये प्रधर्षयितुं गताः ।। १०-५१ ।।"
  },
  {
    "text": "सैवावशिष्टा जननी सुराणामब्दाच्छतादच्युतसक्तचिता ।।\nसंरक्षिता विष्णुसुदर्शनेन दैत्यान्तकेन स्वजनानुकम्पिना ।। १०-५२ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे गङ्गोत्पत्तौ बलिकृतदेवपराजयवर्णनन्नाम दशमोऽध्यायः ।। १० ।।"
  }
]
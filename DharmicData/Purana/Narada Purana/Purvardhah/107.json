[
  {
    "text": "ब्रह्मोवाच ।।\nअथ मात्स्यं पुराणं ते प्रवक्ष्ये द्विजसत्तम ।।\nयत्रोक्तं सप्तकल्पानां वृत्तं संक्षिप्य भूतले ।। १०७-१ ।।"
  },
  {
    "text": "व्यासेन वेदविदुषा नारसिंहोपवर्णने ।।\nउपक्रम्य तदुद्दिष्टं चतुर्द्दशसहस्रकम् ।। १०७-२ ।।"
  },
  {
    "text": "मनुमत्स्यसुसंवादो ब्रह्मांडकथनं ततः ।।\nब्रह्मदेवासुरोत्पत्तिर्मारुतोत्पत्तिरेव च ।। १०७-३ ।।"
  },
  {
    "text": "मदनद्वादशी तद्वल्लोकपालाभिपूजनम् ।।\nमन्वन्तरसमुद्देशो वैश्यराज्याभिवर्णनम् ।। १०७-४ ।।"
  },
  {
    "text": "सूर्यवैवस्वतोत्पत्तिर्बुधसंगमनं तथा ।।\nपितृवंशानुकथनं श्रद्धाकालस्तथैव च ।। १०७-५ ।।"
  },
  {
    "text": "पितृतीर्थप्रचारश्च सोमोत्पत्तिस्तथैव च ।।\nकीर्तनं सोमवंशस्य ययातिचरितं तथा ।। १०७-६ ।।"
  },
  {
    "text": "पितृवंशानुकथनं सृष्टवंशानुकीर्तनम् ।।\nभृगुशापस्तथा विष्णोर्दशधा जन्मने क्षितौ ।। १०७-७ ।।"
  },
  {
    "text": "कीर्त्तनं पूरुवंशस्य वंशो हौताशनः परम् ।।\nक्रियायोगस्ततः पश्चात्पुराणपरिकीर्तनम् ।। १०७-८ ।।"
  },
  {
    "text": "व्रतं नक्षत्रपुरुषं मार्तण्डशयनं तथा ।।\nकृष्णाष्टमीव्रतं तद्वद्रोहिणीचन्द्रसंज्ञितम् ।। १०७-९ ।।"
  },
  {
    "text": "तडागविधि माहात्म्यं पादपोत्सर्ग एव च ।।\nसौभाग्यशयनं तद्वदगस्त्यव्रतमेव च ।। १०७-१० ।।"
  },
  {
    "text": "तथानन्ततृतीयाया रसकल्याणिनीव्रतम् ।।\nतथैवानं दकर्याश्च व्रतं सारस्वतं पुनः ।। १०७-११ ।।"
  },
  {
    "text": "उपरागाभिषेकश्च सप्तमीशनं तथा ।।\nभीमाख्या द्वादशी तद्वदनंगशयनं तथा ।। १०७-१२ ।।"
  },
  {
    "text": "अशून्यशयनं तद्वत्तथैवांगारकव्रतम् ।।\nसप्तमीसप्तकं तद्वद्विशोकद्वादशीव्रतम् ।। १०७-१३ ।।"
  },
  {
    "text": "मेरुप्रदानं दशधा ग्रहशांतिस्तथैव च ।।\nग्रहस्वरूपकथनं तथा शिवचतुर्दशी ।। १०७-१४ ।।"
  },
  {
    "text": "तथा सर्वफलत्यागः सूर्यवारव्रतं तथा ।।\nसंक्रांतिस्नपनं तद्वद्विभूतिद्वादशीव्रतम् ।। १०७-१५ ।।"
  },
  {
    "text": "षष्टीव्रतानां माहात्म्यं तथा स्नानविधिकमः ।।\nप्रयागस्य तु माहात्म्यं द्वीपलोकानुवर्णनम् ।। १०७-१६ ।।"
  },
  {
    "text": "तथांतरिक्षचारश्च ध्रुवमाहात्म्यमेव च ।।\nभवनानि सुरेंद्राणां त्रिपुरोद्योतनं तथा ।। १०७-१७ ।।"
  },
  {
    "text": "पितृप्रवरमाहात्म्यं मन्वंतरविनिर्णयः ।।\nचतुर्युगस्य संभूतिर्युगधर्मनिरूपणम् ।। १०७-१८ ।।"
  },
  {
    "text": "वज्रांगस्य तु संभूति स्तारकोत्पत्तिरेव च ।।\nतारकासुरमाहात्म्यं ब्रह्मदेवानुकीर्तनम् ।। १०७-१९ ।।"
  },
  {
    "text": "पार्वतीसंभवस्तद्वत्तथा शिवतपोवनम् ।।\nअनंगदेहदाहश्च रतिशोकस्तथैव च ।। १०७-२० ।।"
  },
  {
    "text": "गौरीतपोवनं तद्वच्छिवेनाथ प्रसादनम् ।।\nपार्वतीऋषिसंवादस्तथैरोद्वाहमंगलम् ।। १०७-२१ ।।"
  },
  {
    "text": "कुमारसंभवस्तद्वत्कुमारविजयस्तथा ।।\nतारकस्य वधो घोरो नरसिंहोपवर्णनम् ।। १०७-२२ ।।"
  },
  {
    "text": "पद्मोद्भवविसर्गस्तु तथैवांधकघातनम् ।।\nवाराणस्यास्तु माहात्म्यं नर्मदायास्तथैव च ।। १०७-२३ ।।"
  },
  {
    "text": "प्रवरानुक्रमस्तद्वत्पितृगाथानुकीर्तनम् ।।\nतथोभयमुखीदानं दानं कृष्णाजिनस्य च ।। १०७-२४ ।।"
  },
  {
    "text": "ततः सावित्र्युपाख्यानं राजधर्मास्तथैव च ।।\nविविधोत्पातकथनं ग्रहणांतस्तथैव च ।। १०७-२५ ।।"
  },
  {
    "text": "यात्रानिमित्तकथनं स्वप्नमंगलकीर्तने ।।\nवामनस्य तु माहात्म्यं वाराहस्य ततः परम् ।। १०७-२६ ।।"
  },
  {
    "text": "समुद्रमथनं तद्वत्कालकूटाभिशांतनम् ।।\nदेवासुरविमर्दश्च वास्तुविद्या तथैव च ।। १०७-२७ ।।"
  },
  {
    "text": "प्रतिमालक्षणं तद्वद्देवतायतनं तथा ।।\nप्रासादलक्षणं तद्वन्मंडपान च लक्षणम् ।। १०७-२८ ।।"
  },
  {
    "text": "भविष्यराज्ञामुद्देशो महादानानुकीर्तनम् ।।\nकल्पानुकीर्तनं तद्वत्पुराणेऽस्मिन्प्रकीर्तितम् ।। १०७-२९ ।।"
  },
  {
    "text": "पवित्रमेतत्कल्याणमायुः कीर्तिविवर्द्धनम् ।।\nयः पठेच्छृणुयाद्वापि स याति भवनं हरेः ।। १०७-३० ।।"
  },
  {
    "text": "लिखित्वैतत्तु यो दद्याद्धेममत्स्यगवान्वितम् ।।\nविप्रायाभ्यर्च्य विषुवे स याति परमं पदम् ।। १०७-३१ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे मत्स्यपुराणानुक्रमणीकथनं नाम सप्तोत्तरशततमोऽध्यायः ।। १०७ ।।"
  }
]
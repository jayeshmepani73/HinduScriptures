[
  {
    "text": "<span style=\"font-size: 14pt; line-height: 200%\">सनातन उवाच ॥\nश्रृणु विप्र प्रवक्ष्यामि षष्ठ्याश्चैव व्रतानि ते ॥\nयानि सम्यग्विधायात्र लभेत्सर्वान्मनोरथान् ॥ ११५-१ ॥\nचैत्रमासे शुक्लषष्ठ्यां कुमारव्रतमुत्तमम् ॥\nतत्रेष्ट्वा षण्मुखं देवं नानापूजा विधानतः ॥ ११५-२ ॥\nपुत्रं सर्वगुणोपेतं प्राप्नुयाच्चिरजीविनम् ॥\nवैशाखशुक्लषष्ठ्यां च पूजयित्वा च कार्तिकम् ॥ ११५-३ ॥\nलभते मातृजं सौख्यं नात्र कार्या विचारणा ॥\nज्येष्ठमासे शुक्लषष्ठ्यां विधिनेष्ट्वा दिवाकरम् ॥ ११५-४ ॥\nलभते वांछितान्कामांस्तत्प्रसादान्न संशयः ॥\nआषाढशुक्लषष्ठ्यां वै स्कंदव्रतमनुत्तमम् ॥ ११५-५ ॥\nउपोष्य पूजयित्वैनं शिवोमाप्रियमात्मजम् ॥\nलभतेऽभीप्सितान्कामान्पुत्रपौत्रादिसंततीः ॥ ११५-६ ॥\nश्रावणे शुक्लषष्ठ्यां तु शरजन्मानमर्चयेत् ॥\nउपचारैः षोडशभिर्भक्त्या परमयान्वितः ॥ ११५-७ ॥\nलभतेऽभीप्सितानर्थान्षण्मुखस्य प्रसादतः ॥\nभाद्रमासे कृष्णषष्ट्यां ललिताव्रतमुच्यते ॥ ११५-८ ॥\nप्रातः स्नात्वा विधानेन नारी शुक्लाम्बरावृता ॥\nशुक्लमाल्ययधरा वापि नद्याः संगमवालुकाम् ॥ ११५-९ ॥\nगृहीत्वा वंशपात्रे तु धृत्वा पिंडाकृतिं च ताम् ॥\nपञ्चधा ललितां तत्र ध्यायेद्वनविलासिनीम् ॥ ११५-१० ॥\nपङ्कजं करवीरं च नेपालीं मालतीं तथा ॥\nनीलोत्पलं केतकीं च संगृह्य तगरं तथा ॥ ११५-११ ॥\nएकैकाष्टशतं ग्राह्यमष्टाविंशतिरेव च ॥\nअक्षताः कलिका गृह्य ताभिर्देवीं प्रपूजयेत् ॥ ११५-१२ ॥\nप्रार्थयेदग्रतः स्थित्वा देवीं तां गिरिशप्रियाम् ॥\nगंगाद्वारे कुशावर्त्ते विल्वके नीलपर्वते ॥ ११५-१३ ॥\nस्नात्वा कनखले देवि हरिं लब्धवती पतिम् ॥\nललिते सुभगं देवि सुखसौभाग्यदायिनि ॥ ११५-१४ ॥\nअनंतं देहि सौभाग्ये मह्यं तुभ्यं नमोऽनमनः ॥\nमंत्रेणानेन कुसुमैश्वंपकस्य सुशोभनैः ॥ ११५-१५ ॥\nअभ्यर्च्य विधिवत्तस्या नैवेद्यं पुरतो न्यसेत् ॥\nत्रपुषैरपि कूष्माण्डैर्नालिकेरैः सुदाडिमैः ॥ ११५-१६ ॥\nबीजपूरैः सुतुंडीरैः कारवेल्लैः सचिर्भटैः ॥\nफलैस्तत्कालसंभूतैः कृत्वा शोभां तदग्रतः ॥ ११५-१७ ॥\nविरूढधान्यांकुरकैः सुदीपावलिभिस्तथा ॥\nसार्द्धै सर्गणकैधूपः सौहालककरंजकैः ॥ ११५-१८ ॥\nगुडपुष्पैः कर्णवेष्टैर्मोदकैरुपमोदकैः ॥\nबहुप्रकारैर्नैवेद्यैर्यथा विभवसारतः ॥ ११५-१९ ॥\nएवमभ्यर्च्य विधिवद्रात्रौ जागरणोत्सवम् ॥\nगीतवाद्यनटैर्नृत्यैः प्रोक्षणीयैरनेकधा ॥ ११५-२० ॥\nसखीभिः सहिता साध्वी तां रात्रिं प्रसभं नयेत् ॥\nन च संमीलयेन्नेत्रे नारीयामचतुष्टयम् ॥ ११५-२१ ॥\nदुर्भगा दुष्कृता वंध्या नेत्रसंमीलनाद्भवेत् ॥\nएवं जागरणं कृत्वा सप्तम्यां सरितं नयेत् ॥ ११५-२२ ॥\nगन्धपुष्पैस्तथाभ्यर्च्य गीतवाद्यपुरःसरैः ॥\nतच्च दद्याद्द्विजेन्द्राय नैवेद्यादि द्विजोत्तम ॥ ११५-२३ ॥\nस्नात्वा गृहं समागत्य हुत्वा वैश्वानरं ततः ॥\nदेवान्पितॄन्मनुष्यांश्च पूजयित्वा सुवासिनीः ॥ ११५-२४ ॥\nकन्यकाश्चैव संभोज्य ब्राह्मणान्दश पंच च ॥\nभक्ष्यभोज्यैर्बहुविधैर्दत्वा दानानि भूरिशः ॥ ११५-२५ ॥\nललिता मेऽस्तु सुप्रीता इत्युक्त्वा तान्विसर्जयेत् ॥\nयः कश्चिदाचरेदेतद्व्रतं सौभाग्यदं परम् ॥ ११५-२६ ॥\nनरो वा यदि वा नारी तस्य पुण्यफलं श्रृणु ॥\nयद्व्रतैश्च तपोभिश्च दानैर्वा नियमैरपि ॥ ११५-२७ ॥\nतदेतेनेह लभ्येत किं बहूक्तेन नारद ॥\nमृतेरनंतरं प्राप्य शिवलोकं सनातनम् ॥ ११५-२८ ॥\nमोदते ललितादेव्या शैवे वै सखिवच्चिरम् ॥\nनभस्ये मासि या शुक्ला षष्ठी सा चंदनाह्वया ॥ ११५-२९ ॥\nतस्यां देवीं समभ्यर्च्य लभते तत्सलोकताम् ॥\nरोहिणी पातभौमैस्तु संयुता कपिला भवेत् ॥ ११५-३० ॥\nतस्यां रविं समभ्यर्च्य व्रती नियमतत्परः ॥\nलभते वांछितान्कामान्भास्करस्य प्रसादतः ॥ ११५-३१ ॥\nअन्नदानं जपो होमं पितृदेवर्षितर्पणम् ॥\nसर्वमेवाक्षयं ज्ञेयं कृतं देवर्षिसत्तम ॥ ११५-३२ ॥\nकपिलां धेनुमभ्यर्च्य वस्त्रमाल्यानुलेपनैः ॥\nप्रदद्याद्वेदविदुषे द्वादशात्मप्रतुष्टये ॥ ११५-३३ ॥\nअथेषुशुक्लषष्ठ्यां तु पूज्या कात्यायनी द्विज ॥\nगंधाद्यैर्मंङ्गलद्रव्यैर्नैवेद्यैर्विविधैस्तथा ॥ ११५-३४ ॥\nततः क्षमाप्य देवेशीं प्रणिपत्य विसर्जयेत् ॥\nपूज्यात्र सैकती मूर्तिर्यद्वा द्विजसती मुदा ॥ ११५-३५ ॥\nवस्त्रालंकरणैर्भव्यैः कात्यायिन्याः प्रतुष्टये ॥\nकन्या वरं प्राप्नुयाच्च वांचितं पुत्रमंगना ॥ ११५-३६ ॥\nकात्यायिनीप्रसादाद्वै नात्र कार्या विचारणा ॥\nकार्तिके शुक्लषष्ठ्यां तु षण्मुखेन महात्मना ॥ ११५-३७ ॥\nदेवसेना महाभागा लब्धा सर्वुसुरार्पिता ॥\nअतस्तस्यां सुरश्रेष्ठां देवसेनां च षण्मुखम् ॥ ११५-३८ ॥\nसंपूज्य निखिलैरेव उपचारैर्मनोहरैः ॥\nप्राप्नुयादतुलां सिद्धिं मनोभीष्टां द्विजोत्तम ॥ ११५-३९ ॥\nअत्रैव वह्निपूजोक्तां तां च सम्पक्समाचरेत् ॥\nविविधद्रव्यहोमैश्च वह्निपूजापुरः सरम् ॥ ११५-४० ॥\nमार्गशीर्षे शक्लषष्ठ्यां निहतस्तारकासुरः ॥\nस्कंदेन सत्कृतिः प्राप्ता ब्रहमाद्यैः परिकल्पिता ॥ ११५-४१ ॥\nततोऽस्यां पूजयेत्स्कंदं गंधपुष्पाक्षतैः फलैः ॥\nवस्त्रैराभूषणश्चापि नैवेद्यैर्विविधैस्तथा ॥ ११५-४२ ॥\nरविवारेण संयुक्ता तथा शतभिषान्विता ॥\nयदि चेत्सा समुद्दिष्टा चंपाह्वा मुनिसत्तम ॥ ११५-४३ ॥\nतस्यां विश्वेश्वरो देवो द्रष्टव्यः पापनाशनः ॥\nपूजनीयो वेदनीयः स्मर्तव्यः सौख्यमिच्छता ॥ ११५-४४ ॥\nस्नानदानादिकं चात्र सर्वमक्षय्यमुच्यते ॥\nपौषमासे शुक्लषष्ठ्यां देवो दिनपतिर्द्विज ॥ ११५-४५ ॥\nविष्णुरूपी जगत्त्राता प्रदुर्भूताः सनातनः ॥ ११५-४६ ॥\nस तस्मात्पूजनीयोऽस्यां द्रव्यैर्गंधपुरस्कृतैः ॥\nनैवेद्यैर्वस्त्त्रभूषाद्यैः सर्वसौख्यमभीप्सुभिः ॥ ११५-४७ ॥\nमाघमासे सिता षष्ठी वरुणाह्वा स्मृता तु सा ॥\nतस्यां वरुणमभ्यर्च्येद्विष्णुरूपं सनातनम् ॥ ११५-४८ ॥\nरक्तैर्गंधांशुकैः पुष्पैर्नैवेद्यैर्धूपदीपकैः ॥\nएवमभ्यर्च्य विधिवद्यद्यच्चाभिलषेन्नरः ॥ ११५-४९ ॥\nतत्तच्च फलतो लब्ध्वा मोदते तत्प्रसादतः ॥\nफाल्गुने शुक्लषष्ठ्यां तु देवं पशुपतिं द्विज ॥ ११५-५० ॥\nमृन्मयं विधिना कृत्त्वा पूजयेदुपचारकैः ॥\nसंस्नाप्य शतरुद्रेण पृथक्पंचामृतैर्जलैः ॥ ११५-५१ ॥\nगन्धैरालिप्य सुश्वेतैरक्षतैः श्वेतपुष्पकैः ॥\nबिल्वपत्रैश्च धत्तूरकुसुमैश्च फलैस्तथा ॥ ११५-५२ ॥\nसम्पूज्य नानानैवेद्यैर्नीराज्य विधिवत्ततः ॥\nक्षमाप्य प्रणिपत्यैनं कैलासाय विसर्जयेत् ॥ ११५-५३ ॥\nएवं कृत शिवार्चस्तु नरो नार्यथवा मुने ॥\nइह भुक्त्वा वरान्भोगानन्ते शिवगतिं लभेत् ॥ ११५-५४ ॥\nइति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितषष्ठीव्रतनिरूपणं नाम पञ्चदशाधिकशततमोऽध्यायः ॥ ११५ ॥\n</span>"
  }
]
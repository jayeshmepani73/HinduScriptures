[
  {
    "text": "<span style=\"font-size: 14pt; line-height: 200%\">सनन्दन उवाच-\nएतदध्यात्ममानाढ्यं वचः केशिध्वजस्य सः।\nखाडिक्योऽमृतवच्छ्रुत्वा पुनराह तमीरयन् 1.47.१।\nखाण्डिक्य उवाच-।\nतद् ब्रूहि त्वं महाभाग योगं योगविदुत्तम।\nविज्ञातयोगशास्त्रार्थस्त्वमस्यां निमिसन्ततौ २।\nकेशिध्वज उवाच-।\nयोगस्वरूपं खाण्डिक्य श्रूयतां गदतो मम।\nयत्र स्थितो न च्यवते प्राप्य ब्रह्मलयं मुनिः ३।\nमन एव मनुष्याणां कारणं बन्धमोक्षयोः।\nबंधस्य विषयासङ्गि मुक्तेर्निर्विषयं तथा ४।\nविषयेभ्यः समाहृत्य विज्ञानात्मा बुधो मनः।\nचिन्तयेन्मुक्तये तेन ब्रह्मभूतं परेश्वरम् ५।\nआत्मभावं नयेत्तेन तद्ब्रह्माध्यापनं मनः।\nविकार्यमात्मनः शक्त्या लोहमाकर्षको यथा ६।\nआत्मप्रयत्नसापेक्षा विशिष्टा या मनोगतिः।\nतस्या ब्रह्मणि संयोगो योग इत्यभिधीते ७।\nएवमत्यन्तवैशिष्ट्ययुक्तधर्मोपलक्षणम्।\nयस्य योगः स वै योगी मुमुक्षुरमिधीयते ८।\nयोगयुक् प्रथमं योगी युञ्जमानोऽभिधीयते।\nविनिष्पन्नसमाधिस्तु परब्रह्मोपलब्धिमान् ९।\nयद्यन्तरायदोषेण दूष्यते नास्य मानसम्।\nजन्मान्तरैरभ्यसनान्मुक्तिः पूर्वस्य जायते १०।\nविनिष्पन्नसमाधिस्तु मुक्तिस्तत्रैव जन्मनि।\nप्राप्नोति योगी योगाग्निदग्धकर्मचयोऽचिरात् ११।\nब्रह्मचर्यमहिंसां च सत्यास्तेयापरिग्रहान्।\nसेवेतयोगी निष्कामो योगितां स्वमनो नयन् १२।\nस्वाध्यायशौचसन्तोषतपांसि नियमान्यमान्।\nकुर्व्वीत ब्रह्मणि तथा परस्मिन्प्रवणं मनः १३।\nएते यमाश्च नियमाः पञ्च पञ्चप्रकीर्तिताः।\nविशिष्टफलदाः काम्या निष्कामानां विमुक्तिदाः १४।\nएवं भद्रा सनादीनां समास्थाय गुणैर्युतः।\nयमाख्यैर्नियमाख्यैश्च युञ्जीत नियतो यतिः १५।\nप्राणाख्यमवलंबस्थमभ्यासात्कुरुते तु यत्।\nप्राणायामः स विज्ञेयः सबीजोऽबीज एव च १६।\nपरस्परेणाभिभवं प्राणापानौ यदानिलौ।\nकुरुतः सद्विधानेन तृतीयः संयमात्तयोः १७।\nतस्य चालंबनवत्स्थूलं रूपं द्विषत्पते।\nआलंबनमनन्तस्य योगिनोऽभ्यसतः स्मृतम् १८।\nशब्दादिष्वनुरक्तानि निगृह्याक्षाणि योगवित्।\nकुर्य्याच्चित्तानुकारीणि प्रत्याहारपरायणः १९।\nवश्यता परमा तेन जायते निश्चलात्मनाम्।\nइन्द्रि याणामवश्यैस्तैर्न योगी योगसाधकः २०।\nप्राणायामेन पवनैः प्रत्याहरेण चेन्द्रि यैः।\nवशीकृतैस्ततः कुर्यात्स्थिरं चेतः शुभाश्रये २१।\nखाण्डिक्य उवाच-।\nकथ्यतां मे महाभाग चेतसो यः शुभाश्रयः।\nयदाधारमशेषं तु हन्ति दोषसमुद्भवम् २२।\nकेशिध्वज उवाच-।\nआश्रयश्चेतसो ज्ञानिन् द्विधा तच्च स्वरूपतः।\nरूपं मूर्तममूर्तं च परं चापरमेव च २३।\nत्रिविधा भावना रूपं विश्वमेतत्त्रिधोच्यते।\nब्रह्माख्या कर्मसंज्ञा च तथा चैवोभयात्मिका २४।\nकर्मभावात्मिका ह्येका ब्रह्मभावात्मिका परा।\nउभयात्मिका तथैवान्या त्रिविधा भावभावना २५।\nसनकाद्यासदा ज्ञानिन् ब्रह्मभावनया युताः।\nकर्मभावनया चान्ये देवाद्याः स्थावराश्चराः २६।\nहिरण्यगर्भादिषु च ब्रह्मकर्मात्मिका द्विधा।\nअधिकारबोधयुक्तेषु विद्यते भावभावना २७।\nअक्षीणेषु समस्तेषु विशेषज्ञानकर्मसु।\nविश्वमेतत्परं चान्यद्भेदभिन्नदृशां नृप २८।\nप्रत्यस्तमितभेदं यत्सत्तामात्रमगोचरम्।\nवचसामात्मसन्तोद्यं तज्ज्ञानं ब्रह्मसंज्ञितम् २९।\nतच्च विष्णोः परं रूपमरूपस्याजनस्य च।\nविश्वस्वरूपवैरूप्यलक्षणं परमात्मनः ३०।\nन तद्योगयुजा शक्यं नृप चिन्तयितुं यतः।\nततः स्थूलं हरे रूपं चिन्त्यं यच्चक्षुगोचरम् ३१।\nहिरण्यगर्भो भगवान्वासवोऽथ प्रजापतिः।\nमरुतो वसवो रुद्रा भास्करास्तारका ग्रहाः ३२।\nगन्धार्वा यक्षदैत्याश्च सकला देवयोनयः।\nमनुष्याः पशवः शैला समुद्रा ः! सरितो द्रुमाः ३३।\nभूप भूतान्यशेषाणि भूतानां ये च हेतवः।\nप्रधानादिविशेषान्ताश्चेतनाचेतनात्मकम् ३४।\nएकपादं द्विपादं च बहुपादमपादकम्।\nमूर्त्तमेतद्धरे रूपं भावनात्रितयात्मकम् ३५।\nएतत्सर्वमिदं विश्वं जगदेतच्चराचरम्।\nपरब्रह्मस्वरूपस्य विष्णोः शक्तिसमन्वितम् ३६।\nविष्णुशक्तिः परा प्रोक्ता क्षेत्रज्ञाख्या तथापरा।\nअविद्याकर्मसंज्ञान्या तृतीया शक्तिरिष्यते ३७।\nयेयं क्षेत्रज्ञशक्तिः सा चेष्टिता नृप कर्मजा।\nअसारभूते संसारे प्रोक्ता तत्र महामते ३८।\nसंसारतापानखिलानवाप्नोत्यनुसंज्ञितान्।\nतया तिरोहितत्वात्तु शक्तिः क्षेत्रज्ञसंज्ञिता ३९।\nसर्वभूतेषु भूपाल तारतम्येन लक्ष्यते।\nअप्राणवत्सु खल्वल्पा स्थावरेषु ततोऽधिका ४०।\nसरीसृपेषु तेभ्योऽन्याप्यतिशक्त्या पतत्त्रिषु।\nपतत्त्रिभ्यो मृगास्तेभ्यः स्वशक्त्या पशवोऽधिकाः ४१।\nपशुभ्यो मनुजाश्चातिशक्त्या पुंसः प्रभाविताः।\nतेभ्योऽपि नागगन्धर्वयक्षाद्या देवता नृप ४२।\nशक्रः समस्तदेवेभ्यस्ततश्चातिप्रजापतिः।\nहिरण्यगर्भोऽपि ततः पुंसः शक्त्युपलक्षितः ४३।\nएतान्यशेषरूपाणि तस्य रूपाणि पार्थिव।\nयतस्तच्छक्तियोगेन युक्तानि नभसा यथा ४४।\nद्वितीयं विष्णुसंज्ञस्य योगिध्येयं महामते।\nअमूर्तं ब्रह्मणो रूपं यत्सदित्युच्यते बुधैः ४५।\nसमस्ताः शक्तयश्चैता नृप यत्र प्रतिष्ठिताः।\nनहि स्वरूपरूपं वै रूपमन्यद्धरेर्महत् ४६।\nसमस्तशक्तिरूपाणि तत्करोति जनेश्वर।\nदेवतिर्यङ्मनुष्यादिचेष्टावन्ति स्वलीलया ४७।\nजगतामुपकाराय तस्य कर्मनिमित्तजा।\nचेष्टा तस्याप्रमेयस्य व्यापिन्यविहितात्मिका ४८।\nतद्रू पं विश्वरूपस्य चिन्त्यं योगयुजा नृप।\nतस्य ह्यात्मविशुर्द्ध्य्थं सर्वकिल्बिषनाशनम् ४९।\nयथाग्निरुद्धतशिखः कक्षं दहति सानिलः।\nतथा चित्तस्थितो विष्णुर्योगिनां सर्वकिल्बिषम् ५०।\nतस्मात्समस्तशक्तीनामाद्यान्ते तत्र चेतसः।\nकुर्वीत संस्थितं साधु विज्ञेया शुद्धलक्षणा ५१।\nशुभाश्रयः सचित्तस्य सर्वगस्य तथात्मनः।\nत्रिभावभावनातीतो मुक्तये योगिनां नृप ५२।\nअन्ये तु पुरुषव्याघ्र चेतसो ये व्यपाश्रयाः।\nअशुद्धास्ते समस्तास्तु देवाद्याः कर्मयोनयः ५३।\nमूर्त्तं भगवतो रूपं सर्वापाश्रयनिस्पृहः।\nएषा वै धारणा ज्ञेया यच्चित्तं तत्र धार्यते ५४।\nतत्र मूर्त्तं हरे रूपं यादृक् चिन्त्यं नराधिप।\nतच्छ्रूयतामनाधारे धारणा नोपपद्यते ५५।\nप्रसन्नचारुवदनं पद्मपत्रायतेक्षणम्।\nसुकपोलं सुविस्तीर्णं ललाटफलकोज्ज्वलम् ५६।\nसमकर्णांसविन्यस्तचारुकर्णोपभूषणम्।\nकम्बुग्रीवं सुविस्तीर्णश्रीवत्साङ्कितवक्षसम् ५७।\nबलित्रिभङ्गिना भुग्ननाभिना चोदरेण वै।\nप्रलम्बाष्टभुजं विष्णुमथवापि चतुर्भुजम् ५८।\nसमस्थितोरुजघनं सुस्थिराङिघ्रकराम्बुजम्।\nचिन्तयेद्ब्रह्मभूतं तं पीतनिर्मलवाससम् ५९।\nकिरीटचारुकेयूरकटकादिविभूषितम्।\nशार्ङ्गशङ्खगदाखड्गप्रकाशवलयाञ्चितम् ६०।\nचिन्तयेत्तन्मयो योगी समाधायात्ममानसम्।\nतावद्यावद् दृढीभूता तत्रैव नृप धारणा ६१।\nवदतस्तिष्ठतो यद्वा स्वेच्छया कर्म कुर्वतः।\nनापयाति यदा चित्तात्सिद्धां मन्येत तां तदा ६२।\nततः शङ्खगदाचक्रशार्ङ्गादिरहितं बुधः।\nचिन्तयेद्भगवद्रू पं प्रशान्तं साक्षसूत्रकम् ६३।\nसा यदा धारणा तद्वदवस्थानवती ततः।\nकिरीटकेयूरमुखैर्भूषणैः रहितं स्मरेत् ६४।\nतदेकावयवं चैवं चेतसा हि पुनर्बुधः।\nकुर्यात्ततोऽवयविनि प्रणिधानपरो भवेत् ६५।\nतद्रू पप्रत्यये चैकसंनतिश्चान्यनिःस्पृहा।\nतद्ध्य्नां प्रथमैरङ्गैः षड्भिर्निष्पाद्यते नृप ६६।\nतस्यैवं कल्पनाहीनं स्वरूपग्रहणं हि यत्।\nमनसा ध्याननिष्पाद्यं समाधिः सोऽभिधीयते ६७।\nविज्ञानं प्रापकं प्राप्ये परे ब्रह्मणि पार्थिव।\nप्रापणीयस्तथैवात्मा प्रक्षीणाशेषभावनः ६८।\nक्षेत्रज्ञकरणीज्ञानं करणं तेन तस्य तत्।\nनिष्पाद्य मुक्तिकार्यं वै कृतकृत्यो निवर्तते ६९।\nतद्भावभावनापन्नस्ततोऽसौ परमात्मनः।\nभवत्यभेदी भेदश्च तस्याज्ञानकृतो भवेत् ७०।\nविभेदजनके ज्ञाने नाशमात्यन्तिकं गते।\nआत्मनो ब्रह्मणाभेदं संमतं कः करिष्यति ७१।\nइत्युक्तस्ते मया योगः खाण्डिक्य परिपृच्छतः।\nसंक्षेपविस्तराभ्यां तु किमन्यत्क्रियतां तव ७२।\nखाण्डिक्य उवाच।\nकथितो योगसद्भावः सर्वमेव कृतं मम।\nतवोपदेशात्सकलो नष्टश्चित्तमलो मम ७३।\nममेति यन्मया प्रोक्तमसदेतन्न चान्यथा।\nनरेन्द्र गदितुं शक्यमपि विज्ञेयवेदिभिः ७४।\nअहं ममेत्यविद्येयं व्यवहारस्तथानयोः।\nपरमार्थस्त्वसंलाप्यो वचसां गोचरो न यः ७५।\nतद्गच्छ श्रेयसे सर्वं ममैतद्भवता कृतम्।\nयद्विमुक्तिपरो योगः प्रोक्तः केशिध्वजाव्ययः ७६।\nसनन्दन उवाच-।\nयथार्हपूजया तेन खाण्डिक्येन स पूजितः।\nआजगाम पुरं ब्रह्मंस्ततः केशिध्वजो नृपः ७७।\nखाण्डिक्योऽपि सुतं कृत्वा राजानं योगसिद्धये।\nविशालामगमत्कृष्णे समावेशितमानसः ७८।\nस तत्रैकान्तिको भूत्वा यमादिगुणसंयुतः।\nविष्ण्वाख्ये निर्मले ब्रह्मण्यवाप नृपतिर्लयम् ७९।\nकेशिध्वजोऽपि मुक्त्यर्थं स्वकर्मक्षपणोन्मुखः।\nबुभुजे विषयान्कर्म चक्रे चानभिसन्धितम् ८०।\nस कल्याणोपभोगैश्च क्षीणपापोऽमलस्ततः।\nअवाप सिद्धिमत्यन्तत्रितापक्षपणीं मुने ८१।\nएतत्ते कथितं सर्वं यन्मां त्वं परिपृष्टवान्।\nतापत्रयचिकित्सार्थं किमन्यत्कथयामि ते ८२।\nइति श्रीबृहन्नारदीयपुराणे पूर्वभागे द्वितीयपादे सप्तचत्वारिंशत्तमोऽध्यायः ४७।\n</span>"
  }
]
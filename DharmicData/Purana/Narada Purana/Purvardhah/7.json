[
  {
    "text": "<span style=\"font-size: 14pt; line-height: 200%\">नारद उवाच-\nकोऽसौ राक्षसभावाद्धि मोचितः सगरान्वये।\nसगरः को मुनिश्रेष्ठ तन्ममाख्यातुमर्हसि 1.7.१।\nसनक उवाच-\nशृणुष्व मुनिशार्दूल गंगामाहात्म्यमुत्तमम्।\nयज्जलस्पर्शमात्रेण पावितं सागरं कुलम्।\nगतं विष्णुपदं विप्र सर्वलोकोत्तमोत्तमम् २।\nआसीद्र विकुले जातो बाहुर्नाम वृकात्मजः।\nबुभुजे पृथिवीं सर्वां धर्मतो धर्मतत्परः ३।\nब्राह्मणाः क्षत्रिया वैश्याः शूद्रा श्चान्ये च जन्तवः।\nस्थापिताःस्वस्वधर्मेषु तेन बाहुर्विशांपतिः ४।\nअश्वमेधैरियाजासौ सप्तद्वीपेषु सप्तभिः।\nअतर्प्पयद्भूमिदेवान् गोभूस्वर्णांशुकादिभिः ५।\nअशासन्नीतिशास्त्रेण यथेष्टं परिपन्थिनः।\nमेने कृतार्थमात्मानमन्यातपनिवारणम् ६।\nचन्दनानि मनोज्ञानि बलि यत्सर्वदा जनाः।\nभूषिता भूषणैर्दिव्यैस्तद्रा ष्ट्रे सुखिनो मुने ७।\nअकृष्टपच्या पृथिवी फलपुष्पसमन्विता ८।\nववर्ष भूमौ देवेन्द्र ः! काले काले मुनीश्वर।\nअधर्मनिरतापाये प्रजा धर्मेण रक्षिताः ९।\nएकदा तस्य भूपस्य सर्वसम्पद्विनाशकृत्।\nअहंकारो महाञ्जज्ञे सासूयो लोपहेतुकः १०।\nअहं राजा समस्तानां लोकानां पालको बली।\nकर्त्ता महाक्रतूनां च मत्तः पूज्योऽस्ति कोऽपरः ११।\nअहं विचक्षणः श्रीमाञ्जिताः सर्वे मयारयः।\nवेदवेदाङ्गतत्त्वज्ञो नीतिशास्त्रविशारदः १२।\nअजेयोऽव्याहतैश्वर्यो मत्तः कोऽन्योऽधिको भुवि।\nअहंकारपरस्यैवं जातासूया परेष्वपि १३।\nअसूयातोऽभवत्कामस्तस्य राज्ञो मुनीश्वर।\nएषु स्थितेषु तु नरो विनाशं यात्यसंशयम् १४।\nयौवनं धनसंपत्तिः प्रभुत्वमविवेकिता।\nएकैकमप्यनर्थाय किमु यत्र चतुष्टयम् १५।\nतस्यासूया नु महती जाता लोकविरोधिनी।\nस्वदेहनाशिनी विप्र सर्वसम्पद्विनाशिनी १६।\nअसूयाविष्टमनसि यदि संपत्प्रवर्त्तते।\nतुषाग्निं वायुसंयोगमिव जानीहि सुव्रत १७।\nअसूयोपेतमनसां दम्भाचारवतां तथा।\nपरुषोक्तिरतानां च सुखं नेह परत्र च १८।\nअसूयाविष्टचित्तानां सदा निष्ठुरभाषिणाम्।\nप्रिया वा तनया वापि बान्धवा अप्यरातयः १९।\nमनोभिलाषं कुरुते यः समीक्ष्य परस्त्रियम्।\nस स्वसंपद्विनाशाय कुठारो नात्र संशयः २०।\nयः स्वश्रेयोविनाशाय कुर्याद्यत्नं नरो मुने।\nसर्वेषां श्रेयसं दृष्ट्वा स कुर्यान्मत्सरं कुधीः २१।\nमित्रापत्यगृहक्षेत्रधनधान्यपशुष्वपि।\nहानिमिच्छन्नरः कुर्यादसूयां सततं द्विज २२।\nअथ तस्याविनीतस्य ह्यसूयाविष्टचेतसः।\nहैहयास्तालजङ्घाश्च बलिनोऽरातयोऽभवन् २३।\nयस्यानुकूलो लक्ष्मीशः सौभाग्यं तस्य वर्द्धते।\nसएव विमुखो यस्य सौभाग्यं तस्य हीयते २४।\nतावत्पुत्राश्च पौत्राश्च धनधान्यगृहादयः।\nयावदीक्षेत लक्ष्मीशः कृपापाङ्गेन नारद २५।\nअपि मूर्खान्धबधिरजडाः शूरा विवेकिनः।\nश्लाघ्या भवन्ति विप्रेन्द्र प्रेक्षिता माधवेन ये २६।\nसौभाग्यं तस्य हीयेत यस्यासूयादिलाञ्छनम्।\nजायते नात्र संदेहो जन्तुद्वेषो विशेषतः २७।\nसततं यस्य कस्यापि यो द्वेषं कुरुते नरः।\nतस्य सर्वाणि नश्यन्ति श्रेयांसि मुनिसत्तम २८।\nअसूया वर्द्धते यस्य तस्य विष्णुः पराङ्मुखः।\nधनं धान्यं मही संपद्विनश्यति ततो ध्रुवम् २९।\nविवेकं हन्त्यहंकारस्त्वविवेकात्तु जीविनाम्।\nआपदः संभवन्त्येवेत्यहंकारं त्यजेत्ततः ३०।\nअहंकारो भवेद्यस्य तस्य नाशोऽतिवेगतः।\nअसूयाविष्टमनसस्तस्य राज्ञः परैः सह ३१।\nआयोधनमभूद् घोरं मासमेकं निरन्तरम्।\nहैहयैस्तालजङ्घैश्च रिपुभिः स पराजितः ३२।\nवनं गतस्ततो बाहुरन्तर्वत्न्या स्वभार्यया।\nअवाप परमां तुष्टिं तत्र दृष्ट्वा महत्सरः ३३।\nअसूयोपेतमनसस्तस्य भावं निरीक्ष्य च।\nसरोगतविहंगास्ते लीनाश्चित्रमिदं महत् ३४।\nअहो कष्टमहो रूपं घोरमत्र समागतम्।\nविशन्तस्त्वरया वासमित्यूचुस्ते विहंगमाः ३५।\nसोऽवगाह्य सरो भूपः पत्नीभ्यां सहितो मुदा।\nपीत्वा जलं च सुखदं वृक्षमूलमुपाश्रिताः ३६।\nतस्मिन्बाहौ वनं याते तेनैव परिरक्षिताः।\nदुर्गुणान्विगणय्यास्य धिग्धिगित्यब्रुवन्प्रजाः ३७।\nयो वा को या गुणी मर्त्यः सर्वश्लाघ्यतरो द्विज।\nसर्वसंपत्समायुक्तोऽप्यगुणी निन्दितो जनैः ३८।\nअपकीर्तिसमो मृत्युर्लोकेष्वन्यो न विद्यते।\nयदा बाहुर्वनं यातस्तदा तद्रा ज्यगा जनाः।\nसन्तुष्टिं परमां याता दवथौ विगते यथा ३९।\nनिन्दितो बहुशो बाहुर्मृतवत्कानने स्थितः।\nनिहत्य कर्म च यशो लोके द्विजवरोत्तम ४०।\nनास्त्यकीर्तिसमो मृत्युर्नास्ति क्रोधसमो रिपुः।\nनास्ति निंदासमं पापं नास्ति मोहसमासवः ४१।\nनास्त्यसूयासमाकीर्तिर्नास्ति कामसमोऽनलः।\nनास्ति रागसमः पाशो नास्ति संगसमं विषम् ४२।\nएवं विलप्य बहुधा बाहुरत्यन्तदुःखितः।\nजीर्णाङ्गो मनसस्तापाद् वृद्धभावादभूदसौ ४३।\nगते बहुतिथे काले और्वाश्रमसमीपतः।\nस बाहुर्व्याधिना ग्रस्तो ममार मुनिसत्तम ४४।\nतस्य भार्या च दुःखार्ता कनिष्ठा गर्भिणी तदा।\nचिरं विलप्य बहुधा सह गन्तुं मनो दधे ४५।\nसमानीय च सैधांसि चितां कृत्वातिदुःखिता।\nसमारोप्य तमारूढं स्वयं समुपचक्रमे ४६।\nएतस्मिन्नन्तरे धीमानौर्वस्तेजोनिधिर्मुनिः।\nएतद्विज्ञातवान्सर्वं परमेण समाधिना ४७।\nभूतं भव्यं वर्त्तमानं त्रिकालज्ञा मुनीश्वराः।\nगतासूया महात्मानः पश्यन्ति ज्ञानचक्षुषा ४८।\nतपोभिस्तेजसां राशिरौर्वपुण्यसमो मुनिः।\nसंप्राप्तस्तत्र साध्वी च यत्र बाहुप्रिया स्थिता ४९।\nचितामारोढुमुद्युक्तां तां दृष्ट्वा मुनिसत्तमः।\nप्रोवाच धर्ममूलानि वाक्यानि मुनिसत्तमः ५०।\nऔर्व उवाच-\nराजवर्यप्रिये साध्वि मा कुरुष्वातिसाहसम्।\nतवोदरे चक्रवर्ती शत्रुहन्ता हि तिष्ठति ५१।\nबालापत्याश्च गर्भिण्यो ह्यदृष्टऋतवस्तथा।\nरजस्वला राजसुते नारोहन्ति चितां शुभे ५२।\nब्रह्महत्यादिपापानां प्रोक्ता निष्कृतिरुत्तमैः।\nदम्भिनो निंदकस्यापि भ्रूणघ्नस्य न निष्कृतिः ५३।\nनास्तिकस्य कृतघ्नस्य धर्मोपेक्षाकरस्य च।\nविश्वासघातकस्यापि निष्कृतिर्नास्ति स्रुवते ५४।\nतस्मादेतन्महत्पापं कर्त्तुं नार्हसि शोभने।\nयदेतद्दुःखमुत्पन्नं तत्सर्वं शांतिमेष्यति ५५।\nइत्युक्ता मुनिना साध्वी विश्वस्य तदनुग्रहम्।\nविललापातिदुःखार्ता समुह्यधवपत्कजौ ५६।\nऔर्वोऽपि तां पुनः प्राह सर्वशास्त्रार्थकोविदः।\nमा रोदी राजतनये श्रियमग्र्ये गमिष्यसि ५७।\nमा मुंचास्रं महाभागे प्रेतो दाह्योऽद्य सज्जनैः।\nतस्माच्छोकं परित्यज्य कुरु कालोचितां क्रियाम् ५८।\nपंडिते वापि मूर्खे वा दरिद्रे वा श्रियान्विते।\nदुर्वृत्ते वा सुवृत्ते वा मृत्योः सर्वत्र तुल्यता ५९।\nनगरे वा तथारण्ये दैवमत्रातिरिच्यते ६०।\nयद्यत्पुरातनं कर्म तत्तदेवेह युज्यते।\nकारणं दैवमेवात्र मन्ये सोपाधिका जनाः ६१।\nगर्भे वा बाल्यभावे वा यौवने वापि वार्द्धके।\nमृत्योर्वशं प्रयातव्यं जन्तुभिः कमलानने ६२।\nहन्ति पाति च गोविन्दो जन्तून्कर्मवशे स्थितान्।\nप्रवादं रोपयन्त्यज्ञा हेतुमात्रेषु जन्तुषु ६३।\nतस्माद्दुःखं परित्यज्य सुखिनी भव सुव्रते।\nकुरु पत्युश्च कर्माणि विवेकेन स्थिरा भव ६४।\nएतच्छरीरं दुःखानां व्याधीनामयुतैर्वृतम्।\nसुखाभासं बहुक्लेशं कर्मपाशेन यन्त्रितम् ६५।\nइत्याश्वास्य महाबुद्धिस्तया कार्याण्यकारयत्।\nत्यक्तशोका च सा तन्वी नता प्राह मुनीश्वरम् ६६।\nकिमत्र चित्रं यत्सन्तः परार्थफलकांक्षिणः।\nनहि द्रुमाश्च भोगार्थं फलन्ति जगतीतले ६७।\nयोऽन्यदुःखानि विज्ञाय साधुवाक्यैः प्रबोधयेत्।\nस एव विष्णुस्तत्त्वस्थो यतः परहिते स्थितः ६८।\nअन्यदुःखेन यो दुःखी योऽन्य हर्षेण हर्षितः।\nस एव जगतामीशो नररूपधरो हरिः ६९।\nसद्भिः श्रुतानि शास्त्राणि परदुःखविमुक्तये।\nसर्वेषां दुःखनाशाय इति सन्तो वदन्ति हि ७०।\nयत्र सन्तः प्रवर्त्तन्ते तत्र दुःखं न बाधते।\nवर्तते यत्र मार्तण्डः कथं तत्र तमो भवेत् ७१।\nइत्येवं वादिनी सा तु स्वपत्युश्चापराः क्रियाः।\nचकार तत्सरस्तीरे मुनिप्रोक्तविधानतः ७२।\nस्थिते तत्र मुनौ राजा देवराडिव संज्वलन्।\nचितामध्याद्विनिष्क्रम्य विमानवरमास्थितः ७३।\nप्रपेदे परमं धाम नत्वा चौर्वं मुनीश्वरम्।\nमहापातकयुक्ता वा युक्ता वा चोपपातकैः।\nपरं पदं प्रयान्त्येव महद्भिरवलोकिताः ७४।\nकलेवरं वा तद्भस्म तद्धूमं वापि सत्तम।\nयदि पश्यति पुण्यात्मा स प्रयाति परां गतिम् ७५।\nपत्युः कृतक्रिया सा तु गत्वाश्रमपदं मुनेः।\nचकार तस्य शुश्रूषां सपत्न्या सह नारद ७६।\nइति श्रीबृहन्नारदीयपुराणे पूर्वभागे प्रथमपादे गङ्गामाहात्म्यं नाम सप्तमोऽध्यायः७।"
  },
  {
    "text": "</span>"
  }
]
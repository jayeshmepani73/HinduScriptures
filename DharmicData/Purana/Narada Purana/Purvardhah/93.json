[
  {
    "text": "<span style=\"font-size: 14pt; line-height: 200%\"> ब्रह्मोवाच ।।\nश्रृणु पुत्र प्रवक्ष्यामि पुराणं पद्मसंज्ञकम् ।।\nमहत्पुण्यप्रदं नॄणां श्रृण्वतां पठतां मुदा ।। १ ।।\nयथा चंचेंद्रियः सर्वः शरीरीति निगद्यते ।।\nतथेदं पंचभिः खंडैरुदितं पापनाशनम् ।। २ ।।\nपुलस्त्येन तु भीष्माय सृष्ट्यादिक्रमतो द्विज ।।\nनानाख्यानेतिहासाद्यैर्यत्रोक्तो धर्मविस्तरः ।। ३ ।।\nपुष्करस्य च माहात्म्यं विस्तरेण प्रकीर्तितम् ।।\nब्रह्मयज्ञविधानं च वेदपाठादिलक्षणम् ।। ४ ।।\nदानानां कीर्तनं यत्र व्रतानां च पृथक्पृथक् ।।\nविवाहः शैलजायाश्चतारकाख्यानकं महत् ।। ५ ।।\nमाहात्म्यं च गवादीनां कीर्तितं सर्वपुण्यदम् ।।\nकालकेयादिदैत्यानां वधो यत्र पृथक्पृथक् ।। ६ ।।\nग्रहाणामर्चनं दानं यत्र प्रोक्तं द्विजोत्तम ।।\nतत्सृष्टिखंडमुद्दिष्टं व्यासेन सुमहात्मना ।। ७ ।।\nपितृमात्रादिपूज्यत्वे शिवशर्मकथा पुरा ।।\nसुव्रतस्य कथा पश्चाद्वृत्रस्य च वधस्तथा ।। ८ ।।\nपृथोर्वैनस्य चाख्यानं सुनूथायाः कथा तथा ।।\nसुकलाख्यानकं चैव धर्माख्यानं ततः परम् ।। ९ ।।\nपितृशुश्रूषणाख्यानं नहुषस्य कथा ततः ।।\nययातिचरितं चैव गुरुतीर्थनिरूपणम् ।। १० ।।\nराज्ञा जैमिनिसंवादो बह्वाश्चर्य्यकथायुतः ।।\nकथा ह्यशोकसुंदर्याहुंडदैत्यवधान्विता ।। ११ ।।\nकामोदाख्यानकं तत्र विहुंडवधसंयुतम् ।।\nकुंजलस्य च संवादश्च्यवनेन महात्मना ।। १२ ।।\nसिद्धाख्यानं ततः प्रोक्तं खंडस्यास्य फलोहनम् ।।\nसूतशौनकसंवादं भूमिखंडमिदं स्मृतम् ।। १३ ।।\nब्रह्माण्डोत्पत्तिरुदिता यत्रर्षिभिश्च सौतिना ।।\nसभूमिलोकसंस्थानं तीर्थाख्यानं ततः परम् ।। १४ ।।\nनर्मदोत्पत्तिकथनं तत्तीर्थानां कथाः पृथक् ।।\nकुरुक्षेत्रादितीर्थानां कथा पुण्या प्रकीर्तिता ।। १५ ।।\nकालिंदीपुण्यकथनं काशीमाहात्म्यवर्णनम् ।।\nगयायाश्चैव माहात्म्यं प्रयागस्य च पुण्यकम् ।। १६ ।।\nवर्णाश्रमानुरोधेन कर्मयोगनिरूपणम् ।।\nव्यासजमिनिसंवादः पुण्यकर्मकथान्वितः ।। १७ ।।\nसमुद्रमथनाख्यानं व्रताख्यानं ततः परम् ।।\nऊर्ज्जपंचाहमाहाम्यं स्तोत्रं सर्वापराधनुत् ।। १८ ।।\nएतत्स्वर्गाभिधं विप्र सर्वपातकनाशनम् ।।\nरामाश्वमेधं प्रथमं रामराज्याभिषेचनम् ।। १९ ।।\nअगस्त्याद्यागमश्चैव पौलस्त्यान्वयकीर्त्तनम् ।।\nअश्वमेधोपदेशश्च हयचर्या ततः परम् ।। २० ।।\nनानाराजकथाः पुण्या जगन्नाथानुवर्णनम् ।।\nवृन्दावनस्य माहात्म्यं सर्वपापप्रणाशनम् ।। २१ ।।\nनित्यलीलानुकथनं यत्र कृष्णावतारिणः ।।\nमाधवस्नानमाहात्म्यं स्नानदानार्चने फलम् ।। २२ ।।\nधरावराहसंवादो यमब्रह्मणयोः कथा ।।\nसंवादो राजदूतानां कृष्णस्तोत्रनिरूपणम् ।। २३ ।।\nशिवशंभुसमायोगी दधीचाख्यानकं ततः ।।\nभस्ममाहात्म्यमतुलं शिवमाहात्म्यमुत्तमम् ।। २४ ।।\nदेवरातसुताख्यानं पुराणज्ञप्रशंसनम् ।।\nगौतमाख्यानकं चैव शिवगीता ततः स्मृता ।। २५ ।।\nकल्पांतरे रामकथा भारद्वाजाश्रमस्थिता ।।\nपातालखंडमेतद्धि श्रृण्वतां पठतां सदा ।। २६ ।।\nसर्वपापप्रशमनं सर्वाभीष्टफलप्रदम् ।।\nपर्वताख्यानकं पूर्वं गौर्थै प्रोक्तं शिवेन वै ।। २७ ।।\nजालंधरकथा पश्चाच्छ्रीशैलाद्यनुकीर्तनम् ।।\nसगरस्य कथा पुण्या ततः परमुदीरितम् ।। २८ ।।\nगंगाप्रयागकाशीनां गयायाश्चाधिपुण्यकम् ।।\nअन्नादि दानमाहात्म्यं तन्महाद्वादशीव्रतम् ।। २९ ।।\nचतुर्विंशैकादशीनां माहात्म्यं पृथगीरितम् ।।\nविष्णुधर्मसमाख्यानं विष्णुनामसहस्रकम् ।। ३० ।।\nकार्तिकव्रतमाहात्म्यं माघस्नानफलं ततः ।।\nजम्बृद्वीपस्य तीर्थानां माहात्म्यं पापनाशनम् ।। ३१ ।।\nसाभ्रमत्याश्च माहात्म्यं नृसिंहोत्पत्तिवर्णनम् ।।\nदेवशर्मादिकाख्यानं गीतामाहात्म्यवर्णनम् ।। ३२ ।।\nभक्त्याख्यानं च माहात्म्यं श्रीमद्भागवतस्य ह ।।\nइन्द्रप्रस्थस्य माहात्म्यं बहुतीर्थकथान्वितम् ।। ३३ ।।\nमन्त्ररत्नाभिधानं च त्रिपाद्भूत्यनुवर्णनम् ।।\nअवतारकथाः पुण्या मत्स्यादीनामतः परम् ।। ३४ ।।\nरामनामशतं दिव्यं तन्माहात्म्यं च वाडव ।।\nपरीक्षणं च भृगुणा श्रीविष्णोर्वैभवस्य च ।। ३५ ।।\nइत्येतदुत्तरं खण्डं पंचमं सर्वपुण्यदम् ।।\nपंचखंडयुतं पाद्मं यः श्रृणोति नरोत्तमः ।। ३६ ।।\nस लभेद्वैष्णवं धाम भुक्त्वा भोगानिहेप्सितान् ।।\nएतद्वै पंचपंचाशत्सहस्रं पद्मसंज्ञकम् ।। ३७ ।।\nपुराणं लेखयित्वा वै ज्येष्ठ्यां स्वर्णाब्जसंयुतम् ।।\nयः प्रदद्यात्सुसत्कृत्य पुराणज्ञाय मानद ।। ३८ ।।\nस याति वैष्णवं धाम सर्वदेवनमस्कृतः ।।\nपद्मानुक्रमणीमेतां यः पठेच्छृणुयात्तथा ।। ३९ ।।\nसोऽपि पद्मपुराणस्य लभेच्छ्रवणजं फलम् ।। ४० ।।\nइति श्रीबृहन्नारदीयपुराणे पूर्वभागे बृहदुपाख्याने चतुर्थपादे पद्मपुराणानुक्रमणिकावर्णनं नाम त्रिनवतितमोऽध्यायः ।। ९३ ।। </span>"
  }
]
[
  {
    "text": "सनातन उवाच ।।\nएकादश्यां तु दलयोर्निराहारः समाहितः ।।\nनानापुष्पैर्मुने कृत्वा विचित्रं मण्डपं शुभम् ।। १२०-१ ।।"
  },
  {
    "text": "स्रात्वा सम्यग्विधानेन सोपवासो जितेंद्रियः ।।\nसंपूज्य विधिवद्विष्णुं श्रद्धया सुसमाहितः ।। १२०-२ ।।"
  },
  {
    "text": "उपचारैर्बहुविधैर्जपैर्होमैः प्रदक्षिणैः ।।\nस्तोत्रपाठैर्बहुविधैर्गीतवाद्यैर्मनोहरैः ।। १२०-३ ।।"
  },
  {
    "text": "दंडवत्प्रणिपातैश्च जयशब्दैर्मनोहरैः ।।\nरात्रौ जागरणं कृत्वा याति विष्णोः परं पदम् । १२०-४ ।।"
  },
  {
    "text": "चैत्रस्य शुक्लैकादश्यां सोपवासो नरोत्तमः ।।\nकृत्वा च नियमान्सर्वान्वक्ष्यमाणान्दिनत्रये ।। १२०-५ ।।"
  },
  {
    "text": "द्वादश्यामर्चयेद्भक्तया वासुदेवं सनातनम् ।।\nउपचारैः षोडशभिस्ततः संभोज्य बांधवान् ।। १२०-६ ।।"
  },
  {
    "text": "दत्वा च दक्षिणां तेभ्यो विसृज्याश्नीत च स्वयम् ।।।\nइयं तु कामदा नाम सर्वपातकनाशिनी ।। १२०-७ ।।"
  },
  {
    "text": "भुक्तिमुक्तिप्रदा विप्र भक्त्या सम्यगुपोषिता ।।\nवैशाखकृष्णैकादश्यां समुपोष्य विधानतः ।। १२०-८ ।।"
  },
  {
    "text": "वरूथिनीं परदिने पूजयेन्मृधुसूदनम् ।।\nस्वर्णान्नकन्याधेनूनां दानमत्र प्रशस्यते ।। १२०-९ ।।"
  },
  {
    "text": "वरूथिनीव्रतं कृत्वा नरो नियमतत्परः ।।\nसर्वपाप विनिर्मुक्तो वैष्णवं लभते पदम् ।। १२०-१० ।।"
  },
  {
    "text": "वैशाखशुक्लैकादश्यां समुपोष्य च मोहिनीम् ।।\nस्नात्वा परेऽह्नि संपूज्य गंधाद्यैः पुरुषोत्तमम् ।। १२०-११ ।।"
  },
  {
    "text": "संभोज्य विप्रान्मुच्येत पातकेभ्यो न संशयः ।।\nज्येष्ठस्य कृष्णकादश्यां समुपोष्य परां नृप ।। १२०-१२ ।।"
  },
  {
    "text": "द्वादश्यां नैत्यिकं कृत्वा समभ्यर्च्य त्रिविक्रमम् ।।\nततो द्विजाग्र्यान्संभोज्य दत्वा तेभ्यश्च दक्षिणाम् ।। १२०-१३ ।।"
  },
  {
    "text": "सर्वपापविनिर्मुक्तो विष्णुलोकं व्रजेन्नरः ।।\nज्येष्ठस्य शुक्लैकादश्यां निर्जलां समुपोष्य तु ।। १२०-१४ ।।"
  },
  {
    "text": "उदयादुदयं यावद्भास्करस्य द्विजोत्तम ।।\nप्रभाते कृतनित्यस्तु द्वादश्यामुपचारकैः ।। १२०-१५ ।।"
  },
  {
    "text": "ह्यषीकेशं समभ्यर्च्य विप्रान् संभोज्य भक्तितः ।।\nचतुर्विंशैकादशीनां फलं यत्तत्समाप्नुयात् ।। १२०-१६ ।।"
  },
  {
    "text": "आषाढकृष्णैकादश्यां योगिनीं समुपोष्य वै ।।\nनारायणं समभ्यर्च्य द्वादश्यां कृतनित्यकः ।। १२०-१७ ।।"
  },
  {
    "text": "ततः संभोज्य विप्राग्र्यान्दत्वा तेभ्यश्च दक्षिणाम् ।।\nसर्वदानफलं प्राप्य मोदते विष्णुमन्दिरे ।। १२०-१८ ।।"
  },
  {
    "text": "आषाढशुक्लैकादश्यां यद्विधानं श्रृणुष्व तत् ।।\nउपोष्य तस्मिन् दिवसे विधिवन्मंडपे शुभे ।। १२०-१९ ।।"
  },
  {
    "text": "स्थापयेत्प्रतिमां विष्णोः शंखचक्रगदांबुजैः ।।\nलसच्चतुर्भुजामग्र्यां कांचनीं वाथ राजतीम् ।। १२०-२० ।।"
  },
  {
    "text": "पीतांबरधरां शुभ्रे पर्य्यंके स्वास्तृते द्विज ।।\nततः पंचामृतैः स्नाप्य मन्त्रैः शुद्धजलेन च ।। १२०-२१ ।।"
  },
  {
    "text": "पौरुषेणैव सूक्तेन ह्युपचारान् प्रकल्पयेत् ।।\nनीराजनांतान्पाद्यादींस्ततः संप्रार्थयेद्धरिम् ।। १२०-२२ ।।"
  },
  {
    "text": "सुप्ते त्वयि जगन्नाथ जगत्सुप्तं भवेदिदम् ।।\nविबुद्धे त्वयि बुद्धं च जगत्सर्वं चराचरम् ।। १२०-२३ ।।"
  },
  {
    "text": "इति संप्रार्थ्य देवाग्रे चातुर्मास्यप्रचोदितान् ।।\nनियमांस्तु यथाशक्ति गृह्णीयाद्भक्तिमान्नरः ।। १२०-२४ ।।"
  },
  {
    "text": "ततः प्रभाते द्वादश्यां समर्चेच्छेषशायिनम् ।।\nउपचारैः षोडशभिस्ततः संभोज्य वाडवान् ।। १२०-२५ ।।"
  },
  {
    "text": "प्रतोष्य दक्षिणाभिश्च स्वयं भुञ्जीत वाग्यतः ।।\nततः प्रभृति विप्रेंद्र गन्धाद्यैः प्रत्यहं यजेत् ।। १२०-२६ ।।"
  },
  {
    "text": "कृत्वैवं विधिना विप्र देवस्य शयनीव्रतम् ।।\nभुक्तिमुक्तियुतो मर्त्यो भवेद्विष्णोः प्रसादतः ।। १२०-२७ ।।"
  },
  {
    "text": "श्रावणे कृष्णपक्षे तु एकादश्यां द्विजोत्तम ।।\nकामिकां समुपोष्यैव नियमेन नरोत्तम ।। १२०-२८ ।।"
  },
  {
    "text": "द्वादश्यां कृतनित्यस्तु श्रीधरं पूजयेद्धरिम् ।।\nउपचारैः षोडश भिस्ततः संभोज्य वै द्विजान् ।। १२०-२९ ।।"
  },
  {
    "text": "दत्वा च दक्षिणां तेभ्यो विसृज्याश्नीत बांधवैः ।।\nएवं यः कुरुते विप्रकामिकाव्रतमुत्तमम् ।। १२०-३० ।।"
  },
  {
    "text": "स सर्वकामाँल्लब्ध्वेह याति विष्णोः परं पदम् ।।\nएकादश्यां नभःशुक्ले पवित्रां समुपोष्य वै ।। १२०-३१ ।।"
  },
  {
    "text": "द्वादश्यां नियतो भूत्वा पूजयेच्च जनार्दनम् ।।\nउपचारैः षोडशभिस्ततः संभोज्य वाडवान् ।। १२०-३२ ।।"
  },
  {
    "text": "दत्वा च दक्षिणां तेभ्यः पुत्रं प्राप्येह सद्गुणम् ।।\nयाति विष्णोः पदं साक्षात्सर्वदेवनमस्कृतः ।। १२०-३३ ।।"
  },
  {
    "text": "नभस्यकृष्णैकादश्यामजाख्यां समुपोष्य वै ।।\nअर्चेदुर्पेंद्रं द्वादश्यामुपचारैः पृथग्विधैः ।। १२०-३४ ।।"
  },
  {
    "text": "विप्रान्संभोज्य मिष्टान्नैर्विसृजेत्प्राप्तदक्षिणान् ।।\nएवं कृतव्रतो विप्रभक्त्याऽजायाः समाहितः ।। १२०-३५ ।।"
  },
  {
    "text": "भुक्त्वेह भोगानखिलान्यात्यंते वैष्णवं क्षयम् ।।\nनभस्यशुक्लैकादश्यां पद्माख्यां समुपोष्य वै ।। १२०-३६ ।।"
  },
  {
    "text": "कृत्वा नित्यार्चनं तत्र कटिदानमथाचरेत् ।।\nपूर्वं संस्थापितायास्तु प्रतिमाया द्विजोत्तम ।। १२०-३७ ।।"
  },
  {
    "text": "समुत्सवविधानेन नीत्वा तां सलिलाशये ।।\nकृतांबुस्पर्शनां तत्र संप्रपूज्य विधानतः ।। १२०-३८ ।।"
  },
  {
    "text": "आनीय मण्डपे तस्मिन् वामपार्श्वेन शाययेत् ।।\nततः प्रभाप्ते द्वादश्यां गन्धाद्यैरर्च्य वामनम् ।। १२०-३९ ।।"
  },
  {
    "text": "संभोज्य वाडवान्दत्वा दक्षिणां च विसर्जयेत् ।।\nएवं यः कुरुते विप्र पद्माव्रतमनुत्तमम् ।। १२०-४० ।।"
  },
  {
    "text": "भुक्तिं प्राप्येह मुक्तिं तु लभतेंऽते प्रपंचतः ।।\nइषस्य कृष्णैका दश्यामिंदिरां समुपोष्य वै ।। १२०-४१ ।।"
  },
  {
    "text": "शालग्रामशिलाग्रे तु मध्याह्ने श्राद्धमाचरेत् ।।\nविष्णोः प्रीतिकरं विप्र ततः प्रातर्हरेर्दिने ।। १२०-४२ ।।"
  },
  {
    "text": "पद्मनाभं समभ्यर्च्य भूदेवान्भोजयेत्सुधीः ।।\nविसृज्य दक्षिणां दत्वा ताँस्ततोऽश्नीत च स्वयम् ।। १२०-४३ ।।"
  },
  {
    "text": "एवं कृतव्रतो मर्त्यो भुक्त्वा भोगानिहेप्सितान् ।।\nपितॄणां कोटिमुद्धृत्य यात्यंते वैष्णवं गृहम् ।। १२०-४४ ।।"
  },
  {
    "text": "एकादश्यामिषे शुक्ले विप्र पाशांकुशाह्वयाम् ।।\nउपोष्य विधिवद्विष्णोर्दिने विष्णुं समर्चयेत् ।। १२०-४५ ।।"
  },
  {
    "text": "ततः संभोज्य विप्राग्र्यान्दत्वा तेभ्यश्च दक्षिणाम् ।।\nभक्त्या प्रणम्य विसृजेदश्नीयाच्च स्वयं ततः ।। १२०-४६ ।।"
  },
  {
    "text": "एवं यः कुरुते भक्त्या नरः पाशांकुशाव्रतम् ।।\nस भुक्त्वेह वरान्भोगान्याति विष्णोः सलोकताम् ।। १२०-४७ ।।"
  },
  {
    "text": "कार्तिके कृष्णपक्षे तु एकादश्यां द्विजोत्तम ।।\nरमामुपोष्य विधिवद्द्वादश्यां प्रातरर्चयेत् ।। १२०-४८ ।।"
  },
  {
    "text": "केशवं केशिहंतारं देवदेवं सनातनम् ।।\nभोजयेच्च ततो विप्रान्विसृजेल्लब्धदक्षिणान् ।। १२०-४९ ।।"
  },
  {
    "text": "एवं कृतव्रतो विप्र भोगान्भुक्त्वेह वांछितान् ।।\nव्योमयानेन सांनिध्यं लभते च रमापतेः ।। १२०-५० ।।"
  },
  {
    "text": "ऊर्जस्य शुक्लैकादश्यां समुपोष्य प्रबोधिनीम् ।।\nकेशवं बोधयेद्रात्रौ सुप्तं गीतादिमंगलैः ।। १२०-५१ ।।"
  },
  {
    "text": "ऋग्यजुःसाममंत्रैश्च वाद्यैर्नानाविधैरपि ।।\nद्राक्षेक्षुदाडिमैश्चान्यै रंभाश्रृंगाटकादिभिः ।। १२०-५२ ।।"
  },
  {
    "text": "समर्पणैस्ततो रात्र्यां व्यतीतायां परेऽहनि ।।\nस्नात्वा नित्यक्रियां कृत्वा गदादामोदरं यजेत् ।। १२०-५३ ।।"
  },
  {
    "text": "उपचारैः षोडशभिः पौरुषेणापि सूक्ततः ।।\nसंभोज्य विप्रान्विसृजेद्दक्षिणाभिः प्रतोषितान् ।। १२०-५४ ।।"
  },
  {
    "text": "ततस्तां प्रतिमां हैमीं सधेनुं गुरवेऽर्पयेत् ।।\nएवं यः कुरुते भक्त्या बोधिनीव्रतमादृतः ।। १२०-५५ ।।"
  },
  {
    "text": "स भुक्त्वेह वरान्भोगान्वैष्णवं लभते पदम् ।।\nमार्गस्य कृष्णैकादश्यामुत्पन्नां समुपोष्य वै ।। १२०-५६ ।।"
  },
  {
    "text": "द्वादश्यां कृष्णमभ्यर्चेद्गंधाद्यैरुपचारकैः ।।\nततः संभोज्य विप्राग्र्यान्दत्वा तेभ्यश्च दक्षिणाम् ।। १२०-५७ ।।"
  },
  {
    "text": "विसृज्य पश्चाद्भुंजीत स्वयमिष्टैः समाहितः ।।\nएवं यो भक्तिभावेन उत्पन्नाव्रतमाचरेत् ।। १२०-५८ ।।"
  },
  {
    "text": "स विमानं समारुह्य यात्यंते वैष्णवं पदम् ।।\nमार्गस्य शुक्लैकादश्यां मोक्षाख्यां समुपोष्य वै ।। १२०-५९ ।।"
  },
  {
    "text": "द्वादश्यां प्रातरभ्यर्च्य ह्यनंतं विश्वरूपकम् ।।\nसर्वैरेवोपचारैस्तु विप्रान्संभोजयेद्द्विजः ।। १२०-६० ।।"
  },
  {
    "text": "विसृज्य दक्षिणां दत्वा स्वयं भुंजीत बांधवैः ।।\nएवं कृत्वा व्रतं विप्र भुक्त्वा भोगानिहेप्सितान् ।। १२०-६१ ।।"
  },
  {
    "text": "दश पूर्वान्दश परान्समुद्धृत्य व्रजेद्धरिम् ।।\nपौपस्य कृष्णैकादश्यां सफलां समुपोष्य वै ।।\nद्वादश्यामच्युतं प्रार्च्य सर्वैरेवोपचारकैः ।। १२०-६२ ।।"
  },
  {
    "text": "संभोज्य विप्रान्मधुरैर्विसृजेल्लब्धदक्षिणान् ।।\nएवं कृत्वा व्रतं विप्र सफलाया विधानतः ।। १२०-६३ ।।"
  },
  {
    "text": "भुक्त्वेह भोगानखिलान्यात्यंते वैष्णवं पदम् ।।\nपौषस्य शुक्लैकादश्यां पुत्रदां समुपोष्य वै ।। १२०-६४ ।।"
  },
  {
    "text": "द्वादश्यां चक्रिणं प्रार्येदर्घाद्यैरुपचारकैः ।।\nततः संभोज्य विप्राग्र्यान्दत्वा तेभ्यस्तु दक्षिणाम् ।। १२०-६५ ।।"
  },
  {
    "text": "विसृज्य स्वयमश्नीयाच्छेषान्नं स्वेष्टबांधवैः ।।\nएवं कृतव्रतो विप्र भुक्वा भोगानिहेप्सितान् ।। १२०-६६ ।।"
  },
  {
    "text": "विमानवरमारुह्य यात्यंते हरिमंदिरम् ।।\nमाघम्य कृष्णैकादश्यां षट्तिलां समुपोष्य वै ।। १२०-६७ ।।"
  },
  {
    "text": "स्नात्वा दत्वा तर्पयित्वा हुत्वा भुक्त्वा समर्च्य च ।।\nतिलैरेव द्विजश्रेष्ठ द्वादश्यां प्रातरेव हि ।। १२०-६८ ।।"
  },
  {
    "text": "वैकुंठं सम्यगभ्यर्व्य सर्वैरेवोपचारकैः ।।\nद्विजान्संभोज्य विसृजेद्दत्वा तेभ्यश्च दक्षिणाम् ।। १२०-६९ ।।"
  },
  {
    "text": "एवं कृत्वा व्रतं विप्र विधिना सुसमाहितः ।।\nभुक्त्वेह वांछितान्भोगानंते विष्णुपदं लभेत् ।। १२०-७० ।।"
  },
  {
    "text": "माघस्य शुक्लैकादश्यां समुपोष्य जयाह्वयाम् ।।\nप्रातर्हरि दिनेऽभ्यर्च्चेच्छ्रीपतिं पुरुषं द्विज ।। १२०-७१ ।।"
  },
  {
    "text": "भोजयित्वा दक्षिणां च दत्वा विप्रान्विसृज्य च ।।\nस्वयं भुंजीत तच्छेषं प्रयतो निजबांधवैः ।। १२०-७२ ।।"
  },
  {
    "text": "य एवं कुरुते विप्र व्रतं केशवतोषणम् ।।\nस भुक्त्वेह वरान्भोगानंते विष्णोः पदं व्रजेत् ।। १२०-७३ ।।"
  },
  {
    "text": "तपस्यकृष्णैकादश्यां विजयां समुपोष्य वै ।।\nद्वादश्यां प्रातरभ्यर्च्य योगीशं गंधपूर्वकैः ।। १२०-७४ ।।"
  },
  {
    "text": "ततः संभोज्य भूदेवान्दक्षिणाभिः प्रतोष्य तान् ।।\nविसृज्य बांधवैः सार्द्धं स्वयमश्नीत वाग्यतः ।। १२०-७५ ।।"
  },
  {
    "text": "एवं कृतव्रतो मर्त्यो भुक्त्वा भोगानिहेप्सितान् ।।\nदेहांते वैष्णवं लोकं याति देवैः सुसत्कृतः ।। १२०-७६ ।।"
  },
  {
    "text": "फाल्गुनस्य सिते पक्षे एकादश्यां द्विजोत्तम ।।\nउपोष्यामलकीं भक्त्या द्वादश्यां प्रातरर्चयेत् ।। १२०-७७ ।।"
  },
  {
    "text": "पुंडरीकाक्षमखिलैरुपचारैस्ततो द्विजान् ।।\nभोजयित्वा वरान्नेन दद्यात्तेभ्यस्तु दक्षिणाम् ।। १२०-७८ ।।"
  },
  {
    "text": "एवं कृत्वा विधानेनामलक्यां पूजनादिकम् ।।\nसितैकादश्यां तपस्ये व्रजेद्विष्णोः परं पदम् ।। १२०-७९ ।।"
  },
  {
    "text": "चैत्रस्य कृष्णैकादशीं पापमोचनिकां द्विज ।।\nउपाष्य द्वादश्यांप्रातर्गोविंदं पूजयेत्तथा ।। १२०-८० ।।"
  },
  {
    "text": "उपचारैः षोडशभिर्द्विजान्संभोज्य दक्षिणाम् ।।\nदत्वा तेभ्यो विसृज्याथ स्वयं भुंजीत बान्धवैः ।। १२०-८१ ।।"
  },
  {
    "text": "एव यः कुरुते विप्र पापमोचनिकाव्रताम् ।।\nस याति वैष्णवं लोकं विमानेन तु भास्वता ।। १२०-८२ ।।"
  },
  {
    "text": "इत्थं कृष्णो तथा शुक्ले व्रतं चैकादशीभवम् ।।\nमोक्षदं कीर्तितं विप्र नास्त्यस्मिन्संशयः क्वचित् ।। १२०-८३ ।।"
  },
  {
    "text": "यतस्त्रिदिनसंसाध्यं कीर्तिनं पापनाशनम् ।।\nसर्वव्रतोत्तमं विप्र ततो ज्ञेयं महाफलम् ।। १२०-८४ ।।"
  },
  {
    "text": "त्यजेच्चत्वारि भुक्तानि नारदै तद्दिनत्रये ।।\nआद्यंतयोरेकमेकं मध्यमे द्वयमेव हि ।। १२०-८५ ।।"
  },
  {
    "text": "अथ ते नियमान्वच्मि व्रते ह्यस्मिन्दिनत्रये ।।\nकांस्यं मांसं मसूरान्नं चणकान्कोद्रवांस्तथा ।। १२०-८६ ।।"
  },
  {
    "text": "शाकं मधु परान्नं च पुनर्भोजनमैथुने ।।\nदशम्यां दश वस्तूनि वर्जयेद्वैष्णवः सदा ।। १२०-८७ ।।"
  },
  {
    "text": "द्यूतक्रीडां च निद्रां च तांबूलं दंतधावनम् ।।\nपरापवादं पैशुन्यं स्तेयं हिंसां तथा रतिम् ।। १२०-८८ ।।"
  },
  {
    "text": "कोपं ह्यनृतवाक्यं च एकादश्यां विवर्ज्जयेत् ।।\nकांस्यं मांसं सुरां क्षौद्रं तैलं विण्म्लेच्छभाषणम् ।। १२०-८९ ।।"
  },
  {
    "text": "व्यायामं च प्रवासं च पुनर्भोजनमैथुने ।।\nअस्पृश्यस्पर्शमाशूरे द्वादश्यां द्वादश त्यजेत् ।। १२०-९० ।।"
  },
  {
    "text": "एवं नियमकृद्विप्र उपवासं समाचरेत् ।।\nशक्तोऽशक्तुस्तु मतिमानेकभुक्तं न नक्तकम् ।। १२०-९१ ।।"
  },
  {
    "text": "अयाचितं वापि चरेन्न त्यजेद्व्रतमीदृशम् ।। १२०-९२ ।।"
  },
  {
    "text": "इति श्रीबृहन्नारदीय पुराणे पूर्वभागे बृहदुपाख्याने चतुर्थभागे द्वादशमासस्थितैकादशीव्रतकथनं नाम विंशत्यधिकशततमोऽध्यायः ।। १२० ।।"
  }
]
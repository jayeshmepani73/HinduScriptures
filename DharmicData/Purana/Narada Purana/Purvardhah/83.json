[
  {
    "text": "<span style=\"font-size: 14pt; line-height: 200%\">\nश्रीशौनक उवाच ।।\nसाधु सूत महाभागः जगदुद्धारकारकम् ।।\nमहातंत्रविधानं नः कुमारोक्तं त्वयोदितम् ।। ८३-१ ।।"
  },
  {
    "text": "अलभ्यमेतत्तंत्रेषु पुराणेष्वपि मानद ।।\nयदिहोदितमस्मभ्यं त्वयातिकरुणात्मना ।। ८३-२ ।।"
  },
  {
    "text": "नारदो भगवान्सूत लोकोद्धरणतत्परः ।।\nभूयः पप्रच्छ किं साधो कुमारं विदुषां वरम् ।। ८३-३ ।।"
  },
  {
    "text": "सूत उवाच ।।\nश्रुत्वा स नारदो विप्राः युग्मनामसहस्रकम् ।।\nसनत्कुमारमप्याह प्रणम्य ज्ञानिनां वरम् ।। ८३-४ ।।"
  },
  {
    "text": "नारद उवाच ।।\nब्रह्मंस्त्वया समाख्याता विधयस्तंत्रचोदिताः ।।\nतत्रापि कृष्णमंत्राणां वैभवं ह्युदितं महत् ।। ८३-५ ।।"
  },
  {
    "text": "या तत्र राधिकादेवी सर्वाद्या समुदाहृता ।।\nतस्या अंशावताराणां चरितं मंत्रपूर्वकम् ।। ८३-६ ।।"
  },
  {
    "text": "तंत्रोक्तं वद सर्वज्ञ त्वामहं शरणं गतः ।।\nशक्तेस्तंत्राण्यनेकानि शिवोक्तानि मुनीश्वर ।। ८३-७ ।।"
  },
  {
    "text": "यानि तत्सारमुद्धृत्य साकल्येनाभिधेहि नः ।।\nतच्छ्रुत्वा वचनं तस्य नारदस्य महात्मनः ।। ८३-८ ।।"
  },
  {
    "text": "सनत्कुमारः प्रोवाच स्मृत्वा राधापदांबुजम् ।।"
  },
  {
    "text": "सनत्कुमार उवाच ।।\nश्रृणु नारद वक्ष्यामि राधांशानां समुद्भवम् ।। ८३-९ ।।"
  },
  {
    "text": "शक्तीनां परमाश्चर्यं मंत्रसाधनपूर्वकम् ।।\nया तु राधा मया प्रोक्ता कृष्णार्द्धांगसमुद्भवा ।। ८३-१० ।।"
  },
  {
    "text": "गोलोकवासिनी सा तु नित्या कृष्णसहायिनी ।।\nतेजोमंडलमध्यस्था दृश्यादृश्यस्वरूपिणी ।। ८३-११ ।।"
  },
  {
    "text": "कदाचित्तु तया सार्द्धं स्थितस्य मुनिसत्तम ।।\nकृष्णस्य वामभागात्तु जातो नारायणः स्वयम् ।। ८३-१२ ।।"
  },
  {
    "text": "राधिकायाश्च वामांगान्महालक्ष्मीर्बभूव ह ।।\nततः कृष्णो महालक्ष्मीं दत्त्वा नारायणाय च ।। ८३-१३ ।।"
  },
  {
    "text": "वैकुंठे स्थापयामास शश्वत्पालनकर्मणि ।।\nअथ गोलोकनाथस्य लोम्नां विवरतो मुने ।। ८३-१४ ।।"
  },
  {
    "text": "जातुश्चासंख्यगोपालास्तेजसा वयसा समाः ।।\nप्राणतुल्यप्रियाः सर्वे बभूवुः पार्षदा विभोः ।। ८३-१५ ।।"
  },
  {
    "text": "राधांगलोमकूपेभ्ये बभूवुर्गोपकन्यकाः ।।\nराधातुल्याः सर्वतश्च राधादास्यः प्रियंवदाः ।। ८३-१६ ।।"
  },
  {
    "text": "एतस्मिन्नंतरे विप्र सहसा कृष्णदेहतः ।।\nआविर्बभूव सा दुर्गा विष्णुमाया सनातनी ।। ८३-१७ ।।"
  },
  {
    "text": "देवीनां बीजरूपां च मूलप्रकृतिरीश्वरी ।।\nपरिपूर्णतमा तेजः स्वरूपा त्रिगुणात्मिका ।। ८३-१८ ।।"
  },
  {
    "text": "सहस्रभुजसंयुक्ता नानाशस्त्रा त्रिलोचना ।।\nया तु संसारवृक्षस्य बीजरूपा सनातनी ।। ८३-१९ ।।"
  },
  {
    "text": "रत्नसिंहासनं तस्यै प्रददौ राधिकेश्वरः ।।\nएतस्मिन्नंतरे तत्र सस्त्रीकस्तु चतुर्मुखः ।। ८३-२० ।।"
  },
  {
    "text": "ज्ञानिनां प्रवरः श्रीमान् पुमानोंकारमुच्चरन् ।।\nकमंडलुधरो जातस्तपस्वी नाभितो हरेः ।। ८३-२१ ।।"
  },
  {
    "text": "स तु संस्तूय सर्वेशं सावित्र्या भार्यया सह ।।\nनिषसादासने रम्ये विभोस्तस्याज्ञया मुने ।। ८३-२२ ।।"
  },
  {
    "text": "अथ कृष्णो महाभाग द्विधारूपो बभूव ह ।।\nवामार्द्धांगो महादेवो दक्षार्द्धो गोपिकापतिः ।। ८३-२३ ।।"
  },
  {
    "text": "पंचवक्त्रस्त्रिनेत्रोऽसौ वामार्द्धागो मुनीश्वः ।।\nस्तुत्वा कृष्णं समाज्ञप्तो निषसाद हरेः पुरः ।। ८३-२४ ।।"
  },
  {
    "text": "अथ कृष्णश्चतुर्वक्त्रं प्राह सृष्टिं कुरु प्रभो ।।\nसत्यलोके स्थितो नित्यंगच्छ मांस्मर सर्वदा ।। ८३-२५ ।।"
  },
  {
    "text": "एवमुक्तस्तु हरिणा प्रणम्य जगदीश्वरम् ।।\nजगाम भार्यया साकं स तु सृष्टिं करोति वै ।। ८३-२६ ।।"
  },
  {
    "text": "पितास्माकं मुनिश्रेष्ठ मानसीं कल्पदैहिकीम् ।।\nततः पश्चात्पंचवक्त्रं कृष्णं प्राह महामते ।। ८३-२७ ।।"
  },
  {
    "text": "दुर्गां गृहाण विश्वेश शिवलोके तपश्वर ।।\nयावत्सृष्टिस्तदंते तु लोकान्संहर सर्वतः ।। ८३-२८ ।।"
  },
  {
    "text": "सोऽपि कृष्णं नमस्तृत्य शिवलोकं जगाम ह ।।\nततः कालांतरे ब्रह्मन्कृष्णस्य परमात्मनः ।। ८३-२९ ।।"
  },
  {
    "text": "वक्त्रात्सरस्वती जाता वीणापुस्तकधारिणी ।।\nतामादिदेश भगवान् वैकुंठं गच्छ मानदे ।। ८३-३० ।।"
  },
  {
    "text": "लक्ष्मीसमीपे तिष्ठ त्वं चतुर्भुजसमाश्रया ।।\nसापि कृष्णं नमस्कृत्य गता नारायणांतिकम् ।। ८३-३१ ।।"
  },
  {
    "text": "एवं पञ्चविधा जाता सा राधा सृष्टिकारणम् ।।\nआसां पूर्णस्वरूपाणां मंत्रध्यानार्चनादिकम् ।। ८३-३२ ।।"
  },
  {
    "text": "वदामि श्रृणु विप्रेद्रं लोकानां सिद्धिदायकम् ।।\nतारः क्रियायुक् प्रतिष्ठा प्रीत्याढ्या च ततः परम् ।। ८३-३३ ।।"
  },
  {
    "text": "ज्ञानामृता क्षुधायुक्ता वह्निजायांतकतो मनुः ।।\nसुतपास्तु ऋषिश्छन्दो गायत्री देवता मनोः ।। ८३-३४ ।।"
  },
  {
    "text": "राधिका प्रणवो बीजं स्वाहा शक्तिरुदाहृता ।।\nषडक्षरैः षडंगानि कुर्याद्विन्दुविभूषितैः ।। ८३-३५ ।।"
  },
  {
    "text": "ततो ध्यायन्स्वहृदये राधिकां कृष्णभामिनीम् ।।\nश्वेतचंपकवर्णाभां कोटिचन्द्रसमप्रभाम् ।। ८३-३६ ।।"
  },
  {
    "text": "शरत्पार्वणचन्द्रास्यां नीलेंदीवरलोचनाम् ।।\nसुश्रोणीं सुनितंबां च पक्वबिंबाधरांबराम् ।। ८३-३७ ।।"
  },
  {
    "text": "मुक्ताकुंदाभदशनां वह्निशुद्धांशुकान्विताम् ।।\nरत्नकेयूरवलयहारकुण्डलशोभिताम् ।। ८३-३८ ।।"
  },
  {
    "text": "गोपीभिः सुप्रियाभिश्च सेवितां श्वेतचामरैः ।।\nरासमंडलमध्यस्थां रत्नसिंहासनस्थिताम् ।। ८३-३९ ।।"
  },
  {
    "text": "ध्यात्वा पुष्पांजलिं क्षिप्त्वा पूजयेदुपचारकैः ।।\nलक्षषट्कं जपेन्मंत्रं तद्दशांशं हुनेत्तिलैः ।। ८३-४० ।।"
  },
  {
    "text": "आज्याक्तैर्मातृकापीठे पूजा चावरणैः सह ।।\nषट्कोणेषु षडंगानि तद्बाह्येऽष्टदले यजेत् ।। ८३-४१ ।।"
  },
  {
    "text": "मालावतीं माधवीं च रत्नमालां सुशीलिकाम् ।।\nततः शशिकलां पारिजातां पद्मावतीं तथा ।। ८३-४२ ।।"
  },
  {
    "text": "सुंदरीं च क्रमात्प्राच्यां दिग्विदिक्षु ततो बहिः ।।\nइन्द्राद्यान्सायुधानिष्ट्वा विनियोगांस्तु साधयेत् ।। ८३-४३ ।।"
  },
  {
    "text": "राधा कृष्णप्रिया रासेश्वरी गोपीगणाधिपा ।।\nनिर्गुणा कृष्णपूज्या च मूलप्रकृतिरीश्वरी ।। ८३-४४ ।।"
  },
  {
    "text": "सर्वेश्वरी सर्वपूज्या वैराजजननी तथा ।।\nपूर्वाद्याशासु रक्षंतु पांतु मां सर्वतः सदा ।। ८३-४५ ।।"
  },
  {
    "text": "त्वं देवि जगतां माता विष्णुमाया सनातनी ।।\nकृष्णमायादिदेवी च कृष्णप्राणाधिके शुभे ।। ८३-४६ ।।"
  },
  {
    "text": "कष्णभक्तिप्रदे राधे नमस्ते मंगलप्रदे ।।\nइति सम्प्रार्थ्य सर्वेशीं स्तुत्वा हृदि विसर्जयेत् ।। ८३-४७ ।।"
  },
  {
    "text": "एवं यो भजते राधां सर्वाद्यां सर्वमंगलाम् ।।\nभुक्त्वेह भोगानखिलान्सोऽन्ते गोलोकमाप्नुयात् ।। ८३-४८ ।।"
  },
  {
    "text": "अथ तुभ्यं महालक्ष्म्या विधानं वच्मि नारद ।।\nयदाराधनतो भूयात्साधको भुक्तिमुक्तिमान् ।। ८३-४९ ।।"
  },
  {
    "text": "लक्ष्मीमायाकामवाणीपूर्वा कमलवासिनी ।।\nङेंता वह्निप्रियांतोऽयं मंत्रकल्पद्रुमः परः ।। ८३-५० ।।"
  },
  {
    "text": "ऋषिर्नारायणश्चास्य छन्दो हि जगती तथा ।।\nदेवता तु महालक्ष्मीर्द्विद्विवर्णैः षडंगकम् ।। ८३-५१ ।।"
  },
  {
    "text": "श्वेतचंपकवर्णाभां रत्नभूषणभूषिताम् ।।\nईषद्धास्यप्रसन्नास्यां भक्तानुग्रहकातराम् ।। ८३-५२ ।।"
  },
  {
    "text": "बिभ्रतीं रत्नमालां च कोटिचंद्रसमप्रभाम् ।।\nध्यात्वा जपेदर्कलक्षं पायसेन दशांशतः ।। ८३-५३ ।।"
  },
  {
    "text": "जुहुयादेधिते वह्नौ श्रीदृकाष्टैः समर्चयेत् ।।\nनवशक्तियुते पीठे ह्यंगैरावरणैः सह ।। ८३-५४ ।।"
  },
  {
    "text": "विभूतिरुन्नतिः कांतिः सृष्टिः कीर्तिश्च सन्नतिः ।।\nव्याष्टिरुत्कृष्टिर्ऋद्धिश्च संप्रोक्ता नव शक्तयः ।। ८३-५५ ।।"
  },
  {
    "text": "अत्रावाह्य च मूलेन मूर्तिं संकल्प्य साधकः ।।\nषट् कोणेषु षडंगानि दक्षिणे तु गजाननम् ।। ८३-५६ ।।"
  },
  {
    "text": "वामे कुसुमधन्वानं वसुपत्रे ततो यजेत् ।।\nउमां श्रीं भारतीं दुर्गां धरणीं वेदमातरम् ।। ८३-५७ ।।"
  },
  {
    "text": "देवीमुषां च पूर्वादौ दिग्विदिक्षु क्रमेण हि ।।\nजह्नुसूर्यसुते पूज्ये पादप्रक्षालनोद्यते ।। ८३-५८ ।।"
  },
  {
    "text": "शंखपद्मनिधी पूज्यौ पार्श्वयोर्घृतचामरौ ।।\nधृतातपत्रं वरुणं पूजयेत्पश्चिमे ततः ।। ८३-५९ ।।"
  },
  {
    "text": "संपूज्य राशीन्परितो यथास्थानं नवग्रहान् ।।\nचतुर्दन्तैरावतादीन् दिग्विदिक्षु ततोऽर्चयेत् ।। ८३-६० ।।"
  },
  {
    "text": "तद्बहिर्लोकपालांश्च तदस्त्राणि च तद्बहिः ।।\nदूर्वाभिराज्यसिक्ताभिर्जुहुयादायुषे नरः ।। ८३-६१ ।।"
  },
  {
    "text": "गुडूचीमाज्यसंसिक्तां जुहुयात्सप्तवासरम् ।।\nअषअटोत्तरसहस्रं यः स जीवेच्छरदां शतम् ।। ८३-६२ ।।"
  },
  {
    "text": "हुत्वा तिलान्घृताभ्यक्तान्दीर्घमायुष्यमाप्नुयात् ।।\nआरभ्यार्कदिनं मंत्री दशाहं घृतसंप्लुतः ।। ८३-६३ ।।"
  },
  {
    "text": "जुहुयादर्कसमिधः शरीरारोग्यसिद्धये ।।\nशालिभिर्जुह्वतो नित्यमष्टोत्तरसहस्रकम् ।। ८३-६४ ।।"
  },
  {
    "text": "अचिरादेव महती लक्ष्मी संजायते ध्रुवम् ।।\nउषाजा जीनालिकेररजोभिर्गृतमिश्रितैः ।। ८३-६५ ।।"
  },
  {
    "text": "हुनेदष्टोत्तरशतं पायसाशी तु नित्यशः ।।\nमण्डलाज्जायते सोऽपि कुबेर इव मानवः ।। ८३-६६ ।।"
  },
  {
    "text": "हविषा गुडमिश्रेण होमतो ह्यन्नवान्भवेत् ।।\nजपापुष्पाणि जुहुयादष्टोत्तरसहस्रकम् ।। ८३-६७ ।।"
  },
  {
    "text": "तांबूलरससंमिश्रं तद्भस्मतिलकं चरेत् ।।\nचतुर्णामपि वर्णानां मोहनाय द्विजोत्तमः ।। ८३-६८ ।।"
  },
  {
    "text": "एवं यो भजते लक्ष्मीं साधकेंद्रो मुनीश्वर ।।\nसम्पदस्तस्य जायंते महालक्ष्मीः प्रसीदति ।। ८३-६९ ।।"
  },
  {
    "text": "देहांते वैष्णवं धाम लभते नात्र संशयः ।।\nया तु दुर्गा द्विजश्रेष्ठ शिवलोकं गता सती ।। ८३-७० ।।"
  },
  {
    "text": "सा शिवाज्ञामनुप्राप्य दिव्यलोकं विनिर्ममे ।।\nदेवीलोकेति विख्यातं सर्वलोकविलक्षणम् ।। ८३-७१ ।।"
  },
  {
    "text": "तत्र स्थिता जगन्माता तपोनियममास्थिता ।।\nविविधान् स्वावतारान्हि त्रिकाले कुरुतेऽनिशम् ।। ८३-७२ ।।"
  },
  {
    "text": "मायाधिका ह्लादिनीयुक् चन्द्राढ्या सर्गिणी पुनः ।।\nप्रतिष्ठा स्मृतिसंयुक्ता क्षुधया सहिता पुनः ।। ८३-७३ ।।"
  },
  {
    "text": "ज्ञानामृता वह्निजायांतस्ताराद्यो मनुर्मतः ।।\nऋषिः स्याद्वामदेवोऽस्य छंदो गायत्रमीरितम् ।। ८३-७४ ।।"
  },
  {
    "text": "देवता जगतामादिर्दुर्गा दुर्गतिनाशिनी ।।\nताराद्येकैकवर्णेन हृदयादित्रयं मतम् ।। ८३-७५ ।।"
  },
  {
    "text": "त्रिभिर्वर्मेक्षण द्वाभ्यां सर्वैरस्त्रमुदीरितम् ।।\nमहामरकतप्रख्यां सहस्रभुजमंडिताम् ।। ८३-७६ ।।"
  },
  {
    "text": "नानाशस्त्राणि दधतीं त्रिनेत्रां शशिशेखराम् ।।\nकंकणांगदहाराढ्यां क्वणन्नूपुरकान्विताम् ।। ८३-७७ ।।"
  },
  {
    "text": "किरीटकुंडलधरां दुर्गां देवीं विचिंतयेत् ।। ८३-७८ ।।"
  },
  {
    "text": "वसुलक्षं जपेन्मंत्रं तिलैः समधुरैर्हुनेत ।।\nपयोंऽधसा वा सहस्रं नवपद्मात्मके यजेत् ।। ८३-७९ ।।"
  },
  {
    "text": "प्रभा माया जया सूक्ष्मा विशुद्धानं दिनी पुनः ।।\nसुप्रभा विजया सर्वसिद्धिदा पीठशक्तयः ।। ८३-८० ।।"
  },
  {
    "text": "अद्भिर्ह्रस्वत्रयक्लीबरहितैः पूजयेदिमाः ।।\nप्रणवो वज्रनखदंष्ट्रायुधाय महापदात् ।। ८३-८१ ।।"
  },
  {
    "text": "सिंहाय वर्मास्त्रं हृञ्च प्रोक्तः सिंहमनुर्मुने ।।\nदद्यादासनमेतेन मूर्तिं मूलेन कल्पयेत् ।। ८३-८२ ।।"
  },
  {
    "text": "अङ्गावृर्त्तिं पुराभ्यार्च्य शक्तीः पत्रेषु पूजयेत् ।।\nजया च विजया कीर्तिः प्रीतिः पश्चात्प्रभा पुनः ।। ८३-८३ ।।"
  },
  {
    "text": "श्रद्धा मेधा श्रुतिश्चैवस्वनामाद्यक्षरादिकाः ।।\nपत्राग्रेष्वर्चयेदष्टावायुधानि यथाक्रमात् ।। ८३-८४ ।।"
  },
  {
    "text": "शंखचक्रगदाखङ्गपाशांकुशशरान्धनुः ।।\nलोकेश्वरांस्ततो बाह्ये तेषामस्त्राण्यनंतरम् ।। ८३-८५ ।।"
  },
  {
    "text": "इत्थं जपादिभिर्मंत्री मंत्रे सिद्धे विधानवित् ।।\nकुर्यात्प्रयोगानमुना यथा स्वस्वमनीषितान् ।। ८३-८६ ।।"
  },
  {
    "text": "प्रतिष्ठाप्य विधानेन कलशान्नवशोभनान् ।।\nरत्नहेमादिसंयुक्तान्घटेषु नवसु स्थितान् ।। ८३-८७ ।।"
  },
  {
    "text": "मध्यस्थे पूजयेद्देवीमितरेषु जयादिकाः ।।\nसंपूज्य गन्धपुष्पाद्यैरभिषिंचेन्नराधिपम् ।। ८३-८८ ।।"
  },
  {
    "text": "राजा विजयते शत्रून्योऽधिको विजयश्रियम् ।।\nप्राप्नोत्रोगो दीर्घायुः सर्वव्याधिविवर्जितः ।। ८३-८९ ।।"
  },
  {
    "text": "वन्ध्याभिषिक्ता विधिनालभते तनयं वरम् ।।\nमन्त्रेणानेन संजप्तमाज्यं क्षुद्रग्रहापहम् ।। ८३-९० ।।"
  },
  {
    "text": "गर्भिणीनां विशेषेण जप्तं भस्मादिकं तथा ।।\nजृंभश्वासे तु कृष्णस्य प्रविष्टेराधिकामुखम् ।। ८३-९१ ।।"
  },
  {
    "text": "या तु देवी समुद्भूता वीणापुस्तकधारिणी ।।\nतस्या विधानं विप्रेंद्र श्रृणु लोकोपकारकम् ।। ८३-९२ ।।"
  },
  {
    "text": "प्रणवो वाग्भवं माया श्रीः कामः शक्तिरीरिता ।।\nसरस्वती चतुर्थ्यंता स्वाहांतो द्वादशाक्षरः ।। ८३-९३ ।।"
  },
  {
    "text": "मनुर्नारायण ऋषिर्विराट् छन्दः समीरितम् ।।\nमहासरस्वती चास्य देवता परिकीर्तिता ।। ८३-९४ ।।"
  },
  {
    "text": "वाग्भवेन षडंगानि कृत्वा वर्णान्न्यसेद् बुधः ।।\nब्रह्मरंध्रे न्यसेत्तारं लज्जां भ्रूमध्यगां न्यसेत् ।। ८३-९५ ।।"
  },
  {
    "text": "मुखनासादिकर्णेषु गुदेषु श्रीमुखार्णकान् ।।\nततो वाग्देवतां ध्यायेद्वीणापुस्तकधारिणीम् ।। ८३-९६ ।।"
  },
  {
    "text": "कर्पूरकुंदधवलां पूर्णचंद्रोज्ज्वलाननाम् ।।\nहंसाधिरूढां भालेंदुदिव्यालंकारशोभिताम् ।। ८३-९७ ।।"
  },
  {
    "text": "जपेद्द्वादशलक्षाणि तत्सहस्रं सितांबुजैः ।।\nनागचंपकपुष्पैर्वा जुहुयात्साधकोत्तमः ।। ८३-९८ ।।"
  },
  {
    "text": "मातृकोक्ते यजेत्पीठे वक्ष्यमाणक्रमेण ताम् ।।\nवर्णाब्जेनासनं दद्यान्मूर्तिं मूलेन कल्पयेत् ।। ८३-९९ ।।"
  },
  {
    "text": "देव्या दक्षिणतः पूज्या संस्कृता वाङ्मयी शुभा ।।\nप्राकृता वामतः पूज्या वाङ्मयीसर्वसिद्धिदा ।। ८३-१०० ।।"
  },
  {
    "text": "पूर्वमंगानि षट्कोणे प्रज्ञाद्याः प्रयजेद्बहिः ।।\nप्रज्ञा मेधा श्रुतिः शक्तिः स्मृतिर्वागीश्वरी मतिः ।। ८३-१०१ ।।"
  },
  {
    "text": "स्वस्तिश्चेति समाख्याता ब्रह्माद्यास्तदनंतरम् ।।\nलोकेशानर्चयेद्भूयस्तदस्त्राणि च तद्बहिः ।। ८३-१०२ ।।"
  },
  {
    "text": "एवं संपूज्य वाग्देवीं साक्षाद्वाग्वल्लभो भवेत् ।।\nब्रह्मचर्यरतः शुद्धः शुद्धदंतनखा दिकः ।। ८३-१०३ ।।"
  },
  {
    "text": "संस्मरन् सर्ववनिताः सततं देवताधिया ।।\nकवित्वं लभते धीमान् मासैर्द्वादशभिर्ध्रुवम् ।। ८३-१०४ ।।"
  },
  {
    "text": "पीत्वा तन्मंत्रितं तोयं सहस्रं प्रत्यहं मुने ।।\nमहाकविर्भवेन्मंत्री वत्सरेण न संशयः ।। ८३-१०५ ।।"
  },
  {
    "text": "उरोमात्रोदके स्थित्वा ध्यायन्मार्तंडमंडले ।।\nस्थितां देवीं प्रतिदिनं त्रिसहस्रं जपेन्मनुम् ।। ८३-१०६ ।।"
  },
  {
    "text": "लभते मंडलात्सिद्धिं वाचामप्रतिमां भुवि ।।\nपालाशबिल्वकुसुमैर्जुहुयान्मधुरोक्षितैः ।। ८३-१०७ ।।"
  },
  {
    "text": "समिद्भिर्वा तदुत्थाभिर्यशः प्राप्नोति वाक्पतेः ।।\nराजवृक्षसमुद्भूतैः प्रसूनैर्मधुराप्लुतैः ।। ८३-१०८ ।।"
  },
  {
    "text": "सत्समिद्भिश्च जुहुयात्कवित्वमतुलं लभेत् ।।\nअथ प्रवक्ष्ये विप्रेंद्र सावित्रीं ब्रह्मणः प्रियाम् ।। ८३-१०९ ।।"
  },
  {
    "text": "यां समाराध्य ससृजे ब्रह्मा लोकांश्चराचरान् ।।\nलक्ष्मी माया कामपूर्वा सावित्री ङेसमन्विता ।। ८३-११० ।।"
  },
  {
    "text": "स्वाहांतो मनुराख्यातः सावित्र्या वसुवर्णवान् ।।\nऋषिर्ब्रह्मास्य गायत्री छंदः प्रोक्तं च देवता ।। ८३-१११ ।।"
  },
  {
    "text": "सावित्री सर्वदेवानां सावित्री परिकीर्तिता ।।\nहृदंतिकैर्ब्रह्म विष्णुरुद्रेश्वरसदाशिवैः ।। ८३-११२ ।।"
  },
  {
    "text": "सर्वात्मना च ङेयुक्तैरंगानां कल्पनं मतम् ।।\nतप्तकांचनवर्णाभां ज्वलंतीं ब्रह्मतेजसा ।। ८३-११३ ।।"
  },
  {
    "text": "ग्रीष्ममध्याह्नमार्तंडसहस्रसमविग्रहाम् ।।\nईषद्धास्यप्रसन्नास्यां रत्नभूषणभूषिताम् ।। ८३-११४ ।।"
  },
  {
    "text": "बह्निशुद्धांशुकाधानां भक्तानुग्रहकातराम् ।।\nसुखदां मुक्तिदां चैव सर्वसंपत्प्रदां शिवाम् ।। ८३-११५ ।।"
  },
  {
    "text": "वेदबीजस्वरूपां च ध्यायेद्वेदप्रसूं सतीम् ।।\nध्यात्वैवं मण्डले विद्वान् त्रिकोणोज्ज्वलकर्णिके ।। ८३-११६ ।।"
  },
  {
    "text": "सौरे पीठे यजेद्देवीं दीप्तादिनवशक्तिभिः ।।\nमूलमंत्रेण क्लृप्तायां मूर्तौ देवीं प्रपूजयेत् ।। ८३-११७ ।।"
  },
  {
    "text": "कोणेषु त्रिषु संपूज्या ब्राहृयाद्याः शक्तयो बहिः ।।\nआदित्याद्यास्ततः पूज्या उषादिसहिताः क्रमात् ।। ८३-११८ ।।"
  },
  {
    "text": "ततः षडंगान्यभ्यर्च्य केसरेषु यथाविधि ।।\nप्रह्लादिनीं प्रभां पश्चान्नित्यां विश्वंभरां पुनः ।। ८३-११९ ।।"
  },
  {
    "text": "विलासिनीप्रभावत्यौ जयां शांतां यजेत्पुनः ।।\nकांतिं दुर्गासरस्वत्यौ विद्यारूपां ततः परम् ।। ८३-१२० ।।"
  },
  {
    "text": "विशालसंज्ञितामीशां व्यापिनीं विमलां यजेत् ।।\nतमोपहारिणीं सूक्ष्मां विश्वयोनिं जयावहाम् ।। ८३-१२१ ।।"
  },
  {
    "text": "पद्नालयां परां शोभां ब्रह्मरूपां ततोऽर्चयेत् ।।\nब्राह्ययाद्याः शारणा बाह्ये पूजयेत्प्रोक्तलक्षणाः ।। ८३-१२२ ।।"
  },
  {
    "text": "ततोऽभ्यर्च्येद् ग्रहान्बाह्ये शक्राद्यानयुधैः सह ।।\nइत्थमावरणैर्देवीः दशभिः परिपूजयेत् ।। ८३-१२३ ।।"
  },
  {
    "text": "अष्टलक्षं जपेन्मंत्रं तत्सहस्रं हुनेत्तिलैः ।।\nसर्वपापुविनिर्मुक्तो दीर्घमायुः स विंदति ।। ८३-१२४ ।।"
  },
  {
    "text": "अरुणाब्जैस्त्रिमध्वक्तैर्जुहुयादयुतं ततः ।।\nमहालक्ष्मीर्भवेत्तस्य षण्मासान्नात्र संशयः ।। ८३-१२५ ।।"
  },
  {
    "text": "ब्रह्मवृक्षप्रसूनैस्तु जुहुयाद्बाह्यतेजसे ।।\nबहुना किमिहोक्तेन यथावत्साधिता सती ।। ८३-१२६ ।।"
  },
  {
    "text": "साधकानामियं विद्या भवेत्कामदुधा मुने ।।\nअथ ते संप्रवक्ष्यामि रहस्यं परमाद्भुतम् ।। ८३-१२७ ।।"
  },
  {
    "text": "सावित्रीपंजरं नाम सर्वरक्षाकरं नृणाम् ।।\nव्योमकेशार्लकासक्तां सुकिरीटविराजिताम् ।। ८३-१२८ ।।"
  },
  {
    "text": "मेघभ्रुकुटिलाक्रांतां विधिविष्णुशिवाननाम् ।।\nगुरुभार्गवकर्णांतां सोमसूर्याग्निलोचनाम् ।। ८३-१२९ ।।"
  },
  {
    "text": "इडापिंगलिकासूक्ष्मावायुनासापुटान्विताम् ।।\nसंध्याद्विजोष्ठपुटितां लसद्वागुपजिह्विकाम् ।। ८३-१३० ।।"
  },
  {
    "text": "संध्यासूर्यमणिग्रीवां मरुद्बाहुसमन्वितान् ।।\nपर्जन्यदृदयासक्तां वस्वाख्यप्रतिमंडलाम् ।। ८३-१३१ ।।"
  },
  {
    "text": "आकाशोदरविभ्रांतां नाभ्यवांतरवीथिकाम् ।।\nप्रजापत्याख्यजघनां कटींद्राणीसमाश्रिताम् ।। ८३-१३२ ।।"
  },
  {
    "text": "ऊर्वोर्मलयमेरुभ्यां शोभमानां सरिद्वराम् ।।\nसुजानुजहुकुशिकां वैश्वदेवाख्यसंज्ञिकाम् ।। ८३-१३३ ।।"
  },
  {
    "text": "पादांघ्रिनखलोमाख्यभूनागद्रुमलक्षिताम् ।।\nग्रहराश्यर्क्षयोगादिमूर्तावयवसंज्ञिकाम् ।। ८३-१३४ ।।"
  },
  {
    "text": "तिथिमासर्तुपक्षाख्यैः संकेतनिमिषात्मिकाम् ।।\nमायाकल्पितवैचित्र्यसंध्याख्यच्छदनावृताम् । ८३-१३५ ।।"
  },
  {
    "text": "ज्वलत्कालानलप्रख्यों तडित्कीटिसमप्रभाम् ।।\nकोटिसूर्यप्रतीकाशां शशिकोटिसुशीतलाम् ।। ८३-१३६ ।।"
  },
  {
    "text": "सुधामंडलमध्यस्थां सांद्रानंदामृतात्मिकाम् ।।\nवागतीतां मनोऽगर्म्या वरदां वेदमातरम् ।। ८३-१३७ ।।"
  },
  {
    "text": "चराचरमयीं नित्यां ब्रह्माक्षरसमन्विताम् ।।\nध्यात्वा स्वात्माविभेदेन सावित्रीपंजरं न्यसेत् ।। ८३-१३८ ।।"
  },
  {
    "text": "पञ्चरस्य ऋषिः सोऽहं छंन्दो विकृतिरुच्यते ।।\nदेवता च परो हंसः परब्रह्मादिदेवता ।। ८३-१३९ ।।"
  },
  {
    "text": "धर्मार्थकाममोक्षाप्त्यै विनियोग उदाहृतः ।।\nषडंगदेवतामन्त्रैरंगन्यासं समाचरेत् ।। ८३-१४० ।।"
  },
  {
    "text": "त्रिधामूलेन मेधावी व्यापकं हि समाचरेत् ।।\nपूर्वोक्तां देवातां ध्यायेत्साकारां गुणसंयुताम् ।। ८३-१४१ ।।"
  },
  {
    "text": "त्रिपदा हरिजा पूर्वमुखी ब्रह्मास्त्रसंज्ञिका ।।\nचतुर्विशतितत्त्वाढ्या पातु प्राचीं दिशं मम ।। ८३-१४२ ।।"
  },
  {
    "text": "चतुष्पदा ब्रह्मदंडा ब्रह्माणी दक्षिणानना ।।\nषड्विंशतत्त्वसंयुक्ता पातु मे दक्षिणां दिशम् ।। ८३-१४३ ।।"
  },
  {
    "text": "प्रत्यङ्मुखी पञ्चपदी पञ्चाशत्तत्त्वरूपिणी ।।\nपातु प्रतीचीमनिशं मम ब्रह्मशिरोंकिता ।। ८३-१४४ ।।"
  },
  {
    "text": "सौम्यास्या ब्रह्मतुर्याढ्या साथर्वांगिरसात्मिका ।।\nउदीचीं षट्पदा पातु षष्टितत्त्वकलात्मिका ।। ८३-१४५ ।।"
  },
  {
    "text": "पञ्चाशद्वर्णरचिता नवपादा शताक्षरी ।।\nव्योमा संपातु मे वोर्द्ध्वशिरो वेदांतसंस्थिता ।। ८३-१४६ ।।"
  },
  {
    "text": "विद्युन्निभा ब्रह्मसन्ध्या मृगारूढा चतुर्भुजा ।।\nचापेषुचर्मासिधरा पातु मे पावकीं दिशम् ।। ८३-१४७ ।।"
  },
  {
    "text": "ब्रह्मी कुमारी गायत्री रक्तांगी हंसवाहिनी ।।\nबिभ्रत्कमंडलुं चाक्षं स्रुवस्रुवौ पातु नैर्ऋतिम् ।। ८३-१४८ ।।"
  },
  {
    "text": "शुक्लवर्णा च सावित्री युवती वृषवाहना ।\nकपालशूलकाक्षस्रग्धारिणी पातु वायवीम् ।। ८३-१४९ ।।"
  },
  {
    "text": "श्यामा सरस्वती वृद्धा वैष्णवी गरुडासना ।।\nशंखचक्राभयकरा पातु शैवीं दिशं मम ।। ८३-१५० ।।"
  },
  {
    "text": "चतुर्भुजा देवमाता गौरांगी सिंहवाहना ।।\nवराभयखङ्गचर्मभुजा पात्वधरां दिशम् ।। ८३-१५१ ।।"
  },
  {
    "text": "तत्तत्पार्श्वे स्थिताः स्वस्ववाहनायुधभूषणाः ।।\nस्वस्वदिक्षुस्थिताः पातुं ग्रहशक्त्यंगसंयुताः ।। ८३-१५२ ।।"
  },
  {
    "text": "मंत्राधिदेवतारूपा मुद्राधिष्ठातृदेवताः ।।\nव्यापकत्वेन पांत्वस्मानापादतलमस्तकम् ।। ८३-१५३ ।।"
  },
  {
    "text": "इदं ते कथितं सत्यं सावित्रीपंजरं मया ।।\nसंध्ययोः प्रत्यहं भक्त्या जपकाले विशेषतः ।। ८३-१५४ ।।"
  },
  {
    "text": "पठनीयं प्रयत्नेन भुक्तिं मुक्तिं समिच्छता ।।\nभूतिदा भुवना वाणी महावसुमती मही ।। ८३-१५५ ।।"
  },
  {
    "text": "हिरण्यजननी नन्दा सविसर्गा तपस्विनी ।।\nयशस्विनी सती सत्या वेदविच्चिन्मयी शुभा ।। ८३-१५६ ।।"
  },
  {
    "text": "विश्वा तुर्या वरेण्या च निसृणी यमुना भुवा ।।\nमोदा देवी वरिष्ठा च धीश्च शांतिर्मती मही ।। ८३-१५७ ।।"
  },
  {
    "text": "धिषणा योगिनी युक्ता नदी प्रज्ञाप्रचोदनी ।।\nदया च यामिनी पद्मा रोहिणी रमणी जया ।। ८३-१५८ ।।"
  },
  {
    "text": "सेनामुखी साममयी बगला दोषवार्जिता ।।\nमाया प्रज्ञा परा दोग्ध्री मानिनी पोषिणी क्रिया ।। ८३-१५९ ।।"
  },
  {
    "text": "ज्योत्स्ना तीर्थमयी रम्या सौम्यामृतमया तथा ।।\nब्राह्मी हैमी भुजंगी च वशिनी सुंदरी वनी ।। ८३-१६० ।।"
  },
  {
    "text": "ॐकारहसिनी सर्वा सुधा सा षड्गुणावती ।।\nमाया स्वधा रमा तन्वी रिपुघ्नी रक्षणणी सती ।। ८३-१६१ ।।"
  },
  {
    "text": "हैमी तारा विधुगतिर्विषघ्नी च वरानना ।।\nअमरा तीर्थदा दीक्षा दुर्धर्षा रोगहारिणी ।। ८३-१६२ ।।"
  },
  {
    "text": "नानापापनृशंसघ्नी षट्पदी वज्रिणी रणी ।।\nयोगिनी वमला सत्या अबला बलदा जया ।। ८३-१६३ ।।"
  },
  {
    "text": "गोमती जाह्नवी रजावी तपनी जातवेदसा ।।\nअचिरा वृष्टिदा ज्ञेया ऋततंत्रा ऋतात्मिका ।। ८३-१६४ ।।"
  },
  {
    "text": "सर्वकामदुधा सौम्या भवाहंकारवर्जिता ।।\nद्विपदा या चतुष्पदा त्रिपदा या च षट्पदा ।। ८३-१६५ ।।"
  },
  {
    "text": "अष्टापदी नवपदी सहस्राक्षाक्षरात्मिका ।।\nअष्टोत्तरशतं नाम्नां सावित्र्या यः पठेन्नरः ।। ८३-१६६ ।।"
  },
  {
    "text": "स चिरायुः सुखी पुत्री विजयी विनयी भवेत् ।।\nएतत्ते कथितं विप्र पंचप्रकृतिलक्षणम् ।। ८३-१६७ ।।"
  },
  {
    "text": "मंत्राराधनपूर्वं च विश्वकामप्रपूरणम् ।। ८३-१६८ ।।"
  },
  {
    "text": "इति श्रीबृहन्नारदीय पुराणे पूर्वभागे बृहदुपाख्याने तृतीयपादे पञ्चप्रकृतिमन्त्रादिनिरूपणं नाम त्र्यशीतितमोऽध्यायः ।। ८३ ।।"
  },
  {
    "text": "</span>"
  }
]
[
  {
    "text": "सनातन उवाच ।।\nअथ व्रतानि द्वादश्याः कथयामि तवानघ ।।\nयानि कृत्वा नरो लोके विष्णोः प्रियतरो भवेत् ।। १२१-१ ।।"
  },
  {
    "text": "चैत्रस्य शुक्लद्वादश्यां मदनव्रतमाचरेत् ।।\nस्थापयेदव्रणं कुंभं सिततंदुलपूरितम् ।। १२१-२ ।।"
  },
  {
    "text": "नानाफलयुतं तद्वदिक्षुदंडसमन्वितम् ।।\nसितवस्त्रयुगच्छन्नं सितचंदनचर्च्चितम् ।। १२१-३ ।।"
  },
  {
    "text": "नानाभक्ष्यसमोपेतं सहिरण्यं स्वशक्तितः ।।\nताम्रपात्रं गुडोपेतं तस्योपरि निवेशयेत् ।। १२१-४ ।।"
  },
  {
    "text": "तत्र संपूजयेद्देवं कामरूपिणमच्युतम् ।।\nगंधाद्यैरुपचारैस्तु सोपवासो परेऽहनि ।। १२१-५ ।।"
  },
  {
    "text": "पुनः प्रातः समभ्यर्च्य ब्राह्मणाय निवेदयेत् ।।\nब्रह्मणान्भोजयेच्चैव तेभ्यो दद्याच्च दक्षिणाम् ।। १२१-६ ।।"
  },
  {
    "text": "वर्षमेवं व्रतं कृत्वा घृतधेनुसमन्विताम् ।।\nशय्यां तु दद्याद्गुरवे सर्वोपस्करसंयुताम् ।। १२१-७ ।।"
  },
  {
    "text": "कांचनं कामदेवं च शुक्तां गां च पयस्विनीम् ।।\nवासोभिर्द्विजदांपत्यं पूजयित्वा समर्पयेत् ।। १२१-८ ।।"
  },
  {
    "text": "प्रीयतां कामरूपी मे हरिरित्येवमुच्चरन् ।।\nयः कुर्याद्विधिनाऽनेन मदनद्वादशीव्रतम् ।। १२१-९ ।।"
  },
  {
    "text": "स सर्वपापनिर्भुक्तः प्राप्नोति हरिसाम्यताम् ।।\nअस्यामेव समुद्दिष्टं भर्तृद्वादशिकाव्रतम् ।। १२१-१० ।।"
  },
  {
    "text": "स्वास्तृतां तत्र शय्यां तु कृत्वात्र श्रीयुतं हरिम् ।।\nसंस्थाप्य मंडपं पुष्पैस्तदुपर्प्युपकल्पयेत् ।। १२१-११ ।।"
  },
  {
    "text": "ततः संपूज्य गंधाद्यैर्व्रती जागरणं निशि ।।\nनृत्यवादित्रगीताद्यैस्ततः प्रातः परेऽहनि ।। १२१-१२ ।।"
  },
  {
    "text": "सशय्यं श्रीहरिं हैमं द्विजग्र्याय निवेदयेत् ।।\nद्विजान्संभोज्य विसृजद्दक्षिणाभिः प्रतोषितान् ।। १२१-१३ ।।"
  },
  {
    "text": "एवं कृतव्रतस्यापि दांपत्यं जायते स्थिरम् ।।\nसप्तजन्मसु भुंक्ते च भोगान् लोकद्वयेप्सितान् ।। १२१-१४ ।।"
  },
  {
    "text": "वैशाखशुक्लद्वादश्यां सोपवासो जितेंद्रियः ।।\nसंपूज्य माधवं भक्त्या गंधाद्यैरुपचारकैः ।। १२१-१५ ।।"
  },
  {
    "text": "पक्कान्नं तृप्तिजनकं मधुरं सोदकुंभकम् ।।\nविप्राय दद्याद्विधिवन्माधवः प्रीयतामिति ।। १२१-१६ ।।"
  },
  {
    "text": "द्वादश्यां ज्येष्ठशुक्लायां पूजयित्वा त्रिविक्रमम् ।।\nगंधाद्यैर्मधुरान्नाढ्यं करक विनिवेदयेत् ।। १२१-१७ ।।"
  },
  {
    "text": "व्रती द्विजाय तत्पश्चादेकभक्तं समाचरेत् ।।\nव्रतेनानेन संतुष्टो देवदेवस्त्रिविक्रमः ।। १२१-१८ ।।"
  },
  {
    "text": "ददाति विपुलान्भोगानंते मोक्षं च नारद ।।\nआषाढशुक्लद्वादश्यां द्विजान्द्वादश भोजयेत् ।। १२१-१९ ।।"
  },
  {
    "text": "मधुरान्नेन तान्पूज्य पृथग्गंधादिकैः क्रमात् ।।\nतेभ्यो वासांसि दंडांश्च ब्रह्मसूत्राणि मुद्रिकाः ।। १२१-२० ।।"
  },
  {
    "text": "पात्राणि च ददेद्भक्त्या विष्णुर्मे प्रीयतामिति ।।\nद्वादश्यां तु नभःशुक्ले श्रीधरं पूजयेद्व्रती ।। १२१-२१ ।।"
  },
  {
    "text": "गंधाद्यैस्तत्परो भक्त्या दधिभक्तैर्द्विजोत्तमान् ।।\nसंभोज्य दक्षिणा रौप्यां दत्वा नत्वा विसर्ज्जयेत् ।। १२१-२२ ।।"
  },
  {
    "text": "व्रतेनानेन देवेशः श्रीधरः प्रीयतामिति ।।\nद्वादश्यां नभस्यशुक्ले व्रती संपूज्य वामनम् ।। १२१-२३ ।।"
  },
  {
    "text": "तदग्रे भोजयेद्विप्रान्पायसैर्द्वादशैव च ।।\nसौवर्णी दक्षिणां दत्वा विष्णुप्रीतिकरो भवेत् ।। १२१-२४ ।।"
  },
  {
    "text": "द्वादश्यामिषशुक्लायां पद्मनाभं समर्चयेत् ।।\nगंधाद्यैरुपचारैस्तु तदग्रे भोजयेद्द्विजान् ।। १२१-२५ ।।"
  },
  {
    "text": "मधुरान्नेन वस्त्राढ्यां सौवर्णीं दक्षिणां ददेत् ।।\nव्रतेनैतेन संतुष्टः पद्मनाभो द्विजोत्तम ।। १२१-२६ ।।"
  },
  {
    "text": "श्वेतद्वीपगतिं दद्याद्देहभोगांश्च वांछितान् ।।\nकार्तिके कृष्णपक्षे तु गोवत्सद्वादशीव्रतम् ।। १२१-२७ ।।"
  },
  {
    "text": "तत्र वत्सयुतां गां तु समालिख्य सुगंधिभिः ।।\nचंदनाद्यैस्तथा पुष्पमालाभिः प्रार्च्य ताम्रके ।। १२१-२८ ।।"
  },
  {
    "text": "पात्रे पुष्पाक्षततिलैरर्घ्यं कृत्वा विधानतः ।।\nप्रदद्यात्पादमूलेऽस्या मन्त्रेणानेन नारद ।। १२१-२९ ।।"
  },
  {
    "text": "क्षीरोदार्णवसंभूते सुरासुरनमस्कृते ।।\nसर्वदेवमये देवि सर्वदेवैरलंकृते ।। १२१-३० ।।"
  },
  {
    "text": "मातर्मातर्गवां मातर्गृहाणार्घ्यं नमोऽस्तु ते ।।\nततो माषादिसंसिद्धान्वटकांश्च निवेदयेत् ।। १२१-३१ ।।"
  },
  {
    "text": "एवं पञ्च दशैकं वा यथाविभवमात्मनः ।।\nसुरभि त्वं जगन्माता नित्यं विष्णुपदे स्थिता ।। १२१-३२ ।।"
  },
  {
    "text": "सर्वदेवमये ग्रासं मया दत्तमिमं ग्रस ।।\nसर्वदेवमये देवि सर्वदेवैरलंकृते ।। १२१-३३ ।।"
  },
  {
    "text": "मातर्ममाभिलषितं सफलं कुरु नंदिनी ।।\nतद्दिने तैलपक्वं च स्थालीपक्वं द्विजोत्तम ।। १२१-३४ ।।"
  },
  {
    "text": "गोक्षीरं गोघृतं चैव दधि तक्रं च वर्जयेत् ।।\nद्वादश्यामूर्जशुक्लायां देवं दामोदरं द्विज ।। १२१-३५ ।।"
  },
  {
    "text": "समभ्यर्च्योपचारैस्तु गंधाद्यैः सुसमाहितः ।।\nतदग्रे भोजयेद्विप्रान्पक्वान्नेनार्कसंख्यकान् ।। १२१-३६ ।।"
  },
  {
    "text": "ततः कुंभानपांपूर्णान्वस्त्राच्छन्नान्समर्चितान् ।।\nसपूगमोदकस्वर्णांस्तेभ्यः प्रीत्या समर्पयेत् ।। १२१-३७ ।।"
  },
  {
    "text": "एवं कृते प्रियो विष्णोर्जायतेऽखिलभोगभुक् ।।\nदेहांते विष्णुसायुज्यं लभते नात्र संशयः ।। १२१-३८ ।।"
  },
  {
    "text": "नीराजनव्रतं चात्र गदितं तन्निबोध मे ।।\nसुप्तोत्थितं जगन्नाथमलंकृत्य निशागमे ।। १२१-३९ ।।"
  },
  {
    "text": "अलंकृतो नवं वह्निमुत्पाद्याभ्यर्च्य मन्त्रतः ।।\nहुत्वा तत्र समुद्दीप्ते रौप्य दीपिकया मुने ।। १२१-४० ।।"
  },
  {
    "text": "गंधपुष्पाद्यर्चितया जनैर्नीराजयेद्धरिम् ।।\nतत्रैवानुगतां लक्ष्मीं ब्रह्माणीं चंडिकां तथा ।। १२१-४१ ।।"
  },
  {
    "text": "आदित्यं शंकरं गौरीं यक्षं गणपतिं ग्रहान् ।।\nमातॄः पितॄन्नगान्नागान्सर्वान्नीराजयेत्क्रमात् ।। १२१-४२ ।।"
  },
  {
    "text": "गवां नीराजनं कुर्यान्महिष्यादेश्च मंडलम् ।।\nनमो जयेति शब्दैश्च घंटाशंखा दिनिःस्वनैः ।। १२१-४३ ।।"
  },
  {
    "text": "सिंदूरालिप्तश्रृङ्गाणां चित्राङ्गाणां च वर्णकैः ।।\nगवां कोलाहले वृत्ते नीराजनमहोत्सवे ।। १२१-४४ ।।"
  },
  {
    "text": "तुरगांल्लक्षणोपेताम् गजांश्च मदविप्लुतान् ।।\nराजचिह्नानि सर्वाणि च्छत्रादीनि च नारद ।। १२१-४५ ।।"
  },
  {
    "text": "राजा पुरोधसा सार्धं मंत्रिभृत्यपरः सरः ।।\nपूजयित्वा यथान्यायं नीरज्य स्वयमादरात् ।। १२१-४६ ।।"
  },
  {
    "text": "शंखतूर्यादिघोषैश्च नानारत्नविनिर्मिते ।।\nसिंहासने नवे क्लृप्ते तिष्ठेत्सम्यगलंकृतः ।। १२१-४७ ।।"
  },
  {
    "text": "ततः सुलक्षणैर्युक्ता वेश्या वाथ कुलांगना ।।\nशीर्षोपरि नरेंद्रस्य तया नीराजयेच्छनैः ।। १२१-४८ ।।"
  },
  {
    "text": "एवमेषा महासांतिः कर्तव्या प्रतिवत्सरम् ।।\nराज्ञा वित्तवतान्येन वर्षमारोग्यमिच्छता ।। १२१-४९ ।।"
  },
  {
    "text": "येषां राष्ट्रे पुरे ग्रामे क्रियते शांतिरुत्तमा ।।\nनीराजनाभिधा विप्र तद्रोगा यांति संक्षयम् ।। १२१-५० ।।"
  },
  {
    "text": "द्वादश्यां मार्गशुक्लायां साध्यव्रतमनुत्तमम् ।।\nमनोभवस्तथा प्राणो नरो यातश्च वीर्यवान् ।। १२१-५१ ।।"
  },
  {
    "text": "चितिर्हयो नृपश्चैव हंसो नारायणस्तथा ।।\nविभुश्चापि प्रभुश्चैव साध्या द्वादश कीर्तिताः ।। १२१-५२ ।।"
  },
  {
    "text": "पूजयेद्गंधपुष्पाद्यैरेतांस्तंदुलकल्पितान् ।।\nततो द्विजाग्र्यान्संभोज्य द्वादशात्र सुदक्षिणाः ।। १२१-५३ ।।"
  },
  {
    "text": "दत्वा तेभ्यस्तु विसृजेत्प्रीयान्नारयणस्त्विति ।।\nएतस्यामेव विदितं द्वादशादित्यसंज्ञितम् ।। १२१-५४ ।।"
  },
  {
    "text": "व्रतं तत्रार्चयेद्धीमानादित्यान्द्वादशापि च ।।\nधातामित्रोऽर्यमा पूषा शक्रोंऽशो वरुणो भगः ।। १२१-५५ ।।"
  },
  {
    "text": "त्वष्टा विवस्वान्सविता विष्णुर्द्वादश ईरिताः ।।\nप्रतिमासं तु शुक्लायां द्वादश्यामर्च्य यत्नतः ।। १२१-५६ ।।"
  },
  {
    "text": "वर्षं नयेद्व्रतांते तु प्रतिमा द्वादशापि च ।।\nहैमीः संपूज्य विधिना भोजयित्वा द्विजोत्तमान् ।। १२१-५७ ।।"
  },
  {
    "text": "मधुरान्नैः सुसत्कृत्य प्रत्येकं चार्पयेद्व्रती ।।\nएव व्रतं नरः कृत्वा द्वादशादित्यसंज्ञकम् ।। १२१-५८ ।।"
  },
  {
    "text": "सूर्यलोकं समासाद्य भुक्त्वा भोगांश्चरं ततः ।।\nजायते भुवि धर्मात्मा मानुष्ये रोगवर्जितः ।। १२१-५९ ।।"
  },
  {
    "text": "ततो व्रतस्य पुण्येन पुनरेव लभेद्व्रतम् ।।\nतत्पुण्येन रवेन्भित्वा मंडलं द्विजसत्तम ।। १२१-६० ।।"
  },
  {
    "text": "निरंजनं निरा कारं निर्द्वंद्वं ब्रह्म चाप्नुयात् ।।\nअत्रैवाखंडसंज्ञं च व्रतमुक्त द्विजोत्तम ।। १२१-६१ ।।"
  },
  {
    "text": "मूर्तिं निर्माय सौवर्णीं जनार्दनसमाह्वयाम् ।।\nअभ्यर्च्य गन्धपुष्पाद्यैस्तदग्रे भोजयेद्द्विजान् ।। १२१-६२ ।।"
  },
  {
    "text": "द्वादश प्रतिमासं तु नक्ताशीः स्याज्जितेंद्रियः ।।\nततः समांते तां मूर्तिं समभ्यर्च्य विधानतः ।। १२१-६३ ।।"
  },
  {
    "text": "गुरवे धेनुसहितां दद्यात्संप्रार्थयेत्तथा ।।\nशतजन्मसु यत्किंचिन्मयाखंडव्रतं कृतम् ।। १२१-६४ ।।"
  },
  {
    "text": "भगवंस्त्वत्प्रसादेन तदखंडमिहास्तु मे ।।\nततः संभोज्य विप्राग्र्यान्सखंडाढ्यैस्तु पायसैः ।। १२१-६५ ।।"
  },
  {
    "text": "द्वादशैव हि सौवर्णीं दक्षिणां प्रददेन्नमेत् ।।\nइति कृत्वा व्रतं विप्र प्रीणयित्वा जनार्दनम् ।। १२१-६६ ।।"
  },
  {
    "text": "सौवर्णेन विमानेन याति विष्णोः परं पदम् ।।\nपौषस्य कृष्णद्वादश्यां रूपव्रतमुदीरितम् ।। १२१-६७ ।।"
  },
  {
    "text": "दशम्यां विधिवत्स्नात्वा गृह्णीयाद्गोमयं व्रती ।।\nश्वेताया वैकवर्णाया अन्तरिक्षगतं द्विज ।। १२१-६८ ।।"
  },
  {
    "text": "अष्टोत्तरशतं तेन पिंडिकाः कल्प्य नारद ।।\nशोषयेदातपे धृत्वा पात्रे ताम्रेऽथ मृन्मये ।। १२१-६९ ।।"
  },
  {
    "text": "एकादश्यां सोपवासः समभ्यर्च्य विधानतः ।।\nसौवर्णीं प्रतिमां विष्णोर्निशायां जागरं चरेत् ।। १२१-७० ।।"
  },
  {
    "text": "सुमंगलैर्गीतवाद्यैः स्तोत्रपाठैर्जपादिभिः ।।\nततः प्रभाते द्वादश्यां तिलपात्रोपरि स्थिताम् ।। १२१-७१ ।।"
  },
  {
    "text": "अंबुपूर्णे घटे न्यस्य पूजयेदुपचारकैः ।।\nततोऽग्निं नवमुत्पाद्य काष्ठसंघर्षणादिभिः ।। १२१-७२ ।।"
  },
  {
    "text": "तं समभ्यर्च्य विधिवदेकैकां पिंडिकां सुधीः ।।\nहोमयेत्सतिलाज्यां च द्वादशाक्षरविद्यया ।। १२१-७३ ।।"
  },
  {
    "text": "वैष्णव्याथ च पूरणां च शतमष्टोत्तर ततः ।।\nभोजयेत्पायसैर्विप्रान्प्रीत्या सुस्निग्धमानसः ।। १२१-७४ ।।"
  },
  {
    "text": "सहितां च घटेनैव प्रतिमां गुरवऽपेयेत् ।।\nविप्रेभ्यो दक्षिणां शक्त्या दत्वा नत्वा विसर्जयेत् ।।\nनरो वा यदि वा नारी व्रतं कृत्वैवमादरात् ।। १२१-७५ ।।"
  },
  {
    "text": "लभते रूपसौभाग्यं नात्र कार्या विचारणा ।।\nसहस्ये शुक्लपक्षे तु सुजन्मद्वादशीव्रतम् ।। १२१-७६ ।।"
  },
  {
    "text": "स्नात्वा विधानेन गृह्णोयाद्वार्षिकव्रतम् ।।\nपीत्वा गश्रृंगवार्यादौ तां च कृत्वा प्रदक्षिणम् ।। १२१-७७ ।।"
  },
  {
    "text": "प्रतिमासं ततः शुक्लेद्वादश्यां दानमाचरेत् ।।\nघृतप्रस्थं तच्चतुष्कं क्रमाद्वीहेर्यवस्य च ।। १२१-७८ ।।"
  },
  {
    "text": "द्विरक्तिकं हेम तिलाढकार्द्धं पयसां घटम् ।।\nरौप्यस्य माषमेकं च तृप्तिकृन्मिष्टपक्वकम् ।। १२१-७९ ।।"
  },
  {
    "text": "छत्रं माषार्धहेम्नश्च प्रस्थं फाणितमुत्तमम् ।।\nचंदनं पलिकं वस्त्रं पंचहस्तोन्मितं तनुम् ।। १२१-८० ।।"
  },
  {
    "text": "एवं तु मासिकं दानं कृत्वा प्राश्य यथाक्रमम् ।।\nगोमूत्रं जलमाज्यं वा पक्त्वा शाकं चतुर्विधम् ।। १२१-८१ ।।"
  },
  {
    "text": "दधियुक्तं च यावान्नं तिलाज्यं शर्करान्विताम् ।।\nदर्भांबुक्षीरमुदितं प्राशनं प्रतिमासिकम् ।। १२१-८२ ।।"
  },
  {
    "text": "एवं कृतव्रतो वर्षं सौवर्णीं प्रतिमां रवेः ।।\nकृत्वा वै ताम्रपात्रस्थां न्यस्याभ्यर्च्य विधानतः ।। १२१-८३ ।।"
  },
  {
    "text": "गुरवे धेनुसहितां प्रत्यर्प्य प्रणमेत्पुरः ।।\nविप्रान्द्रादश संभोज्य तेभ्यो दद्याच्च दक्षिणाम् ।। १२१-८४ ।।"
  },
  {
    "text": "एवं कृतव्रतो विप्र जन्माप्नोत्युत्तमे कुले ।।\nनिरोगो धनधान्याढ्यो भवेच्चाविकलेद्रियः ।। १२१-८५ ।।"
  },
  {
    "text": "माघस्य शुक्लद्वादश्यां शालग्रामशिलां द्विज ।।\nअभ्यच्य विधिवद्भक्त्या सुवर्णं तन्मुखे न्यसेत् ।। १२१-८६ ।।"
  },
  {
    "text": "तां स्थाप्य रौप्यपात्रे तु सितवस्त्रयुगावृताम् ।।\nप्रदद्याद्वेदविदुषे तं हि संभोजयेत्ततः ।। १२१-८७ ।।"
  },
  {
    "text": "पायसान्नेन खंडाज्यसहितेन हितेन च ।।\nएवं कृत्वैकभक्तः सन्विष्णु चिंतनतत्परः ।। १२१-८८ ।।"
  },
  {
    "text": "वैष्णवं लभते धाम भुक्त्वा भोगानिहेप्सितान् ।।\nअंत्ये सितायां द्वादश्यां सौवर्णीं प्रतिमां हरेः ।। १२१-८९ ।।"
  },
  {
    "text": "अभ्यर्च्य गंधपुष्पाद्यैर्दद्याद्वेदविदे द्विज ।।\nद्विषट्कसंख्यान्विप्रांश्च भोजयित्वा च दक्षिणाम् ।। १२१-९० ।।"
  },
  {
    "text": "दत्वा विसर्जयेत्पश्चात्स्वयं भुंजीत बांधवैः ।।\nत्रिस्पृशोन्मीलिनी पक्षवर्द्धिनी वंजुली तथा ।। १२१-९१ ।।"
  },
  {
    "text": "जया च विजया चैव जयंती चापराजिता ।।\nएता अष्टौ सदोपोष्या द्वादश्यः पापहारिकाः ।। १२१-९२ ।।"
  },
  {
    "text": "श्रीनारद उवाच ।।\nकीदृशं लक्षणं ब्रह्मन्नेतासां किं फलं तथा ।।\nतत्सर्वं मे समाचक्ष्व याश्चन्याः पुण्यदायिकाः ।। १२१-९३ ।।"
  },
  {
    "text": "सूत उवाच ।।\nइत्थं सनातनः पृष्टो नारदेन द्विजोत्तमः ।।\nप्रशस्य भ्रातरं प्राह महाभागवतं मुनिः ।। १२१-९४ ।।"
  },
  {
    "text": "सनातन उवाच ।।\nसाधु पृष्टं त्वया भ्रातः साधूनां संशयच्छिदा ।।\nवक्ष्ये महाद्वादशीनां लक्षणं च फलं पृथक् ।। १२१-९५ ।।"
  },
  {
    "text": "एकादशी निवृत्ता चेत्सूर्यस्योदयतः पुरा ।।\nतदा तु त्रिस्पृशा नाम द्वादशी सा महाफला ।। १२१-९६ ।।"
  },
  {
    "text": "अस्यामुपोष्य गोविन्दं यः पूजयति नारद ।।\nअश्वमेधसहस्रस्य फलं लभते ध्रुवम् ।। १२१-९७ ।।"
  },
  {
    "text": "यदारुणोदये विद्धा दशम्यैकादशी तिथिः ।।\nतदा तां संपरित्यज्य द्वादशीं समुपोषयेत् ।। १२१-९८ ।।"
  },
  {
    "text": "तत्रेष्ट्वा वासुदेवाख्यं सम्यक्पूजाविधानतः ।।\nराजसूयसहस्रस्य फलमुन्मीलिते लभेत् ।। १२१-९९ ।।"
  },
  {
    "text": "यदोदये तु सवितुर्याम्या त्वेकादशीं स्पृशेत् ।।\nतदा वंजुलिकाख्यां तु तां त्यक्त्वोपोषयेत्सदा ।। १२१-१०० ।।"
  },
  {
    "text": "अस्यां संकर्षणं देवं गंधाद्यैरुपचारकैः ।।\nपूजयेत्सततं भक्त्या सर्वस्याभयदं परम् ।। १२१-१०१ ।।"
  },
  {
    "text": "एषा महाद्वादशी तु सर्वक्रतुफलप्रदा ।।\nसर्वपापहरा प्रोक्ता सर्वसंपत्प्रदायिनी ।। १२१-१०२ ।।"
  },
  {
    "text": "कुहूराके यदा वृद्धे स्यातां विप्र यदा तदा ।।\nपक्षवर्द्धनिका नाम द्वादशी सा महाफला ।। १२१-१०३ ।।"
  },
  {
    "text": "तस्यां संपूजयेद्देवं प्रद्युम्नं जगतां पतिम् ।।\nसर्वैश्वर्य्यप्रदं साक्षात्पुत्र पौत्रविवर्धनम् ।। १२१-१०४ ।।"
  },
  {
    "text": "यदा तु धवले पक्षे द्वादशी स्यान्मधान्विता ।।\nतदा प्रोक्ता जया नाम सर्वशत्रुविनाशिनी ।। १२१-१०५ ।।"
  },
  {
    "text": "अस्यां संपूजयेद्देवमनिरुद्धं रमापतिम् ।।\nसर्वकामप्रदं नॄणां सर्वसौभाग्यदायकम् ।। १२१-१०६ ।।"
  },
  {
    "text": "श्रवणर्क्षयुता चेत्स्याद्द्वादशी धवले दले ।।\nतदा सा विजया नाम तस्यामचेद्गदाधरम् ।। १२१-१०७ ।।"
  },
  {
    "text": "सर्वसौख्यप्रदं शश्वत्सर्वभोगपरायणम् ।।\nसर्वतीर्थफलं विप्र तां चोपोष्याप्नुयान्नरः ।। १२१-१०८ ।।"
  },
  {
    "text": "यदा स्याच्च सिते पक्षे प्राजापत्यर्क्षसंयुता ।।\nद्वादशी सा महापुण्या जयंती नामतः स्मृता ।। १२१-१०९ ।।"
  },
  {
    "text": "यस्यां समर्च्चयेद्देवं वामनं सिद्धिदं नृणाम् ।।\nउपोषितैषा विप्रेंद्र सर्वव्रतफलप्रदा ।। १२१-११० ।।"
  },
  {
    "text": "सर्वदानफला चापि भुक्तिमुक्तिप्रदायिनी ।।\nयदा तु स्यात्सिते पक्षे द्वादशी जीवभान्विता ।। १२१-१११ ।।"
  },
  {
    "text": "तदापराजिता प्रोक्ता सर्वज्ञानप्रदायिनी ।।\nअस्यां समर्चयेद्देवं नारायणमनामयम् ।। १२१-११२ ।।"
  },
  {
    "text": "संसारपाशविच्छित्तिकारकं ज्ञानसागरम् ।।\nअस्यास्तूपोषणादेव मुक्तः स्याद्विप्र भोजनः ।। १२१-११३ ।।"
  },
  {
    "text": "यदा त्वाषाढशुक्लायां द्वादश्यां मैत्रभं भवेत् ।।\nतदा व्रतद्वयं कार्य्यं न दोषोऽत्रैकदैवतम् ।। १२१-११४ ।।"
  },
  {
    "text": "श्रवणर्क्षयुतायां च द्वादश्यां भाद्रशुक्लके ।।\nऊर्ज्जे सितायां द्वादश्यामंत्यभे च व्रतद्वयम् ।। १२१-११५ ।।"
  },
  {
    "text": "एताभ्योऽन्त्र विप्रेंद्र द्वादश्यामेकभुक्तकम् ।।\nनिसर्गतः समुद्दिष्टं व्रतं पातकनाशनम् ।। १२१-११६ ।।"
  },
  {
    "text": "एकादश्या व्रतं नित्यं द्वादश्याः सहितं यतः ।।\nनोद्यापनमिहोद्दिष्टं कर्त्तव्यं जीविताविधि ।। १२१-११७ ।।"
  },
  {
    "text": "इति श्रीबृहन्नारदीयपुराणे बृहदुपाख्याने पूर्वभागे चतुर्थपादे द्वादशमासस्य द्वादशीव्रतनिरूपणं नामैकविंशत्यधिकशततमोऽध्यायः ।। १२१ ।।"
  }
]
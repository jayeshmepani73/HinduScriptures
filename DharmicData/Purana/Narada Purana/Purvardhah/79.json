[
  {
    "text": "सनत्कुमार उवाच ।।\nअथापरं वायुसूनोश्चरितं पापनाशनम् ।।\nयदुक्तं स्वासु रामेण आनन्दवनवासिना ।। ७९-१ ।।"
  },
  {
    "text": "सद्योजाते महाकल्पे श्रुतवीर्ये हनूमति ।।\nमम श्रीरामचन्द्रस्य भक्तिरस्तु सदैव हि ।। ७९-२ ।।"
  },
  {
    "text": "श्रृणुष्व गदतो मत्तः कुमारस्य कुमारक ।।\nचरितं सर्वपापघ्नं श्रृण्वतां पठतां सदा ।। ७९-३ ।।"
  },
  {
    "text": "वांछाम्यहं सदा विप्र संगमं कीशरूपिणा ।।\nरहस्यं रहसि स्वस्य ममानन्दवनोत्तमे ।। ७९-४ ।।"
  },
  {
    "text": "परीतेऽत्र सखायो मे सख्यश्च विगतज्वराः ।।\nक्रीडंति सर्वदा चात्र प्राकट्येऽपि रहस्यपि ।। ७९-५ ।।"
  },
  {
    "text": "कस्मिंश्चिदवतारे तु यद्वृत्तं च रहो मम ।।\nतदत्र प्रकटं तुभ्यं करोमि प्रीतमानसः ।। ७९-६ ।।"
  },
  {
    "text": "आविर्भूतोऽस्म्यहं पूर्वं राज्ञो दशरथक्षये ।।\nचतुर्यूहात्मकस्तकत्र तस्य भार्यात्रये मुने ।। ७९-७ ।।"
  },
  {
    "text": "ततः कतिपयैरब्दैरागतो द्विजपुंगवः ।।\nविश्वामित्रोऽर्थयामास पितरं मम भूपतिम् ।। ७९-८ ।।"
  },
  {
    "text": "यक्षरक्षोविघातार्थं लक्ष्मणेन सहैव माम् ।।\nप्रेषयामास धर्मात्मा सिद्धाश्रममरम्यकम् ।। ७९-९ ।।"
  },
  {
    "text": "तत्र गत्वाश्रममृबेर्दूषयन्ती निशाचरौ ।।\nध्वस्तौ सुबाहुमारीचौ प्रसन्नोऽभूत्तदा मुनिः ।। ७९-१0 ।।"
  },
  {
    "text": "अस्त्रग्रामं ददौ मह्यं मासं चावासयत्तथा ।।\nततो गाधिसुतोधीमान् ज्ञात्वा भाव्यर्थमादरात् ।। ७९-११ ।।"
  },
  {
    "text": "मिथिलामनयत्तत्र रौद्रं चादर्शयद्ध्वनुः ।।\nतस्य कन्यां पणीभूतां सीतां सुरसुतोपमाम् ।। ७९-१२ ।।"
  },
  {
    "text": "धनुर्विभज्य समिति लब्धवान्मानिनोऽस्य च ।।\nततो मार्गे भृगुपतेर्दर्प्पमूढं चिरं स्मयन् ।। ७९-१३ ।।"
  },
  {
    "text": "व्यषनीयागमं पश्चादयोध्यां स्वपितुः पुरीम् ।।\nततो राज्ञाहमाज्ञाय प्रजाशीलनमानसः ।। ७९-१४ ।।"
  },
  {
    "text": "यौवराज्ये स्वयं प्रीत्या सम्मंत्र्यात्पैर्विकल्पितः ।।\nतच्छुत्वा सुप्रिया भार्या कैकैयी भूपतिं मुने ।। ७९-१५ ।।"
  },
  {
    "text": "देवकार्यविधानार्थं विदूषितमतिर्जगौ ।।\nपुत्रो मे भरतो नाम यौवराज्येऽभिषिच्यताम् ।। ७९-१६ ।।"
  },
  {
    "text": "रामश्चतुर्दशसमा दंडकान्प्रविवास्यताम् ।।\nतदाकर्ण्या हमुद्युक्तोऽरण्यं भार्यानुजान्वितः ।। ७९-१७ ।।"
  },
  {
    "text": "गंतुं नृपतिनानुक्तोऽप्यगमं चित्रकूटकम् ।।\nतत्र नित्यं वन्यफलैर्मांसैश्चावर्तितक्रियः ।। ७९-१८ ।।"
  },
  {
    "text": "निवसन्नेव राज्ञस्तु निधनं चाप्यवागमम् ।।\nततो भरतशत्रुघ्नौ भ्रातरौ मम मानदौ ।। ७९-१९ ।।"
  },
  {
    "text": "मांतृवर्गयुतौ दीनौ साचार्यामात्यनागरौ ।।\nव्यजिज्ञपतमागत्यपंचवट्यां निजाश्रमम् ।। ७९-२0 ।।"
  },
  {
    "text": "अकल्पयं भ्रातृभार्यासहितश्च त्रिवत्सरम् ।।\nततस्त्रयोदशे वर्षे रावणो नाम राक्षसः ।। ७९-२१ ।।"
  },
  {
    "text": "मायया हृतवान्सीतां प्रियां मम परोक्षतः ।।\nततोऽहं दीनवदन ऋष्यमूकं हि पर्वतम् ।। ७९-२२ ।।"
  },
  {
    "text": "भार्यामन्वेषयन्प्राप्तः सख्यं हर्यधिपेन च ।।\nअथ वालिनमाहत्य सुग्रीव स्तत्पदे कृतः ।। ७९-२३ ।।"
  },
  {
    "text": "सह वानरयूथैश्च साहाय्यं कृतवान्मम ।।\nविरुध्य रावणेनालं मम भक्तो विभीषणः ।। ७९-२४ ।।"
  },
  {
    "text": "आगतो ह्यभिषिच्याशुलंकेशो हि विकल्पितः ।।\nहत्वा तु रावणं संख्ये सपुत्रामात्यबांधवम् ।। ७९-२५ ।।"
  },
  {
    "text": "सीतामादाय संशुद्ध्वामयोध्यां समुपागतः ।।\nततः कालांतरे विप्रसुग्रीवश्च विभीषणः ।। ७९-२६ ।।"
  },
  {
    "text": "निमंत्रितौ पितुः श्राद्ध्वे षटेकुलाश्च द्विजोत्तमाः ।।\nअयोध्यायां समाजग्मुस्ते तु सर्वे निमंत्रिताः ।। ७९-२७ ।।"
  },
  {
    "text": "ऋते विभीषिणं तत्र चिंतयाने रघूत्तमे ।।\nशंभुर्ब्राह्मणरूपेण षट्कुलैश्च सहागतः ग।। ७९-२८ ।।"
  },
  {
    "text": "अथ पृष्टो मया शंभुर्विभीषणसमागमे ।।\nनीत्वा मां द्रविडे देशे मोचय द्विजबंधनात् ।। ७९-२९ ।।"
  },
  {
    "text": "मया निमंत्रिताः श्रद्धे ह्यगस्त्याद्या मुनीश्वराः ।।\nसंभोजितास्तु प्रययुः स्वस्वमाश्रममंडलम् ।। ७९-३0 ।।"
  },
  {
    "text": "ततः कालांतरे विप्रा देवा दैत्या नरेश्वराः ।।\nगौतमेन समाहूताः सर्वे यज्ञसभाजिताः ।। ७९-३१ ।।"
  },
  {
    "text": "ते सर्वे स्फाटिकं लिंगं त्र्यंबकाद्रौ निवेशितम् ।।\nसंपूज्य न्यवंसस्तत्र देवदैत्यनृपाग्रजाः ।। ७९-३२ ।।"
  },
  {
    "text": "तस्मिन्समाजे वितते सर्वौर्लिंगे समर्चिते ।।\nगौतमोऽप्यथ मध्याह्ने पूजयामास शंकरम् ।। ७९-३३ ।।"
  },
  {
    "text": "सर्वे शुक्लांबरधरा भस्मोद्धूलितविग्रहाः ।।\nसितेन भस्मना कृत्वा सर्वस्थाने त्रिपुंड्रकम् ।। ७९-३४ ।।"
  },
  {
    "text": "नत्वा तु भार्गवं सर्वे भूतशुद्धिं प्रचक्रमुः ।।\nहृत्पद्ममध्ये सुषिरं तत्रैव भूतपञ्चकम् ।। ७९-३५ ।।"
  },
  {
    "text": "तेषां मध्ये महाकाशमाकाशे निर्मलामलम् ।।\nतन्मध्ये च महेशानं ध्यायेद्दीप्तिमयं शुभम् ।। ७९-३६ ।।"
  },
  {
    "text": "अज्ञानसंयुतं भूतं समलं कर्मसंगतः ।।\nतं देहमाकाशदीपे प्रदहेज्ज्ञानवह्निना ।। ७९-३७ ।।"
  },
  {
    "text": "आकाशस्यावृत्तिं चाहं दग्ध्वाकाशमथो दहेत् ।।\nदग्ध्वाकाशमथो वायुमग्निभूतं तथा दहेत् ।। ७९-३८ ।।"
  },
  {
    "text": "अब्भूतं च ततो दग्ध्वा पृथिवीभूतमेव च ।।\nतदाश्रितान्गुणान्दग्ध्वा ततो देहं प्रदाहयेत् ।। ७९-३९ ।।"
  },
  {
    "text": "एवं प्रदग्ध्वा भूतार्दि देही तज्ज्ञानवह्निना ।।\nशिखामध्यस्थितं विष्णुमानंदरसनिर्भरम् ।। ७९-४0 ।।"
  },
  {
    "text": "निष्पन्नचंद्रकिरणसंकाशकिरणं किरणं शिवम् ।।\nशिवांगोत्पन्नकिरणैरमृतद्रवसंयुतैः ।। ७९-४१ ।।"
  },
  {
    "text": "सुशीतला ततो ज्वाला प्रशांता चंद्ररश्मिवत् ।।\nप्रसारितसुधारुग्भिः सांद्रीभूतश्च संप्लवः ।।\nअनेन प्लावितं भूतग्रामं संचिंतयेत्परम् ।। ७९-४२ ।।"
  },
  {
    "text": "इत्थं कृत्वा भूतशुद्धिं क्रियार्हो मर्त्यः शुद्धो जायते ह्येव सद्यः ।।\nपूजां कर्तुं जप्यकर्मापि पश्चादेवं ध्यायेद्ब्रह्महत्यादिशुद्ध्यै ।। ७९-४३ ।।"
  },
  {
    "text": "एवं ध्यात्वा चद्रंदीप्तिप्रकाशं ध्यानेनारोप्याशु लिंगे शिवस्य ।।\nसदाशिवं दीपमध्ये विचिंत्य पञ्चाक्षरेणार्चनमव्ययं तु ।। ७९-४४ ।।"
  },
  {
    "text": "आवाहनादीनुपचारांरतथापि कृत्वा स्नानं पूर्ववच्छंकरस्य ।।\nऔदुंबरं राजतं स्वर्णपीठं वस्त्रादिच्छन्नं सर्वमेवेह पीठम् ।। ७९-४५ ।।"
  },
  {
    "text": "अंते कृत्वा बुद्बुदाभ्यां च सृष्टिं पीठे पीठे नागमेकं पुरस्तात् ।।\nकुर्यात्पीठे चोर्द्ध्वके नागयुग्मं देवाभ्याशे दक्षिणे वामतश्च ।। ७९-४६ ।।"
  },
  {
    "text": "जपापुष्पं नागमध्ये निधाय मध्ये वस्त्रं द्वादशप्रातिगुण्ये ।।\nसुश्वेतेन तस्य मध्ये महेशं लिंगाकारं पीठयुक्तं प्रपूज्यम् ।। ७९-४७ ।।"
  },
  {
    "text": "एवं कृत्वा साधकास्ते तु सर्वे दत्त्वा दत्त्वा पंचगंधाशष्टगंधम् ।।\nपुष्पैः पत्रैः श्रीतिलैरक्षतैश्च तिलोन्मिश्रैः केवलैश्चप्रपूज्य ।। ७९-४८ ।।"
  },
  {
    "text": "धूपं दत्त्वा विधिवत्संप्रयुक्तं दीपं दत्त्वा चोक्तमेवोपहारम् ।।\nपूजाशेषं ते समाप्याथ सर्वे गीतं नृत्यं तत्र तत्रापि चक्रुः ।। ७९-४९ ।।"
  },
  {
    "text": "काले चास्मिन्सुव्रते गौतमस्य शिष्यः प्राप्तः शंकरात्मेति नाम्ना ।। ७९-५0 ।।"
  },
  {
    "text": "उन्मत्तवेषो दिग्वासा अनेकां वृत्तिमास्थितः ।।\nक्वचिद्द्विजातिप्रवरः क्वचिञ्चंडालसन्निभः ।। ७९-५१ ।।"
  },
  {
    "text": "क्वचिच्छूद्रसमो योगी तापसः क्वचिदप्युत ।।\nगर्जत्युत्पतते चैव नृत्यति स्तौति गायति ।। ७९-५२ ।।"
  },
  {
    "text": "रोदिति श्रृणुतेऽत्युक्तं पतत्युत्तिष्ठति क्वचित् ।।\nशिवज्ञानैकसंपन्नः परमानंदनिर्भरः ।। ७९-५३ ।।"
  },
  {
    "text": "संप्राप्तो भोज्यवेलायां गौतमस्यांतिकं ययौ ।।\nबुभुजे गुरुणा साकं क्वचिदुच्छिष्टमेव च ।। ७९-५४ ।।"
  },
  {
    "text": "क्वचिल्लिहति तत्पात्रं तूष्णीमेवाभ्यगात्क्वचित् ।।\nहस्तं गृहीत्वैव गुरोः स्वयमेवाभुनक्क्वचित् ।। ७९-५५ ।।"
  },
  {
    "text": "क्वचिद् गृहांतरे मूत्रं क्वचित्कर्दमलेपनम् ।।\nसर्वदा तं गुरुर्दृष्ट्वा करमालंब्य मंदिरम् ।। ७९-५६ ।।"
  },
  {
    "text": "प्रविश्य स्वीयपीठे तमुपवेश्याप्यभोजयत् ।।\nस्वयं तदस्य पात्रेण बुभुजेगौतमो मुनिः ।। ७९-५७ ।।"
  },
  {
    "text": "तस्य चित्तं परिज्ञातुं कदाचिदथ सुंदरी ।।\nअहल्या शिष्यमाहूय भुङ्क्ष्वेति प्राह तं मुदा ।।\nनिर्दिष्टो गुरुपत्न्या तु बुभुजे सोऽविशेषतः ।। ७९-५८ ।।"
  },
  {
    "text": "यथा पपौ हि पानीयं तथा वह्निमपि द्विजा ।।\nकंटकानन्नवद्भुक्त्वा यथापूर्वमतिष्ठत ।। ७९-५९ ।।"
  },
  {
    "text": "पुरो हि मुनिकन्याभिराहूतो भोजनाय च ।।\nदिनेदिने तत्प्रदत्तं लोष्टमंबु च गोमयम् ।। ७९-६0 ।।"
  },
  {
    "text": "कर्दमं काष्ठदंडं च भुक्त्वा पीत्वाथ हर्षितः ।।\nएतादृशो मुनिरसौ चंडालसदृशाकृतिः ।। ७९-६१ ।।"
  },
  {
    "text": "सुजीर्णोपानहौ हस्ते गृहीत्वा प्रलपन्हसन् ।।\nअंत्यजोचितवेषश्च वृषपर्वाणमभ्यगात् ।। ७९-६२ ।।"
  },
  {
    "text": "वृषपर्वेशयोर्मध्ये दिग्वासाः समतिष्टत ।।\nवृषपर्वा तमज्ञात्वा पीडयित्वा शिरोऽच्छिनत् ।। ७९-६३ ।।"
  },
  {
    "text": "हते तस्मिन्द्विजश्रेष्ठे जगदेतञ्चराचरम् ।।\nअतीव कलुषं ह्यासीत्तत्रस्था मुनयस्तथा ।। ७९-६४ ।।"
  },
  {
    "text": "गौतमस्य महाशोकः संजातः सुमहात्मनः ।।\nनिर्ययौ चक्षुषो वारि शोकं संदर्शयन्निव ।। ७९-६५ ।।"
  },
  {
    "text": "गौतमः सर्वदैत्तयानां सन्निधौ वाक्यमुक्तवान् ।।\nकिमनेन कृते पापं येन च्छिन्नमिदं शिरः ।। ७९-६६ ।।"
  },
  {
    "text": "मम प्राणाधिकस्येह सर्वदा शिवयोगिनः ।।\nममापि मरणं सत्यं शिष्यच्छद्मा यतो गुरुः ।। ७९-६७ ।।"
  },
  {
    "text": "शैवानां धर्मयुक्तानां सर्वदा शिववर्तिनाम् ।।\nमरणं यत्र दृष्टं स्यात्तत्र नो मरणं ध्रुवम् ।। ७९-६८ ।।"
  },
  {
    "text": "तच्छ्रुत्वा ह्यसुराचार्यः सुक्रः प्राह विदांवरः ।।\nएनं संजीवयिष्यामि भार्गवं शंकरप्रियम् ।। ७९-६९ ।।"
  },
  {
    "text": "किमर्थं म्रियते ब्रह्मन्पश्य मे तपसो बलम् ।।\nइति वादिनि विप्रेंद्रे गौतमोऽपि ममार ह ।। ७९-७0 ।।"
  },
  {
    "text": "तस्मिन्मृतेऽथ शुक्रोऽपि प्राणांस्तत्याज योगतः ।।\nतस्यैवं हतिमाज्ञाय प्रह्लादाद्या दितीश्वराः ।। ७९-७१ ।।"
  },
  {
    "text": "देवा नृपा द्विजाः सर्वे मृता आसंस्तदद्भुतम् ।।\nमृतमासीदथ बलं तस्य बाणस्य धीमतः ।। ७९-७२ ।।"
  },
  {
    "text": "अहल्या शोकसंतप्ता रुरोदोञ्चैः पुनःपुनः ।।\nगौतमेन महेशस्य पूजया पूजितो विभुः ।। ७९-७३ ।।"
  },
  {
    "text": "वीरभद्रो महायोगी सर्वं दृष्ट्वा चुकोप ह ।।\nअहो कष्टमहोकष्टं महेशा बहवो हताः ।। ७९-७४ ।।"
  },
  {
    "text": "शिवं विज्ञापयिष्यामि तेनोक्तं करवाण्यथ ।।\nइति निश्चित्य गतवान्मंदराचलमव्ययम् ।। ७९-७५ ।।"
  },
  {
    "text": "नमस्कृत्वा विरूपाक्षं वृत्तसर्वमथोक्तवान् ।।\nब्रह्माणं च हरिं तत्र स्थितौ प्राह शिवो वचः ।। ७९-७६ ।।"
  },
  {
    "text": "मद्भक्तैः साहसं कर्म कृतं ज्ञात्वा वरप्रदम् ।।\nगत्वा पश्यामि हे विष्णो सर्वं तत्कृतसाहसम् ।। ७९-७७ ।।"
  },
  {
    "text": "इत्युक्त्वा वृषमारुह्य वायुना धूतचामरः ।।\nनन्दिकेन सुवेषेण धृते छत्रेऽतिशोभने ।। ७९-७८ ।।"
  },
  {
    "text": "सुश्वेते हेमदंडे च नान्ययोग्ये धृते विभो ।।\nमहेशानुमतिं लब्ध्वा हरिर्नागांतके स्थितः ।। ७९-७९ ।।"
  },
  {
    "text": "आरक्तनीलच्छत्राभ्यां शुशुभे लक्ष्मकौस्तुभः ।।\nशिवानुमत्या ब्रह्मापि हंसारूढोऽभवत्तदा ।। ७९-८0 ।।"
  },
  {
    "text": "इंद्रगोपप्रभाकारच्छत्राभ्यां शुशुभे विधिः ।।\nइन्द्रादिसर्वदेवाश्च स्वस्ववाहनसंयुताः ।। ७९-८१ ।।"
  },
  {
    "text": "अथ ते निर्ययुः सर्वे नानावाद्यानुमोदिताः ।।\nकोटिकोटिगणाकीर्णा गौतमस्याश्रमं गताः ।। ७९-८२ ।।"
  },
  {
    "text": "ब्रह्मविष्णु महेशाना दृष्ट्वा तत्परमाद्भुतम् ।।\nस्वभक्तं जीवयामास वामकोणनिरीक्षणात् ।। ७९-८३ ।।"
  },
  {
    "text": "शंकरो गौतमं प्राह तुष्टोऽहं ते वरं वृणु ।।\nतदाकर्ण्य वचस्तस्य गौतमः प्राह सादरम् ।। ७९-८४ ।।"
  },
  {
    "text": "यदि प्रसन्नो देवेश यदि देयो वरो मम ।।\nत्वल्लिंगार्चनसामर्थ्यं नित्यमस्तु ममेश्वर ।। ७९-८५ ।।"
  },
  {
    "text": "वृतमेतन्मया देव त्रिनेत्र श्रृणु चापरम् ।।\nशिष्योऽयं मे महाभागो हेयादेयादिवर्जितः ।। ७९-८६ ।।"
  },
  {
    "text": "प्रेक्षणीयं ममत्वेन न च पश्यति चक्षुषा ।।\nन घ्राणग्राह्यं देवेश न पातव्यं न चेतरत् ।। ७९-८७ ।।"
  },
  {
    "text": "इति बुद्ध्व्या तथा कुर्वन्स हि योगी महायशः ।।\nउन्मत्तविकृताकारः शंकरात्मेति कीर्तितः ।। ७९-८८ ।।"
  },
  {
    "text": "न कश्चित्तं प्रति द्वेषी न च तं हिंसयेदपि ।।\nएतन्मे दीयतां देव मृतानाममृतिस्तथा ।। ७९-८९ ।।"
  },
  {
    "text": "तच्छ्रुत्वोमापतिः प्रीतो निरीक्ष्य हरिमव्ययः ।।\nस्वांशेन वायुना देहमाविशज्जगदीश्वरः ।। ७९-९0 ।।"
  },
  {
    "text": "हरिरूपः शंकरात्मा मारुतिः कपिसत्तमः ।।\nपर्यायैरुच्यतेऽधीशः साक्षाद्विष्णुः शिवः परः ।। ७९-९१ ।।"
  },
  {
    "text": "आकल्पतेषु प्रत्येकं कामरूपमुपाश्रितः ।।\nममाज्ञाकारको रामभक्तः पूजितविग्रहः ।। ७९-९२ ।।"
  },
  {
    "text": "अनंतकल्पमीशानः स्थास्यति प्रीतमानसः ।।\nत्वया कृतमिदं वेश्म विस्तृतं सुप्रतिष्टितम् ।। ७९-९३ ।।"
  },
  {
    "text": "नित्यं वै सर्वरूपेण तिष्ठामः क्षणमादरात् ।।\nसमर्चिताः प्रयास्यामः स्वस्ववासं ततः परम् ।। ७९-९४ ।।"
  },
  {
    "text": "अथाबभाषे विश्वेशं गौतमो मुनिपुंगवः ।।\nअयोग्यं प्रार्थयामीश ह्यर्थी दोषं न पश्यति ।। ७९-९५ ।।"
  },
  {
    "text": "ब्रह्माद्यलभ्यं देवेश दीयतां यदि रोचते ।।\nअथेशो विष्णुमालोक्य गृहीत्वा तत्करं करे ।। ७९-९६ ।।"
  },
  {
    "text": "प्रहसन्नंबुजाभाक्षमित्युवाच सदाशिवः ।।\nक्षामोदरोऽसि गोविंद देयं ते भोजनं किमु ।। ७९-९७ ।।"
  },
  {
    "text": "स्वयं प्रविश्य यदि वा स्वयं भुंक्ष्व स्वगेहवत् ।।\nगच्छ वा पार्वतीगेहं या कुक्षिं पूरयिष्यति ।। ७९-९८ ।।"
  },
  {
    "text": "इत्युक्त्वा तत्करालंबी ह्येकांतमगमद्विभुः ।।\nआदिश्य नंदिनं देवो द्वाराध्यक्षं यथोक्तवत् ।। ७९-९९ ।।"
  },
  {
    "text": "स गत्वा गौतमं वाथ ह्युक्तवान्विष्णुभाषणम् ।।\nसंपादयान्नं देवेशा भोक्तुकामा वयं मुने ।। ७९-१00 ।।"
  },
  {
    "text": "इत्युक्त्वैकांतमगमद्वासुदेवेन शंकरः ।।\nमृदुशय्यां समारुह्य शयितौ देवतोत्तमौ ।। ७९-१0१ ।।"
  },
  {
    "text": "अन्योन्यं भाषणं कृत्वा प्रोत्तस्थतुरुभावपि ।।\nगत्वा तडागं गंभीरं स्रास्यंतौ देवसत्तमौ ।। ७९-१0२ ।।"
  },
  {
    "text": "करांबुपातमन्योन्यं पृथक्कृत्वोभयत्र च ।।\nमुनयो राक्षसाश्चैव जलक्रीडां प्रचक्रिरे ।। ७९-१0३ ।।"
  },
  {
    "text": "अथ विष्णुर्महेशश्च जलपानानि शीघ्रतः ।।\nचक्रतुः शंकरऋ पद्मकिंजल्कांजलिना हरेः ।। ७९-१0४ ।।"
  },
  {
    "text": "अवाकिरन्मुखे तस्य पद्मोत्फुल्लविलोचने ।।\nनेत्रे केशरसंपातात्प्रमीलयत केशवः ।। ७९-१0५ ।।"
  },
  {
    "text": "अत्रांतरे हरेः स्कंधमारुरोह महेश्वरः ।।\nहर्युत्तमांगं बाहुभ्यां गृहीत्वा संन्यमज्जयत् ।। ७९-१0६ ।।"
  },
  {
    "text": "उन्मज्जयित्वा च पुनः पुनश्चापि पुनःपुनः ।।\nपीडितः स हरिः सूक्ष्मं पातयामास शंकरम् ।। ७९-१0७ ।।"
  },
  {
    "text": "अथ पादौ गृहीत्वा तं भ्रामयन्विचकर्ष ह ।।\nअताडयद्ध्वरेर्वक्षः पातयामास चाच्युतम् ।। ७९-१0८ ।।"
  },
  {
    "text": "अथोत्थितो हरिस्तोयमादायांजलिना ततः ।।\nशीर्षे चैवाकिरच्छंभुमथ शंभुरथो हरिः ।। ७९-१0९ ।।"
  },
  {
    "text": "जलक्रीडैवमभवदथ चर्षिगणांतरे ।।\nजलक्रीडासंभ्रमेण विस्रस्तजटबंधनाः ।। ७९-११0 ।।"
  },
  {
    "text": "अथ संभ्रमतां तेषामन्योन्यजटबंधनम् ।।\nइतरेतरबद्ध्वासु जटासु च मुनीश्वराः ।। ७९-१११ ।।"
  },
  {
    "text": "शक्तिमंतोऽशक्तिमत आकर्षंति च सव्यथम् ।।\nपातयंतोऽन्यतश्चापि क्त्रोशंतो रुदतस्तथा ।। ७९-११२ ।।"
  },
  {
    "text": "एवं प्रवृत्ते तुमुले संभूते तोयकर्मणि ।।\nआकाशे वानरेशस्तु ननर्त च ननाद च ।। ७९-११३ ।।"
  },
  {
    "text": "विपंचीं वादयन्वाद्यं ललितां गीतिमुज्जगौ ।।\nसुगीत्या ललिता यास्तु आगायत विधा दश ।। ७९-११४ ।।"
  },
  {
    "text": "शुश्राव गीतिं मधुरां शंकरो लोकभावतः ।।\nस्वयं गातुं हि ललितं मंदंमंदं प्रचक्रमे ।। ७९-११५ ।।"
  },
  {
    "text": "स्वयं गायति देवेशे विश्रामं गलदेशिकम् ।।\nस्वरं ध्रुवं समादाय सर्वलक्षणसंयुतम् ।। ७९-११६ ।।"
  },
  {
    "text": "स्वधारामृतसंयुक्तं गानेनैवमपोनयन् ।।\nवासुदेवो मर्दलं च कराभ्यामप्यवादयत् ।। ७९-११७ ।।"
  },
  {
    "text": "अम्बुजांगश्चतुर्वक्रस्तुंबुरुर्मुखरो बभौ ।।\nतानका गौतमाद्यास्तु गयको वायुजोऽभवत् ।। ७९-११८ ।।"
  },
  {
    "text": "गायके मधुरं गीतं हनूमति कपीश्वरे ।।\nम्लानमल्मानमभवत्कृशाः पुष्टास्तदाभवन् ।। ७९-११९ ।।"
  },
  {
    "text": "स्वां स्वां गीतिमतः सर्वे तिरस्कृत्यैव मूर्च्छिता ।।\nतूष्णीभूतं समभवद्देवर्षिगणदानवम् ।। ७९-१२0 ।।"
  },
  {
    "text": "एकः स हनुमान् गाता श्रोतारः सर्व एव ते ।।\nमध्याह्नकाले वितते गायमाने हनूमति ।।\nस्वस्ववाह नमारुह्य निर्गताः सर्वदेवताः ।। ७९-१२१ ।।\nगानप्रियो महेशस्तु जग्राह प्लवगेश्वरम् ।।\nप्लवग त्वं मयाज्ञप्तो निःशंको वृषमारुह ।। ७९-१२२ ।।"
  },
  {
    "text": "मम चाभिमुखो भूत्वा गायस्वानेकगायनम् ।।\nअथाह कपिशार्दूलो भगवंतं महेश्वरम् ।। ७९-१२३ ।।"
  },
  {
    "text": "वृषभारोहसामर्थ्यं तव नान्यस्य विद्यते ष।।\nतव वाहनमारुह्य पातकी स्यामहं विभो ।। ७९-१२४ ।।"
  },
  {
    "text": "मामेवारुह देवेश विहंगः शिवधारणः ।।\nतव चाभिमुखँ गानं करिष्यामि विलोकय ।। ७९-१२५ ।।"
  },
  {
    "text": "अथेश्वरो हनूमंतमारुरोह यथा वृषम् ।।\nआरूढे शंकरे देवे हनुमत्कंधरां शिवः ।। ७९-१२६ ।।"
  },
  {
    "text": "छित्वा त्वचं परावृत्य सुखं गायति पूर्ववत् ।।\nश्रृण्वन्गीतिसुधां शंभुर्गौत मस्य गृहं ततः ।। ७९-१२७ ।।"
  },
  {
    "text": "सर्वे चाप्यागतास्तत्र देवर्षिगणदानवाः ।।\nपूजिता गौतमेनाथ भोजनावसरे सति ।। ७९-१२८ ।।"
  },
  {
    "text": "यच्छुष्कं दारुसंभूतं गृहो पकरणादिकम् ।।\nप्ररूढमभवत्सर्वं गायमाने हनूमति ।। ७९-१२९ ।।"
  },
  {
    "text": "तस्मिन्गाने समस्तानां चित्रं दृष्टिरतिष्टत ।। ७९-१३0 ।।"
  },
  {
    "text": "द्विबाहुरीशस्य पदाभिवं दनः समस्तगात्राभरणोपपन्नः ।।\nप्रसन्नमूर्तिस्तरुणः सुमध्ये विन्यस्तमूर्द्ध्वांजलिभिः शिरोभिः ।। ७९-१३१ ।।"
  },
  {
    "text": "शिरः कराभ्यां परिगृह्य शंकरो हनूमतः पूर्वमुखं चकार ।।\nपद्मासनासीनहनूमतोंऽजलौ निधाय पादं त्वपरं मुखे च ।। ७९-१३२ ।।"
  },
  {
    "text": "पादांगुलीभ्यामथ नासिकां विभुः स्नेहेन जग्राह च मन्दमन्दम् ।।\nस्कन्धे मुखे त्वंसतले च कण्ठे वक्षस्थले च स्तनमध्यमे हृदि ।। ७९-१३३ ।।"
  },
  {
    "text": "ततश्च कुक्षावथ नाभिमंडलं पादं द्वितीयं विदधाति चांजलौ ।।\nशिरो गृहीत्वाऽवनमय्य शंकरः पस्पर्श पृष्ठं चिबुकेन सोऽध्वनि ।। ७९-१३४ ।।"
  },
  {
    "text": "हारं च मुक्तापरिकल्पितं शिवो हनूमतः कंठगतं चकार ।। ७९-१३५ ।।"
  },
  {
    "text": "अथ विष्णुर्महेशानमिह वचनमुक्तवान् ।।\nहनूमता समो नास्ति कृत्स्नब्रह्माण्डमण्डले ।। ७९-१३६ ।।"
  },
  {
    "text": "श्रुतिदेवाद्यगम्यं हि पदं तव कपिस्थितम् ।।\nसर्वोपनिषदव्यक्तं त्वत्पदं कपिसर्वयुक् ।। ७९-१३७ ।।"
  },
  {
    "text": "यमादिसाधनैंर्योगैर्न क्षणं ते पदं स्थिरम् ।।\nमहायोगिहृदंभोजे परं स्वस्थं हनूमति ।। ७९-१३८ ।।"
  },
  {
    "text": "वर्षकोटिसहस्रं तु सहस्राब्दैरथान्वहम् ।।\nभक्त्या संपूजितोऽपीश पादो नो दर्शितस्त्वया ।। ७९-१३९ ।।"
  },
  {
    "text": "लोके वादो हि सुमहाञ्छंभुर्नारायणप्रियः ।।\nहरिप्रियस्तथा शंभुर्न तादृग्भाग्यमस्ति मे ।। ७९-१४0 ।।"
  },
  {
    "text": "तच्छ्रुत्वा वचनं शंभुर्विष्णोः प्राह मुदान्वितः ।।\nन त्वया सदृशो मह्यं प्रियोऽन्योऽस्ति हरे क्वचित् ।। ७९-१४१ ।।"
  },
  {
    "text": "पार्वती वा त्वया तुल्या वर्तते नैव भिद्यते ।।\nअथ देवाय महते गौतमः प्रणिपत्य च ।। ७९-१४२ ।।"
  },
  {
    "text": "व्यजिज्ञपदमेयात्मज्देवैर्हि करुणानिधे ।।\nमध्याह्नोऽयं व्यतिक्रांतो भुक्तिवेलाखिलस्य च ।। ७९-१४३ ।।"
  },
  {
    "text": "अथाचम्य महादेवो विष्णुना सहितो विभुः ।।\nप्रविश्य गौतमगृहं भोजनायोपचक्रमे ।। ७९-१४४ ।।"
  },
  {
    "text": "रत्नांगुलीयैरथनूपुराभ्यां दुकूलबंधेन तडित्सुकांच्या ।।\nहारैरनेकैरथ कण्ठनिष्कयज्ञोपवीतोत्तरवाससी च ।। ७९-१४५ ।।"
  },
  {
    "text": "विलंबिचंचन्मणिकुंडलेन सुपुष्पधम्मिल्लवरेण चैव ।।\nपंचांगगंधस्य विलेपनेन बाह्वंगदैः कंकणकांगुलीयैः ।। ७९-१४६ ।।"
  },
  {
    "text": "अथो विभूषितः शिवो निविष्ट उत्तमासने ।।\nस्वसंमुखं हरिं तथा न्यवेशयद्वरासने ।। ७९-१४७ ।।"
  },
  {
    "text": "देवश्रेष्ठौ हरीशौ तावन्योन्याभिमुखस्थितौ ।।\nसुवर्णभाजनस्थान्नं ददौ भक्त्या स गौतमः ।। ७९-१४८ ।।"
  },
  {
    "text": "त्रिंशत्प्रभेदान्भक्ष्यांस्तु पायसं च चतुर्विधम् ।।\nसुपक्वं पाकजातं च कल्पितं यच्छतद्वयम् ।। ७९-१४९ ।।"
  },
  {
    "text": "अपक्कं मिश्रकं तद्वत्त्रिंशतं परिकल्पितम् ।।\nशतं शतं सुकन्दानां शाकानां च प्रकल्पितम् ।। ७९-१५0 ।।"
  },
  {
    "text": "पंचविंशतिधा सर्पिःसंस्कृतं व्यंजनं तथा ।।\nशर्कराद्यं तथा चूतमोचाखर्जूरदाडिमम् ।। ७९-१५१ ।।"
  },
  {
    "text": "द्राक्षेक्षुनागरंगं च मिष्टं पक्वं फलोत्करम् ।।\nप्रियालक्रंजम्बुफलं विकंकतफलं तथा ।। ७९-१५२ ।।"
  },
  {
    "text": "एवमादीनि चान्यानि द्रव्याणीशे समर्प्य च ।।\nदत्त्वापोशानकं विप्रो भुंजध्वमिति चाब्रवीत् ।। ७९-१५३ ।।"
  },
  {
    "text": "भुंजानैषु च सर्वेषु व्यजनं सूक्ष्मविस्तृतम् ।।\nगौतमः स्वयमादाय शिवविष्णू अवीजयत् ।। ७९-१५४ ।।"
  },
  {
    "text": "परिहासमथो कर्तुमियेष परमेश्वरः ।।\nपश्य विष्णो हनूमन्तं कथं भुंक्ते स वानरः ।। ७९-१५५ ।।"
  },
  {
    "text": "वानरं पश्यति हरौ मण्डकं विष्णुभाजने ।।\nचक्षेप मुनिसंषेषु पश्यत्स्वपि महेश्वरः ।। ७९-१५६ ।।"
  },
  {
    "text": "हनूमते दत्तवांश्च स्वोच्छिष्टं पायसादिकम् ।।\nत्वदुच्छिष्टभोज्यं तु तवैव वचनाद्विभो ।। ७९-१५७ ।।"
  },
  {
    "text": "अनर्हं मम नैवेद्यं पत्रं पुष्पं फलादिकम् ।।\nमह्यं निवेद्य सकलं कूप एव विनिःक्षिपेत् ।। ७९-१५८ ।।"
  },
  {
    "text": "अभुक्ते त्वर्द्वंचो नूनं भुक्ते चापि कृपा तव ।।\nबाणलिंगे स्वयंभूते चन्द्रकांते हृदि स्थिते ।। ७९-१५९ ।।"
  },
  {
    "text": "चांद्रायण समं ज्ञेयं शम्भोर्नैवेद्यभक्षणम् ।।\nभुक्तिवेलेयमधुना तद्वैरस्यं कथांतरात् ।। ७९-१६0 ।।"
  },
  {
    "text": "भुक्त्वा तु कथयिष्यामि निर्विशंकं विभुंक्ष्व तत् ।।\nअथासौ जलसंस्कारं कृतवान् गौतमो मुनिः ।। ७९-१६१ ।।"
  },
  {
    "text": "आरक्तसुस्निगन्धसुसूक्ष्मगात्राननेकधाधौतसुशोभितांगान् ।।\nतडागतोयैः कतबीजघर्षितैर्विशौधितैस्तैः करकानपूरयत् ।। ७९-१६२ ।।"
  },
  {
    "text": "नद्याः सैकतवेदिकां नवतरां संछाद्य सूक्ष्मांबरैः,शुद्ध्वैः श्वेततरैरथोपरि घटांस्तोयेन पूर्णान्क्षिपेत् ।।\nलिप्त्वा नालकजातिमास्तपुटकं तत्कौलकं कारिकाचूर्णं चन्दनचन्द्ररश्मिविशदां मालां पुटांतं क्षिपेत् ।।\nयामस्यापि पुनश्च वारिवसनेनाशोध्य कुम्भेन तञ्चंद्प्रन्थिमथो निधाय बकुलं क्षिप्त्वा तथा पाटलम् ।। ७९-१६३ ।।"
  },
  {
    "text": "शेफालीस्तबकमथो जलं च तत्र,विन्यस्य प्रथमत एव तोयशुद्‌धिम् ।।\nकृत्वाथो मृदुतरं सूक्ष्मवस्त्रखण्डेनावेष्टेत्सृणिकमुखं च सूक्ष्मचन्द्रम् ।। ७९-१६४ ।।"
  },
  {
    "text": "अनातपप्रदेशे तु निधाय करकानथ ।।\nमन्दवातसमोपेते सूक्ष्मव्यजनवीजेते ।। ७९-१६५ ।।"
  },
  {
    "text": "सिंचेच्छीतैर्जलैश्चापि वासितैः सृणिकामपि ।।\nसंस्कृताः स्वायतास्तत्र नरा नार्योऽथवा नृपाः ।। ७९-१६६ ।।"
  },
  {
    "text": "तत्कन्या वा क्षालितांगा धौतपादास्सुवाससः ।।\nमधुर्पिगमनिर्यासमसांद्रमगुरूद्भवम् ।। ७९-१६७ ।।"
  },
  {
    "text": "बाहुमूले च कंठे च विलिप्यासांद्रमेव च ।।\nमस्तके जापकं न्यस्य पंचगंधविलेपनम् ।। ७९-१६८ ।।"
  },
  {
    "text": "पुष्पनद्ध्वसुकेशास्तु ताः शुभाः स्युः सुनिर्मलाः ।।\nएवमेवार्चिता नार्य आप्तकुंकुमविग्रहाः ।। ७९-१६९ ।।"
  },
  {
    "text": "युवत्यश्चारुसर्वांग्यो नितरां भूषणैरपि ।।\nएतादृग्वनिताभिर्वा नरैर्वा दापयेज्जलम् ।। ७९-१७0 ।।"
  },
  {
    "text": "तेऽपि प्रादानसमये सूक्ष्मवस्त्राल्पवेष्टनम् ।।\nअथवामकरे न्यस्य करकं प्रेक्ष्य तत्र हि ।। ७९-१७१ ।।"
  },
  {
    "text": "दोरिकान्यस्तमुन्मुच्य ततस्तोयं प्रदापयेत् ।।\nएवं स कारयामास गौतमो भगवान्मुनिः ।। ७९-१७२ ।।"
  },
  {
    "text": "महेशादिषु सर्वेषु भुक्तवत्सु महात्मसु ।।\nप्रक्षालितांघ्रिहस्तेषु गंधोद्वर्तितपाणिषु ।। ७९-१७३ ।।"
  },
  {
    "text": "उञ्चासनसमासीने देवदेवे महेश्वरे ।।\nअथ नीचसमासीनादेवाः सर्षिगणास्तथा ।। ७९-१७४ ।।"
  },
  {
    "text": "मणिपात्रेषु संवेष्ट्थ पूगखंडान्सुधूपितान् ।।\nअकोणान्वर्तुलान्स्थूलानसूक्ष्मानकृशानपि ।। ७९-१७५ ।।"
  },
  {
    "text": "श्वेतपत्राणि संशोध्य क्षिप्त्वा कर्पूरखंडकम् ।।\nचूर्णं च शंकरायाथ निवेदयति गौतमे ।। ७९-१७६ ।।"
  },
  {
    "text": "गृहाण देव तांबूलमित्युक्तवचने मुनौ ।।\nकपे गृहाण तांबूलं प्रयच्छ मम खंडकान् ।। ७९-१७७ ।।"
  },
  {
    "text": "उवाच वानरो नास्ति मम शुद्धिर्महेश्वर ।।\nअनेकफलभोक्तॄत्वाद्वानरस्तु कथं शुचिः ।। ७९-१७८ ।।"
  },
  {
    "text": "तच्छ्रुत्वा तु विरूपाक्षाः प्राह वानरसत्तमम् ।।\nमद्वाक्यादखिलं शुद्ध्येन्मद्वाक्यादमृतं विषम् ।। ७९-१७९ ।।"
  },
  {
    "text": "मद्वाक्यादखिला वेदा मद्वाक्याद्देवतादयः ।।\nमद्वांक्याद्ध्वर्मविज्ञानं मद्वाक्यान्मोक्ष उच्यते ।। ७९-१८0 ।।"
  },
  {
    "text": "पुराणान्यागमाश्चैव स्मृतयो मम वाक्यतः ।।\nअतो गृहाण तांबूलं मम देहि सुखंडकान् ।। ७९-१८१ ।।"
  },
  {
    "text": "हरिर्वामकरेणाधात्तांबूलं पूगखंडकम् ।।\nततः पत्राणि संगृह्य तस्मै खंडान्समर्पयत् ।। ७९-१८२ ।।"
  },
  {
    "text": "कर्पूरमग्रतो दत्तं गृहीत्वाभक्षयच्छिवः ।।\nदेवे तु कृततांबूले पार्वती मंदराचलात् ।। ७९-१८३ ।।"
  },
  {
    "text": "जयाविजययोर्हस्तं गृहीत्वायान्मुनेर्गृहम् ।।\nदेवपादौ ततो नत्वा विनम्रवदनाभवत् ।। ७९-१८४ ।।"
  },
  {
    "text": "उन्नमय्य मुखि तस्या इदमाह त्रिलोचनः ।।\nत्वदर्थं देवदेवेशि अपराधः कृतो मया ।। ७९-१८५ ।।"
  },
  {
    "text": "यत्त्वां विहाय भुक्तं हि तथान्यच्छृणु सुंदरि ।।\nयत्त्वां स्वमंदिरे त्यक्त्वा महदेनो मया कृतम् ।। ७९-१८६ ।।"
  },
  {
    "text": "क्षंतुमर्हसि देवेशि त्यक्तकोपा विलोकय ।।\nन बभाषेऽप्येवमुक्ता सारुंधत्या विनिर्ययौ ।। ७९-१८७ ।।"
  },
  {
    "text": "निर्गच्छंतीं मुनिर्ज्ञात्वा दंडवत्प्रणनाम ह ।।\nअथोवाच शिवा तं चगौतम त्वं किमिच्छसि ।। ७९-१८८ ।।"
  },
  {
    "text": "अथाह गौतमो देवीं पार्वतीं प्रेक्ष्य सस्मिताम् ।।\nकृतकृत्यो भवेयं वै भुक्तायां मद्गृहे त्वयि ।। ७९-१८९ ।।"
  },
  {
    "text": "ततः प्राह शिवा विप्रं गौतमं रचितांजलिम् ।।\nभोक्ष्यामि त्वद्गृहे विप्र शंकरानुमतेन वै ।। ७९-१९0 ।।"
  },
  {
    "text": "अथ गत्वा शिवं विंशे लब्धानुज्ञस्त्वरागतः ।।\nभोजयामास गिरिजां देवीं चारुंधतीं तथा ।। ७९-१९१ ।।"
  },
  {
    "text": "भुक्त्वाथ पार्वती सर्वगंधपुष्पाद्यलंकृता ।।\nसहानु चरकन्याभिः सहस्राभिर्हरं ययौ ।। ७९-१९२ ।।"
  },
  {
    "text": "अथाह र्शकरो देवी गच्छ गौतममंदिरम् ।।\nसंध्योपास्तिमहं कृत्वा ह्यागमिष्ये तवांतिकम् ।। ७९-१९३ ।।"
  },
  {
    "text": "इत्युक्त्वा प्रययौ देवी गौतमस्यैव मदिरम् ।।\nसंध्यावदनकामास्तु सर्व एव विनिर्गताः ।। ७९-१९४ ।।"
  },
  {
    "text": "कृतसंध्यास्तडागे तु महेशाद्याश्च कृत्स्नशः ।।\nअथोत्तरमुखः शंभुर्न्यास कृत्वा जजाप ह ।। ७९-१९५ ।।"
  },
  {
    "text": "अथ विष्णुर्महातेजा महेशमिदमब्रवीत् ।।\nसर्वैर्नमस्यते यस्तु सर्वैरेव समर्च्यते ।। ७९-१९६ ।।"
  },
  {
    "text": "हूयतं सर्वयज्ञेषु स भवान्किम्‌ जपिष्यति ।।\nरचितांजलयः सर्वे त्वामेवैकमुपासिते ।। ७९-१९७ ।।"
  },
  {
    "text": "स भवान्देवदेवेशः कस्मै विरचितांजलिः ।।\nनमस्कारादिपुण्यानां फलदस्त्वं महेश्वरर ।। ७९-१९८ ।।"
  },
  {
    "text": "तव कः फलदो वंद्यः को वा त्वत्तोऽधिको वद ।।\nतच्छ्रुत्वा शंकरः प्राह देवदेवं जनार्दनम् ।। ७९-१९९ ।।"
  },
  {
    "text": "ध्याये न किंचिद्गोविंदनमस्ये ह न किंचन ।।\nकिंतु नास्तिकजंतूनां प्रवृत्त्यर्थमिदं मया ।। ७९-२00 ।।"
  },
  {
    "text": "दर्शनीयं हरे चैतदन्यथा पापकारिणः ।।\nतस्माल्लोकोपकारार्थमिदं सर्वं कृतं मया ।। ७९-२0१ ।।"
  },
  {
    "text": "ओमित्युक्त्वा हरिरथ तं नत्वा समतिष्टत ।।\nअथ ते गौतमगृहं प्राप्ता देवर्षयस्तदा ।। ७९-२0२ ।।"
  },
  {
    "text": "सर्वे पूजामथो चक्रुर्देवदेवाय शूलिने ।।\nदेवो हनूमता सार्द्ध्वं गायन्नास्ते मुनीश्वर ।। ७९-२0३ ।।"
  },
  {
    "text": "पञ्चाक्षरीं महाविद्यां सर्वे एव तदाऽजपन् ।।\nहनुमत्करमालंब्य देवाभ्यां संगतो हरः ।। ७९-२0४ ।।"
  },
  {
    "text": "एकशय्यासमांसीनौ तावुभौ देवदंपती ।।\nगायन्नास्ते च हनुमांस्तुंबुरुप्रमुखास्तथा ।। ७९-२0५ ।।"
  },
  {
    "text": "नानाविधविलासांश्च चकार परमेश्वरः ।।\nआहूय पार्वतीमीश इदं वाक्यमुवाच ह ।। ७९-२0६ ।।"
  },
  {
    "text": "रचयिष्यामि धम्मिल्लमेहि मत्पुरतः शुभे ।।\nदेव्याह न च युक्तं तद्भर्त्त्रा शुश्रूषणं स्त्रियः ।। ७९-२0७ ।।"
  },
  {
    "text": "केशप्रसाधनकृतावनर्थांतरमापतेत् ।।\nकेशप्रसाधने देव तत्त्वं सर्वं न चेप्सितम् ।। ७९-२0८ ।।"
  },
  {
    "text": "अथ बंधेकृते पश्चादंसप्रांतप्रमार्जनम् ।।\nततश्चरमसंलग्न केशपुष्पादिमार्जनम् ।। ७९-२0९ ।।"
  },
  {
    "text": "एतस्मिन्वर्तमाने तु महात्मानो यदागमन् ।।\nतदा किमुत्तरं वाच्यं तव देवादिवंदित ।। ७९-२१0 ।।"
  },
  {
    "text": "नायांति चेदथ विभो भीतिर्नाशमुपैष्यति ।।\nएवं हि भाषमाणां तां करेणाकृष्य शंकरः ।। ७९-२११ ।।"
  },
  {
    "text": "स्वोर्वोः संस्थापयित्वैव विस्रस्य कचबंधनम् ।।\nविभज्य च कराभ्यां स प्रससार नखैरपि ।। ७९-२१२ ।।"
  },
  {
    "text": "विष्णुदत्तां पारिजातस्रजं कचगतामपि ।।\nकृत्वा धम्मिल्लमकरोदथ मालां करागताम् ।। ७९-२१३ ।।"
  },
  {
    "text": "मल्लिकास्रजमादाय बबंध कचबंधने ।।\nकल्पप्रसूनमालां च ब्रह्मदत्तां महेश्वरः ।। ७९-२१४ ।।"
  },
  {
    "text": "पार्वतीवसने गूढगन्धाढ्ये च समाददात् ।।\nअथांसपृष्ठ संलग्नमार्जनं कृतवान् विभुः ।। ७९-२१५ ।।"
  },
  {
    "text": "श्लथन्नीवेरधो देव्या वस्त्रवेष्टादधोगतः ।।\nकिमिदं देवि चेत्युक्त्वा नीवीबंधं चकार ह ।। ७९-२१६ ।।"
  },
  {
    "text": "नासाभूषणमेतत्ते सत्यमेव वदामि ते ।।\nततः प्राह शिवा शंभुं स्मित्वा पर्वतनंदिनी ।। ७९-२१७ ।।"
  },
  {
    "text": "अहो त्वन्मंदिरे शंभो सर्ववस्तु समृद्धिमत् ।।\nपूर्वमेव मया सर्वं ज्ञातप्रायमभूत्किल ।। ७९-२१८ ।।"
  },
  {
    "text": "सर्वद्रविणसंपत्तिर्भूषणैखगम्यते ।।\nशिरो विभूषितं देव ब्रह्मशीर्षस्य मालया ।। ७९-२१९ ।।"
  },
  {
    "text": "नरकस्य तथा माला वक्षस्थलविभूषणम् ।।\nशेषश्च वासुकिश्चैव सविषौ तव कङ्कणौ ।। ७९-२२0 ।।"
  },
  {
    "text": "दिशोंऽबरं जटाः केशा भसित चांगरागकम् ।।\nमहोक्षो वाहनं गोत्रं कुलं चाज्ञातमेव च ।। ७९-२२१ ।।"
  },
  {
    "text": "ज्ञायेते पितरौ नैव विरूपाक्षं तथा वपुः ।।\nएवं वदंतीं गिरिजां विष्णुः प्राहातिकोपनः ।। ७९-२२२ ।।"
  },
  {
    "text": "किमर्थं निंदसेदेवि देवदेवं जगत्पतिम् ।।\nदुष्प्राणा न प्रिया भद्रे तव नूनमसंयमात् ।। ७९-२२३ ।।"
  },
  {
    "text": "यत्रेशनिंदनं भद्रे तत्र नो मरणव्रतम् ।।\nइत्युक्त्वाथ नखाभ्यां हि हरिश्छेत्तुं शिरो गतः ।। ७९-२२४ ।।"
  },
  {
    "text": "महेशस्तत्करं गृह्य प्राह मा साहसं कृथाः ।।\nपार्वतीवचनं सर्वं प्रियं मम न चाप्रियम् ।। ७९-२२५ ।।"
  },
  {
    "text": "ममाप्रियं हृषीकेश कर्तुं यत्किंचिदिष्यते ।।\nओमित्युक्त्वाथ भगवांस्तूष्णींभूतोऽभवद्ध्वरिः ।। ७९-२२६ ।।"
  },
  {
    "text": "हनुमानथ देवाय व्यज्ञापयदिदं वचः ।।\nअर्थयामि विनिष्कामं मम पूजाव्रतं तथा ।। ७९-२२७ ।।"
  },
  {
    "text": "पूजार्थमप्यहं गच्छे मामनुज्ञातुमर्हसि ।।\nतच्छ्रत्वा शंकरो देवः स्मित्वा प्राह वपीश्वरम् ।। ७९-२२८ ।।"
  },
  {
    "text": "कस्य पूजा क्व वा पूजा किं पुष्पं किं दलं वद ।।\nको गुरुः कश्च मंत्रस्ते कीदृशं पूजन तथा ।। ७९-२२९ ।।"
  },
  {
    "text": "एवं वदति देवैशे हनुमान्नीतिसंयुतः ।।\nवेपमानसमस्तांग स्तोतुमेवं प्रचक्रमे ।। ७९-२३0 ।।"
  },
  {
    "text": "नमो देवाय महते शंकरायामितात्मने ।।\nयोरिने योगधात्रे च योगिनां गुरवे नमः ।। ७९-२३१ ।।"
  },
  {
    "text": "योगगम्याय देवाय ज्ञानिनां पतये नमः ।।\nवेदानां पतये तुभ्यं देवानां पतये नमः ।। ७९-२३२ ।।"
  },
  {
    "text": "ध्यानाय ध्यानगम्याय ध्यातॄणां गुरवे नमः ।।\nअष्टमूर्ते नमस्तुभ्यं पशूनां पतये नमः ।। ७९-२३३ ।।"
  },
  {
    "text": "अंबकाय त्रिनेत्राय सोमसूर्याग्निचक्षुषे ।।\nसुभृङ्गराजधत्तूरद्रोणपुष्पप्रियस्य ते ।। ७९-२३४ ।।"
  },
  {
    "text": "बृहतीपूग पुन्नागचपकादिप्रियाय च ।।\nनमस्तेऽस्तु नमस्तेऽस्तु भूय एव नमोनमः ।। ७९-२३५ ।।"
  },
  {
    "text": "शिवो हरिमथ प्राह मा भैषीर्वद मेऽखिलम् ।।\nततस्त्यक्त्वा भयं प्राह हनुमान् वाक्यकोविदः ।। ७९-२३६ ।।"
  },
  {
    "text": "शिवलिंगार्चनं कार्यं भस्मोद्ध्वूलितदेहिना ।।\nदिवा संपादितैस्तैयैः पुष्पाद्यैरपि तादृशैः ।। ७९-२३७ ।।"
  },
  {
    "text": "देव विज्ञापयिष्यामि शिवपूजविधिं शुभम् ।।\nसायंकाले तु संप्राप्ते अशिरःस्नानमाचरेत् ।। ७९-२३८ ।।"
  },
  {
    "text": "क्षालितं वसनं शुष्कं धृत्वाचम्य त्रिरन्यधीः ।।\nअथ भस्म समादाय आग्नेयं स्नानमाचरेत् ।। ७९-२३९ ।।"
  },
  {
    "text": "प्रणवेन समामंत्र्य अष्टवारमथांपि वा ।।\nपञ्चाक्षरेण मन्त्रेण नाम्ना वा येन केनचित् ।। ७९-२४0 ।।"
  },
  {
    "text": "सप्ताभिमंत्रितं भस्म दर्भपाणिः समाहरेत् ।।\nईशानः सर्वविद्यानामुक्त्वा शिरसिपातयेत् ।। ७९-२४१ ।।"
  },
  {
    "text": "तत्पुरुषाय विद्महे मुखे भस्म प्रसेचयेत् ।।\nअघोरेभ्योऽथ घोरेभ्यो भस्म वक्षसि निक्षिपेत् ।। ७९-२४२ ।।"
  },
  {
    "text": "वामदेवय नमः इति गुह्यस्थाने विनिक्षिपेत् ।।\nसद्योजातं प्रपद्यामि निक्षिपेदथ पादयोः ।। ७९-२४३ ।।"
  },
  {
    "text": "उद्ध्वूलयेत्समस्तांगं प्रणवेन विचक्षणाः ।।\nत्रैवर्णिकानामुदितः स्नानादिविधिरुत्तमः ।। ७९-२४४ ।।"
  },
  {
    "text": "शूद्रादीनां प्रवक्ष्यामि यदुक्तं गुरुणा तथो ।।\nशिवेति पदमुच्चार्य भस्म संमन्त्रयेत्सुधीः ।। ७९-२४५ ।।"
  },
  {
    "text": "सप्त वारमथादाय शिवायेति शिरस्यथ ।।\nशंकराय मुखे प्रोक्तं सर्वज्ञाय हृदि क्षिपेत् ।। ७९-२४६ ।।"
  },
  {
    "text": "स्थाणवे नम इत्युक्त्वा मुखे चापि स्वयंभुवे ।।\nउच्चार्य पादयोः क्षिप्त्वा भस्म शुद्ध्वमतः परम् ।। ७९-२४७ ।।"
  },
  {
    "text": "नमः शिवायेत्युच्चार्य सर्वांगोद्ध्वूलनं स्मृतम् ।।\nप्रक्षाल्य हस्तावाचम्य दर्भपाणिः समाहितः ।। ७९-२४८ ।।"
  },
  {
    "text": "दर्भाभावे सुवर्णं स्यात्तदभावे गवालुकाः ।।\nतदभावे तु दूर्वाः स्युस्तदभावे तु राजतम् ।। ७९-२४९ ।।"
  },
  {
    "text": "संध्योपास्तिं जपं देव्याः कृत्वा देवगृहं व्रजेत् ।।\nदेववेदीमथो वापि कल्पितं स्थंडिलं तु वा ।। ७९-२५0 ।।"
  },
  {
    "text": "मृण्मयं कल्पितं शुद्धूं पद्मादिरचनायुतम् ।।\nचातुर्वर्णकरं गैश्च श्वेतेनैकेन वा पुनः ।। ७९-२५१ ।।"
  },
  {
    "text": "विचित्राणि च पद्मानि स्वस्तिकादि तथैव च ।।\nउत्पलादिगदाशंखत्रिशूलडमरूंस्तथा ।। ७९-२५२ ।।"
  },
  {
    "text": "शरोक्तपंचप्रासादं शिवलिंगमथैव च ।।\nसर्वकामफलं वृक्षं कुलकं कोलकं तथा ।। ७९-२५३ ।।"
  },
  {
    "text": "षट्कोणं च  त्रिकोणं च नवकोणमथापि वा ।।\nकोणे द्वादशकांदोलापादुकाव्यजनानि च ।। ७९-२५४ ।।"
  },
  {
    "text": "चामरच्छत्त्रयुगलं विष्णुब्रह्मादिकांस्तथा ।।\nचूर्णैविरचयेद्वेद्यां धीमान्देवालयेऽपि वा ।। ७९-२५५ ।।"
  },
  {
    "text": "यत्रापि देवपूजा स्यात् तत्रैवं कल्पयेद्बुधः ।।\nस्वहस्तरचितं मुख्यं क्रीतं चैव तु मध्यमम् ।। ७९-२५६ ।।"
  },
  {
    "text": "याचितं तु कनिष्टं स्याद्बलात्कारमथोऽधमम् ।।\nअर्हेषु यत्त्वनर्हेषु बलात्कारात्तु निष्फलम् ।। ७९-२५७ ।।"
  },
  {
    "text": "रक्तशालिजपाशाणकलमासितरक्तकैः ।।\nतंदुलैर्वीहिमात्रोत्थैः कणैश्चैव यथाक्रमम् ।। ७९-२५८ ।।"
  },
  {
    "text": "उत्तमैर्मध्यमैश्चैव कनिष्ठैरधमैस्तथा ।।\nपद्मादिस्थापनैरेव तत्सम्यग्यागमाचरेत् ।। ७९-२५९ ।।"
  },
  {
    "text": "प्रागुत्तरमुखो वापि यदि वा प्राङ्मुखो भवेत् ।।\nआसनं च प्रवक्ष्यामि यथादृष्टं यथा श्रुतम् ।। ७९-२६0 ।।"
  },
  {
    "text": "कौशं चार्मं चैलतल्पे दारवं तालपत्रकम् ।।\nकांबलं कांचनं चैव राजतं ताम्रमेव च ।। ७९-२६१ ।।"
  },
  {
    "text": "गोकरीपार्कजैर्वापि ह्यासनं परिकल्पयेत् ।।\nवैयाघ्रं रौरवं चैव हारिण मार्गमेव च ।। ७९-२६२ ।।"
  },
  {
    "text": "चार्मं चतुर्विधं ज्ञेयमथ बंधुकमेव च ।।\nयथासंभवमेतेषु ह्यासनं परिकल्पयेत् ।। ७९-२६३ ।।"
  },
  {
    "text": "कृतपद्मासनो वापि स्वस्तिकासन एव च ।।\nदर्भभस्मसमासीनः प्राणानायम्य वाग्यंतः ।। ७९-२६४ ।।"
  },
  {
    "text": "तावत्स देवतारूपो ध्यानं चांतः समाचरेत् ।।\nशिखांते द्वादशांगुल्ये स्थितं सूक्ष्मतनुं शिवम् ।। ७९-२६५ ।।"
  },
  {
    "text": "अंतश्चरंतं भूतेषु गुहायां विश्वतोमुखम् ।।\nसर्वाभरणसंयुक्तमिमादिगुणान्वितम् ।। ७९-२६६ ।।"
  },
  {
    "text": "ध्यात्वा तं धारयेञ्चित्ते तद्दीप्त्या पूरयेत्तनुम् ।।\nतया दीप्त्या शरीरस्थं पापं नाशमुपागतम् ।। ७९-२६७ ।।"
  },
  {
    "text": "स्वर्णपादैरसंपर्काद्रक्तं श्वेतं यथा भवेत् ।।\nतद्द्वादशदलावृत्तमष्ट पंच त्रिरेव वा ।। ७९-२६८ ।।"
  },
  {
    "text": "परिकल्प्यासनं शुद्धवं तत्र लिंगं निधाय च ।।\nगुहास्थितं महेशानं र्लिंगेशं चिंतयेत्था ।। ७९-२६९ ।।"
  },
  {
    "text": "शोधिते कलशे तोयं शोधितं गंधवासितम् ।।\nसुगन्धपुष्पं निक्षिप्य प्राणवेनाभिमंत्रितम् ।। ७९-२७0 ।।"
  },
  {
    "text": "प्राणायामश्च प्रणवः शूद्रेषु न विधीयते ।।\nप्राणायामपदे ध्यानं शिवेत्योंकारमंत्रितम् ।। ७९-२७१ ।।"
  },
  {
    "text": "गन्धपुष्पाक्षतादीनि पूजाद्रव्याणि यानि च ।।\nतानि स्थाप्य समीपे तु ततः संकल्पमाचरेत् ।। ७९-२७२ ।।"
  },
  {
    "text": "शिवपूजां करिष्यामि शिवतुष्ट्यर्थमेव च ।।\nइति संकल्पयित्वा तु तत आवाहनादिकम् ।। ७९-२७३ ।।"
  },
  {
    "text": "कृत्वा तु स्नानपर्यंतं ततः स्नानं प्रकल्पयेत् ।।\nनमस्तेत्यादिमंत्रेण शतरुद्रविधानतः ।। ७९-२७४ ।।"
  },
  {
    "text": "अविच्छिन्ना तु या धारा मुक्तिधारेति कीर्तिता ।।\nतया यः स्नापयेन्मांस जपचुद्रमुखांश्च चा ।। ७९-२७५ ।।"
  },
  {
    "text": "एकवारं त्रिवारं च पंच सप्त नवापि वा ।।\nएकादश तथा वारमथैकादशधान्वितम् ।। ७९-२७६ ।।"
  },
  {
    "text": "मुक्तिस्नानमिदं ज्ञेयं मासं मोक्षप्रदायकम् ।।\nशैवयाविद्यया स्नानं केवलं प्रणवेन वा ।। ७९-२७७ ।।"
  },
  {
    "text": "मृण्ययैर्नालिकेरस्य शकलैश्चोर्मिभिस्तथा ।।\nकांस्येन मुक्ताशुक्त्या च पुष्पादिकेसरेण वा ।। ७९-२७८ ।।"
  },
  {
    "text": "स्नापयेद्देवदेवेशं यथासंभवमीरितैः ।।\nश्रृंगस्य च विधिं वक्ष्ये स्नानयोग्यं यथा भवेत् ।। ७९-२७९ ।।"
  },
  {
    "text": "पूर्वमंतस्तु संशोध्य बहिरंतस्तु शोधयेत् ।।\nसुग्रिग्धं लघु कृत्वाथ नांगं छिंद्यात्कथंचन ।। ७९-२८0 ।।"
  },
  {
    "text": "नीचैकदेशविन्यस्तद्वारद्रोण्या सुहृत्तया ।।\nकृशानुयुक्तं स्नानं तु देवाय परिकल्पयेत् ।। ७९-२८१ ।।"
  },
  {
    "text": "एवं गवयश्रृंगस्य जलपूर्तिरथोच्यते ।।\nद्वारे निषिद्धलोहार्द्धसंधिद्वारासमन्विते ।। ७९-२८२ ।।"
  },
  {
    "text": "योगवक्रं नागदंडं नागाकारं प्रकल्पंयेत् ।।\nफलस्थाने तु चषकं दंडेन समरंध्रकम् ।। ७९-२८३ ।।"
  },
  {
    "text": "तत्रैव पातयेत्तोयं मूर्द्ध्वयंत्रघटे स्थितम् ।।\nपातयेदथ चान्येन वामेनैव करेण वा ।। ७९-२८४ ।।"
  },
  {
    "text": "मुक्तिधारा कृता तेन पवित्र पापनाशनम् ।।\nएवं संस्नाप्य देवेशं पंचगव्यैस्तथैव च ।। ७९-२८५ ।।"
  },
  {
    "text": "पञ्चामृतैरथ स्नाप्य मधुरत्रितयेन च ।।\nविभूष्य भूषणैर्देवं पुनः स्नाप्यमहेश्वरम् ।। ७९-२८६ ।।"
  },
  {
    "text": "शीतोपचारं कृत्वाथ तत आचमनादिकम् ।।\nवस्त्रं तथोपवीतं च गंधद्रव्यकमेव च ।। ७९-२८७ ।।"
  },
  {
    "text": "कर्पूरमगरुं चापि पाटीरमथवा भवेत् ।।\nउभयमिश्रितं चापि शिवलिंगं प्रपूजयेत् ।।\nकृत्स्नं पीठं गंधपूर्णं यद्वा विभवसारतः ।।\nतूष्णीमथोपचारं वा कालीयं पुष्पमेव च ।। ७९-२८८ ।।"
  },
  {
    "text": "श्रीपन्नमरुचित्याज्यं यथाशकत्यखिलं यथा ।।\nअनेकद्रव्यधूपं च गुग्गुलं केवलं तथा ।। ७९-२८९ ।।"
  },
  {
    "text": "कपिलाघृतसंयुक्तं सर्वधूपं प्रशस्यते ।।\nधूपं दत्वा यथाशक्ति कपिलाघृतदीपकान् ।। ७९-२९0 ।।"
  },
  {
    "text": "अथवा पूजामात्रेण दीपान्दत्वोपहारकम् ।।\nनैवेद्यमुपपन्नं च दत्वा पुष्पसमन्वितम् ।। ७९-२९१ ।।"
  },
  {
    "text": "मुखशुद्धिं ततः कृत्वा दत्त्वा तांबूलमादरात् ।।\nप्रदक्षिणनमस्कारौ पूजैवं हि समाप्यते ।। ७९-२९२ ।।"
  },
  {
    "text": "गीत्यंगपंचकं पश्चात्तानि विज्ञापयामि ते ।।\nगीतिर्वाद्यं पुराणं च नृत्यं हासोक्तिरेव च ।। ७९-२९३ ।।"
  },
  {
    "text": "नीराजनं च पुष्पाणामंजलिश्चाखिलार्पणम् ।।\nक्षमापनं चोद्रसनं प्रोक्तं पंचोपचारकम् ।। ७९-२९४ ।।"
  },
  {
    "text": "भूषणं च तथा छत्रं चामरव्यजने अपि ।।\nउपवीत च कैकर्यं षोडशानुपचारकान् ।। ७९-२९५ ।।"
  },
  {
    "text": "द्वात्रिंशदुपचारैस्तु यः समाराधयेच्छिवम् ।।\nएकेनाह्ना समस्तानां पातकानां क्षयो भवेत् ।। ७९-२९६ ।।"
  },
  {
    "text": "एतच्छ्रुत्वा हनुमतो वचनं प्राह शंकरः ।।\nएवमेतत्कपिश्रेष्ठ युदुक्तं पूजनं मम ।। ७९-२९७ ।।"
  },
  {
    "text": "सारभूतमहं तुभ्यमुपदेक्ष्यामि सांप्रतम् ।।\nआराधनं यथालिंगे विस्तरेण त्वयोदितम् ।। ७९-२९८ ।।"
  },
  {
    "text": "मत्पादयुगलं प्रार्च्य पूजाफलमवाप्नुहि ।।\nततः प्राह कपिश्रेष्ठो देवदेवमुमापतिम् ।। ७९-२९९ ।।"
  },
  {
    "text": "गुरिणा लिंगपूजैव नियता परिकल्पिता ।।\nतां करोमि पुरा देव पश्चात्त्वत्पादपूजनम् ।। ७९-३00 ।।"
  },
  {
    "text": "इत्युक्त्वेश नमस्कृत्य शिवलिंगार्चनाय च ।।\nसरसस्तीरमागत्य कृत्वा सैकतवेदिकाम् ।। ७९-३0१ ।।"
  },
  {
    "text": "तालपत्रैर्विरचितमासनं पर्यकल्पयत् ।।\nप्रक्षाल्य पादौ हस्तौ च समाचम्य समाहितः ।। ७९-३0२ ।।"
  },
  {
    "text": "भस्मस्नानमथो चक्रे पुनराचम्य वाग्यतः ।।\nदेववेद्यामथो चक्रे पद्मं च सुमनोहरम् ।। ७९-३0३ ।।"
  },
  {
    "text": "अनंतरं तालपत्रे पद्मासनगतः कपिः ।।\nप्राणानायम्य संन्यस्य शुल्कध्यानसमन्वितः ।। ७९-३0४ ।।"
  },
  {
    "text": "प्रणम्य गुरुमीशानं जपन्नासीदतः परम् ।।\nअथ देवार्यनं कर्त्तुं यत्नमास्थितवान्कपिः ।। ७९-३0५ ।।"
  },
  {
    "text": "पलाशपत्रपुटकद्वयानीतजलं शुचि ।।\nशिरः कमंडलुगतं निधायाग्निनिमंत्रितम् ।। ७९-३0६ ।।"
  },
  {
    "text": "आवाहनादि कृत्वाथ स्नानपर्यंतमेव च ।।\nअथ स्नापयितुं देवमादाय करसंपुटे ।। ७९-३0७ ।।"
  },
  {
    "text": "कृत्वा निरीक्षणं देवपीठं नो दृष्टवान्कपिः ।।\nलिङ्गमात्रं करगतं दृष्ट्वा भीतिसमन्वितः ।। ७९-३0८ ।।"
  },
  {
    "text": "इदमाह महायोगी किंवा पापं मया कृतम् ।।\nयदेतत्पीठरहितं शिवलिङ्गं करस्थितम् ।। ७९-३0९ ।।"
  },
  {
    "text": "ममाद्य मरणं सिद्धं न पीठं चागमिष्यति ।।\nअथ रुद्रं जपिष्यामि तदायति महेश्वरः ।। ७९-३१0 ।।"
  },
  {
    "text": "इति निश्चित्य मनसा जजाप शतरुद्रियम् ।।\nयदा तु न समायातो महेशोऽथ कपीश्वरः ।। ७९-३११ ।।"
  },
  {
    "text": "रुद्रं न्यपातयद्भूमौ वीरभद्रः समागतः ।।\nकिमर्थं रुद्यते भद्र रुदिते कारणं वद ।। ७९-३१२ ।।"
  },
  {
    "text": "तच्छ्रुत्वा प्राह हनुमान्वीरभद्रं मनोगतम् ।।\nपीठहीनमिदं लिंगं पश्य मे पापसंचयम् ।। ७९-३१३ ।।"
  },
  {
    "text": "वीरभद्रस्ततः प्राह श्रुत्वा कपिसमीरितम् ।।\nयदि नायाति पीठं ते लिंगे मा साहसं कुरु ।। ७९-३१४ ।।"
  },
  {
    "text": "दाहयिष्याम्यहं लोकान्यदि नायाति पीठकम् ।।\nपश्य दर्शय मे लिंगं पीठं चात्रागतं न वा ।। ७९-३१५ ।।"
  },
  {
    "text": "अत दृष्ट्वा वीरभद्रो लिंगे पीठमनागतम् ।।\nदग्धुकामोऽखिलाँल्लोकान्वीरभद्रः प्रातापवान् ।। ७९-३१६ ।।"
  },
  {
    "text": "अनलं भुवि चिक्षेप क्षणाद्दग्धा मही तदा ।।\nअथ सप्ततलान्दग्ध्वा पुनरूर्द्ध्वमवर्तत ।। ७९-३१७ ।।"
  },
  {
    "text": "पञ्चोर्द्ध्वलोकानदहज्जनलोकनिवासिनः ।।\nललाटनेत्रसंभूतं नखेनादाय चानलम् ।। ७९-३१८ ।।"
  },
  {
    "text": "जंबीरफलसंकाशं कृत्वा करतले विभुः ।।\nतपः सत्यं च संदग्धुमुद्यतोऽभून्मुनीश्वरः ।। ७९-३१९ ।।"
  },
  {
    "text": "ततस्तु मुनयो दृष्ट्वातपोलोकनिवासिनः ।।\nदग्धुकामं वीरभद्रं गौतमाश्रममागताः ।। ७९-३२0 ।।"
  },
  {
    "text": "न दृष्ट्वा तत्र देवेशं शंकरं स्वात्मनि स्थितम् ।।\nअस्तुवन्भक्तिसंयुक्ताः स्तोत्रैर्वेदसमुद्भवैः ।। ७९-३२१ ।।"
  },
  {
    "text": "ॐ वेदवेद्याय देवाय तस्मै शुद्धप्रभाचिन्त्यरूपाय कस्मै ।।\nब्रह्माद्यधीशाय सृष्ट्यादिकर्त्रे,विष्णुप्रियायार्तिहंत्रेंऽतकर्त्रे ।। ७९-३२२  ।।"
  },
  {
    "text": "नमस्तेऽखिलाधीश्वरायांबराय नमस्ते चरस्थावरव्यापकाय ।।\nनमो वेदगुह्याय भक्तप्रियाय नमः पाकभोक्त्रे मखेशाय तुभ्यम् ।। ७९-३२३ ।।"
  },
  {
    "text": "नमस्ते शिवायादिदेवाय कुर्मो नमो व्यालयज्ञोपवीतप्रधर्त्ने ।।\nनमस्ते सुराबिन्दुवर्षापनाय त्रयीमूर्तये कालकालाय नाथ ।। ७९-३२४ ।।"
  },
  {
    "text": "धरित्रीमरुद्व्योमतोयेंदुवह्निप्रभामंडलात्माष्टधामूर्ति धर्त्रे ।।\nशिवायाशिवघ्नाय वीराय भूयात्सदा नः प्रसन्नो जगन्नाथकेज्यः ।। ७९-३२५ ।।"
  },
  {
    "text": "कलानाथभालाय आत्मा महात्मा मनो ह्यग्रयानो निरूप्यो न वाग्भिः ।।\nजगज्जाड्यविध्वंसनोभुक्तिमुक्तिप्रदः स्तात्प्रसन्नः सदा शुद्ध कीर्तिः ।। ७९-३२६ ।।"
  },
  {
    "text": "यतः संप्रसूतं जगज्जातमीशात्स्थितं येन रक्षावता भावितं च ।।\nलयं यास्यते यत्र वाचां विदूरे स वै नः प्रसन्नोऽस्तु कालत्रयात्मा ।। ७९-३२७ ।।"
  },
  {
    "text": "यदार्दि च मध्यं तथांतं न केऽपि विजानन्ति विज्ञा अपि स्वानुमानाः ।।\nस वै सर्वमूर्तिः सदा नो विभूत्येप्रसन्नोऽस्तु किं ज्ञापयामोऽत्र कृत्यम् ।। ७९-३२८ ।।"
  },
  {
    "text": "एतां स्तुतिमथाकर्ण्य भगनेत्रप्रदः शिवः ।।\nविष्णुमाह मुनीनेतानानयस्व मदंतिकम् ।। ७९-३२९ ।।"
  },
  {
    "text": "अथ विष्णुः समागत्य तपोलोकनिवासिनः ।।\nमुनीन्सांत्वय्य विश्वेशं दर्शयामास शंकरम् ।। ७९-३३0 ।।"
  },
  {
    "text": "तानाह शंकरो वाक्यं किमर्थं यूयमागताः ।।\nतपोलोकाद्भूमिलोकं मुनयो मुक्तकिल्बिषाः ।। ७९-३३१ ।।"
  },
  {
    "text": "तच्छ्रुत्वा शूलिनो वाक्यं प्रोचुस्ते मुनिसत्तमाः ।।\nदेव द्वादशलोकानां दृश्यंते भस्मराशयः ।। ७९-३३२ ।।"
  },
  {
    "text": "स्थितमेकं वनमिदं पश्य तल्लोकसंक्षयम् ।।\nतच्छ्रुत्वा गिरिशः प्राह तान्मुनीनूर्द्धरेतसः ।। ७९-३३३ ।।"
  },
  {
    "text": "भूर्लोकस्य तु संदाहे पातालानां तथैव च ।।\nसन्देहो नास्ति मुनयः स्थितानां नो रहःस्थले ।। ७९-३३४ ।।"
  },
  {
    "text": "ऊर्द्धपंचकलोकानां दाहे संदेह एव नः ।।\nकथमंगारवृष्टिश्च कथं नो वा महाध्वनिः ।। ७९-३३५ ।।"
  },
  {
    "text": "तदाकर्ण्य विभोर्वाक्यं शंकरस्य मुनीश्वराः ।।\nप्रोचुः प्रांजलयो देवं ब्रह्मादिसुरसंगतम् ।। ७९-३३६ ।।"
  },
  {
    "text": "भीतिरस्माकमधुना वर्तते वीरभद्रतः ।।\nस एवांगार वृष्टिं च पिपासुरपिबद्विभोः ।। ७९-३३७ ।।"
  },
  {
    "text": "देवोऽथ वीरमाहूय किं वीरेत्यब्रवीद्वचः ।।\nवीरोऽप्याह कपेर्लिंगे पीठाभावादिदं कृतम् ।। ७९-३३८ ।।"
  },
  {
    "text": "तच्छ्रुत्वाह शिवो देवो मुनींस्तान्भयविह्वलान् ।।\nकपेश्चित्तं परिज्ञातुं मया कृतमिदं द्विजाः ।। ७९-३३९ ।।"
  },
  {
    "text": "मा भैष्ट भवतां सौख्यं सदा संपादयाम्यहम् ।।\nइत्युक्त्वा तु यथापूर्वं देवदेवः कृपानिधिः ।। ७९-३४0 ।।"
  },
  {
    "text": "दग्धानप्यखिलाँल्लोकान्पूर्वतः शोभनान्विभुः ।।\nकल्पयामास विश्वात्मा वीरभद्रमथाब्रवीत् ।। ७९-३४१ ।।"
  },
  {
    "text": "साधु वत्स यतो भद्रं भक्तानामीहसे सदा ।।\nततस्ते विपुला कीर्तिर्लोके स्थास्यति शाश्वती ।। ७९-३४२ ।।"
  },
  {
    "text": "इत्युक्त्वालिंग्य शिरसि समाघ्राय महेश्वरः ।।\nतांबूलं वीरभद्राय दत्तवान्प्रीतमानसः ।। ७९-३४३ ।।"
  },
  {
    "text": "अथासौ हनुमानीशपूजनं कृतवान्यथा ।।\nसमाप्तायां तु पूजायां हनुमान्प्रीतमानसः ।। ७९-३४४ ।।"
  },
  {
    "text": "एकं वनचरं तत्र गंधर्वं सविपंचकम् ।।\nददर्श तमथाभ्याह वीणा मे दीयतामिति ।। ७९-३४५ ।।"
  },
  {
    "text": "गंधर्वोऽप्याह न मया त्याज्या वीणा प्रिया मम ।।\nममापीष्टेहं गंधर्व वीणेत्याह कपीश्वरः ।। ७९-३४६ ।।"
  },
  {
    "text": "यदा न दत्ते गंधर्वो वल्लकीं कपये प्रियाम् ।।\nतदा मुष्टिप्रहारेण गंधर्वः पातितः क्षितौ ।। ७९-३४७ ।।"
  },
  {
    "text": "वीणामादाय महतीं स्वरतंतुसमन्विताम् ।।\nहनुमान्वानरश्रेष्ठो गायन्प्रागाच्छिवांतिकम् ।। ७९-३४८ ।।"
  },
  {
    "text": "ततो गानेन महता प्रसाद्य जगदीश्वरम् ।।\nबृहतीकुसुमैः शुद्धै र्देवपादावपूजयत् ।। ७९-३४९ ।।"
  },
  {
    "text": "ततः प्रसन्नो विश्वात्मा मुनीनां सन्निधौ तदा ।।\nदैत्यानां देवतानां च नृपाणां शंकरोऽपि च ।। ७९-३५0 ।।"
  },
  {
    "text": "तस्मै वरमथ प्रादात्कल्पांतं जीवितं पुनः ।।\nसमुल्लंघने शक्तिं शास्त्रज्ञत्वं बलोन्नतिम् ।। ७९-३५१ ।।"
  },
  {
    "text": "एवं दत्तं वरं प्राप्य महेशेन महात्मना ।।\nप्रत्यक्षं मम विप्रेंद्र हनुमान्हर्षमागगतः ।। ७९-३५२ ।।"
  },
  {
    "text": "समस्तभूषासु षेतांगः स्वदीप्तिर्मदीकृतदेवदीप्तिः ।।\nप्रसन्नमूर्तिस्तरुणः शिवांशः संभावयामास समस्तदेवान् ।। ७९-३५३ ।।"
  },
  {
    "text": "आज्ञप्तो हनुमांस्तत्र मत्सेवायै मुनीश्वरः ।।\nमहेशेनाहमप्येनं शशिमौलिमवैमि च ।। ७९-३५४ ।।"
  },
  {
    "text": "किं बहूक्तेन विप्रर्षे यादृशो वानरेश्वरः ।।\nबुद्धौ न्याये च वै धैर्ये तादृगन्योऽस्ति न क्वचित् ।। ७९-३५५ ।।"
  },
  {
    "text": "इति ते सर्वमाख्यातं चरितं पापनाशनम् ।।\nपठतां श्रृण्वतां चैव गच्छ विप्र यथासुखम् ।। ७९-३५६ ।।"
  },
  {
    "text": "तच्छ्रुत्वा रामभद्रस्य रघुनाथस्य धीमतः ।।\nवचनं दक्षिणीकृत्य नत्वा चागां यथागतः ।। ७९-३५७ ।।"
  },
  {
    "text": "एतत्तेऽभिहितं विप्र चरितं च हनूमतः ।।\nसुखदं मोक्षदं सारं किमन्यच्छ्रोतुमिच्छसि ।। ७९-३५८ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे हनुमच्चरित्रं नाम एकोनाशीतितमोऽध्यायः ।। ७९ ।।"
  }
]
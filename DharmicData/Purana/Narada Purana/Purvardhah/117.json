[
  {
    "text": "सनातन उवाच ।\nशुक्लाष्टम्यां चैत्रमासे भवान्याः प्रोच्यते जनिः ।।\nप्रदक्षिणशतं कृत्वा कार्यो यात्रामहोत्सवः ।। ११७-१ ।।"
  },
  {
    "text": "दर्शनं जगदम्बायाः सर्वानंदप्रदं नृणाम् ।।\nअत्रैवाशो ककलिकाप्राशनं समुदाहृतम् ।। ११७-२ ।।"
  },
  {
    "text": "अशोककलिकाश्चाष्टौ ये पिबंति पुनर्वसौ ।।\nचैत्रे मासि सिताष्टम्यां न ते शोकमवाप्नुयुः ।। ११७-३ ।।"
  },
  {
    "text": "महाष्टमीति च प्रोक्ता देव्याः पूजाविधानतः ।।\nवैशाखस्य सिताष्टम्यां समुपोष्यात्र वारिणा ।। ११७-४ ।।"
  },
  {
    "text": "स्नात्वापराजितां देवीं मांसीबालकवारिभिः ।।\nस्नापयित्वार्च्य गन्धाद्यैर्नैवेद्यं शर्करामयम् ।। ११७-५ ।।"
  },
  {
    "text": "कुमारीर्भोजयेच्चापि नवम्यां पारणाग्रतः ।।\nज्योतिर्मयविमानेन भ्राजमानो यथा रविः ।। ११७-६ ।।"
  },
  {
    "text": "लोकेषु विचरेद्विप्र देव्याश्चैव प्रसादतः ।।\nकृष्णाष्टम्यां ज्येष्ठमासे पूजयित्वा त्रिलोचनम् ।। ११७-७ ।।"
  },
  {
    "text": "शिवलोके वसेत्कल्पं सर्वदेवनमस्कृतः ।।\nज्येष्ठशुक्ले तथाष्टम्यां यो देवीं पूजयेन्नरः ।। ११७-८ ।।"
  },
  {
    "text": "स विमानेन चरति गन्धर्वाप्सरसां गणैः ।।\nशुक्लाष्टम्यां तथाऽऽषाढे स्नात्वा चैव निशांबुना ।। ११७-९ ।।"
  },
  {
    "text": "तेनैव स्नापयेद्देवीं पूजयेच्च विधानतः ।।\nततः शुद्धजलैः स्नाप्य विलिंपेत्सेंदुचंदनैः ।। ११७-१० ।।"
  },
  {
    "text": "नैवेद्यं शर्करोपेतं दत्वाऽऽचमनमर्पयेत् ।।\nभोजयित्वा ततो विप्रान्दत्वा स्वर्णं च दक्षिणाम् ।। ११७-११ ।।"
  },
  {
    "text": "विसृज्य च ततः पश्चात्स्वयं भुंजीत वाग्यतः ।।\nएतद्व्रतं नरः कृत्वा देवीलोकमवाप्नुयात् ।। ११७-१२ ।।"
  },
  {
    "text": "नभःशुक्लेतथाष्टम्यां देवीमिष्ट्वा विधानतः ।।\nक्षीरेण स्नापयित्वा च मिष्टान्नं विनिवेदयेत् ।। ११७-१३ ।।"
  },
  {
    "text": "ततो द्विजान् भोजयित्वा परेऽह्नि स्वयमप्युत ।।\nभुक्त्वा समापयेदद्व्रतं संततिवर्धनम् ।। ११७-१४ ।।"
  },
  {
    "text": "नभोमासे सिताष्टम्यां दशाफलमिति व्रतम् ।।\nउपवासं तु संकल्प्य स्नात्वा कृत्वा च नैत्यिकम् ।। ११७-१५ ।।"
  },
  {
    "text": "तुलस्याः कृष्णावर्णाया दलैर्दशभिरर्चयेत् ।।\nकृष्णं विष्णुं तथाऽनन्तं गोविन्दं गरुडध्वजम् ।। ११७-१६ ।।"
  },
  {
    "text": "दामोदरं हृषीकेशं पद्मनाभं हरिं प्रभुम् ।।\nएतैश्च नामभिर्नित्यं कृष्णदेवं समर्चयेत् ।। ११७-१७ ।।"
  },
  {
    "text": "नमस्कारं ततः कुर्यात्प्रदक्षिणसमन्वितम् ।।\nएवं दशदिनं कुर्याद्व्रतानामुत्तमं व्रतम् ।। ११७-१८ ।।"
  },
  {
    "text": "आदौ मध्ये तथा चांते होमं कुर्याद्विधानतः ।।\nकृष्णमंत्रेण जुहुयाच्चरुणाऽष्टोत्तरं शतम् ।। ११७-१९ ।।"
  },
  {
    "text": "होमांते विधिना सम्यगाचार्य्यं पूजयेत्सुधीः ।।\nसौवर्णे ताम्रपात्रे वा मृन्मये वेणुपात्रके ।। ११७-२० ।।"
  },
  {
    "text": "तुलसीदलं सुवर्णेन कारयित्वा सुलक्षणम् ।।\nहैमीं च प्रतिमां कृत्वा पूजयित्वा विधानतः ।। ११७-२१ ।।"
  },
  {
    "text": "निधाय प्रतिमां पात्रे ह्याचार्याय निवेदयेत् ।।\nदातव्या गौः सवत्सा च वस्त्रालंकारभूषिता ।। ११७-२२ ।।"
  },
  {
    "text": "दशाहं कृष्णदेवाय पूरिका दश चार्पयेत् ।।\nताश्च दद्याद्विधिज्ञाय स्वयं वा भक्षयेद्व्रती ।। ११७-२३ ।।"
  },
  {
    "text": "शयनं च प्रदातव्यं यथाशक्ति द्विजोत्तम ।।\nदशमेऽह्नि ततो मूर्तिं सद्रव्यां गुरवेऽर्पयेत् ।। ११७-२४ ।।"
  },
  {
    "text": "व्रतांते दशविप्रेभ्यः प्रत्येकं दश पूरिकाः ।।\nदद्यादेव दशाब्दं तु कृत्वा व्रतमनुत्तमम् ।। ११७-२५ ।।"
  },
  {
    "text": "उपोष्य विधिना भूयात्सर्वकामसमन्वितः ।।\nअंते कृष्णस्य सायुज्यं लभते नात्र संशयः ।। ११७-२६ ।।"
  },
  {
    "text": "कृष्णजन्माष्टमी चेयं स्मृता पापहरा नृणाम् ।।\nकेवलेनोपवासेन तस्मिञ्जन्मदिने हरेः ।। ११७-२७ ।।"
  },
  {
    "text": "सप्तजन्मकृतात्पापान्मुच्यते नात्र संशयः ।।\nउपवासी तिलैः स्नातो नद्यादौ विमले जले ।। ११७-२८ ।।"
  },
  {
    "text": "सुदेशे मंडपे क्लृप्ते मंडलं रचयेत्सुधीः ।।\nतन्मध्ये कलशं स्थाप्य ताम्रजं वापि मृन्मयम् ।। ११७-२९ ।।"
  },
  {
    "text": "तस्योपरि न्यसेत्पात्रं ताम्रं तस्योपरि स्थिताम् ।।\nहैमीं वस्त्रयुगाच्छन्नां कृष्णस्य प्रतिमां शुभम् ।। ११७-३० ।।"
  },
  {
    "text": "पाद्याद्यैरुपचारैस्तु पूजयेत्स्निग्धमानसः ।।\nदेवकीं वसुदेवं च यशोदां नंदमेव च ।। ११७-३१ ।।"
  },
  {
    "text": "व्रजं गोपांस्तथा गोपीर्गाश्च दिक्षु समर्चयेत् ।।\nतत आरार्तिकं कृत्वा क्षमाप्यानम्य भक्तितः ।। ११७-३२ ।।"
  },
  {
    "text": "तिष्ठेत्तथैवार्द्धरात्रे पुनः संस्नापयेद्धरिम् ।।\nपंचामृतैः शुद्धजलैर्गंधाद्यैः पूजयेत्पुनः ।। ११७-३३ ।।"
  },
  {
    "text": "धान्याकं च यवानीं च शुंठीं खंडं च नारद ।।\nसाज्यं रौप्ये धृतं पात्रे नैवेद्यं विनिवेदयेत् ।। ११७-३४ ।।"
  },
  {
    "text": "पुनरारार्तिकं कृत्वा दशधा रूपधारिणम् ।।\nविचिंतयन्मृगांकाय दद्यादर्घ्यं समुद्यते ।। ११७-३५ ।।"
  },
  {
    "text": "ततः क्षमाप्य देवेशं रात्रिखंडं नयेद्व्रती ।।\nपौराणिकैः स्तोत्रपाठैर्गीतवाद्यैरनेकधा ।। ११७-३६ ।।"
  },
  {
    "text": "ततः प्रभाते विप्रग्र्यान्भोजयेन्मधुरान्नकैः ।।\nदत्वा च दक्षिणां तेभ्यो विसृजेत्तुष्टमानसः ।। ११७-३७ ।।"
  },
  {
    "text": "ततस्तां प्रतिमां विष्णोः स्वर्णधेनुधरान्विताम् ।।\nगुरवे दक्षिणां दत्वा विसृज्याश्रीत च स्वयम् ।। ११७-३८ ।।"
  },
  {
    "text": "दारापत्यसुहृद्भृत्यरेवं कृत्वा व्रत नरः ।।\nसाक्षाद्गोकमाप्नोति विमानवरमास्थितः ।। ११७-३९ ।।"
  },
  {
    "text": "नैतेन सदृशं चान्यद्व्रतमस्ति जगत्त्रये ।।\nकृतेन येन लभ्येत कोट्यैकादशकं फलम् ।। ११७-४० ।।"
  },
  {
    "text": "शुक्लाष्टम्यां नभस्यस्य कुर्याद्राधाव्रतं नरः ।।\nपूर्ववद्राधिकां हैमीं कलशस्थां प्रपूजयेत् ।। ११७-४१ ।।"
  },
  {
    "text": "मध्याह्ने पूजयित्वेनामेकभक्तं समापयेत् ।।\nशक्तो भक्तश्चोपवासं परेऽह्नि विधिना ततः ।। ११७-४२ ।।"
  },
  {
    "text": "सुवासिनीर्भोजयित्वा गुरवे प्रतिमार्पणम् ।।\nकृत्वा स्वयं च भुंजीतं व्रतमेवं समापयेत् ।। ११७-४३ ।।"
  },
  {
    "text": "व्रतेनानेन विप्रर्षे कृतेन विधिना व्रती ।।\nरहस्यं गोष्ठजं लब्ध्वा राधापरिकरे वसेत् ।। ११७-४४ ।।"
  },
  {
    "text": "दूर्वाष्टमीव्रतं चात्र कथितं तच्च मे श्रृणु ।।\nशुचौ देशे प्रजातायां द्वर्वायां द्विजसत्तम । ११७-४५ ।।"
  },
  {
    "text": "स्थाप्य लिंगं ततो गंधैः पुष्पैर्धूपैश्च दीपकैः ।।\nनैवेद्यैरर्चयेद्भक्त्या दध्यक्षतफलादिभिः ।। ११७-४६ ।।"
  },
  {
    "text": "अर्घ्यं प्रदद्यात्पूजांते मंत्राभ्यां सुसमाहितः ।।\nत्वं दूर्वेऽमृतजन्माऽसि सुरासुरनमस्कृते ।। ११७-४७ ।।"
  },
  {
    "text": "सौभाग्यं संततिं देहि सर्वकार्यकरी भव ।।\nयथा शाखा प्रशाखाभिर्विस्तृताऽसि महीतले ।। ११७-४८ ।।"
  },
  {
    "text": "तथा विस्तृतसंतानं देहि मेऽप्यजरामरम् ।।\nततः प्रदक्षिणीकृत्य विप्रान्संभोज्य तत्र वै ।। ११७-४९ ।।"
  },
  {
    "text": "भुक्त्वा स्वयं गृहं गच्छेदत्वा विप्रेषु दक्षिणाम् ।।\nफलानि च प्रशस्तानि मिष्टानि सुरभीणि च ।। ११७-५० ।।"
  },
  {
    "text": "एवं पुण्या पापहरा नृणा दूर्वाष्टमी द्विज ।।\nचतुर्णामपि वर्णानां स्त्रीजनानां विशेषतः ।। ११७-५१ ।।"
  },
  {
    "text": "या न पूजयते दूर्वा नारी मोहाद्यथाविधि ।।\nजन्मानि त्रीणि वैधव्यं लभते सा न संशयः । ११७-५२ ।।"
  },
  {
    "text": "यदा ज्येष्ठर्क्षसंयुक्ता भवेच्जैवाष्टभी द्विज ।।\nज्येष्ठा नाम्नी तु सा ज्ञेया पूजिता पापनाशिनी ।। ११७-५३ ।।"
  },
  {
    "text": "अथैनां तु समारभ्य व्रतं षोडशवासरम् ।।\nमहालक्ष्म्याः समुद्दिष्टं सर्वसंपद्विवर्धनम् ।। ११७-५४ ।।"
  },
  {
    "text": "करिष्येऽहं महालक्ष्मीव्रतं ते त्वत्परायणः ।।\nतदविघ्नेन मे यातु समाप्तिं त्वत्प्रसादतः ।। ११७-५५ ।।"
  },
  {
    "text": "इत्युच्चार्य ततो बद्धा डोरक दक्षिणे करे ।।\nषोडशग्रंथिसहितं गुणैः षोडशभिर्युतम् । ११७-५६ ।।"
  },
  {
    "text": "ततोऽन्वहं महालक्ष्मीं गंधाद्यैरर्च्चयेद्व्रती ।।\nयावत्कृष्णाष्टमी तत्र चरेदुद्यापनं सुधीः ।। ११७-५७ ।।"
  },
  {
    "text": "वस्त्रमंडपिकां कृत्वा सर्वतोभद्रमंडले ।।\nकलशं सुप्रतिष्ठाप्य दीपमुद्द्योतयेत्ततः ।। ११७-५८ ।।"
  },
  {
    "text": "उत्तार्य डोरकं बाहोः कुंभस्याधो निवेदयेत् ।।\nचतस्रः प्रतिमाः कृत्वा सौवर्णीस्तत्स्वरूपिणीः ।। ११७-५९ ।।"
  },
  {
    "text": "स्नपनं कारयेत्तासाः जलैः पञ्चामृतैस्तथा ।।\nउपचारैः षोडशभिः पूजयित्वा विधानतः ।। ११७-६० ।।"
  },
  {
    "text": "जागरस्तत्र कर्तव्यो गीतवादित्रनिः स्वनैः ।।\nततो निशीथे संप्राप्तेऽभ्युदितेऽमृतदीधितौ ।। ११७-६१ ।।"
  },
  {
    "text": "दत्वार्घ्यं बंधनं द्रव्यैः श्रीखंडाद्यैर्विधानतः ।।\nचंद्रमण्डलसंस्थायै महालक्ष्यै प्रदापयेत् ।। ११७-६२ ।।"
  },
  {
    "text": "क्षीरोदार्णवसंभूत महालक्ष्मीसहोदर ।।\nपीयूषधाम रोहिण्याः सहिताऽर्घ्यं गृहाण मे ।। ११७-६३ ।।"
  },
  {
    "text": "क्षीरोदार्णवसम्भूते कमले कमलालये ।।\nविष्णुवक्षस्थलस्थे मे सर्वकामप्रदा भव । ११७-६४ ।।"
  },
  {
    "text": "एकनाथे जगन्नाथे जमदग्निप्रियेऽव्यये ।।\nरेणुके त्राहि मां देवि राममातः शिवं कुरु ।। ११७-६५ ।।"
  },
  {
    "text": "मंत्रैरेतैर्महालक्ष्मीं प्रार्थ्य श्रोत्रिययोषितः ।।\nसम्यक्संपूज्य ताः सम्यग्गंधयावककज्जलैः ।। ११७-६६ ।।"
  },
  {
    "text": "संभोज्य जुहुयादग्नौ बिल्वपद्मकपायसैः ।।\nतदलाभे घृतैर्विप्र गृहेभ्यः समिधस्तिलान् ।। ११७-६७ ।।"
  },
  {
    "text": "मृत्युंजयाय च परं सर्वरोगप्रशांतये ।।\nचंदनं तालपत्रं च पुष्पमालां तथाऽक्षतान् ।। ११७-६८ ।।"
  },
  {
    "text": "दुर्वां कौसुम्भसूत्रं च युगं श्रीफलमेव वा ।।\nभक्ष्याणि च नवे शूर्पे प्रतिद्रव्यं तु षोडश ।। ११७-६९ ।।"
  },
  {
    "text": "समाच्छाद्यान्यशूर्पेण व्रती दद्यात्समन्त्रकम् ।।\nक्षीरोदार्णवसंभूता लक्ष्मीश्चन्द्रसहोदरा ।। ११७-७० ।।"
  },
  {
    "text": "व्रतेनानेन संतुष्टा भवताद्विष्णुवल्लभा ।।\nचेतस्रः प्रतिमास्तास्तु श्रोत्रियेभ्यः समर्पयेत् ।। ११७-७१ ।।"
  },
  {
    "text": "ततस्तु चतुरो विप्रान् षोडशापि सुवासिनीः ।।\nमिष्टान्नेनाशयित्वा तु विसृजेत्ताः सदक्षिणाः ।। ११७-७२ ।।"
  },
  {
    "text": "समाप्तिनियमः पश्चाद्भुञ्जीतेष्टैः समन्वितः ।।\nएतद्व्रतं महालक्ष्म्याः कृत्वा विप्र विधानतः ।। ११७-७३ ।।"
  },
  {
    "text": "भुक्त्वेष्टानैहिकान् कामांल्लक्ष्मीलोके वसेच्चिरम् ।।\nएषाऽशोकाष्टमी चोक्ता यस्यां पूर्णं रमाव्रतम् ।। ११७-७४ ।।"
  },
  {
    "text": "अत्राशोकस्य पूजा स्यादेकभक्तं तथा स्मृतम् ।।\nकृत्वाऽशोकव्रतं नारी ह्यशोका शोकजन्मनि ।। ११७-७५ ।।"
  },
  {
    "text": "यत्र कुत्रापि संजाता नात्र कार्या विचारणा ।।\nआश्विने शुक्लपक्षे तु प्रोक्ता विप्र महाष्टमी ।। ११७-७६ ।।"
  },
  {
    "text": "तत्र दुर्गाचनं प्रोक्तं सव्रैरप्युपचारकैः ।।\nउपवासं चैकभक्तं महाष्टम्यां विधाय तु ।। ११७-७७ ।।"
  },
  {
    "text": "सर्वतो विभवं प्राप्य मोदते देववच्चिरम् ।।\nऊर्ज्जे कृष्णादिकेऽष्टम्यां करकाख्यं व्रतं स्मृतम् ।। ११७-७८ ।।"
  },
  {
    "text": "तत्रोमासहितः शंभुः पूजनीयः प्रयत्नतः ।।\nचंद्रोदयेऽर्घदानं च विधेयं व्रतिभिः सदा ।। ११७-७९ ।।"
  },
  {
    "text": "पुत्रं सर्वगुणोपेतमिच्छद्भिर्विविधं सुखम् ।।\nगोपाष्टमीति संप्रोक्ता कार्तिके धवले दले ।। ११७-८० ।।"
  },
  {
    "text": "तत्रकुर्याद्गवां पूजां गोग्रासं गोप्रदक्षिणाम् ।।\nगवानुगमनं दानं वांछन्सर्वाश्च संपदः ।। ११७-८१ ।।"
  },
  {
    "text": "कृष्णाष्टम्यां मार्गशीर्षे मिथुनं दर्भनिर्मितम् ।।\nअनघां चानघां तत्र बहुपुत्रसमन्वितम् ।। ११७-८२ ।।"
  },
  {
    "text": "स्थापयित्वा शुभे देशे गोमयेनोपलेपिते ।।\nपूजयेद्गन्धपुष्पाद्यैरुपचारैः पृथग्विधैः ।। ११७-८३ ।।"
  },
  {
    "text": "संभोज्य द्विजदांपत्यं विसृजेल्लब्धदक्षिणम् ।।\nव्रतमेतन्नरः कृत्वा नारी वा विधिपूर्वकम् ।। ११७-८४ ।।"
  },
  {
    "text": "पुत्रं सल्लक्षणोपेतं लभते नात्र संशयः ।। ११७-८५ ।।"
  },
  {
    "text": "मार्गाशीर्षसिताष्टम्यां कालभैरवसन्निधौ ।।\nउपोष्य जागरं कृत्वा महापापैः प्रमुच्यते ।। ११७-८६ ।।"
  },
  {
    "text": "यत्किंचिदशुभं कर्म कृतं मानुषजन्मनि ।।\nतत्सर्वं विलयं याति कालभैरवदर्शनात् ।। ११७-८७ ।।"
  },
  {
    "text": "अथ पौषसिताष्टम्यां श्राद्धमष्टकसंज्ञितम् ।।\nपितॄणां तृप्तिदं वर्षं कुलसन्ततिवर्द्धनम् ।। ११७-८८ ।।"
  },
  {
    "text": "शुक्लाष्टम्यां तु पौषस्य शिवं सम्पूज्य भक्तितः ।।\nभुक्तिमुक्तिमवाप्नोति भक्तिमेकां समाचरन् ।। ११७-८९ ।।"
  },
  {
    "text": "कृष्णाष्टम्यां तु माघस्य भद्रकालीं समर्चयेत् ।।\nभक्तितो वैरिवृन्दघ्नीं सर्वकामप्रदायिनीम् ।। ११७-९० ।।"
  },
  {
    "text": "माघमासे सिताष्टम्यां भीष्मं संतर्पयद्द्विज ।।\nसंततिं त्वव्यवच्छिन्नामिच्छंश्चाप्यपराजयम् ।। ११७-९१ ।।"
  },
  {
    "text": "फाल्गुने त्वसिताष्टम्यां भीमां देवीं समर्चयेत् ।।\nतत्र व्रतपरो विप्र सर्वकामसमृद्धये ।। ११७-९२ ।।"
  },
  {
    "text": "शुक्लाष्टम्यां फाल्गुनस्य शिवं चापि शिवां द्विज ।।\nगंधाद्यैः सम्यगभ्यर्च्य सर्वसिद्धीश्वरो भवेत् ।। ११७-९३ ।।"
  },
  {
    "text": "फाल्गुनापरपक्षे तु शीतलामष्टमीदिने ।\nपूजयेत्सर्ववपक्कानैः सप्तम्यां विधिवत्कृतैः ।। ११७-९४ ।।"
  },
  {
    "text": "शीतले त्वं जगन्माता शीतले त्वं जगत्पिता ।।\nशीतले त्वं जगद्वात्री शीतलायै नमोनमः ।। ११७-९५ ।।"
  },
  {
    "text": "वन्देऽहं शीतलां देवीं रासभस्थां दिगंबराम् ।।\nमार्जनी कलशोपेतां विस्फोटकविनाशिनीम् ।। ११७-९६ ।।"
  },
  {
    "text": "शीतले शीतले चेत्थं ये जपंति जले ल्थिताः ।।\nतेषां तु शीतला देवी स्याद्विस्फोटकशांतिदा ।। ११७-९७ ।।"
  },
  {
    "text": "इत्येवं शीतलामन्त्रैर्यः समर्चयते द्विज ।।\nतस्य वर्षं भवेच्छांतिः शीतलायाः प्रसादतः ।। ११७-९८ ।।"
  },
  {
    "text": "सर्वमासोभये पक्षे विधिवच्चाष्टमीदिने ।।\nशिवां वापिशिवं प्रार्च्यलभते वांछितं फलम् ।। ११७-९९ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थिताष्टमीव्रतकथनं नाम सप्तदशाधिकशततमोऽध्यायः ।। ११७ ।।"
  }
]
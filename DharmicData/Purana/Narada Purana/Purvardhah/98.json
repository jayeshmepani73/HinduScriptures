[
  {
    "text": "श्रीब्रह्मोवाच ।।\nअथ ते संप्रवक्ष्यामि मार्कंडेयाभिधं मुने ।।\nपुराणं सुमहत्पुण्यं पठतां श्रृण्वतां सदा ।। ९८-१ ।।"
  },
  {
    "text": "यत्राधिकृत्य शकुनीन्सर्वधर्मनिरूपणम् ।।\nमार्कंडेयपुराणं तन्नवसाहस्रमीरितम् ।। ९८-२ ।।"
  },
  {
    "text": "मार्कंडेयमुनेः प्रश्नो जैमिनेः प्राक्समीरितः ।।\nपक्षिणां धर्मसंज्ञानं ततो जन्मनिरूपणम् ।। ९८-३ ।।"
  },
  {
    "text": "पूर्वजन्मकथा चैषां विक्रिया चा दिवस्पतेः ।।\nतीर्थयात्रा बलस्याथ द्रौपदेयकथानकम् ।। ९८-४ ।।"
  },
  {
    "text": "हरिश्चंद्रकथा पुण्या युद्धमाडीबकाभिधम् ।।\nपितापुत्रसमाख्यानं दत्तात्रेयकथा ततः ।। ९८-५ ।।"
  },
  {
    "text": "हैहयस्याथ चरितं महाख्यानसमन्वितम् ।।\nमदालकसाकथा प्रोक्ता ह्यलर्कचरितान्विता ।। ९८-६ ।।"
  },
  {
    "text": "सृष्टिसंकीर्तनं पुण्यं नवधापारिकीर्तितम् ।।\nकल्पांतकालनिर्देशो यक्षसृष्टिनिरूपणम् ।। ९८-७ ।।"
  },
  {
    "text": "रुद्रादिसृष्टिरप्युक्ता द्वीपचर्यानुकीर्तनम् ।।\nमनूनां च कथा नानाकीर्तिताः पापहारिकाः ।। ९८-८ ।।"
  },
  {
    "text": "तासु दुर्गाकथात्यंतं पुण्यदा चाष्टमेंऽतरे ।।\nतत्पश्चात्प्रणवोत्पत्तिस्त्रयीतेजः समुद्भवा ।। ९८-९ ।।"
  },
  {
    "text": "मार्तंडस्य च जन्माख्यातन्माहात्म्यसमन्विता ।।\nवैवस्वतान्वयश्चापि वत्सप्रीश्चरितं ततः ।। ९८-१० ।।"
  },
  {
    "text": "खनित्रस्य ततः प्रोक्ता कथा पुण्या महात्मनः ।।\nअविक्षिच्चरितं चैव किमिच्छव्रतकीर्त्तनम् ।। ९८-११ ।।"
  },
  {
    "text": "नरिष्यंतस्य चरितं इक्ष्वाकुचरितं ततः ।।\nनलस्य चरितं पश्चाद्रामचन्द्रस्य सत्कथा ।। ९८-१२ ।।"
  },
  {
    "text": "कुशवंशसमाख्यानं सोमवंशानुकीर्त्तनम् ।।\nपुरुरवः कथा पुण्या नहुषस्य कथाद्भुता ।। ९८-१३ ।।"
  },
  {
    "text": "ययातिचरितं पुण्यं यदुवंशानुकीर्त्तनम् ।।\nश्रीकृष्णबालचरितं माथुरं चरितं ततः ।। ९८-१४ ।।"
  },
  {
    "text": "द्वारकाचरितं चाथ कथा सर्वावतारजा ।।\nततः सांख्यसमुद्देशः प्रपञ्चासत्त्वकीर्तनम् ।। ९८-१५ ।।"
  },
  {
    "text": "मार्कंडेयस्य चरितं पुराणश्रवणे फलम् ।।\nयः श्रृणोति नरो भक्त्या पुराणमिदमादरात् ।। ९८-१६ ।।"
  },
  {
    "text": "मार्कंडेयाभिधं वत्स स लभेत्परमां गतिम् ।।\nयस्तु व्याकुरुते चैतच्छैवं स लभते पदम् ।। ९८-१७ ।।"
  },
  {
    "text": "तत्प्रयच्छेल्लिखित्वा यः सौवर्णकरिसंयुतम् ।।\nकार्तिक्यां द्विजवर्याय स लभेंद्ब्रह्मणः पदम् ।। ९८-१८ ।।"
  },
  {
    "text": "श्रृणोति श्रावयेद्वापि यश्चानुक्रमणीमिमाम् ।।\nमार्कंडेयपुराणस्य स लभेद्वांछितं फलम् ।। ९८-१९ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे मार्कण्डेयपुराणानुक्रमणीनिरूपणं नामाष्टनवतितमोऽध्यायः ।। ९८ ।।"
  }
]
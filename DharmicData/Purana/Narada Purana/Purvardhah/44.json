[
  {
    "text": "<span style=\"font-size: 14pt; line-height: 200%\">भरद्वाज उवाच ।।\nअस्माल्लोकात्परो लोकः श्रूयते नोपलभ्यते ।।\nतमहं ज्ञातुमिच्छामि तद्भवान्वक्तुमर्हति ।। ४४-१ ।।\nमृगुरुवाच ।।\nउत्तरे हिमवत्पार्श्वे पुण्ये सर्वगुणान्विते ।।\nपुण्यः क्षेम्यश्च काम्यश्च स परो लोक उच्यते ।। ४४-२ ।।\nतत्र ह्यपापकर्माणः शुचयोऽत्यंतनिर्मलाः ।।\nलोभमोहपरित्यक्ता मानवा निरुपद्रवाः ।। ४४-३ ।।\nस स्वर्गसदृशो देशः तत्र ह्युक्ताः शुभा गुणाः ।।\nकाले मृत्युः प्रभवति स्पृशंति व्याधयो न च ।। ४४-४ ।।\nन लोभः परदारेषु स्वदारनिरतो जनः ।।\nनान्यो हि वध्यते तत्र द्रव्येषु च न विस्मयः ।। ४४-५ ।।\nपरो ह्यधर्मो नैवास्ति संदेहो नापि जायते ।।\nकृतस्य तु फलं तत्र प्रत्यक्षमुपलभ्यते ।। ४४-६ ।।\nयानासनाशनोपेता प्रसादभवनाश्रयाः ।।\nसर्वकामैर्वृताः केचिद्धेमाभरणभूषिताः ।। ४४-७ ।।\nप्राणधारणमात्रं तु केषांचिदुपपद्यते ।।\nश्रमेण महता केचित्कुर्वंति प्राणधारणम् ।। ४४-८ ।।\nइह धर्मपराः केचित्केचिन्नैष्कृतिका नराः ।।\nसुखिता दुःखिताः केचिन्निर्धना धनिनो परे ।। ४४-९ ।।\nइह श्रमो भयं मोहः क्षुधा तीव्रा च जायते ।।\nलोभश्चार्थकृतो तॄणां येन मुह्यंत्यपंडिताः ।। ४४-१० ।।\nयस्तद्वेदो भयं प्राज्ञः पाप्मना न स लिप्यते ।।\nसोपधे निकृतिः स्तेयं परिवादोऽभ्यसूयता ।। ४४-११ ।।\nपरोपघातो हिंसा च पैशुन्यनृतं तथा ।।\nएतान्संसेवते यस्तु तपस्तस्य प्रहीयते ।। ४४-१२ ।।\nयस्त्वेतानाचरेद्विद्वान्न तपस्तस्य वर्द्धते ।।\nइह चिंता बहुविधा धर्माधर्मस्य कर्मणः ।। ४४-१३ ।।\nकर्मभूमिरियं लोके इह कृत्वा शुभाशुभम् ।।\nशुभैः शुभमवाप्नोति तथाशुभमथान्यथा ।। ४४-१४ ।।\nइह प्रजापतिः पूर्वं देवाः सर्षिगणास्तथा ।।\nइष्टेष्टतपसः पूता ब्रह्मलोकमुपाश्रिताः ।। ४४-१५ ।।\nउत्तरः पृथिवीभागः सर्वपुण्यतमः शुभः ।।\nइहस्थास्तत्र जायंते ये वै पुण्यकृतो जनाः ।। ४४-१६ ।।\nयदि सत्कारमिच्छंति तिर्यग्योनिषु चापरे ।।\nक्षीणायुषस्तथा चान्ये नश्यन्ति पृथिवीतले ।। ४४-१७ ।।\nअन्योन्यभक्षणासक्ता लोभमोहसमन्विताः ।।\nइहैव परिवर्त्तन्ते न च यान्त्युत्तरां दिशम् ।। ४४-१८ ।।\nगुरूनुपासते ये तु नियता ब्रह्मचारिणः ।।\nपंथानं सर्वालोकानां विजानंति मनीषिणः ।। ४४-१९ ।।\nइत्युक्तोऽयं मया धर्मः संक्षिप्तो ब्रह्मनिर्मितः ।।\nधर्माधर्मौ हि लोकस्य यो वै वेत्ति स बुद्धिमान् ।। ४४-२० ।।\nभरद्वाज उवाच ।. अध्यात्मं नाम यदिदं पुरुषस्येह चिन्त्यते ।।\nयदध्यात्मं यथा चैतत्तन्मे ब्रूहि तपोधन ।। ४४-२१ ।।\nभृगुरुवाच ।।\nअध्यात्ममिति विप्रर्षे यदेतदनुपृच्छसि ।।\nतद्व्याख्यांस्यामि ते तात श्रेयस्करतमं सुखम् ।। ४४-२२ ।।\nसृष्टिप्रलयसंयुक्तमाचार्यैः परिदर्शितम् ।।\nयज्ज्ञात्वा पुरुषो लोके प्रीतिं सौख्यं च विंदति ।। ४४-२३ ।।</span>"
  }
]
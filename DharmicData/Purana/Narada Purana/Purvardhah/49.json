[
  {
    "text": "सनंदन उवाच ।।"
  },
  {
    "text": "निशम्य तस्येति वचः परमार्थसमन्वितम् ।।\nप्रश्रयावनतो भूत्वा तमाह नृपतिर्द्विजम् ।। ४९-१ ।।"
  },
  {
    "text": "राजोवाच ।।\nभगवन्यत्त्वया प्रोक्त परमार्थमयं वचः ।।\nश्रुते तस्मिन्भ्रमंतीव मनसो मम वृत्तयः ।। ४९-२ ।।"
  },
  {
    "text": "एतद्विवेकविज्ञानं यदि शेषेषु जंतुषु ।।\nभवता दर्शितं विप्र तत्परं प्रकृतेर्महत् ।। ४९-३ ।।"
  },
  {
    "text": "नाहं वहामि शिबिकां शिबिका मयि न स्थिता ।।\nशरीरमन्यदस्मत्तो येनेयं शिबिका धृता ।। ४९-४ ।।"
  },
  {
    "text": "गुण प्रवृत्तिर्भूतानां प्रवृत्तिः कर्मचोदिता ।।\nप्रवर्तंते गुणाश्चैते किं ममेति त्वयोदितम् ।। ४९-५ ।।"
  },
  {
    "text": "एतस्मिन्परमार्थज्ञ मम श्रोत्रपथं गते ।।\nमनो विह्वलतामेति परमार्थार्थतां गतम् ।। ४९-६ ।।"
  },
  {
    "text": "पूर्वमेव महाभाग कपिलर्षिमहं द्विज ।।\nप्रष्टुमभ्युद्यतो गत्वा श्रेयः किंत्वत्र संशये ।। ४९-७ ।।"
  },
  {
    "text": "तदंतरे च भवता यदिदं वाक्यमीरितम् ।।\nतेनैव परमार्थार्थं त्वयि चेतः प्रधावति ।। ४९-८ ।।"
  },
  {
    "text": "कपिलर्षिर्भगवतः सर्वभूतस्य वै किल ।।\nविष्णोरंशो जगन्मोहनाशाय समुपागतः ।। ४९-९ ।।"
  },
  {
    "text": "स एव भगवान्नूनमस्माकं हितकाम्यया ।।\nप्रत्यक्षतामनुगतस्तथैतद्भवतोच्यते ।। ४९-१० ।।"
  },
  {
    "text": "तन्मह्यं मोहनाशाय यच्छ्रेयः परमं द्विज ।।\nतद्वदाखिल विज्ञानजलवीच्युजधिर्भवान् ।। ४९-११ ।।"
  },
  {
    "text": "ब्राह्मण उवाच ।।\nभूयः पृच्छसि किं श्रेयः परमार्थेन पृच्छसि ।।\nश्रेयांसि परमार्थानि ह्यशेषाण्येन भूपते ।। ४९-१२ ।।"
  },
  {
    "text": "देवताराधनं कृत्वा धनसंपदमिच्छति ।।\nपुत्रानिच्छति राज्यं च श्रेयस्तस्यैव तन्नृप ।। ४९-१३ ।।"
  },
  {
    "text": "विवकिनस्तु संयोगः श्रेयोऽसौ परमात्मना ।।\nकर्मयज्ञादिकं श्रेयः स्वर्लोकपलदायि यत् ।। ४९-१४ ।।"
  },
  {
    "text": "श्रेयः प्रधानं च फले तदेवानभिसंहिते ।।\nआत्मा ध्येयः सदा भूप योगयुक्तैस्तथा परैः ।। ४९-१५ ।।"
  },
  {
    "text": "श्रेय स्तस्यैव संयोगः श्रेयो यः परमात्मनः ।।\nश्रेयांस्येवमनेकानि शतशोऽथ सहस्त्रशः ।। ४९-१६ ।।"
  },
  {
    "text": "संत्यत्र परमार्थास्तु न त्वेते श्रूयतां च मे ।।\nधर्मोऽयं त्यजते किं तु परमार्थो धनं यदि ।। ४९-१७ ।।"
  },
  {
    "text": "व्ययश्चक्रियत कस्मात्कामप्राप्त्युपलक्षणः ।।\nमुत्रश्चेत्परमार्थाख्यः सोऽप्यन्यस्य नरेश्वर ।। ४९-१८ ।।"
  },
  {
    "text": "परमार्थभूतः सोऽन्यस्य परमार्थो हि नः पिता ।।\nएवं न परमार्थोऽस्ति जगत्यत्र चराचरे ।। ४९-१९ ।।"
  },
  {
    "text": "परमार्थो हि कार्याणि करणानामशेषतः ।।\nराज्यादिप्राप्तिरत्रोक्ता परमार्थतया यदि ।। ४९-२० ।।"
  },
  {
    "text": "परमार्था भवंत्यत्र न भवंति च वै ततः ।।\nऋग्यजुःसामनिष्पाद्यं यज्ञकर्म मतं तव ।। ४९-२१ ।।"
  },
  {
    "text": "परमार्थभूतं तत्रापि श्रूयतां गदतो मम ।।\nयत्तु निष्पाद्यते कार्यं मृदा कारणभूतया ।। ४९-२२ ।।"
  },
  {
    "text": "तत्कारणानुगमनाज्जायते नृप मृन्मयम् ।।\nएवं विनाशिभिर्द्रव्यैः समिदाज्यकुशादिभिः ।। ४९-२३ ।।"
  },
  {
    "text": "निष्पाद्यते क्रिया या तु सा भवित्री विनाशिनी ।।\nअनाशी परमार्थस्तु प्राज्ञैरभ्युपगम्यते ।। ४९-२४ ।।"
  },
  {
    "text": "यत्तुं नाशि न संदेहो नाशिद्रव्योपपादितम् ।।\nतदेवापलदं कर्म परमार्थो मतो मम ।। ४९-२५ ।।"
  },
  {
    "text": "मुक्तिसाधनभूतत्वात्परमार्थो न साधनम् ।।\nध्यानमेवात्मनो भूपपरमार्थार्थशब्दितम् ।। ४९-२६ ।।"
  },
  {
    "text": "भेदकारि परेभ्यस्तु परमार्थो न भेदवान् ।।\nपरमार्थात्मनोर्योगः परमार्थ इतीष्यते ।। ४९-२७ ।।"
  },
  {
    "text": "मिथ्यैतदन्यद्द्रव्यं हि नैतद्द्रव्यमयं यतः ।।\nतस्माच्छ्रेयांस्यशेषाणि नृपैतानि न संशयः ।। ४९-२८ ।।"
  },
  {
    "text": "परमार्थस्तु भूपाल संक्षेपाच्छ्रूयतां मम ।।\nएको व्यापी समः शुद्धो निर्गुण प्रकृतेः परः ।। ४९-२९ ।।"
  },
  {
    "text": "जन्मवृद्ध्यादिरहित आत्मा सर्वगतो नृप ।।\nपरिज्ञानमयो सद्भिर्नामजात्यादिभिविभुः ।। ४९-३० ।।"
  },
  {
    "text": "न योगवान्न युक्तोऽभून्नैव पार्थिवः योक्ष्यति ।।\nतस्यात्मपरदेहेषु सतोऽप्येकमयं हि तत् ।। ४९-३१ ।।"
  },
  {
    "text": "विज्ञानं परमार्थोऽसौ वेत्ति नोऽतथ्यदर्शनः ।।\nवेणुरंघ्रविभेदेन भेदः षङ्जादिसंज्ञितः ।। ४९-३२ ।।"
  },
  {
    "text": "अभेदो व्यापिनो वायोस्तथा तस्य महात्मनः ।।\nएकत्वं रूपभेदश्च वाह्यकर्मप्रवृत्तिजः ।। ४९-३३ ।।"
  },
  {
    "text": "देवादिभेदमध्यास्ते नास्त्येवाचरणो हि सः ।।\nश्रृण्वत्र भूप प्राग्वृत्तं यद्गीतमृभुणा भवेत् ।। ४९-३४ ।।"
  },
  {
    "text": "अवबोधं जनयतो निदाधस्य द्विजन्मनः ।।\nऋभुर्नामाऽबवत्पुत्रो ब्रह्मणः परमेष्टिनः ।। ४९-३५ ।।"
  },
  {
    "text": "विज्ञात तत्त्वसद्भावो निसर्गादेव भूपते ।।\nतस्य शिष्यो निदाघोऽभूत्पुलस्त्यतनयः पुरा ।। ४९-३६ ।।"
  },
  {
    "text": "प्रादादशेषविज्ञानं स तस्मै परया मुदा ।।\nअवाप्तज्ञान तत्त्वस्य न तस्याद्वैतवासना ।। ४९-३७ ।।"
  },
  {
    "text": "स ऋभुस्तर्कयामास निदाघस्य नरेश्वर ।।\nदेविकायास्तटे वीर नागरं नाम वै पुरम् ।। ४९-३८ ।।"
  },
  {
    "text": "समृद्धमतिरम्यं च पुलस्त्येन निवेशितम् ।।\nरम्योपवनपर्यंतं स तस्मिन्पार्थवोत्तम ।। ४९-३९ ।।"
  },
  {
    "text": "निदाधनामायोगज्ञस्तस्य शिष्योऽभवत्पुरा ।।\nदिव्ये वर्षसहस्त्रे तु समतीतेऽस्य तत्पुरम् ।। ४९-४० ।।"
  },
  {
    "text": "जगाम स ऋभुः शिष्यं निदाघमवलोकितुम् ।।\nस तस्य वैश्वदेवंति द्वारालोकनगोचरः ।। ४९-४१ ।।"
  },
  {
    "text": "स्थित स्तेन गृहीतार्थो निजवेश्म प्रवेशितः ।।\nप्रक्षालितांघ्रिपाणिं च कृतासनपरिग्रहम् ।। ४९-४२ ।।"
  },
  {
    "text": "उवाच स द्विजश्रेष्टो भुज्यतामिति सादरम् ।।\nऋभुरुवाच ।।\nभो विप्रवर्य भोक्तव्यं यदत्र भवतो गृहे ।। ४९-४३ ।।"
  },
  {
    "text": "तत्कथ्यतां कदन्नेषु न प्रीतिः सततं मम ।।\nनिदाघ उवाच ।।\nसक्तुयावकव्रीहीनामपूपानां च मे गृहे ।। ४९-४४ ।।"
  },
  {
    "text": "यद्रोचते द्विजश्रेष्ट तावद्भुंक्ष्व यथेच्छया ।।\nऋभुरुवाच ।।\nकदन्नानि दिजैतानि मिष्टमन्नं प्रयच्छ मे ।। ४९-४५ ।।"
  },
  {
    "text": "संयावपायसादीनि चेक्षुका रसवंति च ।।\nनिदाघ उवाच ।।\nगृहे शालिनि मद्गेहे यत्किंचिदति शोभनम् ।। ४९-४६ ।।"
  },
  {
    "text": "भोज्येषु साधनं मिष्टं तेनास्यान्नं प्रसाधय ।।\nइत्युक्ता तेन सा पत्नी मिष्टमन्नं द्विजस्य तत् ।। ४९-४७ ।।"
  },
  {
    "text": "प्रसाधितवती तद्वै भर्तुर्वचनगौरवात् ।।\nन भुक्तवंतमिच्छातो मिष्टमन्नं महामुनिम् ।। ४९-४८ ।।"
  },
  {
    "text": "निदाघः प्राहभूपाल प्रश्रयावनतः स्थितः ।।\nनिदाघ उवाच ।।\nअपि ते परमा तृप्तिरुत्पन्ना पुष्टिरेव ।। ४९-४९ ।।"
  },
  {
    "text": "अपि ते मानसं स्वस्थमाहारेण कृतं द्विज ।।\nक्व निवासी भवान्विप्र क्व वा गंतुं समुद्यतः ।। ४९-५० ।।"
  },
  {
    "text": "आगम्यते च भवता यतस्तश्च निवेद्यताम् ।।\nऋमुरुवाच ।।\nक्षुधितस्य च भुक्तेऽन्ने तृप्तिर्ब्रह्मन्विजायते ।। ४९-५१ ।।"
  },
  {
    "text": "न मे क्षुधा भवेत्तॄप्तिः कस्मान्मां द्विज पृच्छति ।।\nवह्निना पार्थिवेनादौ दग्धे वै क्षुरापीश्वः ।। ४९-५२ ।।"
  },
  {
    "text": "भवत्यंभसि च क्षीणे नृणां तृष्णासमुद्भवः ।।\nक्षुत्तृष्णे देहधर्माख्ये न ममैते यतो द्विज ।। ४९-५३ ।।"
  },
  {
    "text": "ततः क्षुत्संभवाभावात्तृप्तिरस्त्येव मे सदा ।।\nमनसः स्वस्थता तुष्टिश्चित्तधर्माविमौ द्विज ।। ४९-५४ ।।"
  },
  {
    "text": "चेतसो यस्य यत्पृष्टं पुमानेभिर्न युज्यते ।।\nक्व निवासस्तवेत्युक्तं क्व गंतासि च यत्त्वया ।। ४९-५५ ।।"
  },
  {
    "text": "कुतश्चागम्यते त्वेतात्र्रितयेऽपि निबोध मे ।।\nपुमान्सवर्गतो व्यापीत्याकाशवदयं यतः ।। ४९-५६ ।।"
  },
  {
    "text": "कुतः कुत्र क्व गंतासीत्येतदप्यर्थवत्कथम् ।।\nसोऽहं गंता न चागंता नैकदेशनिकेतनः ।। ४९-५७ ।।"
  },
  {
    "text": "त्वं चान्ये च न च त्वं त्वं नान्ये नैवाहमप्यहम् ।।\nमिष्टन्ने मिष्टमित्येषा जिह्वा सा मे कृता तव ।। ४९-५८ ।।"
  },
  {
    "text": "किं वक्ष्यतीति तत्रापि श्रूयतां द्विजसत्तमा ।।\nमिष्टमेव यदामिष्टं तदेवोद्वेगकारणम् ।। ४९-५९ ।।"
  },
  {
    "text": "अमिष्टं जायते मिष्टं मिष्टादुद्विजते जनः ।।\nआदिमध्यावसानेषु किमन्नं रुचिकारणम् ।। ४९-६० ।।"
  },
  {
    "text": "मृण्मयं हि मृदा यद्वद्गृहं लिप्तं स्थिरीभवेत् ।।\nपार्थिवोऽयं तथा देहः पार्थिवैः परमाणुभिः ।। ४९-६१ ।।"
  },
  {
    "text": "यवगोधूममुद्गादि र्घृतं तैलं पयो दधि ।।\nगुडः फलानीति तथा पार्थिवाः परमाणवः ।। ४९-६२ ।।"
  },
  {
    "text": "तदेतद्भवता ज्ञात्वा मिष्टामिष्टविचारि यत् ।।\nतन्मनः शमनालबि कार्यं प्राप्यं हि मुक्तये ।। ४९-६३ ।।"
  },
  {
    "text": "इत्याकर्ण्य वचस्तस्य परमार्थाश्रितं नृप ।।\nप्रणिपत्य महाभागो निदाघो वाक्यमब्रवीत् ।। ४९-६४ ।।"
  },
  {
    "text": "प्रसीद मद्धितार्थाय कथ्यतां यस्त्वमागतः ।।\nनष्टो मोहस्तवाकर्ण्य वचांस्येतानि मे द्विज ।। ४९-६५ ।।"
  },
  {
    "text": "ऋभुरुवाच ।।\nऋभुरस्मि तवाचार्यः प्रज्ञादानाय ते द्विज ।।\nइहागतोऽहं दास्यामि परमार्थं सुबोधितम् ।। ४९-६६ ।।"
  },
  {
    "text": "एक एवमिदं विद्धि न भेदि सकलं जगत् ।।\nवासुदेवाभिधेयस्य स्वरुपं परात्मनः ।। ४९-६७ ।।"
  },
  {
    "text": "ब्रह्मण उवाच ।।\nतथेत्युक्त्वा निदाधेन प्रणिपातपुरः सरम् ।।\nपूजितः परया भक्त्यानिच्छितः प्रययौ विभुः ।। ४९-६८ ।।"
  },
  {
    "text": "पुनवर्षसहस्त्रंते समायातो नरेश्वर ।।\nनिदाघज्ञानदानाय तदेव नगरं गुरुः ।। ४९-६९ ।।"
  },
  {
    "text": "नगरस्य बहिः सोऽथ निदाघं दृष्टवान् मुनिम् ।।\nमहाबलपरीवारे पुरं विशति पार्थिवे ।। ४९-७० ।।"
  },
  {
    "text": "दूरस्थितं महाभागे जनसंमर्दवर्जकम् ।।\nक्षुत्क्षामकण्ठमायांतमरण्यात्ससमित्कुशम् ।। ४९-७१ ।।"
  },
  {
    "text": "दृष्ट्वा निदाघं स ऋभुरुपागत्याभिवाद्य च ।।\nउवाच कस्मादेकांतं स्थीयत भवता द्विज ।। ४९-७२ ।।"
  },
  {
    "text": "निदाघ उवाच ।।\nभो विप्र जनसंमर्द्दो महानेष जनेश्वरे ।।\nप्रविवक्षौ पुरे रम्ये तेनात्र स्थीयते मया ।। ४९-७३ ।।"
  },
  {
    "text": "ऋभुरुवाच ।।\nनराधिपोऽत्र कतमः कतमश्चेतरो जनः ।।\nकथ्यतां मे द्विजश्रेष्ट त्वमभिज्ञो मतो मम ।। ४९-७४ ।।"
  },
  {
    "text": "निदाघ उवाच ।।\nयोऽयं गजेंद्रमुन्मत्तमद्रिश्रृंगसमुच्छ्रयम् ।।\nअधिरुढो नरेन्द्रोऽयं परितो यस्तथेतरः ।। ४९-७५ ।।"
  },
  {
    "text": "ऋभुरुवाच ।।\nएतौ हि गजराजानौ दृष्टौ हि युगपन्मया ।।\nभवता निर्विशेषेण पृथग्वेदोपलक्षितौ ।। ४९-७६ ।।"
  },
  {
    "text": "तत्कथ्यतां महाभाग विशेषो भवतानयोः ।।\nज्ञातुमिच्छाम्यहं कोऽत्र गजः को वा नराधिपः ।। ४९-७७ ।।"
  },
  {
    "text": "निदाध उवाच ।।\nगजोयोऽयमधो ब्रह्मन्नुपर्यस्यैष भूपतिः ।।\nवाह्यवाहकसंबंधं को न जानाति वै द्विज ।। ४९-७८ ।।"
  },
  {
    "text": "ऋभुरुवाच ।।\nब्रह्मन्यथाहं जानीयां तथा मामवबोधय ।।\nअधः सत्त्वविभागं किं किं चोर्द्धमभिधीयते ।। ४९-७९ ।।"
  },
  {
    "text": "ब्राह्मण उवाच ।।\nइत्युक्त्वा सहसारुह्य निदाघः प्राह तं ऋभुम् ।।\nश्रयतां कथयाम्येष यन्मां त्वं परिपृच्छसि ।। ४९-८० ।।"
  },
  {
    "text": "उपर्यहं यथा राजा त्वमधःकुंजरो यथा ।।\nअवबोधाय ते ब्रह्मन्दृष्टांतो दर्शितो मया ।। ४९-८१ ।।"
  },
  {
    "text": "ऋभुरुवाच ।।\nत्वं राजेव द्विजश्रेष्ट स्थितोऽहं गजवद्यदि ।।\nतदेवं त्वं समाचक्ष्व कतमस्त्वमहं तथा ।। ४९-८२ ।।"
  },
  {
    "text": "ब्राह्मण उवाच ।।\nइत्युक्तः सत्वरस्तस्य चरणावभिवंद्य सः ।।\nनिदाधः प्राह भगवन्नाचार्यस्त्वमृभुर्मम् ।। ४९-८३ ।।"
  },
  {
    "text": "नान्यस्याद्वैतसंस्कारसंस्कृतं मानसं तथा ।।\nयथाचार्यस्य तेन त्वां मन्ये प्राप्तमहं गुरुम् ।। ४९-८४ ।।"
  },
  {
    "text": "ऋभुरुवाच ।।\nतवोपदेशदानाय पूर्वशुश्रूषणात्तव ।।\nगुरुस्नेहादृभुर्नामनिदाघं समुपागतः ।। ४९-८५ ।।"
  },
  {
    "text": "तदेतदुपदिष्टं ते संक्षेपेण महामते ।।\nपरमार्थसारभूतं यत्तदद्वैतमशेषतः ।। ४९-८६ ।।"
  },
  {
    "text": "ब्राह्मण उवाच ।।\nएवमुक्त्वा ददौ विद्यां निदाघं स ऋभुर्गुरुः ।।\nनिदाघोऽप्युपदेशेन तेनाद्वैतपरोऽभवत् ।। ४९-८७ ।।"
  },
  {
    "text": "सर्वभूतान्यभेदेन ददृशे स तदात्मनः ।।\nतथा ब्रह्मतनौ मुक्तिमवाच परमाद्विजः ।। ४९-८८ ।।"
  },
  {
    "text": "तथा त्वमपि धर्मज्ञ तुल्यात्मरिपुबांधवः ।।\nभव सर्वगतं ज्ञानमात्मानमवनीपते ।। ४९-८९ ।।"
  },
  {
    "text": "सितनीलादिभेदेन यथैकं दृश्यते नभः ।।\nभ्रांतदृष्टिभिरात्मापि तथैकः सन्पृथक् पृथक् ।। ४९-९० ।।"
  },
  {
    "text": "एकः समस्तं यदिहास्ति किंचित्तदच्युतो नास्ति परं ततोऽन्यत् ।।\nसोऽहं स च त्वं स च सर्वमेतदात्मांस्वयं भात्यपभेदमोहः ।। ४९-९१ ।।"
  },
  {
    "text": "सनंदन उवाच ।।\nइतीरितस्तेन स राजवर्यस्तत्याज भेदं परमार्थदृष्टिः ।।\nस चापि जातिस्मरणावबोदस्तत्रैव जन्मन्यपवर्गमाप ।। ४९-९२ ।।"
  },
  {
    "text": "परमार्थाध्यात्ममेतत्तुभ्यमुक्तं मुनीश्वर ।।\nब्राह्मणक्षत्रियविशां श्रोर्तॄणां चापि मुक्तिदम् ।। ४९-९३ ।।"
  },
  {
    "text": "यथा पृष्टं त्वया ब्रह्मंस्तथा ते गदितं मया ।।\nब्रह्मज्ञानमिदं शुद्धं किमन्यत्कथयामि वै ।। ४९-९४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने द्वि.पा.एकोनपञ्चाशत्तमोध्यायः ।।"
  }
]
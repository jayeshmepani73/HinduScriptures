[
  {
    "text": "ब्रह्मोवाच ।।\nशृणु वत्स प्रवक्ष्यामि पुराणं वामनाभिधम् ।।\nत्रिविक्रमचरित्राढ्यं दशसाहस्रसंख्यकम् ।। १०५-१ ।।"
  },
  {
    "text": "कूर्मकल्पसमाख्यानं वर्गत्रयकथानम् ।।\nभागद्वयसमायुक्तं वक्तृश्रोतृशुभावहम् ।। १०५-२ ।।"
  },
  {
    "text": "पुराणप्रश्नः प्रथमं ब्रह्मशीर्षच्छिदा ततः ।।\nकपालमोचनाख्यानं दक्षयज्ञविहिंसनम् ।। १०५-३ ।।"
  },
  {
    "text": "हरस्य कालरूपाख्या कामस्य दहनं ततः ।।\nप्रह्लादनारायणयोर्युद्धं देवासुराहवः ।। १०५-४ ।।"
  },
  {
    "text": "सुकेश्यर्कसमाख्यानं ततो भुवनकोशकम् ।।\nततः काम्यव्रताख्यानं श्रीदुर्गाचरितं ततः ।। १०५-५ ।।"
  },
  {
    "text": "तपतीचरितं पश्चात्कुरुक्षेत्रस्य वर्णनम् ।।\nसत्यामाहात्म्यमतुलं पार्वतीजन्मकीर्तनम् ।। १०५-६ ।।"
  },
  {
    "text": "तपस्तस्या विवाहश्च गौर्युपाख्यानकं ततः ।।\nततः कौशिक्युपाख्यानं कुमारचरितं ततः ।। १०५-७ ।।"
  },
  {
    "text": "ततोऽन्धकवधाख्यानंसाध्योपाख्यानकंततः ।।\nजाबालिचरितं पश्चादरजायाः कथाद्भुता ।। १०५-८ ।।"
  },
  {
    "text": "अंधकेशरयोर्युद्धं गणत्वं चांधकस्य च ।।\nमरुतां जन्मकथनं बलेश्च चरितं ततः ।। १०५-९ ।।"
  },
  {
    "text": "ततस्तु लक्ष्म्याश्चरितं त्रैविक्रममतः परम् ।।\nप्रह्लादतीर्थयात्रायां प्रोच्यंतेऽथ कथाः शुभाः ।। १०५-१० ।।"
  },
  {
    "text": "ततश्च धुन्धु चरितं प्रेतोपाख्यानकं ततः ।।\nनक्षत्रपुरुषाख्यानं श्रीदामचरितं ततः ।। १०५-११ ।।"
  },
  {
    "text": "त्रिविक्रमचरित्रांते ब्रह्मप्रोक्तः स्तवोत्तमः ।।\nप्रह्लादबलिसंवादे सुतले हरिशंसनम् ।। १०५-१२ ।।"
  },
  {
    "text": "इत्येष पूर्वभागोऽस्य पुराणस्य तवोदितः ।।\nशृण्णतोऽस्योत्तरं भागं बृहद्वामनसंज्ञकम् ।। १०५-१३ ।।"
  },
  {
    "text": "माहेश्वरी भागवती सौरी गाणेश्वरी तथा ।।\nचतस्रः संहिताश्चात्र पृथक् साहस्रसंख्यया ।। १०५-१४ ।।"
  },
  {
    "text": "माहेश्वर्यां तु कृष्णस्य तद्भक्तानां च कीर्तनम् ।।\nभागवत्यां जगन्मातुखतारकथाद्भुता ।। १०५-१५ ।।"
  },
  {
    "text": "सौर्यां सूर्यस्य महिमा गदितः पापनाशनः ।।\nगाणेश्वर्यां गणेशस्य चरितं च महेशितुः ।। १०५-१६ ।।"
  },
  {
    "text": "इत्येतद्वामनं नाम पुराणं सुविचित्रकम् ।।\nपुलस्त्येन समाख्यातं नारदाय महात्मने ।। १०५-१७ ।।"
  },
  {
    "text": "ततो नारदतः प्राप्तं व्यासेन सुमहात्मना ।।\nव्यासात्तु लब्धवांश्चैतत् तच्छिष्यो रोमहर्षणः ।। १०५-१८ ।।"
  },
  {
    "text": "स चाख्यास्यति विप्रेभ्यो नैमिषीयेभ्य एव च ।।\nएवं परंपराप्राप्तं पुराणं वामनं शुभम् ।। १०५-१९ ।।"
  },
  {
    "text": "ये पठंति च शृण्वंति तेऽपि यांति परां गतिम् ।।\nलिखित्वैतत्पुराणं तु यः शरद्विषुवेऽर्पयेत् ।। १०५-२० ।।"
  },
  {
    "text": "विप्राय वेदविदुषे घृतधेनुसमन्वितम् ।।\nस समुद्धृत्य नरकान्नयेत्स्वर्गं पितॄन्स्वकान् ।। १०५-२१ ।।"
  },
  {
    "text": "देहांते भुक्तभोगोऽसौ याति विष्णोः परं पदम् ।। १०५-२१ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे वामनपुराणानुक्रमणीवर्णनं नाम पञ्चाधिकशततमोऽध्यायः ।। १०५ ।।"
  }
]
[
  {
    "text": "सनातन उवाच ।।\nश्रृणु विप्र प्रवक्ष्यामि पंचम्यास्ते व्रतान्यहम् ।।\nयानि भक्त्या समास्थाय सर्वान्कामानवाप्नुयात् ।। ११४-१ ।।"
  },
  {
    "text": "प्रोक्ता मत्स्यजयंती तु पंचमी मधुशुक्लगा ।।\nअस्यां मत्स्यावतारार्चा भक्तैः कार्या महोत्सवा ।। ११४-२ ।।"
  },
  {
    "text": "श्रीपंचमीति चैषोक्ता तत्र कार्यं श्रियोऽर्चनम् ।।\nगंधाद्यैरुपचारैस्तु नैवेद्यैः पायसादिभिः ।। ११४-३ ।।"
  },
  {
    "text": "यो लक्ष्मीं पूजयेच्चात्र तं वै लक्ष्मीर्न मुंचति ।।\nपृथ्वीव्रतं तथा चांद्रं हयग्रीवव्रतं तथा ।। ११४-४ ।।"
  },
  {
    "text": "कार्यं तत्तद्विधानेन तत्तत्सिद्धिमभीप्सुभिः ।।\nअथ वैशाखपंचम्यां शेषं चाभ्यर्च्य मानवः ।। ११४-५ ।।"
  },
  {
    "text": "सर्वैर्नागगणैर्युक्तमभीष्टं लभते फलम् ।।\nतथा ज्येष्ठस्य पंचम्यां पितॄनभ्यर्चयेत्सुधीः ।। ११४-६ ।।"
  },
  {
    "text": "सर्वकामफलावाप्तिर्भवेद्वै विप्रभोजनैः ।।\nअथाषाढस्य पंचम्यां वायुं सर्वगतं मुने ।। ११४-७ ।।"
  },
  {
    "text": "ग्रामाद्बहिर्विनिर्गत्य धरोपस्थे समास्तितः ।।\nध्वजं च पंचवर्णं तु वंशदंडाग्रसंस्थितम् ।। ११४-८ ।।"
  },
  {
    "text": "समुच्छ्रितं निदध्यात्तु कल्पिताब्जे तु मध्यतः ।।\nततस्तन्मूलदेशे तु दिक्षु सर्वासु नारद ।। ११४-९ ।।"
  },
  {
    "text": "लोकपालान्समभ्यर्च्य कुर्याद्वायुपरीक्षणम् ।।\nप्रथमादिषु यामेषु यो यो वायुः प्रवर्तते ।। ११४-१० ।।"
  },
  {
    "text": "तस्मै तस्मै दिगीशाय पूजां सम्यक् प्रकल्पयेत् ।।\nएवं स्थित्वा निराहारस्तत्र यामचतुष्टयम् ।। ११४-११ ।।"
  },
  {
    "text": "सायमागत्य गेहं स्वं भुक्त्वा स्वल्पं समाहितः ।।\nलोकपालान्नमस्कृत्य स्वप्याद्भूमितले शुचौ ।। ११४-१२ ।।"
  },
  {
    "text": "यः स्वप्नो जायते तस्यां रात्रौ यामे चतुर्थके ।।\nस एव भविता नूनं स्वप्न इत्याह वै शिवः ।। ११४-१३ ।।"
  },
  {
    "text": "अशुभे तु समुत्पन्ने शिवपूजापरायणः ।।\nसोपवासो नयेदष्टयामं तद्दिनमेव वा ।। ११४-१४ ।।"
  },
  {
    "text": "भोजयित्वा द्विजानष्टौ ततः शुभफलं लभेत् ।।\nव्रतमेतत्समुदितं शुभाशुभनिदर्शनम् ।। ११४-१५ ।।"
  },
  {
    "text": "नृणां सौभाग्यजनकमिह लोके परत्र च ।।\nश्रावणे कृष्णपंचम्यां व्रतं ह्यन्नसमृद्धिदम् ।। ११४-१६ ।।"
  },
  {
    "text": "चतुर्थ्यां दिनशेषे तु सर्वाण्यन्नानि नारद ।।\nपृथक् पात्रेषु संस्थाप्य जलैराप्लावयेत्सुधीः ।। ११४-१७ ।।"
  },
  {
    "text": "ततो पात्रांतरे तत्तु निष्कास्यांबु निधापयेत् ।।\nप्रातर्भानौ समुदिते पितॄंश्चैव तथा ऋषीन् ।। ११४-१८ ।।"
  },
  {
    "text": "देवांश्चाभ्यर्च्य सुस्नातं कृत्वा नैवेद्यमग्रतः ।।\nतदन्नं याचकेभ्यस्तु प्रयच्छेत्प्रीतमानसः ।। ११४-१९ ।।"
  },
  {
    "text": "सर्वं दिनं क्षिपेदेवं प्रदोषे तु शिवालये ।।\nगत्वा संपूजयेद्देवं लिंगरूपिणमीश्वरम् ।। ११४-२० ।।"
  },
  {
    "text": "गंधपुष्पादिभिः सम्यक्पूजयित्वा महेश्वरम् ।।\nजपेत्पञ्चाक्षरी विद्यां शतं चापि सहस्रकम् ।। ११४-२१ ।।"
  },
  {
    "text": "जपं निवेद्य देवाय भवाय भवरूपिणे ।।\nस्तुत्वा सर्वैर्वौदिकैश्च पौराणैश्चाप्यनाकुलः ।। ११४-२२ ।।"
  },
  {
    "text": "प्रार्थयेद्देवमीशानं शश्वत्सर्वान्नसिद्धये ।।\nशारदीयानि चान्नानि तथा वासंतिकान्यपि ।। ११४-२३ ।।"
  },
  {
    "text": "यानि स्युस्तैः समृद्धोऽहं भूयां जन्मनि जन्मनि ।।\nएवं संप्रार्थ्य देवेशं गृहमागत्य वै स्वकम् ।। ११४-२४ ।।"
  },
  {
    "text": "दत्वान्नं ब्राह्मणादिभ्यः पक्वं भुञ्जीत वाग्यतः ।।\nएतदन्नव्रतं विप्र विधिनाऽऽचरितं नृभिः ।। ११४-२५ ।।"
  },
  {
    "text": "सर्वान्नसंपज्जनकं परलोके गतिप्रदम् ।।\nश्रावणे शुक्लपञ्चजम्यां नृभिरास्तिक्यतत्परैः ।। ११४-२६ ।।"
  },
  {
    "text": "द्वारस्योभयतो लेख्या गोमयेन विषोल्बणाः ।।\nगंधाद्यैः पूजयेत्तांश्च तथेंद्राणीमनंतरम् ।। ११४-२७ ।।"
  },
  {
    "text": "संपूज्य स्वर्णरूप्यादिदध्यक्षतकुशांबुभिः ।।\nगन्धैः पुष्पैस्तथा धूपैर्दीपैर्नैवेद्यसंचयैः ।। ११४-२८ ।।"
  },
  {
    "text": "ततः प्रदक्षिणीकृत्य तद्द्रव्यं संप्रणम्य च ।।\nसंप्रार्थ्य भक्तिभावेन विप्राग्र्येषु समर्पयेत् ।। ११४-२९ ।।"
  },
  {
    "text": "यदिदं स्वर्णरौप्यादि द्रव्यं वै विप्रसात्कृतम् ।।\nतदनंतफलं भूयान्मम जन्मनि जन्मनि ।। ११४-३० ।।"
  },
  {
    "text": "इत्येवं ददतो द्रव्यं भक्तिभावेन नारद ।।\nप्रसन्नः स्याद्धनाध्यक्षः स्वर्णादिकसमृद्धिदः ।। ११४-३१ ।।"
  },
  {
    "text": "एतद्व्रतं नरः कृत्वा विप्रान्संभोज्य भक्तितः ।।\nपश्चात्स्वयं च भुञ्जीत दारापत्यसुहृद्दृतः ।। ११४-३२ ।।"
  },
  {
    "text": "भाद्रे तु कृष्णपंचम्यां नागान् क्षीरेण तर्पयेत् ।। ११४-३३ ।।"
  },
  {
    "text": "यस्तस्याऽऽसप्तमं यावत्कुलं सर्पात्सुनिर्भयम् ।।\nभाद्रस्य शुक्लपंचम्यां पूजयेदृषिसत्तमान् ।। ११४-३४ ।।"
  },
  {
    "text": "प्रातर्नद्यादिके स्नात्वा कृत्वा नित्यमतंद्रितः ।।\nगृहमागत्य यत्नेन वेदिकां कारयेन्मृदा ।। ११४-३५ ।।"
  },
  {
    "text": "गोमयेनोपलिप्याथ कृत्वा पुष्पोपशोभिताम् ।।\nतत्रास्तीर्य कुशान्विप्रऋषीन्सप्त समर्चयेत् ।। ११४-३६ ।।"
  },
  {
    "text": "गन्धैश्च विविधैः पुष्पैर्धूपैर्दीपैः सुशोभनेः ।।\nकश्यपोऽत्रिर्भरद्वाजौ विश्वामित्रोऽथ गौतमः ।। ११४-३७ ।।"
  },
  {
    "text": "जमदग्निर्वसिष्ठश्च सप्तैते ऋषयः स्मृताः ।।\nएतैभ्योऽघ्य च विधिवत्कल्पयित्वा प्रदाय च ।। ११४-३८ ।।"
  },
  {
    "text": "नैवेद्यं विपचेद्वीमान्श्यामाकाद्यैरकृष्टकैः ।।\nतन्निवेद्य विसृज्येमान्स्वयं चाद्यात्तदेव हि ।। ११४-३९ ।।"
  },
  {
    "text": "अनेन विधिना सप्त वर्षाणि प्रतिवत्सरम् ।।\nकृत्वा व्रतांते वरयेदाचार्यान् सप्त वैदिकान् ।। ११४-४० ।।"
  },
  {
    "text": "प्रतिमाः सप्तकुर्वींत सुवर्णेन स्वशक्तितः ।।\nजटिलाः साक्षसूत्राश्च कमण्डलुसमन्विताः ।। ११४-४१ ।।"
  },
  {
    "text": "संस्थाप्य कलशेष्वेतांस्ताम्रेषु मृन्मयेषु वा ।।\nस्नापयेद्विधिवद्भक्त्या पृथक्पंचामृतैरपि ।। ११४-४२ ।।"
  },
  {
    "text": "उपचारैः षोडशभिस्ततः संपूज्य भक्तितः ।।\nअर्घ्यं दत्वा ततो होमं तिलव्रीहियवादिभिः ।। ११४-४३ ।।\n`\nसहस्तोमा'इति ऋखा नामनन्त्रैस्तु वा पृथक् ।।\nपुण्यैर्मन्त्रैस्तथैवान्यैर्हुत्वा पूर्णाहुतिं चरेत् ।। ११४-४४ ।।"
  },
  {
    "text": "ततस्तु सप्त गा दद्याद्वस्त्रालंकारसंयुताः ।।\nआचार्यं पूजयेज्जैव वस्त्रालंकारभूषणैः ।। ११४-४५ ।।"
  },
  {
    "text": "अनुज्ञया गुरोः पश्चान्मूर्तीर्विप्रेषु चार्पयेत् ।।\nभोजयित्वा तु तान्भक्त्या प्रणिपत्य विसर्जयेत् ।। ११४-४६ ।।"
  },
  {
    "text": "ततश्चेष्टैः सहासीनः स्वयं ब्राह्मणशेषितम् ।।\nभुंक्त्वा वै षड्रसोपेतं प्रमुद्यात्सह बंधुभिः ।। ११४-४७ ।।"
  },
  {
    "text": "एतत्कृत्वा व्रतं गांगं भोगान्भुक्त्वाथ वाञ्छितान् ।।\nसप्तर्षीणां प्रसादेन विमानवरगो भवेत् ।। ११४-४८ ।।"
  },
  {
    "text": "आश्विने शुक्लपञ्चम्यामुपांगललिताव्रतम् ।। ११४-४९ ।।"
  },
  {
    "text": "तस्याः स्वर्णमयीं मूर्तिं शक्त्या निर्माय नारद ।।\nउपचारैः षोडशभिः पूजयेत्तां विधानतः ।। ११४-५० ।।"
  },
  {
    "text": "पक्वान्नं फलसंयुक्तं सघृतं दक्षिणान्वितम् ।।\nद्विजवर्याय दातव्यं व्रतसंपूर्तिहेतवे ।। ११४-५१ ।।"
  },
  {
    "text": "\"सवाहना शक्तियुता वरदा पूजिता मया ।।\nमातर्मामनुगृह्याथ गम्यतां निजमंदिरम् ।।\" ११४-५२ ।।"
  },
  {
    "text": "कार्तिके शुक्लपंचम्यां जयाव्रतमनुत्तमम् ।।\nकर्तव्यं पापनाशाय श्रद्धया द्विजसत्तम ।। ११४-५३ ।।"
  },
  {
    "text": "पूजयित्वा जयां विप्र यथाविधि समाहितः ।।\nउपचारैः षोडशभिस्ततः शुचिरलंकृतः ।। ११४-५४ ।।"
  },
  {
    "text": "विप्रैकं भोजयेच्चापि तस्मै दत्त्वा च दक्षिणाम् ।।\nविसर्जयेत्ततः पश्चात्स्वयं भुञ्जीत वाग्यतः ।। ११४-५५ ।।"
  },
  {
    "text": "यस्तु वै भक्तिसंयुक्तः स्नानं कुर्य्याज्जयादिने ।।\nनश्यन्ति तस्य पापानि सिंहाक्रांता मृगा यथा ।। ११४-५६ ।।"
  },
  {
    "text": "यदश्वमेधावभृथे फलं स्नानेन कीर्तितम् ।।\nतत्फलं प्राप्यते विप्रस्नानेनापि जयादिने ।। ११४-५७ ।।"
  },
  {
    "text": "अपुत्रो लभते पुत्रं वंध्या गभ च विंदति ।।\nरोगी रोगात्प्रमुच्येत बद्धो मुच्येत बंधनात् ।। ११४-५८ ।।"
  },
  {
    "text": "मार्गशुक्ले च पञ्चम्यां नागानिष्ट्वा विधानतः ।।\nनागेभ्यो ह्यभयं लब्ध्वा मोदते सह बांधवैः ।। ११४-५९ ।।"
  },
  {
    "text": "पौषेऽपि शुक्लपञ्चम्यां सम्पूज्य मधुसूदनम् ।।\nलभते बाञ्छितान्कामान्नात्र कार्या विचारणा ।। ११४-६० ।।"
  },
  {
    "text": "पंचम्यां प्रतिमासे तु शुक्ले कृष्णे च नारद ।।\nपितॄणां पूजनं शस्तं नागानां चापि सर्वथा ।। ११४-६१ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थपञ्चमीव्रतनिरूपणं नाम चतुर्दशाधिकशततमोऽध्यायः ।। ११४ ।।"
  }
]
[
  {
    "text": "<span style=\"font-size: 14pt; line-height: 200%\">नारद उवाच\nकिं तत्स्तोत्रं महाभाग कथं तुष्टो जनार्दनः\nउत्तङ्कः पुण्यपुरुषः कीदृशं लब्धवान्वरम् 1.38.१\nसनक उवाच\nउत्तङ्कस्तु तदा विप्रो हरिध्यानपरायणः\nपादोदकस्य माहात्म्यं दृष्ट्वा तुष्टाव भक्तितः २\nउत्तङ्क उवाच\nनतोऽस्मि नारायणमादिदेवं जगन्निवासं जगदेकबन्धुम्\nचक्राब्जशार्ङ्गासिधरं महान्तं स्मृतार्तिनिघ्नं शरणं प्रपद्ये ३\nयन्नाभिजाब्जप्रभवो विधाता सृजत्यमुं लोकसमुच्चयं च\nयत्क्रोधतो हन्ति जगच्च रुद्र स्तमादिदेवं प्रणतोऽस्मि विष्णुम् ४\nपद्मापतिं पद्मदलायताक्षं विचित्रवीर्यं निखिलैकहेतुम्\nवेदान्तवेद्यं पुरुषं पुराणं तेजोनिधिं विष्णुमहं प्रपन्नः ५\nआत्माक्षरः सर्वगतोऽच्युताख्यो ज्ञानात्मको ज्ञानविदां शरण्यः\nज्ञानैकवेद्यो भगवाननादिः प्रसीदतां व्यष्टिसमष्टिरूपः ६\nअनन्तवीर्यो गुणजातिहीनो गुणात्मको ज्ञानविदां वरिष्ठः\nनित्यः प्रपन्नार्तिहरः परात्मा दयाम्बुधिर्मे वरदस्तु भूयात् ७\nयः स्थूलसूक्ष्मादिविशेषभेदैर्जगद्यथावत्स्वकृतं प्रविष्टः\nत्वमेव तत्सर्वमनन्तसारं त्वत्तः परं नास्ति यतः परात्मन् ८\nअगोचरं यत्तव शुद्धरूपं मायाविहीनं गुणजातिहीनम्\nनिरञ्जनं निर्मलमप्रमेयं पश्यन्ति सन्तः परमार्थसंज्ञम् ९\nएकेन हेम्नैव विभूषणानि यातानि भेदत्वमुपाधिभेदात्\nतथैव सर्वेश्वर एक एव प्रदृश्यते भिन्न इवाखिलात्मा १०\nयन्मायया मोहितचेतसस्तं पश्यन्ति नात्मानमपि प्रसिद्धम्\nत एव मायारहितास्तदेव पश्यन्ति सर्वात्मकमात्मरूपम् ११\nविभुं ज्योतिरनौपम्यं विष्णुसंज्ञं नमाम्यहम्\nसमस्तमेतदुद्भूतं यतो यत्र प्रतिष्ठितम् १२\nयतश्चैतन्यमायातं यद्रू पं तस्य वै नमः\nअप्रमेयमनाधारमाधाराधेयरूपकम् १३\nपरमानन्दचिन्मात्रं वासुदेवं नतोऽस्म्यहम्\nहृद्गुहानिलयं देवं योगिभिः परिसेवितम् १४\nयोगानामादिभूतं तं नमामि प्रणवस्थितम्\nनादात्मकं नादबीजं प्रणवात्मकमव्ययम् १५\nसद्भावं सच्चिदानन्दं तं वन्दे तिग्मचक्रिणम्\nअजरं साक्षिणं त्वस्य ह्यवाङ्मनसगोचरम् १६\nनिरञ्जनमनन्ताख्यं विष्णुरूपं नतोऽस्म्यहम्\nइन्द्रि याणि मनो बुद्धिः सत्त्वं तेजो बलं धृतिः १७\nवासुदेवात्मकान्याहुः क्षेत्रं क्षेत्रज्ञमेव च\nविद्याविद्यात्मकं प्राहुः परात्परतरं तथा १८\nअनादिनिधनं शान्तं सर्वधातारमच्युतम्\nये प्रपन्ना महात्मानस्तेषां मक्तिर्हि शाश्वती १९\nवरं वरेण्यं वरदं पुराणं\nसनातनं सर्वगतं समस्तम्\nनतोऽस्मि भूयोऽपि नतोऽस्मि भूयो\nनतोऽस्मि भूयोऽपि नतोऽस्मि भूयः २०\nयत्पादतोयं भवरोगवैद्यो\nयत्पादपांसुर्विमलत्वसिद्ध्यै\nयन्नाम दुष्कर्मनिवारणाय\nतमप्रमेयं पुरुषं भजामि २१\nसद्रू पं तमसद्रू पं सदसद्रू पमव्ययम्\nतत्तद्विलक्षणं श्रेष्ठं श्रेष्ठाच्छ्रेष्ठतरं भजे २२\nनिरञ्जनं निराकारं पूर्णमाकाशमध्यगम्\nपरं च विद्याविद्याभ्यां हृदम्बुजनिवासिनम् २३\nस्वप्रकाशमनिर्देश्यं महतां च महत्तरम्\nअणोरणीयांसमजं सर्वोपाधिविवर्जितम् २४\nयन्नित्यं परमानन्दं परं ब्रह्म सनातनम्\nविष्णुसंज्ञं जगद्धाम तमस्मि शरणं गतः २५\nयं भजन्ति क्रियानिष्ठा यं पश्यन्ति च योगिनः\nपूज्यात्पूज्यतरं शान्तं गतोऽस्मि शरणं प्रभुम् २६\nयं न पश्यन्ति विद्वांसो य एतद्व्याप्य तिष्ठति\nसर्वस्मादधिकं नित्यं नतोऽस्मि विभुमव्ययम् २७\nअन्तःकरणसंयोगाज्जीव इत्युच्यते च यः\nअविद्याकार्यरहितः परमात्मेति गीयते २८\nसर्वात्मकं सर्वहेतुं सर्वकर्मफलप्रदम्\nवरं वरेण्यमजनं प्रणतोऽस्मि परात्परम् २९\nसर्वज्ञं सर्वगं शान्तं सर्वान्तर्यामिणं हरिम्\nज्ञानात्मकं ज्ञाननिधिं ज्ञानसंस्थं विभुं भजे ३०\nनमाम्यहं वेदनिधिं मुरारिं\nवेदान्तविज्ञानसुनिश्चितार्थम्\nसूर्येन्दुवत् प्रोज्ज्वलनेत्रमिन्द्रं\nखगस्वरूपं वपतिस्वरूपम् ३१\nसर्वेश्वरं सर्वगतं महान्तं वेदात्मकं\nवेदविदां वरिष्ठम्\nतं वाङ्मनोऽचिन्त्यमनन्तशक्तिं\nज्ञानैकवेद्यं पुरुषं भजामि ३२\nइन्द्रा ग्निकालासुरपाशिवायुसोमेशमार्त्तण्डपुरन्दराद्यैः\nयः पाति लोकान् परिपूर्णभावस्तमप्रमेयं शरणं प्रपद्ये ३३\nसहस्रशीर्षं च सहस्रपादं सहस्राबाहुं च सहस्रनेत्रम्\nसमस्तयज्ञैः परिजुष्टमाद्यं नतोस्मि तुष्टिप्रदमुग्रवीर्यम् ३४\nकालात्मकं कालविभागहेतुं गुणत्रयातीतमहं गुणज्ञम्\nगुणप्रियं कामदमस्तसङ्गमतीन्द्रि यं विश्वभुजं वितृष्णम् ३५\nनिरीहमग्र्यं मनसाप्यगम्यं मनोमयं चान्नमयं निरूढम्\nविज्ञानभेदप्रतिपन्नकल्पं न वाङ्मयं प्राणमयं भजामि ३६\nन यस्य रूपं न बलप्रभावे न यस्य कर्माणि न यत्प्रमाणम्\nजानन्ति देवाः कमलोद्भवाद्याः स्तोष्याम्यहं तं कथमात्मरूपम् ३७\nसंसारसिन्धौ पतितं कदर्यं मोहाकुलं कामशतेन बद्धम्\nअकीर्तिभाजं पिशुनं कृतघ्नं सदाशुचिं पापरतं प्रमन्युम्\nदयाम्बुधे पाहि भयाकुलं मां पुनः पुनस्त्वां शरणं प्रपद्ये ३८\nइति प्रसादितस्तेन दयालुः कमलापतिः\nप्रत्यक्षतामगात्तस्य भगवांस्तेजसां निधिः ३९\nअतसीपुष्पसङ्काशं फुल्लपङ्कजलोचनम्\nकिरीटिनं कुण्डलिनं हारकेयूरभूषितम् ४०\nश्रीवत्सकौस्तुभधरं हेमयज्ञोपवीतिनम्\nनासाविन्यस्तमुक्ताभवर्धमानतनुच्छविम् ४१\nपीताम्बरधरं देवं वनमालाविभूषितम्\nतुलसीकोमलदलैरर्चिताङिघ्रं महाद्युतिम् ४२\nकिङ्किणीनूपुराद्यैश्च शोभितं गरुडध्वजम्\nदृष्ट्वा ननाम विप्रेन्द्रो दण्डवत्क्षितिमण्डले ४३\nअभ्यषिञ्चद्धरेः पादावुत्तङ्को हर्षवारिभिः\nमुरारे रक्ष रक्षेति व्याहरन्नान्यधीस्तदा ४४\nतमुत्थाप्य महाविष्णुरालिलिङ्ग दयापरः\nवरं वृणीष्व वत्सेति प्रोवाच मुनिपुङ्गवम् ४५\nअसाध्यं नास्ति किञ्चित्ते प्रसन्ने मयि सत्तम\nइतीरितं समाकर्ण्य ह्युत्तङ्कश्चक्रपाणिना\nपुनः प्रणम्य तं प्राह देवदेवं जनार्दनम् ४६\nकिं मां मोहयसीश त्वं किमन्यैर्देव मे वरैः\nत्वयि भक्तिर्दृढा मेऽस्तु जन्मजन्मान्तरेष्वपि ४७\nकीटेषु पक्षिषु मृगेषु सरीसृपेषु रक्षःपिशाचमनुजेष्वपि यत्र तत्र\nजातस्य मे भवतु केशव ते प्रसादात्त्वय्येव भक्तिरचलाव्यभिचारिणी च ४८\nएवमस्त्विति लोकेशः शङ्खप्रान्तेन संस्पृशन्\nदिव्यज्ञानं ददौ तस्मै योगिनामपि दुर्लभम् ४९\nपुनः स्तुवन्तं विप्रेन्द्रं देवदेवो जनार्दनः\nइदमाह स्मितमुखो हस्तं तच्छिरसि न्यसन् ५०\nश्री भगवानुवाच\nआराधय क्रियायोगैर्मां सदा द्विजसत्तम\nनरनारायणस्थानं व्रज मोक्षं गमिष्यसि ५१\nत्वया कृतमिदं स्तोत्रं यः पठेत्सततं नरः\nसर्वान्कामानवाप्यान्ते मोक्षभागी भवेत्ततः ५२\nइत्युक्त्वा माधवो विप्रं तत्रैवान्तर्दधे मुने\nनरनारायणस्थानमुत्तङ्कोऽपि ततो ययौ ५३\nतस्माद्भक्तिः सदा कार्या देवदेवस्य चक्रिणः\nहरिभक्तिः परा प्रोक्ता सर्वकामफलप्रदा ५४\nउत्तङ्को भक्तिभावेन क्रियायोगपरो मुने\nपूजयन्माधवं नित्यं नरनारायणाश्रमे ५५\nज्ञानविज्ञानसम्पन्नः सञ्च्छिन्नद्वैतसंशयः\nअवाप दुरवापं वै तद्विष्णोः परमं पदम् ५६\nपूजितो नमितो वापि संस्मृतो वापि मोक्षदः\nनारायणो जगन्नाथो भक्तानां मानवर्द्धनः ५७\nतस्मान्नारायणं देवमनन्तमपराजितम्\nइहामुत्र सुखप्रेप्सुः पूजयेद्भक्तिसंयुतः ५८\nयः पठेदिदमाख्यानं शृणुयाद्वा समाहितः\nसोऽपि सर्वाघनिर्मुक्तः प्रयाति भवनं हरेः ५९\nइति श्रीबृहन्नारदीयपुराणे पूर्वभागे प्रथमपादे विष्णुमाहात्म्यंनामाष्टत्रिंशोऽध्यायः ३८"
  },
  {
    "text": "</span>"
  }
]
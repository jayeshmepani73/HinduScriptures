[
  {
    "text": "ब्रह्मोवाच ।।\nश्रृणु वत्स प्रवक्ष्यामि ब्रह्मांडाख्यं पुरातनम् ।।\nयच्च द्वादशसाहस्रमादिकल्पकथायुतम् ।। १०९-१ ।।"
  },
  {
    "text": "प्रक्रियाख्योऽनुषंगाख्य उपोद्घातस्तृतीयकः ।।\nचतुर्थ उपसंहारः पादाश्चत्वार एव हि ।। १०९-२ ।।"
  },
  {
    "text": "पूर्वपादद्वयं पूर्वो भागोऽत्र समुदाहृतः ।।\nतृतीयो मध्यमो भागश्चतुर्थस्तूत्तरो मतः ।। १०९-३ ।।"
  },
  {
    "text": "आदौ कृत्यसमुद्देशो नैमिषाख्यानकं ततः ।।\nहिरण्यगर्भोत्पत्तिश्च लोककल्पनमेव च ।। १०९-४ ।।"
  },
  {
    "text": "एष वै प्रथमः पादो द्वितीयं श्रृणु मानद ।।\nकल्पमन्वन्तराख्यानं लोकज्ञानं ततः परम् ।। १०९-५ ।।"
  },
  {
    "text": "मानसीसृष्टिकथनं रुद्रप्रसववर्णनम् ।।\nमहादेवविभूतिश्च ऋषिसर्गस्ततः परम् ।। १०९-६ ।।"
  },
  {
    "text": "अग्नीनां विजयश्चाथ कालसद्भाववर्णनम् ।।\nप्रियव्रतान्वयोद्देशः पृथिव्यायामविस्तरः ।। १०९-७ ।।"
  },
  {
    "text": "वर्णनं भारतस्यास्य ततोऽन्येषां निरूपणम् ।।\nजम्ब्वादिसप्तद्वीपाख्या ततोऽधोलोकवर्णनम् ।। १०९-८ ।।"
  },
  {
    "text": "उर्द्ध्वलोकानुकथनं ग्रहचारस्ततः परम् ।।\nआदित्यव्यूहकथनं देवग्रहानुकीर्तनम् ।। १०९-९ ।।"
  },
  {
    "text": "नीलकंठाह्वयाख्यानं महादेवस्य वैभवम् ।।\nअमावास्यानुकथनं युगतत्त्वनिरूपणम् ।। १०९-१० ।।"
  },
  {
    "text": "यज्ञप्रवर्तनं चाथ युगयोरंत्ययोः कृतिः ।।\nयुगप्रजालक्षणं च ऋषिप्रवरवर्णनम् ।। १०९-११ ।।"
  },
  {
    "text": "वेदानां व्यसनाख्यानं स्वायम्भुवनिरूपणम् ।।\nशेषमन्वंतराख्यानं पृथिवीदोहनं ततः ।। १०९-१२ ।।"
  },
  {
    "text": "चाक्षुषेऽद्यतने सर्गे द्वितीयोऽङ्घ्रिः पुरोदले ।।\nअथोपोद्घातपादे तु सप्तर्षिपरिकीर्तनम् ।। १०९-१३ ।।"
  },
  {
    "text": "प्रजापत्यन्वयस्तस्माद्देवादीनां समुद्भवः ।।\nततो जयाभिलाषश्च मरुदुत्पत्तिकीर्तनम् ।। १०९-१४ ।।"
  },
  {
    "text": "काश्यपेयानुकथनं ऋषिवंशनिरूपणम् ।।\nपितृकल्पानुकथनं श्राद्धकल्पस्ततः परम् ।। १०९-१५ ।।"
  },
  {
    "text": "वैवस्वतसमुत्पत्तिः सृष्टिस्तस्य ततः परम् ।।\nमनुपुत्रान्वयश्चांतो गान्धर्वस्य निरूपणम् ।। १०९-१६ ।।"
  },
  {
    "text": "इक्ष्वाकुवंशकथनं वंशोऽत्रेः सुमहात्मनः ।।\nअमावसोरन्वयश्च रजेश्चरितमद्भुतम् ।। १०९-१७ ।।"
  },
  {
    "text": "ययातिचरितं चाथ यदुवंशनिरूपणम् ।।\nकार्तवीर्यस्य चरितं जामदग्न्यं ततः परम् ।। १०९-१८ ।।"
  },
  {
    "text": "वृष्णिवंशानुकथनं सगरस्याथ संभवः ।।\nभार्गवस्यानुचरितं पितृकार्यवधाश्रयम् ।। १०९-१९ ।।"
  },
  {
    "text": "सगरस्याथ चरितं भार्गवस्य कथा पुनः ।।\nदेवासुराहवकथा कृष्णाविर्भाववर्णनम् ।। १०९-२० ।।"
  },
  {
    "text": "इंद्रस्य तु स्तवः पुण्यः शुक्रेण परिकीर्तितः ।।\nविष्णुमाहात्म्यकथनं बलिवंशनिरूपणम् ।। १०९-२१ ।।"
  },
  {
    "text": "भविष्यराजचरितं संप्राप्तेऽथ कलौ युगे ।।\nसमुपोद्धातपादोऽयं तृतीयो मध्यमे दले ।। १०९-२२ ।।"
  },
  {
    "text": "चतुर्थमुपसंहारं वक्ष्ये खण्डे तथोत्तरे ।।\nवैवस्वतांतराख्यानं विस्तरेण यथातथाम् ।। १०९-२३ ।।"
  },
  {
    "text": "पूर्वमेव समुद्दिष्टं संक्षेपादिह कथ्यते ।।\nभविष्याणां मनूनां च चरितं हि ततः परम् ।। १०९-२४ ।।"
  },
  {
    "text": "कल्पप्रलयनिर्देशः कालमानं ततः परम् ।।\nलोकाश्चतुर्द्दश ततः कथिताः प्राप्तलक्षणैः ।। १०९-२५ ।।"
  },
  {
    "text": "वर्णनं नरकाणां च विकर्माचरणैस्ततः ।।\nमनोमयपुराख्यानं लयः प्राकृतिकस्ततः ।। १०९-२६ ।।"
  },
  {
    "text": "शैवस्याथ पुरस्यापि वर्णनं च ततः परम् ।।\nत्रिविधा गुणसंबंधाज्जंतूनां कीर्तिता गतिः ।। १०९-२७ ।।"
  },
  {
    "text": "अनिर्देश्याप्रतर्क्यस्य ब्रह्मणः परमात्मनः ।।\nअन्वयव्यतिरेकाभ्यां वर्णनं हि ततः परम् ।। १०९-२८ ।।"
  },
  {
    "text": "इत्येष उपसंहारपादो वृत्तः सहोत्तरः ।।\nचतुष्पादं पुराणं ते ब्रह्माण्डं समुदाहृतकम् ।। १०९-२९ ।।"
  },
  {
    "text": "अष्टादशमनौपम्यं सारात्सारतरं द्विज ।।\nब्रह्मांडं यच्चतुर्लक्षं पुराणं येन पठ्यते ।। १०९-३० ।।"
  },
  {
    "text": "तदेतदस्य गदितमत्राष्टादशधा पृथक् ।।\nपाराशर्येण मुनिना सर्वेषामपि मानद ।। १०९-३१ ।।"
  },
  {
    "text": "वस्तुतस्तूपदेष्ट्राथ मुनीनां भावितात्मनाम् ।।\nमत्तः श्रुत्वा पुराणानि लोकेभ्यः प्रचकाशिरे ।। १०९-३२ ।।"
  },
  {
    "text": "मुनयो धर्मशीलास्ते दीनानुग्रहकारिणः ।।\nमयाचेदं पुराणं तु वसिष्टाय पुरोदितम् ।। १०९-३३ ।।"
  },
  {
    "text": "तेन शक्तिसुतायोक्तं जातूकर्ण्याय तेन च ।।\nव्यासो लब्ध्वा ततश्चैतत्प्रभंजनमुखोद्गतम् ।। १०९-३४ ।।"
  },
  {
    "text": "प्रमाणीकृत्य लोकेऽस्मिन्प्रावर्तयदनुत्तमम् ।।\nय इदं कीर्तयेद्वत्स श्रृणोति च समाहितः ।। १०९-३५ ।।"
  },
  {
    "text": "स विधूयेह पापानि याति लोकमनामयम् ।।\nलिखित्वैतत्पुराणं तु स्वर्णसिंहासनस्थितम् ।। १०९-३६ ।।"
  },
  {
    "text": "वस्त्रेणाच्छादितं यस्तु ब्राह्मणाय प्रयच्छति ।।\nस यादि ब्रह्मणो लोकं नात्र कार्या विचारणा ।। १०९-३७ ।।"
  },
  {
    "text": "मरीचेऽष्टादशैतानि मया प्रोक्तानि यानि ते ।।\nपुराणानि तु संक्षेपाच्छ्रोतव्यानि च विस्तरात् ।। १०९-३८ ।।"
  },
  {
    "text": "अष्टादश पुराणानि यः श्रृणोति नरोत्तमः ।।\nकथयेद्वा विधानेन नेह भूयः स जायते ।। १०९-३९ ।।"
  },
  {
    "text": "सूत्रमेतत्पुराणानां यन्मयोक्तं तवाधुना ।।\nतन्नित्यं शीलनीयं हि पुराणफलमिच्छता ।। १०९-४० ।।"
  },
  {
    "text": "न दांभिकाय पापाय देवगुर्वनुसूयवे ।।\nदेयं कदापि साधूनां द्वेषिणे न शठाय च ।। १०९-४१ ।।"
  },
  {
    "text": "शांताय शमचित्ताय शुश्रूषाभिरताय च ।।\nनिर्मत्सराय शुचये देयं सद्वैष्णवाय च ।। १०९-४२ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे ब्रह्माण्डपुराणानुक्रमणीनिरूपणं नाम नवोत्तरशततमोऽध्यायः ।। १०९ ।।"
  }
]
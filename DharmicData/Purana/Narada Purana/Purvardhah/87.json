[
  {
    "text": "<span style=\"font-size: 14pt; line-height: 200%\"> सनत्कुमार उवाच ॥\nअवतारत्रयं लक्ष्म्याः कथित ते द्विजोत्तम ॥\nदुर्गायाश्चाभिधास्यामि सर्वलोकोपकारकान् ॥ ८७-१ ॥\nप्रणवः श्रीः शिवायुग्मं वाणीवैरोचनीपदम् ॥\nवज्राद्यं क्षुधिता सूक्ष्मा मृता स्वाग्नींदुसंयुता ॥ ८७-२ ॥\nप्रतिष्ठाप्य शिवा फट् च स्वाहांतोऽत्यष्टिवर्णवान् ॥\nभैरवोऽस्य मुनिः सम्राट् छन्दो मन्त्रस्य देवता ॥ ८७-३ ॥\nछिन्नमस्ता रमा बीजं स्वाहा शक्तिरुदीरिता ॥\nआं खङ्गाय हृदाख्यातमीं खङ्गाय शिरः स्मृतम् ॥ ८७-४ ॥\nऊं वज्राय शिखा प्रोक्ता ऐं पाशाय तनुच्छदम् ॥\nऔमंकुशाय नेत्रं स्याद्विसर्गो वसुरक्षयुक् ॥ ८७-५ ॥\nमायायुग्मं चास्त्रमंगं मनवः प्रणवादिकाः ॥\nस्वाहांताश्चैवमंगानि कृत्वा ध्यायेद्थांबिकाम् ॥ ८७-६ ॥\nभानुमण्डलसंस्थानां प्रविकीर्णालकं शिरः ॥\nछिन्नं स्वकं स्फारमुखं स्वरक्तं प्रपिबद्गलत् ॥ ८७-७ ॥\nउपरिस्थां रतासक्तरतिमन्मथयोर्निजे ॥\nडाकिनीवर्णिनीसख्यौ दृष्ट्वा मोदभराकुलाम् ॥ ८७-८ ॥\nध्यात्वैवं प्रजपेल्लक्षचतुष्कं तद्दशांशतः ॥\nपालाशैर्विल्वजैर्वापि जुहुयात्कुसुमैः फलैः ॥ ८७-९ ॥\nआधारशक्तिमारभ्य परतत्त्वांतपूजिते ॥\nपीठे जयाख्या विजया जिता चापि पराजिता ॥ ८७-१० ॥\nनित्या विलासिनी षष्ठी दोग्ध्य घोरा च मंगला ॥\nदिक्षु मध्ये च संपूज्या नव पीठस्य शक्तयः ॥ ८७-११ ॥\nसर्वबुद्धिप्रदे वर्णनीये सर्वभृगुः सदृक् ॥\nसिद्धिप्रदे डाकिनीये तारो वज्रः सभौतिकः ॥ ८७-१२ ॥\nखङ्गीशो रोचनीयेंते भगं धेहि नमोंतकः ॥\nतारादिपीठमन्त्रोऽयं वेदरामाक्षरो मतः ॥ ८७-१३ ॥\nसमर्प्यासनमेतेन तत्र संपूजयेच्छिवाम् ॥\nत्रिकोणमध्यषट्कोणपद्मभूपुरमध्यतः ॥ ८७-१४ ॥\nबाह्यावरणमारभ्य पूजयेत्प्रतिलोमतः ॥\nभूपुरे बाह्यभागेषु वज्रादीनि प्रपूजयेत् ॥ ८७-१५ ॥\nतदंतः सुरराजादीन्पूजयेद्धरितां पतीन् ॥\nभूपुरस्य चतुर्द्वार्षु द्वारपालान्यजेदथ ॥ ८७-१६ ॥\nकरालविकरालाख्यावतिकालस्तृतीयकः ॥\nमहाकालश्चतुर्थः स्यादथ पद्मेष्टशक्तयः ॥ ८७-१७ ॥\nएकलिंगा योगिनी च डाकिनी भैरवी तथा ॥\nमहाभैरवकेंद्राक्षी त्वसितांगी तु सप्तमी ॥ ८७-१८ ॥\nसंहारिण्यष्टमी चेति षट्कोणेष्वंगमूर्तयः ॥\nत्रिकोणगा छिन्नमस्ता पार्श्वयोस्तु सखीद्वयम् ॥ ८७-१९ ॥\nडाकिनीवर्णनीसंज्ञं तारावाग्भ्यां प्रपूजयेत् ॥\nएवं पूजादिभिः सिद्धे मन्त्रे मंत्री मनोरथान् ॥ ८७-२० ॥\nप्राप्नुयान्निखिलान्सद्यो दुर्लभांस्तत्प्रसादतः ॥\nश्रीपुष्पैर्लभते लक्ष्मीं तत्फैलश्च समीहितम् ॥ ८७-२१ ॥\nवाक्सिद्धिं मालतीपुष्पैश्चंपकैर्हवनात्सुखम् ॥\nघृताक्तं छागमांसं यो जुहुयात्प्रत्यहं शतम् ॥ ८७-२२ ॥\nमासमेकं तु वशगास्तस्य स्युः सर्वपार्थिवाः ॥\nकरवीरसुमैः श्वतैर्लक्षसंख्यैर्जुहोति यः ॥ ८७-२३ ॥\nरोगजालं पराभूय सुखी जीवेच्छतं समाः ॥\nरक्तौ स्तत्संख्यया हुत्वा वशयेन्मंत्रिणो नृपान् ॥ ८७-२४ ॥\nफलैर्हुत्वामुयाल्लक्ष्मीमुदुंबरपलाशजैः ॥\nगोमायुमांसैस्तामेव कवितां पायसांधसा ॥ ८७-२५ ॥\nबंधूककुसुमैर्भाग्यं कर्मिकारैः समीहितम् ॥\nतिलतंडुलहोमेन वशयेन्निखिलाञ्जनान् ॥ ८७-२६ ॥\nनारीरजोभिराकृष्टैर्मृगमांसैः समीहितम् ॥\nस्तंभनं माहिषैर्मांसैः पंकजैः सघृतैरपि ॥ ८७-२७ ॥\nचिताग्नौ परभृत्पक्षैर्जुर्हुयादरिमृत्यवे ॥\nउन्मत्तकाष्ठदीप्तेऽग्नौ तत्फलं वायसच्छदैः ॥ ८७-२८ ॥\nद्यूते वने नृपद्वारे समरे वैरिसंकटे ॥\nविजयं लभते मंत्री ध्यायन्देवीं जपन्मनुम् ॥ ८७-२९ ॥\nभुक्त्यै मुक्त्यै सितां ध्यायेदुच्चाटे नीलरोचिषम् ॥\nरक्तां वश्ये मृतौ धूम्रां स्तंभने कनकप्रभाम् ॥ ८७-३० ॥\nनिशि दद्याद्बलिं तस्यै सिद्धये मदिरादिना ॥\nगोपनीयः प्रयोगोऽय प्रोच्यते सर्वसिद्धिदः ॥ ८७-३१ ॥\nभूताहे कृष्णपक्षस्य मध्यरात्रे तमोघने ॥\nस्नात्त्वा रक्ताम्बरधरो रक्तमाल्यानुलेपनः ॥ ८७-३२ ॥\nआनीय पूजयेन्नारीं छिन्नमस्तास्वरूपिणीम् ॥\nसुन्दरीं यौवनाक्रांतां नरपञ्चकगामिनीम् ॥ ८७-३३ ॥\nसुस्मितां मुक्तकबीरीं भूषादानप्रतोषिताम् ॥\nविवस्त्रां पूजयित्वैनामयुतं प्रजपेन्मनुम् ॥ ८७-३४ ॥\nबलिं दत्त्वा निशां नीत्वा संप्रेष्य धनतोषिताम् ॥\nभोजयेद्विविधैरन्नैर्ब्राह्यणान्भोजनादिना ॥ ८७-३५ ॥\nअनेन विधिना लक्ष्मीं पुत्रान्पौत्रान्धनं यशः ॥\nनारीमायुः सुखं धर्ममिष्टं च समवाप्नुयात् ॥ ८७-३६ ॥\nतस्यां रात्रौ व्रतं कार्यं विद्याकामेन मंत्रिणा ॥\nमनोरथेषु चान्येषु गच्छेत्तां प्रजपन्मनुम् ॥ ८७-३७ ॥\nउषस्युत्थाय शय्यायामुपविष्टो जपेच्छतम् ॥\nषण्मासाभ्यन्तरेमन्त्री कवित्वेन जयेत्कविम् ॥ ८७-३८ ॥\nशिवेन कीलिता चेयं तदुत्कीलनमुच्यते ॥\nमायां तारपुटां मंत्री जपेदष्टोत्तरं शतम् ॥ ८७-३९ ॥\nमन्त्रस्यादौ तथैवांते भवेत्सिद्धिप्रदा तु सा ॥\nउदिता छिन्नमस्तेयं कलौ शीघ्रमभीष्टदा ॥ ८७-४० ॥\nअवतारांतरं देव्या वच्मि ते मुनिसत्तम ॥\nज्ञानामृतारुणा श्वेताक्रोधिनींदुसमन्विता ॥ ८७-४१ ॥\nशांतिस्तथाविधा चापि नीचसर्गान्वितास्तथा ॥\nवाग्भवं कामराजाख्यं शक्तिबीजाह्वयं तथा ॥ ८७-४२ ॥\nत्रिभिर्बीजैः पंचकूटात्मिका त्रिपुरभैरवी ॥\nऋषिः स्याद्दक्षिणामूर्तिश्छन्दः पंक्तिरुदीरिता ॥ ८७-४३ ॥\nदेवता देशिकैरुक्ता देवी त्रिपुरभैरवी ॥\nनाभेराचरणं न्यस्य वाग्भवं मन्त्रवित्पुनः ॥ ८७-४४ ॥\nहृदयान्नाभिपर्यंतं कामबीजं प्रविन्यसेत् ॥\nशिरसो हृत्प्रदेशांतं तार्तीयं विन्यसेत्ततः ॥ ८७-४५ ॥\nआद्यं द्वितीयं करयोस्तार्तीयमुभयं न्यसेत् ॥\nमूलाधारे हृदि न्यस्य भूयो बीजत्रयं क्रमात् ॥ ८७-४६ ॥\nनवयोन्यात्मकं न्यासं कुर्याद्बीजैस्त्रिभिः पुनः ॥\nबालोदितप्रकारेण मूर्तिन्यासमथाचरेत् ॥ ८७-४७ ॥\nस्वस्वबीजादिकं पूर्वं मूर्ध्नीशानमनोभवम् ॥\nन्यसेद्वक्त्रे तत्पुरुषं मकरध्वजमात्मवित् ॥ ८७-४८ ॥\nहृद्यघोरकुमारादिकंदर्प्पं तदनंतरम् ॥\nगुह्यदेशे प्रविन्यस्येद्वामदेवादिमन्मथम् ॥ ८७-४९ ॥\nसद्योजातं कामदेवं पादयोर्विन्यसेत्ततः ॥\nऊर्द्ध्वंप्राग्दक्षिणोदीच्यपश्चिमेषु मुखेषु तान् ॥ ८७-५० ॥\nप्रविन्यसेद्य धापूर्व भृगुर्व्योमाग्निसंस्थितः ॥\nसद्यादिपञ्चह्रस्वाद्या बीजमेषां प्रकीर्तितम् ॥ ८७-५१ ॥\nषड्दीर्घयुक्तेनाद्येन बीजेनांगक्रिया मता ॥\nपञ्चबाणांस्ततो न्यस्येन्मन्त्री त्रैलोक्यमोहनान् ॥ ८७-५२ ॥\nद्रामाद्यां द्राविणीं मूर्ध्निं द्रामाद्यां क्षोभणी पदे ॥\nक्लींवशीकरणीं वक्त्रे गुह्ये ब्लृं बीजपूर्विकाम् ॥ ८७-५३ ॥\nआकर्षणीं हृदि पुनः सर्वांतभृगुसंस्थिताम् ॥\nसंमोहनीं क्रमादेवं बाणन्यासोऽयमीरितः ॥ ८७-५४ ॥\nभालभ्रूमध्यवदने घंटिकाकण्ठहृत्सु च ॥\nनाभ्यधिष्ठानयोः पञ्च ताराद्याः सुभगादिकाः ॥ ८७-५५ ॥\nमस्तकाविधि नाभेश्च मंत्रिणा सुभगा भगा ॥\nभगसर्पिण्यथ परा भगमालिन्यनंतरम् ॥ ८७-५६ ॥\nअनंगानंगकुसुमा भूयश्चानंगमेखला ॥\nअनंगमदना सर्वा मदविभ्रममंथरा ॥ ८७-५७ ॥\nप्रधानदेवता वर्णभूषणाद्यैरलंकृताः ॥\nअक्षस्रक्पुस्तकाभीतिवरदाढ्यकरांबुजाः ॥ ८७-५८ ॥\nवाक्कामब्लूं स्त्रीं सरांते ताराः पंच प्रकीर्तिताः ॥\nततः कुर्याद्भूषणाख्यं न्यासमुक्तदिशा मुने ॥ ८७-५९ ॥\nएवं न्यस्तशरीरोऽसौ ध्यायेत्त्रिपुरभैरवीम् ॥\nसहस्रभानुसंकाशामरुणक्षौमवाससीम् ॥ ८७-६० ॥\nशिरोमालामसृग्लिप्तस्तनीं जपवटीं करैः ॥\nविद्यामभीतिं च वरं दधतीं त्रीक्षणाननाम् ॥ ८७-६१ ॥\nदीक्षां प्राप्य जपेन्मंत्रं तत्त्वलक्षं जितेंद्रियः ॥\nपुष्पैर्भानुसहस्राणि जुहुयाद्बह्मवृक्षजैः ॥ ८७-६२ ॥\nत्रिमध्वक्तैः प्रसूनैर्वा करवीरसमुद्भवैः ॥\nपद्मं वसुदलोपेतं नवयोन्यष्टकर्णिकम् ॥ ८७-६३ ॥\nइच्छादिशक्तिभिर्युक्तं भैरव्याः पीठमर्चयेत् ॥\nइच्छा ज्ञाना क्रिया पश्चात्कामिनी कामदायिनी ॥ ८७-६४ ॥\nरतिप्रिया मदानन्दा नवमी स्यान्मनोन्मनी ॥\nवरदाभयधारिण्यः संप्रोक्ता नव शक्तयः ॥ ८७-६५ ॥\nवाग्भवं लोहितो रायै श्रीकंठो लोहितोऽनलः ॥\nदीर्घवान्यै परा पश्चादपरायौ हसौ युतः ॥ ८७-६६ ॥\nसदाशिवमहाप्रेतङेंतं पद्मासनं नमः ॥\nअनेन मनुना दद्यादासनं श्रीगुरुक्रमम् ॥ ८७-६७ ॥\nप्राङ्मध्ययोन्यंतराले पूजयेत्कल्पयेत्ततः ॥\nपंचभिः प्रणवैर्मूर्तिं तस्यामावाह्य देवताम् ॥ ८७-६८ ॥\nपूजयेदगमोक्तेन विधानेन समाहितः ॥\nतारावाक्छक्तिकमला हसखूफ्रें हसौः स्मृताः ॥ ८७-६९ ॥\nवामकोणे यजेद्देव्या रतिमिंदुसमप्रभाम् ॥\nसृणिपाशधरां सौम्यां मदविभ्रमविह्वलाम् ॥ ८७-७० ॥\nप्रीतिं तक्षिणकोणस्थां तप्तकांचनसन्निभाम् ॥\nअङ्कुशं प्रणतं दोभ्यां धारयन्तीं समर्चयेत् ॥ ८७-७१ ॥\nअग्रे मनोभवां रक्तां रक्तपुष्पाद्यलंकृताम् ॥\nइक्षुकार्मुकपुष्पेषुधारिणीं सस्मिताननाम् ॥ ८७-७२ ॥\nअङ्गान्यभ्यर्चयेत्पश्चाद्यथापूर्वं विधानवित् ॥\nदिक्ष्वग्रे च निजैर्मंत्रैः पूजयेद्बाणदेवताः ॥ ८७-७३ ॥\nहस्ताब्जैर्धृतपुष्पेषुप्रणामामृतसप्रभाः ॥\nअष्टयोनिष्वष्टशक्तीः पूजयेत्सुभगादिकाः ॥ ८७-७४ ॥\nमातरो भैरवांकस्था मदविभ्रमविह्वलाः ॥\nअष्टपत्रेषु संपूज्या यथावत्कुसुमादिभिः ॥ ८७-७५ ॥\nलोकपालांस्ततो दिक्षु तेषामस्त्राणि तद्बहिः ॥\nपूर्वजन्मकृतैः पुण्यैर्ज्ञात्वैनां परदेवताम् ॥ ८७-७६ ॥\nयो भजेदुक्तमार्गेण स भवेत्संपदां पदम् ॥\nएवं सिद्धमनुर्मंत्री साधयेदिष्टमात्मनः ॥ ८७-७७ ॥\nजुहुयादरुणांभोंजैरदोषैर्मधुराप्लुतैः ॥\nलक्षसंख्यं तदर्द्धं वा प्रत्यहं भोजयेद्द्विजान् ॥ ८७-७८ ॥\nवनिता युवती रम्याः प्रीणयेद्देवताधिया ॥\nहोमांते धनधान्याद्यैस्तोषयेद्गुरुमात्मनः ॥ ८७-७९ ॥\nएवं कृते जगद्वश्यो रमाया भवनं भवेत् ॥\nरक्तोत्पलैस्त्रिमध्वक्तैररुणैर्वा हयारिजैः ॥ ८७-८० ॥\nपुष्पैः पयोन्नैः सघृतैर्होमाद्विश्वं वशं नयेत् ॥\nवाक्सिद्धं लभते मन्त्री पलाशकुसुमैर्हुतैः ॥ ८७-८१ ॥\nकर्पूरागुरुसंयुक्तं गुग्गुलं जुहुयात्सुधीः ॥\nज्ञानं दिव्यमवाप्नोति तेनैव स भवेत्कविः ॥ ८७-८२ ॥\nक्षीराक्तैरमृताखंडैर्होमः सर्वापमृत्युजित् ॥\nदूर्वाभघिरायुषे होमः क्षीराक्ताभिर्दिनत्रयम् ॥ ८७-८३ ॥\nगिरिकर्णीभवैः पुष्पैर्ब्राह्यणान्वशयेद्धुतैः ॥\nकह्लारैः पार्थिवान्पुष्पैस्तद्वधूः कर्णिकारजैः ॥ ८७-८४ ॥\nमल्लिकाकुसुमैर्हुत्वा राजपुत्रान्वशं नयेत् ॥\nकोरंटकुसुमैर्वैंश्यान्वृषलान्पाटलोद्भवैः ॥ ८७-८५ ॥\nअनुलोमां विलोमांतस्थितसाध्याह्वयान्वितम् ॥\nमन्त्रमुच्चार्य जुहुयान्मंत्री मधुरलोलितैः ॥ ८७-८६ ॥\nसर्षपैर्मधुसंमिश्रैर्वशयेत्पार्थिवान् क्षणात् ॥\nअनेनैव विधानेन तत्पत्नीस्तत्सुतानपि ॥ ८७-८७ ॥\nजातिबिल्वभवैः पुष्पैर्मधुरत्रयसंयुतैः ॥\nनरनारीनरपतीन्होमेन वशयेत्क्रमात् ॥ ८७-८८ ॥\nमालतीबकुलोद्भूतैः पुष्पैश्चन्दनलोलितैः ॥\nजुहुयात्कवितां मन्त्री लभते वत्सरांतरे ॥ ८७-८९ ॥\nमधुरत्रघयसंयुक्तैः फलैर्बिल्वसमुद्भवैः ॥\nजुहुयाद्वाशयेल्लोकं श्रियं प्राप्नोति वांछिताम् ॥ ८७-९० ॥\nसाज्यमन्नं प्रजुहुयाद्भवेदन्नसमृद्धिमान् ॥\nकस्तूरीकुंकुमोपेतं कर्पूरं जुहुयाद्वशी ॥ ८७-९१ ॥\nकन्दर्पादधिकं सद्यः सौंदर्यमधिगच्छति ॥\nलाजान्प्रजुहुयान्मंत्री दधिक्षीरमधुप्लुतान् ॥ ८७-९२ ॥\nविजित्य रोगानखिलान्स जीवेच्छरदां शतम् ॥\nपादद्वयं मलयजं पादं कुंकुमकेसरम् ॥ ८७-९३ ॥\nपादं गोरोचनांतानि त्रीणि पिष्ट्वाहिमांभसा ॥\nविदध्यात्तिलकं भाले यान्पश्येद्यैर्विलोक्यते ॥ ८७-९४ ॥\nयान्स्पृशेत्स्पृश्यते यैर्वा वश्याः स्युस्तस्य तेऽचिरात् ॥\nकर्पूरकपिचोराणि समभागानि कल्पयेत् ॥ ८७-९५ ॥\nचतुर्भुजा जटामांसी तावती रोचना मता ॥\nकुंकुमं समभागं स्याद्दिग्भातं चन्दनं मतम् ॥ ८७-९६ ॥\nअगुरुर्नवभागं स्यादितिभागक्रमेण च ॥\nहिमाद्भिः कन्यया पिष्टमेतत्सर्वं सुसाधितम् ॥ ८७-९७ ॥\nआदाय तिलकं भाले कुर्य्याद्भूमिपतीन्नरान् ॥\nवनितामदगर्वाढ्या मदोन्मत्तान्मतंदजान् ॥ ८७-९८ ॥\nसिंहव्याघ्रान्महासर्पान्भूतवेतालराक्षसान् ॥\nदर्शनादेव वशयेत्तिलकं धारयन्नरः ॥ ८७-९९ ॥\nइत्येषा भैरवी प्रोक्ता ह्यवतारांतरं श्रृणु ॥\nवाङ्माया कमला तारो नमोंते भगवत्यथ ॥ ८७-१०० ॥\nश्रीमातंगेश्वरि वदेत्सर्वजनमनोहरि ॥\nसर्वादिसुखराज्यंते सर्वादिसुखरंजनी ॥ ८७-१०१ ॥\nसर्वराजवशं पश्चात्करिसर्वपदं वदेत् ॥\nस्त्रीपुरुषवशं सृष्टिविद्याक्रोधिनिकान्विता ॥ ८७-१०२ ॥\nसर्वं दुष्टमृगवशं करिसर्वपदं ततः ॥\nसर्वसत्त्ववशंकरिसर्वलोकं ततः परम् ॥ ८७-१०३ ॥\nअमुकं मे वशं पश्चादानयानलसुन्दरी ॥\nअष्टाशीत्यक्षरो मन्त्रो मुन्याद्या भैरवीगताः ॥ ८७-१०४ ॥\nन्यासान्मंत्री तनौ कुर्याद्वक्ष्यमाणान्यथाक्रमम् ॥\nशिरोललाटभ्रूमध्ये तालुकण्ठगलोरसि ॥ ८७-१०५ ॥\nअनाहते भुजद्वंद्वे जठरे नाभिमण्डले ॥\nस्वाधिष्ठाने गुप्तदेशे पादयोर्दक्षवामयोः ॥ ८७-१०६ ॥\nमूलाधारे गुदे न्यस्येत्पदान्यष्टादश क्रमात् ॥\nगुणैकद्विचतुः षड्भिर्वसुपर्वनवाष्टभिः ॥ ८७-१०७ ॥\nनंदपंक्त्यष्टवेदाग्निचन्द्रयुग्मगुणा क्षिभिः ॥\nयदुक्लृप्तिरियं प्रोक्ता मंत्रवर्णैर्यथाक्रमम् ॥ ८७-१०८ ॥\nरत्याद्या मृलहृदयभ्रुमध्येषु विचक्षणः ॥\nवाक्शक्तिलक्ष्मीबीजाद्या मातंग्यंताः प्रविन्यसेत् ॥ ८७-१०९ ॥\nशिरोवदनहृद्गुह्यपादेषु विधिना न्यसेत् ॥\nहृल्लेखां गगनां रक्तां भूयो मन्त्री करालिकाम् ॥ ८७-११० ॥\nमहोच्छुष्मां स्वनामादिवर्णबीजपुरः सराः ॥\nमातंग्यंताः षडंगानि ततः कुर्वीत साधकः ॥ ८७-१११ ॥\nवर्णैश्चतुर्विंशतिभिर्हृत्त्रयोदशभिः शिरः ॥\nशिखाष्टादशभिः प्रोक्ता वर्म तावद्भिरक्षरैः ॥ ८७-११२ ॥\nस्यात्त्रयोदशभिर्नेत्रं द्वाभ्यामस्त्रं प्रकीर्तितम् ॥\nबाणन्यासं ततः कुर्याद्भैरवीप्रोक्तवर्त्मना ॥ ८७-११३ ॥\nमातंगीपदयोश्चान्यं मन्मथान्वदनांशयोः ॥\nपार्स्वकट्योर्नाभिदेशे कटिपार्श्वांशके पुनः ॥ ८७-११४ ॥\nबीजत्रयादिकान्मंत्री मन्मथं मकरध्वजम् ॥\nमदनं पुष्पधन्वानं पंचमं कुसुमायुधम् ॥ ८७-११५ ॥\nषष्ठं कन्दर्पनामानं मनोभवरतिप्रियौ ॥\nमातंग्यंतास्ततो न्यस्येत्स्थानेष्वेतेषु मंत्रवित् ॥ ८७-११६ ॥\nकुसुमा मेखला चैव मदना मदना तुरा ॥\nमदनवेगा सम्भवा च भुवनपालेंदुरेखिका ॥ ८७-११७ ॥\nअनंगपदपूर्वाश्च मातंग्यंताः समीरिताः ॥\nविन्यस्तव्यास्ततो मूलेऽधिष्ठाने मणिपूरके ॥ ८७-११८ ॥\nहृत्कंठास्ये भ्रुवोर्मध्ये मस्तके चापि मत्रिणा ॥\nआद्ये लक्ष्मीसरस्वत्यौ रतिः प्रीतिश्च कृत्तिका ॥ ८७-११९ ॥\nशांतिः पुष्टिः पुनस्तुष्टिमार्तगंपदशेखरा ॥\nमूलमन्त्रं पृथङ्न्यस्येन्निजमूर्द्धनि मन्त्रवित् ॥ ८७-१२० ॥\nआधारदेशेऽधिष्ठाने नाभौ पश्चादनाहते ॥\nकंठदेशे भ्रवोर्मध्ये बिंदौ भूयः कला पदोः ॥ ८७-१२१ ॥\nनिरोधिकायामर्द्धेंदुनादे नादांतयोः पुनः ॥\nउन्नतांसेषु वक्त्रे च ध्रुवमण्डलके शिवे ॥ ८७-१२२ ॥\nमातंग्यंताः प्रविन्यस्ये द्वामां ज्येष्ठमतः परम् ॥\nरौद्रीं प्रशांतां श्रद्धाख्यां पुनर्माहेश्वरीमथ ॥ ८७-१२३ ॥\nक्रियाशक्तिं सुलक्ष्मीं च सृष्टिं संज्ञां च मोहिनीम् ॥\nप्रमथाश्वासिनीं विद्युल्लतां चिच्छक्तिमप्यथ ॥ ८७-१२४ ॥\nततश्च सुन्दरीं निंदां नन्दबुद्धिमिमाः क्रमात् ॥\nशिरोभालहृदाधारेष्वेता बीजत्रयाधिकाः ॥ ८७-१२५ ॥\nमातंग्याद्याः प्रविन्यस्येद्यथावद्देशिकोत्तमः ॥\nमातंगीं महदाद्यां तां महालक्ष्मीपदादिकाम् ॥ ८७-१२६ ॥\nसिद्धलक्ष्मीपदाद्यां च मूलमाधारमण्डलम् ॥\nन्यसेत्तेनैव कुर्वीत व्यापकं देशिकोत्तमः ॥ ८७-१२७ ॥\nएवं न्यस्तशरीरोऽसौ चिंतयेन्मंत्रदेवताम् ॥\nश्यामां शुकोक्तिं श्रृण्वंतीं न्यस्तैकांघ्रिशिरोरुहाम् ॥ ८७-१२८ ॥\nशशिखण्डधरां वीणां वादयंतीं मधून्मदाम् ॥\nरक्तांशुकां च कह्लारमालाशोभितचूलिकाम् ॥ ८७-१२९ ॥\nशंखपत्रां तु मातंगीं चित्रकोद्भासिमस्तकाम् ॥\nअयुतं प्रजपेन्मंत्रं तद्दशांशं मधूकजैः ॥ ८७-१३० ॥\nपुष्पैस्त्रिमधुरोपेतैर्जुहुयान्मंत्रसिद्धये ॥\nत्रिकोणकर्णिकं पद्ममष्टपत्रं प्रकल्पयेत् ॥ ८७-१३१ ॥\nअष्टपत्रावृतं बाह्ये वृतं षोडशभिर्दलैः ॥\nचतुरस्रीकृतं बाह्ये कांत्या दृष्टिमनोहरम् ॥ ८७-१३२ ॥\nएतस्मिन्पूजयेत्पीठे नवशक्तीः क्रमादिमाः ॥\nविभूतिपूर्वाः पूर्वोक्ता मातंगीपदपश्चिमाः ॥ ८७-१३३ ॥\nसर्वांते शक्तिकमलासनाय नम इत्यथ ॥\nवाक्सत्यलक्ष्मी बीजाद्य उक्तः पीठार्चने मनुः ॥ ८७-१३४ ॥\nमूलेन मूर्तिं संकल्प्य तस्यामावाह्य देवताम् ॥\nअर्चयेद्विधिनानेन वक्ष्यमाणेन मन्त्रवित् ॥ ८७-१३५ ॥\nरत्याद्यास्त्रिषु कोणेषु पूजयेत्पूर्ववत्सुधीः ॥\nहृहृल्लेखाः पंचपूज्या मध्ये दिक्षु च मंत्रिणा ॥ ८७-१३६ ॥\nपाशांकुशाभयाभीष्टधारिण्यो भूतसप्रभाः ॥\nअंगानि पूजयेत्पश्चाद्यथापूर्वं विधानवित् ॥ ८७-१३७ ॥\nबाणानभ्यर्चयेद्दिक्षु पंचमं पुरतो यजेत् ॥\nदलमध्येऽथ संपूज्या अनंगकुसुमादिकाः ॥ ८७-१३८ ॥\nपाशांकुशाभयाभीष्टधारिण्योऽरुणविग्रहाः ॥\nपत्राग्रेषु पुनः पूज्या लक्ष्म्याद्या वल्लकीकराः ॥ ८७-१३९ ॥\nबहिरष्टदलेष्वर्च्या मन्मथाद्या मदोद्धताः ॥\nअपरांगा निषंगाद्याः पुष्पास्त्रेषुधनुर्द्धराः ॥ ८७-१४० ॥\nपत्रस्था मातरः पूज्या ब्राह्याद्याः प्रोक्तलक्षणाः ॥\nतदग्रेष्वर्चयेद्विद्वानसितांगादिभैरवान् ॥ ८७-१४१ ॥\nपुनः षोडश पत्रेषु पूज्याः षोडश शक्तयः ॥\nवामाद्याः कलवीणाभिर्गायंत्यः श्यामविग्रहाः ॥ ८७-१४२ ॥\nचतुरस्रे चतुर्दिक्षु चतस्रः पूजयेत्पुनः ॥\nमातंग्याद्यामदोन्मत्ता वीणोल्लसितपाणयः ॥ ८७-१४३ ॥\nआग्नेयकोणे विघ्नेशं दुर्गां नैशाचरेः यजेत् ॥\nवायव्ये बटुकान् पश्चादीशाने क्षेत्रपं यजेत् ॥ ८७-१४४ ॥\nलोकपाला बहिः पूज्या वज्राद्यैरायुधैः सह ॥\nमंत्रेऽस्मिन्संधिते मन्त्री साधयेदिष्टमात्मनः ॥ ८७-१४५ ॥\nमल्लिकाजातिपुन्नागैर्होमाद्भाग्यालयो भवेत् ॥\nफलौर्बिल्यसमुद्भूतैस्तत्पत्रैर्वा हुताद्भवेत् ॥ ८७-१४६ ॥\nराजपुत्रस्य राज्याप्तिः पंकजैः श्रियमाप्नुयात् ॥\nउत्पलैर्वशयेद्विश्वं क्षारैर्मध्वाश्रितैः स्त्रियम् ॥ ८७-१४७ ॥\nवंजुलस्य समिद्भोमो वृष्टिं वितनुतेऽचिरात् ॥\nक्षीराक्तैरमृताखंडैर्होमान्नाशयति ज्वरम् ॥ ८७-१४८ ॥\nदूर्वाभिरायुराप्नोति तन्दुलैर्धनवान्भवेत् ॥\nकदंबैर्वश्यमाप्नोति सर्वं त्रिमधुरप्लुतम् ॥ ८७-१४९ ॥\nनंद्यावर्तभवैः पुष्पैर्होमो वाक्सिद्धिदायकः ॥\nनिंबप्रसूनैर्जुहुयादीप्सितश्रीसमृद्धये ॥ ८७-१५० ॥\nपलाशकुसुमैर्होमात्तेजस्वी जायते नरः ॥\nचन्दनागुरुकस्तूरी चन्द्रकुंकुमरोचनाः ॥ ८७-१५१ ॥\nवश्याय च प्रियत्वाय हुताश्च तिलकीकृताः ॥\nनिर्गुंडीमूलहोमेन निगडान्मुच्यते नरः ॥ ८७-१५२ ॥\nनिंबतैलान्वितैर्लोणैर्होमः शत्रुविनाशनः ॥\nहरिद्राचूर्णसंमिश्रैर्लवणैः स्तंभयेज्जगत् ॥ ८७-१५३ ॥\nमातंगीसिद्धविद्यैषा प्रोक्ता ते द्विजसत्तम ॥\nअवतारांतरं भूयो वर्णयामि निशामय ॥ ८७-१५४ ॥\nदीपकाप्रीतिचन्द्राढ्या द्विधा चेद्रञ्जितापुनः ॥\nवतिवह्निप्रियामंत्रो धूमावत्या गजाक्षरः ॥ ८७-१५५ ॥\nपिप्पलादो मुनिश्छंदो निवृद्धूमावतीश्वरी ॥\nबीजेन षड्दीर्घजातियुक्तेन परिकल्पयेत् ॥ ८७-१५६ ॥\nततो धूमावतीं ध्यायेच्छत्रुनिग्रहकारिणीम् ॥\nविवर्णां चंचलां दुष्टां दीर्घां च मलिनांबराम् ॥ ८७-१५७ ॥\nविमुक्तकुंतलां सूक्ष्मां विधवां विरलद्विजाम् ॥\nकंकध्वजरथारूढां प्रलंबितपयोधरम् ॥ ८७-१५८ ॥\nसूर्यहस्तां निरुक्षांकधृतहस्तांबरान्विताम् ॥\nप्रवृद्धलोमां तु भृशं कुटिलाकुटिलेक्षणाम् ॥ ८७-१५९ ॥\nक्षुत्पिपासार्दितां नित्यं भयदां कलहप्रियाम् ॥\nएवंविधां तु संचिंत्य नमः स्वाहा फडंतकम् ॥ ८७-१६० ॥\nबीजं साध्योपरि न्यस्य तस्मिन्स्थाप्य शवं जपेत् ॥\nअवष्टभ्य शवं शत्रुनाम्नाथ प्रजपेन्मनुम् ॥ ८७-१६१ ॥\nसोष्णीषकंचुको विद्वान्कृष्णे भूते दिवानिशम् ॥\nउपवासी श्मशाने वा विपिने शून्यमंदिरे ॥ ८७-१६२ ॥\nमंत्रस्य सिद्ध्यै यतवाग्ध्यायन्देवीं निरंतरम् ॥\nसहस्रादूर्द्धूतः शत्रुर्ज्वरेण परिगृह्यते ॥ ८७-१६३ ॥\nपंचगव्येन शांतिः स्याज्ज्वरस्य पयसापि वा ॥\nमंत्राद्या क्षरमालिख्य शत्रूनाम ततः परम् ॥ ८७-१६४ ॥\nद्वितीयं मनुवर्णं च शत्रुनामैवमालिखेत् ॥\nसर्वं मनुदिक्सहस्रजपाच्छवमृतिर्भवेत् ॥ ८७-१६५ ॥\nदग्ध्वा कंकं श्यशानाग्नौ तद्भस्मादाय मन्त्रवित् ॥\nविरोधिनाम्नाष्टशतं जप्तमुच्चाटनं रिपोः ॥ ८७-१६६ ॥\nश्मशानभस्मना कृत्वा शवं तस्योपरि न्यसेत् ॥\nविरोधिनामसंरुद्धं कृष्णे पक्षे समुच्चरेत् ॥ ८७-१६७ ॥\nमहिषीक्षीरधूपं च दद्याच्छत्रुविपत्करम् ॥\nएवं संक्षेपतः प्रोक्तं अवतारचतुष्टयम् ॥ ८७-१६८ ॥\nदुर्गाया जगदंबायाः किं पुनः प्रष्टुमिच्छसि ॥ ८७-१६९ ॥\nइति श्रीबृहन्नारदीयपुराणे पूर्वभागे बृहदुपाख्याने तृतीयपादे दुर्गामन्त्रचतुष्टयवर्णनं नाम सप्ताशीतितमोऽध्यायः ॥ ८७ ॥\n</span>"
  }
]
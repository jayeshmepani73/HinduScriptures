[
  {
    "text": "<span style=\"font-size: 14pt; line-height: 200%\">नारद उवाच-\nब्रह्मन्कथं स भगवान्मृकण्डोः पुत्रतां गतः\nकिं चकार च तद् ब्रूहि हरिर्भार्गववंशजः १\nश्रूयते च पुराणेषु मार्कण्डेयो महामुनिः\nअपश्यद्वैष्णवीं मायां चिरञ्जीव्यस्य संप्लवे २\nसनक उवाच-\nशृणु नारद वक्ष्यामि कथामेतां सनातनीम्\nविष्णुभक्तिसमायुक्तां मार्कण्डेयमुनिं प्रति ३\nतपसोऽन्ते मृकण्डुस्तु भार्यामुद्वाह्य सत्तमः\nगार्हस्थ्यमकरोद्धृष्टः शान्तो दान्तः कृतार्थकः ४\nतस्य भार्या शुचिर्दक्षा नित्यं पतिपरायणा\nमनसा वचसा चापि देहेन च पतिव्रता ५\nकाले दधार सा गर्भं हरितेजॐशसंभवम्\nसुषुवे दशमासान्ते पुत्रं तेजस्विनं परम् ६\nस ऋषिः परमप्रीतो दृष्ट्वा पुत्रं सुलक्षणम्\nजातकं कारयामास मङ्गलं विधिपूर्वकम् ७\nस बालो ववृधे तत्र शुक्लपक्ष इवोडुपः\nततस्तु पञ्चमे वर्षे उपनीय मुदान्वितः ८\nशिक्षां चकार विप्रेन्द्र  वैदिकीं धर्मसंहिताम्\nनमस्कार्या द्विजाः पुत्र सदा दृष्ट्वा विधानतः ९\nत्रिकालं सूर्यमभ्यर्च्य सलिलाञ्जलिदानतः\nवैदिकं कर्म कर्तव्यं वेदाध्ययनपूर्वकम् १०\nब्रह्मचर्येण तपसा पूजनीयो हरिः सदा\nनिषिद्धं वर्जनीयं स्याद् दुष्टसंभाषणादिकम् ११\nसाधुभिः सह वस्तव्यं विष्णुभक्तिपरैः सदा\nन द्वेषः कस्यचित्कार्यः सर्वेषां हितमाचरेत् १२\nइज्याध्ययनदानानि सदा कार्याणि ते सुत\nएवं पित्रा समादिष्टो मार्कण्डेयो मुनीश्वरः १३\nचचार धर्मं सततं सदा संचिन्तयन्हरिम्\nमार्कण्डेयो महाभागो दयावान्धर्मवत्सलः १४\nआत्मवान्सत्यसन्धश्च मार्तण्डसदृशप्रभः\nवशी शान्तो महाज्ञानी सर्वतत्त्वार्थकोविदः १५\nतपश्चचार परममच्युतप्रीतिकारणम्\nआराधितो जगन्नाथो मार्कण्डेयेन धीमता १६\nपुराणसंहितां कर्त्तुं दत्तवान्वरमच्युतः\nमार्कण्डेयो मुनिस्तस्मान्नारायण इति स्मृतः १७\nचिरजीवी महाभक्तो देवदेवस्य चक्रिणः\nजगत्येकार्णवीभूते स्वप्रभावं जनार्द्दनः १८\nतस्य दर्शयितुं विप्रास्तं न संहृतवान्हरिः\nमृकण्डुतनयो धीमान्विष्णुभक्तिसमन्वितः १९\nतस्मिञ्जले महाघोरे स्थितवाञ्छीर्णपत्रवत्\nमार्कण्डेयः स्थितस्तावद्यावच्छेते हरिः स्वयम् २०\nतस्य प्रमाणं वक्ष्यामि कालस्य वदतः शृणु\nदशभिः पञ्चभिश्चैव निमैषैः परिकीर्तिता २१\nकाष्ठा तत्त्रिंशतो ज्ञेया कला पद्मजनन्दन\nतत्त्रिंशतो क्षणो ज्ञेयस्तैः षड्भिर्घटिका स्मृता २२\nतद्द्वयेन मुहूर्त्तं स्याद्दिनं तत्त्रिंशताभवेत्\nत्रिंशद्दिनैर्भवेन्मासः पक्षद्वितयसंयुतः २३\nऋतुर्मासद्वयेन स्यात्तत्त्रयेणायनं स्मृतम्\nतद्द्वयेन भवेदब्दः स देवानां दिनं भवेत् २४\nउत्तरं दिवसं प्राहू रात्रिर्वै दक्षिणायनम्\nमानुषेणैव मासेन पितॄणां दिनमुच्यते २५\nतस्मात्सूर्येन्दुसंयोगे ज्ञातव्यं कल्पमुत्तमम्\nदिव्यैर्वर्षसहस्रैर्द्वादशभिर्दैवतं युगम् २६\nदैवे युगसहस्रे द्वे ब्राह्मः कल्पौ तु तौ नृणाम्\nएकसप्ततिसंख्यातैर्दिव्यैर्मन्वन्तरं युगैः २७\nचतुर्द्दशभिरेतैश्च ब्रह्मणो दिवसं मुने\nयावत्प्रमाणं दिवसं तावद्रा त्रिः प्रकीर्तिता २८\nनाशमायाति विप्रेन्द्र  तस्मिन्काले जगत्त्रयम्\nमानुषेण सहस्रेण यत्प्रमाणं भवेच्छृणु २९\nचतुर्युगसहस्राणि ब्रह्मणो दिवसं मुने\nतद्वन्मासो वत्सरश्च ज्ञेयस्तस्यापि वेधसः ३०\nपरार्द्धद्वयकालस्तु तन्मतेन भवेद्द्विजाः\nविष्णोरहस्तु विज्ञेयं तावद्रा त्रिः प्रकीर्तिता ३१\nमृकण्डुतनयस्तावत्स्थितः संजीर्णपर्णवत्\nतस्मिन्घोरे जलमये विष्णुशक्त्युपबृंहितः\nआत्मानं परमं ध्यायन्स्थितवान्हरिसन्निधौ ३२\nअथ काले समायाते योगनिद्रा विमोचितः\nसृष्टवान्ब्रह्मरूपेण जगदेतच्चराचरम् ३३\nसंहृतं तु जलं वीक्ष्य सृष्टं विश्वं मृकण्डुजः\nविस्मितः परमप्रीतो ववन्दे चरणौ हरेः ३४\nशिरस्यञ्जलिमाधाय मार्कण्डेयो महामुनिः\nतुष्टाव वाग्भिरिष्टाभिः सदानन्दैकविग्रहम् ३५\nमार्कण्डेय उवाच-\nसहस्रशिरसं देवं नारायणमनामयम्\nवासुदेवमनाधारं प्रणतोऽस्मि जनार्दनम् ३६\nअमेयमजरं नित्यं सदानन्दैकविग्रहम्\nअप्रतर्क्यमनिर्द्देश्यं प्रणतोऽस्मि जनार्दनम् ३७\nअक्षरं परमं नित्यं विश्वाक्षं विश्वसम्भवम्\nसर्वतत्त्वमयं शान्तं प्रणतोऽस्मि जनार्दनम् ३८\nपुराणं पुरुषं सिद्धं सर्वज्ञानैकभाजनम्\nपरात्परतरं रूपं प्रणतोऽस्मि जनार्दनम् ३९\nपरं ज्योतिः परं धाम पवित्रं परमं पदम्\nसर्वैकरूपं परमं प्रणतोऽस्मि जनार्दनम् ४०\nतं सदानन्दचिन्मात्रं पराणां परमं पदम्\nसर्वं सनातनं श्रेष्ठं प्रणतोऽस्मि जनार्दनम् ४१\nसगुणं निर्गुणं शान्तं मायाऽतीतं सुमायिनम्\nअरूपं बहुरूपं तं प्रणतोऽस्मि जनार्दनम् ४२\nयत्र तद्भगवान्विश्वं सृजत्यवति हन्ति च\nतमादिदेवमीशानं प्रणतोऽस्मि जनार्दनम् ४३\nपरेश परमानन्द शरणागतवत्सल\nत्राहि मां करुणासिन्धो मनोतीत नमोऽस्तु ते ४४\nएवं स्तुवन्तं विप्रेन्द्रं  मार्कण्डेयं जगद्गुरुम्\nउवाच परया प्रीत्या शंखचक्रगदाधरः ४५\nश्रीभगवानुवाच-\nलोके भागवता ये च भगवद्भक्तमानसाः\nतेषां तुष्टो न सन्देहो रक्षाम्येतांश्च सर्वदा ४६\nअहमेव द्विजश्रेष्ठ नित्यं प्रच्छन्नविग्रहः\nभगवद्भक्तरूपेण लोकान्रक्षामि सर्वदा ४७\nमार्कण्डेय उवाच-\nकिं लक्षणा भागवता जायन्ते केन कर्म्मणा\nएतदिच्छाम्यहं श्रोतुं कौतूहलपरो यतः ४८\nश्रीभगवानुवाच-\nलक्षणं भागवतानां शृणुष्व मुनिसत्तम\nवक्तुं तेषां प्रभावं हि शक्यते नाब्दकोटिभिः ४९\nये हिताः सर्वजन्तूनां गतासूया अमत्सराः\nवशिनो निस्पृहाः शान्तास्ते वै भागवतोत्तमाः ५०\nकर्म्मणा मनसा वाचा परपीडां न कुर्वते\nअपरिग्रहशीलाश्च ते वै भागवताः स्मृताः ५१\nसत्कथाश्रवणे येषां वर्त्तते सात्विकी मतिः\nतद्भक्तविष्णुभक्ताश्च ते वै भागवतोत्तमाः ५२\nमातापित्रोश्च शुश्रूषां कुर्वन्ति ये नरोत्तमाः\nगङ्गाविश्वेश्वरधिया ते वै भागवतोत्तमाः ५३\nये तु देवार्चनरता ये तु तत्साधकाः स्मृताः\nपूजां दृष्ट्वानुमोदन्ते ते वै भागवतोत्तमाः ५४\nव्रतिनां च यतीनां च परिचर्यापराश्च ये\nवियुक्तपरनिन्दाश्च ते वै भागवतोत्तमाः ५५\nसर्वेषां हितवाक्यानि ये वदन्ति नरोत्तमाः\nये गुणग्राहिणो लोके ते वै भागवताः स्मृताः ५६\nआत्मवत्सर्वभूतानि ये पश्यन्ति नरोत्तमाः\nतुल्याः शत्रुषु मित्रेषु ते वै भागवतोत्तमाः ५७\nधर्म्मशास्त्रप्रवक्तारः सत्यवाक्यरताश्च ये\nसतां शुश्रूषवो ये च ते वै भागवतोत्तमाः ५८\nव्याकुर्वते पुराणानि तानि शृण्वन्ति ये तथा\nतद्वक्तरि च भक्ता ये ते वै भागवतोत्तमाः ५९\nये गोब्राह्मणशुश्रूषां कुर्वते सततं नराः\nतीर्थयात्रापरा ये च ते वै भागवतोत्तमाः ६०\nअन्येषामुदयं दृष्ट्वा येऽभिनंदन्ति मानवाः\nहरिनामपरा ये च ते वै भागवतोत्तमाः ६१\nआरामारोपणरतास्तडागपरिरक्षकाः\nकासारकूपकर्तारस्ते वै भागवतोत्तमाः ६२\nये वै तडागकर्तारो देवसद्मानि कुर्वते\nगायत्रीनिरता ये च ते वै भागवतोत्तमाः ६३\nयेऽभिनन्दन्ति नामानि हरेः श्रुत्वाऽतिहर्षिताः\nरोमाञ्चितशरीराश्च ते वै भागवतोत्तमाः ६४\nतुलसीकाननं दृष्ट्वा ये नमस्कुर्वते नराः\nतत्काष्ठाङ्कितकर्णा ये ते वै भागवतोत्तमाः ६५\nतुलसीगन्धमाघ्राय सन्तोषं कुर्वते तु ये\nतन्मूलमृतिकां ये च ते वै भागवतोत्तमाः ६६\nआश्रमाचारनिरतास्तथैवातिथिपूजकाः\nये च वेदार्थवक्तारस्ते वै भागवतोत्तमाः ६७\nशिवप्रियाः शिवासक्ताः शिवपादार्च्चने रताः\nत्रिपुण्ड्रधारिणो ये च ते वै भागवतोत्तमाः ६८\nव्याहरन्ति च नामानि हरेः शम्भोर्महात्मनः\nरुद्रा क्षालंकृता ये च ते वै भागवतोत्तमाः ६९\nये यजन्ति महादेवं क्रतुभिर्बहुदक्षिणैः\nहरिं वा परया भक्त्या ते वै भागवतोत्तमाः ७०\nविदितानि च शास्त्राणि परार्थं प्रवदन्ति ये\nसर्वत्र गुणभाजो ये ते वै भागवताः स्मृताः ७१\nशिवे च परमेशे च विष्णौ च परमात्मनि\nसमबुद्ध्या प्रवर्त्तन्ते ते वै भागवताः स्मृताः ७२\nशिवाग्निकार्यनिरताः पञ्चाक्षरजपे रताः\nशिवध्यानरता ये च ते वै भागवतोत्तमाः ७३\nपानीयदाननिरता येऽन्नदानरतास्तथा\nएकादशीव्रतरता ते वै भागवतोत्तमाः ७४\nगोदाननिरता ये च कन्यादानरताश्च ये\nमदर्थं कर्म्मकर्त्तारस्ते वै भागवतोत्तमाः ७५\nएते भागवता विप्र केचिदत्र प्रकीर्तिताः\nमयाऽपि गदितुं शक्या नाब्दकोटिशतैरपि ७६\nतस्मात्त्वमपि विप्रेन्द्र  सुशीलो भव सर्वदा\nसर्वभूताश्रयो दान्तो मैत्रो धर्म्मपरायणः ७७\nपुनर्युगान्तपर्य्यन्तं धर्म्मं सर्वं समाचरन्\nमन्मूर्तिध्याननिरतः परं निर्वाणमाप्स्यसि ७८\nएवं मृकण्डुपुत्रस्य स्वभक्तस्य कृपानिधिः\nदत्त्वा वरं स देवेशस्तत्रैवान्तरधीयत ७९\nमार्कण्डेयो महाभागो हरिभक्तिरतः सदा\nचचार परमं धर्ममीजे च विधिवन्मखैः ८०\nशालग्रामे महाक्षेत्रे तताप परमं तपः\nध्यानक्षपितकर्मा तु परं निर्वाणमाप्तवान् ८१\nतस्माज्जन्तुषु सर्वेषु हितकृद्धरिपूजकः\nईप्सितं मनसा यद्यत्तत्तदाप्नोत्यसंशयम् ८२\nसनक उवाच-\nएतत्सर्वं निगदितं त्वया पृष्टं द्विजोत्तम\nभगवद्भक्तिमाहात्म्यं किमन्यच्छ्रोतुमिच्छसि ८३\nइति श्रीबृहन्नारदीयपुराणे पूर्वभागे प्रथमपादे मार्कण्डेयवर्णनं नाम पञ्चमोऽध्यायः ५"
  },
  {
    "text": "</span>"
  }
]
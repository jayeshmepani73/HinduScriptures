[
  {
    "text": "<span style=\"font-size: 14pt; line-height: 200%\">धर्मराज उवाच-\nदेवतायतनं यस्तु कुरुते कारयत्यपि।\nशिवस्यापि हरेर्वापि तस्य पुण्यफलं शृणु 1.13.१।\nमातृतः पितृतश्चैव लक्षकोटिकुलान्वितः।\nकल्पत्रयं विष्णुपदे तिष्ठत्येव न संशयः २।\nमृदैव कुरुते यस्तु देवतायतनं नरः।\nयावत्पुण्यं भवेत्तस्य तन्मे निगदतः शृणु ३।\nदिव्यदेहधरो भूत्वा विमानवरमास्थितः।\nकल्पत्रयं विष्णुपदे तिष्ठत्येव न संशयः ४।\nमृदैव कुरुते यस्तु देवतायतनं नरः।\nयावत्पुण्यं भवेत्तस्य तन्मे निगदतः शृणु ५।\nदिव्यदेहधरो भूत्वा विमानवरमास्थितः।\nकल्पत्रयं विष्णुपदे स्थित्वा ब्रह्मपुरं व्रजेत् ६।\nकल्पद्वयं स्थितस्तत्र पुनः कल्पं वसेद्दिवि।\nततस्तु योगिनामेव कुले जातो दयान्वितः ७।\nवैष्णवं योगमास्थाय मुक्तिं व्रजति शाश्वतीम्।\nदारुभिः कुरुते यस्तु तस्य स्याद् द्विगुणं फलम् ८।\nत्रिगुणं चेष्टकाभिस्तु शिलाभिस्तच्चतुर्गुणम्।\nस्फाटिकाभिः शिलाभिस्तु ज्ञेयं दशगुणोत्तरम् ९।\nताम्रीभिस्तच्छतगुणं हेम्ना कोटिगुणं भवेत्।\nदेवालयं तडागं वा ग्रामं वा पालयेत्तु यः १०।\nकर्तुःशतगुणं तस्य पुण्यं भवति भूपते।\nदेवालयस्य शुश्रूषां लेपसेचनमण्डनैः ११।\nकुर्याद्यत्सततं भक्त्या तस्य पुण्यमनन्तकम्।\nवेतनाद्विष्टितो वापि पुण्यकर्मप्रवर्त्तिताः १२।\nते गच्छन्ति धराधाराः शाश्वतं वैष्णवं पदम्।\nतडागार्द्धफलं राजन्कासारे परिकीर्तितम् १३।\nकूपे पादफलं ज्ञेयं वाप्यां पद्माकरोन्मितम्।\nवापीशतगुणं प्रोक्तं कुल्यायां भूपतेः फलम् १४।\nदृषद्भिस्तु धनी कुर्यान्मृदा निष्किञ्चनो जनः।\nतयोः फलं समानं स्यादित्याह कमलोद्भवः १५।\nदद्यादाढ्यस्तु नगरं हस्तमात्रमकिञ्चनः।\nभुवं तयोः समफलं प्राहुर्वेदविदो जनाः १६।\nधनाढ्यः कुरुते यस्तु तडागं फलसाधनम्।\nदरिद्र ः! कुरुते कूपं समं पुण्यं प्रकीर्तितम् १७।\nआश्रमं कारयेद्यस्तु बहुजन्तूपकारकम्।\nस याति ब्रह्मभुवनं कुलत्रयसमन्वितः १८।\nधेनुर्वा ब्राह्मणो वापि यो वा को वापि भूपते।\nक्षणार्द्धं तस्य छायायां तिष्ठन्स्वर्गं नयत्यमुम् १९।\nआरामकारका राजन्देवतागृहकारिणः।\nतडागग्रामकर्त्तारः पूज्यन्ते हरिणा सह २०।\nसर्वलोकोपकारार्थं पुष्पारामं जनेश्वर।\nकुर्वते देवतार्थं वा तेषां पुण्यफलं शृणु २१।\nतत्र यावन्ति पर्णानि कुसुमानि भवन्ति च।\nतावद्वर्षाणि नाकस्थो मोदते कुलकोटिभिः २२।\nप्राकारकारिणस्तस्य कण्टकावरणप्रदाः।\nप्रयान्ति ब्रह्मणः स्थानं युगानामेकसप्ततिम् २३।\nतुलसीरोपणं ये तु कुर्वते मनुजेश्वर।\nतेषां पुण्यफलं राजन्वदतो मे निशामय २४।\nसप्तकोटिकुलैर्युक्तो मातृतः पितृतस्तथा।\nवसेत्कल्पशतं साग्रं नारायणपदे नृप २५।\nऊर्ध्वपुण्ड्रधरो यस्तु तुलसीमूलमृत्स्नया।\nगोपिकाचन्दनेनापि चित्रकूटमृदापि वा।\nगङ्गामृत्तिकया चैव तस्य पुण्यफलं शृणु २६।\nविमानवरमारुढो गन्धर्वाप्सरसां गणैः।\nसङ्गीयमानचरितो मोदते विष्णुमन्दिरे २७।\nपत्राणि तुलसीमूलाद्यावन्ति पतितानि वै।\nतावन्ति ब्रह्महत्यादिपातकानि हतानि च २८।\nतुलस्यां सेचयेद्यस्तु जलं चुलुकमात्रकम्।\nक्षीरोदवासिना सार्द्धं वसेदाचन्द्र तारकम् २९।\nददाति ब्राह्मणानां यः कोमलं तुलसीदलम्।\nस याति ब्रह्मसदने कुलत्रितयसंयुतः ३०।\nशालग्रामेऽपयेद्यस्तु तुलस्यास्तु दलानि च।\nस वसेद्विष्णुभवने यावदाभूतसम्प्लवम् ३१।\nकण्टकावरणं यस्तु प्राकारं वापि कारयेत्।\nसोऽप्येकविंशतिकुलैर्मोदते विष्णुमन्दिरे ३२।\nयोऽच्चयेद्धरिपादाब्जं तुलस्याः कोमलैर्दलैः।\nन तस्य पुनरावृत्तिर्विष्णुलोकान्नरेश्वर ३३।\nद्वादश्यां पौर्णमास्यां यः क्षीरेण स्नापयेद्धरिम्।\nकुलायुतयुतः सोऽपि मोदते वैष्णवे पदे ३४।\nप्रस्थमात्रेण पयसा यः स्नापयति केशवम्।\nकुलायुतायुतयुतः सोऽपि विष्णुपुरे वसेत् ३५।\nघृतप्रस्थेन यो विष्णुं द्वादश्यां स्नापयेन्नरः।\nकुलकोटियुतो राजन्सायुज्यं लभते हरेः ३६।\nपञ्चामृतेन यः स्नानमेकादश्यां तु कारयेत्।\nविष्णोः सायुज्यकं तस्य भवेत्कुलशतायुतैः ३७।\nएकादश्यां पौर्णमास्यां द्वादश्यां वा नृपोत्तम।\nनालिकेरोदकैर्विष्णुं स्नापयेत्तत्फलं शृणु ३८।\nदशजन्मार्जितैः पापैर्विमुक्तो नृपसत्तम।\nशतद्वयकुलैर्युक्तो मोदते विष्णुना सह ३९।\nइक्षुत्येन देवेशं यः स्नापयति भूपते।\nकेशवं लक्षपितृभिः सार्द्धं विष्णुपदं व्रजेत् ४०।\nपुष्पोदकेन गोविन्दं तथा गन्धोदकेन च।\nस्नापयित्वा हरिं भक्त्या वैष्णवं पदमाप्नुयात् ४१।\nजलेन वस्त्रपूतेन यः स्नापयति माधवम्।\nसर्वपापविनिर्मुक्तो विष्णुना सह मोदते ४२।\nक्षीराद्यैः स्नापयेद्यस्तु रविसङ्क्रमणे हरिम्।\nस वसेद्विष्णुसदने त्रिसप्तपुरुषैः सह ४३।\nशुक्लपक्षे चतुर्द्दश्यामष्टम्यां पूर्णिमादिने ४४।\nएकादश्यां भानुवारे द्वादश्यां पञ्चमीतिथौ।\nसोमसूर्योपरागे च मन्वादिषु युगादिषु ४५।\nअर्द्धोदये च सूर्यस्य पुष्यार्के रोहिणीबुधे।\nतथैव शनिरोहिण्यां भौमाश्विन्यां तथैव च ४६।\nशन्यां भृगुमृगे चैव भृगुरेवतिसङ्गमे।\nतथा बुधानुराधायां श्रवणार्के तथैव च ४७।\nतथा च सोमश्रवणे हस्तयुक्ते बृहस्पतौ।\nबुधाष्टम्यां बुधाषाढे पुण्ये चान्ये दिने तथा ४८।\nस्नापयेत्पयसा विष्णुं शान्तिमान् वाग्यतः शुचिः।\nघृतेन मधुना वापि दध्ना वा तत्फलं शृणु ४९।\nसर्वयज्ञफलं प्राप्य सर्वपापविवर्जितः।\nवसेद्विष्णुपुरे सार्द्धं त्रिसप्तपुरुषैर्नृप ५०।\nतत्रैव ज्ञानमासाद्य योगिनामपि दुर्लभम्।\nमोक्षमाप्नोति नृपते पुनरावृत्तिदुर्लभम् ५१।\nकृष्णपक्षे चतुर्दश्यां सोमवारे च भूपते।\nशिवं संस्नाप्य दुग्धेन शिवसायुज्यमाप्नुयात् ५२।\nनालिकेरोदकेनापि शिवं संस्नाप्य भक्तितः।\nअष्टम्यामिन्दुवारे वा शिवसायुज्यमश्नुते ५३।\nशुक्लपक्षे चतुर्दश्यामष्टम्यां वापि भूपते।\nघृतेन मधुना स्नाप्य शिवं तत्साम्यतां व्रजेत् ५४।\nतिलतैलेन संस्नाप्य विष्णुं वा शिवमेव च।\nस याति तत्तत्सारूप्यं पितृभिः सह सप्तभिः ५५।\nशिवमिक्षुरसेनापि यः स्नापयति भक्तितः।\nशिवलोके वसेत्कल्पं स सप्तपुरुषैः सह ५६।\nघृतेन स्नापयेल्लिङ्गमुत्थाने द्वादशीदिने।\nक्षीरेण वा महाभाग तत्फलं शृणु मद्गिरा ५७।\nजन्मायुतार्जितैः पापैर्विमुक्तो मनुजो नृप।\nकोटिसङ्ख्यं समुद्धृत्य स्वकुलं शिवतां व्रजेत् ५८।\nसम्पूज्य गन्धकुसुमैर्विष्णुं विष्णुतिथौ नृप।\nजन्मायुतार्जितैः पापैर्मुक्तो व्रजति तत्पदम् ५९।\nपद्मपुष्पेण यो विष्णुं शिवं वा पूजयन्नेरः।\nस याति विष्णुभवनं कुलकोटिसमन्वितः ६०।\nहरिं च केतकीपुष्पैः शिवं धत्तूरजैर्निशि।\nसम्पूज्य पापनिर्मुक्तो वसेद्विष्णुपुरे युगम् ६१।\nहरिं तु चाम्पकैः पुष्पैरर्कपुष्पैश्च शङ्करम्।\nसमभ्यर्च्य महाराज तत्तत्सालोक्यमाप्नुयात् ६२।\nशङ्करस्याथवा विष्णोर्घृतयुक्तं च गुग्गुलुम्।\nदत्त्वा धूपे नरो भक्त्या सर्वपापैः प्रमुच्यते ६३।\nतिलतैलान्वितं दीपं विष्णोर्वा शङ्करस्य वा।\nदत्त्वा नरः सर्वकामान्संप्राप्नोति नृपोत्तम ६४।\nघृतेन दीपं यो दद्याच्छङ्करायाथ विष्णवे।\nस मुक्तः सर्वपापेभ्यो गङ्गास्नानफलं लभेत् ६५।\nग्राम्येण वापि तैलेन राजन्नन्येन वा पुनः।\nदीपं दत्त्वा महाविष्णोः शिवस्यापि फलं शृणु ६६।\nसर्वपापविनिर्मुक्तः सर्वैश्वर्यसमन्वितः।\nतत्तत्सालोक्यमाप्नोति त्रिःसप्तपुरुषान्वितः ६७।\nयद्यदिष्टतमं भोज्यं तत्तदीशाय विष्णवे।\nदत्वा तत्तत्पदं याति चत्वारिंशत्कुलान्वितः ६८।\nयद्यदिष्टतमं वस्तु तत्तद्विप्राय दापयेत्।\nस याति विष्णुभवनं पुनरावृत्तिदुर्लभम् ६९।\nभ्रूणहा स्वर्णदानेन शुद्धो भवति भूपते।\nअन्नतोयसमं दानं न भूतं न भविष्यति ७०।\nअन्नदः प्राणदः प्रोक्तः प्राणदश्चापि सर्वदः।\nसर्वदानफलं यस्मादन्नदस्य नृपोत्तम ७१।\nअन्नदो ब्रह्मसदनं याति वंशायुतान्वितः।\nन तस्य पुनरावृत्तिरिति शास्त्रेषु निश्चितम् ७२।\nसद्यस्तुष्टिकरं ज्ञेयं जलदानं यतोऽधिकम्।\nअन्नदानान्नृपश्रेष्ठ निर्दिष्टं ब्रह्मवादिभिः ७३।\nमहापातकयुक्तो वा युक्तो वाप्युपपातकैः।\nजलदो मुच्यते तेभ्य इत्याह कमलोद्भवः ७४।\nशरीरमन्नजं प्राहुः प्राणानप्यन्नजान्विदुः।\nतस्मादन्नप्रदो ज्ञेयः प्राणदः पृथिवीपते ७५।\nयद्यत्तुष्टिकरं दानं सर्वकामफलप्रदम्।\nतस्मादन्नसमं दानं नास्ति भूपाल भूतले ७६।\nअन्नदस्य कुले जाता आसहस्रं नृपोत्तम।\nनरकं ते न पश्यन्ति तस्मादन्नप्रदो वरः ७७।\nपादाभ्यङ्गं भक्तियुक्तो योऽतिथेः कुरुतेनरः।\nस स्नातः सर्वतीर्थेषु गङ्गास्नानपुरःसरम् ७८।\nतैलाभ्यङ्गं महाराज ब्राह्मणानां करोति यः।\nस स्नातोऽष्टशतं साग्रं गङ्गायां नात्र संशयः ७९।\nरोगितान्ब्राह्मणान्यस्तु प्रेम्णा रक्षति रक्षकः।\nस कोटिकुलसंयुक्तो वसेद् ब्रह्मपुरे युगम् ८०।\nयो रक्षेत्पृथिवीपाल रङ्कं वा रोगिणं नरम्।\nतस्य विष्णुः प्रसन्नात्मा सर्वान्कामान्प्रयच्छति ८१।\nमनसा कर्मणा वाचा यो रक्षेदामयान्वितम्।\nसर्वान्कामानवाप्नोति सर्वपापविवर्जितः ८२।\nयो ददाति महीपाल निवासं ब्राह्मणाय वै।\nतस्य प्रसन्नो देवेशः स्वलोकं सम्प्रयच्छति ८३।\nब्राह्मणाय ब्रह्मविदे यो दद्याद्गां पयस्विनीम्।\nस याति ब्रह्मसदनमन्येषामतिदुर्लभम् ८४।\nअन्येभ्यः प्रतिगृह्यापि यो दद्याद्गां पयस्विनीम्।\nतस्य पुण्यफलं वक्तुं नाहं शक्तोऽस्मि पण्डित ८५।\nकपिलां वेदविदुषे यो ददाति पयस्विनीम्।\nस एव रुद्रो भूपाल सर्वपापविवर्जितः ८६।\nविप्राय वेदविदुषे दद्यादुभयतोमुखीम्।\nयस्तस्य पुण्यं सङ्ख्यातुं न शक्तोऽब्दशतैरपि ८७।\nतस्य पुण्यफलं राजञ्श्छृणु वक्ष्यामि तत्त्वतः।\nएकतः क्रतवः सर्वे समग्रवरदक्षिणाः ८८।\nएकतो भयभीतस्य प्राणिनः प्राणरक्षणम्।\nसंरक्षति महीपाल यो विप्रं भयविह्वलम् ८९।\nस स्नातः सर्वतीर्थेषु सर्वयज्ञेषु दीक्षितः।\nवस्त्रदो रुद्र भवनं कन्यादो ब्रह्मणः पदम् ९०।\nहेमदो विष्णुभवनं प्रयाति स्वकुलान्वितः।\nयस्तु कन्यामलङ्कृत्य ददात्यध्यात्मवेदिने ९१।\nशतवंशसमायुक्तः स व्रजेद् ब्रह्मणः पदम्।\nकार्तिक्यां पौर्णमास्यां वा आषाढ्यां वापि भूपते ९२।\nवृषभं शिवतुष्ट्यर्थमुत्सृजेत्तत्फलं शृणु।\nसप्तजन्मार्जितैः पापैर्विमुक्तो रुद्र रूपभाक् ९३।\nकुलसप्ततिसंयुक्तो रुद्रे ण सह मोदते।\nशिवलिङ्गाङ्कितं कृत्वा महिषं यः समुत्सृजेत् ९४।\nन तस्य यातनालोको भवेन्नृपतिसत्तम।\nताम्बूलदानं यः कुर्याच्छक्तितो नृपसत्तम ९५।\nतस्य विष्णुः प्रसन्नात्मा ददात्यायुर्यशः श्रियम्।\nक्षीदो घृतदश्चैव मधुदो दधिदस्तथा ९६।\nदिव्याब्दायुतपर्यन्तं स्वर्गलोके महीयते।\nप्रयाति ब्रह्मसदनमिक्षुदाता नृपोत्तम ९७।\nगन्धदः पुण्यफलदः प्रयाति ब्रह्मणः पदम्।\nगुडेक्षुरसदश्चैव प्रयाति क्षीरसागरम् ९८।\nभटानां जलदो याति सूर्यलोकमनुत्तमम्।\nविद्यादानेन सायुज्यं माधवस्य व्रजेन्नरः ९९।\nविद्यादानं महीदानं गोदानं चोत्तमोत्तमम्।\nनरकादुद्धरन्त्येव जपवाहनदोहनात् १००।\nसर्वेषामपि दानानां विद्यादानं विशिष्यते।\nविद्यादानेन सायुज्यं विष्णोर्याति नृपोत्तम १०१।\nनरस्त्विन्धनदानेन मुच्यते ह्युपपातकैः।\nशालग्रामशिलादानं महादानं प्रकीर्तितम् १०२।\nयद् दत्वा मोक्षमाप्नोति लिङ्गदानं तथा स्मृतम्।\nब्रह्माण्डकोटिदानेन यत्फलं लभते नरः १०३।\nतत्फलं समवाप्नोति लिङ्गदानान्न संशयः।\nशालग्रामशिलादाने ततोऽपि द्विगुणं फलम् १०४।\nशालग्रामशिलारूपी विष्णुरेवेति विश्रुतः।\nयो ददाति नरो दानं गृहेषु महतां प्रभो १०५।\nगङ्गास्नानफलं तस्य निश्चितं नृप जायते।\nरत्नान्वितसुवर्णस्य प्रदानेन नृपोत्तम १०६।\nभुक्तिमुक्तिमवाप्नोति महादानं यतः स्मृतम्।\nनरो माणिक्यदानेन परं मोक्षमवाप्नुयात् १०७।\nध्रुवलोकमवाप्नोति वज्रदानेन मानवः।\nस्वर्गं विद्रुमदानेन रुद्र लोकमवाप्नुयात् १०८।\nप्रयाति यानदानेन मुक्तादानेन चैन्दवम्।\nवैडूर्यदो रुद्र लोकं पुष्परागप्रदस्तथा १०९।\nपुष्परागप्रदानेन सर्वत्र सुखमश्नुते।\nअश्वदो ह्यश्वसान्निध्यं चिरं व्रजति भूमिप ११०।\nगजदानेन महता सर्वान्कामानवाप्नुयात्।\nप्रयाति यानदानेन स्वर्गं स्वर्यानमास्थितः १११।\nमहिषीदो जयत्येव ह्यपमृत्युं न संशयः।\nगवां तृणप्रदानेन रुद्र लोकमवाप्नुयात् ११२।\nवारुणं लोकमाप्नोति महीश लवणप्रदः।\nस्वाश्रमाचारनिरता सर्वभूतहिते रताः ११३।\nअदाम्भिका गतासूयाः प्रयान्ति ब्रह्मणः पदम्।\nपरोपदेशनिरता वीतरागा विमत्सरा ११४।\nहरिपादार्चनरताः प्रयान्ति सदनं हरेः।\nसत्सङ्गाह्लादनिरताः सत्कर्मसु सदोद्यताः ११५।\nपरापवादविमुखाः प्रयान्ति हरिमन्दिरम्।\nनित्यं हितकरा ये तु ब्राह्मणेषु च गोषु च ११६।\nपरस्त्रीसङ्गविमुखा न पश्यन्ति यमालयम्।\nजितेन्द्रि या जिताहारा गोषु क्षान्ताः सुशीलिनः ११७।\nब्राह्मणेषु क्षमाशीलाः प्रयान्ति भवनं हरेः।\nअग्निशुश्रूषवश्चैव गुरुशुश्रूषकास्तथा ११८।\nपतिशुश्रूषणरता न वै संसृतिभागिनः।\nसदा देवार्चनरता हरिनामपरायणाः ११९।\nप्रतिग्रहनिवृत्ताश्च प्रयान्ति परमं पदम्।\nअनाथं विप्रकुणपं ये दहेयुर्नृपोत्तम १२०।\nअश्वमेधसहस्राणां फलमश्नुवते सदा।\nपत्रैः पुष्पैः फलैर्वापि जलैर्वा मनुजेश्वर १२१।\nपूजया रहितं लिङ्गमचर्येत्तत्फलं शृणु।\nअप्सरोगणगन्धर्वैः स्तूयमानो विमानगः १२२।\nप्रयाति शिवसान्निध्यमित्याह कमलोद्भवः।\nचुलुकोदकमात्रेण लिङ्गं संस्नाप्य भूमिप १२३।\nलक्षाश्वमेधजं पुण्यं संप्राप्नोति न संशयः।\nपूजया रहितं लिङ्गं कुसुमैर्योऽचयेत्सुधीः १२४।\nअश्वमेधायुतफलं भवेत्तस्य जनेश्वर।\nभक्ष्यैर्भोज्यैः फलैर्वापि शून्यं लिङ्गं प्रपूज्य च १२५।\nशिवसायुज्यमाप्नोति पुनरावृत्तिवर्जितम्।\nपूजया रहितं विष्णुं योऽचयेदर्कवंशज १२६।\nजलेनापि स सालोक्यं विष्णोर्याति नरोत्तम।\nदेवतायतने यस्तु कुर्यात्सम्मार्जनं सुधीः १२७।\nयावत्पांसु युगावासं वैष्णवे मन्दिरे लभेत्।\nशीर्णं स्फटिकलिङ्गं तु यः संदध्यान्नृपोत्तम १२८।\nशतजन्मार्जितैः पापैर्मुच्यते स तु मानवः।\nयस्तु देवालये राजन्नपि गोचर्ममात्रकम् १२९।\nजलेन सिञ्चेद् भूभागं सोऽपि स्वर्गं लभेन्नरः।\nगन्धोदकेन यः सिञ्चेद्देवतायतने भुवम् १३०।\nयावत्कणानुकल्पं तु तिष्ठेत देवसन्निधौ।\nमृदा धातुविकारैर्वा यो लिम्पेद्देवतागृहम् १३१।\nस कोटिकुलमुद्धृत्य याति साम्यं मधुद्विषः।\nशिलाचूर्णेन यो मर्त्यो देवागारं तु लेपयेत् १३२।\nस्वस्तिकादीनि वा कुर्यात्तस्य पुण्यमनन्तकम्।\nयः कुर्याद्दीपरचनां देवतायतने नृप १३३।\nतस्य पुण्यं प्रसङ्ख्यातुं नोत्सहेऽब्दशतैरपि।\nअखण्डदीपं यः कुर्याद्विष्णोर्वा शङ्करस्य च १३४।\nक्षणे क्षणेऽश्वमेधस्य फलं तस्य न दुर्लभम्।\nअर्चितं शङ्करं दृष्ट्वा विष्णुं वापि नमेत्तु यः १३५।\nस विष्णुभवनं प्राप्य मोदते च युगायुतम्।\nदेव्याः प्रदक्षिणामेकां सप्त सूर्यस्य भूमिप १३६।\nतिस्रो विनायकस्यापि चतस्रो विष्णुमन्दिरे।\nकृत्वा तत्तद्गृहं प्राप्य मोदते युगलक्षकम् १३७।\nयो विष्णोर्भक्तिभावेन तथैव गोद्विजस्य च।\nप्रदक्षिणां चरेत्तस्य ह्यश्वमेधः पदे पदे १३८।\nकाश्यां माहेश्वरं लिङ्गं संपूज्य प्रणमेत्तु यः।\nन तस्य विद्यते कृत्यं संसृतिर्नैव जायते १३९।\nशिवं प्रदक्षिणं कृत्वा सव्येनैव विधानतः।\nनरो न च्यवते स्वर्गाच्छङ्करस्य प्रसादतः १४०।\nस्तुत्वा स्तोत्रैर्जगन्नाथं नारायणमनामयम्।\nसर्वान्कामानवाप्नोति मनसा यद्यदिच्छति १४१।\nदेवतायतने यस्तु भक्तियुक्तः प्रनृत्यति।\nगायते वा स भूपाल रुद्र लोके च मुक्तिभाक् १४२।\nये तु वाद्यं प्रकुर्वन्ति देवतायतने नराः।\nते हंसयानमारूढा व्रजन्ति ब्रह्मणः पदम् १४३।\nकरतालं प्रकुर्वन्ति देवतायतने तु ये।\nते सर्वपापनिर्मुक्ता विमानस्था युगायुतम् १४४।\nदेवतायतने ये तु घण्टानादं प्रकुर्वते।\nतेषां पुण्यं निगदितुं न समर्थः शिवः स्वयम् १४५।\nभेरीमृदङ्गपटहमुरजैश्च सडिण्डिमैः।\nसंप्रीणयन्ति देवेशं तेषां पुण्यफलं शृणु १४६।\nदेवस्त्रीगणसंयुक्ताः सर्वकामैः समर्चिताः।\nस्वर्गलोकमनुप्राप्य मोदन्ते कल्पपञ्चकम् १४७।\nदेवतामन्दिरे कुर्वन्नरः शङ्खं नृप।\nसर्वपापविनिर्मुक्तो विष्णुना सह मोदते १४८।\nतालकांस्यादिनिनदं कुर्वन् विष्णुगृहे नरः।\nसर्वपापविनिर्मुक्तो विष्णुलोकमवाप्नुयात् १४९।\nयो देवः सर्वदृग्विष्णुर्ज्ञानरूपी निरञ्जनः।\nसर्वधर्मफलं पूर्णं संतुष्टः प्रददाति च १५०।\nयस्य स्मरणमात्रेण देवदेवस्य चक्रिणः।\nसफलानि भवन्त्येव सर्वकर्माणि भूपते १५१।।\nपरमात्मा जगन्नाथः सर्वकर्म्मफलप्रदः।\nसत्कर्मकर्तृभिर्नित्यं स्मृतः सर्वार्तिनाशनः।\nतमुद्दिश्य कृतं यच्च तदानन्त्याय कल्पते १५२।\nधर्माणि विष्णुश्च फलानि विष्णुः कर्माणि विष्णुश्च फलानि भोक्ता।\nकार्यं च विष्णुः करणानि विष्णुरस्मान्न किञ्चिद्व्यतिरिक्तमस्ति १५३।\nइति श्रीबृहन्नारदीयपुराणे पूर्वभागे प्रथमपादे धर्मानुकथनं नाम त्रयोदशोऽध्यायः १३।"
  },
  {
    "text": "</span>"
  }
]
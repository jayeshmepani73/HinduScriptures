[
  {
    "text": "ब्रह्मोवाच ।।\nश्रृणु वत्स मरीचे त्वं पुराणं कूर्मसंज्ञकम् ।।\nलक्ष्मीकल्पानुचरितं यत्र कूर्मवपुर्हरिः ।। १०६-१ ।।"
  },
  {
    "text": "धर्मार्थकाममोक्षाणां माहात्म्यं च पृथक्पृथक् ।।\nइंद्रद्युम्नप्रसंगेन प्राहर्षिभ्यो दयान्वितः ।। १०६-२ ।।"
  },
  {
    "text": "तत्सप्तदशसाहस्रं सुचतुः संहितं शुभम् ।।\nयत्र ब्राह्माः पुरा प्रोक्ता धर्मा नानाविधा मुने ।। १०६-३ ।।"
  },
  {
    "text": "नाननाकथाप्रसंगेन नृणां सद्गतिदायकाः ।।\nतत्र पूर्वविभागे तु पुराणोपक्रमः पुरा ।। १०६-४ ।।"
  },
  {
    "text": "लक्ष्मींद्रद्युम्नसंवादः कूर्म्मर्षिगणसंकथा ।।\nवर्णाश्रमाचारकथा जगदुत्पत्तिकीर्तनम् ।। १०६-५ ।।"
  },
  {
    "text": "कालसंख्या समासेन लयांते स्तवनं विभोः।।\nततः संक्षेपतः सर्गः शांकरं चरितं तथा ।। १०६-६ ।।"
  },
  {
    "text": "सहस्रनाम पार्वत्या योगस्य च निरूपणम् ।।\nभृगुवंशसमाख्यानं ततः स्वायम्भुवस्य च ।। १०६-७ ।।"
  },
  {
    "text": "देवादीनां समुत्पत्तिर्दक्षयज्ञाहतिस्ततः ।।\nदक्षसृष्टिकथा पश्चात्कश्यपान्वयकीर्तनम् ।। १०६-८ ।।"
  },
  {
    "text": "आत्रेयवंशकथनं कृष्णस्यं चरितं शुभम् ।।\nमार्तंडकृष्णसंवादो व्यासपाण्डवसंकथा ।। १०६-९ ।।"
  },
  {
    "text": "युगधर्मानुकथनं व्यासजैमिनिकीर्तनम् ।।\nवाराणस्याश्च माहात्म्यं प्रयागस्य ततः परम् ।। १०६-१० ।।"
  },
  {
    "text": "त्रैलोक्यवर्णनं चैव वेदशाखानिरूपणम् ।।\nउत्तरेऽस्या विभागे तु पुरा गीतैश्वरी ततः ।। १०६-११ ।।"
  },
  {
    "text": "व्यासगीता ततः प्रोक्ता नानाधर्मप्रबोधिनी ।।\nनानाविधानां तीर्थानां माहात्म्यं च पृथक् ततः ।। १०६-१२ ।।"
  },
  {
    "text": "प्रतिसर्गप्रकथनं ब्राह्मीयं संहिता स्मृता ।।\nअतः परं भागवतीसंहितार्थ निरूपणम् ।। १०६-१३ ।।"
  },
  {
    "text": "कथिता यत्र वर्णानां पृथक्वृत्तिरुदाहृता ।।\nपादऽस्याः प्रथमे प्रोक्ता ब्राह्मणानां व्यवस्थितिः ।। १०६-१४ ।।"
  },
  {
    "text": "सदा चागत्मिका वत्स भोगसौख्यविवर्द्धनी ।।\nद्वितीये क्षत्त्रियाणां तु वृत्तिः सम्यक्प्रकीर्तिता ।। १०६-१५ ।।"
  },
  {
    "text": "यया त्वाश्रितया पापं विधूयेह व्रजेद्दिवम् ।।\nतृतीये वैश्यजातीनां वृत्तिरुक्ता चतुर्विधा ।। १०६-१६ ।।"
  },
  {
    "text": "यया चरितया सम्यग्लभे गतिमुत्तमाम् ।।\nचतुर्थेऽस्यास्तथा पादे शूद्रवृत्तिरुदाहृता ।। १०६-१७ ।।"
  },
  {
    "text": "यया संतुष्यति श्रीशो नृणां श्रेयोविवर्द्धनः ।।\nपंचमेऽस्यास्ततः पादे वृत्तिः संकरजोदिता ।। १०६-१८ ।।"
  },
  {
    "text": "यया चरितयाप्नोति भाविनीं गतिमुत्तमाम् ।।\nइत्येषा पंचपद्युक्ता द्वितीया संहिता मुने ।। १०६-१९ ।।"
  },
  {
    "text": "तृतीयात्रोदिता सौरी नॄणां कार्यविधायिनी ।।\nषोढा षट्कर्मसिर्द्धि बोधयन्ती च कामिनाम् ।। १०६-२० ।।"
  },
  {
    "text": "चतुर्थीवैष्णवो नाम मोक्षदा परिकीर्तिता ।।\nचतुष्पदी द्विजातीनां साक्षाद्ब्रह्मस्वरूरिणी ।। १०६-२१ ।।"
  },
  {
    "text": "ताः क्रमात्षट्चतुर्द्वीषुसाहस्राः परिकीर्तिताः ।। १०६-२२ ।।"
  },
  {
    "text": "एतत्कूर्मपुराणं तु चतुर्वर्गफलप्रदम् ।।\nपठतां श्रृण्वतां नॄणां सर्वोत्कृष्टगतिप्रदम् ।। १०६-२३ ।।"
  },
  {
    "text": "लिखित्वैतत्तु यो भक्त्या हेमकूर्मसमन्वितम् ।।\nब्राह्मणायायने दद्यात्स याति परमां गतिम् ।। १०६-२४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे कूर्मपुराणानुक्रमणीकथनं नाम षडुत्तरशततमोऽध्यायः ।। १०६ ।।"
  }
]
[
  {
    "text": "ब्रह्मोवाच ।।\nश्रृणु विप्र प्रवक्ष्यामि पुराणं वायवीयकम् ।।\nयस्मिञ्च्छ्रुते लभद्धाम रुद्रस्य परमात्मनः ।। ९५-१ ।।"
  },
  {
    "text": "चतुर्विंशतिसाहस्रं तत्पुराणं प्रकीर्तितम् ।।\nश्वेतकल्पप्रसंगेन धर्मानत्राह मारुतः ।। ९५-२ ।।"
  },
  {
    "text": "तद्बायवीयनुदितं भागद्वयसमन्वितम् ।।\nसर्गादिलक्षणं यत्र प्रोक्तं विप्र सविस्तरम् ।। ९५-३ ।।"
  },
  {
    "text": "मन्वंतरेषु वंशाश्च राज्ञां ये यत्र कीर्तिताः ।।\nगयासुरस्य हननं विस्तराद्यत्र कीर्तितम् ।। ९५-४ ।।"
  },
  {
    "text": "मासानां चैव माहात्म्यं माघस्योक्तं फलाधिकम् ।।\nदानधर्मा राजधर्मा विस्तरेणोदिता स्तथा ।। ९५-५ ।।"
  },
  {
    "text": "भूपातालककुब्व्योमचारिणां यत्र निर्णयः ।।\nव्रतादीनां च पूर्वोऽयं विभागः समुदाहृतः ।। ९५-६ ।।"
  },
  {
    "text": "उत्तरे तस्य भागेतु नर्मदातीर्थवर्णनम् ।।\nशिवस्य संहितोक्ता वै विस्तरेण मुनीश्वर ।। ९५-७ ।।"
  },
  {
    "text": "यो देवः सर्वदेवानां दुर्विज्ञेयः सनातनः ।।\nस तु सर्वात्मना यस्यास्तीरे तिष्ठति संततम् ।। ९५-८ ।।"
  },
  {
    "text": "इदं ब्रह्मा हारीरिदं साक्षाच्चेदं परो हरः ।।\nइदं ब्रह्म निराकारं कैवल्यं नर्मदाजलम् ।। ९५-९ ।।"
  },
  {
    "text": "ध्रुवं लोकहितार्थाय शिवेन स्वशरीरतः ।।\nशक्तिः कापि सरिदृपा रेवेयमवतारिता ।। ९५-१० ।।"
  },
  {
    "text": "ये वसंत्युत्तरे कूले रुद्रस्यानुचरा हि ते ।।\nवसंति याम्यतीरे ये लोकं ते यांति वैष्णवम् ।। ९५-११ ।।"
  },
  {
    "text": "ॐकारेश्वरमारभ्ययावत्पश्चिमसागरः ।।\nसंगमाः पंच च त्रिंशन्नदीनां पापनाशनी ।। ९५-१२ ।।"
  },
  {
    "text": "दशैकमुत्तरे तीरे त्रयोविंशतिर्दक्षिणे ।।\nपंचत्रिंशत्तमः प्रोक्तो रेवासागरसगमः ।। ९५-१३ ।।"
  },
  {
    "text": "संगमैः सहितान्येव रेवातीरद्वयेऽपि च ।।\nचतुःशतानि तीर्थानि प्रसिद्धानि च संति हि ।। ९५-१४ ।।"
  },
  {
    "text": "षष्टितीर्थसहस्राणि षष्टिकोट्यो मुनीश्वर ।।\nसंति चान्यानि रेवायास्तीरयुग्मे पदे पदे ।। ९५-१५ ।।"
  },
  {
    "text": "संहितेयं महापुण्या शिवस्य परमात्मनः ।।\nनर्मदाचरितं यत्र वायुना परिकीर्तितम् ।। ९५-१६ ।।"
  },
  {
    "text": "लिखित्वेदं पुराणं तु गुडधेनुसमन्वितम् ।।\nश्रावण्यां यो ददेद्भक्त्या ब्राह्मणाय कुटुंबिने ।। ९५-१७ ।।"
  },
  {
    "text": "रुद्रलोके वसेत्सोऽपि यावदिंद्राश्चतुर्द्दश ।।\nयः श्रावयेद्वा श्रृणुयाद्वायवीयमिदं नरः ।। ९५-१८ ।।"
  },
  {
    "text": "नियमेन हविष्याशी स रुद्रो नात्र संशयः ।।\nयश्चानुक्रमणीमेतां श्रृणोति श्रावयेत्तथा ।। ९५-१९ ।।"
  },
  {
    "text": "सोऽपि सर्वपुराणस्य फलं श्रवणजं लभेत् ।। ९५-२० ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे वायुपुराणानुक्रमणीनिरूपणं नाम पञ्चनवतितमोऽध्यायः ।। ९५ ।।"
  }
]
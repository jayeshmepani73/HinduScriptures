[
  {
    "text": "ब्रह्मोवाच ।।\nश्रृणु वत्स प्रवक्ष्यामि वाराहं वै पुराणकम् ।।\nभागद्वययुतं शश्वद्विष्णुमाहात्म्यसूचकम् ।। १०३-१ ।।"
  },
  {
    "text": "मानवस्य तु कल्पस्य प्रसंगं मत्कृतं पुरा ।।\nनिबबंध पुराणेऽस्मिंश्चतुर्विंशसहस्रके ।। १०३-२ ।।"
  },
  {
    "text": "व्यासो हि विदुषां श्रेष्ठः साक्षान्नारायणो भुवि ।।\nतत्रादौ शुभसंवादः स्मृतोभूमिवराहयोः ।। १०३-३ ।।"
  },
  {
    "text": "अथादिकृतवृत्तांते रंभस्य चरितं ततः ।।\nदुर्जयस्य च तत्पश्चाच्छ्राद्धकल्प उदीरितः ।। १०३-४ ।।"
  },
  {
    "text": "महातपस आख्यानं गौर्युत्पत्तिस्ततः परा ।।\nविनायकस्य नागानां सेनान्यादित्ययोरपि ।। १०३-५ ।।"
  },
  {
    "text": "गणानां च तथा देव्या धनदस्य वृषस्य च ।।\nआख्यानं सत्यतपसो व्रताख्यानसमन्वितम् ।। १०३-६ ।।"
  },
  {
    "text": "अगस्त्यगीता तत्पश्चाद्रुद्रगीता प्रकीर्तिता ।।\nमहिषासुरविध्वंसमाहात्म्यं च त्रिशक्तिजम् ।। १०३-७ ।।"
  },
  {
    "text": "पर्वाध्यायस्ततः श्वेतोपाख्यानं गोप्रदानिकम् ।।\nइत्यादि कृतवृत्तांतं प्रथमे दर्शितं मया ।। १०३-८ ।।"
  },
  {
    "text": "भगवद्धर्मके पश्चाद्वततीर्थकथानकम् ।।\nद्वात्रिंशदपराधानां प्रायश्चित्तं शरीरगम् ।। १०३-९ ।।"
  },
  {
    "text": "तीर्थानां चापि सर्वेषां माहात्म्यं पृथगीरितम् ।।\nमथुराया विशेषेण श्राद्धादीनां विधिस्ततः ।। १०३-१० ।।"
  },
  {
    "text": "वर्णनं यमलोकस्य ऋषिपुत्रप्रसंगतः ।।\nविपाकः कर्मणां चैव विष्णुव्रतनिरूपणम् ।। १०३-११ ।।"
  },
  {
    "text": "गोकर्णस्य च माहात्म्यं कीर्तितं पापनाशनम् ।।\nइत्येवं पूर्वभागोऽयं पुराणस्य निरूपितः ।। १०३-१२ ।।"
  },
  {
    "text": "उत्तरे प्रविभागे तु पुलस्त्यकुरुराजयोः ।।\nसंवादे सर्वतीर्थानां माहात्म्यं विस्तरात्पृथक् ।। १०३-१३ ।।"
  },
  {
    "text": "अशेषधर्माश्चाख्याताः पौष्करं पुण्यपर्व च ।।\nइत्येवं तव वाराहं प्रोक्तं पापविनाशनम् ।। १०३-१४ ।।"
  },
  {
    "text": "पठतां श्रृण्वतां चैव भगवद्भक्तिवर्धनम् ।।\nकांचनं गरुड कृत्वा तिलधेनुसमन्वितम् ।। १०३-१५ ।।"
  },
  {
    "text": "लिखित्वैतच्च यो दद्याच्चैत्र्यां विप्राय भक्तितः ।।\nस लभेद्वैष्णवं धाम देवर्षिगणवंदितः ।। १०३-१६ ।।"
  },
  {
    "text": "यो वानुक्रमणीमेंतां श्रृणोत्यपि पठत्यपि ।।\nसोऽपि भक्तिं लभेद्विष्णौ संसारोच्छेदकारिणीम् ।। १०३-१७ ।।"
  },
  {
    "text": "इति श्रीबृहन्नारदीय पुराणे पूर्वभागे बृहदुपाख्याने चतुर्थपादे वाराहपुराणानुक्रमणीवर्णनं नाम त्र्युत्तरशततमोऽध्यायः ।। १०३ ।।"
  }
]
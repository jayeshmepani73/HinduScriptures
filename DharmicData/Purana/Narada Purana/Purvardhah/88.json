[
  {
    "text": "<span style=\"font-size: 14pt; line-height: 200%\"> सूत उवाच ॥\nश्रुत्वेत्थं यजनं विप्रा मन्त्रध्यानपुरःसरम् ॥\nसर्वासामवताराणां नारदो देवदर्शनः ॥ ८८-१ ॥\nसर्वाद्याया जगन्मातुः श्रीराधायाः समर्चनम् ॥\nअवतारकलानां हि पप्रच्छ विनयान्वितः ॥ ८८-२ ॥\nनारद उवाच ॥\nधन्योऽस्मिकृतकृत्योऽस्मि जातोऽहं त्वत्प्रसादतः ॥\nपज्जगन्मातृमंत्राणां वैभवं श्रुतवान्मुने ॥ ८८-३ ॥\nयथा लक्ष्मीमुखानां तु अवताराः प्रकीर्तिताः ॥\nतथा राधावताराणां श्रोतुमिच्छामि वैभवम् ॥ ८८-४ ॥\nयत्संख्याकाश्च यद्रूपा यत्प्रभावा विदांवर ॥\nराधावतारास्तान्सत्यं कीर्तयाशेषसिद्धिदान् ॥ ८८-५ ॥\nएतच्छुत्वा वचस्तस्य नारदस्य विधेः सुतः ॥\nसनत्कुमारः प्रोवाच ध्यात्वा राधापदांबुजम् ॥ ८८-६ ॥\nसनत्कुमार उवाच ॥\nश्रृणु विप्र प्रवक्ष्यामि रहस्यातिरहस्यकम् ॥\nराधावतारचरितं भजतामिष्टिसिद्धिदम् ॥ ८८-७ ॥\nचन्द्रावली च ललिता द्वे सख्यौ सुप्रिये सदा ॥\nमालावतीमुखाष्टानां चन्द्रावल्यधिपास्मृता ॥ ८८-८ ॥\nकलावतीमुखाष्टानामीश्वरी ललिता मता ॥\nराधाचरणपूजायामुक्ता मालावतीमुखाः ॥ ८८-९ ॥\nललिताधीश्वरीणां तु नामानि श्रृणु सांप्रतम् ॥\nकलावती मधुमती विशाखा श्यामलाभिधा ॥ ८८-१० ॥\nशैब्या वृन्दा श्रीधराख्या सर्वास्तुत्तुल्यविग्रहाः ॥\nसुशीलाप्रमुखा श्चान्याः सख्यो द्वात्रिंशदीरिताः ॥ ८८-११ ॥\nताः श्रृणुष्व महाभाग नामतः प्रवदामि ते ॥\nसुशीलां शशिलेखा च यमुना माधवी रतिः ॥ ८८-१२ ॥\nकदम्बमाला कुन्ती च जाह्नवी च स्वयंप्रभा ॥\nचन्द्रानना पद्ममुखी सावित्री च सुधामुखी ॥ ८८-१३ ॥\nशुभा पद्मा पारिजाता गौरिणी सर्वमंगला ॥\nकालिका कमला दुर्गा विरजा भारती सुरा ॥ ८८-१४ ॥\nगंगा मधुमती चैव सुन्दरी चन्दना सती ॥\nअपर्णा मनसानन्दा द्वात्रिंशद्राधिकाप्रियाः ॥ ८८-१५ ॥\nकदाचिद्छलिला देवी पुंरूपा कृष्णविग्रहा ॥\nससर्ज षोडशकलास्ताः सर्वास्तत्समप्रभाः ॥ ८८-१६ ॥\nतासा मन्त्रं तथा ध्यानं यन्त्रार्चादिक्रमं तथा ॥\nवर्णये सर्वतंत्रेषु रहस्यं मुनिसत्तम ॥ ८८-१७ ॥\nवातो मरुच्चाग्रिवह्नी धराक्ष्मे जलचारिणी ॥\nविमुखं चरशुचिविभू वनस्वशक्तयः स्वराः ॥ ८८-१८ ॥\nप्राणस्तेजः स्थिरा वायुर्वायुश्चापि प्रभा तथा ॥\nज्यकुमभ्रं तथा नादो दावकः पाथ इत्यथ ॥ ८८-१९ ॥\nव्योमरयः शिखी गोत्रा तोयं शून्यजवीद्युतिः ॥\nभूमी रसो नमो व्याप्तं दाहश्चापि रसांबु च ॥ ८८-२० ॥\nवियत्स्पर्शश्च हृद्धंसहलाग्रासो हलात्मिकाः ॥\nचन्द्रावली च ललिता हंसेला नायके मते ॥ ८८-२१ ॥\nग्रासस्थिता स्वयं राधा स्वयं शक्तिस्वरूपिणी ॥\nशेषास्तु षोडशकला द्वात्रिंशत्तत्कलाः स्मृताः ॥ ८८-२२ ॥\nवाङ्मयं निखिलं व्याप्तमाभिरेव मुनीश्वर ॥\nललिताप्रमुखाणां तु षोडशीत्वमुपागता ॥ ८८-२३ ॥\nश्रीराधा सुन्दरी देवी तांत्रिकैः परिकीर्त्यते ॥\nकुरुकुल्ला च वाराही चन्द्रालिललिते उभे ॥ ८८-२४ ॥\nसंभूते मन्त्रवर्गं तेऽभिधास्येऽहं यथातथम् ॥\nहृत्प्राणेलाहंसदावह्निस्वैर्ललितेरिता ॥ ८८-२५ ॥\nत्रिविधा हंसभेदेव श्रृणु तां च यथाक्रमम् ॥\nहंसाद्ययाऽद्या मध्या स्यादादिमध्यस्थहंसया ॥ ८८-२६ ॥\nतृतीया प्रकृतिः सैव तुर्या तैरंत्यमायया ॥\nआसु तुर्याभवन्मुक्त्यै तिस्रोऽन्याः स्युश्चसंपदे ॥ ८८-२७ ॥\nइति त्रिपुरसुंदर्या विद्या सरुमतसमीरिता ॥\nदाहभूमीरसाक्ष्मास्वैर्वशिनीबीजमीरितम् ॥ ८८-२८ ॥\nप्राणो रसाशक्तियुतः कामेश्वर्यक्षरं महत् ॥\nशून्यमंबुरसावह्निस्वयोगान्मोहनीमनुः ॥ ८८-२९ ॥\nव्याप्तं रसाक्ष्मास्वयुतं विमलाबीजमीरितम् ॥\nज्यानभोदाहवह्निस्वयोगैः स्यादरुणामनुः ॥ ८८-३० ॥\nजयिन्यास्तु समुद्दिष्टः सर्वत्र जयदायकः ॥\nकं नभोदाहसहितं व्याप्तक्ष्मास्वयुतं मनुः ॥ ८८-३१ ॥\nसर्वेश्वर्याः समाख्यातः सर्वसिद्धिकरः परः ॥\nग्रासो नभोदाहवह्निस्वैर्युक्तः कौलिनीमनुः ॥ ८८-३२ ॥\nएतैर्मनुभिरष्टाभिः शक्तिभिर्वर्गसंयुक्तैः ॥\nवाग्देवतांतैर्न्यासः स्याद्येन देव्यात्मको भवेत् ॥ ८८-३३ ॥\nरंध्रे भाले तथाज्ञायां गले हृदि तथा न्यसेत् ॥\nनाभावाधारके पादद्वये मूलाग्रकावधि ॥ ८८-३४ ॥\nषड्दीर्घाढ्येन बीजेन कुर्याश्चैव षडंगकम् ॥\nलोहितां ललितां बाणचापपाशसृणीः करैः ॥ ८८-३५ ॥\nदधानां कामराजांके यन्त्रीतां मुदुतां स्मरेत् ॥\nमध्यस्थदेवी त्वेकैव षोडशाकारतः स्थाता ॥ ८८-३६ ॥\nयतस्तस्मात्तनौ तस्यास्त्वन्याः पंचदशार्चयेत् ॥\nऋषिः शिवश्छंद उक्ता देवता ललितादिकाः ॥ ८८-३७ ॥\nसर्वासामपि नित्यानामावृतीर्नामसंचये ॥\nपटले तु प्रयोगांश्च वक्ष्याम्यग्रे सविस्तरम् ॥ ८८-३८ ॥\nअथ षोडशनित्यासु द्वितीया या समीरिता ॥\nकामेश्वरीति तां सर्वकामदां श्रृणु नारद ॥ ८८-३९ ॥\nशुचिः स्वेन युतस्त्वाद्यो ललिता स्याद्द्वितीयकः ॥\nशून्यमग्नियुतं पश्चाद्रयोव्याप्तेन संयुतम् ॥ ८८-४० ॥\nप्राणो रसाग्निसहितः शून्ययुग्मं चरान्वितम् ॥\nनभोगोत्रा पुनश्चैषां दाहेन समयोजिता ॥ ८८-४१ ॥\nअंबु स्याच्चरसंयुक्तं नवशक्तियुतं च हृत् ॥\nएषा कामेश्वरी नित्या कामदैकादशाक्षरी ॥ ८८-४२ ॥\nमूलविद्याक्षरैरेव कुर्यादंगानि षट् क्रमात् ॥\nएकेन हृदयं शीर्षं तावताथो द्वयं द्वयात् ॥ ८८-४३ ॥\nचतुर्भिर्नयनं तद्वदस्त्रमेकेन कीर्तितम् ॥\nदृक्श्रोत्रनासाद्वितये जिह्वाहृन्नाभिगुह्यके ॥ ८८-४४ ॥\nव्यापकत्वेन सर्वांगे मूर्द्धादिप्रपदावधि ॥\nन्यसेद्विद्याक्षराण्येषु स्थानेषु तदनंतरम् ॥ ८८-४५ ॥\nसमस्तेन व्यापकं तु कुर्यादुक्तक्रमेण तु ॥\nअथ ध्यानं प्रवक्ष्यामि नित्यपूजासु चोदितम् ॥ ८८-४६ ॥\nयेन देवी सुप्रसन्ना ददातीष्टमयत्नतः ॥\nबालार्ककोटिसंकाशां माणिक्यमुकुटोज्ज्वलाम् ॥ ८८-४७ ॥\nहारग्रैवेयकांचीभिरूर्मिकानूपुरादिभिः ॥\nमंडितां रक्तवसनां रत्नाभरणशोभिताम् ॥ ८८-४८ ॥\nषड्भुजां त्रीक्षणामिंदुकलाकलितमौलिकाम् ॥\nपञ्चाष्टषोडशद्वंद्वषट्कोणचतुरस्रगाम् ॥ ८८-४९ ॥\nमंदस्मितलसद्वक्त्रां दयामंथरवीक्षणाम् ॥\nपाशांकुशौ च पुंड्रेक्षुचापं पुष्पशिलीमुखम् ॥ ८८-५० ॥\nरत्नपात्रं सीधुपूर्णं वरदं बिभ्रतीं करैः ॥\nततः प्रयोगान्कुर्वीत सिद्धे मत्रे तु साधकः ॥ ८८-५१ ॥\nतृतीयामथ वक्ष्यामि नाम्ना तु भगमालिनी ॥\nकामेश्वर्यादिरादिः स्याद्रसश्चापस्थिरारसः ॥ ८८-५२ ॥\nधरायुक्सचरा पश्चात्स्थिरा पश्चाद्रसः स्मृतः ॥\nस्थिराशून्येऽग्निसंयुक्ते रसः स्यात्तदनंतरम् ॥ ८८-५३ ॥\nस्थिरा भूसहिता गोत्रा सदाहोऽग्निरसः स्थिरा ॥\nनभश्च मरुता युक्तं रसवर्णसमन्वितम् ॥ ८८-५४ ॥\nततो रसः स्थिरा पश्चान्मरुता सह योजिता ॥\nअंबहंसचरोऽथिक्तो रसोऽथ स्यात्स्थिरा पुनः ॥ ८८-५५ ॥\nस्थिराधरान्विता हंसो व्याप्तेन च चरेण च ॥\nरसः स्थिरा ततो व्याप्तं भूयुतं शून्यमग्नियुक् ॥ ८८-५६ ॥\nरसः स्थिरा ततः साग्निशून्यं तवियुतो मरुत् ॥\nरयः शून्यं चाग्नियुतं हृदाहंसाच्च तत्परम् ॥ ८८-५७ ॥\nरसः स्थिरांबु च वियत्स्वयुतं प्राण एव च ॥\nदाहोऽग्रियुग्रसस्तस्मास्थिराक्ष्मा दाहसंयुता ॥\nसचरः स्याज्जवीपूर्वविद्या तर्तीयतः क्रमात् ॥ ८८-५८ ॥\nचतुष्टयमथार्णानां रसस्तदनु च स्थिरा ॥\nहृदंबुयुक् क्ष्मया दाहः सचरः स्याज्जवी च हृत् ॥ ८८-५९ ॥\nदाहोंऽबुमरुता युक्तो व्योम्नि साग्निरसस्तुतः ॥\nस्थिरा तु मरुता युक्ता शून्यं साग्निनभश्चरौ ॥ ८८-६० ॥\nहंसो व्याप्तमरुद्युक्तः शून्यं व्याप्तमतोंऽबु च ॥\nदाहो गोत्राचरयुता तथा दाहस्तथा रयः ॥ ८८-६१ ॥\nहृद्धरासहितं दाहरयौ चरसमन्वितौ ॥\nरसः स्थिरा ततः प्राणो रसाग्निसहितो भवेत् ॥ ८८-६२ ॥\nशून्ययुग्मं चरयुतं ततः पूर्वमतः परम् ॥\nशून्ययुग्मं च गोत्रा स्याद्वाहयुक्तांबुना चरः ॥ ८८-६३ ॥\nप्राणो रसा चरयुतो गोत्रव्यसिमतः परम् ॥\nगोत्रादाहमरुद्युक्ता त्वंबुन्यासमतो भवेत् ॥ ८८-६४ ॥\nयुक्तोनांभश्च भूयुक्तं वाश्चरेण समन्वितम् ॥\nग्रासो धरायुतः पश्चाद्रसः शक्त्या समन्वितः ॥ ८८-६५ ॥\nग्रासो भूसहितो विप्र रसो व्याप्तं ततश्च हृत् ॥\nदाहोनांबु च हृत्पश्चाद्रयेंऽबुमरुदन्वितः ॥ ८८-६६ ॥\nशून्यं च केवलं चैव रसश्च सचरस्थिरा ॥\nवियदंबुयुतं दाहस्त्वग्नियुक्सयुतः शुचिः ॥ ८८-६७ ॥\nभूमी रसाक्ष्मास्वयुता पंचैकांतरिताः स्थिराः ॥\nतदंतरित बीजानि स्वसंयुक्तानि पंच वै ॥ ८८-६८ ॥\nतानि क्रमाज्ज्यासचरो रसो भूश्च नभोयुता ॥\nहंसश्चरयुतो द्विः स्यात्ततः प्राणो रसाग्नियुक् ॥ ८८-६९ ॥\nशून्ययुग्मं चरयुतं हृद्दाहोंबुमरुद्युतः ॥\nव्योमाग्निसहितं पश्चाद्रसश्च मरुता स्थिरा ॥ ८८-७० ॥\nशून्यं साग्निनभश्चैव चरेण सहितं तथा ॥\nअंबु पश्चाद्वियत्तस्मान्नभश्च मरुदन्वितम् ॥ ८८-७१ ॥\nशून्यं व्याप्तं च दद्युक्तं रयदाहस्ववह्निभिः ॥\nहंसः सदाहोंबगुरसा चरस्वैः संयुतो भवेत् ॥ ८८-७२ ॥\nहंसः सदाहवह्निस्वैर्युक्तमंत्यमुदीरितम् ॥\nसप्तत्रिंशच्छतार्णैः स्यान्नित्या सौभागमालिनी ॥ ८८-७३ ॥\nअंगानि मंत्रवर्णैः स्युराद्येन हृदुदीरितम् ॥\nततश्चतृर्भिः शीर्षं स्याच्छिखा त्रिभिरुदीरिता ॥ ८८-७४ ॥\nगुणवेदाक्षरैः शेषाण्यंगानि षडिति क्रमात् ॥\nअरुणामरुणाकल्पां सुंदरीं सुस्मिताननाम् ॥ ८८-७५ ॥\nत्रिनेत्रां बाहुभिः षड्भिरुपेतां कमलासनाम् ॥\nकह्लारपाशपुंड्रेक्षुकोदंडान्वामबाहुभिः ॥ ८८-७६ ॥\nदधानां दक्षिणैः पद्ममंकुशं पुष्पसायकम् ॥\nतथाविधाभिः परितो युतां शक्तिगणैः स्तुतैः ॥ ८८-७७ ॥\nअक्षरोक्ताभिरन्याभिः स्मरोन्मादमदात्मभिः ॥\nएषा तृतीया कथिता वनिता जनमोहिनी ॥ ८८-७८ ॥\nचतुर्थीं श्रृणु विप्रेन्द्र नित्यक्लिन्नासमाह्वयाम् ॥\nहंसस्तु दाहवह्निस्वैर्युक्तः प्रथममुच्यते ॥ ८८-७९ ॥\nकामेश्वर्यास्तृतीयादिवर्णानामष्टकं भवेत् ॥\nहृदंबुमरुता युक्तः स एवैकादशाक्षरः ॥ ८८-८० ॥\nएकादशाक्षरी चेयं विद्यार्णैरंगकल्पनम् ॥\nआद्येन मन्त्रवर्णेन हृदयं समुदीरितम् ॥ ८८-८१ ॥\nद्वाभ्यां द्वाभ्यां तु शेषाणि अंगानि परिकल्पयेत् ॥\nन्यसेदंगुष्ठमूलादिकनिष्ठाग्रांतमूर्द्ध्वगम् ॥ ८८-८२ ॥\nशेषं तद्वलये न्यस्य हृद्दृक्छ्रोत्रे नसोर्द्वयोः ॥\nत्वचि ध्वजे च पायौ च पादयो रर्णकान्न्यसेत् ॥ ८८-८३ ॥\nअरुणामरुणाकल्पामरुणांशुकधारिणीम् ॥\nअरुणस्रग्विलेपां तां चारुस्मेरमुखांबुजाम् ॥ ८८-८४ ॥\nनेत्रत्रयोल्लसद्वक्त्रां भालेघर्मांबुमौक्तिके ॥\nविराजमानां मुकुटलसदर्द्धेंदुशेखराम् ॥ ८८-८५ ॥\nचतुर्भिर्बाहुभिः पाशमंकुशं पानपात्रकम् ॥\nअभयं बिभ्रतीं पद्ममध्यासीनां मदालसाम् ॥ ८८-८६ ॥\nध्यात्वैवं पूजयेन्नित्यक्किन्नां नित्यां स्वशक्तिभिः ॥\nपुण्या चतुर्थी गदिता नित्याक्किन्नाह्वया मुने ॥ ८८-८७ ॥\nवनिता नवनीतस्य दाविकाग्निर्जयादिना ॥\nभूः स्वेन युक्ता प्रथमं प्राणो दाहेन तद्युतः ॥ ८८-८८ ॥\nरसो दाहेन तद्युक्तं प्रभादाहेन तद्युता ॥\nज्या च दाहेन तद्युक्ता नित्याक्लिन्नांतगद्वयम् ॥ ८८-८९ ॥\nएषा नवाक्षरी नित्या भेरुण्डा सर्वसिद्धिदा ॥\nप्रणवं ठद्वयं त्यक्त्वा मध्यस्थैः षड्भिरक्षरैः ॥ ८८-९० ॥\nषडंगानि प्रकुर्वीत वर्णन्यासं ततः परम् ॥\nरंध्राद्यामुखकंठेषु हन्नाभ्यां धारयद्वयम् ॥ ८८-९१ ॥\nन्यसेन्मंत्रार्णनवकं मातृकान्यासपूर्वकम् ॥\nअथ ध्यानं प्रवक्ष्यामि देव्याः सर्वार्थसिद्धिदम् ॥ ८८-९२ ॥\nतप्तकांचनसंकाशदेहां नेत्रत्रयान्विताम् ॥\nचारुस्मितां चितमुखीं दिव्यालंकारभूषिताम् ॥ ८८-९३ ॥\nताटंकहारकेयूररत्नस्तबकमंडिताम् ॥\nरसनानूपुरोर्म्यादिभूषणैरतिसुन्दरीम् ॥ ८८-९४ ॥\nपाशांकुशौ चर्मखङ्गौ गदावह्निधनुःशरान् ॥\nकरैर्दधानामासीना पूजायां मत्पसस्थिताम् ॥ ८८-९५ ॥\nशक्तीश्च तत्समाकारतेजोहेतिभिरन्विताः ॥\nपूजयेत्तद्वदभितः स्मितास्या विजयादिकाः ॥ ८८-९६ ॥\nपंचमीय समाख्याता भेरुंडाख्या मुनीश्वर ॥\nयस्याः स्मरणतो नश्येद्गरलं त्रिविधं क्षणात् ॥ ८८-९७ ॥\nया तु षष्ठी द्विजश्रेष्ठ सा नित्या वह्निवासिनी ॥\nतद्विधानं श्रृणुष्वाद्य साधकानां सुसिद्धिदम् ॥ ८८-९८ ॥\nभेरुंडाद्यमिहाद्यं स्यान्नित्यक्लिन्नाद्यनंतरम् ॥\nततोंऽबुशून्ये हंसाग्निह्युत्तमंबुमरुद्युतम् ॥ ८८-९९ ॥\nहृदग्निना युतं शून्यं व्याप्तेन शुचिना च युक् ॥\nशून्यं नभः शक्तियुतं नवार्णेयमुदाहृता ॥ ८८-१०० ॥\nविद्या द्वितीयबीजेन स्वरान्दीर्घान्नियोजयेत् ॥\nमायांतान्षड्भिरेवां गान्याचरेत्सकरांगयोः ॥ ८८-१०१ ॥\nनवाक्षराणि विद्याया नवरंध्रेषु विन्यसेत् ॥\nव्यापकं च समस्तेन कुर्यादेवात्मसिद्धये ॥ ८८-१०२ ॥\nसर्वास्वपि च विद्यासु व्यापकन्यासमाचरेत् ॥\nतप्तकांचनसंकाशां नवयौवनसुन्दरीम् ॥ ८८-१०३ ॥\nचारुस्मेरमुखांभोजां विलसन्नयनत्रयाम् ॥\nअष्टाभिर्बाहुभिर्युक्तां माणिक्याभरणोज्ज्वलाम् ॥ ८८-१०४ ॥\nपद्मरागकिरीटांशुसंभेदारुणितांबराम् ॥\nपीतकौशेयवसनां रत्नमंजीरमेखलाम् ॥ ८८-१०५ ॥\nरक्तमौक्तिकसकंभिन्नस्तबकाभरणोज्ज्वलाम् ॥\nरत्नाब्जकंबुपुंड्रेक्षुचापपूर्णेन्दुमंडलम् ॥ ८८-१०६ ॥\nदधानां बाहुभिर्वामैः कह्लारं हेमश्रृंगकम् ॥\nपुष्पेषुं मातुलिंगं च दधानां दक्षिणैः करैः ॥ ८८-१०७ ॥\nस्वस्वनामाभिरभितः शक्तिभिः परिवारिताम् ॥\nएवं ध्यात्वार्चयेद्वह्निवासिनीं वह्निविग्रहम् ॥ ८८-१०८ ॥\nयस्याः स्मरपतो वश्यं जायते भुवनत्रयम् ॥\nअथ या सप्तमी नित्या महावज्रेश्वरी मुने ॥ ८८-१०९ ॥\nतस्या विद्यां प्रवक्ष्यामि साधकानां सुसिद्धिदाम् ॥\nद्वितीयं वह्विवासिन्या नित्यक्लिन्ना चतुर्थकम् ॥ ८८-११० ॥\nपंचमं भगमालाद्यं भेरुंडाया द्वितीयकम् ॥\nनित्यक्लिन्नाद्वितीयं च तृतीयं षष्ठसप्तमौ ॥ ८८-१११ ॥\nअष्टमं नवमं चापि पूर्वं स्यादंतिमं पुनः ॥\nद्वयमेकैकमथ च द्वयद्वयमथ द्वयम् ॥ ८८-११२ ॥\nमायया पुटितं कृत्वा कुर्यादंगानि षट् क्रमात् ॥\nप्रत्येकं शक्तिपुटुतैर्मंत्रार्णैर्दशभिर्न्यसेत् ॥ ८८-११३ ॥\nदृक्छ्रोत्रनासावाग्वक्षोनाभिगुह्येषु च क्रमात् ॥\nरक्तां रक्तांबरां रक्तगंघमालाविभूषणाम् ॥ ८८-११४ ॥\nचतुर्भुजां त्रिनयनां माणिक्यमुकुटोज्ज्वलाम् ॥\nपाशांकुशामिक्षुचापं दाडिमीशायकं तथा ॥ ८८-११५ ॥\nदधानां बाहुभिर्नेत्रैर्दयासुप्रीतिशीतलैः ॥\nपश्यंती साधके अस्त्रषट्कोणाब्जमहीपुरे ॥ ८८-११६ ॥\nचक्रमध्ये सुखासीनां स्मेरवक्त्रसरोरुहाम् ॥\nशक्तिभिः स्वस्वरूपाभिरावृतां पीतमध्यगाम् ॥ ८८-११७ ॥\nसिंहासनेऽभितः प्रेंखत्पोतस्थाभिश्च शक्तिभिः ॥\nवृतां ताभिर्विनोदानि यातायातादिभिः सदा ॥ ८८-११८ ॥\nकुर्वाणामरुणांभोधौ चिंतयेन्मन्त्रनायकम् ॥\nएषा तु सप्तमीप्रोक्ता दूतिं चाप्यष्टमीं श्रृणु ॥ ८८-११९ ॥\nवज्रेश्वर्याद्यमाद्यं स्याद्वियदग्नियुतं ततः ॥\nअंबु स्यान्मरुता युक्तं गोत्रा क्ष्मासंयुता ततः ॥ ८८-१२० ॥\nरयोव्यासेन शुचिना युतः स्यात्तदनंतरम् ॥\nअत्यार्णां वह्निवासिन्या दूती नित्या समीरिताः ॥ ८८-१२१ ॥\nषड्दीर्घस्वरयुक्तेन विद्यायाः स्यात्षडंगकम् ॥\nतेनैव पुटितैरर्णैर्न्यसेच्छ्रोत्रादिपञ्चसु ॥ ८८-१२२ ॥\nषष्ठकं नसि विन्यस्य व्यापकं विद्यया न्यसेत् ॥\nनिदाघकालमध्याह्नदिवाकरसमप्रभाम् ॥ ८८-१२३ ॥\nनवरत्नकिरीटां च त्रीक्षणामरुणांबराम् ॥\nनानाभरणसंभिन्नदेहकांतिविराजिताम् ॥ ८८-१२४ ॥\nशुचिस्मितामष्टभुजा स्तूयमानां महर्षिभिः ॥\nपाशं खेटं गदां रत्नचषकं वामबाहुभिः ॥ ८८-१२५ ॥\nदक्षिणैरंकुशं खड्गं कट्टारं कमलं तथा ॥\nदधानां साधकाभीष्टदानोद्यमसमन्विताम् ॥ ८८-१२६ ॥\nध्यात्वैवं पृनयेद्देवीं दूतीं दुर्न्नीतिनाशिनीम् ॥\nइत्येषा कथिता तुभ्यं समस्तापन्निवारिणी ॥ ८८-१२७ ॥\nश्रीकरी शिवतावासकारिणी सर्वसिद्धिदा ॥\nअथ ते नवमीं नित्यां त्वरितां नाम नारद ॥ ८८-१२८ ॥\nप्रवक्ष्यामि यशोविद्याधनारोग्यसुखप्रदाम् ॥\nआद्यं तु वह्निवासिन्या दूत्यादिस्तदनन्तरम् ॥ ८८-१२९ ॥\nहंसो धरा स्वयं युक्तस्तेजश्चरसमन्वितम् ॥\nवायुः प्रभाचरयुता ग्रासशक्तिसमन्वितः ॥ ८८-१३० ॥\nहृदार येण दाहेन वह्निस्वाष्टमं तथा ॥\nहंसः क्ष्माखंयुतो ग्रासश्चरयुक्तो द्वितीयकः ॥ ८८-१३१ ॥\nद्वितिर्नादयुता नित्या त्वरिता द्वादशाक्षरी ॥\nविद्या चतुर्थवर्णादिसप्तभिस्त्वक्षरैस्तथा ॥ ८८-१३२ ॥\nकुर्यादंगानि युग्मार्णैः षट्क्रमेण करांगयोः ॥\nशिरोललाटकंठेषु हृन्नाभ्याधारके तथा ॥ ८८-१३३ ॥\nऊरुयुग्मे तथा जानुद्वये जंघाद्वये तथा ॥\nपादयुग्मे तथा वर्णान्मंत्रजान्दश विन्यसेत् ॥ ८८-१३४ ॥\nद्वितीयोपांत्यमध्यस्थैर्मंत्रार्णैरितरैरपि ॥\nताराद्यैः श्रृणु तद्ध्यानं सर्वसिद्धिविधायकम् ॥ ८८-१३५ ॥\nश्यामवर्णशुभाकारां नवयौवनशोभिताम् ॥\nद्विद्विक्रमादष्टनागैः कल्पिताभरणोज्ज्वलैः ॥ ८८-१३६ ॥\nताटंकमंगदं तद्वद्रसना नूपुरं च तैः ॥\nविप्रक्षत्रियविट्शूद्रजातिभिर्भीमविग्रहैः ॥ ८८-१३७ ॥\nपल्लवांशुकसंवीतां शिखिपिच्छकृतैः शुभैः ॥\nवलयैर्भूषितभुजां माणिक्यमुकुटोज्ज्वलाम् ॥ ८८-१३८ ॥\nबर्हिबर्हिकृतापीडां तच्छत्रां तत्पताकिनीम् ॥\nगुंजागुणलसद्वक्षः कुचकुंकुममंडलाम् ॥ ८८-१३९ ॥\nत्रिनेत्रां चारुवदनां मंदस्मितमुखांबुजाम् ॥\nपाशांकुशवराभीतिलसद्भुजचतुष्टयाम् ॥ ८८-१४० ॥\nध्यात्वैवं तोतलां देवीं पूजयेच्छक्तिभिर्वृताम् ॥\nतदग्रस्था लु फट्कारी शरचापकरोज्ज्वला ॥ ८८-१४१ ॥\nप्रसीदेत्फलदाने च साधकानां त्वरान्वितां ॥\nएषा तु नवमी नित्या त्वरितोक्ता मुनीश्वर ॥ ८८-१४२ ॥\nविध्नदुःस्वप्रशमनी सर्वाभीष्टप्रदायिनी ॥\nशुचिः स्वेन युतस्त्वाद्यो रसावह्निसमन्वितः ॥ ८८-१४३ ॥\nप्राणो द्वितीयः स्वयुतो वनदुच्छक्तिभिः परः ॥\nइतीरिता त्र्यक्षराख्या नित्येयं कुलसुंदरी ॥ ८८-१४४ ॥\nयस्याः स्मरण मात्रेण सर्वज्ञत्वं प्रजायते ॥\nत्रिभिस्तैरुदितैर्मूलवर्णैः कुर्य्यात्षडंगकम् ॥ ८८-१४५ ॥\nआदिमध्यावसानेषु पूजाजपविधिक्रमात् ॥\nप्रत्येक तैस्त्रिभिर्बीजैर्दीर्घस्वरसमन्वितैः ॥ ८८-१४६ ॥\nकुर्यात्करांगवक्त्राणां न्यासं प्रोक्तं यथाविधि ॥\nऊर्द्ध्वप्राग्दक्षिणोदक्च पश्चिमाधस्नाग्नभिः (?)॥ ८८-१४७ ॥\nसुविनद्यंतरस्थैस्तन्नदात्मसु यथाक्रमम् ॥\nआधाररंध्रहृत्स्वेकं द्वितीयं लोचनत्रये ॥ ८८-१४८ ॥\nतृतीयं श्रोत्रचिबुके चतुर्थं घ्राणतालुषु ॥\nपंचमं चांसनाभीषु ततः पाणिपदद्वये ॥ ८८-१४९ ॥\nमूलमध्याग्रतो न्यस्येन्नवधा मूलवर्णकैः ॥\nलोहितां लोहिताकारशक्तिंबृदनिषेविताम् ॥ ८८-१५० ॥\nलोहितांशुकभूषास्रग्लेपनां षण्मुखांबुजाम् ॥\nअनर्घ्यरत्नघटितमाणिक्यमुकुटोज्वलाम् ॥ ८८-१५१ ॥\nरत्नस्तबकसंभिन्नलसद्वक्षःस्थलां शुभाम् ॥\nकारुण्यानंदपरमा मरुणांबुजविष्टराम् ॥ ८८-१५२ ॥\nभुजैर्द्वादशभिर्युक्तां सर्वेषां सर्ववाङ्मयीम् ॥\nप्रवालाक्षस्रजं पद्मं कुंडिकां रत्ननिर्मिताम् ॥ ८८-१५३ ॥\nरत्नपूर्णं तु चषकं लुंगीं व्याख्यानमुद्रिकाम् ॥\nदधानां दक्षिणैर्वामैः पुस्तकं चारुणोत्पलम् ॥ ८८-१५४ ॥\nहैमीं च लेखनीं रत्नमालां कंबुवरं भुजैः ॥\nअभितः स्तूयमानां च देवगंधर्वकिन्नरैः ॥ ८८-१५५ ॥\nयक्षराक्षसदैत्यर्षिसिद्धविद्याधरादिभिः ॥\nध्यात्वैवमर्चयेन्नित्यां वाग्लक्ष्मीकान्तिसिद्धये ॥ ८८-१५६ ॥\nसितां केवलवाक्सिद्ध्यै लक्ष्म्यै हेमप्रभामपि ॥\nधूमाभां वैरिविद्विष्ट्यै मृतये निग्रहाय च ॥ ८८-१५७ ॥\nनीलां च मूकीकरणे स्मरेत्तत्तदपेक्षया ॥\nइत्येषा दशमी नित्या प्रोक्ता ते कुलसुन्दरी ॥ ८८-१५८ ॥\nनित्यानित्यां तु दशमीं त्रिकुटां वच्मि सांप्रतम् ॥\nहंसश्च हृत्प्राणरसादाहकर्णैः समन्वितः ॥ ८८-१५९ ॥\nविद्यया कुलसुंदर्या योजितः संप्रदायतः ॥\nनित्यानित्यत्रिवर्णेयं ष़ड्भिः कूटाक्षरैर्युता ॥ ८८-१६० ॥\nप्रतिलोमादिभी रूपैर्द्विसप्ततिभिदा मता ॥\nयस्या भजनतः सिद्धो नरः स्यात्खेचरः सुखी ॥ ८८-१६१ ॥\nनिग्रहानुग्रहौ कर्तुं क्षमः स्याद्भुवनत्रये ॥\nदीर्घस्वरसमेताभ्यां हंसहृभ्द्यां षडंगकम् ॥ ८८-१६२ ॥\nभ्रूमध्ये कण्ठहृन्नाभिगुह्याधारेषु च क्रमात् ॥\nविद्याक्षराणि क्रमशो न्यसेद्विंदुयुतानि च ॥ ८८-१६३ ॥\nव्यापकं च समस्तेन विधाय विधिना पुनः ॥\nध्यायेत्समस्तसंपत्तिहेतोः सर्वात्मिकां शिवाम् ॥ ८८-१६४ ॥\nउद्यद्भास्करबिंबाभां माणिक्यमुकुटोज्ज्वलाम् ॥\nपद्मरागकृताकल्पामरुणांशुकधारिणीम् ॥ ८८-१६५ ॥\nचारुस्मितलसद्वक्त्रषट्सरोजविराजिताम् ॥\nप्रतिवक्त्रं त्रिनयनां भुजैर्द्वादशभिर्युताम् ॥ ८८-१६६ ॥\nपाशाक्षगुणपुंड्रेक्षुचापखेटत्रिशूलकान् ॥\nकरैर्वामैर्दधानां च अङ्कुशं पुस्तकं तथा ॥ ८८-१६७ ॥\nपुष्पेषुमंबुजं चैव नृकपालाभये तथा ॥\nदधानां दक्षिणैर्हस्तैर्ध्यायेद्देवीमनन्यधीः ॥ ८८-१६८ ॥\nइत्येषैकादशी प्रोक्ता द्वादशीं श्रृणु नारद ॥\nत्वरितोयांत्यमाद्यं स्याद्युतिदोहचरस्वयुक् ॥ ८८-१६९ ॥\nहृञ्च दाहक्ष्मास्वयुतं वज्रेशीपञ्चमं तथा ॥\nमरुत्स्वयुक्तो मध्याढ्यो दशम्याः परतः पुनः ॥ ८८-१७० ॥\nभूमी रसाक्ष्मास्वयुता वज्रेशीत्यष्टमः क्रमात् ॥\nषडक्षराणि त्वरिता तृतीयं तदनंतरम् ॥ ८८-१७१ ॥\nद्युतिर्दाहचरस्वेन अस्या आद्यमनन्तरम् ॥\nउक्ता नीलपताकाख्या नित्या सप्तदशाक्षरी ॥ ८८-१७२ ॥\nद्विद्विपक्षाक्षिषड्वर्णैर्मंत्रोत्थैरंगकल्पनम् ॥\nश्रोत्रादिनासायुगले वाचि कण्ठे हृदि क्रमात् ॥ ८८-१७३ ॥\nनाभावाधारकेऽथापि पादसंधिषु च क्रमात् ॥\nमन्त्राक्षराणि क्रमशो न्यसेत्सप्तदशापि च ॥ ८८-१७४ ॥\nव्यापकं च समस्तेन विदध्याञ्च यथाविधि ॥\nइन्द्रनीलनिभां भास्वन्मणिमौलिविराजिताम् ॥ ८८-१७५ ॥\nपञ्चवक्त्रां त्रिनयनामरुणांशुकधारिणीम् ॥\nदशहस्तां लसन्मुक्तामण्याभरणमंडिताम् ॥ ८८-१७६ ॥\nरत्नस्तबकसंपन्नदेहां चारुस्मिताननाम् ॥\nपाशं पताकां चर्मापि शार्ङ्गचापं वरं करैः ॥ ८८-१७७ ॥\nदधानां वामपार्श्वस्थैः सर्वाभरणभूषितैः ॥\nअंकुशे च तथा शर्क्ति खङ्गं बाणं तथाभयम् ॥ ८८-१७८ ॥\nदधानां दक्षिणैर्हस्तैरासीनां पद्मविष्टरे ॥\nस्वाकारवर्णवेषास्यपाण्यायुधविभूषणैः ॥ ८८-१७९ ॥\nशक्तिवृन्दैर्वृतां ध्यायेद्देवीं नित्यार्चनक्रमे ॥\nत्रिषट्कोणयुतं पद्ममष्टपत्रं ततो बहिः ॥ ८८-१८० ॥\nअष्टास्रं भूपुरद्वन्द्वावृतं तत्पुरयुग्मकम् ॥\nचतुर्द्वारयुतं दिक्षु शाखाभिश्च समन्वितम् ॥ ८८-१८१ ॥\nकृत्वा नामावृतां शक्तिं गणैस्तत्रार्चयेच्छिवाम् ॥\nएषा ते द्वादशी नित्या प्रोक्ता नीलपताकिनी ॥ ८८-१८२ ॥\nसमरे विजयं खङ्गपादुकांजनसिद्धिदा ॥\nवेतालयक्षिणीचेटपिशाचादिप्रसाधिनी ॥ ८८-१८३ ॥\nनिधानबिलसिद्धान्नसाधिनी कामचोदिता ॥\nअथ त्रयोदेशीं नित्यां वक्ष्यामि श्रृणु नारद ॥ ८८-१८४ ॥\nरसो नभस्तथा दाहो व्याप्तक्ष्मावनपूर्विका ॥\nखेन युक्ता भवेन्नित्या विजयैकाक्षरा मुने ॥ ८८-१८५ ॥\nविद्याया व्यंजनैर्दीर्घस्वरयुक्तैश्चतुष्टयम् ॥\nशेषाभ्यां च द्वयं कुर्यात्षडंगानि करांगयोः ॥ ८८-१८६ ॥\nज्ञानेंद्रियेषु श्रोत्रादिष्वथ चित्ते च विन्यसेत् ॥\nअक्षराणि क्रमाद्बिन्दुयुतान्यन्यत्तु पूर्ववत् ॥ ८८-१८७ ॥\nपञ्च वक्त्रां दशभुजां प्रतिवक्त्रं त्रिलोचनाम् ॥\nभास्वन्मुकुटविन्यासचन्द्रलेखाविराजिताम् ॥ ८८-१८८ ॥\nसर्वाभरणसंयुक्तां पीतांबरसमुज्ज्वलाम् ॥\nउद्यद्भास्वद्बिंबतुल्यदेहकांतिं शुचिस्मिताम् ॥ ८८-१८९ ॥\nशंखं पाशं खेटचापौ कह्लारं वामबाहुभिः ॥\nचक्रं तथांकुशं खङ्गं सायकं मातुलुं गकम् ॥ ८८-१९० ॥\nदधानां दक्षिणैर्हस्तैः प्रयोगे भीमदर्शनाम् ॥\nउपासनेति सौम्यां च सिंहोपरि कृतासनाम् ॥ ८८-१९१ ॥\nव्याघ्रारूढाभिरभितः शक्तिभिः परिवारिताम् ॥\nसमरे पूजनेऽन्येषु प्रयोगेषु सुखासनाम् ॥ ८८-१९२ ॥\nशक्तयश्चापि पूजायां सुखासनसमन्विताः ॥\nसर्वा देव्याः समाकारमुखपाण्यायुधा अपि ॥ ८८-१९३ ॥\nचतुरस्रद्वयं कृत्वा चतुर्द्वारोपशोभितम् ॥\nशाखष्टकसमोपेतं तत्र प्राग्वत्समर्चयेत् ॥ ८८-१९४ ॥\nतदंतर्वृतयुग्मांतरष्टकोणं विधाय तु ॥\nतदंतश्च तथा पद्मं षोडशच्छदसंयुतम् ॥ ८८-१९५ ॥\nतथैवाष्टच्छद पद्मं विधायावाह्य तत्र ताम् ॥\nतत्तच्छक्त्या वृतां सम्यगुपचारैस्तथार्चयेत् ॥ ८८-१९६ ॥\nएषा त्रiयोदशी प्रोक्ता वादेयुद्धे जयप्रदा ॥\nचतुर्दशीं प्रवक्ष्येऽथ नित्यां वै सर्वमंगलाम् ॥ ८८-१९७ ॥\nहृदंबुवनयुक्तं खं नित्या स्यात्सर्वमंगला ॥ ८८-१९८ ॥\nएकाक्षर्यनया सिद्धो जायते खेचरः क्षणात् ॥\nषड्दीर्घाढ्यां मूलविद्यां षडंगेषु प्रविन्यसेत् ॥ ८८-१९९ ॥\nतां नित्यां जातरूपाभां मुक्तामाणिक्यभूषणाम् ॥\nमाणिक्यमुकुटां नेत्रद्वयप्रेंखद्दयापराम् ॥ ८८-२०० ॥\nद्विभुजां शासनां पद्मे त्वष्टषोडशतद्द्वयैः ॥\nपत्रैरुपेते सचतुद्वारंभूसद्मयुग्मके ॥ ८८-२०१ ॥\nमातुलुंगफलं दक्षे दधानां करपंकजे ॥\nवामेन निजभक्तानां प्रयच्छंतीं धनादिकम् ॥ ८८-२०२ ॥\nस्वसमानाभिरभितः शक्तिभिः परिवारिताम् ॥\nषट्सप्तातीभिरन्याभिरप्सरोत्थाभिरन्विताम् ॥ ८८-२०३ ॥\nप्रयोगेष्वन्यदा नित्यं सपर्यासूक्तशक्तिकाम् ॥\nएषा चतुर्दशी प्रोक्ता तथा पंचदशीं श्रृणु ॥ ८८-२०४ ॥\nभूः शून्यं नभसा भूश्च रसश्चाथ स्थिरांबु च ॥\nरयोग्निना युतीज्यांबुमरुद्युक्तारसा मरुत् ॥ ८८-२०५ ॥\nनभश्च मरुता युक्तं रसा शून्येऽपि संयुते ॥\nगोत्रा चरेण सहिता अंबुपूर्वाक्षरस्तथा ॥ ८८-२०६ ॥\nअंब्वग्नी हृञ्च दाहांबुरसक्ष्मारयहृत्स्वयुक् ॥\nहंसश्च मरुता दाहः प्राणश्च मरुता युतः ॥ ८८-२०७ ॥\nदाहः साग्निप्राणचरौ ज्यामरुत्सहितारयः ॥\nचरेणांबु च गोत्राहृत्साग्निर्ज्यांबुरसा स्वयुक् ॥ ८८-२०८ ॥\nरयः साग्निर्ज्यांबुरसा पुनरेते जवी ततः ॥\nदाहेनानेन ते द्विः स्याद्भस्वो दाहमरुत्स्वयुक् ॥ ८८-२०९ ॥\nहंसः सदाहवह्निस्वो दाहक्ष्मास्वयुतश्च सः ॥\nसप्तदाहास्ततोऽस्याः स्युरष्टमाद्यास्तु पंच ते ॥ ८८-२१० ॥\nउपांत्याधः स्थितं नीलपताकाया अनंतरम् ॥\nत्वरिता त्वं च भेरुंडाष्टमं च नवनं तथा ॥ ८८-२११ ॥\nसा ज्वालामालिनीनित्या त्रिषष्ट्यर्णा समीरिता ॥\nएकद्वयचतुःपंचचतुष्टयदशाक्षरैः ॥ ८८-२१२ ॥\nकुर्यादंगानि मूलार्णैरादितः षट्करांगयोः ॥\nशेषैस्तु व्यापकं कुर्यात्ततो ध्यायेत्सनातनीम् ॥ ८८-२१३ ॥\nज्वलज्ज्वलनसंकाशां माणिक्यमुकुटोज्ज्वलाम् ॥\nषड्वक्त्रां द्वादशभुजां सर्वाभरणभूषिताम् ॥ ८८-२१४ ॥\nपाशांकुशौ खङ्गखेटौ चापबाणौ गदादरौ ॥\nशूलवह्नी वराभीती दधानां कपपंकजैः ॥ ८८-२१५ ॥\nस्वप्रमाणाभिरभितः शक्तिभिः परिवारिताम् ॥\nचारुस्मितलसद्वक्त्र सरोजां त्रीक्षणान्वताम् ॥ ८८-२१६ ॥\nध्यात्वैवमुपचारैस्तैरर्चयेत्तां तु नित्यशः ॥\nचतुरस्रद्वयं कृत्वा चतुर्द्वारसमन्वितम् ॥ ८८-२१७ ॥\nसशाखमष्टपत्राब्जमंतरा त्र्यस्रकं ततः ॥\nषट्कोणं मध्यतस्त्र्यस्रं विधायात्र शिवां जयेत् ॥ ८८-२१८ ॥\nएषा पंचदशी प्रोक्ता षोडशीं श्रृणु नारद ॥\nवायुप्रणवतत्त्वैस्तु चित्रास्यादक्षरद्वया ॥ ८८-२१९ ॥\nया सिद्धा धनधान्यात्मनिधिलाभाय कल्प्यते ॥\nविद्याद्यवायुना कुर्याद्दीर्घस्वरयुजा क्रमात् ॥ ८८-२२० ॥\nषडंगानि यथापूर्वं मातृकां विद्यया न्यसेत् ॥\nउद्यदादित्यबिंबाभां नवरत्नविभूषणाम् ॥ ८८-२२१ ॥\nनवरत्नकिरीटां च चित्रपट्टांशुकोज्ज्वलाम् ॥\nचतुर्भुजां त्रिनयनां शुचिस्मितलसन्मुखीम् ॥ ८८-२२२ ॥\nसर्वानंदमयीं नित्यां समस्तेप्सितदायिनीम् ॥\nचतुर्भुजेषु वै पाशमंकुशं वरदाभये ॥ ८८-२२३ ॥\nदधानां मंगलां पद्मकर्णिकायोनिमध्यगाम् ॥\nतच्छक्तिभिश्च तच्चक्रे तथैवार्चनमीरितम् ॥ ८८-२२४ ॥\nप्राणदाहौ धरायुक्तो पुनराद्यं रसे मरुत् ॥\nव्यासं मरुच्छक्तियुतं भूः स्वयुक्ता ततस्त्रयम् ॥ ८८-२२५ ॥\nअस्या आद्यां रसायुग्मं चरणेन प्रयोजितम् ॥\nदाहेन वह्निशक्तिभ्यां युतो हंसस्ततः परम् ॥ ८८-२२६ ॥\nनभोदिर्हृत्सदाहांबुज्या शून्यं स्वेन संयुतम् ॥\nअंबु पश्चाद्विषयुक्तं मरुता तु नभोयुतम् ॥ ८८-२२७ ॥\nशून्यं व्याप्तं भुवा हंसः पूर्वांत्यौ स्यान्मनुत्रयम् ॥\nअस्याः षष्ठादिपंचार्णा दैत्यास्यादाद्य ईरितः ॥ ८८-२२८ ॥\nएकादशाक्षरादंत्या द्वितीयः खंड ईरितः ॥\nतृतीयः पंचविंशार्णः प्रोक्ता मंत्रा इति क्रमात् ॥ ८८-२२९ ॥\nबाला बीजत्रयाद्यैर्द्विस्त्रिभिर्मंत्रैः षडगंकम् ॥\nविकीर्णकुंतलां नग्रां रक्तामानंदविग्रहाम् ॥ ८८-२३० ॥\nदधानां चिंतयेद्बाणचापपाशसृणीकरैः ॥\nतत्समानायुधाकारवर्णा देव्यास्तु बा ॥ ८८-२३१ ॥\nऋतुस्राताः स्फुरद्योन्यः सदानंदारुणेक्षणाः ॥\nइत्येषा कुरुकुल्लांते प्रोक्ता चंद्रावलीस्वयम् ॥ ८८-२३२ ॥\nवाराहीमभिधास्यामि ललितायाः परा तनुः ॥\nशुचिः स्वेनाथ शून्यं स्यान्नभसाभ्ररसिस्थिरा ॥ ८८-२३३ ॥\nअंबु पश्चाद्रयः साग्निर्मरुतांबुरयौ तथा ॥\nइलसायुतोऽग्निरेतानि पुनरंबुमरुद्युतम् ॥ ८८-२३४ ॥\nदाहांबुमरुताहंसस्त्वग्निनैतत्त्रयं पुनः ॥\nअम्बुदाहौ मरुद्युक्तौ हंसोऽथ धरया नभः ॥ ८८-२३५ ॥\nतेजोग्निना पुनः पंच वातः स्वेन समायुतः ॥\nतोयं चरेण तत्पूर्वं तोयमग्नियुतं ततः ॥ ८८-२३६ ॥\nशून्यं व्याप्तेन शुचिना शून्यं शक्त्या नभो युतम् ॥\nदाहो धरा स्वसहरितस्तोयं चरसमन्वितम् ॥ ८८-२३७ ॥\nएतत्पूर्वमधुः प्रोक्तं चतुष्टयमतः परम् ॥\nज्याख्येन युक्ता सचरो रभश्चैतस्य पूर्वकम् ॥ ८८-२३८ ॥\nरसोऽग्निना पुनः प्रोक्तं चतुष्का अपयं ततः ॥\nशुभोभ्रता चरेणापि हंसः स्वेन सपूर्वकम् ॥ ८८-२३९ ॥\nहंसोऽग्निना प्राक् त्रितयं हृदयं स्वसमायुतम् ॥\nरसश्चरेण तत्पूर्वमग्निना च रसो युतः ॥ ८८-२४० ॥\nपश्चादुक्तस्त्रयं वातो धरया च नभोन्वितम् ॥\nप्राणः स्वेन युतः पश्चाद्धृदयस्वयुतं रसः ॥ ८८-२४१ ॥\nव्याप्तमेतत्त्रयं पश्चाद्दाहेनांबु समन्वितम् ॥\nगोत्राभरायुता स्पर्शो नादयुक्तो जवीयुतः ॥ ८८-२४२ ॥\nदाहेन पूर्वपूर्वं च पूर्वं च मरुता युतम् ॥\nशून्यं मरुत्स्वसहितं हृद्दाहेनांबुना चरः ॥ ८८-२४३ ॥\nस्पर्शो मरुत्स्वसहितो हृद्दाहेनांबुसंयुतम् ॥\nज्याग्निः स्वसंयुतो हंसस्तथांबु मरुता सह ॥ ८८-२४४ ॥\nहृद्रूप्रेण स्वेन युतं रसश्च स्वेन संयुतः ॥\nप्राणदाहौ धरायुक्तौ पुनस्तौ वह्निना वियत् ॥ ८८-२४५ ॥\nवार्द्दाहयुक्तमंबु स्यादिषष्ट्यासस्वसंयुतम् ॥\nपूर्वद्विरुक्तवर्णौ च शुद्धिः स्वेन युतस्तथा ॥ ८८-२४६ ॥\nस्थिरा रसा वतस्वेन दावौ हंसौ धरा स्वयुक् ॥\nयुतिर्नादवती पश्चाद्धृदंबुमरुता युतम् ॥ ८८-२४७ ॥\nहंसश्च मरुता विद्यः दशोत्तरशताक्षरी ॥\nवाराही पंचमी विश्वविजया भद्रकौमुदी ॥ ८८-२४८ ॥\nवार्तालीति च विख्याता स्तंभनाद्यखिलेष्टदा ॥\nअंगानि कुर्यान्मंत्रार्णैः सप्तभिषड्भिरेव च ॥ ८८-२४९ ॥\nदशभिः सप्तभिः सप्तसंख्यैर्जातिभिर्दिताः ॥\nत्रिकोणवृत्तषट्कोणवृत्तद्वयसमन्वितम् ॥ ८८-२५० ॥\nविधाय चक्रं तत्रैव स्वनामालिख्यपूजयेत् ॥\nध्यायेच्च देवीं कीलास्यां ततः कांचनसन्निभाम् ॥ ८८-२५१ ॥\nआकंठं वनितारूपां ज्वलत्पिंगसरोरुहाम् ॥\nत्रिनेत्रामष्टहस्तां च चक्रं शंखमथांकुशम् ॥ ८८-२५२ ॥\nपाशं च मुशलं शीर्षमभयं वरदं तथा ॥\nदधानां गरुडस्कन्धे सुखासीनां विचिंतयेत् ॥ ८८-२५३ ॥\nनित्यपूजासु तच्छक्तीस्तत्समानाः स्मरेन्मुने ॥\nप्रयोगेषु स्मरेद्देवीं सिंहस्थां व्याघ्रगामपि ॥ ८८-२५४ ॥\nगजारूढां हयारूढां तर्श्यारूढां च शक्तिभिः ॥\nश्यामामप्यरुणां पीतामसितांभोजविग्रहाम् ॥ ८८-२५५ ॥\nतत्तत्त्प्रयोगेषु तथा ध्यायेत्तत्तदवाप्तये ॥\nअरुणां पंचमीं वश्ये पीतां स्तंभनके स्मरेत् ॥ ८८-२५६ ॥\nश्यामां च दुर्गमे मार्गे सितां युद्धेऽरिनष्टये ॥\nधूम्रामुच्चाटने ध्यायेत्साधको द्विजसत्तमः ॥ ८८-२५७ ॥\nएताः षोडश नित्यास्ते संक्षपात्समुदीरिताः ॥\nभजतामिष्टदाः सद्यः सर्वपापक्षयंकराः ॥ ८८-२५८ ॥\nइति श्रीबृहन्नारदीयपुराणे पूर्वभागे बृहदुपाख्याने तृतीयपादे राधादिमन्त्रनिरूपणं नामाष्टाशीतितमोऽध्यायः ॥ ८८ ॥"
  },
  {
    "text": "</span>"
  }
]
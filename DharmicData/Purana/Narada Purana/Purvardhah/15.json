[
  {
    "text": "धर्मराज उवाच ।।\nपाप भेदान्प्रवक्ष्यामि यथा स्थूलाश्च यातनाः ।।\nश्रृणुष्व धैर्यमास्थाय रौद्रा ये नरका यतः ।। १५-१ ।।"
  },
  {
    "text": "पापिनो ये दुरात्मानो नरकाग्निषु सन्ततम् ।।\nपच्यन्ते येषु तान्वक्ष्ये भयंकरफलप्रदान् ।। १५-२ ।।"
  },
  {
    "text": "तपनोवालुकाकुम्भौमहारौरवरौरवौ ।।\nकुम्भघीपाको निरुच्छ्वासः कालसूत्रः प्रमर्दनः ।। १५-३ ।।"
  },
  {
    "text": "असिपत्रवनं घोरं लालाभक्षोहिमोत्कटः ।।\nमूषावस्था वसाकूपस्तथा वैतरणी नदी ।। १५-४ ।।"
  },
  {
    "text": "भक्ष्यन्ते मूत्रपानं च पुरीषह्लद एव च ।।\nतप्तशूलं तप्तशिला शाल्मलीद्रुम एव च ।। १५-५ ।।"
  },
  {
    "text": "तथा शोणितकूपश्च घोरः शोणितभोजनः ।।\nस्वमांसभोजनं चैव वह्निज्वालानिवेशनम् ।। १५-६ ।।"
  },
  {
    "text": "शिलावृष्टिः शस्त्रवृष्टिर्वह्निवृष्टिस्तथैव च ।।\nक्षारोदकं चोष्णतोयं तप्तायः पिण्डभक्षणम् ।। १५-७ ।।"
  },
  {
    "text": "अथ शिरःशोषणं च मरुत्प्रपतनं तथा ।।\nतथा पाशाणवर्णं च कृमिभोजनमेव च ।। १५-८ ।।"
  },
  {
    "text": "क्षारो दपानं भ्रमणं तथा क्रकचदारणम् ।।\nपुरीषलेपनं चैव पुरीषस्य च भोजनम् ।। १५-९ ।।"
  },
  {
    "text": "रेतः पानं महाघोरं सर्वसन्धिषुदाडनम् ।।\nधूमपानं पाशबन्धं नानाशूलानुलेपनम् ।। १५-१० ।।"
  },
  {
    "text": "अङ्गारशयनं चैव तथा मुसलमर्द्दनम् ।।\nबहूनि काष्ठयन्त्राणि कषणं छेदनं तथा ।। १५-११ ।।"
  },
  {
    "text": "पतनोत्पतनं चैव गदादण्डादिपीहनम् ।।\nगजदन्तप्रहरणं नानासर्पैश्च दंशनम् ।। १५-१२ ।।"
  },
  {
    "text": "शीताम्बुसेचनं चैव नासायां च मुखे तथा ।।\nघोरक्षाराम्बुपानं च तथा लवणभक्षणम् ।। १५-१३ ।।"
  },
  {
    "text": "स्त्रायुच्छेदं स्नायुबन्धमस्थिच्छेदं तथैव च ।।\nक्षाराम्बुपूर्णरन्ध्राणां प्रवेशं मांसभोजनम् ।। १५-१४ ।।"
  },
  {
    "text": "पित्तपानं महाघोरं तथैवःश्लेष्मभोजनम् ।।\nवृक्षाग्रात्पातनंचैव जलान्तर्मज्जनं तथा ।। १५-१५ ।।"
  },
  {
    "text": "पाषाणधारणं चैव शयनं कण्टकोपरि ।।\nपिपीलिकादंशनं च वृश्चिकैश्चापि पीडनम् ।। १५-१६ ।।"
  },
  {
    "text": "व्याघ्रपीडा शिवापीडा तथा महिषमीडनम् ।।\nकर्द्दमे शयनं चैव दुर्गन्धपरिपूरणम् ।। १५-१७ ।।"
  },
  {
    "text": "बहुशश्चार्धशयनं महातिक्तनिषेवणम् ।।\nअत्युष्णतैलपानं च महाकटुनिषेवणम् ।। १५-१८ ।।"
  },
  {
    "text": "कषायोदकपानं च तत्पपाषाणतक्षणम् ।।\nअत्युष्णशीतस्नानं च तथा दशनशीर्णनम् ।। १५-१९ ।।"
  },
  {
    "text": "तप्तायः शयनं चैव ह्ययोभारस्य बन्धनम् ।।\nएवमाद्यामहाभाग यातनाः कोटिकोटिशः ।। १५-२० ।।"
  },
  {
    "text": "अपि वर्षसहस्त्रेण नाहं निगदितुं क्षमः ।।\nएतेषु यस्य यत्प्राप्तं पापिनः क्षितिरक्षक ।। १५-२१ ।।"
  },
  {
    "text": "तत्सर्वं संप्रवक्ष्यामि तन्मे निगदतः श्रृणु ।।\nब्रह्महा च सुरापी च स्तेयी च गुरुतल्पगः ।। १५-२२ ।।"
  },
  {
    "text": "महापातकिनस्त्वेते तत्संसर्गी च पञ्चमः ।।\nपंतिभेदीवृथापाकी नित्यं ब्रह्मणदूषकः ।। १५-२३ ।।"
  },
  {
    "text": "आदेशी वेदविक्रेता पञ्चैते ब्रह्मधातकाः ।।"
  },
  {
    "text": "ब्रह्मणं यः समाहूय दास्यामीति धनादिकम् ।।\nएश्चान्नास्तीति यो ब्रुयात्तमाहुर्ब्रह्यघातिनम् ।। १५-२४ ।।"
  },
  {
    "text": "स्नानार्थं पूजनार्थँ वा गच्छतो ब्राह्मणस्य यः ।।\nसमायात्यंतरायत्वं तमाहुर्ब्रह्मधातिनम् ।। १५-२५ ।।"
  },
  {
    "text": "पस्निन्दासु निरतश्चात्मोत्कर्षरतश्व यः ।।\nअसत्यनिरतश्वचैव ब्रह्महा परिकीर्तितः ।। १५-२६ ।।"
  },
  {
    "text": "अधर्मस्यानुमन्ता च ब्रह्महा परिकीर्तितः ।।\nअन्योद्वेगरतश्चैव अन्येषां दोषसूवकः ।। १५-२७ ।।"
  },
  {
    "text": "दम्भाचाररतश्वैव ब्रह्महेत्यभिधीयते।।\nनित्यं प्रतिग्रहरतस्तथा प्राणिवधे रतः ।। १५-२८ ।।"
  },
  {
    "text": "अधर्मस्यानुममन्ता च ब्रह्महा परिकीर्तितः ।।\nब्रह्महत्या समं पापमेव बहुविधं नृप ।। १५-२९ ।।"
  },
  {
    "text": "सुरापानसमं पापं प्रवक्ष्यामि समासतः ।।\nगणान्नभोजनं चैव गणिकानां निषेवणम् ।। १५-३० ।।"
  },
  {
    "text": "पतितान्नादनं चैव सुरापानसमं स्मृतम् ।।\nउपासमापरित्यागो देवलानां च भोजनम् ।। १५-३१ ।।"
  },
  {
    "text": "सुरापयोषित्संयोगः सुरापानसमः स्मृतः ।।\nयः शूद्रेण समाहतो भोजनं कुरुते द्विजः ।। १५-३२ ।।"
  },
  {
    "text": "सुरापी स हि विज्ञेयः सर्वधर्मबहिष्कृतः ।।\nयः शूद्रेणाभ्यनुज्ञातः प्रेष्यकर्म करोति च ।। १५-३३ ।।"
  },
  {
    "text": "सुरापान समं पापं लभते स नराधमः ।।\nएवं बहुविधं पापं सुरापानसमं स्मृतम् ।। १५-३४ ।।"
  },
  {
    "text": "हेमस्तेयसमं पापं प्रवक्ष्यामि निशामय ।।\nकन्दमूलफलानां च कस्तूरी पटवाससाम् ।। १५-३५ ।।"
  },
  {
    "text": "सदा स्तेयं च रत्नानां स्वर्णस्तेयसमं स्मृतम् ।।\nताम्रायस्त्र्रपुकांस्यानामाज्यस्य मधुनस्तथा ।। १५-३६ ।।"
  },
  {
    "text": "स्तेयं सुगन्धद्रव्याण्णां स्वर्णस्तेयसमं स्मृतम् ।।\nक्रमुकस्यापिहरणमम्भसां चन्दनस्य च ।। १५-३७ ।।"
  },
  {
    "text": "पर्णरसापहरणं स्वर्णस्तेयसमं स्मृतम् ।।\nपितृयज्ञपरित्यागो धर्मकार्यविलोपनम् ।। १५-३८ ।।"
  },
  {
    "text": "यतीर्नां निन्दतं चैव स्वर्णस्तेयसमं स्मृतम् ।।\nभक्ष्याणां चापहरणं धान्यानां हरणं तथा ।। १५-३९ ।।"
  },
  {
    "text": "रुद्राक्षहरणं चैव स्वर्णस्तेयसमं स्मृतम् ।।\nभागीनीगमनं चैव पुत्रस्त्रीगमनं तथा ।। १५-४० ।।"
  },
  {
    "text": "रजस्वलादिगमनं गुरुतल्पसमं स्मृतम् ।।\nहीनजात्याभिगमनं मद्यपस्त्रीनिषेवणम् ।। १५-४१ ।।"
  },
  {
    "text": "परस्त्रीगमनं चैव गुरुतल्पसमं स्मृतम् ।।\nभ्रातृस्त्रीगमनं चैव वयस्यस्त्रीनिषेवणम् ।। १५-४२ ।।"
  },
  {
    "text": "विश्वस्तागमनं चैव गुरुतल्पसमं स्मृतम् ।।\nअकाले कर्मकरणं पुत्रीगमनमेव च ।। १५-४३ ।।"
  },
  {
    "text": "धर्मलोपः शास्त्रनिन्दा गुरुतल्पसमं स्मृतम् ।।\nइत्येवमादयो राजन्महापातकसंज्ञिताः ।। १५-४४ ।।"
  },
  {
    "text": "एतेष्वेकतमेनापि सङ्गकृत्तत्समो भवेत् ।।\nयथाकथंचित्पापानामेतेषां परमर्षिभिः ।। १५-४५ ।।"
  },
  {
    "text": "शान्तैस्तु निष्कृतिर्दृष्टा प्रायश्चितादिकल्पनैः ।।\nप्रायश्चित्तविहीनानि पापानि श्रृणु भूपते ।। १५-४६ ।।"
  },
  {
    "text": "समस्तपापतुल्यानि महानरकदानि च ।।\nब्रह्महत्यादिपापानां कथंचिन्निष्कृतिर्भवेत् ।। १५-४७ ।।"
  },
  {
    "text": "ब्रह्मणं द्वेष्टि यस्तस्य निष्कृतिर्नास्ति कुत्रचित् ।।\nविश्वस्तघातिनं चैव कृतन्घानां नरेश्वर ।। १५-४८ ।।"
  },
  {
    "text": "शूद्रस्त्रीसङ्गिनां चैव निष्कृतिर्नास्ति कुत्रचित् ।।\nशूद्रान्नपुष्टदेहानां वेदनिन्दारतात्मनाम् ।। १५-४९ ।।"
  },
  {
    "text": "सत्कथानिन्दकानांच नेहामुत्रचनिष्कृतिः ।। १५-५० ।।"
  },
  {
    "text": "बौद्धालयं विशेद्यस्तु महापद्यपि वैद्विजः ।।\nनतस्यनिष्कृतिर्दृष्टाप्रायश्चितशतैरपि ।। १५-५१ ।।"
  },
  {
    "text": "बौद्धाः पाषंण्डिनः प्रोक्ता यतो वेदविनिन्दकाः ।।\nतस्माद्विजस्तान्नेक्षेत यतो धर्मबहिष्कृताः ।। १५-५२ ।।"
  },
  {
    "text": "ज्ञानतोऽज्ञानतो वापि द्विजो बोद्धालयं विशेत् ।।\nज्ञात्वा चेन्निष्कृतिर्नास्ति शास्त्राणामिति निश्वयः ।। १५-५३ ।।"
  },
  {
    "text": "एतेषां पापबाहुल्यान्नरकं कोटिकल्पकम् ।।\nप्रायश्चित्तविहीनानि प्रोक्तान्यन्यानि च प्रभो ।। १५-५४ ।।"
  },
  {
    "text": "पापानि तेषां नरकान्गदतो मे निशामय ।। १५-५५ ।।"
  },
  {
    "text": "महापातकिनस्तेषु प्रत्येकं युगवासिनः ।।\nतदन्ते पृथिवीमेत्य सप्तजन्मसु गर्दभाः ।। १५-५६ ।।"
  },
  {
    "text": "ततः श्वानो विद्धदेहा भवेयुर्दशजन्मसु ।।\nआशताब्दं विट्कृमयः सर्पा द्वादशजन्मसु ।। १५-५७ ।।"
  },
  {
    "text": "ततः सहस्त्रजन्मानि मृगाद्याः पशवो नृप ।।\nशताब्दं स्थावराश्चैव ततो गोधाशरीरिणः ।। १५-५८ ।।"
  },
  {
    "text": "ततस्तु सत्पजन्मानि चण्डालाः पापकारिणः ।।\nततः षोडश जन्मानि शूद्राद्या हीनजातयः ।। १५-५९ ।।"
  },
  {
    "text": "ततस्तु जन्मद्वितये दरिद्राव्याधिपीडिताः ।।\nप्रतिग्रहपरा नित्यं ततो निरयगाः पुनः ।। १५-६० ।।?"
  },
  {
    "text": "असूयाविष्टमनसो रौरवे नरके स्मृतम् ।।\nतत्र कल्पद्वयं स्थित्वा चाण्डालाः शतजन्मसु ।। १५-६१ ।।"
  },
  {
    "text": "मा ददस्वेति यो ब्रूयाद्गवान्गिब्राह्मणेषु च ।।\nशुनां योनिशतं गत्वा चाण्डालेषूपजायते ।। १५-६२ ।।"
  },
  {
    "text": "ततो विष्ठाकृतमिश्चैव ततो व्याघ्रस्त्रिजन्मसु ।।\nतदंते नरकं याति युगानामेकविंशतिम् ।। १५-६३ ।।"
  },
  {
    "text": "परनिन्दापरा ये च ये च निष्ठुरभाषिणः ।।\nदानानां विघ्नकर्त्तारस्तेषां पापफलं श्रृणु ।। १५-६४ ।।"
  },
  {
    "text": "मुशलोलूखलाभ्यां तु चूर्ण्यन्ते तस्करा भृशम् ।।\nतदन्ते तप्तपाषाणग्रहणं वत्सरत्रयम् ।। १५-६५ ।।"
  },
  {
    "text": "ततश्च कालसूत्रेण भिद्यन्ते सप्त वत्सरान् ।।\nशोचन्तः स्वानिकर्माणि परद्रव्यापहारकाः ।। १५-६६ ।।"
  },
  {
    "text": "कर्मणा तत्र पच्यन्ते नरकान्गिषु सन्ततम् ।। १५-६७ ।।"
  },
  {
    "text": "परस्वसूचकानां च नरकं श्रृणु दारुणम् ।।\nयावद्युगसहस्त्रं तु तप्तायः पिण्डभक्षणम् ।। १५-६८ ।।"
  },
  {
    "text": "संपीड्यते च रसना संदंशैर्भृशदारुणैः ।।\nनिरुच्छ्वासं महाघोरे कल्पार्द्धं निवसन्ति ते ।। १५-६९ ।।"
  },
  {
    "text": "परस्त्रीलोलुपानां च नरकं कथयामि ते ।।\nतप्तताम्रस्त्रियस्तेन सुरुपाभरणैर्युताः ।। १५-७० ।।"
  },
  {
    "text": "यादृशीस्तादृशीस्ताश्च रमन्ते प्रसभं बहु ।।\nविद्ववन्तं भयेनासां गृह्णन्ति प्रसभं च तम् ।। १५-७१ ।।"
  },
  {
    "text": "कथयन्तश्च तत्कर्म नयन्ते नरकान्क्रमात् ।।\nअन्यं भजन्ते भूपाल पतिं त्यक्त्वा च याः स्त्रियः ।। १५-७२ ।।"
  },
  {
    "text": "तत्पायःपुरुशास्तास्तु तत्पायःशयनेबलात् ।।\nपातयित्वा रमन्ते च बहुकालं बलान्विताः ।। १५-७३ ।।"
  },
  {
    "text": "ततस्तैर्योषितो मुक्ता हुताशनसमोज्ज्वलम् ।।\nयः स्तम्भं समाश्लिष्य तिष्ठन्त्यब्दसहस्त्रकम् ।। १५-७४ ।।"
  },
  {
    "text": "ततः क्षारोदकस्नानं क्षारोदकनिषेवणम् ।।\nतदन्ते नरकान् सर्वान् भुञ्जतेऽब्दशतं शतम् ।। १५-७५ ।।"
  },
  {
    "text": "यो हन्ति ब्राह्मणं गां च क्षत्रियं च नृपोत्तमम् ।।\nस चापि यातनाः सर्वा भुंक्ते कल्पेषु पञ्चसु ।। १५-७६ ।।"
  },
  {
    "text": "यः श्रृणोति महन्निन्दां सादरं तत्फलं श्रृणु ।।\nतेषां कर्णेषु दाप्यन्ते तप्तायः कीलसंचयाः ।। १५-७७ ।।"
  },
  {
    "text": "ततश्च तेषु छिद्रेषु तैलमत्युष्णमुल्बणम् ।।\nपूर्यते च ततश्चापिं कुम्भीपाकं प्रपद्यते ।। १५-७८ ।।"
  },
  {
    "text": "नास्तिकानां प्रवक्ष्यामि विमुखानां हरे हरौ ।।\nअब्दानां कोटिपर्यन्तं लवणं भुञ्जते हि ते ।। १५-७९ ।।"
  },
  {
    "text": "ततश्च कल्पपर्यन्तं रौरवे तप्तसैकते ।।\nभज्यंते पापकर्मणोऽन्येप्येवं नराधिप ।। १५-८० ।।"
  },
  {
    "text": "ब्राह्मणान्ये निरीक्षन्ते कोपदृष्ट्या नराधमाः ।।\nतप्तसूचीसहस्त्रेण चक्षुस्तेषां प्रसूर्यते ।। १५-८१ ।।"
  },
  {
    "text": "ततः क्षाराम्बुधाराभिः सेच्यन्ते नृपसत्तम ।।\nततश्च क्रकर्चेर्घोरैर्भिद्यन्ते पापकर्म्मणः ।। १५-८२ ।।"
  },
  {
    "text": "विश्वासघातिनां चैव मर्यादाभेदिनां तथा ।।\nपरान्नलोल्लुपानां च नरकं श्रृणु दारुणम् ।। १५-८३ ।।"
  },
  {
    "text": "स्वमांसभोजिनो नित्यं भक्षमाणाः श्वभिस्तु ते ।।\nनरकेषु समस्तेषु प्रत्येकं ह्यब्दवासिनः ।। १५-८४ ।।"
  },
  {
    "text": "प्रतिग्रहरता ये च ये वै नक्षत्रपाठकाः ।।\nये च देवलकान्नानां भोजिनस्ताञ्श्रृणुष्व मे ।। १५-८५ ।।"
  },
  {
    "text": "राजन्नाकल्पपर्यन्तं यातनास्वासु दुःखिताः ।।\nपच्यन्ते सततं पापाविष्टा भोगरताः सदा ।। १५-८६ ।।"
  },
  {
    "text": "ततस्तैलेन पूर्यन्ते कालसूत्रप्रपीडिताः ।।\nततः क्षारोदकस्नानं मूत्रविष्टानिषेवणम् ।। १५-८७ ।।"
  },
  {
    "text": "तदन्ते भुवमासाद्य भवन्ति म्लेच्छजातयः ।।\nअन्योद्वेगरता ये तु यान्ति वैतरणीं नदीम् ।। १५-८८ ।।"
  },
  {
    "text": "त्यक्तपञ्चमहायज्ञा लालाभक्षं व्रजन्ति हि ।।\nउपासनापरित्यागी रौरवं नरकं व्रजेत् ।। १५-८९ ।।"
  },
  {
    "text": "विप्रग्रामकरादानं कुर्वतां श्रृणु भूपते ।।\nयातनास्वासु पच्यन्ते यावदाचन्द्रतारकम् ।। १५-९० ।।"
  },
  {
    "text": "ग्रामेषु भूपालवरो यः कुर्यादधिकं करम् ।।\nस सहस्त्रकुलो भुङ्‌क्तेनरकं कल्पपञ्चसु ।। १५-९१ ।।"
  },
  {
    "text": "विप्रग्रामकरादानं योऽनुमन्तातु पापकृत् ।।\nस एव कृतवान् राजन्ब्रह्महत्यासहस्त्रकम् ।। १५-९२ ।।"
  },
  {
    "text": "कालसूत्रे महाघोरे स वसेद्दिचतुर्युगम् ।।\nअयोनौ च वियोनौ च पशुयोनौ च यो नरः ।। १५-९३ ।।"
  },
  {
    "text": "त्यजेद्रेतो महापापी सरेतोभोजनं लभेत् ।।\nवसाकूपं ततः प्राप्य स्थित्वा दिव्याब्दसत्पकम् ।। १५-९४ ।।"
  },
  {
    "text": "रेतोभोजी भवेन्मर्त्यः सर्वलोकेषु निन्दितः ।।\nउपवासदिने राजन्दन्तधावनकृन्नरः ।। १५-९५ ।।"
  },
  {
    "text": "स घोरं नरकं यातिव्याघ्रपक्षं चतुर्युगम् ।।\nयः स्वकर्मपरित्यागी पाषण्डीत्युच्यते बुधैः ।। १५-९६ ।।"
  },
  {
    "text": "तत्संगकृतमोघः स्यात्तावुभावतिपापिनौ ।।\nकल्पकोटिसहस्त्रेषु प्रान्पुतो नरकान्क्रमात् ।। १५-९७ ।।"
  },
  {
    "text": "देवद्रव्यापहर्त्तारो गुरुद्रव्यापहारकाः ।।\nब्रह्महत्याव्रतसमं दुष्कृतं भुञ्जते नृप ।। १५-९८ ।।"
  },
  {
    "text": "अनाथधनहर्त्तारो ह्यनाथं ये द्विषन्ति च ।।\nकल्पकोटिसहस्त्राणि नरके ते वसन्ति च ।। १५-९९ ।।"
  },
  {
    "text": "स्त्रीशूद्राणां समीपे तु ये वेदाध्ययने रताः ।।\nतेषां पापफलं वक्ष्ये श्रृणुष्व सुसमाहितः ।। १५-१०० ।।"
  },
  {
    "text": "अधःशीर्षोर्ध्वपादाश्च कीलिताः स्तम्भकद्वये ।।\nध्रूम्रपानरता नित्यं तिष्ठन्त्याब्रह्मवत्सरम् ।। १५-१०१ ।।"
  },
  {
    "text": "जले देवालये वापि यस्त्यजेद्देहजं मलम् ।।\nभ्रूणहत्यासमं पापं संप्रान्पोत्यतिदारुणम् ।। १५-१०२ ।।"
  },
  {
    "text": "दन्तास्थिकेशनखरान्ये त्यज्यन्त्यमरालये ।।\nजले वा भुक्तशेषं च तेषां पापफलं श्रृणु ।। १५-१०३ ।।"
  },
  {
    "text": "प्रासप्रोता हलैर्भिन्ना आर्त्तरावविराविणः ।।\nअत्युष्णतैलपाकेऽतितप्यन्ते भृशदारुणे ।। १५-१०४ ।।"
  },
  {
    "text": "कुर्वन्ति दुःखसंतप्तास्ततोऽन्येषु व्रजन्ति च ।।\nब्रह्मसंहरते यस्तु गन्धकाष्टं तथैव च ।। १५-१०५ ।।"
  },
  {
    "text": "स याति नरकं घोरं यावदाचन्द्रतारकम् ।।\nब्रह्मस्वहरणं राजन्निहामुत्र च दुःखदम् ।। १५-१०६ ।।"
  },
  {
    "text": "इहसंपद्विनाशायपरत्रनरकाय च ।।\nकूटसाक्ष्यंवदेद्यस्तु तस्य पापफलंश्रृणु ।। १५-१०७ ।।"
  },
  {
    "text": "स याति यातनाः सर्वा यावदिन्द्राश्चतुर्दश ।।\nइहपुत्राश्च विनश्यन्ति परत्र च ।। १५-१०८ ।।"
  },
  {
    "text": "रौरवं नरकं भुङक्ते ततोऽन्यानपि च क्रमात् ।।\nये चातिकामिनो मर्त्या ये च मिथ्याप्रवादिनः ।। १५-१०९ ।।"
  },
  {
    "text": "तेषां सुखे जलौकास्तु पूर्य्यन्ते पन्नगोपमाः ।।\nएवं षष्टिसहस्त्राब्दे ततः क्षाराम्बुसेचनम्‌ ।। १५-११० ।।"
  },
  {
    "text": "ये वृथामांसनिरतास्ते यान्ति क्षारकर्दमम् ।।\nततो गजैर्निपात्यन्ते मरुत्प्रपतनं यथा ।। १५-१११ ।।"
  },
  {
    "text": "तदन्ते भवमासाद्य हीनाङ्गाः प्रभवन्ति च ।।\nयस्त्वृतौ नाभिगच्छेत स्वस्त्रिंय मनुजेश्वर ।। १५-११२ ।।"
  },
  {
    "text": "स याति रौरवं घोरं ब्रह्महकत्यां च विन्दति ।।\nअन्याचाररतं दृष्ट्वा यः शक्तो न निवारयेत् ।। १५-११३ ।।"
  },
  {
    "text": "तत्पापं समवान्पोति नरकं तावुभावपि ।।\nपापिनां पापगणनां कृत्वान्येभ्यो दिशन्ति विन्दति ।। १५-११४ ।।"
  },
  {
    "text": "अस्तित्वे तुल्यपापास्ते मिथ्यात्वे द्विगुणा नृप ।।\nअपापे पातकं यस्तु समरोप्य विनिन्दति ।। १५-११५ ।।"
  },
  {
    "text": "स याति नरकं घोरं यावञ्चर्द्रार्क तारकम् ।।\nपापिनां निन्द्यमानानां पापार्द्धं क्षयमेति च ।। १५-११६ ।।"
  },
  {
    "text": "यस्तु व्रतानि संगृह्य असमाप्य परित्यज्येत् ।।\nसोऽसिपत्रेऽनुभूयार्तिं हीनाङगोजायते भुवि ।। १५-११७ ।।"
  },
  {
    "text": "अन्यैः संगृह्यमाणानांव्रतानां विघ्नकृन्नरः ।।\nअतीव दुःखदंरौद्रं स याति श्लेष्मभोजनम् ।। १५-११८ ।।"
  },
  {
    "text": "न्याये च धर्मशिक्षायां पक्षपातं करोति यः ।।\nन तस्य निष्कृतिर्भूयः प्रायश्चित्तायुतैरपि ।। १५-११९ ।।"
  },
  {
    "text": "अभोज्यभोजी संप्राप्यं विङ्भोज्यं तु समायुतम् ।।\nततश्चण्डालयोनौ तु गोमांसाशी सदा भवेत् ।। १५-१२० ।।"
  },
  {
    "text": "अवमान्य द्विजान्वाग्भिर्ब्रह्महत्यां च विन्दति ।।\nसर्वाश्चयातना भुक्त्वा चाण्डालो दशजन्मसु ।। १५-१२१ ।।"
  },
  {
    "text": "विप्राय दीयमाने तु यस्तु विघ्नं समाचरेत् ।।\nब्रह्महत्यासमं तेन कर्त्तव्यं व्रतमेव च ।। १५-१२२ ।।"
  },
  {
    "text": "अपहृत्य पस्स्यार्थं यः परेभ्यः प्रयच्छति ।।\nअपहर्त्ता तु निरयी यस्यार्थस्तस्य तत्फलम् ।। १५-१२३ ।।"
  },
  {
    "text": "प्रतिश्रुत्याप्रदानेन लालाभक्षं व्रजेन्नरः ।।\nयतिनिन्दापरो राजन् शिलानमात्रे प्रयाति हि ।। १५-१२४ ।।"
  },
  {
    "text": "आरामच्छेदिनो यान्ति युगानामेकविंशतिम् ।।\nश्वभोजनं ततः सर्वा भुञ्जते यातनाः क्रमात् ।। १५-१२५ ।।"
  },
  {
    "text": "देवतागृहभेत्तारस्तडागानां च भूपते ।।\nपुष्पारामभिदश्चैव यां गतिं यान्ति तच्छॄणु ।। १५-१२६ ।।"
  },
  {
    "text": "यातनास्वासु सर्वासु पच्यन्ते वै पृथक् पृथक् ।।\nततश्च विष्टाकृमयः कल्पानामेकविंशतिम् ।। १५-१२७ ।।"
  },
  {
    "text": "ततश्चाण्डालयोनौ तु शतजन्मानि भूपते ।।\nग्रामविध्वंसकानां तु दाहकानां च लुम्पताम् ।। १५-१२८ ।।"
  },
  {
    "text": "महत्पापं तदादेष्टुं न क्षमोऽहं निजायुषा ।।\nउच्छिष्टभोजिनो ये च मित्रद्रोहपराश्च ये ।। १५-१२९ ।।"
  },
  {
    "text": "एतेषां यातनास्तीव्रा भवन्त्याचन्द्रतारकम् ।।\nउच्छिन्नपितॄदेवेज्या वेंदमार्गबहिःस्थिताः ।। १५-१३० ।।"
  },
  {
    "text": "पापानां यातानानां च धर्माणां चापि भूपते ।।\nएवं बहुविधा भूप यातनाः पापकारिणाम् ।। १५-१३१ ।।"
  },
  {
    "text": "तेषां तासां च संख्यानं कर्त्तुं नालमहं प्रभो ।।\nपापानां यातनानां च धर्माणां चापि भूपते ।। १५-१३२ ।।"
  },
  {
    "text": "संख्यां निगदितुं लोके कः क्षमो विष्णुना विना ।।\nएतेषां सर्वपापानां धर्मशास्त्रविधानतः ।। १५-१३३ ।।"
  },
  {
    "text": "प्रायश्चित्तेषु चीर्णेषु पापराशिः प्रणश्यति ।।\nप्रायश्चित्तानि कार्याणि समीपे कमलापतेः ।। १५-१३४ ।।"
  },
  {
    "text": "न्यूनातिरिक्तकृत्यानां संपूर्तिकरणाय च ।।\nगङ्गा चतुलसी चैव सत्सङ्गो हरिकीर्त्तनम् ।। १५-१३५ ।।"
  },
  {
    "text": "अनसूया ह्यहिंसा च सर्वेप्येते हि पापहाः ।।\nविष्ण्वर्पितानि कर्माणि सफलानि भवन्ति हि ।। १५-१३६ ।।"
  },
  {
    "text": "अनर्प्पितानि कर्माणि भस्मविन्यस्तद्रव्यवत् ।।\nनित्यं नैमित्तिकं काम्यं यच्चान्यन्मोक्षमाधनम् ।। १५-१३७ ।।"
  },
  {
    "text": "विष्णौ समार्पितं सर्वं सात्त्विकं सफलं भवेत् ।।\nहरिभक्तिः परा नृणां सर्वं पापप्राणाशिनी ।। १५-१३८ ।।"
  },
  {
    "text": "सा भक्तिदशधा ज्ञेया पापारण्यदवोपमा ।।\nतामसै राजसैश्चैव सात्त्विकैश्च नृपोत्तम ।। १५-१३९ ।।"
  },
  {
    "text": "यच्चान्यस्य विनाशार्थं भजनं श्रीपतेर्नृप ।।\nसा तामस्यधमा भक्तिः खलभावधरा यतः ।। १५-१४० ।।"
  },
  {
    "text": "योऽर्चयेत्कैतवधिया स्वैरिणी स्वपतिं यथा ।।\nनारायणं जगन्नाथं तामसी मध्यमा तु सा ।। १५-१४१ ।।"
  },
  {
    "text": "देवापूजापरान्दृष्ट्वा मात्सर्याद्योऽर्चयेद्धीरम् ।।\nसा भक्तिः पृथिवीपाल तामसी चोत्तमा स्मृता ।। १५-१४२ ।।"
  },
  {
    "text": "धनधान्यादिकं यस्तु प्रार्थयन्नर्चयेद्वरिम् ।।\nश्रद्धया परया युक्तः सा राजस्यधमा स्मृता ।। १५-१४३ ।।"
  },
  {
    "text": "यः सर्वलोकविख्यातकीर्तिमुद्दिश्य माधवम् ।।\nअर्चयेत्परया भक्त्या सा मध्या राजसी मता ।। १५-१४४ ।।"
  },
  {
    "text": "सालोक्यादि पदं यस्तु समुद्दिश्यार्चयेद्धरिम् ।।\nसा राजस्युत्तमा भक्तिः कीर्तिता पृथिवीपते ।। १५-१४५ ।।"
  },
  {
    "text": "यस्तु स्वकृतपापानां क्षयार्थं प्रार्चयेद्वरिम् ।।\nश्रद्धया परयोपेतः सा सात्त्विक्यधमा स्मृता ।। १५-१४६ ।।"
  },
  {
    "text": "हरेरिदं प्रियमिति शुश्रूषां कुरुते तु यः ।।\nश्रद्धया संयुतो भूयः सात्त्विकी मध्यमा तु सा ।। १५-१४७ ।।"
  },
  {
    "text": "विधिबुद्ध्यार्चयेद्यस्तु दासवच्छ्रीपतिं नृप ।।\nभक्तीनां प्रवरा सा तु उत्तमा सात्त्विकी स्मृता ।। १५-१४८ ।।"
  },
  {
    "text": "महीमानं हरेर्यस्तु किंचित्कृत्वा प्रियो नरः ।।\nतन्मयत्वेन संतुष्टः सा भक्तिरुत्तमोत्तमा ।। १५-१४९ ।।"
  },
  {
    "text": "अहमेव परो विष्णुर्मयिसर्वमिदं जगत् ।।\nइति यः सततं पश्येत्तं विद्यादुत्तमोत्तमम् ।। १५-१५० ।।"
  },
  {
    "text": "एवं दशविधा भक्तिः संसारच्छेदकारिणी ।।\nतत्रापि सात्त्विकी भक्तिः सर्वकामफलप्रदा ।। १५-१५१ ।।"
  },
  {
    "text": "तस्माच्छृणुष्व भूपाल संसारविजिगीषुणा ।।\nस्वकर्मणो विरोधेन भक्तिः कार्या जनार्दने ।। १५-१५२ ।।"
  },
  {
    "text": "यः स्वधर्मं परित्यज्य भक्तिमात्रेण जीवति ।।\nन तस्य तुष्यते विष्णुराचारेणैव तुष्यते ।। १५-१५३ ।।"
  },
  {
    "text": "सर्वागमानामाचारः प्रथमं परिकल्पते ।।\nआचारप्रभवो धर्मो धर्मस्य प्रभुरच्युतः ।। १५-१५४ ।।"
  },
  {
    "text": "तस्मात्कार्या हरेर्भक्तिः स्वर्धमस्याविरोधिनी ।।\nसदाचारविहीनानां धर्मा अप्यसुखप्रदाः ।। १५-१५५ ।।"
  },
  {
    "text": "स्वधर्महीना भक्तिश्वाप्यकृतैव प्रकीर्तिता ।।\nयत्तु पृष्टं त्वया भूयस्तत्सर्वं गदितं मया ।। १५-१५६ ।।"
  },
  {
    "text": "तस्माद्धर्मपरो भूत्वा पूजयस्व जनार्दनम् ।।\nनारायणमणीयांसं सुखमेष्यसि शाश्वतम् ।। १५-१५७ ।।"
  },
  {
    "text": "शिव एव हरिः साक्षाद्धरिरेव शिवः स्वयम् ।।\nद्वयोरन्तरदृग्याति नरकारन्कोटिशः खलः ।। १५-१५८ ।।"
  },
  {
    "text": "तस्माद्विष्णुं शिवं वापि समं बुद्धा समर्चय ।।\nभेदकृद्दुःखमाप्नोति इह लोके परत्र च ।। १५-१५९ ।।"
  },
  {
    "text": "यदर्थमहमायातस्त्वत्समीपं जनाधिप ।।\nतत्ते वक्ष्यामि सुमते सावधानं निशामय ।। १५-१६० ।।"
  },
  {
    "text": "आत्मघातकपाप्मानो दग्धाः कपिलकोपतः ।।\nवसन्ति नरके ते तु राजंस्तव पितामहाः ।। १५-१६१ ।।"
  },
  {
    "text": "तानुद्धर महाभाग गङ्गानयनकर्मणा ।।\nगङ्गा सर्वाणि पापानि नाशयत्येव भूपते ।। १५-१६२ ।।"
  },
  {
    "text": "केशास्थिनखदन्दाश्च भस्मापि नृपसत्तम ।।\nनयति विष्णुसदनं स्पृष्टा गाङ्गेन वारिणा ।। १५-१६३ ।।"
  },
  {
    "text": "यस्यास्थि भस्म वा राजन् गङ्गायां क्षिप्यते नरैः ।।\nस सर्वपापनिर्मुक्तः प्रयाति भवनं हरेः ।। १५-१६४ ।।"
  },
  {
    "text": "यानि कानि च पापानि प्रोक्तानि तव भूपते ।।\nतानि कर्माणि नश्यन्ति गङ्गाबिन्द्वभिषेचनात् ।। १५-१६५ ।।"
  },
  {
    "text": "सनक उवाच ।।\nइत्युक्त्वा मुनिशार्दूल महाराजं भगीरथम् ।।\nधर्मात्मानं धर्मराजः सद्यश्वान्तर्दधेतदा ।। १५-१६६ ।।"
  },
  {
    "text": "स तु राजा महाप्राज्ञः सर्वशास्त्रार्थपारगाः ।।\nनिक्षिप्य पृथिवीं सर्वां सचिवेषु ययौ वनम् ।। १५-१६७ ।।"
  },
  {
    "text": "तुहिनाद्रौ ततो गत्वा नरनारायणाश्रमात् ।।\nपश्चिमे तुहिनाक्रान्ते श्रृङ्गेषोडशयोजने ।। १५-१६८ ।।"
  },
  {
    "text": "तपस्तप्त्वानयामास गङ्गां त्रैलोक्यपावनीम् ।। १५-१६९ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे धर्माख्याने धर्मराजोपदेशेन भगीरथस्य गङ्गानयनोद्यमवर्णनं नाम पञ्चदशोऽध्यायः ।।"
  }
]
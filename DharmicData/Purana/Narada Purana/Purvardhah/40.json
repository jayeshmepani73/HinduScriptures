[
  {
    "text": "सनक उवाच ।।\nअतः परं प्रवक्ष्यामि विभूतिं वैष्णवीं मुने ।।\nयां श्रृण्वतां कीर्तयतां सद्यः पापक्षयो भवेत् ।। ४०-१ ।।"
  },
  {
    "text": "वैवस्वतेंऽतरे पूर्वं शक्रस्य च बृहस्पतेः ।।\nसंवादः सुमहानासीत्तं वक्ष्यामि निशामय ।। ४०-२ ।।"
  },
  {
    "text": "एकदा सर्वभोगाढ्यो विबुधैः परिवारितः ।।\nअप्सरोगणसंकीर्णो बृहस्पतिमभाषत ।। ४०-३ ।।"
  },
  {
    "text": "इन्द्र उवाच ।।\nबृहस्पते महाभाग सर्वतत्त्वार्थकोविद ।।\nअतीतब्रह्मणः कल्पे सृष्टिः कीदृग्विधा प्रभो ।। ४०-४ ।।"
  },
  {
    "text": "इन्द्रस्तु कीदृशः प्रोक्तो विवुधाः कीदृशाः स्मृताः ।।\nतेषां च कीदृशं कर्म यथावद्वक्तुमर्हसि ।। ४०-५ ।।"
  },
  {
    "text": "बृहस्पतिरुवाच ।।\nन ज्ञायते मया शक्र पूर्वेद्युश्चरितं विधेः ।।\nवर्तमानदिनस्यापि दुर्ज्ञेयं प्रतिभाति मे ।। ४०-६ ।।"
  },
  {
    "text": "मनवः समतीताश्च तान्वक्तुमपि न क्षमः ।।\nयो विजानाति तं तेऽद्य कथयामि निशामय ।। ४०-७ ।।"
  },
  {
    "text": "सुधर्म इति विख्यातः कश्चिदास्ते पुरे तव ।।\nभुञ्जानो दिव्यभोगांश्च ब्रह्मलोकादिहागतः ।। ४०-८ ।।"
  },
  {
    "text": "स वा एत द्विजानाति कथयामि निशामय ।।\nएवमुक्तस्तु गुरुणा शक्रस्तेन समन्वितः ।। ४०-९ ।।"
  },
  {
    "text": "देवतागणसंकीर्णः सुधर्मनिलयं ययौ ।। ४०-१० ।।"
  },
  {
    "text": "समागतं देवपतिं बृहस्पतिसमन्वितम् ।।\nदृष्ट्वा यथार्हं देवर्षे पूजयामास सादरम् ।। ४०-११ ।।"
  },
  {
    "text": "सुधर्मेणार्चितः शंक्रो दृष्ट्वा तच्छ्रियमुत्तमाम् ।।\nमनसा विस्मयाविष्टः प्रोवाच विनयान्वितः ।। ४०-१२ ।।"
  },
  {
    "text": "इंद्र उवाच ।।\nअतीतब्रह्मकल्पस्य वृत्तांतं वेत्सि चेद्बुध ।।\nतदाख्याहि समायात एतत्प्रष्टुं सयाजकः ।। ४०-१३ ।।"
  },
  {
    "text": "गतनिद्रांश्च देवांश्च येन जानासि सुव्रत ।।\nतद्वदस्वाधिकः कस्मादस्मद्भ्योऽपि दिवि स्थितः ।। ४०-१४ ।।"
  },
  {
    "text": "तेजसायशसा कीर्त्या ज्ञानेन च परंतप ।।\nदानेन वा तपोभिर्वा कथमेतादृशः प्रभो ।। ४०-१५ ।।"
  },
  {
    "text": "इत्युक्तो देवराजेन सुधर्मा प्रहसंस्तदा ।।\nप्रोवाच विनयाविष्टः पूर्ववृत्तं यथाविधि ।। ४०-१६ ।।"
  },
  {
    "text": "सुधर्म उवाच ।।\nचतुर्युगसहस्त्राणि ब्रह्मणो दिनमुच्यते ।।\nएकस्मिन् दिवसे शक्र मनवश्च चतुर्दश ।। ४०-१७ ।।"
  },
  {
    "text": "इंद्राश्चतुर्दश प्रोक्ता देवाश्च विविधाः पृथक् ।।\nइंद्राणां चैव सर्वेषां मन्वादीनां च वासव ।। ४०-१८ ।।"
  },
  {
    "text": "तुल्यता तेजसा लक्ष्म्या प्रभावेण बलेन च ।।\nतेषां नामानि वक्ष्यामि श्रृणुष्व सुसमाहितः ।। ४०-१९ ।।"
  },
  {
    "text": "स्वायंभुवो मनुः पूर्वं ततः स्वारोचिषस्तथा ।।\nउत्तमस्तामसश्चैव रैवतश्चाक्षुषस्तथा ।। ४०-२० ।।"
  },
  {
    "text": "वैवस्वतो मनुश्चैव सूर्यसावर्णिरष्टमः ।।\nनवमो दक्षसावर्णिः सर्वदेवहिते रतः ।। ४०-२१ ।।"
  },
  {
    "text": "दशमो ब्रह्मसावर्णिर्द्धर्मसावर्णिकस्ततः ।।\nततस्तु रुद्रसावर्णी रोचमानस्ततः स्मृतः ।। ४०-२२ ।।"
  },
  {
    "text": "भौत्यश्चतुर्दशः प्रोक्त एते हि मनवः स्मृताः ।।\nदेवानिंद्रांश्च वक्ष्यामि श्रृणुष्व विबुधर्षभ ।। ४०-२३ ।।"
  },
  {
    "text": "यामा इति समाख्याता देवाः स्वायंभुवेंऽतरे ।।\nशचीपतिः समाख्यातस्तेषामिंद्रो महापतिः ।। ४०-२४ ।।"
  },
  {
    "text": "पारावताश्च तुषिता देवाः स्वारोचिषेंऽतरे ।।\nविपश्चिन्नाम देवेन्द्रं सर्वसंपत्समन्वितः ।। ४०-२५ ।।"
  },
  {
    "text": "सुधामानस्तथा सत्याः शिवाश्चाय प्रर्तदनाः ।।\nतेषामिंद्रः सुशांतिश्च तृतीये परिकीर्तितः ।। ४०-२६ ।।"
  },
  {
    "text": "सुताः पाराहराश्चैव सुत्याश्चासुधियस्तथा ।।\nतेषामिंद्रः शिवः प्रोक्तः शक्रस्तामसकेंऽतरे ।।"
  },
  {
    "text": "विभानामा देवपतिः पञ्चमः परिकीर्तितः ।। ४०-२७ ।।\nअमिताभादयो देवाः षष्ठेऽपि च तथा श्रृणु ।।"
  },
  {
    "text": "आर्याद्या विबुधाः प्रोक्तास्तेषामिंद्रो मनोजवः ।। ४०-२८ ।।"
  },
  {
    "text": "आदित्यवसुरुद्राद्या देवा वैवस्वतंऽतरे ।।\nइन्द्रः पुरंदरः प्रोक्तः सर्वकामसमन्वितः ।। ४०-२९ ।।"
  },
  {
    "text": "अप्रमेयाश्च विबुधाः सुतपाद्याः प्रकीर्तिताः ।।\nविष्णुपूजाप्रभावेण तेषामिंद्रो बलिः स्मृतः ।। ४०-३० ।।"
  },
  {
    "text": "पाराद्या नवमे देवा इन्द्रश्चाद्भुत उच्यते ।।\nसुवासनाद्या विबुधा दशमे परिकीर्तिताः ।। ४०-३१ ।।"
  },
  {
    "text": "शांतिर्नाम च तत्रेंद्रः सर्वभोगसमन्वितः ।।\nविहंगॄमाद्या देवाश्च तेषामिंद्रो वृषः स्मृतः ।। ४०-३२ ।।"
  },
  {
    "text": "एकादशे द्वादशे तु निबोधकथायामि ते ।।\nऋभुनामा च देवेंद्रो हरिनाभास्तथा सुराः ।। ४०-३३ ।।"
  },
  {
    "text": "सुत्रामाद्यास्तथा देवास्त्रयोदशतमेऽन्तरे ।।\nदिवस्पतिर्महावीर्यस्तेषामिंद्रः प्रकीर्तितः ।। ४०-३४ ।।"
  },
  {
    "text": "चतुर्दशे चाक्षुपाद्या देवा इन्द्रः शुचिः स्मृतः ।।\nएवं ते मनवः प्रोक्ता इंद्रा देवाश्च तत्त्वतः ।। ४०-३५ ।।"
  },
  {
    "text": "एकस्मिन्ब्रह्यदिवसे स्वाधिकारं प्रभुंजते ।। ४०-३६ ।।"
  },
  {
    "text": "लेकेषु सर्वसर्गेषु सृष्टिरेकविधा स्मृता ।।\nकर्त्तारो बहवः संति तत्संख्यां वेत्ति कोविदः ।। ४०-३७ ।।"
  },
  {
    "text": "मयि स्थिते ब्रह्मलोके ब्रह्माणां बहवो गताः ।।\nतेषां संख्या न संख्यातु शक्तोऽस्म्यद्य द्विजोत्तम ।। ४०-३८ ।।"
  },
  {
    "text": "स्वर्गलोकमपि प्राप्य यावत्कालं श्रृणुष्व मे ।।\nचत्वारो मनवोऽतीता मम श्रीश्चातिविस्तरा ।। ४०-३९ ।।"
  },
  {
    "text": "स्थातव्यं च मयात्रैव युगकोटिशतं प्रभो ।।\nततः परं गमिष्यामि कर्मभूमिं श्रृणुष्व मे ।। ४०-४० ।।"
  },
  {
    "text": "मया कृतं पुरा कर्म वक्ष्यामि तव सुव्रत ।।\nवदतां श्रृण्वतां चैव सर्वपापप्रणाशनम् ।। ४०-४१ ।।"
  },
  {
    "text": "अहमांस पुरा शक्र गृध्रः पापो विशेषतः ।।\nस्थितश्च भूमिभागे वै अमेध्यामिषभोजनः ।। ४०-४२ ।।"
  },
  {
    "text": "एकदाहं विष्णुगृहे प्राकारे संस्थितः प्रभो ।।\nपतितो व्याधशस्त्रेण सायं विष्णोर्गृहांगणे ।। ४०-४३ ।।"
  },
  {
    "text": "मयि कंठगतप्राणे भषणो मांसलोलुपः ।।\nजग्राह मां स्ववक्रेण श्वभिरन्यैश्चरन्द्रुतः ।। ४०-४४ ।।"
  },
  {
    "text": "वहन्मां स्वमुखेनैव भीतोऽन्यैर्भषणैस्तथा ।।\nगतः प्रदक्षिणा कारं विष्णोस्तन्मंदिरं प्रभो ।। ४०-४५ ।।"
  },
  {
    "text": "तेनैव तुष्टिमापन्नो ह्यंतरात्मा जगन्मयः ।।\nमम चापि शुनश्चापि दत्तावन्परमं पदम् ।। ४०-४६ ।।"
  },
  {
    "text": "प्रदक्षिणा कारतया गतस्यापीदृशं फलम् ।।\nसंप्राप्तं विबुधश्रेष्ट किं पुनः सम्यगर्चनात् ।।४०-४७ ।।"
  },
  {
    "text": "इत्युक्तो देवराजस्तु सुधर्मेण महात्मना ।।\nमनसा प्रीतिमापन्नो हरिपूजा रतोऽभवत् ।। ४०-४८ ।।"
  },
  {
    "text": "तथापि निर्जराः सर्वे भारते जन्मलिप्सवः ।।\nसमर्चयंति देवेशं नारायणमनामयम् ।।\nतानर्चयन्ति सततं ब्रह्माद्या देवतागणाः ।। ४०-४९ ।।"
  },
  {
    "text": "नारायणानुस्मरणोद्यतानां महात्मनां त्यक्तपरिग्रहणाम् ।।\nकथं भवत्युग्रभवस्य बंधस्तत्सङ्गलुब्धा यदि मुक्तिभाजः ।। ४०-५० ।।"
  },
  {
    "text": "ये मानवाः प्रतिदिनं परिमुक्तसङ्गा नारायणं गरुडवाहनमर्चयंति ।।\nते सर्वपापनिकरैः परितो विमुक्ता विष्णोः पदं शुभतरं प्रतियांति हृष्टाः ।। ४०-५१ ।।"
  },
  {
    "text": "ये मानवा विगतरागपरावरज्ञा नारायणं सुरगुरुं सततं स्मरंति ।।\nध्यानेन तेन हतकिल्बिषचेतनास्ते मातुः पयोधररसं न पुनः पिबंति ।। ४०-५२ ।।"
  },
  {
    "text": "ये मानवा हरिकथाश्रवणास्तदोषाः कृष्णांघ्रपद्मभजने रतचेतनास्च ।।\nते वै पुंनति च जगंति शरीरसंगात् संभाषणादपि ततो हरिरेव पूज्यः ।। ४०-५३ ।।"
  },
  {
    "text": "हरिपूजापरा यत्र महांतः शुद्धबुद्धयः ।।\nतत्रैव सकलं भद्रं यथा निम्ने जलं द्विज ।। ४०-५४ ।।"
  },
  {
    "text": "हरिरेव परो बन्धुर्हरिरेव परा गतिः ।।\nहरिरेव ततः पूज्यो यतश्चेतन्यकारणम् ।। ४०-५५ ।।"
  },
  {
    "text": "स्वर्गापवर्गफलदं सदानंदं निरामयम् ।।\nपृज्यस्य मुनिश्रेष्ठ परं श्रेयो भविष्यति ।। ४०-५६ ।।"
  },
  {
    "text": "पूजयंति हरिं ये तु निष्कामाः शुद्धमानसाः ।।\nतेषां विष्णुः प्रसन्नात्मा सर्वान्कामान् प्रयच्छति ।। ४०-५७ ।।"
  },
  {
    "text": "यस्त्वेतच्छृणुयाद्वापि पठेद्वा सुसमाहितः ।।\nस प्राप्नोत्यश्वमेधस्य फलं मुनिवरोत्तम ।। ४०-५८ ।।"
  },
  {
    "text": "इत्येतत्ते समाख्यातं हरिपूजाफलं द्विज ।।\nसंकोचविस्तराभ्यां तु किमन्यत्कथयामि ते ।। ४०-५९ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे विष्णुमाहात्म्ये चत्वारिंशोऽध्यायः ।।"
  }
]
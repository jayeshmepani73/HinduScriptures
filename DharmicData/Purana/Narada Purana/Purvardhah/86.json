[
  {
    "text": "<span style=\"font-size: 14pt; line-height: 200%\"> सनत्कुमार उवाच ॥\nसरस्वत्यवतारास्ते कथिताः सिद्धिदा नृणाम् ॥\nअथ लक्ष्म्यवतारांस्ते वक्ष्ये सर्वार्थसिद्धिदान् ॥ ८६-१ ॥\nवाणीमन्मथशक्त्याख्यं बीजत्रितयमीरितम् ॥\nऋषिः स्याद्दक्षिणामूर्तिः पंक्तिश्छंदः प्रकीर्तितम् ॥ ८६-२ ॥\nदेवता त्रिपुरा बाला मध्यांते शक्तिबीजके ॥\nनाभेरापादमाद्यं तु नाभ्यंतं हृदयात्परम् ॥ ८६-३ ॥\nमृर्ध्नो ह्रदंतं तर्तीयं क्रमाद्देहेषु विन्यसेत् ॥\nआद्यं वामकरे दक्षकरे तदुभयोः परम् ॥ ८६-४ ॥\nपुनर्बीजत्रयं न्यस्य मूर्ध्नि गुह्ये च वक्षसि ॥\nनव योन्पाभिधं न्यासे नवकृत्वो मनुं न्यसेत् ॥ ८६-५ ॥\nकर्णयोश्चिबुके न्यस्येच्छंखयोर्मुखपंकजे ॥\nनेत्रयोर्नासिकायां च स्कंधयोरुदरे तथा ॥ ८६-६ ॥\nन्यसेत्कूर्परयोर्नाभौ जानुनोर्लिंगमस्तके ॥\nपादयोरपि गुह्ये च पार्श्वयोर्हृदये पुनः ॥ ८६-७ ॥\nस्तनयोः कंठदेशे च वामांगादिषु विन्यसेत् ॥\nवाग्भवाद्यां रतिं गुह्ये प्रीतिमत्यादिकां हृदि ॥ ८६-८ ॥\nकामबीजादिकान्पश्येद्भूमध्ये तु मनोभवाम् ॥\nपुनर्वागकात्ममाद्यास्तिस्रएव च विन्यसेत् ॥ ८६-९ ॥\nअमृतेशीं च योगेशीं विश्वयोनिं तृतीयकाम् ॥\nमूर्ध्निं वक्त्रे हृदि न्यस्येद्गुह्ये चरणयोरपि ॥ ८६-१० ॥\nकामेशी पंचबीजाढ्यां स्मरात्पञ्चन्यसेत्क्रमात् ॥\nमायाकामौ च वाग्लक्ष्मी कामेशी पंचबीजकम् ॥ ८६-११ ॥\nमनोभवश्च मकरध्वजकंदर्पमन्मथाः ॥\nकामदेवः स्मरः पंच कीर्तितान्याससिद्धिदाः ॥ ८६-१२ ॥\nशिरःपन्मुखागुह्येषु हृदये बाणदेवताः ॥\nद्राविण्याद्याः क्रमान्न्यस्येद्वाणेशीबीजपूर्वकः ॥ ८६-१३ ॥\nद्रांद्रीं क्लींजूंस इति वैबाणेशबीजकं च कम् ॥\nद्राविणी क्षोभिणी वशीकरण्यांकर्षणी तथा ॥ ८६-१४ ॥\nसंमोहनी च बाणानां देवताः पञ्च कीर्तिताः ॥\nतार्तीयवाग्मध्यगेन कामेन स्यात्षडंगकम् ॥ ८६-१५ ॥\nषड्दीर्घस्वरयुक्तेन ततो देवीं विचिंतयेत् ॥\nध्यायेद्रक्तसरोजस्थां रक्तवस्त्रां त्रिलोचनम् ॥ ८६-१६ ॥\nउद्यदर्कनिभां विद्यां मालाभयवरोद्वहाम् ॥\nलक्षत्रयं जपेन्मंत्रं दशांशं किंशुकोद्भवैः ॥ ८६-१७ ॥\nपुष्पैर्हयारिजैर्वापि जुहुयान्मधुरान्वितैः ॥\nनवयोन्यात्मकं यंत्रं बहिरष्टदलावृतम् ॥ ८६-१८ ॥\nकेसरेषु स्वरान्न्यस्येद्वर्गानष्टौदलेष्वपि ॥\nदलाग्रेषु त्रिशूलानि पद्म तु मातृकावृतम् ॥ ८६-१९ ॥\nएवं विलिखिते यंत्रे पीठशक्तीः प्रपूजयेत् ॥\nइच्छा ज्ञाना क्रिया चैव कामिनी कामदायिनी ॥ ८६-२० ॥\nरती रतिप्रिया नंदा मनोन्मन्यपि चोदिताः ॥\nपीठशक्तीरिमा इष्ट्वा पीठं तन्मनुना दिशेत् ॥ ८६-२१ ॥\nव्योमपूर्वे तु तार्तीयं सदाशिवमहापदम् ॥\nप्रेतपद्मासनं ङेंतं नमोंतः पीठमन्त्रकः ॥ ८६-२२ ॥\nषोडशार्णस्ततो मूर्तौ क्लृप्तायां मूलमंत्रतः ॥\nआवाह्य प्रजपेद्देवीमुपचारैः पृथग्विधैः ॥ ८६-२३ ॥\nदेवीमिष्ट्वा मध्ययोनौ त्रिकोणे रतिपूर्विकाम् ॥\nवामकोणे रतिं दक्षे प्रीतिमग्रे मनोभवाम् ॥ ८६-२४ ॥\nयोन्यन्तर्वह्निकोणादवंगान्यग्नेर्विदिक्ष्वपि ॥\nमध्ययोमेर्हहिः पूर्वादिषु चाग्रे स्मरानपि ॥ ८६-२५ ॥\nवाणदेवीस्तद्वदेव शक्तीरष्टसु योनिषु ॥\nसुभगाख्या भागा पश्चात्तृतीया भगसर्पिणी ॥ ८६-२६ ॥\nभगमाला तथानंगा नगाद्या कुसुमापरा ॥\nअनंगमेखलानंगमदनेत्यष्टशक्तयः ॥ ८६-२७ ॥\nपद्मकेशरगा ब्राह्मी मुखाः पत्रेषु भैरवाः ॥\nदीर्घाद्या मातरः पूज्या ह्रस्वाद्याश्चाष्टभैरवाः ॥ ८६-२८ ॥\nदलाग्रेष्वष्टपीठानि कामरूपाख्यमादिमम् ॥\nमलयं कोल्लगिर्य्याख्यं चौहाराख्यं कुलांतकम् ॥ ८६-२९ ॥\nजालंधरं तथोन्नासं कोटपीठमथाष्टमम् ॥\nभूगृहे दशदिक्ष्वर्चेद्धेतुकं त्रिपुरांतकम् ॥ ८६-३० ॥\nवैतालमग्नि जिह्वं च कमलांतकालिनौ ॥\nएकपादं भीमरूपं विमलं हाटकेश्वरम् ॥ ८६-३१ ॥\nशक्राद्यानायुधैः सार्द्धं स्वस्वदिक्षु समर्चयेत् ॥\nतद्बहिर्दिक्षु बटुकं योगिनीं क्षेत्रनायकम् ॥ ८६-३२ ॥\nगणेशं विदिशास्वर्चेद्वसून्सूर्याच्छिवांस्तथा ॥\nभूतांश्चेत्थं भजन्बालामीशः स्याद्धनविद्ययोः ॥ ८६-३३ ॥\nरक्तांभोजैर्हुतेर्नार्योवश्याः स्युः सर्षपैर्नृपाः ॥\nनंद्यावर्तै राजवृक्षैः कुंदैः पाटलचंपकैः ॥ ८६-३४ ॥\nपुष्पैर्बिल्वफलैर्वापि होमाल्लक्ष्मीः स्थिरा भवेत् ॥\nअपमृत्युं जयेन्मन्त्री गुडूच्या दुग्धयुक्तया ॥ ८६-३५ ॥\nयथोक्तदूर्वाहोमेन नीरोगायुः समश्नुते ॥\nज्ञानं कवित्वं लभते चन्द्रागुरुसुरैर्हुतैः ॥ ८६-३६ ॥\nपलाशपुष्पैर्वाक्सिद्धिरन्नाप्तिश्चान्नहोमतः ॥\nसुरभिक्षीरदध्यक्ताँल्लाजान्हुत्वा रुजो जयेत् ॥ ८६-३७ ॥\nरक्तचन्दनकर्पूरकर्चूरागुरुरोचनाः ॥\nचन्दनं केशरं मांसीं क्रमाद्भागैनिंयोजयेत् ॥ ८६-३८ ॥\nभूमिचंद्रैकनन्दाब्धिदिक्सप्तनिगमोन्मितैः ॥\nश्मशाने कृष्मभूतस्य निशि नीहारपाथसा ॥ ८६-३९ ॥\nकुमार्या पेषयेत्तानि मंत्रेणाथाभिमंत्र्य च ॥\nविदद्ध्यात्तिलकं तेन दर्शनाद्वशयेज्जनान् ॥ ८६-४० ॥\nगजसिंहादिभूतानि राक्षसाञ्छाकिनीरपि ॥\nप्रयोजनानां सिद्ध्यै तु देव्याः शापं निवर्त्य च ॥ ८६-४१ ॥\nविधायोत्कीलितां पश्चाज्जपमस्य समाचरेत् ॥\nयो जपेदादिमे बीजे वराहभृगुपावकान् ॥ ८६-४२ ॥\nमध्यमादौ नभोहंसौ मध्यमांते तु पावकम् ॥\nआदावंते च तार्तूयक्रमात्स्वं धूम्रकेतनम् ॥ ८६-४३ ॥\nएवं जप्त्वा शतं विद्या शापहीना फलप्रदा ॥\nयद्वाद्ये चरमे बीजे नैव रेफं वियोजयेत् ॥ ८६-४४ ॥\nशापोद्धारप्रकारोऽन्यो यद्वायं कीर्तितो बुधैः ॥\nआद्यमाद्यं हि तार्तीयं कामः कामोऽथ वाग्भवम् ॥ ८६-४५ ॥\nअंत्यमंत्थमनंगश्च नवार्णः कीर्तितो मनुः ॥\nजप्तोऽयं शतधा शापं बालाया विनिवर्तयेत् ॥ ८६-४६ ॥\nचैतन्याह्लादिनूमन्त्रौ जप्तौ निष्कीलताकरौ ॥\nत्रिस्वराश्चेतनं मन्त्री धरः शांतिरनुग्रहः ॥ ८६-४७ ॥\nतारादिहृदयांतः स्यात्काम आह्लादिनीमनुः ॥\nतथा त्रयाणां बीजानां दीपनैर्मनुभिस्त्रिभिः ॥ ८६-४८ ॥\nसुदीप्तानि विधायादौ जपेत्तानीष्टसिद्धये ॥\nवदयुग्मं सदीर्घांबु स्मृतिवालावनंगतौ ॥ ८६-४९ ॥\nसत्यः सनेत्रो नस्तादृग्वा वाग्वर्णाद्यदीपिनी ॥\nक्लिन्ने क्लेदिनि वैकुंठो दीर्घं स्वं सद्यगोंतिमः ॥ ८६-५० ॥\nनिद्रा सचंद्रा कुर्वीत शिवार्णा मध्यदीपिनी ॥\nतारो मोक्षं च कुरुते नायं वर्णास्यदीपिनी ॥ ८६-५१ ॥\nदीपिनीमंतरा बाला साधितापि न सिद्ध्यति ॥\nवागंत्यकामान् प्रजयेदरीणा क्षोभहेतवे ॥ ८६-५२ ॥\nकामवागंत्यबीजानि त्रैलोक्यस्य वशीकृतौ ॥\nकामांत्यवाणीबीजानि मुक्तये नियतो जपेत् ॥ ८६-५३ ॥\nपूजारंभे तु बालायास्त्रिविधानर्चयेद्गुरून् ॥\nदिव्यौघश्चैव सिद्धौघो मानवौघ इति त्रिधा ॥ ८६-५४ ॥\nपरप्रकाशः परमे शानः परशिवस्तथा ॥\nकामेश्वरस्ततो मोक्षः षष्ठः कामोऽमृतोंऽतिमः ॥ ८६-५५ ॥\nएते दप्तैव दिव्यौघा आनन्दपदपश्चिमाः ॥\nईशानाख्यस्तत्पुरुषोऽघोराख्योवामदेवकः ॥ ८६-५६ ॥\nसद्योजात इमे पंच सिद्धौधाख्याः स्मृता मुने ॥\nमानवौघाः परिज्ञेयाः स्वगुरोः सम्प्रदायतः ॥ ८६-५७ ॥\nनवयोन्यात्मके यन्त्रे विलिखेन्मध्ययोनितः ॥\nप्रादक्षिण्येन बीजानि त्रिवारं साधकोत्तमः ॥ ८६-५८ ॥\nत्रींस्त्रीन्वर्णांस्तु गायत्र्या अष्टपत्रेषु संलिखेत् ॥\nबहिर्मातृकयाऽऽवेष्ट्य तद्बहिर्भूपुरद्वयम् ॥ ८६-५९ ॥\nकामबीजलसत्कोण व्यतिभिन्नं परस्परम् ॥\nपत्रे त्रैपुरमाख्यातं जपसंपातसाधितम् ॥ ८६-६० ॥\nबाहुना विधृते दद्याद्धनं कीर्तिं सुखं सुतान् ॥\nकामांते त्रिपुरा देवी विद्महे कविषं भहिम् ॥ ८६-६१ ॥\nबकः खङ्गी समारूढः सनेत्रोऽग्निश्च धीमहि ॥\nतत्र क्लिन्ने प्रचोदांते यादित्येषा प्रकीर्तिता ॥ ८६-६२ ॥\nगायत्री त्रैपुरा सर्सिद्धिदा सुरसेविता ॥\nअथ लक्ष्म्यवतारोऽन्यः कीर्त्यते सिद्धिदो नृणाम् ॥ ८६-६३ ॥\nवेदादिर्गिरिजा पद्मा मन्यथो हृदयं भृगुः ॥\nभगवति माहेश्वरी ङेन्तेऽन्नपूर्णे दहनांगना ॥ ८६-६४ ॥\nप्रोक्ता विंशतिवर्णेयं विद्या स्याद्द्रुहिणो मुनिः ॥\nधृतिश्छंदोऽन्नपूर्णेशी देवता परिकीर्तिता ॥ ८६-६५ ॥\nषड्दीर्घाढ्येन हृल्लेखाबीऽजेन स्यात्षडंगकम् ॥\nमुखनासाक्षिकर्णांसगुदेषु नवसु न्यसेत् ॥ ८६-६६ ॥\nपदानि नव तद्वर्णसंख्येदानीमुदीर्यते ॥\nभूमिचंद्रधरैकाक्षिवेदाब्धियुगबाहुभिः ॥ ८६-६७ ॥\nपदसंख्यामिता वर्णैस्ततो ध्यायेत्सुरेश्वरीम् ॥\nस्वर्णाभांगां त्रिनयनां वस्त्रालंकारशोभिताम् ॥ ८६-६८ ॥\nभूरमासं युतां देवीं स्वर्णामत्रकरांबुजाम् ॥\nलक्षं जपोऽयुतं होमो घृताक्तचरुणा तथा ॥ ८६-६९ ॥\nजयादिनवशक्तयाढ्ये पीठे पूजा समीरिता ॥\nत्रिकोणा वेदपत्राष्टपत्रषोडशपत्रके ॥ ८६-७० ॥\nभूपुरेण युते यंत्रे प्रदद्यान्मायया मनुम् ॥\nअग्न्यादिकोणत्रितये शिववाराहमाधवान् ॥ ८६-७१ ॥\nअचर्ययेत्स्वस्वमंत्रैस्तु प्रोच्यंते मनवस्तु ते ॥\nप्रणवो मनुचन्द्राढ्यं गगनं हृदयं शिवा ॥ ८६-७२ ॥\nमारुतः शिवमंत्रोऽयं सप्तार्णः शिवपूजने ॥\nवाराहनारायणयोर्मंत्रौ पूर्वमुदीरयेत् ॥ ८६-७३ ॥\nषडंगानि ततोऽभ्यर्च्य वामे दक्षे धरां रमाम् ॥\nयजेत्स्वस्वमनुभ्यां तु तावुच्येते मुनीश्वर ॥ ८६-७४ ॥\nअन्नं मह्यन्नमित्युक्त्वा मे देह्यन्नाधिपोर्णकाः ॥\nनयेममन्नं प्राणांते दापयानलसुंदरी ॥ ८६-७५ ॥\nद्वाविंशत्यक्षरो मंत्रो भूमीष्टौ भूमिसंपुटः ॥\nलक्ष्मीष्टौ श्रीपुटो विप्र स्नृतिर्लभनुचंद्रयुक् ॥ ८६-७६ ॥\nभुवो बीजमिति प्रोक्तं श्रीबीजं प्रागुदाहृतम् ॥\nमंत्रादिस्थचतुर्बीजपूर्विकाः परिपूजयेत् ॥ ८६-७७ ॥\nशक्तीश्चतस्रो वेदास्रे परा च भुवनेश्वरी ॥\nकमला सुभगा चति ब्राह्म्याद्या अष्टपत्रगाः ॥ ८६-७८ ॥\nषोडशारे स्मृते चव मानदातुष्टिपुष्टयः ॥\nप्रीती रतिर्ह्नीः श्रीश्चापि स्वधा स्वाहा दशम्यथ ॥ ८६-७९ ॥\nज्योत्स्ना हैमवती छाया पूर्णिमा संहतिस्तथा ॥\nअमावास्येति संपूज्या मंत्रेशे प्राणपूर्विका ॥ ८६-८० ॥\nभूपुरे लोकपालाः स्युस्तदस्त्राणि तदग्रतः ॥\nइत्थं जपादिभिः सिद्धे मंत्रेऽस्मिन्धनसंचयैः ॥ ८६-८१ ॥\nकुबेरसदृशो मंत्री जायते जनवंदितः ॥\nअथ लक्ष्म्यवतारोऽन्यः कीर्त्यते मुनिसत्तम ॥ ८६-८२ ॥\nप्रणवः शांतिररुणाक्रियाढ्याचन्द्रभूषिताः ॥\nबगलामुखसर्वांते इंधिकाह्रादिनीयुता ॥ ८६-८३ ॥\nपीताजरायुक्प्रतिष्ठा पुनर्दीर्धोदसंयुता ॥\nवाचं मुखं पदं स्तंभयांते जिह्वापदं वदेत् ॥ ८६-८४ ॥\nकीलयेति च बुद्धिं विनाशयांते स्वबीजकम् ॥\nतारोऽग्निसुंदरी मंत्रो बगलायाः प्रकीर्तितः ॥ ८६-८५ ॥\nमुनिस्तु नारदश्छदो बृहती बगलामुखी ॥\nदेवता नेत्रपंचेषुनवपंचदिगर्णकैः ॥ ८६-८६ ॥\nअंगानि कल्पयित्वा च ध्यायेत्पीताम्बरां ततः ॥\nस्वर्णासनस्थां हेमाभां स्तंभिनीमिंदुशेखराम् ॥ ८६-८७ ॥\nदधतीं मुद्गरं पाशं वज्रं च रसनां करैः ॥\nएवं ध्यात्वाजपेल्लक्षमयुतं चंपकोद्भवैः ॥ ८६-८८ ॥\nकुसुमैर्जुहुयात्पीठे बालायाः पूजयेदिमाम् ॥\nचंदनागुरुचंद्राद्यैः पूजार्थं यंत्रमालिखेत् ॥ ८६-८९ ॥\nत्रिकोणषड्दलाष्टास्रषोडशारे यजेदिमाम् ॥\nमंगला स्तंभिनी चैव जृंभिणी मोहिनी तथा ॥ ८६-९० ॥\nवश्या चला बलाका च भूधरा कल्मषाभिधा ॥\nधात्री च कलना कालकर्षिणी भ्रामिकापि च ॥ ८६-९१ ॥\nमंदगापि च भोगस्था भाविका षोडशी स्मृता ॥\nभूगृहस्य चतुर्दिक्षु पूर्वादिषु यजेत्क्रमात् ॥ ८६-९२ ॥\nगणेशं बटुकं चापि योगिनीः क्षेत्रपालकम् ॥\nइंद्रादींश्च ततो बाह्ये निजायुधसमन्वितान् ॥ ८६-९३ ॥\nइत्थं सिद्धे मनौ मंत्री स्तंभयेद्देवतादिकान् ॥\nपीतवस्त्रपदासीनः पीतमाल्यानुलेपनः ॥ ८६-९४ ॥\nपीतपुष्पैर्यजेद्देवीं हरिद्रोत्थस्रजा जपेत् ॥\nपीतां ध्यायन्भगवतीं पयोमध्येऽयुतं जपेत् ॥ ८६-९५ ॥\nत्रिमध्वा ज्यतिलैर्होमो नॄणां वश्यकरो मतः ॥\nमधुरत्रितयाक्तैः स्यादाकर्षो लवर्णैर्ध्रुवम् ॥ ८६-९६ ॥\nतैलाभ्यक्तैर्निम्बपत्रैर्होमो विद्वेषकारकः ॥\nताललोणहरिद्राभिर्द्विषां संस्तंभनं भवेत् ॥ ८६-९७ ॥\nआगारधूमं राजीश्च माहिषं गुग्गुलं निशि ॥\nश्मशाने पावके हुत्वा नाशयेदचिरादरीन् ॥ ८६-९८ ॥\nगरुतो गृध्रकाकानां कटुतैलं विभीतकम् ॥\nगृहधूमं चितावह्नौ हुत्वा प्रोच्चाटयेद्रिपून् ॥ ८६-९९ ॥\nदूवार्गुडूचीलाजान्यो मधुरत्रितयान्वितान् ॥\nजुहोति सोऽखिलान् रोगान् शमयेद्दर्शनादपि ॥ ८६-१०० ॥\nपर्वताग्रे महारण्ये नदीसंगे शिवालये ॥\nब्रह्मचर्यरतो लक्षं जपेदखिलसिद्धये ॥ ८६-१०१ ॥\nएक वर्णगवीदुग्धं शर्करामधुसंयुतम् ॥\nत्रिशतं मंत्रितं पीतं हन्याद्विषपराभवम् ॥ ८६-१०२ ॥\nश्वेतपालशकाष्ठेन रचिते रम्यपादके ॥\nअलक्तरंजिते लक्षं मन्त्रयेन्मनुनामुना ॥ ८६-१०३ ॥\nतदारूढः पुमान् गच्छत्क्षणेन शतयोजनम् ॥\nपारदं च शिलां तालं पिष्टं मधुसमन्वितम् ॥ ८६-१०४ ॥\nमनुना मन्त्रयेल्लक्षं लिंपेत्तेनाखिलां तनुम् ॥\nअदृश्यः स्यान्नृणामेष आश्चर्य्यं दृश्यतामिदम् ॥ ८६-१०५ ॥\nषट्कोणं विलिखद्बीजं साध्यनामान्वितं मनोः ॥\nहरितालनिशाचूर्णैरुन्मत्तुरससंयुतैः ॥ ८६-१०६ ॥\nशेषाक्षरैः समानीतं धरागेहविराजितम् ॥\nतद्यंत्रं स्थापितप्राणं पीतसूत्रेण वेष्टयेत् ॥ ८६-१०७ ॥\nभ्राम्यत्कुलालचक्रस्थां गृहीत्वा मृत्तिकां तथा ॥\nरचयेदृषभं रम्यं यंत्रं तन्मध्यतः क्षिपेत् ॥ ८६-१०८ ॥\nहरितालेन संलिप्य वृषं प्रत्यहमर्चयेत् ॥\nस्तंभयेद्विद्विषां वाचं गतिं कार्यपरंपराम् ॥ ८६-१०९ ॥\nआदाय वामहस्तेन प्रेतभूस्थितकर्परम् ॥\nअंगारेण चितास्थेन तत्र यंत्रं समालिखेत् ॥ ८६-११० ॥\nमंत्रितं निहितं भूमौ रिपूणां स्तंभयेद्गतिम् ॥\nप्रेतवस्त्रे लिखेद्यंत्रं अंगारेणैव तत्पुनः ॥ ८६-१११ ॥\nमंडूकवदने न्यस्येत्पीतसूत्रेण वेष्टितम् ॥\nपूजितं पीतपुष्पैस्तद्वाचं संस्तंभयेद्द्विषाम् ॥ ८६-११२ ॥\nयद्भूमौ भविता दिव्यं तत्र यंत्रं समालिखेत् ॥\nमार्जितं तद्द्विषां पात्रैर्दिव्यस्तम्भनकृद्भवेत् ॥ ८६-११३ ॥\nइन्द्रवारुणिकामूलं सप्तशो मनुमंत्रितम् ॥\nक्षिप्तं जले दिव्यकृतं जलस्तंभनकारकम् ॥ ८६-११४ ॥\nकिं बहूक्त्या साधकेन मन्त्रः सम्यगुपासितः ॥\nशत्रूणां गतिबुद्ध्यादेः स्तंभनो नात्र संशयः ॥ ८६-११५ ॥\nइति श्रीबृहन्नारदीयपुराणे पूर्वभागे बृहदुपाख्याने तृतीयपादे यक्षिणीमन्त्रसाधननिरूपणं नाम षडशीतितमोऽध्यायः ॥ ८६ ॥"
  },
  {
    "text": "</span>"
  }
]
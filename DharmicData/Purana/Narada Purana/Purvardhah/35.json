[
  {
    "text": "<span style=\"font-size: 14pt; line-height: 200%\">सनक उवाच\nपुनर्वक्ष्यामि माहात्म्यं देवदेवस्य चक्रिणः\nपठतां शृण्वतां सद्यः पापराशिः प्रणश्यति 1.35.१\nशान्ता जितारिषड्वर्गा योगेनाप्यनहङ्कृताः\nयजन्ति ज्ञानयोगेन ज्ञानरूपिणमव्ययम् २\nतीर्थस्नानैर्विशुद्धा ये व्रतदानतपोमखैः\nयजन्ति कर्मयोगेन सर्वधातारमच्युतम् ३\nलुब्धा व्यसनिनोऽज्ञाश्च न यजन्ति जगत्पतिम्\nअजरामरवन्मूढास्तिष्ठन्ति नरकीटकाः ४\nतडिल्लेखाश्रिया मत्ता वृथाहङ्कारदूषिताः\nन यजन्ति जगन्नाथं सर्वश्रेयोविधायकम् ५\nहरिधर्मरताः शान्ता हरिपादाब्जसेवकाः\nदैवात्केऽपीह जायन्ते लोकानुग्रहतत्पराः ६\nकर्मणा मनसा वाचा यो यजेद्भक्तितो हरिम्\nस याति परमं स्थानं सर्वलोकोत्तमोत्तमम् ७\nअत्रैवोदाहरन्तीममितिहासं पुरातनम्\nपठतां शृण्वतां चैव सर्वपापप्रणाशनम् ८\nतत्प्रवक्ष्यामि चरितं यज्ञमालिसुमालिनोः\nयस्य श्रवणमात्रेण वाजिमेधफलं लभेत् ९\nकश्चिदासीत्पुरा विप्र ब्राह्मणो रैवतेऽन्तरे\nवेदमालिरिति ख्यातो वेदवेदाङ्गपारगः १०\nसर्वभूतदयायुक्तो हरिपूजापरायणः\nपुत्रमित्रकलत्रार्थं धनार्जनपरोऽभवत् ११\nअपण्यविक्रयं चक्रे तथा च रसविक्रयम्\nचण्डालाद्यैरपि तथा सम्भाषी तत्प्रतिग्रही १२\nतपसां विक्रयं चक्रे व्रतानां विक्रयं तथा\nपरार्थं तीर्थगमनं कलत्रार्थमकारयत् १३\nकालेन गच्छता विप्र जातौ तस्य सुतावुभौ\nयज्ञमाली सुमाली च यमलावतिशोभनौ १४\nततः पिता कुमारौ तावतिस्नेहसमन्वितः\nपोषयामास वात्सल्याद्बहुभिः साधनैस्तदा १५\nवेदमालिर्बहूपायैर्धनं सम्पाद्य यत्नतः\nस्वधनं गणयामास कियत्स्यादिति वेदितुम् १६\nनिधिकोटिसहस्राणां कोटिकोटिगुणान्वितम्\nविगणय्य स्वयं हृष्टो विस्मितश्चार्थचिन्तया १७\nअसत्प्रतिग्रहैश्चैव अपण्यानां च विक्रयैः\nमया तपोविक्रयाद्यैरेतद्धनमुपार्जितम् १८\nनाद्यापि शान्तिमापन्ना मम तृष्णातिदुःसहा\nमेरुतुल्यसुवर्णानि ह्यसङ्ख्यातानि वाञ्छति १९\nअहो मन्ये महाकष्टं समस्तक्लेशसाधनम्\nसर्वान्कामानवाप्नोति पुनरन्यच्च कांक्षति २०\nजीर्यन्ति जीर्यतः केशाः दन्ताः जीर्यन्ति जीर्यतः\nचक्षुःश्रोत्रे च जोर्येते तृष्णैका तरुणायते २१\nममेन्द्रि याणि सर्वाणि मन्दभावं व्रजन्ति च\nबलं हृतं च जरसा तृष्णा तरुणतां गता २२\nकष्टाशा वर्त्तते यस्य स विद्वानथ पण्डितः\nसुशान्तोऽपि प्रमन्युः स्याद्धीमानप्यतिमूढधीः २३\nआशा भङ्गकरी पुंसामजेयारातिसन्निभा\nतस्मादाशां त्यजेत्प्राज्ञो यदीच्छेच्छाश्वतं सुखम् २४\nबलं तेजो यशश्चैव विद्यां मानं च वृद्धताम्\nतथैव सत्कुले जन्म आशा हन्त्यतिवेगतः २५\nनृणामाशाभिभूतानामाश्चर्यमिदमुच्यते\nकिञ्चिद्दातापि चाण्डालस्तस्मादधिकतां गतः २६\nआशाभिभूताः ये मर्त्या महामोहा महोद्धताः\nअवमानादिकं दुःखं न जानन्ति कदाप्यहो २७\nमयाप्येवं बहुक्लेशैरेतद्धनमुपार्जितम्\nशरीरमपि जीर्णं च जरसापहृतं बलम् २८\nइतः परं यतिष्यामि परलोकार्थमादरात्\nएवं निश्चित्य विप्रेन्द्र धर्ममार्गरतोऽभवत् २९\nतदैव तद्धनं सर्वं चतुर्द्धा व्यभजत्तथा\nस्वयं तु भागद्वितयं स्वार्जितार्थादपाहरत् ३०\nशेषं च भागद्वितयं पुत्रयोरुभयोर्ददौ\nस्वेनार्जितानां पापानां नाशं कर्तुमनास्तदा ३१\nप्रपातडागारामांश्च तथा देवगृहान्बहून्\nअन्नादीनां च दानानि गङ्गातीरे चकार सः ३२\nएवं धनमशेषं च विश्राण्य हरिभक्तिमान्\nनरनारायणस्थानं जगाम तपसे वनम् ३३\nतत्रापश्यन्महारम्यमाश्रमं मुनिसेवितम्\nफलितैः पुष्पितैश्चैव शोभितं वृक्षसञ्चयैः ३४\nगृणद्भिः परमं ब्रह्म शास्त्रचिन्तापरैस्तथा\nपरिचर्यापरैर्वृद्धैर्मुनिभिः परिशोभितम् ३५\nशिष्यैः परिवृतं तत्र मुनिं जानन्तिसंज्ञकम्\nगृणन्तं परमं ब्रह्म तेजोराशिं ददर्श ह ३६\nशमादिगुणसंयुक्तं रागादिरहितं मुनिम्\nशीर्णपर्णाशनं दृष्ट्वा वेदमालिर्ननाम तम् ३७\nतस्य जानन्तिरागन्तोः कल्पयामास चार्हणम्\nकन्दमूलफलाद्यैस्तु नारायणधिया मुने ३८\nकृतातिथ्यक्रियस्तेन वेदमाली कृताञ्जलि\nविनयावनतो भूत्वा प्रोवाच वदतां वरम् ३९\nभगवन्कृतकृत्योऽस्मि विगतं कल्मषं मम\nमामुद्धर महाभाग ज्ञानदानेन पण्डित ४०\nएवमुक्तस्ततस्तेन जानन्तिर्मुनिसत्तमः\nप्रोवाच प्रहसन्वाग्मी वेदमालि गुणान्वितम् ४१\nजानन्तिरुवाच\nशृणुष्व विप्रशार्दूल संसारोच्छेदकारणम्\nप्रवक्ष्यामि समासेन दुर्लभं त्वकृतात्मनाम् ४२\nभज विष्णुं परं नित्यं स्मर नारायणं प्रभुम्\nपरापवादं पैशुन्यं कदाचिदपि मा कृथाः ४३\nपरोपकारनिरतः सदा भव महामते\nहरिपूजापरश्चैव त्यज मूर्खसमागमम् ४४\nकामं क्रोधं च लोभं च मोहं च मदमत्सरौ\nपरित्यज्यात्मवल्लोकं दृष्ट्वा शान्तिं गमिष्यसि ४५\nअसूयां परनिन्दा च कदाचिदपि मा कुरु\nदम्भाचारमहङ्कारं नैष्ठुर्यं च परित्यज ४६\nदयां कुरुष्व भूतेषु शुश्रूषां च तथा सताम्\nत्वया कृतांश्च धर्मान्वै मा प्रकाशय पृच्छताम् ४७\nअनाचारपरान्दृष्ट्वा नोपेक्षां कुरु शक्तितः\nपूजयस्वातिथिं नित्यं स्वकुटुम्बाविरोधतः ४८\nपत्रैः पुष्पैः फलैर्वापि दूर्वाभिः पल्लवैरथ\nपूजयस्व जगन्नाथं नारायणमकामतः ४९\nदेवानृषीन्पितॄंश्चापि तर्पयस्व यथाविधि\nअग्नेश्च विधिवद्विप्र परिचर्यापरो भव ५०\nदेवतायतने नित्यं सम्मार्जनपरो भव\nतथोपलेपनं चैव कुरुष्व सुसमाहितः ५१\nशीर्णस्फुटितसम्धानं कुरु देवगृहे सदा\nमार्गशोभां च दीपं च विष्णोरायतने कुरु ५२\nकन्दमूलफलैर्वापि सदा पूजय माधवम्\nप्रदक्षिणनमस्कारैः स्तोत्राणां पठनैस्तथा ५३\nपुराणश्रवणं चैव पुराणपठनं तथा\nवेदान्तपठनं चैव प्रत्यहं कुरु शक्तितः ५४\nएवंस्थिते तव ज्ञानं भविष्यत्युत्तमोत्तमम्\nज्ञानात्समस्तपापानां मोक्षो भवति निश्चितम् ५५\nएवं प्रबोधितस्तेन वेदमालिर्महामतिः\nतथा ज्ञानरतो नित्यं ज्ञानलेशमवाप्तवान् ५६\nवेदमालि कदाचित्तु ज्ञानलेशप्रचोदितः\nकोऽहं मम क्रिया केति स्वयमेव व्यचिन्तयत् ५७\nमम जन्म कथं जातं रूपं कीदृग्विधं मम\nएवं विचारणपरो दिवानिशमतन्द्रि तः ५८\nअनिश्चितमतिर्भूत्वा वेदमालिर्द्विजोत्तमः\nपुनर्जानन्तिमागम्य प्रणम्येदमुवाच ह ५९\nवेदमालिरुवाच\nममचित्तमतिभ्रान्तं गुरो ब्रह्मविदां वर\nकोऽहं मम क्रिया का च मम जन्म कथं वद ६०\nजानन्तिरुवाच\nसत्यं सत्यं महाभाग चित्तं भ्रान्तं सुनिश्चितम्\nअविद्यानिलयं चित्तं कथं सद्भावमेष्यति ६१\nममेति गदितं यत्तु तदपि भ्रान्तिरिष्यते\nअहङ्कारो मनोधर्म आत्मनो न हि पण्डित ६२\nपुनश्च कोऽहंमित्युक्तं वेदमाले त्वया तु यत्\nमम जात्यादिशून्यस्य कथं नाम करोम्यहम् ६३\nअनौपम्यस्वभावस्य निर्गुणस्य परात्मनः\nनिरूपस्याप्रमेस्य कथं नाम करोम्यहम् ६४\nपरं ज्योतिस्स्वरूपस्य परिपूर्णाव्ययात्मनः\nअविच्छिन्नस्वभावस्य कथ्यते च कथं क्रिया ६५\nस्वप्रकाशात्मनो विप्र नित्यस्य परमात्मनः\nअनन्तस्य क्रिया चैव कथं जन्म च कथ्यते ६६\nज्ञानैकवेद्यमजरं परं ब्रह्म सनातनम्\nपरिपूर्णं परानन्दं तस्मान्नान्यदिह द्विज ६७\nतत्त्वमस्यादिवाक्येभ्यो ज्ञानं मोक्षस्य साधनम्\nज्ञाने त्वनाहते सिद्धे सर्वं ब्रह्ममयं भवेत् ६८\nएवं प्रबोधितस्तेन वेदमालिर्मुनीश्वर\nमुमोद पश्यन्नात्मानमात्मन्येवाच्युतं प्रभुम् ६९\nउपाधिरहितं ब्रह्म स्वप्रकाशं निरञ्जनम्\nअहमेवेति निश्चित्य परां शान्तिमवाप्तवान् ७०\nततश्च व्यवहारार्थं वेदमालिर्मुनीश्वरम्\nगुरुं प्रणम्य जानन्तिं सदा ध्यानपरोऽभवत् ७१\nगते बहुतिथे काले वेदमालिर्मुनीश्वर\nवाराणसीपुरं प्राप्य परं मोक्षमवाप्तवान् ७२\nय इमं पठतेऽध्यायं शृणुयाद्वा समाहितः\nस कर्मपाशविच्छेदं प्राप्य सौख्यमवाप्नुयात् ७३\nइति श्रीबृहन्नारदीयपुराणे पूर्वभागे प्रथमपादे ज्ञाननिरूपणं नाम पञ्चत्रिंशोऽध्यायः३५"
  },
  {
    "text": "</span>"
  }
]
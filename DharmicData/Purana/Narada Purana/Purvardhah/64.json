[
  {
    "text": "<span style=\"font-size: 14pt; line-height: 200%\">\nसनत्कुमार उवाच ।।\nअथ जीवस्य पाशौघच्छेदनायेष्टसिद्धिदम् ।।\nदीक्षाविधिं प्रवक्ष्यामि मन्त्रसामर्थ्यदायकम् ।। ६४-१ ।।"
  },
  {
    "text": "दिव्यं भावं यतो दद्यात्क्षिणुयाद्दुरितानि च ।।\nअतो दीक्षेति सा प्रोक्ता सर्वागमविशारदैः ।। ६४-२ ।।"
  },
  {
    "text": "मननं सर्ववेदित्वं त्राणं संखार्यनुग्रहः ।।\nमननात्त्राणधर्मत्त्वान्मंत्र इत्यभिधीयते ।। ६४-३ ।।"
  },
  {
    "text": "स्त्रीपुंनपुंसकात्मानस्ते मंत्रास्तु त्रिधा मताः ।।\nस्त्रीमंत्रास्तु द्विठांताः स्युः पुंमंत्रा हुंफडंतकाः ।। ६४-४ ।।"
  },
  {
    "text": "क्लीबाश्चैव नमोंऽताः स्युर्मंन्त्राणां जातयः स्मृताः ।।\nपुंदैवतास्तु मन्त्रा स्युर्विद्याः स्त्रीदैवता मताः ।। ६४-५ ।।"
  },
  {
    "text": "षट् क्रमसु प्रशस्तास्ते मनवस्त्रिविधाः पुनः ।।\nतारांत्यरेफः स्वाहास्तु तत्राग्नेयाः समीरिताः ।। ६४-६ ।।"
  },
  {
    "text": "सौम्यास्तु भृगुपीयूषबीजढ्याः कथिता मुने ।।\nअग्नीषोमात्मका ह्येवं मंत्रा ज्ञेया मनीषिभिः ।। ६४-७ ।।"
  },
  {
    "text": "बोधमायांति चाग्नेयाः श्वसने पिंगलाश्रिते ।।\nसौम्याश्चैव प्रबुध्यंते वामे वहति मारुतेः ।। ६४-८ ।।"
  },
  {
    "text": "सर्वे मंत्राः प्रबुध्यंते वायौ नाडिद्वयाश्रिते ।।\nस्वापकाले तु मन्त्रस्य जपोऽनर्थफलप्रदः ।। ६४-९ ।।"
  },
  {
    "text": "प्रत्येकं मन्त्रमुञ्चार्य नाव्यानां तान्समुञ्चरेत् ।।\nअनुलोमे बिंदुयुक्तान्विलोमे सर्गसंयुतान् ।। ६४-१० ।।"
  },
  {
    "text": "जप्तो यदि स वै देवं प्रबुद्धः क्षिप्रसिद्धिदः ।।\nअनया मालया जप्तो दुष्टमन्त्रोऽपि सिद्ध्यति ।। ६४-११ ।।"
  },
  {
    "text": "क्रूरे कर्माणि चाग्नेयाः सौम्याः सौम्य फलप्रदाः ।।\nशांतज्ञानेतिरौद्रेयशांतिजाति समन्वितः ।। ६४-१२ ।।"
  },
  {
    "text": "शांतोऽपि रौद्रतामेति हुंफट्पल्लवयोजनात् ।।\nछिन्नादिदोषयुक्तास्ते नैव रक्षंति साधकम् ।। ६४-१३ ।।"
  },
  {
    "text": "छिन्नो रुद्धः शक्तिहीनस्ततश्चैव पराङ्मुखः ।।\nकर्महीनो नेत्रहीनः कीलितः स्तंभितस्तथा ।। ६४-१४ ।।"
  },
  {
    "text": "दग्धः स्रस्तश्च भीतश्च मलिनश्च तिरस्कृतः ।।\nभेदितश्च सुषुप्तश्च मदोन्मत्तश्च मूर्च्छितः ।। ६४-१५ ।।"
  },
  {
    "text": "हतवीर्यो भ्रांतसंज्ञः प्रध्वस्तो बालकस्तथा ।।\nकुमारोऽथ युवा प्रौढो वृद्धो निस्त्रिंशकस्तथा ।। ६४-१६ ।।"
  },
  {
    "text": "निर्बीजः सिद्विहीनश्च मंदः कूटो निरंशकः ।।\nसत्त्वहीनः केकरश्च बीजहीनश्च धूमितः ।। ६४-१७ ।।"
  },
  {
    "text": "आलिंगितो मोहितश्च क्षुधार्तश्चातिदीप्तकः ।।\nअंगहीनोऽतिक्रुद्धश्चातिक्रूरो व्रीडितस्तथा ।। ६४-१८ ।।"
  },
  {
    "text": "प्रशांतमानसः स्थानभ्रष्टश्च विकलस्तथा ।।\nअतिवृद्धोऽतिनिःस्नेहः पीडितश्च तथा पुनः ।। ६४-१९ ।।"
  },
  {
    "text": "दोषा ह्येते समाख्याता वक्ष्याम्येषां च लक्षणम् ।।\nसंयुक्तं वा वियुक्तं वा त्रिधा वा स्वरसंयुतम् ।। ६४-२० ।।"
  },
  {
    "text": "मनोर्यस्यादिमध्यांते वह्निबीजं तथोच्यते ।।\nचतुर्द्धा पञ्चधा वापि स मन्त्रश्छिन्नसंज्ञकः ।। ६४-२१ ।।"
  },
  {
    "text": "मनोर्यस्यादिमध्यांते भूबीजद्वयमुच्यते ।।\nस तु रुद्धो मनुज्ञेयो ह्यतिक्लेशेन सिद्धिदः ।। ६४-२२ ।।"
  },
  {
    "text": "तारवर्मत्रया लक्ष्मीरेवं हीनस्तु यो मनुः ।।\nशक्तिहीनः स विज्ञेयश्चिरकालफलप्रदः ।। ६४-२३ ।।"
  },
  {
    "text": "कामबीजं मुखे मायाह्यंते चैवाङ्कुशं तथा ।।\nअसौ पराङ्मुखो ज्ञेयो भजतां चिरसिद्धिदः ।। ६४-२४ ।।"
  },
  {
    "text": "आदिमध्यावसानेषु सकारो दृश्यते यदि ।।\nस मन्त्रो बधिरः प्रोक्तः कष्टेनाल्पफलप्रदः ।। ६४-२५ ।।"
  },
  {
    "text": "पञ्चार्णो यदि रेफर्कबिंदुवर्जितविग्रहः ।।\nनेत्रहीनस्तु विज्ञेयः क्लेशेनापि न सिद्धिदः ।। ६४-२६ ।।"
  },
  {
    "text": "आदिमध्यावसानेषु हंसः प्रासादवाग्भवौ ।।\nहंसेंदुर्वा सकारो वा फकारो वर्म वा पुन ।। ६४-२७ ।।"
  },
  {
    "text": "माप्रा नमामि च पदं नास्ति यस्मिन्स कीलितः ।।\nएवं मध्ये द्वयं मूर्ध्नि यस्मिन्नस्त्रलकारकौ ।। ६४-२८ ।।"
  },
  {
    "text": "न विद्येते स मंत्रस्तु स्तंभितः सिद्धिरोधकृत् ।।\nअग्निः पवनसंयुक्तो मनोर्यस्य तु मूर्द्धनि ।। ६४-२९ ।।"
  },
  {
    "text": "स सार्णो दृश्यते यस्तु स मंत्रो दग्धसंज्ञकः ।।\nअस्रं द्वाभ्यां त्रिभिः षड्भिरष्टाभिर्दृश्यतेऽक्षरेः ।। ६४-३० ।।"
  },
  {
    "text": "त्रस्तः स मंत्रो विज्ञेयो मुखे तारविवर्जितः ।।\nहकारः शक्तिरथवा भीतो मंत्रः स एव हि ।। ६४-३१ ।।"
  },
  {
    "text": "मनोर्यस्यादिमध्यांते स्यान्मकारचतुष्टयम् ।।\nमलिनस्तु स विज्ञेयो ह्यतिक्लेशेन सिद्धिदः ।। ६४-३२ ।।"
  },
  {
    "text": "दार्णो यस्य मनोर्मध्ये मूर्ध्नि क्रोधयुगं तथा ।।\nअस्त्रं चास्ति स मंत्रस्तु तिरस्कृत उदीरितः ।। ६४-३३ ।।"
  },
  {
    "text": "म्योद्वयं हृदयं शीर्षे वषड्वौषट्कमध्यमः ।।\nयस्य स्याद्भेदितो मंत्रस्त्याज्यः क्लिष्टफलप्रदः ।। ६४-३४ ।।"
  },
  {
    "text": "त्र्यक्षरो हंसहीनो यः सुषुप्तः कीर्तितस्तु सः ।।\nविद्या वाप्यथवा मंत्रो भवेत्सप्तदशाक्षरः ।। ६४-३५ ।।"
  },
  {
    "text": "षट्कारपंचकादिर्यो मदोन्मत्तस्तु स स्मृतः ।।\nयस्य मध्ये स्थितं चास्रं स मंत्रो मूर्च्छितः स्मृतः ।। ६४-३६ ।।"
  },
  {
    "text": "विरामस्थानगं चास्रं हतवीर्यः स उच्यते ।।\nमंत्रस्यादौ च मध्ये च मूर्ध्नि चास्रचतुष्टयम् ।। ६४-३७ ।।"
  },
  {
    "text": "ज्ञातव्यो भ्रांत इत्येष यः स्यादष्टा दशाक्षरः ।।\nपुनर्विशतिवर्णो वा यो मंत्रः स्मरसंयुतः ।। ६४-३८ ।।"
  },
  {
    "text": "हृल्लेखाकुंशबीजाढ्यः प्रध्वस्तः स कथ्यते ।।\nसप्तार्णो बालमंत्रस्तु कुमारो वसुवर्णवान् ।। ६४-३९ ।।"
  },
  {
    "text": "षोडशार्णो युवा प्रौढश्चत्वारिंशतिवर्णकः ।।\nत्रिंशद्वर्णश्चतुःषष्टिवर्णश्चापि शताक्षरः ।। ६४-४० ।।"
  },
  {
    "text": "चतुःशताक्षरो मंत्रो वृद्ध इत्यभिधीयते ।।\nनवार्णस्तारसंयुक्तो मंत्रो निस्त्रिंश उच्यते ।। ६४-४१ ।।"
  },
  {
    "text": "यस्यांते हृदयं प्रोक्तं शिरोमंत्रोऽथ मध्यगः ।।\nशिखा वर्म च यस्यांते नेत्रमस्रं च दृश्यते ।। ६४-४२ ।।"
  },
  {
    "text": "शिव शक्त्यार्णहीनो वा निर्बीजः स मनुः स्मृतः ।।\nआद्यंतमध्ये फट्कारः षोढा यस्मिन्प्रदृश्यते ।। ६४-४३ ।।"
  },
  {
    "text": "स मनुः सिद्धिहीनः स्यान्मंदः पंक्त्यक्षरो मनुः ।।\nकूट एकाक्षरो मंत्रः स एवोक्तो निरंशकः ।। ६४-४४ ।।"
  },
  {
    "text": "द्विवर्णः सत्त्वहीनः स्यात्केकरश्चतुरक्षरः ।।\nषड्वर्णो बीजहीनो वा सार्द्धसप्ताक्षरोऽपि वा ।। ६४-४५ ।।"
  },
  {
    "text": "सार्द्धद्वादशवर्णो वा धूमितो र्निदितस्तु सः ।।\nसार्द्धबीजत्रययुतो मंत्रो विंशतिवर्णवान् ।। ६४-४६ ।।"
  },
  {
    "text": "त्रिंशद्वर्णश्चैकविंशद्वर्णश्चार्लिंगितस्तु सः ।।\nयो मंत्रो दंतवर्णस्तु मोहितः स तु कीर्तितः ।। ६४-४७ ।।"
  },
  {
    "text": "चतुर्विशतिवर्णो वा सप्तविंशतिवर्णवान् ।।\nक्षुधार्तः स तु विज्ञेयो मंत्रसिद्धिविवर्जितः ।। ६४-४८ ।।"
  },
  {
    "text": "एकादशाक्षरो वापि पंचविंशतिवर्णकः ।।\nत्रयोर्विंशतिवर्णो वा स मनुर्दृप्तसंज्ञकः ।। ६४-४९ ।।"
  },
  {
    "text": "षड्विंशत्यक्षरो वापि षट्त्रिंशद्वर्णंकोऽपि वा ।।\nएकोन त्रिंशदर्णो वा मंत्रो हीनांगकः स्मृतः ।। ६४-५० ।।"
  },
  {
    "text": "अष्टाविंशतिवर्णो वा तथैकत्रिंशदर्णकः ।।\nअतिक्रूरः स विज्ञेयोऽखिलकर्मसु गर्हितः ।। ६४-५१ ।।"
  },
  {
    "text": "चत्वारिंशत्समारभ्य त्रिषष्ट्यंतस्तु यो मनुः ।।\nव्रीडितः स तु विज्ञेयः सर्वकर्मसु न क्षमः ।। ६४-५२ ।।"
  },
  {
    "text": "पञ्चषष्ट्यक्षरा मन्त्रा ज्ञेया वै शांतमानसाः ।।\nपञ्चषष्ट्यर्णमारभ्य नवनन्दाक्षरावधि ।। ६४-५३ ।।"
  },
  {
    "text": "ये मंत्रास्ते तु विज्ञेयाः स्थानभ्रष्टा मुनीश्वर ।।\nत्रयोदशार्णा ये मन्त्रास्तिथ्यर्णाश्च तथा पुनः ।। ६४-५४ ।।"
  },
  {
    "text": "विकसास्तें समाख्याताः सर्वतंत्रविशारदैः ।।\nशतं सार्द्धशतं वापि शतद्वयमथापि वा ।। ६४-५५ ।।"
  },
  {
    "text": "द्विनवत्येकहीनो वा शतत्रयमथापि वा ।।\nये मंत्रा वर्णसंख्याका निःस्नेहास्ते प्रकीर्तिताः ।। ६४-५६ ।।"
  },
  {
    "text": "चतुःशतं समारभ्य सहस्रार्णावधि द्विज ।।\nअतिवृद्धाः प्रयोगेषु शिथिलास्ते समीरिताः ।। ६४-५७ ।।"
  },
  {
    "text": "सहस्रवर्णदधिका मंत्रास्ते पीडिताह्वयाः ।।\nतद्वर्द्ध्वं चैव ये मंत्राः स्तोत्ररूपास्तु ते स्मृताः ।। ६४-५८ ।।"
  },
  {
    "text": "एवं विधाः समाख्याता मनवो दोष संयुताः ।।\nदोषानेतानविज्ञाय मंत्रानेताञ्जपन्ति ये ।। ६४-५९ ।।"
  },
  {
    "text": "सिद्धिर्न जायते तेषां कल्पकोटिशतैरपि ।।\nछिन्नादिदोषदुष्टानां मंत्राणां साधनं ब्रुवे ।। ६४-६० ।।"
  },
  {
    "text": "योनिमुद्रासने स्थित्वा प्रजपेद्यः समाहितः ।।\nयं कंचिदपि वा मंत्रं तस्य स्युः सर्वसिद्धयः ।। ६४-६१ ।।"
  },
  {
    "text": "सव्यपाष्णि गुदे स्थाप्य दक्षिणं च ध्वजोपरि ।।\nयोनिमुद्राबंध एवं भवेदासनमुत्तमम् ।। ६४-६२ ।।"
  },
  {
    "text": "अन्योऽप्यत्र प्रकारोऽस्ति योनिमुद्रानिबंधने ।।\nतदग्रे सरहस्यं ते कथयिष्यामि नारद ।। ६४-६३ ।।"
  },
  {
    "text": "पारंपर्यक्रमप्राप्तो नित्यानुष्टानतत्परः ।।\nगुर्वनुज्ञारतः श्रीमानभिषेकसमन्वितः ।। ६४-६४ ।।"
  },
  {
    "text": "सुंदरः सुमुखः शांतः कुलीनः सुलभो वशी ।।\nमंत्रतंत्रार्थतत्त्वज्ञो निग्रहानुग्रहक्षमः ।। ६४-६५ ।।"
  },
  {
    "text": "निरपेक्षो मुनिर्दांतो हितवादी विचक्षणः ।।\nतत्त्वनिष्कासने दक्षो विनयी च सुवेषवान् ।। ६४-६६ ।।"
  },
  {
    "text": "आश्रमी ध्याननिरतः संशयच्छित्सुवुद्धिमान् ।।\nनित्यानुष्टानसंयुक्तस्त्वाचार्यः परिकीर्तितः ।। ६४-६७ ।।"
  },
  {
    "text": "शांतो विनीतः शुद्धात्मा सर्वलक्षणसंयुतः ।।\nशमादिसाधनोपेतः श्रद्धावान् सुस्थिराशयः ।। ६४-६८ ।।"
  },
  {
    "text": "शुद्धदेहोऽन्नपानद्यैर्द्धार्मिकः शुद्धमानसः ।।\nदृढव्रतसमाचारः कृतज्ञः पापभीरुकः ।। ६४-६९ ।।"
  },
  {
    "text": "गुरुध्यानस्तुतिकथासेवनासक्तमानसः ।।\nएवंविधो भवेच्छिष्यस्त्वन्यथा गुरुदुःखदः ।। ६४-७० ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे चतुष्षष्टितमोऽध्यायः ।। ६४ ।।"
  },
  {
    "text": "</span>"
  }
]
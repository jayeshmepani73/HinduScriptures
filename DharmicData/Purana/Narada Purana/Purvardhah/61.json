[
  {
    "text": "सनत्कुमार उवाच ।।\nअशोकं शोकनाशार्थं शास्त्रं शांतिकरं शिवम् ।।\nनिशम्य लभ्यते बुद्धिर्लब्धायां सुखमेधते ।। ६१-१ ।।"
  },
  {
    "text": "हर्षस्थानसहस्राणि शोकस्थानशतानि च ।।\nदिवसे दिवसे मूढमाविशंति न पंडितम् ।। ६१-२ ।।"
  },
  {
    "text": "अनिष्टसंप्रंयोगाश्च विप्रयोगात्प्रियस्य च ।।\nमनुष्या मानसैर्दुःखैर्युज्यन्ते येऽल्पबुद्धयः ।। ६१-३ ।।"
  },
  {
    "text": "द्रव्येषु समतीतेषु ये गुणास्तेन्न चिंदयेत् ।।\nताननाद्रियमाणश्च स्नेहबन्धाद्विमुच्यते ।। ६१-४ ।।"
  },
  {
    "text": "दोषदर्शी भवेत्तत्र यत्र रागः प्रवर्त्तते ।।\nअनिष्टबुद्धितां यच्छेत्ततः क्षिप्रं विराजते ।। ६१-५ ।।"
  },
  {
    "text": "नार्थो न धर्मो न यशो योऽतीतमनुशोचति ।।\nअस्याभावेन युज्येतं तञ्चास्य तु निवर्तते ।। ६१-६ ।।"
  },
  {
    "text": "गुणैर्भूतानि युज्यंते तथैव च न युज्यते ।।\nसर्वाणि नैतदेकस्य शोकस्थानं हि विद्यते ।। ६१-७ ।।"
  },
  {
    "text": "मृतं वा यदि वा नष्टं योऽतीतमनुशोचति ।।\nदुःखेन लभते दुःखं महानर्थे प्रपद्यते ।। ६१-८ ।।"
  },
  {
    "text": "दुःखोपघाते शारीरे मानसे चाप्युपस्थिते ।।\nयस्मिन्न शक्यते कर्तुं यत्नस्तन्नानुर्चितयेत् ।। ६१-९ ।।"
  },
  {
    "text": "भैषज्यमेतद्दःखस्य यदेतन्नानुचिंतयेत् ।।\nचिंत्यमानं हि न व्येति भूयश्चाभिप्रवर्द्धते ।। ६१-१० ।।"
  },
  {
    "text": "प्रज्ञया मानसं दुःखं हन्याच्छारीरमौषधैः ।।\nएतद्विज्ञाय सामर्थ्यं न वान्यैः समतामियात् ।। ६१-११ ।।"
  },
  {
    "text": "अनित्यं जीवितं रूपं यौवनं द्रव्यसञ्चयः ।।\nआरोग्यं प्रियसंवासं न मृध्येत्पंडितः क्वचित् ।। ६१-१२ ।।"
  },
  {
    "text": "नाज्ञानप्रभवं दुःखमेकं शोचितुमर्हति ।।\nअशोचन्प्रतिकुर्वीत यदि पश्येदुपक्रमम् ।। ६१-१३ ।।"
  },
  {
    "text": "सुखात्प्रियतरं दुःखं जीविते नात्र संशयः ।।\nजरामरणदुःखेभ्यः प्रियमात्मानमुद्धरेत् ।। ६१-१४ ।।"
  },
  {
    "text": "भजंति हि शारीराणि रोगाः शरीरमानसाः ।।\nसायका इव तीक्ष्णाग्राः प्रयुक्ता दृढधन्विभिः ।। ६१-१५ ।।"
  },
  {
    "text": "व्याधितस्य चिकित्साभिस्त्रस्यतो जीवितैषिणः ।।\nआमयस्य विनाशाय शरीरमनुकृष्यते ।। ६१-१६ ।।"
  },
  {
    "text": "स्रंसंति न निवर्तंते स्रोतांसि सरितामिव ।।\nआयुरादाय मर्त्यानां रात्र्यहानि पुनःपुनः ।। ६१-१७ ।।"
  },
  {
    "text": "अपयंत्ययमत्यंतं पक्षयोः शुक्लकृष्णयोः ।।\nजातं मर्त्यं जरयति निमिषं नावतिष्टते ।। ६१-१८ ।।"
  },
  {
    "text": "सुखदुःखाभिभूतानामजरो जरयत्यसून् ।।\nआदित्यो ह्यस्तमभ्येति पुनः पुनरुदेति च ।। ६१-१९ ।।"
  },
  {
    "text": "अदृष्टपूर्वानादाय भावानपरिशंकितान् ।।\nइष्टानिष्टा मनुष्याणां मतं गच्छन्ति रात्रयः ।। ६१-२० ।।"
  },
  {
    "text": "यो यदिच्छेद्यथाकामं कामानां तत्तदाप्नुयात् ।।\nयदि स्यान्न पराधीनं पुरुषस्य क्रियाफलम् ।। ६१-२१ ।।"
  },
  {
    "text": "संयताश्चैव तक्षाश्च मतिमंतश्च मानवाः ।।\nदृश्यंते निष्फलाः संतः प्रहीनाश्च स्वकर्मभिः ।। ६१-२२ ।।"
  },
  {
    "text": "अपरे निष्फलाः सन्तो निर्गुणाः पुरुषाधमाः ।।\nआशाभिरण्यसंयुक्ता दृश्यन्ते सर्वकामिनः ।। ६१-२३ ।।"
  },
  {
    "text": "भूतानामपरः कश्चिद्धिंसायां सततोत्थितः ।।\nवंचनायां च लोकेषु ससुखेष्वेव जीयते ।। ६१-२४ ।।"
  },
  {
    "text": "अचेष्टमानमासीनं श्रीः कंचिदुपतिष्टति ।।\nकश्चित्कर्माणि कुरुते न प्राप्यमधिगच्छति ।। ६१-२५ ।।"
  },
  {
    "text": "अपराधान्समाच्ष्टुं पुरुषस्य स्वभावतः ।।\nशुक्रमन्यत्र संभूतं पुनरन्यत्र गच्छति ।। ६१-२६ ।।"
  },
  {
    "text": "तस्य योनौ प्रसक्तस्य गर्भो भवति मानवः ।।\nआम्रपुष्पोपमा यस्य निवृत्तिरुपलभ्यते ।। ६१-२७ ।।"
  },
  {
    "text": "केषांचित्पुत्रकामानामनुसन्तानमिच्छताम् ।।\nसिद्धौ प्रयतमानानां नैवांडमुपजायते ।। ६१-२८ ।।"
  },
  {
    "text": "गर्भादुद्विजमानानां क्रुद्धादशीविषादिव ।।\nआयुष्मान् जायते पुत्रः कथं प्रेतः पितेव सः ।। ६१-२९ ।।"
  },
  {
    "text": "देवानिष्ट्वा तपस्तप्त्वा कृपणैः पुत्रहेतुभिः ।।\nदशमासान्परिधृता जायते कुलपांसनाः ।। ६१-३० ।।"
  },
  {
    "text": "अपरे धनधान्यानि भोगांश्च पितृसंचितान् ।।\nविमलानभिजायन्ते लब्ध्वा तैरेव मङ्गलैः ।। ६१-३१ ।।"
  },
  {
    "text": "अन्योन्य समभिप्रेत्य मैथुनस्य समागमे ।।\nउपद्रवइवादृष्टो योनौ गर्भः प्रपद्यते ।। ६१-३२ ।।"
  },
  {
    "text": "स्निग्धत्वादिंद्रियार्थेषु मोहान्मरणमप्रियम् ।।\nपरित्यजति यो दुःखं सुखमप्युभयं नरः ।। ६१-३३ ।।"
  },
  {
    "text": "अत्येति ब्रह्म सोऽत्यन्तं सुखमप्यश्नुते परम् ।।\nदुःखमर्था हि त्यज्यंते पालने च न ते सुखाः ।। ६१-३४ ।।"
  },
  {
    "text": "श्रुत्वैव नाधिगमनं नाशमेषां न चिंतयेत् ।।\nअन्यामन्यां धनावस्थां प्राप्य वैशेषिका नराः ।। ६१-३५ ।।"
  },
  {
    "text": "अतृप्ता यांति विध्वंसं सन्तोषं यांति पंडिताः ।।\nसर्वे क्षयांता निचयाः पतनांताः समुच्छ्रयाः ।। ६१-३६ ।।"
  },
  {
    "text": "संयोगा विप्रयोगांता मरणांतं हि जीवितम् ।।\nअन्तो नास्ति पिपासायास्तुष्टिस्तु परमं सुखम् ।। ६१-३७ ।।"
  },
  {
    "text": "तस्मात्संतोषमेवेह धनं शंसन्ति पंडिताः ।।\nनिमेषमात्रमपि हि योऽधिगच्छन्न तिष्टति ।। ६१-३८ ।।"
  },
  {
    "text": "सशरीरेष्वनित्येषु नित्यं किमनुचिंतयेत् ।।\nभूतेषु भावं संचिंत्य ये बुद्ध्या तमसः परम् ।। ६१-३९ ।।"
  },
  {
    "text": "न शोचंति गताध्वानः पश्यंति परमां गतिम् ।।\nसंचिन्वन्नेकमेवैनं कामानावितृप्तकम् ।। ६१-४० ।।"
  },
  {
    "text": "व्याघ्र पशुमिवासाद्य मृत्युरादाय गच्छति ।।\nअथाप्युपायं संपश्येद्दुःखस्यास्य विमोक्षणे ।। ६१-४१ ।।"
  },
  {
    "text": "अशोचन्नारभेन्नैव युक्तश्चाव्यसनी भवेत् ।।\nशब्दे स्पर्शे रसे रूपे गंधे च परमं तथा ।। ६१-४२ ।।"
  },
  {
    "text": "नोपभोगात्परं किंचिद्धनिनो वाऽधनस्य वा ।।\nवाक्संप्रयोगाद्भृतानां नास्ति दुःखमनामयम् ।। ६१-४३ ।।"
  },
  {
    "text": "विप्रयोगश्च सर्वस्य न वाचा न च विद्यया ।।\nप्रणयं परिसंहृत्य संस्तुतेष्वितरेषु च ।। ६१-४४ ।।"
  },
  {
    "text": "विचरेदसमुन्नद्धः स सुखी स च पंडितः ।।\nअध्यात्मगतमालीनो निरपेक्षो निरामिषः ।। ६१-४५ ।।"
  },
  {
    "text": "आत्मनैव सहायेन चश्चरेत्स सुखी भवेत् ।।\nसुखदुःखविपर्यासो यदा समुपपद्यते ।। ६१-४६ ।।"
  },
  {
    "text": "नैनं प्रज्ञा सुनियतं त्रायते नापि पौरुषम् ।।\nस्वभावाद्यत्नमातिष्ठेद्यत्नवान्नावसीदति ।। ६१-४७ ।।"
  },
  {
    "text": "उपद्रव इवानिष्टो योनिं गर्भः प्रपद्यते ।।\nतानि पूर्वशरीराणि नित्यमेकं शरीरिणम् ।। ६१-४८ ।।"
  },
  {
    "text": "प्राणिनां प्राणसंरोधे मांसश्लेष्मविचेष्टितम् ।।\nनिर्दग्धं परदेहेन परदेंहं बलाबलम् ।। ६१-४९ ।।"
  },
  {
    "text": "विनश्यति विनाशांते नावि नावमिवाचलाम् ।।\nसंगत्या जठरे न्यस्तं रेतोबिंदुमचेतनम् ।। ६१-५० ।।"
  },
  {
    "text": "केन यत्नेन जीवंतं गर्भं त्वमिह पश्यसि ।।\nअन्नपानानि जीर्यंते यत्र भक्ष्याश्च भक्षिताः ।। ६१-५१ ।।"
  },
  {
    "text": "तस्मिन्नेवोदरे गर्भः किं नान्नमिव जीर्यति ।।\nगर्भे मूत्रपुरीषाणां स्वभावनियता गतिः ।। ६१-५२ ।।"
  },
  {
    "text": "धारणे वा विसर्गे च न कर्तुं विद्यतेऽवशः ।।\nप्रभवंत्युदरे गर्भा जायमानास्तथापरे ।। ६१-५३ ।।"
  },
  {
    "text": "आगमेन महान्येषां विनाश उपपद्यते ।।\nएतस्माद्योनिसंबंधाद्यो जीवन्परिमुच्यते ।। ६१-५४ ।।"
  },
  {
    "text": "पूजां न लभते कांचित्पुनर्द्धंद्वेषु मज्जति ।।\nगर्भस्य सह जातस्य सप्तमीमीदृशीं दशाम् ।। ६१-५५ ।।"
  },
  {
    "text": "प्राप्नुवंति ततः पंच न भवंति शतायुषः ।।\nनाभ्युत्थाने मनुष्याणां योगाः स्युर्नात्र संशयः ।। ६१-५६ ।।"
  },
  {
    "text": "व्याधिभिश्च विवध्यंते व्याघ्रैः क्षुद्रमृगा इव ।।\nव्याधिभिर्भक्ष्यमाणानां त्यजतां विपुलंधनम् ।। ६१-५७ ।।"
  },
  {
    "text": "वेदना नापकर्षंति यतमानास्चिकित्सकाः ।। ६१-५८ ।।"
  },
  {
    "text": "ते चापि विविधा वैद्याः कुशला संमतौषधाः ।।\nव्याधिभिः परिकृष्यंते मृगा ज्याघ्रैरिवार्दिताः ।। ६१-५९ ।।"
  },
  {
    "text": "ते पिबंति कषायांश्च सर्पीषि विविधानि च ।।\nदृश्यंते जरया भग्ना नागैर्नागा इवोत्तमाः ।। ६१-६० ।।"
  },
  {
    "text": "कैर्वा भुवि चिकित्स्येंत रोगार्त्ता मृगपक्षिणः ।।\nश्वापदाश्च दरिद्राश्च प्रायो नार्ता भवंति ते ।। ६१-६१ ।।"
  },
  {
    "text": "घोरानपि दुराधर्षान्नृपतीनुग्रतेजस ।।\nआक्रम्य रोग आदत्ते पशून्पशुपचो यथा ।। ६१-६२ ।।"
  },
  {
    "text": "इति लोकमनाक्रंदं मोहशोकपरिप्लुतम् ।।\nस्रोतसा महसा क्षिप्रं ह्रियमाणं बलीयसा ।। ६१-६३ ।।"
  },
  {
    "text": "न धनेन न राज्येन नोग्रेण तपसा तथा ।।\nस्वभावा ह्यतिवर्तंते ये निर्मुक्ताः शरीरिषु ।। ६१-६४ ।।"
  },
  {
    "text": "उपर्यपरि लोकस्य सर्वो भवितुमिच्छति ।।\nयतते च यथाशक्ति न च तद्वर्तते तथा ।। ६१-६५ ।।"
  },
  {
    "text": "न म्रियेरन्नजीर्येरन्सर्वे स्युः सार्वकामिकाः ।।\nनाप्रियं प्रतिपद्येरन्नुत्थानस्य फलं प्रति ।। ६१-६६ ।।"
  },
  {
    "text": "ऐश्वर्यमदमत्ताश्च मानान्मयमदेन च ।।\nअप्रमत्ताः शठाः क्रूरा विक्रांताः पर्युपासते ।। ६१-६७ ।।"
  },
  {
    "text": "शोकाः प्रतिनिवर्तंते केषांचिदसमीक्षताम् ।।\nस्वं स्वं च पुनरन्येषां न कंचिदतिगच्छति ।। ६१-६८ ।।"
  },
  {
    "text": "महञ्च फलवैषम्यं दृश्यते कर्मसंधिषु ।।\nवहंति शिबिकामन्ये यांत्यन्ये शिबिकारुहः ।। ६१-६९ ।।"
  },
  {
    "text": "सर्वेषामृद्धिकामानामन्ये रथपुरः सराः ।।\nमनुजाश्च गतश्रीकाः शतशो विविधाः स्त्रियाः ।। ६१-७० ।।"
  },
  {
    "text": "द्वंद्वारामेषु भूतेषु गच्छन्त्येकैकशो नराः ।।\nइदमन्यत्परं पश्य नात्र मोहं करिष्यसि ।। ६१-७१ ।।"
  },
  {
    "text": "धर्मं चापि त्यजा धर्मं त्यज सत्यानृतां धियम् ।।\nसर्वं त्यक्त्वा स्वरूपस्थः सुखी भव निरामयः ।। ६१-७२ ।।"
  },
  {
    "text": "एतत्ते परमं गुह्यमाख्यातमृषिसत्तम ।।\nयेन देवाः परित्यज्य भर्त्यलोकं दिवं गताः ।। ६१-७३ ।।"
  },
  {
    "text": "सनंदन उवाच ।।\nइत्युक्त्वा व्यासतनयं समापृच्छ्य महामुनिः ।।\nसनत्कुमारः प्रययौ पूजितस्तेन सादरम् ।। ६१-७४ ।।"
  },
  {
    "text": "शुकोऽपि योगिनां श्रेष्टः सम्यग्ज्ञात्वा ह्यवस्थितम् ।।\nब्रह्मणः पदमन्वेष्टुमुत्सुकः पितरं ययौ ।। ६१-७५ ।।"
  },
  {
    "text": "ततः पित्रा समागम्य प्रणम्य च महामुनिः ।।\nशुकः प्रदक्षिणीकृत्य ययौ कैलासपर्वतम् ।। ६१-७६ ।।"
  },
  {
    "text": "व्यासस्तद्विरहाद्दूनः पुत्रस्नेहसमावृतः ।।\nक्षणैकं स्थीयतां पुत्र इति च क्रोश दुर्मनाः ।। ६१-७७ ।।"
  },
  {
    "text": "निरपेक्षः शुको भूत्वा निःस्नेहो मुक्तबन्धनः ।।\nमोक्षमेवानुसंचित्य गत एव परं पदम् ।। ६१-७८ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने द्वितीयपादे एकषष्टितमोऽध्यायः ।। ६१ ।।"
  }
]
[
  {
    "text": "<span style=\"font-size: 14pt; line-height: 200%\">सनत्कुमार उवाच ।।"
  },
  {
    "text": "परीक्ष्य शिष्यं तु गुरुर्मंत्रशोधनमाचरेत् ।।\nप्राक्प्रत्यग्दक्षिणोदक्चपंचसूत्राणि पातयेत् ।। ६५-१ ।।"
  },
  {
    "text": "चतुष्टयं चतुष्कानां स्यादेवं नृपकोष्ठके ।।\nतत्राद्यप्रथमे त्वाद्यं द्वितीयाद्ये द्वितीयकम् ।। ६५-२ ।।"
  },
  {
    "text": "तृतीयाद्ये तृतीयं स्याञ्चतुर्थाद्ये तुरीयकम् ।।\nतत्तदाग्नेयकोष्ठेषु तत्तत्पंचममक्षरम् ।। ६५-३ ।।"
  },
  {
    "text": "विलिख्य क्रमतो धीमान्मनुं संशोधयेत्ततः ।।\nनामाद्यक्षरमारभ्य यावन्मन्त्रादि वर्णकम् ।। ६५-४ ।।"
  },
  {
    "text": "चतुष्के यत्र नामार्णस्तत्स्यात्सिद्धिचतुष्ककम् ।।\nप्रादक्षिण्यात्तद्द्वितीयं साध्याख्यं परिकीर्तितम् ।। ६५-५ ।।"
  },
  {
    "text": "तृतीयं पुंसि सिद्धाख्यं तुरीयमरिसंज्ञकम् ।।\nद्वयोर्वर्णावेककोष्ठे सिद्धसिद्धेति तन्मतम् ।। ६५-६ ।।"
  },
  {
    "text": "तद्द्वितीये तु मंत्रार्णे सिद्धसाध्यः प्रकीर्तितः ।।\nतृतीये तत्सुसिद्धः स्यात्सिद्धारिस्तञ्चतुर्थके ।। ६५-७ ।।"
  },
  {
    "text": "नामार्णान्यचतुष्कात्तु द्वितीये मंत्रवर्णके ।।\nचतुष्के चेत्तदा पूर्वं यत्र नामाक्षरं स्थितम् ।। ६५-८ ।।"
  },
  {
    "text": "तत्र तत्कोष्ठमारभ्य गणयेत्पूर्ववत्क्रमात् ।।\nसाध्यसिद्धः साध्यसाध्यस्तत्सुसिद्धश्च तद्रिप्रुः ।। ६५-९ ।।"
  },
  {
    "text": "तृतीये चेञ्चतुष्के तु यदि स्यान्मंत्रवर्णकः ।।\nतदा पूर्वोक्तरीत्या तु क्रमाद्देयं मनीषिभिः ।। ६५-१० ।।"
  },
  {
    "text": "सुसिद्धसिद्धस्तत्साध्यस्तत्सुसिद्धश्च तदृषिः ।।\nतुरीये चेञ्चतुष्के तु तदैवं गणयेत्सुधीः ।। ६५-११ ।।"
  },
  {
    "text": "अरिसिद्धोऽरिसाध्यश्च तत्सुसिद्धश्च तद्रिपुः ।।\nरिद्धसिद्धो यथोक्तेन द्विगुणात्सिद्धिसाध्यकः ।। ६५-१२ ।।"
  },
  {
    "text": "सिद्धः सुसिद्धोर्द्धतयात्सिद्धारिर्हंति गोत्रजान् ।।\nद्विगुणात्साध्यसिद्धस्तु साध्यसाध्यो विलंबतः ।। ६५-१३ ।।"
  },
  {
    "text": "साध्यः सुसिद्धो द्विगुणात्साध्यारिर्हंति बांधवान् ।।\nसुसिद्धसिद्धोर्द्धतया तत्साध्यो द्विगुणाज्जपात् ।। ६५-१४ ।।"
  },
  {
    "text": "तत्सुसिद्धप्राप्तिमात्रात्सुसिद्धारिः कुटुंबहृत् ।।\nअरिसिद्धस्तु पुत्रघ्नोऽरिसाध्यः कन्यकापहः ।। ६५-१५ ।।"
  },
  {
    "text": "तत्सुसिद्धः कलत्रघ्नः साधकघ्नोरेऽप्यरिः स्मृतः ।।\nअन्येऽप्यत्र प्रकारा हि संति वै बहवो मुने ।। ६५-१६ ।।"
  },
  {
    "text": "सर्वेषु मुख्योऽयं तेऽत्र कथितो कथहाभिधः ।।\nएवं संशोध्य मंत्रं तु शुद्धे काले स्थले तथा ।। ६५-१७ ।।"
  },
  {
    "text": "दीक्षयेञ्च गुरुः शिष्यं तद्विधानमुदीर्यते ।।\nनित्यकृत्यं विधायाथ प्रणम्य गुरुपादुकाम् ।। ६५-१८ ।।"
  },
  {
    "text": "प्रार्थयेत्सद्गुरुं भक्त्याभीष्टार्थमादृतः ।।\nसंपूज्य वस्त्रालंकारगोहिरण्यधरादिभिः ।। ६५-१९ ।।"
  },
  {
    "text": "कृत्वा स्वस्ति विधानं तु मंडलादि च तुष्टिमान् ।।\nगुरुः शिष्येण सहितः शुचिर्यागगृहं विशेत् ।। ६५-२० ।।"
  },
  {
    "text": "सामान्यार्घोदकेनाथ संप्रोक्ष्य द्वारमस्त्रतः ।।\nदिव्यानुत्सारयेद्विघ्नान्नभस्थानर्च्य वारिणा ।। ६५-२१ ।।"
  },
  {
    "text": "पार्ष्णिघातैस्त्रिभिर्भौमांस्ततः कर्म समाचरेत् ।।\nवर्णकैः सर्वतोभद्रे यथोक्तपरिकल्पिते ।। ६५-२२ ।।"
  },
  {
    "text": "वह्निमण्डलमभ्यर्च्य तत्कलाः परिपूज्य च ।।\nअस्त्रप्रक्षालितं कुंभं यथाशक्ति विनिर्मितम् ।। ६५-२३ ।।"
  },
  {
    "text": "तत्र संस्थाप्य विधिवत्तत्र भानोः कलां यजेत् ।।\nविलोममातृकामूलमुच्चरन् शुद्धवारिणा ।। ६५-२४ ।।"
  },
  {
    "text": "आपूर्य कुंभं तत्रार्चेत्सोमस्य विधिवत्कलाः ।।\nधूम्रार्चिरूष्मा ज्वलिनी ज्वालिनी विस्फुलिंगिनी ।। ६५-२५ ।।"
  },
  {
    "text": "सुश्रीः सुरूपा कपिला हव्यकव्यवहा तथा ।।\nवह्नेर्दश कलाः प्रोक्ताः प्रोच्यंतेऽथ रवेः कलाः ।। ६५-२६ ।।"
  },
  {
    "text": "तपिनी तापिनी धूम्रा मरीचिज्वालिनी रुचिः ।।\nसुषुम्णा भोगदा विश्वा बोधिनी धारिणी क्षमा ।। ६५-२७ ।।"
  },
  {
    "text": "अथेंदोश्च कला ज्ञेया ह्यमृता मानदा पुनः ।।\nपूषा तुष्टिश्च पुष्टिश्च रतिश्च धृतिसंज्ञिकाः ।। ६५-२८ ।।"
  },
  {
    "text": "शशिनी चंद्रिका कांतिर्ज्योत्स्ना श्रीः प्रीतिरंगदा ।।\nपूर्णापूर्णामृता चेति प्रोक्ताश्चंद्रमसः कलाः ।। ६५-२९ ।।"
  },
  {
    "text": "वस्त्रयुग्मेन संवेष्ट्य तस्मिन्सर्वैषधीः क्षिपेत् ।।\nनवरत्नानि निक्षिप्य विन्यसेत्पञ्चपल्लवान् ।। ६५-३० ।।"
  },
  {
    "text": "पनसाम्रवटाश्वत्थबकुलेति च तान् विदुः ।।\nमुक्तामाणिक्यवैडूर्यगोमेदान्वज्रविद्रुमौ ।। ६५-३१ ।।"
  },
  {
    "text": "पद्मरागं मरकतं नीलं चेति यथाक्रम् ।।\nएवं रत्नानि निक्षिप्य तत्रावाह्येष्टदेवताम् ।। ६५-३२ ।।"
  },
  {
    "text": "संपूज्य विधिवन्मंत्री ततः शिष्यं स्वलंकृतम् ।।\nवेद्यां संवेश्य संप्रोक्ष्य प्रोक्षणीस्थेन वारिणा ।। ६५-३३ ।।"
  },
  {
    "text": "भूतशुद्ध्यादिकं कृत्वा तच्छरीरे विधानतः ।।\nन्यासजालेन संशोध्य मूर्ध्नि विन्यस्य पल्लवान् ।। ६५-३४ ।।"
  },
  {
    "text": "अष्टोत्तरशतेनाथ मूलमंत्रेण मंत्रितैः ।।\nअभिषिंचेत्प्रियं शिष्यं जपन्मूलमनुं हृदि ।। ६५-३५ ।।"
  },
  {
    "text": "शिष्टोदकेन वाचम्य परिधायांबरं शिशुः ।।\nगुरुं प्रणम्य विधिवत्संविशेत्पुरतः शुचिः ।। ६५-३६ ।।"
  },
  {
    "text": "अथ शिष्यस्य शिरसि हस्तं दत्वा गुरुस्ततः ।।\nजपेदष्टोत्तरशतं देयमन्त्रं विधानतः ।। ६५-३७ ।।"
  },
  {
    "text": "समोऽस्त्वित्यक्षरान्दद्यात्ततः शिष्योऽर्चयेद्गुरुम् ।।\nततः सचन्दनं हस्तं दत्वा शिष्यस्य मस्तके ।। ६५-३८ ।।"
  },
  {
    "text": "तत्कर्णे प्रवदेद्विद्यामष्टवारं समाहितः ।।\nसंप्राप्तविद्यः शिष्योऽपि निपतेद्गुरुपादयोः ।। ६५-३९ ।।"
  },
  {
    "text": "उत्तिष्ठ वत्स मुक्तोऽसि सम्यगाचारवान्भव ।।\nकीर्तिश्रीकांतिपुत्रायुर्बलारोग्य सदास्तु ते ।। ६५-४० ।।"
  },
  {
    "text": "ततः शिष्यः समुत्थाय गन्धाद्यैर्गुरुमर्चयेत् ।।\nदद्याञ्च दक्षिणां तस्मै वित्तशाठ्यविवर्जितः ।। ६५-४१ ।।"
  },
  {
    "text": "संप्राप्यैवं गुरोर्मंत्रं तदारभ्य धनादिभिः ।।\nदेहपुत्रकलत्रैश्च गुरुसेवापरो भवेत् ।। ६५-४२ ।।"
  },
  {
    "text": "स्वेष्टदेवं यजेन्मध्ये दत्वा पुष्पांजलिं ततः ।।\nअग्निनैर्ऋतिवागीशान् क्रमेण परिपूजयेत् ।। ६५-४३ ।।"
  },
  {
    "text": "यदा मध्ये यजेद्विष्णुं बाह्यादिषु विनायकम् ।।\nरविं शिवां शिवं चैव यदा मध्ये तु शङ्करम् ।। ६५-४४ ।।"
  },
  {
    "text": "रविं गणेशमंबां च हरिं चाथ यदा शिवाम् ।।\nईशं विघ्नार्कगोविंदान्मध्ये चेद्गणनायकम् ।। ६५-४५ ।।"
  },
  {
    "text": "शिवं शिवां रविं विष्णुं रवौ मध्यगते पुनः ।।\nगणेषं विष्णुमंबां च शिवं चेति यथाक्रमम् ।। ६५-४६ ।।"
  },
  {
    "text": "एवं नित्य समभ्यर्च्य देवपञ्चकमादृतः ।।\nब्राह्मे मुहूर्त्ते ह्युत्थाय कृत्वाचावश्यकं बुधः ।। ६५-४७ ।।"
  },
  {
    "text": "अशंकितो वा शय्यायां स्वकीयशिरसि स्मरेत् ।।\nसहस्रदलशुक्लाब्जकणिकास्थेंदुमण्डले ।। ६५-४८ ।।"
  },
  {
    "text": "अकथादित्रिकोणस्थं वराभयकरं गुरुम् ।।\nद्विनेत्रं द्विभुजं शुक्लगंधमाल्यानुलेपनम् ।। ६५-४९ ।।"
  },
  {
    "text": "वामे शक्त्या युतं ध्यात्वा मानसैरुपचारकैः ।।\nआराध्य पादुकामन्त्रं दशधा प्रजपेत्सुधीः ।। ६५-५० ।।"
  },
  {
    "text": "वा माया श्रीर्भगेंद्वाढ्या वियद्धंसखकाग्नयः ।।\nहसक्षमलवार्यग्निवामकर्णेंदुयुग्मरुत् ।। ६५-५१ ।।"
  },
  {
    "text": "ततो भृग्वाकाशखाग्निभगेंद्वाढ्याः परंतिमः ।।\nसहक्षमलतोयाग्निचंद्रशांतियुतो मरुत् ।। ६५-५२ ।।"
  },
  {
    "text": "ततः श्रीश्चामुकांते तु नन्दनाथामुकी पुनः ।।\nदेव्यंबांते श्रीपांदुकां पूजयामि हृदंतिमे ।। ६५-५३ ।।"
  },
  {
    "text": "अयं श्रीपादुकामंत्रः सर्वसिद्धिप्रदो नृणाम् ।।\nगुह्येति च समर्प्याथ मन्त्रैरेतैर्नमेत्सुधीः ।। ६५-५४ ।।"
  },
  {
    "text": "अखण्डमंडलाकारं व्याप्तं येन चराचरम् ।।\nतत्पदं दर्शितं येन तस्मै श्रीगुरवे नमः ।। ६५-५५ ।।"
  },
  {
    "text": "अज्ञानतिमिरांधस्य ज्ञानाञ्जनशलाकया ।।\nचक्षुरुन्मीलितं येन तस्मै श्रीगुरवे नमः ।। ६५-५६ ।।"
  },
  {
    "text": "नमोऽस्तु गुरवे तस्मा इष्टदेवस्वरूपिणे ।।\nयस्य वागमृतं हंति विषं संसारसंज्ञकम् ।। ६५-५७ ।।"
  },
  {
    "text": "इति नत्वा पठेत्स्तोत्रं सद्यः प्रत्ययकारकम् ।।\nॐ नमस्ते नाथ भगवान् शिवाय गुरुरूपिणे ।। ६५-५८ ।।"
  },
  {
    "text": "विद्यावतारसंसिद्ध्यै स्वीकृतानेकविग्रह ।।\nनवाय तनरूपाय परमार्थैकरूपिणे ।। ६५-५९ ।।"
  },
  {
    "text": "सर्वाज्ञानतमोभेदभानवे चिद्धनाय ते ।।\nस्वतंत्राय दयाक्लृप्तविग्रहाय शिवात्मने ।। ६५-६० ।।"
  },
  {
    "text": "परत्र त्राय भक्तानां भव्यानां भावरूपिणे ।।\nविवेकिनां विवेकाय विमर्शाय विमर्शिनाम् ।। ६५-६१ ।।"
  },
  {
    "text": "प्रकाशानां प्रकाशाय ज्ञानिनां ज्ञानरूपिणे ।।\nपुरस्तात्पार्श्वयोः पृष्टे नमस्तुभ्यमुपर्यधः ।। ६५-६२ ।।"
  },
  {
    "text": "सदा सञ्चित्स्वरूपेण विधेहि भवदासनम् ।।\nत्वत्प्रसादादहं देव कृताकृत्योऽस्मि सर्वतः ।। ६५-६३ ।।"
  },
  {
    "text": "मायामृत्युमहापाशाद्विमुक्तोऽस्मि शिवोऽस्मि वः ।।\nइति स्तुत्वा ततः सर्व गुरवे विनिवेदयेत् ।। ६५-६४ ।।"
  },
  {
    "text": "प्रातः प्रभृति सायांतं सांयादिप्रातरंततः ।।\nयत्करोमि जगन्नाथ तदस्तु तव पूजनम् ।। ६५-६५ ।।"
  },
  {
    "text": "ततश्च गुरुपादाब्जगलितामृतधारया ।।\nक्षालितं निजमात्मानं निर्मलं भावयेत्सुधीः ।। ६५-६६ ।।"
  },
  {
    "text": "मूलादिब्रह्मरंध्रांतं मूलविद्यां विभावयेत् ।।\nमूलाधारादधो भागे वर्तुलं वायुमंडलम् ।। ६५-६७ ।।"
  },
  {
    "text": "तत्रस्थवायुबीजोत्थवायुना च तदूर्द्ध्वकम् ।।\nत्रिकोणं मंडलं वह्नेस्तत्रस्थवह्निबीजतः ।। ६५-६८ ।।"
  },
  {
    "text": "उत्पन्नेनाग्निना मूलाधारावस्थितविग्रहाम् ।।\nप्रसुप्तभुजगाकारां स्वयंभूलिंगवेष्टिनीम् ।। ६५-६९ ।।"
  },
  {
    "text": "विसतंतुनिभां कोटिविद्युदाभां तनीयसीम् ।।\nकुलकुंडलिनीं ध्यात्वा कूर्चेनोत्थापयेञ्च ताम् ।। ६५-७० ।।"
  },
  {
    "text": "सुषुम्णावर्त्मनातां च षट्चक्रक्रमभेदिनीम् ।।\nगुरुपदिष्टविधिना ब्रह्मरंध्रं नयेत्सुधीः ।। ६५-७१ ।।"
  },
  {
    "text": "तत्रस्थामृतसंमग्नीकृत्यात्मानं विभावयेत् ।।\nतत्प्रभापटलव्याप्तैविमलं चिन्मयं परम् ।। ६५-७२ ।।"
  },
  {
    "text": "पुनस्तां स्वस्थलं नीत्वा हृदिदेवं विचिंतयन् ।।\nदृष्ट्वा च मानसैर्द्रव्यैः प्रार्थयेन्मनुनामुना ।। ६५-७३ ।।"
  },
  {
    "text": "त्रैलोक्यचैत न्यमयादिदेव श्रीनाथ विष्णो भवदाज्ञयैव ।।\nप्रातः समुत्थाय तव प्रियार्थं संसारयात्रां त्वनुवर्तयिष्ये ।। ६५-७४ ।।\nविष्णोरिति स्थले विप्र कार्य ऊहोऽन्यदैवते ।।\nततः कुर्यात्सर्वसिद्ध्यै त्वजपाया निवेदनम् ।। ६५-७५ ।।"
  },
  {
    "text": "षट्शतानि दिवा रात्रौ सहस्राण्येकविंशतिः ।।\nअजपाख्यां तु गायत्रीं जीवो जपति सर्वदा ।। ६५-७६ ।।"
  },
  {
    "text": "ऋषिर्हंसस्तथाव्यक्तगायत्रीछंद ईरितम् ।।\nदेवता परमो हंसश्चाद्यंते बीजशक्तिकम् ।। ६५-७७ ।।"
  },
  {
    "text": "ततः षडंगं कुर्वीत सूर्यः सोमोनिरंजनः ।।\nनिराभासश्च धर्मश्च ज्ञानं चेति तथा पुनः ।। ६५-७८ ।।"
  },
  {
    "text": "क्रमादेतान्हंसपूर्वानात्मनेपदपश्चिमान् ।।\nजातयुक्तान्साधकेंद्र षडंगेषु नियोजयेत् ।। ६५-७९ ।।"
  },
  {
    "text": "हकारः सूर्यसंकाशतेजाः संगच्छते बहिः ।।\nसकारस्तादृशश्चैव प्रवेशे ध्यानमीरितम् ।। ६५-८० ।।"
  },
  {
    "text": "एवं ध्यात्वार्पयेद्धीमान्वह्न्यर्केषु विभागशः ।।\nमूलाधारे वादिसांतबीजयुक्ते चतुर्दले ।। ६५-८१ ।।"
  },
  {
    "text": "बंधूकाभे स्वशक्त्या तु सहितापास्वगाय च ।।\nपाशांकुशसुधापात्रमोदकोल्लासपाणये ।। ६५-८२ ।।"
  },
  {
    "text": "षट्शतं तु गणेशाय वागधीशाय चार्पयेत् ।।\nस्वाधिष्ठाने विद्रुमाभे वादिलांतार्णसंयुते ।। ६५-८३ ।।"
  },
  {
    "text": "वामांगशक्तियुक्ताय विद्याधिपतये तथा ।।\nस्रुवाक्षमालालसितबाहवे पद्मजन्मने ।। ६५-८४ ।।"
  },
  {
    "text": "ब्रह्मणे षट्सहस्रं तु हंसारूढाय चार्पयेत् ।।\nविद्युल्लसितमेघाभे डादिफांतार्णपत्रके ।। ६५-८५ ।।"
  },
  {
    "text": "मणिपूरे शंखचक्रगदापंकजधारिणे ।।\nसश्रिये षट्सहस्रं च विष्णवे विनिवेदयेत् ।। ६५-८६ ।।"
  },
  {
    "text": "अनाहतेऽर्कपत्रे च कादिठांतार्णसंयुते ।।\nशुक्ले शूलाभयवरसधाकलशधारिणे ।। ६५-८७ ।।"
  },
  {
    "text": "वामांगे शक्तियुक्ताय विद्याधिपतये सुधीः ।।\nवृषारूढाय रुद्राय षट्सहस्रं निवेदयेत् ।। ६५-८८ ।।"
  },
  {
    "text": "विशुद्धे षोडशदले स्वराढ्ये शुक्लवर्णके ।।\nमहाज्योतिप्रकाशायेन्द्रियाधिपतये ततः ।। ६५-८९ ।।"
  },
  {
    "text": "सहस्रमर्पयेत्प्राणशक्त्या युक्तेश्चराय च ।।\nआज्ञाचक्रे हक्षयुक्ते द्विदिलेऽब्जे सहस्रकम् ।। ६५-९० ।।"
  },
  {
    "text": "सदाशिवाय गुरवे पराशक्तियुताय वै ।।\nसहस्रारे महापद्मे नादबिन्दुद्वयान्विते ।। ६५-९१ ।।"
  },
  {
    "text": "विलसन्मातृकावर्णे वराभयकराय च ।।\nप्ररमाद्ये च गुरवे सहस्रं विनिवेदयेत् ।। ६५-९२ ।।"
  },
  {
    "text": "चुलुकेंऽबु पुनर्द्धृत्वा स्वभावादेव सिध्यतः ।।\nएकविंशतिसाहस्रप्रमितस्य जपस्य च ।। ६५-९३ ।।"
  },
  {
    "text": "षट्शताधिकसंख्या स्यादजपाया विभागशः ।।\nसंकल्पेन मोक्षदाता विष्णुर्मे प्रीयतामिति ।। ६५-९४ ।।"
  },
  {
    "text": "अस्याः संकल्पमात्रेण महापापैः प्रमुच्यते ।।\nब्रह्मैवाहं न संसारी नित्यमुक्तो न शोकभाक् ।। ६५-९५ ।।"
  },
  {
    "text": "सञ्चिदानंदरूपोऽहमात्मानमिति भावयेत् ।।\nततः समाचरेद्देहकृत्यं देवार्चनं तथा ।। ६५-९६ ।।"
  },
  {
    "text": "तद्धिधानं प्रवक्ष्यामि सदाचारस्य लक्षणम् ।। ६५-९७ ।।\nइति श्रीबृहन्नारदीयपुराणे पूर्वभागे बृहदुपाख्याने तृतीयपादे पञ्चषष्टिमोऽध्यायः ।।"
  },
  {
    "text": "</span>"
  }
]
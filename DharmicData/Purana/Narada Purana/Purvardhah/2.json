[
  {
    "text": "<span style=\"font-size: 14pt; line-height: 200%\">ऋषय ऊचुः-\nकथं सनत्कुमारस्तु नारदाय महात्मने\nप्रोक्तवान् सकलान् धर्मान् कथं तौ मिलितावुभौ 1.2.१\nकस्मिन् स्थाने स्थितौ सूत तावुभौ ब्रह्मवादिनौ\nहरिगीतसमुद्गाने चक्रतुस्तद्वदस्व नः २\nसूत उवाच-\nसनकाद्या महात्मानो ब्रह्मणो मानसाः सुताः\nनिर्ममा निरहङ्काराः सर्वे ते ह्यूर्ध्वरेतसः ३\nतेषां नामानि वक्ष्यामि सनकश्च सनन्दनः\nसनत्कुमारश्च विभुः सनातन इति स्मृतः ४\nविष्णुभक्ता महात्मानो ब्रह्मध्यानपरायणाः\nसहस्रसूर्यसंकाशाः सत्यसन्धा मुमुक्षवः ५\nएकदा मेरुशृङ्गं ते प्रस्थिताः ब्रह्मणः सभाम्\nइष्टां मार्गेऽथ ददृशुः गंगां विष्णुपदीं द्विजाः ६\nतां निरीक्ष्य समुद्युक्ताः स्नातुं सीताजलेऽभवन्\nएतस्मिन्नन्तरे तत्र देवर्षिर्नारदो मुनिः ७\nआजगाम द्विजश्रेष्ठा दृष्ट्वा भ्रातॄन् स्वकाग्रजान्\nतान् दृष्ट्वा स्नातुमुद्युक्तान् नमस्कृत्य कृताञ्जलि ८\nगृणन् नामानि सप्रेमभक्तियुक्तो मधुद्विषः\nनारायणाच्युतानन्त वासुदेव जनार्दन ९\nयज्ञेश यज्ञपुरुष कृष्ण विष्णो नमोऽस्तु ते\nपद्माक्ष कमलाकान्त गङ्गाजनक केशव\nक्षीरोदशायिन् देवेश दामोदर नमोऽस्तु ते १०\nश्रीराम विष्णो नरसिंह वामन प्रद्युम्न संकर्षण वासुदेव\nअजानिरुद्धामलरुङ् मुरारे त्वं पाहि नः सर्वभयादजस्रम् ११\nइत्युच्चरन् हरेर्नाम नत्वा तान् स्वाग्रजान् मुनीन्\nउपासीनश्च तैः सार्धं सस्नौ प्रीतिसमन्वितः १२\nतेषां चापि तु सीताया जले लोकमलापहे\nस्नात्वा सन्तर्प्य देवर्षिपितॄन् विगतकल्मषाः १३\nउत्तीर्य सन्ध्योपास्त्यादि कृत्वाचारं स्वकं द्विजाः\nकथां प्रचक्रुर्विविधाः नारायणगुणाश्रिताः १४\nकृतक्रियेषु मुनिषु गङ्गातीरे मनोरमे\nचकार नारदः प्रश्नं नानाख्यानकथान्तरे १५\nनारद उवाच-\nसर्वज्ञाः स्थ मुनिश्रेष्ठाः भगवद्भक्तितत्पराः\nयूयं सर्वे जगन्नाथा भगवन्तः सनातनाः १६\nलोकोद्धारपरान् युष्मान् दीनेषु कृतसौहृदान्\nपृच्छे ततो वदत मे भगवल्लक्षणं बुधाः १७\nयेनेदमखिलं जातं जगत्स्थावरजङ्गमम्\nगङ्गापादोदकं यस्य स कथं ज्ञायते हरिः १८\nकथं च त्रिविधं कर्म सफलं जायते नृणाम्\nज्ञानस्य लक्षणं ब्रूत तपसश्चापि मानदाः १९\nअतिथेः पूजनं वापि येन विष्णुः प्रसीदति\nएवमादीनि गुह्यानि हरितुष्टिकराणि च\nअनुगृह्य च मां नाथास्तत्त्वतो वक्तुमर्हथ २०\nशौनक उवाच-\nनमः पराय देवाय परस्मात् परमाय च\nपरावरनिवासाय सगुणायागुणाय च २१\nअमायायात्मसंज्ञाय मायिने विश्वरूपिणे\nयोगीश्वराय योगाय योगगम्याय विष्णवे २२\nज्ञानाय ज्ञानगम्याय सर्वज्ञानैकहेतवे\nज्ञानेश्वराय ज्ञेयाय ज्ञात्रे विज्ञानसम्पदे २३\nध्यानाय ध्यानगम्याय ध्यातृपापहराय च\nध्यानेश्वराय सुधिये ध्येयध्यातृस्वरूपिणे २४\nआदित्यचन्द्रा ग्निविधातृदेवाः सिद्धाश्च यक्षासुरनागसंघाः\nयच्छक्तियुक्तास्तमजं पुराणं सत्यं स्तुतीशं सततं नतोऽस्मि २५\nयो ब्रह्मरूपी जगतां विधाता स एव पाता द्विजविष्णुरूपी\nकल्पान्तरुद्रा ख्यतनुः स देवः शेतेऽङघ्रिपानस्तमजं भजामि २६\nयन्नामसङ्कीर्तनतो गजेन्द्रो ग्राहोग्रबन्धान्मुमुचे स देवः\nविराजमानः स्वपदे पराख्ये तं विष्णुमाद्यं शरणं प्रपद्ये २७\nशिवस्वरूपी शिवभक्तिभाजां यो विष्णुरूपी हरिभावितानाम्\nसङ्कल्पपूर्वात्मकदेहहेतुस्तमेव नित्यं शरणं प्रपद्ये २८\nयः केशिहन्ता नरकान्तकश्च बालो भुजाग्रेण दधार गोत्रम्\nदेवं च भूभारविनोदशीलं तं वासुदेवं सततं नतोऽस्मि २९\nलेभेऽवतीर्योग्रनृसिंहरूपी यो दैत्यवक्षः कठिनं शिलावत्\nविदार्य संरक्षितवान् स्वभक्तं प्रह्लादमीशं तमजं नमामि ३०\nव्योमादिभिर्भूषितमात्मसंज्ञं निरंजनं नित्यममेयतत्त्वम्\nजगद्विधातारमकर्मकं च परं पुराणं पुरुषं नतोऽस्मि ३१\nब्रह्मेन्द्र रुद्रा निलवायुमर्त्यगन्धर्वयक्षासुरदेवसंघैः\nस्वमूर्तिभेदैः स्थित एक ईशस्तमादिमात्मानमहं भजामि ३२\nयतो भिन्नमिदं सर्वं समुद्भूतं स्थितं च वै\nयस्मिन्नेष्यति पश्चाच्च तमस्मि शरणं गतः ३३\nयः स्थितो विश्वरूपेण सङ्गीवात्र प्रतीयते\nअसङ्गी परिपूर्णश्च तमस्मि शरणं गतः ३४\nहृदि स्थितोऽपि यो देवो मायया मोहितात्मनाम्\nन ज्ञायेत परः शुद्धस्तमस्मि शरणं गतः ३५\nसर्वसङ्गनिवृत्तानां ध्यानयोगरतात्मनाम्\nसर्वत्र भाति ज्ञानात्मा तमस्मि शरणं गतः ३६\nदधार मंदरं पृष्ठे निरोदेऽमृतमन्थने\nदेवतानां हितार्थाय तं कूर्मं शरणं गतः ३७\nदंष्ट्रांकुरेण योऽनन्तः समुद्धृत्यार्णवाद् धराम्\nतस्थाविदं जगत् कृत्स्नं वाराहं तं नतोऽस्म्यहम् ३८\nप्रह्लादं गोपयन् दैत्यं शिलातिकठिनोरसम्\nविदार्य हतवान् यो हि तं नृसिंहं नतोऽस्म्यहम् ३९\nलब्ध्वा वैरोचनेर्भूमिं द्वाभ्यां पद्भ्यामतीत्य यः\nआब्रह्मभुवनं प्रादात् सुरेभ्यस्तं नतोऽजितम् ४०\nहैहयस्यापराधेन ह्येकविंशतिसंख्यया\nक्षत्रियान्वयभेत्ता यो जामदग्न्यं नतोऽस्मि तम् ४१\nआविर्भूतश्चतुर्धा यः कपिभिः परिवारितः\nहतवान् राक्षसानीकं रामचन्द्रं नतोऽस्म्यहम् ४२\nमूर्तिद्वयं समाश्रित्य भूभारमपहृत्य च\nसंजहार कुलं स्वं यस्तं श्रीकृष्णमहं भजे ४३\nभूम्यादिलोकत्रितयं संतृप्तात्मानमात्मनि\nपश्यन्ति निर्मलं शुद्धं तमीशानं भजाम्यहम् ४४\nयुगान्ते पापिनोऽशुद्धान् भित्त्वा तीक्ष्णसुधारया\nस्थापयामास यो धर्मं कृतादौ तं नमाम्यहम् ४५\nएवमादीन्यनेकानि यस्य रूपाणि पाण्डवाः\nन शक्यं तेन संख्यातुं कोट्यब्दैरपि तं भजे ४६\nमहिमानं तु यन्नाम्नः परं गन्तुं मुनीश्वराः\nदेवासुराश्च मनवः कथं तं क्षुल्लको भजे ४७\nयन्नामश्रवणेनापि महापातकिनो नराः\nपवित्रतां प्रपद्यन्ते तं कथं स्तौमि चाल्पधीः ४८\nयथाकथञ्चिद्यन्नाम्नि कीर्तिते वा श्रुतेऽपि वा\nपापिनस्तु विशुद्धाः स्युः शुद्धा मोक्षमवाप्नुयुः ४९\nआत्मन्यात्मानमाधाय योगिनो गतकल्मषाः\nपश्यन्ति यं ज्ञानरूपं तमस्मि शरणं गतः ५०\nसाङ्ख्याः सर्वेषु पश्यन्ति परिपूर्णात्मकं हरिम्\nतमादिदेवमजरं ज्ञानरूपं भजाम्यहम् ५१\nसर्वसत्त्वमयं शान्तं सर्वद्र ष्टारमीश्वरम्\nसहस्रशीर्षकं देवं वन्दे भावात्मकं हरिम् ५२\nयद्भूतं यच्च वै भाव्यं स्थावरं जङ्गमं जगत्\nदशाङ्गुलं योऽत्यतिष्ठत्तमीशमजरं भजे ५३\nअणोरणीयांसमजं महतश्च महत्तरम्\nगुह्याद्गुह्यतमं देवं प्रणमामि पुनः पुनः ५४\nध्यातः स्मृतः पूजितो वा श्रुतः प्रणमितोऽपि वा\nस्वपदं यो ददातीशस्तं वन्दे पुरुषोत्तमम् ५५\nइति स्तुवन्तं परमं परेशं हर्षाम्बुसंरुद्धविलोचनास्ते\nमुनीश्वरा नारदसंयुतास्तु सनन्दनाद्याः प्रमुदं प्रजग्मुः ५६\nयं इदं प्रातरुत्त्थाय पठेद्वै पौरुषं स्तवम्\nसर्वपापविशुद्धात्मा विष्णुलोकं स गच्छति ५७\nइति श्रीबृहन्नारदीयपुराणे पूर्वभागे प्रथमपादे सनत्कुमारनारदसंवादेनारदकृतविष्णुस्तुतिर्नाम द्वितीयोऽध्यायः २"
  },
  {
    "text": "</span>"
  }
]
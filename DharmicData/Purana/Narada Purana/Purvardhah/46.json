[
  {
    "text": "<span style=\"font-size: 14pt; line-height: 200%\">सूत उवाच ॥\nतच्छृत्वा नारदो विप्रा मैथिलाध्यात्ममुत्तमम् ॥\nपुनः पप्रच्छ तं प्रीत्या सनंदनमुदारधीः ॥ ४६-१ ॥\nनारद उवाच ॥\nआध्यात्मिकादित्रिविधं तापं नानुभवेद्यथा ॥\nप्रब्रूहि तन्मुने मह्यं प्रपन्नाय दयानिधे ॥ ४६-२ ॥\nसनंदन उवाच ॥\nतदस्य त्रिविधं दुःखमिह जातस्य पंडित ॥\nगर्भे जन्मजराद्येषुस्थानेषु प्रभविष्यतः ॥ ४६-३ ॥\nनिरस्तातिशयाह्लादसुखभावैकलक्षणा ॥\nभेषजं भगवत्प्राप्तिरैका चात्यंतिकी मता ॥ ४६-४ ॥\nतस्मात्तत्प्राप्तये यत्नः कर्तव्यः पंडितैर्नरैः ॥\nतत्प्राप्तिहेतुज्ञानं च कर्म चोक्तं महामुने ॥ ४६-५ ॥\nआगमोत्थं विवेकाञ्च द्विधा ज्ञानं तथोच्यते ॥\nशब्दब्रह्मागममयं परं ब्रह्मविवेकजम् ॥ ४६-६ ॥\nमनुरप्याह वेदार्थं स्मृत्वायं मुनिसत्तमः ॥\nतदेतच्छ्रूयतामत्र सुबोधं गदतो मम ॥ ४६-७ ॥\nद्वे ब्रह्मणी वेदितव्ये शब्दब्रह्म परं च यत् ॥\nशब्दब्रह्मणि निष्णातः परं ब्रह्माधिगच्छति ॥ ४६-८ ॥\nद्वे विद्ये वेदितव्ये चेत्याह चाथर्वणी श्रुतिः ॥\nपरमा त्वक्षरप्राप्तिर्ऋग्वेदादिमया परा ॥ ४६-९ ॥\nयत्तदव्यक्तमजरमनीहमजमव्ययम् ॥\nअनिर्देश्यमरूपं च पाणिपादादिसंयुतम् ॥ ४६-१० ॥\nविभुं सर्वगतं नित्यं भूतयोनिमकारणम् ॥\nव्याप्यं व्याप्तं यतः सर्वं तं वै पश्यंति सूरयः ॥ ४६-११ ॥\nतद्ब्रह्म तत्परं धाम तद्ध्येयं मोक्षकांक्षिभिः ॥\nश्रुतिवाक्योदितं सूक्ष्मं तद्विष्णोः परमं पदम् ॥ ४६-१२ ॥\nतदेव भगवद्वाच्यं स्वरूपं परमात्मनः ॥\nवाचको भगवच्छब्दस्तस्योद्दिष्टोऽक्षयात्मनः ॥ ४६-१३ ॥\nएवं निगदितार्थस्य यत्तत्वं तस्य तत्त्वतः ॥\nज्ञायते येन तज्ज्ञानं परमन्यत्त्रयीमयम् ॥ ४६-१४ ॥\nअशब्दगोचरस्यापि तस्य वै ब्रह्मणो द्विजा ॥\nपूजायां भगवच्छब्दः क्रियते ह्यौपचारिकः ॥ ४६-१५ ॥\nशुद्धे महाविभूत्याख्ये परे ब्रह्मणि वर्त्तते ॥\nभगवन्भगवच्छब्दः सर्वकारणकारणे ॥ ४६-१६ ॥\nज्ञेयं ज्ञातेति तथा भकारोऽर्थद्वयात्मकः ॥\nतेनागमपिता स्रष्टा गकारोऽयं तथा मुने ॥ ४६-१६ ॥\nऐश्वर्यस्य समग्रस्य वीर्यस्य यशसः श्रियः ॥\nज्ञानवैराग्ययोश्चैव षण्णां भग इतीरणा ॥ ४६-१७ ॥\nवसंति तत्र भूतानि भूतात्मन्यखिलात्मनि ॥\nसर्वभूतेष्वशेषेषु वकारार्थस्ततोऽव्ययः ॥ ४६-१८ ॥\nएवमेव महाशब्दो भगवानिति सत्तम ॥\nपरमब्रह्मभूतस्य वासुदेवस्य नान्यगः ॥ ४६-१९ ॥\nतत्र पूज्यपदार्थोक्तिः परिभाषासमन्वितः ॥\nशब्दोऽयं नोपचारेण चान्यत्र ह्युपचारतः ॥ ४६-२० ॥\nउत्पत्तिं प्रलयं चैव भूतानामागतिं गतिम् ॥\nवेत्ति विद्यामविद्यां च स वाच्यो भगवानिति ॥ ४६-२१ ॥\nज्ञानशक्तिबलैश्वर्यवीर्यतेजांस्यशेषतः ॥\nभगवच्छब्दवाच्यानि विना हेयैर्गुणादिभिः ॥ ४६-२२ ॥\nसर्वाणि तत्र भूतानि वसंति परमात्मनि ॥\nभूतेषु वसनादेव वासुदेवस्ततः स्मृतः ॥ ४६-२३ ॥\nखांडिक्यं जनकं प्राह पृष्टः केशिध्वजः पुरा ॥\nनामव्याख्यामनंतस्य वासुदेवस्य तत्त्वतः ॥ ४६-२४ ॥\nभूतेषु वसते सोंऽतर्वसंत्यत्र च तानि यत् ॥\nधाता विधाता जगतां वासुदेवस्ततः प्रभुः ॥ ४६-२५ ॥\nस सर्वभूतप्रकृतिं विकारं गुणादिदोषांश्च मुने व्यतीतः ॥\nअतीतसर्वावरणोऽखिलात्मा तेनास्तृतं यद्भुवनांतरालम् ॥ ४६-२६ ॥\nसमस्तकल्याणगुणं गुणात्मको हित्वातिदुःखावृतभूतसर्गः ॥\nइच्छागृहीताभिमतोरुदेहः संसाधिताशेषजगद्धितोऽसौ ॥ ४६-२७ ॥\nतेजोबलैश्वर्यमहावबोधं स्ववीर्यशक्त्यादुगुणैकराशिः ॥\nपरः पराणां सकला न यत्र क्लेशादयः संति परावरेशे ॥ ४६-२८ ॥\nस ईश्वरो व्यष्टिसमष्टिरूपोऽव्यक्तस्वरूपः प्रकटस्वरूपः ॥\nसर्वेश्वरः सर्वनिसर्गवेत्ता समस्तशक्तिः परमेश्वराख्यः ॥ ४६-२९ ॥\nस ज्ञायते येन तदस्तदोषं शुद्धं परं निर्मलमेव रूपम् ॥\nसंदृश्यते चाप्यवगम्यते च तज्ज्ञानमतोऽन्यदुक्तम् ॥ ४६-३० ।.\nस्वाध्यायसंयमाभ्यां स दृश्यते पुरुषोत्तमः ॥\nतत्प्राप्तिकारणं ब्रह्म तवेतत्प्रतिपद्यते ॥ ४६-३१ ॥\nस्वाध्यायाद्योगमासीत योगात्स्वाध्यायमामनेत् ॥\nस्वाध्याययोगसंपत्त्या परमात्मा प्रकाशते ॥ ४६-३२ ॥\nतदीक्षणाय स्वाध्यायश्चक्षुर्योगस्तथापरम् ॥\nन मांसचक्षुषा द्रष्टुं ब्रह्मभूतः स शक्यते ॥ ४६-३३ ॥\n॥ नारद उवाच ॥\nभगवंस्तमहं योगं ज्ञातुमिच्छामि तं वद ॥\nज्ञाते यन्नाखिलाधारं पश्येयं परमेश्वरम् ॥ ४६-३४ ॥\nसनंदन उवाच ॥\nकेशिध्वजो यथा प्राह खांडिक्याय महात्मने ॥\nजनकाय पुरा योगं तथाहं कथयामि ते ॥ ४६-३५ ॥\nनारद उवाच ॥\nखांङिक्यः कोऽभवद्बह्यन्को वा केशिध्वजोऽभवत् ॥\nकथं तयोश्च संवादो योगसंबन्धवानभूत् ॥ ४६-३६ ॥\nसनंदन उवाच ॥\nधर्मध्वजो वै जनक तस्य पुशेऽमितध्वजः ॥\nकृतध्वजोऽस्य भ्राताभूत्सदाध्यात्मरतिर्नृपः ॥ ४६-३७ ॥\nकृतध्वजस्य पुत्रोऽभूद्धन्यः केशिध्वजो द्विजः ॥\nपुत्रोऽमितव्वजस्यापि खांडिक्यजनकाभिधः ॥ ४६-३८ ॥\nकर्ममार्गे हि खांडिक्यः स्वराज्यादवरोपितः ॥\nपुरोधसा मंत्रिभिश्च समवेतोऽल्पसाधनः ॥ ४६-३८ ॥\nराज्यान्निराकृतः सोऽथ दुर्गारण्यचरोऽभवत् ॥\nइयाज सोऽपि सुबहून यज्ञाञ्ज्ञानव्यपाश्रयः ॥ ४६-३९ ॥\nब्रह्मविद्यामधिष्टाय तर्तुं मृत्युमपि स्वयम् ॥\nएकदा वर्तमानस्य यागे योगविदां वर ॥ ४६-४० ॥\nतस्य धेनुं जघानोग्रः शार्दूलो विजने वने ॥\nततो राजा हतां ज्ञात्वा धेनुं व्याघ्रेण चर्त्विजः ॥ ४६-४१ ॥\nप्रायश्चित्तं स पप्रच्छ किमत्रेति विधीयताम् ॥\nते चोचुर्नवयंविद्मः कशेरुः पृच्छ्यतामिति ॥ ४६-४२ ॥\nकशेरुरपि तेनोक्तस्तथेति प्राह नारद ॥\nशुनकं पृच्छ राजेन्द्र वेद स वेत्स्यति ॥ ४६-४३ ॥\nस गत्वा तमपृच्छञ्च सोऽप्याह नृपतिं मुने ॥\nन कशेरुर्नचैवाहं न चान्यः सांप्रतं भुवि ॥ ४६-४४ ॥\nवेत्त्येक एव त्वच्छत्रुः खांडिक्यो यो जितस्त्वया ॥\nस चाह तं व्रजाम्येष प्रष्टुमात्मरिपुं मुने ॥ ४६-४५ ॥\nप्राप्त एव मया यज्ञे यदि मां स हनिष्यति ॥\nप्रायश्चित्तं स चेत्पृष्टो वदिष्यति रिपुर्मम ॥ ४६-४६ ॥\nततश्चाविकलो योगो मुनिश्रेष्ट भविष्यति ॥\nइत्युक्त्वा रथमारुह्य कृष्णाजिनधरो नृपः ॥ ४६-४७ ॥\nवनं जगाम यत्रास्ते खांडिक्यः स महीपतिः ॥\nतमायांतं समालोक्य खांजडिक्यो रिपुमात्मनः ॥ ४६-४८ ॥\nप्रोवाच क्रोधताम्राक्षः समारोपितकार्मुकः ॥\nखांडिक्य उवाच ॥\nकृष्णाजिनत्वक्कवचभावेनास्मान्हनिष्यसि ॥ ४६-४९ ॥\nकृष्णाजिनधरे वेत्सि न मयि प्रहरिष्यति ॥\nमृगानां वद पृष्टेषु मूढ कृष्णाजिनं न किम् ॥ ४६-५० ॥\nयेषां मत्वा वृथा चोग्राः प्रहिताः शितसायकाः ॥\nस त्वामहं हनिष्यामि न मे जीवन्विमोक्ष्यसे ॥ ४६-५१ ॥\nआतताय्यसि दुर्बुद्धे मम राज्यहरो रिपुः ॥\nकेशिध्वज उवाच ॥\nखांडिक्य संशयं प्रष्टुं भवंतमहमागतः ॥ ४६-५२ ॥\nन त्वां हंतुं विचार्यतैत्कोपं बाणं च मुंच वा ॥\nततः स मंत्रिभिः सार्द्धमेकांते सपुरोहितः ॥ ४६-५३ ॥\nमंत्रयामास खांडिक्यः सर्वैरेव महामतिः ॥\nतमूर्मंत्रिणो वध्यो रिपुरेष वशंगतः ॥ ४६-५४ ॥\nहतेऽत्र पृथिवी सर्वा तव वश्या भविष्यति ॥\nखांडिक्यश्चाह तान्सर्वानेवमेव न संशयः ॥ ४६-५५ ॥\nहते तु पृथिवी सर्वा मम वश्या भविष्यति ॥\nपरलोकजयस्तस्य पृथिवी सकला मम ॥ ४६-५६ ॥\nन हन्मि चेल्लोकजयो मम वयत्वस्सुंधरा ॥\nपरलोकजयोऽनंतः स्वल्पकालो महीजयः ॥ ४६-५७ ॥\nतस्मान्नैनं हनिष्येऽहं यत्पृच्छति वदामि तत् ॥\nततस्तमभ्युपेत्याह खांडिक्यो जनको रिपुम् ॥ ४६-५८ ॥\nप्रष्टव्यं यत्त्वया सर्वं तत्पृच्छ त्वं वदाम्यहम् ॥\nततः प्राह यथावृत्तं होमधेनुवधं मुने ॥ ४६-५९ ॥\nततश्च तं स पप्रच्छ प्रायश्चित्तं हि तद्रूतम् ॥\nस चाचष्ट यथान्यायं मुने केशिध्वजाय तत् ॥ ४६-६० ॥\nप्रायश्चित्तमशेषं हि यद्वै तत्र विधीयते ॥\nविदितार्थः स तेनैवमनुज्ञातो महात्मना ॥ ४६-६१ ॥\nयागभूमिमुपागत्य चक्रे सर्वां क्रियां क्रमत् ॥\nक्रमेण विधिवद्यागं नीत्वा सोऽवभृथाप्लुतः ॥ ४६-६२ ॥\nकृतकृत्यस्ततो भूत्वा चिंतयामास पार्थिवः ॥\nपूजिता ऋत्विजः सर्वे सदस्या मानिता मया ॥ ४६-६३ ॥\nतथैवार्थिजनोऽप्यर्थोजितोऽभिमतैर्मया ॥\nयथाहं मर्त्यलोकस्य मया सर्वं विचष्टितम् ॥ ४६-६४ ॥\nअनिष्पन्नक्रियं चेतस्तथा न मम किं यथा ॥\nइत्थं तु चिंतयन्नेव सम्मार स महीपतिः ॥ ४६-६५ ॥\nखांडिक्याय न दत्तेति मया वैगुरुदक्षिणा ॥\nस जगाम ततो भूयो रथमारुह्य पार्थिवः ॥ ४६-६६ ॥\nस्वायंभुवः स्थितो यत्र खांडिक्योऽरण्यदुर्गमम् ॥\nखांडिक्योऽपि पुनर्द्दष्ट्वा तमायान्तं धृतायुधः ॥ ४६-६७ ॥\nतस्थौ हंतुं कृतमतिस्ममाह स पुनर्नृपः ॥\nअहं तु नापकाराय प्राप्तः खांडिक्य मा क्रुधः ॥ ४६-६८ ॥\nगुरोर्निष्कृतिदानाय मामवेहि सेमागतम् ॥\nनिष्पादितो मया यागः सम्यक् त्वदुपदेशतः ॥ ४६-६९ ॥\nसोऽहं ते दातुमिच्छामि वृणीष्व गुरुदक्षिणाम् ॥\nइत्युक्तो मंत्रयामास स भूयो मंत्रिभिः सह ॥ ४६-७० ॥\nगुरोर्निष्कृतिकामोऽय किमयं प्रार्थ्यतां मया ॥\nतमूचुर्मंत्रिणो राज्यमशेषं याच्यतामयम् ॥ ४६-७१ ॥\nकृताभिः प्रार्थ्यते राज्यमनायासितसैनिकैः ॥\nप्राहस्य तानाह नृपः स खांडिक्यो महापतिः ॥ ४६-७२ ॥\nस्वल्पकालं महीराज्यं मादृशैः प्रार्थ्यते कथम् ॥\nएतमेतद्भंवतोऽत्र स्वार्थ साधनमंत्रिणः ॥ ४६-७३ ॥\nपरमार्थः कथं कोऽत्र यूयं नात्र विचक्षणाः ॥\nइत्युक्त्वा समुपेत्यैंनं स तु केशिध्वजं नृपम् ॥ ४६-७४ ॥\nउवाच किमवश्यं त्वं दास्यसि गुरुदक्षिणाम् ॥\nबाढमित्येव तेनोक्तः खांडिक्यस्तमथाब्रवीत् ॥ ४६-७५ ॥\nभवानध्यात्मविज्ञानपरमार्थविचक्षणः ॥\nयदि चेद्दीयते मह्यं भवता गुरुनिष्क्रयः ॥ ४६-७६ ॥\nतत्क्लेशप्रशमायालं यत्कर्म तदुदीरय ॥\nकेशिध्वज उवाच ॥\nन प्रार्थितं त्वया कस्मान्मम राज्यमकंटकम् ॥ ४६-७७ ॥\nराज्यलाभाः द्धि नास्त्यन्यत्क्षत्रियाणामतिप्रियम् ॥\nखांडिक्य उवाच ॥\nकेशिध्वज निबोध त्वं मया न प्रार्थितं यतः ॥ ४६-७८ ॥\nराज्यमेतदशेषेण यन्न गृघ्रंति पंडिताः ॥\nक्षत्रियाणामयं धर्मो यत्प्रजापरिपालनम् ॥ ४६-७९ ॥\nवधश्च धर्मयुद्धेन स्वराज्यपरिपंथिनाम् ॥\nयत्राशक्तस्य मे दोषो नैवास्त्यपकृते त्वया ॥ ४६-८० ॥\nबंधायैव भवत्येषा ह्यविद्या चाक्रमोज्झिता ॥\nजन्मोपभोगलिप्सार्थमियं राज्यस्पृहा मम ॥ ४६-८१ ॥\nअन्येषां दोपजानेव धर्ममेवानुरुध्यते ॥\nन याच्ञा क्षत्रबंधूनां धर्मायैतत्सतां मतम् ॥ ४६-८२ ॥\nअतो न याचित राज्यमविद्यांतर्गतं तव ॥\nराज्यं गृध्नंति विद्वांसो ममत्वाकृष्टचेतसः ॥ ४६-८३ ॥\nअहंमानमह्य पानमदमत्ता न मादृशाः ॥\nकेशिध्वज उवाच ॥\nअहं च विद्यया मृत्युं तर्तुकामः करोमि वै ॥ ४६-८४ ॥\nराज्यं यज्ञांश्च विविधान्भोगे पुण्यक्षयं तथा ॥\nतदिदं ते मनो दिष्ट्या विवेकैश्चर्यतां गतम् ॥ ४६-८५ ॥\nश्रूयतां चाप्यविद्यायाः स्वरूपं कुलनंदन ॥\nअनात्मन्यात्मबुद्धिर्या ह्यस्वे स्वविषया मतिः ॥ ४६-८६ ॥\nअविद्यातरुसंन्भूतं बीजमेतद्द्विधा स्थितम् ॥\nपंचभूतात्मके देहे देही मोहतमोवृत्तः ॥ ४६-८७ ॥\nअहमेतदितीत्युञ्चैः कुरुते कुमतिर्मतिम् ॥\nआकाशवाय्वग्रिजलपृथिवीभिः पृथक् स्थिते ॥ ४६-८८ ॥\nआत्मन्यात्ममयं भावं कः करोति कलेवरे ॥\nकलेवरोपभोग्यं हि गृहक्षेत्रादिकं च यत् ॥ ४६-८९ ॥\nअदेहे ह्यात्मनि प्राज्ञो ममेदमिति मन्यते ॥\nइत्थं च पुत्रपौत्रेषु तद्देहोत्पादितेषु च ॥ ४६-९० ॥\nकरोति पंडितः स्वाम्यमनात्मनि कलेवरे ॥\nसर्वदेहोपभोगाय कुरुते कर्म मानवः ॥ ४६-९१ ॥\nदेहं चान्यद्यदा पुंसस्सदा बंधाय तत्परम् ॥\nमृण्मयं हि यथा गेहं लिप्यते वै मृदंभसा ॥ ४६-९२ ॥\nपार्थिवोऽयं तथा देहो मृदंभोलेपनस्थितिः ॥\nपंचभोगात्मकैर्भोगैः पंचभोगात्मकं वपुः ॥ ४६-९३ ॥\nआप्यायते यदि ततः पुंसो गर्वोऽत्र किंकृतः ॥\nअनेकजन्मसाहस्त्रं ससारपदवीं व्रजन् ॥ ४६-९४ ॥\nमोहश्रमं प्रयातोऽसौ वासनारेणुगुंठितः ॥\nप्रक्षाल्यते यदा सौम्य रेणुर्ज्ञानोष्णवारिणा ॥ ४६-९५ ॥\nतदा संसारपांथस्य याति मोहश्रमः शमम् ॥\nमोहश्रमे शमं याते स्वच्छांतःकरणः पुमान् ॥ ४६-९६ ॥\nअनन्यातिशयाधारः परं निर्वाणमृच्छति ॥\nनिर्वाणमय एवायमात्मा ज्ञानमयोऽमलः ॥ ४६-९७ ॥\nदुःखाज्ञानमया धर्माः प्रकृतेस्ते तुनात्मनः ॥\nजलस्य नाग्निना संगः स्थालीसंगात्तथापि हि ॥ ४६-९८ ॥\nशब्दोद्रेकादिकान्धर्मान्करोति हि यथा बुधः ॥\nतथात्मा प्रकृतेः संगादहंमानादिदूषितः ॥ ४६-९९ ॥\nभजते प्राकृतान्धर्मान्न्यस्तस्तंभो हि सोऽव्ययः ॥\nतदेतत्कथितं बीजमविद्याया मया तव ॥ ४६-१०० ॥\nक्लेशानां च क्षयकरं योगादन्यन्न विद्यते ॥ ४६-१०१ ॥\nइति श्रीबृहन्नारदीयपुराणे पूर्वभागे बृहदुपाख्याने द्वितीयपादे षट्चत्वारिंशत्तमोऽध्यायः ॥"
  },
  {
    "text": "</span>"
  }
]
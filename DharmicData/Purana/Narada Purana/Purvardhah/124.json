[
  {
    "text": "<span style=\"font-size: 14pt; line-height: 200%\"> सनातन उवाच ॥\nअथ नारद वक्ष्यामि श्रृणु पूर्णाव्रतानि ते ॥\nयानि कृत्वा नरो नारी प्राप्नुयात्सुखसंततिम् ॥ १२४-१ ॥\nचैत्रपूर्णा तु विप्रेंद्र मन्वादिः समुदाहृता ॥\nअस्यां सान्नोदकं कुंभं प्रदद्यात्सोमतुष्टये ॥ १२४-२ ॥\nवैशाख्यामपि पूर्णायां दानं सर्वस्य सर्वदम् ॥\nयद्यद्द्रव्यं ददेद्विप्रे तत्तदाप्नोति निश्चितम् ॥ १२४-३ ॥\nधर्मराजव्रतं चात्र कथितं तन्निशामय ॥\nश्रृतान्नमुदकुंभं च वैशाख्यां वै द्विजोत्तमे ॥ १२४-४ ॥\nदद्याद्गोदानफलदं धर्मराजस्य तुष्टये ॥\nअत्र कृष्णाजिनं दद्यात्सखुरं च सश्रृङ्गकम् ॥ १२४-५ ॥\nतिलैः सहसमाच्छाद्य वस्त्रैर्हेम्ना द्विजातये ॥\nयस्तु कृष्णाजिनं दद्यात्सत्कृत्य विधिपूर्वकम् ॥ १२४-६ ॥\nसर्वशास्त्रविदे सप्तद्वीपभूमिप्रदः स वै ॥\nमोदते विष्णु लोके हि यावच्चन्द्रार्कतारकम् ॥ १२४-७ ॥\nकुंभान्स्वच्छजलैः पूर्णान्हिरण्येन समन्वितान् ॥\nयः प्रदद्याद्द्विजाग्र्येभ्यः स न शोचति कर्हिचित् ॥ १२४-८ ॥\nअथ ज्येष्ठस्य पूर्णायां वटसावित्रिकं व्रतम् ॥\nसोपवासा वटं सिंचेत्सलिलैरमृतोपमैः ॥ १२४-९ ॥\nसूत्रेण वेष्टयेच्चैव सशताष्टप्रदक्षिणम् ॥\nततः संप्रार्थयेद्दैवीं सावित्रीं सुपतिव्रताम् ॥ १२४-१० ॥\nजगत्पूज्ये जगन्मातः सावित्रि पतिदैवते ॥\nपत्या सहावियोगं मे वटस्थे कुरु ते नमः ॥ १२४-११ ॥\nइति सप्रार्थ्य या नारी भोजयित्वा परेऽहनि ॥\nसुवासिनीः स्वयं भुंज्यात्सा स्यात्सौभाग्यभागिनी ॥ १२४-१२ ॥\nआषाढस्य तु पूर्णायां गोपद्मव्रतमुच्यते ॥\nचतुर्भुजं महाकायं जांबूनदसमप्रभम् ॥ १२४-१३ ॥\nशंखचक्रगदापद्मरमागरुडशोभितम् ॥\nसेवितं मुनिभिर्देवैर्यक्षगंधर्वकिन्नरैः ॥ १२४-१४ ॥\nएवंविधं हरिं तत्र स्नात्वा पूजां समाचरेत् ॥\nपौरुषेणैव सूक्तेन गंधाद्यैरुपचारकैः ॥ १२४-१५ ॥\nआचार्यं वस्त्रभूषाद्यैस्तोषयेत्स्निग्धमानसः ॥\nभोजयेन्मिष्टपक्वान्नैर्द्विजानन्यांश्च शक्तितः ॥ १२४-१६ ॥\nएवं कृत्वा व्रतं विप्र प्रसादात्कमलापतेः ॥\nऐहिकामुष्मिकान्कामांल्लभते नात्र संशयः ॥ १२४-१७ ॥</span>"
  }
]
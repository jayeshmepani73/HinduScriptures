[
  {
    "text": "सूत उवाच ।।\nश्रुत्वा तु नारदो विप्राः कुमारवचनं मुनिः ।।\nयत्पप्रच्छ पुनस्तच्च युष्मभ्यं प्रवदाम्यहम् ।। ८०-१ ।।"
  },
  {
    "text": "कार्तवीर्यस्य कवचं तथा हनुमतोऽपि च ।।\nचरितं च महत्पुण्यं श्रुत्वा भूयोऽब्रवीद्वचः ।। ८०-२ ।।"
  },
  {
    "text": "नारद उवाच ।।\nसाधु साधु मुनिश्रेष्ठ त्वयातिकरुणात्मना ।।\nश्रावितं चरितं पुण्यं शिवस्य च हनूमतः ।। ८०-३ ।।"
  },
  {
    "text": "तन्त्रस्यांस्य क्रमप्राप्तं कथनीयं च यत्त्वया ।।\nतत्प्रब्रूहि महाभाग किं पृष्ट्वान्यद्विदांवर ।। ८०-४ ।।"
  },
  {
    "text": "सनत्कुमार उवाच ।।\nअथ वक्ष्ये कृष्णमंत्रान्भुक्तिमुक्तिफलप्रदान् ।।\nब्रह्माद्या यान्समाराध्य सृष्ट्यादिकरणे क्षमाः ।। ८०-५ ।।"
  },
  {
    "text": "कामः कृष्णपदं ङतं गोविंदं च तथाविधम् ।।\nगोपीजनपदं पश्चाद्वल्लभायाग्निसुंदरी ।। ८०-६ ।।"
  },
  {
    "text": "अष्टादशार्णो मंत्रोऽयं दुर्गाधिष्ठातृदैवतः ।।\nनारदोऽस्य मुनिश्छंदो गायत्री देवता पुनः ।। ८०-७ ।।"
  },
  {
    "text": "श्रीकृष्णः परमात्मा च कामो बीजं प्रकीर्तितम् ।।\nस्वाहा शक्तिर्नियोगस्तु चतुर्वर्गप्रसिद्धये ।। ८०-८ ।।"
  },
  {
    "text": "ऋषिं शिरसि वक्त्रे तु छंदश्च हृदि देवताम् ।।\nगुह्ये बीजं पदोः शक्तिं न्यसेत्साधकसत्तमः ।। ८०-९ ।।"
  },
  {
    "text": "युगेवदाब्धि निगमैर्द्वाभ्यां वर्णैर्मनूद्भवैः ।।\nपंचांगानि प्रविन्यस्य तत्त्वन्यासं समाचरेत् ।। ८०-१० ।।"
  },
  {
    "text": "हृदंतिमादिकांतार्णमपराद्यानि चात्मने ।।\nमत्यंतानि च तत्वानि जीवाद्यानि न्यसेत्क्रमात् ।। ८०-११ ।।"
  },
  {
    "text": "जीवं प्राणं मतिमहंकारं मनस्तथैव च ।।\nशब्दं स्पर्शं रूपरसौ गंधं श्रोत्रं त्वचं तथा ।। ८०-१२ ।।"
  },
  {
    "text": "नेत्रं च रसनांघ्राणं वाचं पाणिं पदेंद्रियम् ।।\nपायुं शिश्नमथाकाशं वायुं वह्निं जलं महीम् ।। ८०-१३ ।।"
  },
  {
    "text": "जीवं प्राणं च सर्वागे मत्यादित्रितयं हृदि ।।\nमूर्द्धास्यहृद्गुह्य पादेष्वथ शब्दादिकान्न्यसेत् ।। ८०-१४ ।।"
  },
  {
    "text": "कर्णादिस्वस्वस्थानेषु श्रोत्रादीनींद्रियाणि च ।।\nतथा वागादींद्रियाणि स्वस्वस्थानषु विन्यसेत् ।। ८०-१५ ।।"
  },
  {
    "text": "मूद्धस्यहृद्गुह्यपादेष्वाकाशादीन्न्यसेत्ततः ।।\nहृत्पुंडरीकमर्केन्दुह्निबिंबान्यनुक्रमात् ।। ८०-१६ ।।"
  },
  {
    "text": "द्विषट्ह्यष्टदशकलाव्याप्तानि च तथा मतः ।।\nभूताष्टां गाक्षिपदगैर्वर्णैः प्रग्विन्न्यसेद्धृदि ।। ८०-१७ ।।"
  },
  {
    "text": "अथाकाशादिस्थलेषु वासुदेवादिकांस्ततः ।।\nवासुदेवः संकर्षणः प्रद्युम्नश्चानिरुद्धकः ।। ८०-१८ ।।"
  },
  {
    "text": "नारायणश्च क्रमशः परमेष्ठ्यादिभिर्युताः ।।\nपरमेष्ठिपुमांच्छौ चविश्वनिवृत्तिसर्वकाः ।। ८०-१९ ।।"
  },
  {
    "text": "श्वेतानिलाग्न्यंबुभूमिवर्णैः प्राग्वत्प्रविन्यसेत् ।।\nस्वबीजाद्यं कोपतत्वं नृसिंहं व्यापकेन च ।। ८०-२० ।।"
  },
  {
    "text": "प्राग्वद्विन्यस्य सर्वाङ्गे तत्त्वन्यासोऽयमीरितः ।।\nमकाराद्या आद्यवर्णाः सर्वे स्युश्चंद्रभूषिताः ।। ८०-२१ ।।"
  },
  {
    "text": "वासुदेवादिका ज्ञेया ङेंताः साधकसत्तमैः ।।\nप्राणायामं ततः कृत्वा पूरकुम्भकरेचकैः ।। ८०-२२ ।।"
  },
  {
    "text": "चतुर्भिः षड्भर्द्वाभ्यां च मूलमंत्रेण मंत्रवित् ।।\nकेचिदाहुरिहाचार्याः प्राणायामोत्तरं पुनः ।। ८०-२३ ।।"
  },
  {
    "text": "पीठन्यासं विधायाथ न्यासानन्यान्समाचरेत् ।।\nदशतत्त्वादि विन्यस्य वक्ष्यमाणविधानतः ।। ८०-२४ ।।"
  },
  {
    "text": "मूर्तिपंजरनामानं पूर्वोक्तं विन्यसेद्बुधः ।।\nसर्वांगे व्यापकं कृत्वा किरीटमनुना सुधीः ।। ८०-२५ ।।"
  },
  {
    "text": "ततस्तारपुटं मंत्रं व्यापय्य करयोस्त्रिशः ।।\nपंचांगुलीषु करयोः पंचांगं विन्यसेत्ततः ।। ८०-२६ ।।"
  },
  {
    "text": "त्रिशो मूलेन मूर्द्धादिपादांतं व्यापकं न्यसेत् ।।\nसकृद्व्यापय्य तारेण मंत्रन्यासं ततश्चरेत् ।। ८०-२७ ।।"
  },
  {
    "text": "शिरोललाटे भ्रूमध्ये कर्णयोश्चक्षुषोस्तथा ।।\nघ्राणयोर्वदने कंठे हृदि नाभौ तथा पुनः ।। ८०-२८ ।।"
  },
  {
    "text": "कट्यां लिंगे जानुनोश्च पादयोर्विन्यसेत्क्रमात् ।।\nहृदंतान्मंत्रवर्णांश्च ततो मूर्ध्नि ध्रुवं न्यसेत् ।। ८०-२९ ।।"
  },
  {
    "text": "पुनर्नयनयोरास्ये हृदि गुह्ये च पादयोः ।।\nविन्यसेद्धृदयांतानि मनोः पंचपदानि च ।। ८०-३० ।।"
  },
  {
    "text": "भूयो मुन्यादिकं न्यस्य पंचांगं पूर्ववन्न्‌यसेत् ।।\nअथ वक्ष्ये महागुह्यं सर्वन्यासोत्तमोत्तमम् ।। ८०-३१ ।।"
  },
  {
    "text": "यस्य विज्ञानमात्रेण जीवन्मुक्तो भवेन्नरः ।।\nअणिमाद्यष्टसिद्धीनामीश्वरः स्यान्न संशयः ।। ८०-३२ ।।"
  },
  {
    "text": "यस्याराधनतो मंत्री कृष्णसंनिध्यतां व्रजेत् ।।\nताराद्याभिर्व्याहृतिभिः संपुटं विन्यसेन्मनुम् ।। ८०-३३ ।।"
  },
  {
    "text": "मंत्रेण पुटितांश्चापि प्रणवाद्यांस्ततो न्यसेत् ।।\nगायत्र्या पुटुतं मंत्रं विन्यसेन्मातृकास्थले ।। ८०-३४ ।।"
  },
  {
    "text": "मंत्रेण पुटितां तां च गायत्रीं विन्यसेत्क्रमात् ।।\nमातृकापुटितं मूलं विन्यसेत्साधकोत्तमः ।। ८०-३५ ।।"
  },
  {
    "text": "मूलेन पुटितां चैव मातृकां विन्यसेत्क्रमात् ।।\nतृचं न मातृकावर्णान्पूर्वं तत्तत्स्थले सुधीः ।। ८०-३६ ।।"
  },
  {
    "text": "विन्यसेन्न्यासषट्कं च षोढा न्यासोऽयमीरितः ।।\nअनेन न्यासवर्येण साक्षात्कृष्णसमो भवेत् ।। ८०-३७ ।।"
  },
  {
    "text": "न्यासेन पुटितं दृष्ट्वा सिद्धगंधर्वकिन्नराः ।।\nदेवा अपि नमंत्येनं किंपुनर्मानवा भुवि ।। ८०-३८ ।।"
  },
  {
    "text": "सुदर्शनस्य मंत्रेण कुर्याद्दिग्बंधनं ततः ।।\nदेवं ध्यायन्स्वहृदये सर्वाभीष्टप्रदायकम् ।। ८०-३९ ।।"
  },
  {
    "text": "उत्फुल्लकुसुमव्रातनम्रशाखैर्वरद्रुमैः ।।\nसस्मेयमंजरीवृंदवल्लरीवेष्टितैः शुभैः ।। ८०-४० ।।"
  },
  {
    "text": "गलत्परागधूलिभिः सुरभीकृतदिङ्मुखः ।।\nस्मरेच्छिशिरितं वृंदावनं मंत्रीसमाहितः ।। ८०-४१ ।।"
  },
  {
    "text": "उन्मीलन्नवकंजालिविगलन्मधुसंचयैः ।।\nलुब्धांतः करणैर्गुंजद्द्विरेफपटलैः शुभम् ।। ८०-४२ ।।"
  },
  {
    "text": "मरालपरभृत्कीरकपोतनिकरैर्मुहुः ।।\nमुखरीकृतमानृत्यन्मायूरकुलमंजुलम् ।। ८०-४३ ।।"
  },
  {
    "text": "कालिंद्या लोलकल्लोलविप्रुषैर्मंदवाहिभिः ।।\nउन्निद्रांबुरुहव्रातरजोभिर्धूसरैः शिवैः ।। ८०-४४ ।।"
  },
  {
    "text": "प्रदीपित स्मरैर्गोष्ठसुंदरीमृदुवाससाम् ।।\nविलोलनपरैः संसेवितं वा तैर्निरंतरम् ।। ८०-४५ ।।"
  },
  {
    "text": "स्मरेत्तदंते गीर्वाणभूरुहं सुमनोहरम् ।।\nतदधः स्वर्णवेद्यां च रत्नपीठमनुत्तमम् ।। ८०-४६ ।।"
  },
  {
    "text": "रत्नकुट्टिमपीठेऽस्मिन्नरुणं कमलं स्मरेत् ।।\nअष्टपत्रं च तन्मध्ये मुकुंदं संस्मरेत्स्थितम् ।। ८०-४७ ।।"
  },
  {
    "text": "फुल्लेंदीवरकांतं च केकिबर्हावतंसकम् ।।\nपीतांशुकं चंद्रमुखं सरसीरुहनेत्रकम् ।। ८०-४८ ।।"
  },
  {
    "text": "कौस्तुभोद्भासितांगं च श्रीवत्सांकं सुभूषितम् ।।\nव्रजस्त्रीनेत्रकमलाभ्यर्चितं गोगणावृतम् ।। ८०-४९ ।।"
  },
  {
    "text": "गोपवृंदयुतं वंशीं वादयंतं स्मरेत्सुधीः ।।\nएवं ध्यात्वा जपेदादावयुतद्वितयं बुधः ।। ८०-५० ।।"
  },
  {
    "text": "जुहुयादरुणांभोजैस्तद्दशांशं समाहितः ।।\nजपेत्पश्चान्मंत्रसिद्ध्यै भूतलक्षं समाहितः ।। ८०-५१ ।।"
  },
  {
    "text": "अरुणैः कमलैहुत्वा सर्वसिद्धीश्वरो भवेत् ।।\nपूर्वोक्ते वैष्णवे पीठे मूर्तिं संकल्प्य मूलतः ।। ८०-५२ ।।"
  },
  {
    "text": "तस्यामावाह्य चाभ्यर्चेद्गोपीजनमनोहरम् ।।\nमुखे वेणुं समभ्यर्च्य वनमालां च कौस्तुभम् ।। ८०-५३ ।।"
  },
  {
    "text": "श्रीवत्सं च हृदि प्रार्च्य ततः पुष्पांजलिं क्षिपेत् ।।\nततः श्वेतां च तुलसीं शुक्लचंदनपंकिलाम् ।। ८०-५४ ।।"
  },
  {
    "text": "रक्तां च तुलसीं रक्तंचदनाक्तां क्रसात्सुधीः ।।\nअर्पयेद्दक्षिणे जद्वयमश्वारियुग्मकम् ।। ८०-५५ ।।"
  },
  {
    "text": "हयमारद्वयेनैव हृदि मूर्ध्नि तथा पुनः ।।\nपद्मद्वयं च विधिवत्ततः शीर्षे समर्पयेत् ।। ८०-५६ ।।"
  },
  {
    "text": "तुलसीद्वयमंभोजद्वयमश्वारियुग्मकम् ।।\nततः सर्वाणि पुष्पाणि सर्वाङ्गेषु समर्पयेत् ।। ८०-५७ ।।"
  },
  {
    "text": "दक्षिणे वासुदेवाख्यं स्वच्छं चैतन्यमव्ययम् ।।\nवामे च रुक्मिणीं तदून्नित्यां रक्तां रजोगुणाम् ।। ८०-५८ ।।"
  },
  {
    "text": "एवं संपूज्य गोपालं कुर्यादावरणार्चनम् ।।\nयजेद्दामसुदामौ च वसुदामं च किंकिणीम् ।। ८०-५९ ।।"
  },
  {
    "text": "पूर्वाद्याशासु दामाद्या ङेंनमोन्तध्रुवादिकाः ।।\nअग्निनैर्ऋतिवाय्वीशकोणेषु हृदयादिकान् ।। ८०-६० ।।"
  },
  {
    "text": "दिक्ष्वस्त्राणि समभ्यर्च्य पत्रेषु महिषीर्यजेत् ।।\nरुक्मिणी सत्यभामा च नाग्नजित्यभिधा पुनः ।। ८०-६१ ।।"
  },
  {
    "text": "सुविंदा मित्रविंदा च लक्ष्मणा चर्क्षजा ततः ।।\nसुशीला च लसद्रम्यचित्रितांबरभूषणा ।। ८०-६२ ।।"
  },
  {
    "text": "ततो यजेद्दलाग्रेषु वसुदेवञ्च देवकीम् ।।\nनंदगोपं यशोदां च बलभद्रं सुभद्रिकाम् ।। ८०-६३ ।।"
  },
  {
    "text": "गोपानूगोपीश्च गोविंदविलीनमतिलोचनान् ।।\nज्ञानमुद्राभयकरौ पितरौ पीतपांडुरौ ।। ८०-६४ ।।"
  },
  {
    "text": "दिव्यमाल्यांबरालेपभूषणे मातरौ पुनः ।।\nधारयंत्यौ चरुं चैव पायसीं पूर्णपात्रिकाम् ।। ८०-६५ ।।"
  },
  {
    "text": "अरुणश्यामले हारमणिकुं डलमंडिते ।।\nबलः शंखेंदुधवलो मुशलं लांगलं दधत् ।। ८०-६६ ।।"
  },
  {
    "text": "हालालोलो नीलवासा हलवानेककुंडलः ।।\nकला या श्यामला भद्रा सुभद्रा भद्रभूषणा ।। ८०-६७ ।।"
  },
  {
    "text": "वराभययुता पीतवसना रूढयौवना ।।\nवेणुवीणाहेमयष्टिशंखश्रृंगादिपाणयः ।। ८०-६८ ।।"
  },
  {
    "text": "गोपा गोप्यश्च विविधप्राभृतान्नकरांबुजाः ।।\nमंदारदींश्च तद्बाह्ये पूजयेत्कल्पपादपान् ।। ८०-६९ ।।"
  },
  {
    "text": "मंदारश्च तथा संतानको वै पारिजातकः ।।\nकल्पद्रुमस्ततः पश्चाद्ध्वरिचन्दनसंज्ञकः ।। ८०-७० ।।"
  },
  {
    "text": "मध्ये दिक्षु समभ्यर्च्य बहिः शक्रादिकान्यजेत् ।।\nतदस्त्राणि च संपूज्य यजेत्कृष्णाष्टकेन च ।। ८०-७१ ।।"
  },
  {
    "text": "कृष्णं च वासुदेवं च देवकीनन्दनं तथा ।।\nनारायणं यदुश्रेष्ठं वार्ष्णेयं धर्मपालकम् ।। ८०-७२ ।।"
  },
  {
    "text": "असुराक्रांतभूभारहारिणं पूजयेत्ततः ।।\nएभिरावरणैः पूजा कर्तव्यासुखैरिणः ।। ८०-७३ ।।"
  },
  {
    "text": "संसारसागरोत्थीर्त्यै सर्वकामाप्तये बुधः ।।\nएवं पूजादिभिः सिद्धा भवद्वैश्रवणो यमः ।। ८०-७४ ।।"
  },
  {
    "text": "त्रिकालपूजनं चास्य वक्ष्ये सर्वार्थसिद्धिदम् ।।\nश्रीमदुद्यानसंवीतिहेमभूरत्नमंडपे ।। ८०-७५ ।।"
  },
  {
    "text": "लसत्कल्पद्रुमाधस्थरत्नाब्जपीठसंस्थितम् ।।\nसुत्रामरत्नसंकाशं गुडस्निग्धालकं शिशुम् ।। ८०-७६ ।।"
  },
  {
    "text": "चलत्कनककुंडलोल्लसितचारुगंडस्थलं सुघोणधरमद्भुतस्मितमुखांवुतं सुन्दरम् ।।\nस्फुरद्विमलरत्नयुक्कनकसूत्रनद्धं दधत्सुवर्णपरिमंडितं सुभगपौंडरीकं नखम् ।। ८०-७७ ।।"
  },
  {
    "text": "समुद्धूसरोरस्थले धेनुधूल्या सुपुष्टांगमष्टापदाकल्पदीप्तम् ।।\nकटीलस्थले चारुजंघान्तयुग्मं पिनद्धं क्वणत्किंकिणीजालदाम्ना ।। ८०-७८ ।।"
  },
  {
    "text": "हसन्तं हसद्वंधुजीवप्रसूनप्रभापाणिपादांबुजोदारकांत्या ।।\nदधानं करो दक्षिणे पायसान्न सुहैयंगवीनं तथा वामहस्ते ।। ८०-७९ ।।"
  },
  {
    "text": "लसद्गोपगोपीगवां वृंदमध्ये स्थितं वासवाद्यैः सुरैरर्चितांध्रिम् ।।\nमहाभारभूतामरारातियूथांस्ततः पूतनादीन्निहंतुं प्रवृत्तम् ।। ८०-८० ।।"
  },
  {
    "text": "एवं ध्यात्वार्च्चयेद्देवं पूर्ववत्स्थिरमानसः ।।\nदध्ना गुडेन नैवेद्यं दत्वा दशशतं जपेत् ।। ८०-८१ ।।"
  },
  {
    "text": "मध्यंदिने यजेदेवं विशिष्यरूपधारिणम् ।।\nनारदाद्यैर्मुनिगणैः सुरवृन्दैश्च पूजितम् ।। ८०-८२ ।।"
  },
  {
    "text": "लसद्गोपगोपीगवां वृन्दमध्यस्तितं सांद्रमेघप्रभंसुंन्दरांगम् ।।\nशिखंडिच्छदापीडमब्जायताक्षं लसञ्चिल्लिकं पूर्णचद्राननं च ।। ८०-८३ ।।"
  },
  {
    "text": "चलत्कुण्डलोल्लासिगंडस्थलश्रीभरं सुन्दरं मंदहासं सुनासम् ।।\nसुकार्तस्वराभांबरं दिव्यभूषं क्वणत्किंकिणीजालमत्तानुलेपम् ।। ८०-८४ ।।"
  },
  {
    "text": "वेणुं धमंतं स्वकरे दधानं सव्ये दरं यष्टिमुदारवेषम् ।।\nदक्षे तथैवेप्सितदानदक्षं ध्यात्वार्चयेन्नंदजमिंदिराप्त्यै ।। ८०-८५ ।।"
  },
  {
    "text": "एवं ध्यात्वार्चयेत्कृष्णं पूर्ववद्वैष्णवोत्तमः ।।\nअपूपपायसान्नाद्यैर्नैवैद्यं परिकल्पयेत् ।। ८०-८६ ।।"
  },
  {
    "text": "हुत्वा चाष्टत्तरशतं पयोऽनैः सर्पिषाप्लुतैः ।।\nस्वस्वदिक्षु बलिं दद्याद्दिशेदाचमनं ततः ।। ८०-८७ ।।"
  },
  {
    "text": "अष्ट्त्तरसहस्रं च प्रजपेन्मंत्रमुत्तमम् ।।\nअह्नो मध्ये यजेदेवं यः कृष्णं वैष्णवोत्तमः ।। ८०-८८ ।।"
  },
  {
    "text": "देवाः सर्वे नमस्यंति लोकानां वल्लभो नरः ।।\nमेधायुःश्रीकांतियुक्तः पुत्रैः पौत्रैश्च वर्द्धते ।। ८०-८९ ।।"
  },
  {
    "text": "तृतीयकालपूजायामस्ति कालविकल्पना ।।\nसायाह्ने निशि वेत्यत्र वदंत्येके विपश्चितः ।। ८०-९० ।।"
  },
  {
    "text": "दशाक्षरेण चेद्रात्रौ सायाह्नेऽष्टादशार्णतः ।।\nउभयीमुभयेनैव कुर्यादित्यपरे जगुः ।। ८०-९१ ।।"
  },
  {
    "text": "सायाह्ने द्वारवत्यां तु चित्रोद्यानोपशोभिते ।।\nअष्टसाहस्रसंख्यातैर्भवनैरुपमंडिते ।। ८०-९२ ।।"
  },
  {
    "text": "हंससारससंकीर्णकमलोत्पलशालिभिः ।।\nसरोभिर्नीलांभोभिः परीते भवनोत्तमे ।। ८०-९३ ।।"
  },
  {
    "text": "उद्यत्प्रद्योतनोद्योतद्युतौ श्रीमणिमंडले ।।\nहेमांभोजासनासीनं कृष्णं त्रैलोक्यमोहनम् ।। ८०-९४ ।।"
  },
  {
    "text": "मुनिवृंदैः परिवृतमात्मतत्त्वविनिर्णये ।।\nतेभ्यो मुनिभ्यः स्वं धाम दिशंतं परमक्षरम् ।। ८०-९५ ।।"
  },
  {
    "text": "उन्निद्रेंदीवरश्यामं पद्मपत्रायतेक्षणम् ।।\nस्निग्धं कुंतलसंभिन्नकिरीटवनमालिनम् ।। ८०-९६ ।।"
  },
  {
    "text": "चारुप्रसन्नवदनं स्फुरन्मकरकुंडलम् ।।\nश्रीवत्सवक्षसं भ्राजत्कौस्तुभं सुमनोहरम् ।। ८०-९७ ।।"
  },
  {
    "text": "काश्मीरकपिशोरस्कं पीतकौशेयवाससम् ।।\nहारकेयूरकटककटिसूत्रैरलंकृतम् ।। ८०-९८ ।।"
  },
  {
    "text": "हृतविश्वंभराभूरिभारं मुदितमानसम् ।।\nशंखचक्रगदापद्मराजद्भुजचतुष्टयम् ।। ८०-९९ ।।"
  },
  {
    "text": "एवं ध्यात्वार्चयेन्मन्त्री स्यादंगैः प्रथमावृत्तिः ।।\nद्वितीया महिषीभिस्तु तृतीयायां समर्चयेत् ।। ८०-१०० ।।"
  },
  {
    "text": "नारदं पर्वतं जिष्णुं निशठोद्धवदारुकान् ।।\nविष्वक्सेनं च शैनेयं दिक्ष्वग्रे विनतासुतम् ।। ८०-१०१ ।।"
  },
  {
    "text": "लोकपालैश्च वज्राद्यैः पूजयेद्वैष्णवोत्तमः ।।\nएवं संपूज्य विधिवत्पायसं विनिवेदयेत् ।। ८०-१०२ ।।"
  },
  {
    "text": "तर्पयित्वा खंडमिश्रदुग्धबुद्ध्या जलैरिह ।।\nजपेदष्टशतं मन्त्री भावयन्पुरुषोत्तमम् । ८०-१०३ ।।"
  },
  {
    "text": "पूजासु होमं सर्वासु कुर्यान्मध्यंदिनेऽथवा ।।\nआसनादर्घ्यपर्यंतं कृत्वा स्तुत्वा नमेत्सुधीः ।। ८०-१०४ ।।"
  },
  {
    "text": "समर्थात्मानमुद्वास्य स्वीयहृत्सरसीरुहे ।।\nविन्यस्य तन्मयो भूत्वा पुनरात्मानमर्चयेत् ।। ८०-१०५ ।।"
  },
  {
    "text": "सायाह्ने वासुदेवं यो नित्यमेवं समर्चयेत् ।।\nसर्वान्कामानवाप्यांते स याति परमां गतिम् ।। ८०-१०६ ।।"
  },
  {
    "text": "रात्रौ चेन्मदनाक्रांतचेतसं नन्दनन्दनम् ।।\nयजेद्रासपरिश्रांतं गोपीमंडलमध्यगम् ।। ८०-१०७ ।।"
  },
  {
    "text": "विकसत्कुंदकह्लारमल्लिकाकुसुमोद्गतैः ।।\nरजोभिर्धूसरैर्मंदमारुतैः शिशिरीकृते ।। ८०-१०८ ।।"
  },
  {
    "text": "उन्मीलन्नवकैरवालिविगलन्माध्वीकलब्धांतरं भ्राम्यन्मत्तमिलिंदगीतललिते सन्मल्लिकोज्जृम्भिते ।।\nपीयूषांशुकरैर्विशालितहरित्प्रांते स्मरोद्दीपने कालिन्दीपुलिनांगणे स्मितमुखं वेणुं रणंतं मुहुः ।। ८०-१०९ ।।"
  },
  {
    "text": "अन्तस्तोयलसन्नवांबुदघटासंघट्टकारत्विषं चंचञ्चिल्लिकमंबुजायतदृशं बिम्बाधरं सुन्दरम् ।।\nमायूरच्छदबद्धमौलिविलसद्धम्मिल्लमालं चलं दीप्यत्कुण्डलरत्नरश्मिविलसद्गंडद्वयोद्बासितम् ।। ८०-११० ।।"
  },
  {
    "text": "कांचीनूपुरहारकंकणलसत्केयूरभूषान्वितं गोपीनां द्वितयां तरे सुललितं वन्यप्रसूनस्रजम् ।।\nअन्योन्यं विनिबद्धगोपदयितादोर्वल्लिवीतं लसद्रासक्रीडनलोलुपं मनसिजाक्रांतं मुकुन्दं भवेत् ।। ८०-१११ ।।"
  },
  {
    "text": "विविधश्रुतिभिन्नमनोज्ञतरस्वरसप्तकमूर्छनतानगणैः ।।\nभ्रममाणममूभिरुदारमणिस्फुटमंडनसिंजितचारुतनुम् ।। ८०-११२ ।।"
  },
  {
    "text": "इतरेतरबद्धकरप्रमदागणकल्पितरासविहारविधौ ।\nमणिशंकुगमप्यमुना वपुषा बहुधा विहितस्वकदिव्यतनुम् ।। ८०-११३ ।।"
  },
  {
    "text": "एवं ध्यात्वार्चयेन्मन्त्री स्यादंगैः प्रथमावृतिः ।।\nश्रीकामः सस्वराद्यानि कलाब्जैर्वैष्णवोत्तमः ।। ८०-११४ ।।"
  },
  {
    "text": "यजेत्केशवकीर्त्यादिमिथुनानि च षोडश ।।\nइन्द्राद्यानपि वज्रादीन्पूजयेत्तदनन्तरम् ।। ८०-११५ ।।"
  },
  {
    "text": "पृंथु सुवृत्तं मसृणं वितस्तिमात्रोन्नतं कौ विनिखन्य शंकुम् ।।\nआक्रम्य पद्भ्यामितरेतरैस्तु हस्तैर्भ्रमोऽयं खलु रासगोष्ठी ।। ८०-११६ ।।"
  },
  {
    "text": "सपूज्यैवं च पयसा ससितो पलसर्पिषा ।।\nनैवेद्यमर्चयित्वा तु चषकैर्नृपसंख्यकैः ।। ८०-११७ ।।"
  },
  {
    "text": "स-तं पापप्ते मंत्री मिथुनेष्वर्पयेत्क्रमात् ।।\nविधाय पूर्ववच्छेषं सहस्रं प्रजपेन्मनुम् ।। ८०-११८ ।।"
  },
  {
    "text": "स्तुत्वा नत्वा च संप्रार्थ्य पूजाशेषं समापयेत् ।।\nएवं यः पूजयेत्कृष्णं स सस्मृद्धेः पदं भवेत् ।। ८०-११९ ।।"
  },
  {
    "text": "अणिमाद्यष्टसिद्धीनामीश्वरः स्यान्न संशयः ।।\nभुक्त्वेह विविधान्भोगानंते विष्णुपदं व्रजेत् ।। ८०-१२० ।।"
  },
  {
    "text": "एवं पूजादिभिः सिद्धे मनौकाम्यानि साधयेत् ।।\nअष्टाविंशतिवारं वा त्रिकालं पूजयेत्सुधीः ।। ८०-१२१ ।।"
  },
  {
    "text": "स्वकालविहितान् भूयः परिवारांश्च तर्पयेत् ।।\nप्रातर्द्दध्ना गुडाक्तेन मध्याह्ने पयसा पुनः ।। ८०-१२२ ।।"
  },
  {
    "text": "नवनीतयुतेनाथ सायाह्ने तर्पयेत्पुनः ।।\nससितोपलमिश्रेण पयसा वैष्णवोत्तमः ।। ८०-१२३ ।।"
  },
  {
    "text": "तर्पयामिपदं योज्यं मंत्रांते स्वेषु नामसु ।।\nद्वितीयांतेषु तु पुनः पूजाशेषं समापयेत् ।। ८०-१२४ ।।"
  },
  {
    "text": "अभ्युक्ष्यतत्प्रसादाद्भिरात्मानं प्रपबेदपः ।।\nतत्तृत्पस्तमथोद्वास्य तन्मयः प्रजपेन्मनुम् ।। ८०-१२५ ।।"
  },
  {
    "text": "अथ द्रव्याणि काम्येषु प्रोच्यंते तर्पणेषु च ।।\nतानि प्रोक्तविधानानामाश्रित्यान्यतमं भजेत् ।। ८०-१२६ ।।"
  },
  {
    "text": "पायसं दाधिकं चाज्यं गौडान्नं कृसरं पयः ।।\nदधीनि कदली मोचा चिंचा रजस्वला तथा ।। ८०-१२७ ।।"
  },
  {
    "text": "अपूपा मोदका लाजाः पृथुका नवनीतकम् ।।\nद्रव्यषोडशकं ह्येतत्कथितं पद्मजादिभिः ।। ८०-१२८ ।।"
  },
  {
    "text": "लाजांते पृथुकं प्राक्च समर्प्य च सितोपलम् ।।\nचतुःसप्ततिवारं यः प्रातरेवं प्रतर्पयेत् ।। ८०-१२९ ।।"
  },
  {
    "text": "ध्यात्वा कृष्णपदं मत्री मंडलादिष्टमाप्नुयात् ।।\nधारोष्णपक्कपयसा नवनीतं दधीनि च ।। ८०-१३० ।।"
  },
  {
    "text": "दौग्धाम्रमाज्यं मत्स्यंडी क्षौद्रं कीलालमेव च ।।\nपूजयेन्नवभिर्द्रव्यैः प्रत्येकं रविसंख्यया ।। ८०-१३१ ।।"
  },
  {
    "text": "एवमष्टोतरशतंसंख्याकं तर्पणं पुनः ।।\nयः कुर्याद्वैष्णवश्रेष्टः पूर्वोक्तं फलमाप्नुयात् ।। ८०-१३२ ।।"
  },
  {
    "text": "किं बहूक्तेन सर्वेष्टदायकं तर्पणं त्विदम् ।।\nससितोपलधारोष्णदुग्धबुद्ध्या जलेन वै ।। ८०-१३३ ।।"
  },
  {
    "text": "कृष्णं प्रतपर्यन् ग्रामं व्रजन्प्राप्नोति साधकः ।।\nधनवस्त्राणि भोज्यं च परिवारगणैः सह ।। ८०-१३४ ।।"
  },
  {
    "text": "यावत्संतर्पयेन्मंत्री तावत्संख्यं जपेन्मनुम् ।।\nतर्पणेनैव कार्याणि साधयेदखिलान्यपि ।। ८०-१३५ ।।"
  },
  {
    "text": "काम्यहोममथो वक्ष्ये साधकानां हिताय च ।।\nश्रीपुष्पैर्जुहुयान्मंत्री श्रियमिच्छन्निनिंदिताम् ।। ८०-१३६ ।।"
  },
  {
    "text": "साज्येनान्नेन जुहुयात्घृतान्नस्य समृद्धये ।।\nवन्यपुष्पैर्द्विजान् जातीपुष्पैश्च पृथिवीपतीन् ।। ८०-१३७ ।।"
  },
  {
    "text": "असितैः कुसुमैर्वैश्यान् शूद्रान्नीलोत्पलैस्तथा ।।\nवशयेल्लवणैः सर्वानंबुजैर्युवतीजनम् ।। ८०-१३८ ।।"
  },
  {
    "text": "गोशालासु कृतो होमः पायसेन ससर्पिषा ।।\nगवां शांतिं करोत्याशु गोपालो गोकुलेश्वरः ।। ८०-१३९ ।।"
  },
  {
    "text": "शिक्षावेषधरं कृष्णं किंकिणीजालशोभितम् ।।\nध्यात्वा प्रतर्पयेन्मंत्री दुग्धबुद्ध्या शुभैर्जलैः ।। ८०-१४० ।।"
  },
  {
    "text": "धनं धान्यं सुतान्कीर्तिं प्रीतस्तस्मै ददाति सः ।।\nब्रह्मवृक्षसमिद्भिर्वा कुशैर्वा तिलतंदुलैः ।। ८०-१४१ ।।"
  },
  {
    "text": "जुहुयादयुतं मंत्री त्रिमध्वाक्तैर्हुताशने ।।\nवशयेद्ब्राह्मणांश्चाथ राजवृक्षसमुद्भवैः ।। ८०-१४२ ।।"
  },
  {
    "text": "प्रसूनैः क्षत्रियान्वैश्यान्कुरंङकुसुमैस्तथा ।।\nपाटलोत्थैश्च कुसुमैर्वशयेदंतिमान्सुधीः ।। ८०-१४३ ।।"
  },
  {
    "text": "श्वेतपद्मै रक्तपप्दैश्चंपकैः पाटलैः क्रमात् ।।\nहुत्वायुतं त्रिमध्वाक्तैर्वशयेत्तद्वरांगनाः ।। ८०-१४४ ।।"
  },
  {
    "text": "नित्यं हयारिकुसुमौर्निशीथे त्रिमधुप्लुतैः ।।\nवरस्त्रीर्वशयेत्प्राज्ञः सम्यग्धृत्वा दिनाष्टकम् ।। ८०-१४५ ।।"
  },
  {
    "text": "अयुतत्रितयं रात्रौ सिद्धार्थैस्त्रिमधुप्लुतैः ।।\nप्रत्यहं जुह्वतो मासात्सुरेशोऽपि वशीभवेत् ।। ८०-१४६ ।।"
  },
  {
    "text": "आहृत्य बल्लवीवस्त्राण्यारूढं नीपभूरुहे ।।\nस्मरेत्कृष्णं जपेद्रात्रौ सहस्रं खेंदूहात्सुधीः ।। ८०-१४७ ।।"
  },
  {
    "text": "हठादाकर्षयेच्छीघ्रमुर्वशीमपि साधकः ।।\nबहुना किमिहोक्तेन मंत्रोऽयं सर्ववश्यकृत् ।। ८०-१४८ ।।"
  },
  {
    "text": "रहस्यं परमं चाथ वक्ष्ये मोक्षप्रदं नृणाम् ।।\nध्यायेत्स्वहृत्सरसिजे देवकीनंदनं विभुम् ।। ८०-१४९ ।।"
  },
  {
    "text": "श्रीमत्कुन्देंदुगौरं सरसिजनयनं शङ्खचक्रे गदाब्जे बिभ्राणं हस्तपद्मैर्नवनलिनलसन्मालयादीप्यमानम् ।।\nवंदे वेद्यं मुनींद्रैः कणिकमुनिलसद्दिव्यभूषाभिरामं दिव्यांगालेपभासं सकलभयहरं पीतवस्त्रं नुरारिम् ।। ८०-१५० ।।"
  },
  {
    "text": "एवं ध्यात्वा पुमांसं स्फुटहृदयसरोजासनासीनमाद्यं सांद्रांभोदाच्छबिंबाद्भुतकनकनिभं संजपेदर्कलक्षम् ।।\nमन्वोरेकं द्वितारांतरितमथः हुनेदर्कसाहस्रमिध्मैः क्षीरिद्रूत्थर्यथोक्तैः समधुघृतसितेनाथवा पायसेन ।। ८०-१५१ ।।"
  },
  {
    "text": "एवं लोकेश्वराराध्यं कृष्णं स्वहृदयांबुजे ।।\nध्यायन्ननुदिनं मंत्री त्रिसहस्रं जपेन्मनुम् ।। ८०-१५२ ।।"
  },
  {
    "text": "सायाह्नोक्तेन विधिना संपूज्य हवनं पुनः ।।\nकृत्वा पूर्वोक्तविधिना मन्त्री तद्गतमानसः ।। ८०-१५३ ।।"
  },
  {
    "text": "एवं यो भजते नित्यं विद्वान् गोपालनंदनम् ।।\nसमुत्तीर्य भवांभोधिं स याति परमं पदम् ।। ८०-१५४ ।।"
  },
  {
    "text": "मध्ये केणेषु बाह्येष्वनलपुरपुटस्यालिखेत्कर्णिकायां कंदर्पं साध्ययुक्तं विवरगतषडर्णद्विषः केशरेषु ।।\nशक्तिः श्रीपूर्विकाणिद्विनवलिपिमनोरक्षराणिच्छदानां मध्ये वर्णान्दशान्तो दशलिपिमनुवर्यस्य वैकैकशोऽब्जम् ।। ८०-१५५\n।।"
  },
  {
    "text": "भूसद्मनाभिवृतमस्रगमन्मथेन गोरोचनाविलिखितं तपनीयसूच्या ।।\nपट्टे हिरण्यरचिते गुलिकीकृतं तद्गोपालयंत्रमखिलार्थदमेतदुक्तम् ।। ८०-१५६ ।।"
  },
  {
    "text": "संयातसिक्तमभिजप्तमिमं महद्भिर्धार्यं जगत्त्रयवशीकरणैकदक्षम् ।।\nरक्षायशः सुतमहीधनधान्यलक्ष्मीसौभाग्यलिप्सुभिरजस्रमनर्घ्यवीर्यम् । ८०-१५७ ।।"
  },
  {
    "text": "स्मरस्त्रिविक्रमाक्रांतश्चाक्रीष्ट्याय हृदित्यसौ ।।\nषडक्षरोऽयं संप्रोक्तः सर्वसिद्धिकरो मनुः ।। ८०-१५८ ।।"
  },
  {
    "text": "क्रोडः शान्तींदुवह्न्याढ्यो माया बीज प्रकीर्ततम् ।।\nगोविंदवह्निचन्द्राढ्यो मनुः श्रीबीजमीरितम् ।। ८०-१५९ ।।"
  },
  {
    "text": "आभ्यामष्टादशक्लिपः स्याद्विंशत्यक्षरो मनुः ।।\nशालग्रामे मणौ यंत्रे मंडले प्रतिमासु वा ।। ८०-१६० ।।"
  },
  {
    "text": "नित्यं पूजा हरेः कार्या न तु केवलभूतले ।।\nएवं यो भजंते कृष्णं स याति परमां गतिम् ।। ८०-१६१ ।।"
  },
  {
    "text": "विंशार्णस्य मुनिर्ब्रह्मा गायत्री छन्द ईरितम् ।।\nकृष्णश्च देवता कामो बीजं शक्तिर्द्विठो बुधैः ।। ८०-१६२ ।।"
  },
  {
    "text": "रामाग्निवेदवेदाब्धेर्नेत्रार्णैरंगकल्पनम् ।।\nमूलेन व्यापकं कृत्वा मनुना पुटितानथ ।। ८०-१६३ ।।"
  },
  {
    "text": "मातृकार्णान्न्यसेत्तत्तत्स्थानेषु सुसमाहितः ।।\nदशतत्त्वानि विन्यस्य मूलेन व्यापकं चरेत् ।। ८०-१६४ ।।"
  },
  {
    "text": "मंत्रन्यासं ततः कुर्याद्देवताभावसिद्धये ।।\nशीर्षे ललाटे भ्रूमध्ये नेत्रयोः कर्णयोस्तथा ।। ८०-१६५ ।।"
  },
  {
    "text": "नसोर्वक्रे च चिबुके कण्ठे दोर्मूलके हृदि ।।\nउदरे नाभिदेशे च लिंगे मूलसरोरुहे ।। ८०-१६६ ।।"
  },
  {
    "text": "कट्यां जान्वोर्जंघयोश्च गुल्फयोः पादयोः क्रमात् ।।\nन्यसेद्धृदंतान्मंत्राणां सृष्टिन्यासोऽयमीरितः ।। ८०-१६७ ।।"
  },
  {
    "text": "हृदये चोदरे नाभौ लिंगे मूलसरोरुहे ।।\nकट्यां जान्वोर्जंघयोश्च गुल्फयोः पादयोस्तथा ।। ८०-१६८ ।।"
  },
  {
    "text": "मूर्ध्नि कपोले भ्रूमध्ये नेत्रयोः कर्णयोर्नसोः ।।\nवदने चिबुके कंठे दोर्मूले विन्यसेत्क्रमात् ।। ८०-१६९ ।।"
  },
  {
    "text": "नमोतान्मंत्रवर्णांश्च स्थितिन्यासोऽयमीरितः ।।\nपादयोर्गुल्फयोश्चैव जंघयोर्जानुनोस्तथा ।। ८०-१७० ।।"
  },
  {
    "text": "कट्यां मूले ध्वजे नाभौ जठरे हृदये पुनः ।।\nदोर्मूले कंठदेशे च चिबुके वदने नसोः ।। ८०-१७१ ।।"
  },
  {
    "text": "कर्णयोर्नेत्रयोश्चैव भ्रूमध्ये निटिले तथा ।।\nमूर्ध्नि न्यसेन्मंत्रवर्णान्संहाराख्योऽयमीरितः ।। ८०-१७२ ।।"
  },
  {
    "text": "पुनः सृष्टिस्थितिन्यासौ विधाय वैष्णवोत्तमः ।।\nमूर्तिपंजरनामानं विन्यसेत्पूर्ववत्ततः ।। ८०-१७३ ।।"
  },
  {
    "text": "पुनः षडंगं कृत्वाथ ध्यायेत्कृष्णं हृदंबुजे ।।\nद्वारवत्यां सहस्रार्कभास्वरैर्भवनोत्तमैः ।। ८०-१७४ ।।"
  },
  {
    "text": "अनल्पैः कल्पवृक्षैश्च परीते मणिमण्डपे ।।\nज्वलद्रत्न मयस्तंभद्वारतोरणकुड्यके ।। ८०-१७५ ।।"
  },
  {
    "text": "फुल्लप्रफुल्लसञ्चित्रवितानालंबिमौक्तिके ।।\nपद्मरागस्थलीराजद्रत्नसंघैश्च मध्यतः ।। ८०-१७६ ।।"
  },
  {
    "text": "अनारतगलद्रत्नधाराढ्यस्वस्तस्तरोरधः ।।\nरत्नप्रदीपावलिभिः प्रदीपितदिगंतरे ।। ८०-१७७ ।।"
  },
  {
    "text": "उद्यदादित्यसंकाशमणिसिंहासनांबुजे ।।\nसमासीनोऽच्युतो ध्येयो द्रुतहाटकसन्निभः ।। ८०-१७८ ।।"
  },
  {
    "text": "समानोदितचंद्रार्कतडित्कोटिसमद्युतिः ।।\nसर्वांगसुंदरः सौम्यः सर्वाभरणभूषितः ।। ८०-१७९ ।।"
  },
  {
    "text": "पीतवासाः शंखचक्रगदांभोजलसत्करः ।।\nअनाहतोच्छलद्रत्नधारौघकलशं स्पृशन् ।। ८०-१८० ।।"
  },
  {
    "text": "वामपादांबुजाग्रेण मुष्णता पल्लवच्छविम् ।।\nरुक्मिणीसत्यभामेऽस्य मूर्ध्नि रत्नौघधारया ।। ८०-१८१ ।।"
  },
  {
    "text": "सिंचंत्यौ दक्षवामस्थे स्वदोस्थकलशोत्थया ।।\nनाग्नजिती सुनंदा च दिशंत्यौ कलशौ तयोः ।। ८०-१८२ ।।"
  },
  {
    "text": "ताभ्यां च दक्षवामस्थमित्रविंदासुलक्ष्मणे ।।\nरत्ननद्याः समुद्धृत्य रत्नपूर्णौ घटौ तयोः ।। ८०-१८३ ।।"
  },
  {
    "text": "जांबवती सुशीला च दिशंत्यौ दक्षवामके ।।\nबहिः षोडश साहस्रसंख्याकाः परितः प्रियाः ।। ८०-१८४ ।।"
  },
  {
    "text": "ध्येयाः कनकरत्नौघधारायुक्कलशोज्वलाः ।।\nतद्बहिश्चाष्टनिधायः पूरयंतो धनैर्धराम् ।। ८०-१८५ ।।"
  },
  {
    "text": "तद्बहिर्वृष्णयः सर्वे पुरोवच्च स्वरादयः ।।\nएवं ध्यात्वा जपेल्लक्षपंचकं तद्दशांशतः ।। ८०-१८६ ।।"
  },
  {
    "text": "अरुणैः कमलैर्हुत्वा पीठे पूर्वोदिते यजेत् ।।\nविलिप्य गंधपंकेन लिखेदष्टदलांबुजम् ।। ८०-१८७ ।।"
  },
  {
    "text": "कर्णिकायां च षट्कोणं ससाध्यं तत्र मन्मथम् ।।\nशिष्टैस्तु सप्तदशभिरक्षरैर्वेष्टयेत्स्वरम् ।। ८०-१८८ ।।"
  },
  {
    "text": "प्राग्रक्षोऽनिलकोणेषु श्रियं शिष्टेषु संविदम् ।।\nषट्सु संधिषु षट्कर्णे केसरेषु त्रिशस्त्रिशः ।। ८०-१८९ ।।"
  },
  {
    "text": "विलिखेत्स्मरगायत्रीं मालामंत्रं दलाष्टके ।।\nषटूषः संलिख्य तद्बाह्ये वेष्टयेन्मातृकाक्षरैः ।। ८०-१९० ।।"
  },
  {
    "text": "भूबिंबं च लिखेद्बाह्ये श्रीमायादिग्विदिक्ष्वपि ।।\nभूग्रहं चतुरस्रं स्यादष्टवज्रविभूषितम् ।। ८०-१९१ ।।"
  },
  {
    "text": "एतद्यंत्रं हाटकादिपट्टेष्वालिख्य पूर्ववत् ।।\nसंस्कृतं धारयेद्यो वै सोऽर्च्यते त्रिदशैरपि ।। ८०-१९२ ।।"
  },
  {
    "text": "स्याद्गायत्री वामदेवपुष्पबाणौ तु ङेंतिमौ ।।\nविद्महेधीमहियुतौ तन्नोऽनंगः प्रचोदयात् ।। ८०-१९३ ।।"
  },
  {
    "text": "जप्या जपादौ गोपालमनूनां जनरंजनी ।।\nहृदयं कामदेवाय ङेंतं सर्वजनप्रियम् ।। ८०-१९४ ।।"
  },
  {
    "text": "उक्त्वा सर्वजनांते तु संमोहनपदं तथा ।।\nज्वल ज्वल प्रज्वलेति प्रोच्य सर्वजनस्य च ।। ८०-१९५ ।।"
  },
  {
    "text": "हृदयं मम च ब्रूयाद्वशंकुरुयुगं शिरः ।।\nप्रोक्तो मदनमंत्रोऽष्टचत्वारिंशद्भिरक्षरैः ।। ८०-१९६ ।।"
  },
  {
    "text": "जपादौ स्मरबीजाद्यो जगत्त्रयवशीकरः ।।\nपीठ प्राग्वत्समभ्यर्च्य मूर्ति संकल्प्य मूलतः ।। ८०-१९७ ।।"
  },
  {
    "text": "तत्रावाह्याच्युतं भक्त्या सकलीकृत्य पूजयेत् ।।\nआसनादिविभूषांतं पुनर्न्यासक्रमाद्यजेत् ।। ८०-१९८ ।।"
  },
  {
    "text": "सृष्टिं स्थितिं षडंगं च किरीटं कुंडलद्वयम् ।।\nशंखं चक्रं गदां पद्मं मालां श्रीवत्सकौस्तुभौ ।। ८०-१९९ ।।"
  },
  {
    "text": "गन्धपुष्पैः समभ्यर्च्य मूलेन वैष्णवोत्तमः ।।\nषट्कोणेषु षडंगानि दिग्दलेषु क्रमाद्यजेत् ।। ८०-२०० ।।"
  },
  {
    "text": "वासुदेवादिकान्कोणेषु तु शांत्यादिकांस्ततः ।।\nपत्राग्रगा महिष्योऽष्टौ यजेत्साधकसत्तमः ।। ८०-२०१ ।।"
  },
  {
    "text": "ततः षोडशसाहस्रं सकृदेवार्चयेत्प्रियाः ।।\nइंद्रनीलमुकुंदांश्च करालानंदकच्छपान् ।। ८०-२०२ ।।"
  },
  {
    "text": "शंखपद्मौ ततः पद्मान्निधीनष्टौ क्रमाद्यजेत् ।।\nतद्बहिर्लोकपालांश्च वज्राद्यानपि पूजयेत् ।। ८०-२०३ ।।"
  },
  {
    "text": "एवं सप्तावृत्तिवृतं कृष्णमभ्यर्च्य चादरात् ।।\nप्रीणयेद्दधिखंडाज्यमिश्रेण तु पयोंऽधसा ।। ८०-२०४ ।।"
  },
  {
    "text": "दिव्योपचारं दत्वाथ स्तुत्वा नत्वा च केशवम् ।।\nउद्वासयेत्स्वहृदये परिवारगणैः सह ।। ८०-२०५ ।।"
  },
  {
    "text": "न्यस्यात्मानं समभ्यर्च्य तन्मयो विहरेत्सुधीः ।।\nरत्नाभिषेकध्यानेज्या विंशत्यर्णाश्रिते रिता ।। ८०-२०६ ।।"
  },
  {
    "text": "एवं यो भजते मन्त्रं स समृद्धेः पदं भवेत् ।।\nजपहोमार्चनध्यानैर्यो मनुं प्रजपेदमुम् ।। ८०-२०७ ।।"
  },
  {
    "text": "तद्वेश्म पूर्यते रत्नैः रवर्णधान्यैरनारतम् ।।\nपृथ्वी पृथ्वी करे तस्य सर्वसस्यसमाकुला ।। ८०-२०८ ।।"
  },
  {
    "text": "पुत्रैर्मित्रैः सुसंपन्नः प्रयात्यंते परां गतिम् ।।\nवह्नावभ्यर्च्य गोविंदं शुक्लपुष्पैः सतंदुलैः ।। ८०-२०९ ।।"
  },
  {
    "text": "आज्याक्तैरयुतं हुत्वा भस्म तन्मूर्ध्नि धारयेत् ।।\nतस्यान्नादिसमृद्धिः स्यात्तदूशे सर्वयोषितः ।। ८०-२१० ।।"
  },
  {
    "text": "रक्तांभोजैस्त्रिमध्वक्तैर्हुनेल्लक्षं समाहितः ।।\nश्रिया तस्यैंद्रमैश्वर्यं तृणलेशायते ध्रुवम् ।। ८०-२११ ।।"
  },
  {
    "text": "त्रिमध्वक्तैः सितैः पुष्पैरष्टोत्तरसहस्रकम् ।।\nयो हुनेत्प्रत्यहं मासात्पुरोधा नृपतेर्भवेत् ।। ८०-२१२ ।।"
  },
  {
    "text": "एवमादिप्रयोगांश्च साधयेन्मनुनामुना ।।\nमन्त्रराजमथो वक्ष्ये दशार्णं सर्वसिद्धिदम् ।। ८०-२१३ ।।"
  },
  {
    "text": "स्मृतिः सद्यान्विता साक्षिर्लोहितो जनवल्लभा ।।\nपवनोऽग्निप्रियांतोऽयं दशार्णो मन्त्र ईरितः ।। ८०-२१४ ।।"
  },
  {
    "text": "नारदोऽस्य मुनिश्छंदो विराट् कृष्णोऽस्य देवता ।।\nकामो बीजं वह्निजाया शक्तिः प्रोक्ता मनीषिभिः ।। ८०-२१५ ।।"
  },
  {
    "text": "आचक्रं च विचक्रं च सुचक्रं तदनन्तरम् ।।\nत्रैलोक्यरक्षणं चक्रमसुरांतकगचक्रकम् ।। ८०-२१६ ।।"
  },
  {
    "text": "एतैर्ङेठद्वयांतैश्च चक्रैः पंचांगकं मनोः ।।\nततस्तारपुटं मन्त्रं व्यापय्य करयोस्त्रिशः ।। ८०-२१७ ।।"
  },
  {
    "text": "सेंदून्हृदंतान्मंत्रार्णान्प्रणवांतरितान्न्यसेत् ।।\nदक्षांगुष्ठाच्च वामांगुष्ठांतमंगुलिपर्वसु ।। ८०-२१८ ।।"
  },
  {
    "text": "सृष्टिन्यासोऽयमुदितः स्थितिन्यासोऽधुनोच्यते ।।\nन्यसेद्वामकनिष्ठादिकनिष्टांतं स्थितौ सुधीः ।। ८०-२१९ ।।"
  },
  {
    "text": "वामांगुष्ठान्न्यसेद्दक्षां गुष्ठांतं संहृतौ तथा ।।\nसंहृतिर्दोषसंघातहारिणी परिकीर्तिता ।। ८०-२२० ।।"
  },
  {
    "text": "विद्याप्रदश्च सृष्ट्यंतो वर्णिनां शुद्धचेतसाम् ।।\nस्थित्यंतः स्याद्गृहस्थानामेवं काम्यादिरूपतः ।। ८०-२२१ ।।"
  },
  {
    "text": "संहारांते मुनींद्राणां विरक्तानां च सर्वशः ।।\nपुनः स्थितिक्रमेणार्णान्मनोरंगुलिषु न्यसेत् ।। ८०-२२२ ।।"
  },
  {
    "text": "पुनश्चक्रैश्च पूर्वोक्तैः पंचागं करयोर्न्यसेत् ।।\nततो मूलेन पुटितान्मातृकार्णान्सबिंदुकान् ।। ८०-२२३ ।।"
  },
  {
    "text": "विन्यसेन्मातृकान्यासस्थानेषु प्रणतः सुधीः ।।\nततस्तारपुटं मूलं व्यापकत्वेन विन्यसेत् ।। ८०-२२४ ।।"
  },
  {
    "text": "संहारसृष्टिभेदेन दशतत्त्वानि विन्यसेत् ।।\nनमोंतमूलमंत्रार्णपदायाम्यानि चात्मने ।। ८०-२२५ ।।"
  },
  {
    "text": "मत्यंतानि च तत्त्वानि पृथिव्याद्यानि च क्रमात् ।।\nपृथ्वी जलं तथा वह्निर्वायुराकाशमेव च ।। ८०-२२६ ।।"
  },
  {
    "text": "अहंकारो महत्तत्वं प्रकृतिं पुरुषं परम् ।।\nप्रविन्यसेन्मस्तके च नेत्रयोः श्रोत्रयोर्नसोः ।। ८०-२२७ ।।"
  },
  {
    "text": "वदने हृदये नाभौ लिंगे जान्वोश्च पादयोः ।।\nप्रणवांतरितान्वर्णान्हृदंतान्विज्यसेन्मनोः ।। ८०-२२८ ।।"
  },
  {
    "text": "सृष्टिन्यासोऽयमाख्यातः स्थितिन्यासं श्रृणु द्विज ।।\nहृदि नाभौ ध्वजे जान्वोः पादयोर्मस्तके पुनः ।। ८०-२२९ ।।"
  },
  {
    "text": "नेत्रयोः कर्णयोर्घ्राणे वदने विन्यसेत्क्रमात् ।।\nपदोर्जान्वोर्लिंगदेशे नाभौ हृदि मुखे नसोः ।। ८०-२३० ।।"
  },
  {
    "text": "कर्णयोर्नेत्रयोर्मूर्ध्नि संहाराख्योऽयमीरितः ।।\nसृष्ट्यंतो वर्णिनांन्यासः स्थित्यंतोगृहमेधिनाम् ।। ८०-२३१ ।।"
  },
  {
    "text": "यतेर्वैराग्ययुक्तस्य संहारांतः प्रकीर्तितः ।।\nचतुर्द्धा वर्णिनां चैव गृहस्थानां च पंचधा ।। ८०-२३२ ।।"
  },
  {
    "text": "यतीनां च त्रिधा न्यासः प्रोक्तोऽयं क्रमतः शुभः ।।\nकेचिद्विरक्ते गृहगे संहारांतं विदुर्बुधाः ।। ८०-२३३ ।।"
  },
  {
    "text": "विभूतिपंजरं न्यासं कुर्यादिष्टाप्तये ततः ।।\nमनोर्दशावृत्तिमयं कृष्णसांनिध्यकारकम् ।। ८०-२३४ ।।"
  },
  {
    "text": "आधारे च ध्वजे नाभौ हृदि कंठे मुखे शये ।।\nऊर्वोश्च कंधरायां च नाभौ कुक्षौ तथा हृदि ।। ८०-२३५ ।।"
  },
  {
    "text": "स्तनयोः पार्श्वयोः श्रोण्योर्मस्तकेवदनेतथा ।।\nनेत्रयोः कर्णयोर्नासापुटयोश्च कपोलयोः ।। ८०-२३६ ।।"
  },
  {
    "text": "एवं दक्षिणदोर्मूससंध्यग्रेष्वंगुलीषु च ।।\nततः शिरसि तत्पूर्वाद्यांशासु स्वकलासु च ।। ८०-२३७ ।।"
  },
  {
    "text": "दोष्णोः सक्थ्नोः शिरोक्ष्यास्यकंठहृज्जठरेषु च ।।\nमूलाधारे लिंगदेशे जानुनोः पादयोस्तथा ।। ८०-२३८ ।।"
  },
  {
    "text": "श्रोत्रगंडांसवक्षोजपार्श्वलिंगेषु विन्यसेत् ।।\nऊर्वोर्जान्वोर्जंघयोश्च पादयोर्विन्यसेत्क्रमात् ।। ८०-२३९ ।।"
  },
  {
    "text": "विभूतिपंजराख्योऽयं न्यासः सर्वार्थसिद्धिदः ।।\nअनेन न्यासवर्येण साक्षात्कृष्णतनुर्भवेत् ।। ८०-२४० ।।"
  },
  {
    "text": "मूर्ति पंजरनामानं न्यासं पूर्वोदितं न्यसेत् ।।\nततो दशांगपंचांगौ न्यासवर्यौ न्यसे क्रमात् ।। ८०-२४१ ।।"
  },
  {
    "text": "हृदि मूर्ध्नि शिखायां च सर्वांगे दिक्षु पार्श्वयोः ।।\nकट्यां पृष्ठे तथा मूर्ध्नि विन्यसेद्वैष्णवोत्तमः ।। ८०-२४२ ।।"
  },
  {
    "text": "पंचांगानि न्यसेद्भूयश्चक्रैः प्राग्वत्समाहितः ।।\nअन्योऽप्यष्टादशार्णोक्तः कर्तव्यो न्याससंचयः ।। ८०-२४३ ।।"
  },
  {
    "text": "ततः किरीटमंत्रेण व्यापकं रचयेत्सुधीः ।।\nवेणुबिल्वादिमुद्रांश्च दर्शयेत्साधकोत्तमः ।। ८०-२४४ ।।"
  },
  {
    "text": "सुदर्शनस्य मंत्रेण कुर्याद्दिग्बंधनं ततः ।।\nअनंगुष्ठाश्च ऋजवः करशाखा भवंति चेत् ।। ८०-२४५ ।।"
  },
  {
    "text": "हृन्मुद्रेयं समाख्याता शिरोमुद्रा तथा भवेत् ।।\nअधोंगुष्ठा तु या मुष्टिः शिखामुद्रेयमीरिता ।।\nप्रसारितकरांगुल्योर्वर्ममुद्रेयमीरिता ।। ८०-२४६ ।।"
  },
  {
    "text": "नाराचमुष्ट्या धृतबाहुयुग्मः अंगुष्ठतर्जन्युदितो ध्वनिस्तु ।।\nविष्वग्विमुक्ता कथितास्त्रमुद्रा यत्राक्षिणी तर्जनिमध्यमे च ।। ८०-२४७ ।।"
  },
  {
    "text": "ओष्ठे वामकरांगुष्टो लग्नस्तस्य कनिष्टिका ।।\nदक्षिणांगुष्टसंसक्ता तत्कनिष्ठा प्रसारिता ।। ८०-२४८ ।।"
  },
  {
    "text": "तर्जनी मध्यमानामा किंचित्सकुंच्य चालिता ।।\nवेणुमुद्रेयमुदिता सुगुप्ता प्रेयसी हरेः ।।\nनोच्यंते तत्र सिद्धत्वान्मालाश्रीवत्सकौस्तुभाः ।। ८०-२४९ ।।"
  },
  {
    "text": "वामांगुष्ठं समुद्रं तमपरकरांगुष्ठकेनाथ बद्ध्वा संपीड्याग्रं च दक्षांगुलिभिरपि च तां वामहस्तांगुलीभिः ।।\nगाढं बद्ध्वा स्वकीये हृदयसरसिजे स्थापयेत्कामबीजं प्रोच्चार्यैषा तु गोप्या सकलसुखकरी विल्वमुद्रा मुनींद्रैः ।। ८०-२५० ।।"
  },
  {
    "text": "कायेन मनसा वाचा यत्पापं समुपार्जितम् ।।\nमुद्राया ज्ञान मात्रेण सर्वं नाशमुपैष्यति ।। ८०-२५१ ।।"
  },
  {
    "text": "ध्यानं जपस्त्रिकालार्चा कार्या पूर्वोदिता मनोः ।।\nसर्वेष्वेकः क्रमः प्रोक्तो दशार्णाष्टादशार्णयोः ।। ८०-२५२ ।।"
  },
  {
    "text": "एवं सिद्धे मनौ मंत्री प्रयोगान्कर्तुमर्हति ।।\nउद्दंडबाहुदोर्दंहधृतगोवर्द्धनाचलम् ।। ८०-२५३ ।।"
  },
  {
    "text": "अन्यहस्तागुलीव्यक्तस्वरवंशार्पिताननम् ।।\nध्यायन्कृष्णं जपेन्मंत्रं व्रजेच्छत्रं विना सुधीः ।। ८०-२५४ ।।"
  },
  {
    "text": "वर्षवाताशनिभ्योऽपि भयं तस्य न जायते ।।\nमोघमेधौघव्राताद्गगतेन्द्रं तं स्मरन्हुनेत् ।। ८०-२५५ ।।"
  },
  {
    "text": "लोणैरयुतसंख्यैः स्यादनावृष्टिर्न संशयः ।।\nक्रीडंतमर्कजातीरे मज्जनस्नापनादिभिः ।। ८०-२५६ ।।"
  },
  {
    "text": "तच्छीकरजलासारैः सिच्यमानं प्रियाजनैः ।।\nध्यात्वायुतं पयः सिक्तैर्हुनेद्वा नीरतर्पणैः ।। ८०-२५७ ।।"
  },
  {
    "text": "वृष्टिर्भवत्यकालेऽपि महती नात्र संशयः ।।\nसदाहमोहैरार्तस्य विस्फोटकज्वरादिभिः ।। ८०-२५८ ।।"
  },
  {
    "text": "अमुमेव स्मरन्मूर्ध्नि जपेच्छांतिर्भवेत्क्षणात् ।।\nअथवा गरुडारूढं प्रद्युम्नबलसंयुतम् ।। ८०-२५९ ।।"
  },
  {
    "text": "निजज्वरनिष्पिष्टज्वराभिष्टुतमच्युतम् ।।\nध्यात्वा मूर्ध्नि जपेन्मंत्रं ज्वरमुक्तो भवेज्ज्वरी ।। ८०-२६० ।।"
  },
  {
    "text": "ध्यात्वैवमग्नावभ्यर्च्य यथोक्तैश्चतुरंगुलैः ।।\nजुहुयादमृताखण्डैरयुतं ज्वरशांतये ।। ८०-२६१ ।।"
  },
  {
    "text": "शिलीमुखविनिर्भिन्नभीष्मतापहरं हरिम् ।।\nध्यात्वा जपेत्स्पृशन्नार्तं पाणिभ्यां ज्वरशांतये ।। ८०-२६२ ।।"
  },
  {
    "text": "सांदीपनाय ददतं पुत्रं ध्यात्वायुतं हुनेत् ।।\nयथोक्तैरमृताखंडैरपमृत्युनिवृत्तये । ८०-२६३ ।।"
  },
  {
    "text": "सपार्थं मृतपुत्रायार्पयंतं च द्विजन्मने ।।\nसुतं ध्यात्वा जपेल्लक्षं पुत्रपौत्रादिवृद्धये ।। ८०-२६४ ।।"
  },
  {
    "text": "पुत्रजीवफलैर्हुत्वायुतं मधुरसंप्लुतैः ।।\nतत्काष्ठैरेधिते वह्नौ सुतान्दीर्घायुषो लभेत् ।। ८०-२६५ ।।"
  },
  {
    "text": "क्षीरद्रुक्त्वाथसंपूर्णमभ्यर्च्य कलशं निशि ।।\nप्रातर्ज्जप्त्वायुतं नारीमभिषिंचेद्दिषड्दिनम् ।। ८०-२६६ ।।"
  },
  {
    "text": "एवं कृते तु वंध्यापि लभेत्पुत्रांश्चिरायुषः ।।\nप्रातर्वाचंयमाश्वत्थदलसंपुटकं जलम् ।। ८०-२६७ ।।"
  },
  {
    "text": "अष्टोत्तरशतं जप्तं मासं पुत्रार्थिनी पिबेत् ।।\nसर्वलक्षणसंपन्नं वंध्यापि लभते सुतम् ।। ८०-२६८ ।।"
  },
  {
    "text": "जित्वा कृत्यां काशिराजप्रेषितां च निजारिणः ।।\nतेजसा तस्य नगरं दहंतं भावयन्हरिम् ।। ८०-२६९ ।।"
  },
  {
    "text": "हुनेत्सप्तदिनं मंत्री सुस्नेहाक्तैश्च सर्षपैः ।।\nकृत्याकर्तारमेवास्मै कुपिता नाशयेद्ध्रुवम् ।। ८०-२७० ।।"
  },
  {
    "text": "बदरीद्रुमसंकीर्णे स्थितं दिव्याश्रमे शुभे ।।\nस्पृशंतं करपद्माभ्यां घंटाकर्णकलेवरम् ।। ८०-२७१ ।।"
  },
  {
    "text": "ध्यात्वैवं जुहुयाल्लक्षं तिलैस्त्रिमधुराप्लुतैः ।।\nमहापापयुतोऽप्येवं पूतो भवति तत्क्षणात् ।। ८०-२७२ ।।"
  },
  {
    "text": "द्यूतासक्तौ रुक्मिबलौ द्वेषयंतं हरिं स्मरन् ।।\nजुहुयादिष्टयोर्द्विष्ट्यै गुलिका गोमयोद्भवाः ।। ८०-२७३ ।।"
  },
  {
    "text": "नित्यं सहस्रं सप्ताहान्मिथो विद्वेषयेदरीन् ।।\nवर्षंतं गरुडारूढं ज्वलदग्निमुखैः शरैः ।। ८०-२७४ ।।"
  },
  {
    "text": "धावंतं रिपुसंघातमनुधावतमच्युतम् ।।\nध्यात्वा सप्तसहस्रं तु जपेन्मंत्रमनन्यधीः ।। ८०-२७५ ।।"
  },
  {
    "text": "उच्चाटनं भवत्येव शत्रूणां सप्तभिर्दिनैः ।।\nध्यायन्नुत्क्षिप्तवत्सं तु कपित्थफलहारिणम् ।। ८०-२७६ ।।"
  },
  {
    "text": "प्रजपेदयुतं शत्रुमुञ्चाटयति तत्क्षणात् ।।\nआत्मानं कंसमथनं ध्यायन्मंचान्निपातितम् ।। ८०-२७७ ।।"
  },
  {
    "text": "कंसात्मानं व्यकर्षन्तं गतासुं तं जपेन्मनुम् ।।\nरिपुजन्मर्क्षवृक्षोत्थसमिद्भिरयुतं निशि ।। ८०-२७८ ।।"
  },
  {
    "text": "जुहुयादेवमुग्रोऽपि सपत्नो निधनं व्रजेत् ।।\nअथवा निंबतैलाक्तैर्हुनेधोभिरक्षजैः ।। ८०-२७९ ।।"
  },
  {
    "text": "अयुतं नियतो रात्रौ मारयेदचिरादरीन् ।।\nनिशादिष्टदलव्योषकार्पासास्थिकरैर्निशि ।। ८०-२८० ।।"
  },
  {
    "text": "हुनेदेरंडतैलाक्तैः श्मशाने रिपुशांतये ।।\nन शस्तं मारणं कर्म कुर्य्याच्चेदयुतं हुनेत् ।। ८०-२८१ ।।"
  },
  {
    "text": "पायसैर्वा हुनेत्तावच्छांतये शांतमानसः ।।\nपारिजातहरं कृष्णं ध्यायन् लक्षं जपेन्मनुम् ।। ८०-२८२ ।।"
  },
  {
    "text": "सर्वत्रैव जयस्तस्य न कदापि पराजयः ।।\nव्याख्यामुद्राकरं कृष्णं रथस्थं भावयञ्जपेत् ।। ८०-२८३ ।।"
  },
  {
    "text": "पार्थे दिशंतं गीतार्थं धर्मवृद्ध्यै सुमानवः ।।\nपालाशपुष्पैर्मध्वक्तैर्लक्षं विद्याप्तये हुनेत् ।। ८०-२८४ ।।"
  },
  {
    "text": "राष्ट्रपूर्ग्रामवस्तूनां शरीरस्यापि रक्षणे ।।\nविश्वरूपधरो प्रोद्यद्भानुकोटिसमप्रभम् ।। ८०-२८५ ।।"
  },
  {
    "text": "अग्रीषोमात्मकं कृष्णं द्रुतचामीकरप्रभम् ।।\nअर्काग्निद्योतितास्यांघ्रिपंकजं दिव्यभूषणम् ।। ८०-२८६ ।।"
  },
  {
    "text": "नानायुधधरं प्राप्तं विश्वाकाशावकाशकम् ।।\nध्यात्वा लक्ष जपेन्मन्त्रं रक्षणाय समाहितः ।। ८०-२८७ ।।"
  },
  {
    "text": "रक्तैर्वन्यप्रसूनैर्यो दिनादौ पूजयेद्धरिम् ।।\nदिनमध्योक्तविधिना जपेदष्टोत्तरं शतम् ।। ८०-२८८ ।।"
  },
  {
    "text": "सहस्रमंडलान्मन्त्री वशयेन्मुखरान्द्विजान् ।।\nजातिपुष्पैः क्षत्रियांश्च गोपवेषधरं स्मरन् ।। ८०-२८९ ।।"
  },
  {
    "text": "ध्यायन् क्रीडारतं कृष्णं रक्तैरश्वारिपुष्पकैः ।।\nवशयेद्वैश्यजातीयान् शूद्रान्नीलोत्पलैः स्मरन् ।। ८०-२९० ।।"
  },
  {
    "text": "गीतनृत्यरतं श्वेतपुष्पैः साज्यैश्च तंदुलैः ।।\nहुत्वान्वहं सप्तदिनं भस्म भाले च मूर्द्धनि ।। ८०-२९१ ।।"
  },
  {
    "text": "धारयन्वशयेत्कांतां सापि तद्वत्पतिं ध्रुवम् ।।\nतांबूलं कुसुमं वासोंऽजनं चंदनमेव च ।। ८०-२९२ ।।"
  },
  {
    "text": "सहस्रं मनुना जप्तं दद्याद्यस्मै नराय च ।।\nसोऽचिरादेष वशगः सपुत्रपशुबांधवः ।। ८०-२९३ ।।"
  },
  {
    "text": "वृन्दारण्यस्थितं ध्यायन्बल्लवीसंयुतं हरिम् ।।\nअपामार्गसमिद्भिस्तु हुत्वा तु वशयेज्जगत् ।। ८०-२९४ ।।"
  },
  {
    "text": "संप्राप्य सद्गुरो र्दीक्षां कृष्णं यो विधिनामुना ।।\nअर्चयेद्वैष्णवश्रेष्ठः सोऽष्टसिद्धीश्वरो भवेत् ।। ८०-२९५ ।।"
  },
  {
    "text": "तस्य दर्शनमात्रेण वादिनो निष्प्रभाः स्मृताः ।।\nवसेत्सरस्वती वक्रे गृहे चापि सभासदः ।। ८०-२९६ ।।"
  },
  {
    "text": "भुक्त्वा नानाविधान्भोगानंते विष्णुपदं व्रजेत् ।। ८०-२९७ ।।"
  },
  {
    "text": "इति श्रीबृहन्नारदीयपुराणे पूर्वभागे तृतीयपादे कृष्णमन्त्रनिरूपणं नामाशीतितमोऽध्यायः ।। ८० ।।"
  }
]
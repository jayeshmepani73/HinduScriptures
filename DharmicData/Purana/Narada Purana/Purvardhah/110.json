[
  {
    "text": "नारद उवाच ।।\nपुराणसूत्रमखिलं श्रुतं तव मुखाद्विभो ।।\nमरीचये यथा प्रोक्तं ब्रह्मणा परमेष्ठिना ।। ११०-१ ।।"
  },
  {
    "text": "अधुना तु महाभाग तिथीनां वै कथानकम् ।।\nक्रमतो मह्यमाख्याहि यथा स्याद्वतनिश्चयः ।। ११०-२ ।।"
  },
  {
    "text": "यस्मिन्मासे तु या पुण्या तिथिर्येन उपासिता ।।\nयद्विधानं च पूजादेस्तत्सर्वं वद सांप्रतम् ।। ११०-३ ।।"
  },
  {
    "text": "सनातन उवाच ।।\nश्रृणु नारद वक्ष्यामि तिथीनां ते व्रतं पृथक् ।।\nतिथीशानुक्रमादेव सर्वसिद्धिविधायकम् ।। ११०-४ ।।"
  },
  {
    "text": "चैत्रे मासि जगद्ब्रह्मा ससज प्रथमेऽहनि ।।\nशुक्लपक्षे समग्रं वै तदा सूर्योदये सति ।। ११०-५ ।।"
  },
  {
    "text": "वत्सरादौ वसंतादौ बलिराज्ये तथैव च ।।\nपूर्वविद्धैव कर्तव्या प्रतिपत्सर्वदा बुधैः ।। ११०-६ ।।"
  },
  {
    "text": "तत्र कार्या महाशांतिः सर्वकल्मषनाशिनी ।।\nसर्वोत्पातप्रशमनी कलिदुष्कृतहारिणी ।। ११०-७ ।।"
  },
  {
    "text": "आयुः प्रदापुष्टिकरी धनसौभाग्यवर्द्धिनी ।।\nमंगल्या च पवित्रा च लोकद्वयमुखावहा ।। ११०-८ ।।"
  },
  {
    "text": "तस्यामादौ तु संपूज्यो ब्रह्मा वह्निवपुर्धरः ।।\nपाद्यार्ध्यपुष्पधूपैश्च वस्त्रालंकारभोजनैः ।। ११०-९ ।।"
  },
  {
    "text": "होमैर्बल्युपहारैश्च तथा ब्राह्मणतर्पणैः ।।\nततः क्रमेण देवेभ्यः पूजा कार्या पृथक्पृथक् ।। ११०-१० ।।"
  },
  {
    "text": "कृत्वोंकार नमस्कारं कुशोदकतिलाक्षतैः ।।\nसवस्त्रं सहिरण्यं च ततो दद्याद्दिजातये ।। ११०-११ ।।"
  },
  {
    "text": "दक्षिणां वेदविदुषे व्रतसंपूर्तिहेतवे ।।\nएवं पूजाविशेषेण व्रतं स्यात्सौरिसंज्ञकम् ।। ११०-१२ ।।"
  },
  {
    "text": "आरोग्यदं नृणां विप्र तस्मिन्नेव दिने मुने ।।\nविद्याव्रतमपि प्रोक्तमस्यामेव तिथौ मुने ।। ११०-१३ ।।"
  },
  {
    "text": "तिलकं नाम च प्रोक्तं कृष्णेनाजातशत्रवे ।।\nअथ ज्येष्ठे सिते पक्षे पक्षत्यां दिवसोदये ।। ११०-१४ ।।"
  },
  {
    "text": "देवोद्यानभवं हृद्यं करवीरं समर्चयेत् ।।\nरक्ततन्तुरीधानं गंधधूपविलेपनैः ।। ११०-१५ ।।"
  },
  {
    "text": "प्ररूढसप्तधान्यैश्च नारगैर्बीजपूरकैः ।।\nअभ्युक्ष्याक्षततोयेन मंत्रेणेत्थं क्षमापयेत् ।। ११०-१६ ।।"
  },
  {
    "text": "करवीर वृषावास नमस्ते भानुवल्लभ ।।\nदंभोलिमृडदुर्गादिदेवानां सततं प्रिय ।। ११०-१७ ।।"
  },
  {
    "text": "आकृष्णेनेति वेदोक्तमंत्रेणेत्थं क्षमापयेत् ।।\nएवं भक्त्या समभ्यर्च्य दत्त्वा विप्राय दक्षिणाम् ।। ११०-१८ ।।"
  },
  {
    "text": "प्रदक्षिणं ततः कुर्यात्पश्चात्स्वभवनं व्रजेत् ।।\nनभः शुक्ले प्रतिपदि लक्ष्मीबुद्धिप्रदायकम् ।। ११०-१९ ।।"
  },
  {
    "text": "धर्मार्थकाममोक्षाणां निदानं परमं व्रतम् ।।\nसोमवारं समारभ्य सार्धमासत्रयं द्विज ।। ११०-२० ।।"
  },
  {
    "text": "कार्तिकासितभूतायामुपोष्यं व्रततत्परः ।।\nपूर्णायां शिवमभ्यर्च्य सुवण वंशसंयुतम् ।। ११०-२१ ।।"
  },
  {
    "text": "वायनं सुमहत्पुण्यं देवताप्रीतिवर्धकम् ।।\nदद्याद्विप्राय संकल्प्य धनवृद्ध्यै मुनीश्वर ।। ११०-२२ ।।"
  },
  {
    "text": "भाद्रशुक्लप्रतिपदि व्रतं नाम्ना महत्तमम् ।।\nव्रतं मौनाह्वयं केचित्प्राहुरत्र शिवोऽर्च्यते ।। ११०-२३ ।।"
  },
  {
    "text": "नैवेद्यं तु पचेन्मौनी षोडशत्रिगुणानि च ।।\nफलानि पिष्टपक्वानि दद्याद्विप्राय षोडश ।। ११०-२४ ।।"
  },
  {
    "text": "देवाय षोडशान्यानि भुज्यंते षोडशात्मना ।।\nसौवर्णं शिवमभ्यर्च्य कुम्भोपरि विधानवित् ।। ११०-२५ ।।"
  },
  {
    "text": "तत्सर्वं धेनुसहितमाचार्य्याय प्रदापयेत् ।।\nइदं कृत्वा व्रतं विप्र देव देवस्य शूलिनः ।। ११०-२६ ।।"
  },
  {
    "text": "चतुर्दशाब्दं देहांतं भुक्तभोगः शिवं व्रजेत् ।।\nआश्विने सितपक्षत्यां कृत्वाशोकव्रतं नरः ।। ११०-२७ ।।"
  },
  {
    "text": "अशोको जायते विप्रधनधान्यसमन्वितः ।।\nअशोकपूजनं तत्र कार्यं नियमतत्परैः ।। ११०-२८ ।।"
  },
  {
    "text": "व्रतांते द्वादशे वर्षे मूर्तिं चाशोकशाखिनः ।।\nसमर्प्य गुरवे भक्त्या शिवलोके महीयते ।। ११०-२९ ।।"
  },
  {
    "text": "अस्यामेव प्रतिपदि नवरात्रं समारभेत् ।।\nपूर्वाह्णे पूजयेद्देवीं घटस्थापनपूर्वकम् ।। ११०-३० ।।"
  },
  {
    "text": "अंकुरारोपणं कृत्वा यवैर्गोधूममिश्रितैः ।।\nततः प्रतिदिनं कुर्यादेकभुक्तमयाचितम् ।। ११०-३१ ।।"
  },
  {
    "text": "उपवासं यथाशक्ति पूजापाठजपादिकम् ।।\nमार्कंण्डेय पुराणोक्तं चरितत्रितयं द्विज ।। ११०-३२ ।।"
  },
  {
    "text": "पठनीयं नवदिनं भुक्तिमुक्ती अभीप्सता ।।\nकुमारीपूजनं तत्र प्रशस्तं भोजनादिभिः ।। ११०-३३ ।।"
  },
  {
    "text": "इत्थं कृत्वा व्रतं विप्र सर्वसिद्ध्यालयो नरः ।।\nजायते भुवि दुर्गायाः प्रसादान्नात्र संशयः ।। ११०-३४ ।।"
  },
  {
    "text": "अथोर्जसितपक्षत्यां नवरात्रोदितं चरेत् ।।\nविशेषादन्नकूटाख्यं विष्णुप्रीतिविवर्धनम् ।। ११०-३५ ।।"
  },
  {
    "text": "सर्वपाकैः सर्ददोहैः सर्वैः सर्वार्थसिद्धये ।।\nकर्तव्यमन्नकूटं तु गोवर्द्धनसमर्चने ।। ११०-३६ ।।"
  },
  {
    "text": "सायं गोभिः सह श्रीमद्गोवर्द्धनधराधरम् ।।\nसमर्च्य दक्षिणीकृत्य भुक्तिमुक्ती समाप्नुयात् ।। ११०-३७ ।।"
  },
  {
    "text": "अथ मार्गसिताद्यायां धनव्रतमनुत्तमम् ।।\nनक्तं विष्ण्वर्चनं होमैः सौवर्णीं हुतभुक्तनुम् ।। ११०-३८ ।।"
  },
  {
    "text": "रक्तवस्त्रयुगाच्छन्नां द्विजाय प्रतिपादयेत् ।।\nएवं कृत्वा धनैर्धान्यैः समृद्धो जायते भुवि ।। ११०-३९ ।।"
  },
  {
    "text": "वह्निना दग्धपापस्तु विष्णुलोके महीयते ।।\nपौषशुक्लप्रतिपदि भानुमभ्यर्च्य भक्तितः ।। ११०-४० ।।"
  },
  {
    "text": "एकभक्तव्रतो मर्त्यो भानुलोकमवाप्नुयात् ।।\nमाघशुक्लाद्यदिवसे वह्निं साक्षान्महेश्वरम् ।। ११०-४१ ।।"
  },
  {
    "text": "समभ्यर्च्य विधानेन समृद्धो जायते भुवि ।।\nअथ फाल्गुनशुक्लादौ देवदेवं दिगंबरम् ।। ११०-४२ ।।"
  },
  {
    "text": "धूलिधूसरसर्वांगं जलैरुक्षेत्समंततः ।।\nकर्मणा लौकिकेनापि संतुष्टो हि महेश्वरः ।। ११०-४३ ।।"
  },
  {
    "text": "स्वसायुज्यं प्रदिशति भक्त्या सम्यक्समर्चितः ।।\nवैशाखे तु सिताद्यायां विष्णुं विश्वविहारिणम् ।। ११०-४४ ।।"
  },
  {
    "text": "समभ्यर्च्य विधानेन विप्रान्संभोजयेद्वती ।।\nएवं शुचिसिताद्यायां ब्रह्माणं जगतां गुरुम् ।। ११०-४५ ।।"
  },
  {
    "text": "विष्णुना सहितो ब्रह्मा सर्वलोकेश्वरेश्वरः ।।\nस्वसायुज्यं प्रदिशति सर्वसिद्धिमवाप्नुयात् ।। ११०-४६ ।।"
  },
  {
    "text": "आसु द्वादशमासानां प्रतिपत्सु द्विजोत्तम ।।\nव्रतानि तुभ्यं प्रोक्तानि भुक्तिमुक्तिप्रदानि च ।। ११०-४७ ।।"
  },
  {
    "text": "व्रतेष्वेतेषु सर्वेषु ब्रह्मचर्यं विधीयते ।।\nभोजने तु हविष्यान्नं सामान्यत उदाहृतम् ।। ११०-४८ ।।"
  },
  {
    "text": "इति श्रीबृहन्ननारदीयपुराणे पूर्वभागे बृहदुपाख्याने चतुर्थपादे द्वादशमासप्रतिपद्व्रतनिरूपणं नाम दशोत्तरशततमोऽध्यायः ।। ११० ।।"
  }
]
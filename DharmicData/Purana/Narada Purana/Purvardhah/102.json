[
  {
    "text": "ब्रह्मोवाच ।।\nश्रृणु पुत्र प्रवक्ष्यामि पुराणं लिंगसंज्ञितम् ।।\nपठतां श्रृण्वतां चैव भुक्तिमुक्तिप्रदायकम् ।। १०२-१ ।।"
  },
  {
    "text": "यच्च लिंगाभिधं तिष्ठन्वह्निलिंगे हरोऽभ्यधात् ।।\nमह्यं धर्मादिसिद्ध्यर्थं मग्निकल्पकथाश्रयम् ।। १०२-२ ।।"
  },
  {
    "text": "तदेव व्यासदेवेन भागद्वयसमन्वितम् ।।\nपुराणं लिंगमुदितं बह्वाख्यानविचित्रितम् ।। १०२-३ ।।"
  },
  {
    "text": "तदेकादशसाहस्रं हरमाहात्म्यसूचकम् ।।\nपरं सर्वपुराणानां सारभूतं जगत्त्रये ।। १०२-४ ।।"
  },
  {
    "text": "पुराणोपक्रमे प्रश्नः सृष्टिः संक्षेपतः पुरा ।।\nयोगाख्यानं ततः प्रोक्तं कल्पाख्यानं ततः परम् ।। १०२-५ ।।"
  },
  {
    "text": "लिंगोद्भवस्तदंबा च कीर्तिता हि ततः परम् ।।\nसनत्कुमारशैलादिसंवादश्चाथ पावनः ।। १०२-६ ।।"
  },
  {
    "text": "ततो दाधीचचरितं युगधर्मनिरूपणम् ।।\nततो भुवन कोशाख्या सूर्यसोमान्वयस्ततः ।। १०२-७ ।।"
  },
  {
    "text": "ततश्च विस्तरात्सर्गस्त्रिपुराख्यानकं तथा ।।\nलिंगप्रतिष्ठा च ततः पशुपाशविमोक्षणम् ।। १०२-८ ।।"
  },
  {
    "text": "शिवव्रतानि च तथा सदाचारनिरूपणम् ।।\nप्रायश्चितान्यरिष्टानि काशीश्रीशैलवर्णनम् ।। १०२-९ ।।"
  },
  {
    "text": "अंधकाख्यानकं पश्चाद्वाराहचरितं पुनः ।।\nनृसिंहचरितं पश्चाज्जलंधरवधस्ततः ।। १०२-१० ।।"
  },
  {
    "text": "शैवं सहस्रनामाथ दक्षयज्ञविनाशनम् ।।\nकामस्य दहनं पश्चाद्गिरिजायाः करग्रहः ।। १०२-११ ।।"
  },
  {
    "text": "ततो विनायकाख्यानं नृपाख्यानं शिवस्य च ।।\nउपमन्युकथा चापि पूर्वभाग इतीरितः ।। १०२-१२ ।।"
  },
  {
    "text": "विष्णुमाहात्म्यकथनमंबरीषकथा ततः ।।\nसनत्कुमारनंदीशसंवादश्च पुनर्मुने ।। १०२-१३ ।।"
  },
  {
    "text": "शिवमाहात्म्यसंयुक्तः स्नानयागादिकं ततः ।।\nसूर्यपूजाविधिश्चैव शिवपूजा च मुक्तिदा ।। १०२-१४ ।।"
  },
  {
    "text": "दानानि बहुधाक्तानि श्राद्धप्रकरणं ततः ।।\nप्रतिष्ठातं त्रमुदितं ततोऽघोरस्य कीर्तनम् ।। १०२-१५ ।।"
  },
  {
    "text": "वज्रेश्वरी महाविद्या गायत्रीमहिमा ततः ।।\nत्र्यंबकस्य च माहात्म्यं पुराणश्रवणस्य च ।। १०२-१६ ।।"
  },
  {
    "text": "एवं चोपरिभागस्ते लैंगस्य कथितो मया ।।\nव्यासेन हि निबद्धस्य रुद्रामाहात्म्यसूचितः ।। १०२-१७ ।।"
  },
  {
    "text": "लिखित्वैतत्पुराणं तु तिलधेनुसमन्वितम् ।।\nफाल्गुन्यां पूर्णिमायां यो दद्याद्भक्त्या द्विजातये ।। १०२-१८ ।।"
  },
  {
    "text": "स लभेच्छिवसायुज्यं जरामरणवर्जितम् ।।\nयः पठेच्छृणुयाद्वापि लैंगं पापापहं नरः ।। १०२-१९ ।।"
  },
  {
    "text": "स भुक्तभोगो लोकेऽस्मिन्नंते शिवपुरं व्रजेत् ।।\nलिंगानुक्रमणीमेतां पठेद्यः श्रृणुयात्तथा ।। १०२-२० ।।"
  },
  {
    "text": "तावुभौ शिवभक्तौ तु लोकद्वितयभोगिनौ ।।\nजायतां गिरिजाभर्तुः प्रसादान्नात्र संशयः ।। १०२-२१ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे लिंगपुराणानुक्रमणीनिरूपणं नाम द्व्युत्तरशततमोऽध्यायः ।। १०२ ।।"
  }
]
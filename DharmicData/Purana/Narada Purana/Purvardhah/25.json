[
  {
    "text": "सनक उवाच ।।\nवर्णाश्रमाचारविधिं प्रवक्ष्यामि विशेषतः ।।\nश्रृणुष्व तन्मुनिश्रेष्ट सावधानेन चेतसा ।। २५-१ ।।"
  },
  {
    "text": "यः स्वधर्मं परित्यज्य परधर्मं समाचरेत् ।।\nपाषंडः स हि विज्ञेयः सर्वधर्मबहिष्कृतः ।। २५-२ ।।"
  },
  {
    "text": "गर्भाधानादिसंस्काराः कार्या मंत्रविधानतः ।।\nस्त्रीणाममंत्रतः कार्या यथाकालं यथाविधि ।। २५-३ ।।"
  },
  {
    "text": "सीमंतकर्म प्रथमं चतुर्थे मासि शस्यते ।।\nषष्टे वा सत्पमे वापि अष्टमे वापि कारयेत् ।। २५-४ ।।"
  },
  {
    "text": "जाते पुत्रे पिता स्नात्वा सचैलं जातकर्म च ।।\nकुर्य्याच्च नांदीश्राद्धं च स्वस्तिवाचनपूर्वकम् ।। २५-५ ।।"
  },
  {
    "text": "हेम्ना वा रजतेनापि वृद्धिश्राद्धं प्रकल्पयेत् ।।\nअन्नेन कारयेद्यस्तु स चंडाल समो भवेत् ।। २५-६ ।।"
  },
  {
    "text": "कृत्वाभ्युदयिकं श्राद्धं पिता पुत्रस्य वाग्यतः ।।\nकुर्वीत नामनिर्द्देशं सूतकांते यथाविधि ।। २५-७ ।।"
  },
  {
    "text": "अस्पष्टमर्थहीनं च ह्यतिगुर्वक्षरान्वितम् ।।\nन दद्यान्नाम विप्रेन्द तथा च विषमाक्षरम् ।। २५-८ ।।"
  },
  {
    "text": "तृतीयवर्षे चौलं च पंचमे षष्टसम्मिते ।।\nसत्पमे चाष्टमे वापि कुर्याद् गृह्योक्तमार्गतः ।। २५-९ ।।"
  },
  {
    "text": "दैवयोगादतिक्रांते गर्भाधानादिकर्मणि ।।\nकर्तव्यः पादकृच्छ्रो वै चौले त्वर्द्धं प्रकल्पयेत् ।। २५-१० ।।"
  },
  {
    "text": "गर्भाष्टमेऽष्टमे वाब्दे बटुकस्योपनायनम् ।।\nआषोडशाब्दपर्यंतं गौणं कालमुशंति च ।। २५-११ ।।"
  },
  {
    "text": "गर्भैकादशमेऽब्दे तु राजन्यस्योपनायनम् ।।\nआद्वाविंशाब्दपर्यंतं कालमाहुर्विपश्चितः ।। २५-१२ ।।"
  },
  {
    "text": "वैश्वोपनयनं प्रोक्तं गर्भाद्द्वादशमे तथा ।।\nचतुर्विंशाब्दपर्यंतं गौणमाहुर्मनीषिणः ।। २५-१३ ।।"
  },
  {
    "text": "एतत्कालावधेर्यस्य द्विजस्यातिक्रमो भवेत् ।।\nसावित्रीपतितं विद्यात्तं तु नैवालपेत्कदा ।। २५-१४ ।।"
  },
  {
    "text": "द्विजोपनयने विप्र मुख्यकालव्यतिक्रमे ।।\nद्वादशाब्दं चरेत्कृच्छ्रं पश्चाज्चांद्रायणं तथा ।।\nसांतपनद्वयं चैव कृत्वा कर्म समाचरेत् ।। २५-१५ ।।"
  },
  {
    "text": "अन्यथा पतितं विद्यात्कर्त्तापि ब्रह्महा भवेत् ।।\nर्मौजी विप्रस्य विज्ञेया धनुर्ज्या क्षत्त्रियस्य तु ।। २५-१६ ।।"
  },
  {
    "text": "आवी वैश्यस्य विज्ञेया श्रूयतामजिने तथा ।।\nविप्रस्य चोक्तमैणेयं रौरवं क्षत्रियस्य तु ।। २५-१७ ।।"
  },
  {
    "text": "आजं वेश्यस्य विज्ञेयं दंडान्वक्ष्ये यथाक्रमम् ।।\nपालाशं ब्राह्मणस्योक्तं नृपस्यौदुम्बरं तथा ।। २५-१८ ।।"
  },
  {
    "text": "बैल्वं वैश्यस्य विज्ञेय तत्प्रमाणं श्रृणुष्व मे ।।\nविप्रस्य केशमानं स्यादाललाटं नृपस्य च ।। २५-१९ ।।"
  },
  {
    "text": "नासाग्रसंमितं दण्डं वैश्यस्याहुर्विपश्चितः ।।\nतथा वासांसि वक्ष्यामि विप्रादीनां यथाक्रमम् ।। २५-२० ।।"
  },
  {
    "text": "कषायं चैव मांजिष्टं हारिद्रं च प्रकीर्तितम् ।।\nउपनीतो द्विजो विप्र परिचर्यापरो गुरोः ।। २५-२१ ।।"
  },
  {
    "text": "वेदग्रहणपर्यंतं निवसेद्गुरुवेश्मनि ।।\nप्रातः स्नायी भवेद्वर्णी समित्कुशफलादिकान् ।। २५-२२ ।।"
  },
  {
    "text": "गुर्वर्थमाहरेन्नित्यं कल्ये कल्ये मुनीश्वर ।।\nयज्ञोपवीतमजिनं दंडं च मुनिसत्तम ।। २५-२३ ।।"
  },
  {
    "text": "नष्टे भ्रष्टे नवं मंत्राद्धृत्वा भ्रष्टं जले क्षिपेत् ।।\nवर्णिनो वर्त्तनं प्राहुर्भिक्षान्नेनैव केवलम् ।। २५-२४ ।।"
  },
  {
    "text": "भिक्षा च श्रोत्रियागारादाहरेत्प्रयतेंद्रियः ।।\nभवत्पूर्वं ब्राह्मणस्य भवन्मध्यं नृपस्य च ।। २५-२५ ।।"
  },
  {
    "text": "भवदत्यं विशः प्रोक्तं भिक्षाहरणकं वचः ।।\nसांयप्रातर्वह्निकार्यं यथाचारं जितेंद्रियः ।। २५-२६ ।।"
  },
  {
    "text": "कुर्यात्प्रतिदिनं वर्णीं ब्रह्मयज्ञं च तर्पणम् ।।\nअग्निकार्यपरित्यागी पतितः प्रोच्यते बुधैः ।। २५-२७ ।।"
  },
  {
    "text": "ब्रह्मयज्ञविहीनश्च ब्रह्महा परिकीर्तितः ।।\nदेवताभ्यर्च्चनं कुर्याच्छुश्रूषानुपदं गुरोः ।। २५-२८ ।।"
  },
  {
    "text": "भिक्षान्नं भोजयेन्नित्यं नैकान्नाशी कदाचन ।।\nआनीयानिन्द्यविप्राणां गृहाद्भिक्षां जितेंद्रियः ।। २५-२९ ।।"
  },
  {
    "text": "निवेद्य गुरवेऽश्रीयाद्वाग्यतस्तदनुज्ञया ।।\nमधुस्त्रीमांसलवणं ताम्बूलं दंतधावनम् ।। २५-३० ।।"
  },
  {
    "text": "उच्छिष्टभोजनं चैव दिवास्वापं च वर्जयेत् ।।\nछत्रपादुक गंधांश्च तथा माल्यानुलेपनम् ।। २५-३१ ।।"
  },
  {
    "text": "जलकेलिं नृत्यगीतवाद्यं तु परिवर्जयेत् ।।\nपरिवादं चोपतापं विप्रलापं तथांजनम् ।। २५-३२ ।।"
  },
  {
    "text": "पाषण्ड जनसंयोगं शूद्रसंगं च वर्जयेत् ।।\nअभिवादनशीलः स्याद् वृद्धेषु च यथाक्रमम् ।। २५-३३ ।।"
  },
  {
    "text": "ज्ञानवृद्धास्तपोवृद्धा वयोवृद्धा इति त्रयः ।।\nआध्यात्मिकादिदुःखानि निवारयति यो गुरुः ।। २५-३४ ।।"
  },
  {
    "text": "वेदशास्त्रोपदेशेन तं पूर्वमभिवादयेत् ।।\nअसावहमिति ब्रूयाद्दिजो वै ह्यभिवादने ।। २५-३५ ।।"
  },
  {
    "text": "नाभिवाद्याश्च विप्रेण क्षत्रियाद्याः कथंचन ।।\nनास्तिकं भिन्नमर्यादं कृतन्घं ग्रामयाजकम् ।। २५-३६ ।।"
  },
  {
    "text": "स्तेनं च कितवं चैव कदाचिन्नाभिवादयेत् ।।\nपाषण्डं पतितं व्रात्यं तथा नक्षत्रजीविनम् ।। २५-३७ ।।"
  },
  {
    "text": "तथा पातकिनं चैव कदाचिन्नाभिवादयेत् ।।\nउन्मत्तं च शठं धूर्त्तं धावन्तमशुचिं तथा ।। २५-३८ ।।"
  },
  {
    "text": "अभ्यक्तशिरसं चैव जपन्तं नाभिवादयेत् ।।\nविवादशीलिनं चंडं वमंतं जलमध्यगम् ।। २५-३९ ।।"
  },
  {
    "text": "भिक्षान्नधारिणं चैव शयानं नाभिवादयेत् ।।\nभर्तृघ्नी पुष्पिणीं जारां सूतिकां गर्भपातिनीम् ।। २५-४० ।।"
  },
  {
    "text": "कृतन्घीं च तथा चंडीं कदाचिन्नाभिवादयेत् ।।\nसभायां यज्ञशालायां देवतायतनेष्वपि ।। २५-४१ ।।"
  },
  {
    "text": "प्रत्येकं तु नमस्कारो हंति पुण्यं पुराकृतम् ।।\nश्राद्धं व्रतं तथा दानं देवताभ्यार्चनं तथा ।। २५-४२ ।।"
  },
  {
    "text": "यज्ञं च तर्पणं चैव कुर्वंतं नाभिवादयेत् ।।\nकृतेऽभिवादने यस्तु न कुर्यात्प्रतिवादनम् ।। २५-४३ ।।"
  },
  {
    "text": "नाभिवाद्यः स विज्ञेयो यया शूद्रस्तथैव सः ।।\nप्रक्षाल्य पादावाचम्य गुरोरभिमुखः सदा ।। २५-४४ ।।"
  },
  {
    "text": "तस्य पादौ च संगृह्य अधीयीत विचक्षणः ।।\nअष्टकासु चतुर्दश्यां प्रतिपत्पर्वणोस्तथा ।। २५-४५ ।।"
  },
  {
    "text": "महाभरण्यां विप्रेद्रं श्रवणद्वादशीदिने ।।\nभाद्रपदापरपक्षे द्वितीयायां तथैव च ।। २५-४६ ।।"
  },
  {
    "text": "माघस्य शुक्लसप्तम्यां नवम्यामाश्विनस्य च ।।\nपरिवेषं गते सूर्ये श्रोत्रिये गृहमागते ।। २५-४७ ।।"
  },
  {
    "text": "बंधिते ब्रह्मणे चैव प्रवृद्धकलहे तथा ।।\nसंध्यायां गर्जिते मेघे ह्यकाले परिवर्षणे ।। २५-४८ ।।"
  },
  {
    "text": "उल्काशनिप्रपाते च तथा विप्रेऽवमानिते ।।\nमन्वादिषु च देवर्षे युगादिषु चतुर्ष्वपि ।। २५-४९ ।।"
  },
  {
    "text": "नाधीयीत द्विजः कश्चित्सर्वकर्मफलोत्सुकः ।।\nतृतीया प्राधवे शुक्ला भाद्रे कृष्णा त्रयोदशी ।। २५-५० ।।"
  },
  {
    "text": "कार्त्तिके नवमी शुद्धा माघे पंचदशी तिथिः ।।\nएता युगाद्याः कथिता दत्तस्याक्षयकारिकाः ।। २५-५१ ।।"
  },
  {
    "text": "मन्वादींश्च प्रवक्ष्यामि श्रृणुष्व सुसमाहितः ।।\nअक्षयुक्छुक्लनवमी कार्तिके द्वादशी सिता ।। २५-५२ ।।"
  },
  {
    "text": "तृतीया चैत्रमासस्य तथा भाद्रपदस्य च ।।\nआषाढशुक्लदशमी सिता माघस्य सप्तमी ।। २५-५३ ।।"
  },
  {
    "text": "श्रावणस्याष्टमी कृष्णा तथाषाढी च पूर्णमा ।।\nफाल्गुनस्य त्वमावास्या पौषस्यैकादशी सिता ।। २५-५४ ।।"
  },
  {
    "text": "कार्तिकी फाल्गुनी चैत्रीं ज्यैष्ठी पंचदशी सिता ।।\nमन्वादयः समाख्याता दत्तस्याक्षयकारिकाः ।। २५-५५ ।।"
  },
  {
    "text": "द्विजैः श्रद्धं चकर्त्तव्यं मन्वादिषु युगादिषु ।।\nश्राद्धे निमंत्रिते चैवग्रहणे चंद्रसूर्ययोः ।। २५-५६ ।।"
  },
  {
    "text": "अयनद्वितये चैव तथा भूकंपने मुने ।।\nगलग्रहे दुर्द्दिने च नाधीयीत कदाचन ।। २५-५७ ।।"
  },
  {
    "text": "एवमादिषु सर्वेषु अनध्यायेषु नारद ।।\nअधीयतां सुमूढानांप्रजांप्रज्ञांयशः श्रियम् ।। २५-५८ ।।"
  },
  {
    "text": "आयुष्यं बलमारोग्यं निकृंतति यमः स्वयम् ।।\nअनध्याये तु योऽधीते तं विद्याद्वब्रह्मघातकम् ।। २५-५९ ।।"
  },
  {
    "text": "न तं संभाषयेद्विप्रन तेन सह संवसेत् ।।\nकुंडगोलकयोः केचिज्जडादीनां च नारद ।। २५-६० ।।"
  },
  {
    "text": "वदंति चोपनयनं तत्पुत्रादिषु केचन ।।\nअनधीत्य तु यो वेदमन्त्रय कुरुते श्रमम् ।। २५-६१ ।।"
  },
  {
    "text": "शूद्रतुल्यः स विज्ञेयो नरकस्य प्रियोऽतिथिः ।।\nअनधीतश्रुतिर्विप्र आचार प्रतिपद्यते ।। २५-६२ ।।"
  },
  {
    "text": "नाचारफलमान्पोति यथा शूद्रस्तथैव सः ।।\nनित्यं नैमित्तिकं काम्यं यच्चान्यत्कर्म वैदिकम् ।। २५-६३ ।।"
  },
  {
    "text": "अनधीतस्य विप्रस्य सर्वं भवति निष्फलम् ।।\nशब्दब्रह्ममयो विष्णुर्‌वेदः साक्षाद्धारि स्मृकतः ।। २५-६४ ।।"
  },
  {
    "text": "वेदाध्यायी ततो विप्रः सर्वान्कामानवाप्नुयात् ।। २५-६५ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे स्मार्ताचारेषु वर्णाश्रमधर्मेष्वध्ययनादिधर्मनिरुपणं नाम पंचविंशोऽध्यायः ।।"
  }
]
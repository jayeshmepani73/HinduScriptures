[
  {
    "text": "नारद उवाच ।।\nकथं ससर्ज ब्रह्मादीनादिदेवः पुरा विभुः ।।\nतन्ममाख्याहि सनक सर्वज्ञोऽस्ति यतो भवान् ।। ३-१ ।।"
  },
  {
    "text": "श्रीसनक उवाचा ।।\nनारायणोऽक्षरोऽनन्तः सर्वव्यापी निरञ्जनः ।।\nतेनेदमखिलं व्याप्तं जगत्स्थावरजङ्गमम् ।। ३-२ ।।"
  },
  {
    "text": "आदिसर्गे महाविष्णुः स्वप्रकाशो जगन्मयः ।।\nगुणभेदमधिष्ठाय मूर्त्तित्रिकमवासृजत् ।। ३-३ ।।"
  },
  {
    "text": "सृष्ट्यर्थं तु पुरा देवो दक्षिणाङ्गात्प्रजापतिम् ।।\nमध्येरुद्राख्यमीथानं जगदन्तकरं मुने ।। ३-४ ।।"
  },
  {
    "text": "पालनायास्य जगतो वामाङ्गाद्विष्णुमव्ययम् ।।\nतमादिदेवमजरं केचिदाहुः शिवाभिधम् ।।\nकेचिद्विष्णुं सदा सत्यं ब्रह्माणं केचिदूचिरे ।। ३-५ ।।"
  },
  {
    "text": "तस्य शक्तिः परा विष्णोर्जगत्कार्यप्रवर्तिनी ।।\nभावाभावस्वरुपा सा विद्याविद्येति गीयते ।। ३-६ ।।"
  },
  {
    "text": "यदा विश्वं महाविष्णोर्भिन्नत्वेन प्रतीयते ।।\nतदा ह्यविद्या संसिद्धा भवेद्दुःखस्य साधनम् ।। ३-७ ।।"
  },
  {
    "text": "ज्ञातृज्ञेयाद्युपाधिस्ते यदा नश्यति नारद ।।\nसर्वैकभावना बुद्धिः सा विद्येत्यभिधीयते ।। ३-८ ।।"
  },
  {
    "text": "एषं माया महाविष्णोर्भिन्ना संसारदायिनी ।।\nअभेदबुद्ध्या दृष्टा चेत्संसारक्षयकारिणी ।। ३-९ ।।"
  },
  {
    "text": "विष्णुशक्तिसमुद्भूतमेतत्सर्वं चराचरम्।।\nयस्माद्भिन्नमिदं सर्वं यच्चेङ्गेद्यच्चनेङ्गति ।। ३-१० ।।"
  },
  {
    "text": "उपाधिभिर्यथाकाशो भिन्नत्वेन प्रतीयते ।।\nअविद्योपाधियोगेनतथेदमखिलं जगत् ।। ३-११ ।।"
  },
  {
    "text": "यथा हरिर्जगद्यापी तस्य शक्तिस्तथा मुने ।।\nदाहशक्तिर्यथांगारे स्वाश्रयं व्याप्य तिष्टति ।। ३-१२ ।।\nउमेति केचिदाहुस्तां शक्तिं लक्ष्मीं तथा परे ।।\nभारतीत्यपरे चैनां गिरिजेत्यम्बिकेति च ।। ३-१३ ।।"
  },
  {
    "text": "दुर्गेति भद्रकालीति चण्डी माहेश्वरीत्यपि ।।\nकौमारी वैष्णवी चेति वाराह्येन्द्री च शाम्भवी ।। ३-१४ ।।"
  },
  {
    "text": "ब्राह्मीति विद्याविद्येति मायेति च तथा परे ।।\nप्रकृतिश्च परा चेति वदन्ति परमर्षस्यः ।। ३-१५ ।।"
  },
  {
    "text": "शेषशक्तिः परा विष्णोर्जगत्सर्गादिकारिणी ।।\nव्यक्ताव्यक्तस्वरुपेण जगह्याप्य व्यवस्थिता ।। ३-१६ ।।"
  },
  {
    "text": "प्रकृतिश्चपुमांश्चैव कालश्चेति विधिस्थितिः ।।\nसृष्टिस्थितिविनाशानामेकः कारणतां गतः ।। ३-१७ ।।"
  },
  {
    "text": "येनेदमखिलं जातं ब्रह्मरुपधरेण वै ।।\nतस्मात्परतरो देवो नित्यइत्यभिधीयते ।। ३-१८ ।।"
  },
  {
    "text": "रक्षां करोति यो देवो नित्य इत्यभिधीयते ।।\nरक्षां करोति यो देवो जगतां परतः पुमान् ।। ३-१९ ।।"
  },
  {
    "text": "तस्मात्परतरं यत्तदव्ययं परमं पदम् ।। ३-२० ।।"
  },
  {
    "text": "अक्षरो निर्गुणः शुद्धः परिपूर्णः सनातनः ।।\nयः परः कालपुपाख्यो योगिध्येयः परात्परः ।। ३-२१ ।।"
  },
  {
    "text": "परमात्मा परानन्दः सर्वोपाधिविवर्जितः ।\nज्ञानैकवेद्यः परमः सञ्चिदानन्दविग्रहः ।। ३-२२ ।।"
  },
  {
    "text": "योऽसौ शुद्धोऽपि परमो ह्यहंकारेण संयुतः ।।\nदेहीति प्रोच्यते मूढैरहोऽज्ञानविडम्बनम् ।। ३-२३ ।।"
  },
  {
    "text": "स देवः परमः शुद्धः सत्त्वदिगुणभेदतः ।।\nमूर्तित्रयं समापन्नः सृष्टिस्थित्यन्तकारणम् ।। ३-२४ ।।"
  },
  {
    "text": "योऽसौ ब्रह्मा जगत्कर्ता यन्नाभिकमलोद्भवः ।।\nस एवानन्दरुपात्मा तस्मान्नास्त्यपरो मुने ।। ३-२५ ।।"
  },
  {
    "text": "अन्तर्यामी जगद्यापी सर्वसाक्षी निरञ्जनः ।।\nभिन्नाभिन्नस्वरुपेण स्थितो वै परमेश्वरः ।। ३-२६ ।।"
  },
  {
    "text": "यस्य शक्तिर्महामाया जगद्विश्त्रम्भधारिणी ।।\nविश्वोत्पत्तेर्निदानत्वात्प्रकृतिः प्रोच्यते बुधैः ।। ३-२७ ।।"
  },
  {
    "text": "आदिसर्गे महाविष्णोर्लोकान्कर्त्तुं समुद्यतः ।।\nप्रकृतिः पुरुषश्चेति कालश्चेति त्रिधा भवेत् ।। ३-२८ ।।"
  },
  {
    "text": "पश्यन्ति भावितात्मानो यं ब्रह्मत्यभिसंज्ञितम् ।।\nशुद्धं यत्परमं धाम तद्विष्णोः परमं पदम् ।। ३-२९ ।।"
  },
  {
    "text": "एवं शुद्धोऽक्षरोऽनन्तः कालरुपी महेश्वरः ।।\nगुणरुपीगुणाधारोजगतामादिकृद्विभुः ।। ३-३० ।।"
  },
  {
    "text": "प्रकृतिः क्षोभमापन्ना पुरुषाख्ये जगद्गुरौ ।।\nमहान्प्रादुरभूद्धुद्धिस्ततोऽहं समवर्त्तत ।। ३-३१ ।।"
  },
  {
    "text": "अहंकाराश्च सूक्ष्माणि तन्मात्राणीन्द्रियाणि च ।।\nतन्मात्रेभ्यो हि जातानि भूतानि जगतः कृते ।। ३-३२ ।।"
  },
  {
    "text": "आकाशवाय्वग्रिजलभूमयोऽब्जभवात्मज ।।\nयथाक्रमं कारणतामेकैकस्योपयान्ति च ।। ३-३३ ।।"
  },
  {
    "text": "ततो ब्रह्या जगद्धाता तामसानसृजत्प्रभुः ।।\nतिर्यग्योनिगताञ्जन्तून्पशुपक्षिमृगादिकान् ।। ३-३४ ।।"
  },
  {
    "text": "तमप्यसाधकं मत्वा देवसर्गं सनातनात् ।।\nततोवैमानुषं सर्गं कल्पयामास पव्मजः ।। ३-३५ ।।"
  },
  {
    "text": "ततो दक्षादिकान्पुत्रान्सृष्टिसाधनतत्परान् ।।\nएभिः पुत्रैरिदं व्याप्तं सदेवासुरमानुषम् ।। ३-३६ ।।"
  },
  {
    "text": "भुर्भुवश्च तथा स्वश्च महश्वैव जनस्तथा ।।\nतपश्च सत्यमित्येवं लोकाः सत्योपरि स्थिताः ।। ३-३७ ।।"
  },
  {
    "text": "अतलं वितलं चैव सुतलं च तलातलम् ।।\nमहातलं च विप्रेन्द्र ततोऽधच्च रसातलम् ।। ३-३८ ।।"
  },
  {
    "text": "पातालं चेति सप्तैव पातालानि क्रमादधः ।।\nएष सर्वेषु लोकेषु लोकनाथांश्च सृष्टवान् ।। ३-३९ ।।"
  },
  {
    "text": "कुलाचलान्नदीश्चासौ तत्तल्लोकनिवासिनाम् ।।\nवर्त्तनादीनि सर्वाणि यथायोग्यंमकल्पयत् ।। ३-४० ।।"
  },
  {
    "text": "भूतले मध्यगो मेरुः सर्वदेवसमाश्रयः ।।\nलोकालोकश्च भूम्यन्ते तन्मध्ये सत्प सागराः ।। ३-४१ ।।"
  },
  {
    "text": "द्वीपाश्च सप्त विप्रेन्द्र द्वीपे कुलाचलाः ।।\nबाह्या नद्यश्च विख्याता जनाश्चामरसन्निभाः ।। ३-४२ ।।"
  },
  {
    "text": "जम्बूप्लक्षाभिधानौ च शाल्मलश्च कुशस्तथा ।।\nक्रौञ्चशाकौ पुष्करश्च ते सर्वे देवभूमयः ।। ३-४३ ।।"
  },
  {
    "text": "एते द्वीपाः समुद्रैस्तु सत्पसत्पभिरावृताः ।।\nलवणेक्षुसुरासर्पिर्दधिक्षीरजलैः समम् ।। ३-४४ ।।"
  },
  {
    "text": "एते द्वीपाः समुद्राश्च पूर्वस्मादुत्तशेत्तराः ।।\nज्ञेया द्विगुणविस्तरा लोकालोकाञ्च पर्वतात् ।। ३-४५ ।।"
  },
  {
    "text": "क्षारोदधेरुपत्तरं यद्धि माद्रेश्चैव दक्षिणाम् ।।\nज्ञेयं तद्भारतं वर्षं सर्वकर्मफलप्रदम् ।। ३-४६ ।।"
  },
  {
    "text": "अत्र कर्माणि कुर्वन्ति त्रिविधानि तु नारद ।।\nतत्फलं भुज्यते चैव भोगभूमिष्वनुक्रमात् ।। ३-४७ ।।"
  },
  {
    "text": "भारते तु कृतं कर्म शुभं वाशुभमेव च ।।\nतत्फलं क्षयि विप्रेन्द्र भुज्यतेऽन्यत्रजन्तुभिः ।। ३-४८ ।।"
  },
  {
    "text": "अद्यापि देवा इच्छन्ति जन्म भारतभूतले ।।\nसंचितं सुमहत्पुण्यमक्षय्यममलं शुभम् ।। ३-४९ ।।"
  },
  {
    "text": "कदा लभामहे जन्म वर्षभारतभूमिषु ।।\nकदा पुण्येन महता यास्याम परमं पदम् ।। ३-५० ।।"
  },
  {
    "text": "दानैर्वाविविधैर्यज्ञैस्तपोभिर्वाथवा हरिम् ।।\nजगदीशंसमेष्यामो नित्यानन्दमनामयम् ।। ३-५१ ।।"
  },
  {
    "text": "यो भारतभुवं प्राप्य विष्णुपूजापरो भवेत् ।।\nन तस्य सदृशोऽन्योऽस्ति त्रिषु लोकेषु नारद ।। ३-५२ ।।"
  },
  {
    "text": "हरिकीर्तनशीलो वा तद्भक्तानां प्रियोऽपि वा ।।\nशुक्षषुर्वापि महतः सवेद्यो दिविजैरपि ।। ३-५३ ।।"
  },
  {
    "text": "हरिपूजारतो नित्यं भक्तः पूजास्तोऽषि वा ।।\nभक्तोच्छिष्टान्नसेवी च याति विष्णोः परं पदम् ।। ३-५४ ।।"
  },
  {
    "text": "नारायणेति कृष्णेति वासुदेवेति यो वदेत् ।।\nअहिंसादिपरः शन्तः सोऽपि वन्द्यः सुरोत्तमैः ।। ३-५५ ।।"
  },
  {
    "text": "शिवेति नीलकण्ठेति शङ्करेतिच यः स्मरेत् ।।\nसर्वभूतहितो नित्यं सोऽभ्यर्च्यो दिविजैः स्मृतः ।। ३-५६ ।।"
  },
  {
    "text": "गुरुभक्तः शिवध्यानी स्वाश्रमाचारतत्परः ।।\nअनसूयुःशुचिर्दक्षो यः सोऽप्यर्च्यःसुरेश्वरैः ।। ३-५७ ।।"
  },
  {
    "text": "ब्राह्यणानां हितकरः श्रध्दावान्वर्णधर्मयोः ।।\nवेदवादरतो नित्यं स ज्ञेयः पङ्किपावनः ।। ३-५८ ।।"
  },
  {
    "text": "अभेददर्शी देवेशे नारायणशिवात्मके ।।\nसर्वं यो ब्रह्मण नित्यमस्मदादिषु का कथा ।। ३-५९ ।।"
  },
  {
    "text": "गोषु क्षान्तो ब्रह्मचारी परनिंदाविवर्जितः ।।\nअपरिग्रहशी लश्च देवपूज्यः स नारद ।। ३-६० ।।"
  },
  {
    "text": "स्तेयादिदोषविमुखः कृतज्ञः सत्यवाक् शुचिः ।।\nपरोपकारनिरतः पूजनीयः सुरासुरैः ।। ३-६१ ।।"
  },
  {
    "text": "वेदार्थश्रवणे बुद्धिः पुराणश्रवणे तथा ।।\nसत्संगेऽपि च यस्यास्ति सोऽपि वन्द्यः सुरोत्तमैः ।। ३-६२ ।।"
  },
  {
    "text": "एवमादीन्यनेकानि कर्माणि श्रद्धयान्वितः ।।\nकरोति भारते वर्षे संबन्धोऽस्माभिरेव च ।। ३-६३ ।।"
  },
  {
    "text": "एतेष्वन्यतमो विप्रमात्मानं नारभेत्तु यः ।।\nस एव दुष्कृतिर्मूढो नास्त्यन्योऽस्मादचेतनः ।। ३-६४ ।।"
  },
  {
    "text": "संप्राप्य भारते जन्म सत्कर्म सुपराङ्मुखः ।।\nपीयूषकलशं सुक्त्वा विषभाण्डमुपाश्रितः ।। ३-६५ ।।"
  },
  {
    "text": "श्रुतिस्मृत्युदितैर्द्धर्मैर्नात्मानं पावयेत्तु यः ।।\nस एवात्मविधाती स्यात्पापिनामग्रणीर्मुने ।। ३-६६ ।।"
  },
  {
    "text": "कर्मभूमिं समासाद्य यो न धर्मं समाचरेत् ।।\nस च सर्वाधमः प्रोक्तो वेदविद्भिर्मुनीश्वर ।। ३-६७ ।।"
  },
  {
    "text": "शुभं कर्म समुत्सृज्य दुष्कर्माणि करोति यः ।।\nकामधेनुं परित्यज्य अर्कक्षीरं सं मार्गति ।। ३-६८ ।।"
  },
  {
    "text": "एवं भारतभूभागं प्रशंसन्ति दिवौकसः ।।\nब्रह्माद्या अपि विप्रेन्द्र स्वभोगक्षयभीरवः ।। ३-६९ ।।"
  },
  {
    "text": "तस्मात्पुण्यतमं ज्ञेयं भारतं वर्षमुत्तमम् ।।\nदेवानां दुर्लभं वापि सर्वकर्मफलप्रदम् ।। ३-७० ।।"
  },
  {
    "text": "अस्मिन्पुण्ये च भूभागे यस्तु सत्कर्मसूद्यतः ।।\nन तस्य सदृशं कश्चित्रिषु लोकेषु विद्यते ।। ३-७१ ।।"
  },
  {
    "text": "अस्मिञ्जातो नरो यस्तु स्वंकर्मक्षपणोद्यतः ।।\nनररुपपरिच्छन्नः स हरिर्नात्र संशयः ।। ३-७२ ।।"
  },
  {
    "text": "परं लोकफलं प्रेप्सुः किर्यात्कर्माण्यतन्द्रितः ।।\nनिवेद्य हरये भक्त्या तत्फलं ह्यक्षयं स्मृतम् ।। ३-७३ ।।"
  },
  {
    "text": "विरागी चेत्कर्मफलेष्वपि किंचित्र कारयेत् ।।\nअर्पयेत्सुकृतं कर्म प्रीयतामितिं मे हरिः ।। ३-७४ ।।"
  },
  {
    "text": "आब्रह्यभुवनाल्लोकाः पुनरुत्पत्तिदायकाः ।।\nफलागृध्नुः कर्मणां तत्प्रात्प्रोति परमं पदम् ।। ३-७५ ।।"
  },
  {
    "text": "वेदोदितानि कर्माणि कुर्यादीश्वरतुष्टये ।।\nयथाश्रमं त्यक्तुकामः प्रान्पोति पदमव्ययम् ।। ३-७६ ।।"
  },
  {
    "text": "निष्कामो वा सकामो वा कुर्यात्कर्म यथाविधि ।।\nस्वाश्रमाचारशून्यश्च पतितः प्रोच्यते बुधैः ।। ३-७७ ।।"
  },
  {
    "text": "सदाचारपरो विप्रो वर्द्धते ब्रह्मतेजसा ।।\nतस्य विष्णुश्च तुष्टः स्याद्भक्तियुक्तस्य नारद ।। ३-७८ ।।"
  },
  {
    "text": "भारते जन्म संप्राप्य नात्मानं तारयेतु यः ।।\nपच्यते निरये धोरे स त्वाचन्द्रार्कतारकम् ।। ३-७९ ।।"
  },
  {
    "text": "वासदेवपरो धर्मो वासुदेवपरं तपः ।।\nवासुदेवपरं ज्ञानं वासुदेवपरा गतिः ।। ३-८० ।।"
  },
  {
    "text": "वासुदेवात्मकं सर्वं जगत्स्थावरजङ्गमम् ।।\nआब्रह्मस्तम्बपर्यन्तं तस्मादन्यन्न विद्यते ।। ३-८१ ।।"
  },
  {
    "text": "स एव धाता त्रिपुरान्तकश्च स एव देवासुरयज्ञरुपः ।।\nस एवब्रह्माण्डमिदं ततोऽन्यन्न किंचिदस्ति व्यतिरिक्तरुपम् ।। ३-८२ ।।"
  },
  {
    "text": "यस्मात्परं नापरमस्ति किंचिद्यस्मादणीयान्नतथा महीयान् ।।\nव्यात्पं हि तेनेदमिदं विचित्रं तं देवदेवं प्रणमेत्समीङ्यम् ।। ३-८३ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे सृष्टिभरतखण्डप्राशस्त्यभूगोलानां वर्णनं नाम तृतीयोऽध्यायः ।। ३ ।।"
  }
]
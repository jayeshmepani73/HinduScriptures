[
  {
    "text": "<span style=\"font-size: 14pt; line-height: 200%\">सनक उवाच ।।\nगृहस्थस्य सदाचारं वक्ष्यामि मुनिसत्तम ।।\nयद्रूतां सर्वपापानि नश्यंत्येव न संशयः ।। २७-१ ।।\nब्राह्मे मुहूर्ते चोत्थाय पुरुषार्थाविरोधिनीम् ।।\nवृत्तिं संचिंतयेद्विप्र कृतकेशप्रसाधनः ।। २७-२ ।।\nदिवासंध्यासु कर्णस्थब्रह्मसूत्र उदड्मुखः ।।\nकुर्यान्मूत्रपुरीषे तु रात्रौ चेद्दक्षिणामुखः ।। २७-३ ।।\nशिरः प्रावृत्य वस्त्रेण ह्यंतर्द्धाय तृणैर्महीम् ।।\nवहन्काष्टं करेणैकं तावन्मौनी भवेद्द्विजः ।। २७-४ ।।\nपथि गोष्टे नदीतीरे तडागगृहसन्निधौ ।।\nतथा वृक्षस्य च्छायायां कांतारे वह्निसन्निधौ ।। २७-५ ।।\nदेवालये तथोद्याने कृष्टभूमौ चतुष्पथे ।।\nब्राह्मणानां समीपे च तथा गोगुरुयोषिताम् ।। २७-६ ।।\nतुषांगारकपालेषु जलमध्ये तथैव च ।।\nएवमादिषु देशेषु मलमूत्रं न कारयेत् ।। २७-७ ।।\nशौचे यत्नः सदा कार्यः शौचमूलो द्विजः स्मृतः ।।\nशौचाचारविहीनस्य समस्तं कर्म निष्फलम् ।। २७-८ ।।\nशौचं तु द्विविधं प्रोक्तं ब्राह्ममाभ्यंतरं तथा ।।\nमृज्जलाभ्यां बहिः शुद्धिर्भावशुद्धिस्तथांतरम् ।। २७-९ ।।\nगृहीतशिश्रश्चोत्थाय शौचार्थं मृदमाहरेत् ।.\nन मूषकादिखनितां फालोत्कृष्टां तथैव च ।। २७-१० ।।\nवापीकूपतडागेभ्यो नाहरेदपि मृत्तिकाम् ।।\nशौचं कुर्यात्प्रयत्नेन समादाय शुभां मृदम् ।। २७-११ ।।\nलिंगे मृदेका दातव्या तिस्रो वा मेढ्रयोर्द्वयोः ।।\nएतन्मूत्रमुत्सर्गे शौचमाहूर्मनीषिणः ।। २७-१२ ।।\nएका लिंगे गुदे पंच दश वामे तथोभयोः ।।\nसप्त तिस्रः प्रदातव्याः पादयोर्मृत्तिकाः पृथक् ।। २७-१३ ।।\nएतच्छौचं विडुत्सर्गे गंधलेपापनुत्तये ।।\nएतच्छौचं गृहस्थस्य द्विगुणं ब्रह्मचारिणाम् ।। २७-१४ ।।\nत्रिगुणां तु वनस्थानां यतीनां तच्चर्गुणम् ।।\nस्वस्थाने पूर्णशौचं स्यात्पथ्यर्द्धं मुनिसत्तम ।। २७-१५ ।।\nआतुरे नियमो नास्ति महापदि तथैव च ।।\nगंधलेपक्षयकरं शौर्चं कुर्याद्विचक्षणः ।। २७-१६ ।।\nस्त्रीणामनुपनीतानां गंधलेपक्षयावधि ।।\nव्रतस्थानां तु सर्वेषां यतिवच्छौचमिष्यते ।। २७-१७ ।।\nविधवानां च विप्रेंद्र एतदेव निगद्यते ।।\nएवं शौचं तु निर्वर्त्य पश्चाद्वै सुसमाहितः ।। २७-१८ ।।\nप्रागास्य उदगास्यो वाप्याचामेत्प्रयर्तेंद्रियः ।।\nत्रिश्चतुर्धा पिबेदापो गंधफेनादिवर्जिताः ।। २७-१९ ।।\nद्विर्मार्जयेत्कपोलं च तलेनोष्ठौ च सत्तम ।।\nतर्जन्यंगुष्ठयोगेन नासारंध्रद्वयं स्पृशेत् ।। २७-२० ।।\nअगुंष्ठानामिकाभ्यां च चक्षुः श्रोत्रे यथाक्रमम् ।।\nकनिष्ठांगुष्ठयोगेन नाभिदेशे स्पृशेद्द्विजः ।। २७-२१ ।।\nतलेनोरःस्थलं चैव अंगुल्यग्रैः शिरः स्पृशेत् ।।\nतलेन चांगुलाग्रैर्वा स्पृशेदंसौ विचक्षणः ।। २७-२२ ।।\nएवमाचम्य विप्रेंद्र शुद्धिमाप्नोत्यनुत्तमाम् ।।\nदंतकाष्ठं ततः खादेत्सत्वचं शस्तवृक्षजम् ।। २७-२३ ।।\nबिल्वासनापामार्गणां निम्बान्मार्कादिशाखिनाम् ।।\nप्रक्षाल्य वारिणा चैव मंत्रेणाप्यभिमंत्रितम् ।। २७-२४ ।।\nआयुर्बलं यशो वर्चः प्रजाः पशुवसूनि च ।।\nब्रह्म प्रज्ञां च मेधां च त्वन्नो धेहि वनस्पते ।। २७-२५ ।।\nकनिष्ठाग्रसमं स्थौल्ये विप्रः खादेद्दशांगुलम् ।।\nनवांगुलं क्षत्रियश्च वैश्यश्चाष्टांगुलोन्मितम् ।। २७-२६ ।।\nशूद्रो वेदांगुलमितं वनिता च मुनीश्वर ।।\nअलाभे दंतकाष्ठानां गंडूषैर्भानुसंमितैः ।। २७-२७ ।।\nमुखशुद्धिर्विधीयेत तृणपत्रसमन्वितैः ।।\nकरेणादाय वामेन संचर्वेद्वामदंष्ट्रया ।। २७-२८ ।।\nद्विजान्संघर्ष्य गोदोहं ततः प्रक्षाल्य पाटयेत् ।।\nजिह्वामुल्लिख्य ताभ्यां तु दलाभ्यां नियतेंद्रियः ।। २७-२९ ।।\nप्रक्षाल्य प्रक्षिपेदू दूरे भूयश्चाचम्य पूर्ववत् ।।\nततः स्नानं प्रकुर्वीत नद्यादौ विमले जले ।। २७-३० ।।\nतटं प्रक्षाल्य दर्भाश्च विन्यस्य प्रविशेज्जलम् ।।\nप्रणम्य तत्र तीर्थानि आवाह्य रविमंडलात् ।। २७-३१ ।।\nगंधाद्यैर्मंडलं कृत्वा ध्यात्वा देवं जनार्दनम् ।।\nस्नायान्मंत्रान्स्मरन्पुण्यांस्तीर्थानि च विरिंचिज ।। २७-३२ ।।\nगंगे च यमुने चैव गोदावरि सरस्वति ।।\nनर्मदे सिंधुकावेरि जलेऽस्मिन्सन्निधिं कुरु ।। २७-३३ ।।\nपुष्कराद्यानि तीर्थानि गंगाद्याः सरितस्तथा ।।\nआगच्छंतु महाभागाः स्नानकाले सदा मम ।। २७-३४ ।।\nअयोध्या मथुरा माया काशीं कांची ह्यवंतिका ।।\nपुरी द्वारावती ज्ञेया सप्तैता मोक्षदायिकाः ।। २७-३५ ।।\nततोऽधमर्षण जप्त्वा यतासुर्वारिसंप्लुतः ।।\nस्नानांगं तर्पणं कृत्वाचम्यार्ध्यं भानवेऽर्पयेत् ।। २७-३६ ।।\nततो ध्यात्वा विवस्वंतं जलान्निर्गत्य नारद ।।\nपरिधायाहतं धौतं द्वितीयं परिवीय च ।। २७-३७ ।।\nकुशासने समाविश्य संध्याकर्म समारभेत् ।।\nईशानाभिमुखो विप्र गायत्र्याचम्य वै द्विज ।। २७-३८ ।।\nऋतमित्यभिमंत्र्यार्थ पुनरेवाचमेद् बुधः ।।\nततस्तु वारिणात्मानं वेष्टयित्वा समुक्ष्य च ।। २७-३९ ।।\nसंकल्प्य प्रणवान्ते तु ऋषिच्छंदः सुरान्स्मरन् ।।\nभूरादिभिर्व्याहृतिभिः सप्तभिः प्रोक्ष्य मस्तकम् ।। २७-४० ।।\nन्यासं समाचरेन्मंत्री पृथगेव करांगयोः ।।\nविन्यस्य हृदये तारं भूः शिरस्यथ विन्यसेत् ।। २७-४१ ।।\nभुवः शिखायां स्वश्चैव कवये भूर्भुवोऽक्षिषु ।।\nभूर्भुवः स्वस्तथात्रास्त्रं दिक्षु तालत्रयं न्यसेत् ।। २७-४२ ।।\nतत आवाहयेत्संध्यां प्रातः कोकनदस्थिताम् ।।\nआगच्छ वरदे देवि त्र्यक्षरे ब्रह्मवादिनि ।। २७-४३ ।।\nगायत्रि च्छंदसां मातर्ब्रह्मयोने नमोऽस्तु ते ।।\nमध्याह्ने वृषभारुढां शुक्लांबरसमावृताम् ।। २७-४४ ।।\nसावित्रीं रुद्रयोनिं चावाहयेद्रुद्रवादिनीम् ।।\nसायं तु गरुडारुढां पीतांबरसमावृत्ताम् ।। २७-४५ ।।\nसरस्वतीं विष्णुयोनिमाह्वयेद्विष्णुवादिनीम् ।।\nतारं च व्याहृतीः सत्प त्रिपदां च समुच्चरन् ।। २७-४६ ।।\nशिरः शिखां च संपूर्य कुभयित्वा विरेचयेत् ।।\nवाममध्यात्परैर्वायुं क्रमेण प्राणसंयमे ।। २७-४७ ।।\nद्विराचामेत्ततः पश्चात्प्रातः सूर्यश्चमेति च ।।\nआपः पुनंतु मध्याह्ने सायमग्निश्चमेति च ।। २७-४८ ।।\nआपो हिष्ठेति तिसृभिर्मार्जनं च ततश्चरेत् ।।\nसुमुत्रिया न इत्युक्त्वा नासास्पृष्टजलेन च ।। २७-४९ ।।\nद्विषद्वर्गं समुत्सार्य द्रुपदां शिरसि क्षिपेत् ।।\nऋतं च सत्यमेतेन कृत्वा चैवाघमर्षणम् ।। २७-५० ।।\nअंतश्चरसि मंत्रेण सकृदेव पिबेदपः ।।\nततः सूर्याय विधिवद्गन्धं पुष्पं जलांजलिम् ।। २७-५१ ।।\nक्षिप्त्वोपतिष्ठेद्देवर्षे भास्करं स्वस्तिकांजलिम् ।।\nऊर्द्धूबाहुरधोबाहुः क्रमात्कल्यादिके त्रिके ।। २७-५२ ।।\nउहुत्यं चित्रं तच्चक्षुरित्येतात्र्रितयं जपेत् ।।\nसौराञ्छैवान्वैष्णवांश्च मंत्रानन्यांश्च नारद ।। २७-५३ ।।\nतेजोऽसि गायत्र्यसीति प्रार्थयेत्सवितुर्महः ।।\nततोऽङ्गानि त्रिरावर्त्य ध्यायेच्छक्तीस्तदात्मिकाः ।। २७-५४ ।।\nब्रह्मणी चतुराननाक्षवलया कुम्भं करैः स्रुक्स्रवौ बिभ्राणा त्वरुणेंदुकांतिवदना ऋग्रूपिणी बालिका ।।\nहंसारोहणकेलिखण्खण्मणेर्बिंबार्चिता भूषिता गायत्री परिभाविता भवतु नः संपत्समृद्ध्यै सदा ।। २७-५५ ।।\nरुद्राणी नवयौवना त्रिनयना वैयाघ्रचर्मांबरा खट्वांगत्रिशिखाक्षसूत्रवलयाऽभीतिश्रियै चास्तु नः ।\nविद्युद्दामजटाकलापविलसद्बालेंदुमौलिर्मुदा सावित्री वृषवाहना सिततनुर्ध्येया यजूरूपिणी ।। २७-५६ ।।\nध्येया सा च सरस्वती भगवती पीतांबरालंकृता श्यामा श्यामतनुर्जरोपरिलसद्गात्रांचिता वैष्णवी ।।\nतार्क्ष्यस्था मणिनूपुरांगदलसद्ग्रैवेयभूषोज्ज्वला हस्तालंकृतशंखचक्रसुगदापद्मा श्रियै चास्तु नः ।। २७-५७ ।।\nएवं ध्यात्वा जपेत्तिष्ठन्प्रातर्मध्याह्नके तथा ।।\nसायंकाले समासीनो भक्त्या तद्गतमानसः ।। २७-५८ ।।\nसहस्रपरमां देवीं शतमध्यां दशावराम् ।।\nत्रिपदां प्रणवोपेतां भूर्भुवः स्वरुपक्रमाम् ।। २७-५९ ।।\nषट्तारः संपुटो वापि व्रतिनश्च यतेर्जपः ।।\nगृहस्थस्य सतारः स्याज्जप्य एवंविधो मुने ।। २७-६० ।।\nततो जप्त्वा यथाशक्ति सवित्रे विनिवेद्य च ।।\nगायत्र्यै च सवित्रे च प्रक्षिपेदंजलिद्वयम् ।। २७-६१ ।।\nततो विसृज्य तां विप्र उत्तरे इति मंत्रतः ।।\nब्रह्मणेशेन हरिणानुज्ञाता गच्छ सादरम् ।। २७-६२ ।।\nदिग्भ्यो दिग्देवताभ्यश्च नमस्कृत्य कृतांजलिः ।।\nप्रातरादेः परं कर्म कुर्यादपि विधानतः ।। २७-६३ ।।\nप्रातर्मध्यंदिने चैव गृहस्थः स्नानमाचरेत् ।।\nवानप्रस्थश्च देवर्षे स्नायात्त्रिषवणं यतिः ।। २७-६४ ।।\nआतुराणां तु रोगाद्यैः पांथानां च सकृन्मतम् ।।\nब्रह्मयज्ञं ततः कुर्याद्दर्भपाणिर्मुनीश्वर ।। २७-६५ ।।\nदिवोदितानि कर्माणि प्रमादादकृतानि चेत् ।।\nशर्वर्याः प्रथमे यामे तानि कुर्याद्यथाक्रमम् ।। २७-६६ ।।\nनोपास्ते यो द्विजः संध्यां धूर्तबुद्धिरनापदि ।।\nपाषंडः स हि विज्ञेयः सर्वधर्मबहिष्कृतः ।। २७-६७ ।।\nयस्तु संध्यादिकर्माणि कूटयुक्तिविशारदः ।।\nपरित्यजति तं विद्यान्महापातकिनां वरम् ।। २७-६८ ।।\nये द्विजा अभिभाषंते त्यक्तसंध्यादिकर्मणः ।।\nते यांति नरकान्घोरान्यावच्चंद्रार्कतारकम् ।। २७-६९ ।।\nदेवार्चनं ततः कुर्याद्वैश्वदेवं यथाविधि ।।\nतत्रात्यमतिथिं सम्यगन्नाद्यैश्च प्रपूजयेत् ।। २७-७० ।।\nवक्तव्या मधुरा वाणी तेष्वप्यभ्यागतेषु तु ।।\nजलान्नकंदमूलैर्वा गृहदानेन चार्चयेत् ।। २७-७१ ।।\nअतिथिर्यस्य भग्नाशो गृहात्प्रतिनिवर्तिते ।।\nस तस्मै दुष्कृतं दत्त्वा पुण्यमादाय गच्छति ।। २७-७२ ।।\nअज्ञातगोत्रनामानमन्यग्रामादुपागतम् ।।\nविपश्चितोऽतिथिं प्राहुर्विष्णुवत्तं प्रपूजयेत् ।। २७-७३ ।।\nस्वग्रामवासिनं त्वेकं श्रोत्रियं विष्णुतत्परम् ।।\nअन्नाद्यैः प्रत्यहं विप्रपितॄनुद्दिश्य तर्पयेत् ।। २७-७४ ।।\nपंचयज्ञपरित्यागी ब्रह्माहेत्युच्यते बुधैः ।।\nकुर्यादहरहस्तस्मात्पंचयज्ञान्प्रयन्ततः ।। २७-७५ ।।\nदेवयज्ञो भूतयज्ञः पितृयज्ञस्तथैव च ।।\nनृपज्ञो ब्रह्मयज्ञश्च पंचयज्ञान्प्रचक्षते ।। २७-७६ ।।\nभृत्यमित्रादिसंयुक्तः स्वयं भुञ्जीत वाग्यतः ।।\nद्विजानां भोज्यमश्रीयात्पात्रं नैव परित्यजेत् ।। २७-७७ ।।\nसंस्थाप्य स्वासमे पादौ वस्त्रार्द्धं परिधाय च ।।\nमुखेन वमितं भुक्त्वा सुरापीत्युच्यते बुधैः ।। २७-७८ ।।\nखादितार्द्धं पुनः खादेन्मोदकांश्च फलानि च ।।\nप्रत्यक्षं लवणं चैव गोमांसशीति गद्यते ।। २७-७९ ।।\nअपोशाने वाचमने अद्यद्रव्येषु च द्विजः ।।\nशब्द न कारयेद्विप्रस्तं कुर्वन्नारकी भवेत् ।। २७-८० ।।\nपथ्यमन्नं प्रभुञ्जीत वाग्यतोऽन्नमसुत्सयनम् ।।\nअमृतोपस्तरणमसि अपोशानं भुजेः पुरः ।। २७-८१ ।।\nअमृतापिधानमसि भोज्यान्तेऽपः सकृत्पिबेत् ।।\nप्राणाद्या आहुतीर्दत्त्वाचम्य भोजनमाचरेत् ।। २७-८२ ।।\nततश्चाचम्य विप्रेंद्र शास्त्रचिंतापरो भवेत् ।।\nरात्रावपि यथाशक्ति शयनासनभोजनैः ।। २७-८३ ।।\nएवं गृही सदाचारं कुर्यात्प्रतिदिनं मुने ।।\nयदाऽऽचारपरित्यागी प्रायश्चित्ती तदा भवेत् ।। २७-८४ ।।\nदूषितां स्वतनुं दृष्ट्वा पालिताद्यैश्च सत्तम ।।\nपुत्रेषु भार्यां निःक्षिप्य वनं गच्छेत्सहैव वा ।। २७-८५ ।।\nभवेत्रिषवणस्नायी नखश्मश्रुजटाधरः ।।\nअधः शायी ब्रह्मचारी पञ्चयज्ञपरायणः ।। २७-८६ ।।\nफलमूलाशनो नित्यं स्वाध्यायनिरतास्तथा ।।\nदयावान्सर्वभूतेषु नारायणपरायणः ।। २७-८७ ।।\nवर्जयेद्ग्रामजातानि पुष्पाणि च फलानि च ।।\nअष्टौ ग्रासांश्च भुञ्जीत न कुर्याद्रात्रिभोजनम् ।। २७-८८ ।।\nअत्यन्तं वर्जयेत्तैलं वानप्रस्थसमाश्रमी ।।\nव्यवायं वर्जयेच्चैव निद्रालस्ये तथैव च ।। २७-८९ ।।\nशंखचक्रगदापाणिं नित्यं नारायणं स्मरेत् ।।\nवानप्रस्थः प्रकुर्वीत तपश्चांद्रायणादिकम् ।। २७-९० ।।\nसहेत शीततापादिवह्निं परिचरेत्सदा ।।\nयदा मनसि वैराग्यं जातं सर्वेषु वस्तुषु ।। २७-९१ ।।\nतदैव संन्यसेद्विप्र पतितस्त्वन्यथा भवेत् ।।\nवेदांताभ्यासनिरतः शांतो दांतो जितेंद्रियः ।। २७-९२ ।।\nनिर्द्वेद्वो निरहंकारो निर्ममः सर्वदा भवेत् ।।\nशमादिगुणसंयुक्तः कामक्रोधविवर्जितः ।। २७-९३ ।।\nनग्नो वा जीर्णकौपीनौ भवेन्मुंडो यतिर्द्विजः ।।\nसमः शत्रौ च मित्रे च तथा मानापमानयोः ।। २७-९४ ।।\nएकरात्रं वसेद्ग्रामे त्रिरात्रं नगरे तथा ।।\nभैक्षेण वर्त्तयेन्नित्यं नैकान्नादीभवेद्यतिः ।। २७-९५ ।।\nअनिंदितद्विजगृहे व्यंगारे भुक्तिवर्जिते ।।\nविवादरहिते चैव भिक्षार्थं पर्यटेद्यतिः ।। २७-९६ ।।\nभवेत्रिषवणस्नायी नारायणपरायणः ।।\nजपेच्च प्रणवं नित्यं जितात्मा विजितेंद्रियः ।। २७-९७ ।।\nएकान्नादी भवेद्यस्तु कदाचिल्लंपटो यतिः ।।\nन तस्य निष्कृतिर्द्दष्टा प्रायश्चित्तायुतैरपि ।। २७-९८ ।।\nलोभाद्यदि यतिर्विप्र तनुपोषपरो भवेत् ।।\nस चंडालसमो ज्ञेयो वर्णाश्रमविगर्हितः ।। २७-९९ ।।\nआत्मानां चिंतयेद्द्रेवं नारायणमनामयम् ।।\nनिर्द्वंद्रं निर्ममंशांतं मायातीतममत्सरम् ।। २७-१०० ।।\nअव्ययं परिपूर्णं च सदानन्दैकविग्रहम् ।।\nज्ञानस्वरुपममलं परं ज्योतिः सनातनम् ।। २७-१०१ ।।\nअविकारमनाद्यंतं जगच्चैतन्यकारणम् ।।\nनिर्गुणं परमं ध्‌यायेदात्मानं परतः परम् ।। २७-१०२ ।।\nपठेदुपनिषद्वाक्यं वेदांतार्थांश्च चिंतयेत् ।।\nसहस्त्रशीर्षं देवं च सदा ध्यायेज्जितेंद्रियः ।। २७-१०३ ।।\nएवं ध्यानपरो यस्तु यतिर्विगतमत्सरः ।।\nस याति परमानंदं परं ज्योतिः सनातनम् ।। २७-१०४ ।।\nइत्येवमाश्रमाचारान्यः करोति द्विजः क्रमात् ।।\nस याति परमं स्थानं यत्र गत्वा न शोचयति ।। २७-१०५ ।।\nवर्णाश्रमाचाररताः सर्वपापविवर्जिताः ।।\nनारायणपरा यांति तद्विष्णः परमं पदम् ।। २७-१०६ ।।\nइति श्रीबृहन्नारदीयपुराणे पूर्वभागे प्रथमपादे सदाचारेषु गृहस्थावानप्रस्थयतिधर्मनिरुपणं नाम सप्तविंशोऽध्यायः ।।"
  },
  {
    "text": "</span>"
  }
]
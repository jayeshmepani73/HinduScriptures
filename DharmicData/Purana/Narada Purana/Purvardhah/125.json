[
  {
    "text": "सूत उवाच ।।\nइत्येवमुक्त्वा मुनिना हि पृष्टास्ते वै कुमाराः किल नारदेन ।।\nसंपूजिताः शास्त्रविदां वरिष्ठाः कृताह्निका जग्मुरुमेशलोकम् ।। १२५-१ ।।"
  },
  {
    "text": "तत्रेशमग्र्यर्कनिभैर्मुनींद्रैः श्रीवामदेवादिभिरर्चितांघ्रिम् ।।\nसुरासुरेन्द्रैरभिवंद्यमुग्रं नत्वाज्ञया तस्य निषेदुरुर्व्याम् ।। १२५-२ ।।"
  },
  {
    "text": "श्रुत्वाथ तत्राखिलशास्त्रसारं शिवागमं ते पशुपाशमोक्षणम् ।।\nजग्मुस्ततो ज्ञानघनस्वरूपा नत्वा पुरारिं स्वपितुर्निकाशम् ।। १२५-३ ।।"
  },
  {
    "text": "तत्पादपद्मे प्रणतिं विधाय पित्रापि सत्कृत्य सभाजितास्ते ।।\nलब्ध्वाशिषोऽद्यापि चरन्ति शश्वल्लोकेषु तीर्थानि च तीर्थभूताः ।। १२५-४ ।।"
  },
  {
    "text": "जग्मुस्ततो वै बदरीवनान्ते सुरेन्द्रवर्गैरुपसेव्यमानम् ।।\nदध्युश्चिरं विष्णुपदाब्जमव्ययं ध्यायन्ति यद्यतयो वीतरागाः ।। १२५-५ ।।"
  },
  {
    "text": "नारदोऽपि ततो विप्रा कुमारेभ्यः समीहितम् ।।\nलब्ध्वा ज्ञानं सविज्ञानं भृशं प्रीतमना ह्यभूत् ।। १२५-६ ।।"
  },
  {
    "text": "स तस्मात्स्वर्णदीतीरादागत्य पितुरन्तिके ।।\nप्रणम्य सत्कृतः पित्रा ब्रह्मणा निषसाद च ।। १२५-७ ।।"
  },
  {
    "text": "कुमारेभ्यः श्रुतं यच्च ज्ञानं विज्ञानसंयुतम् ।।\nवर्णयामास तत्त्वेन सोऽपि श्रुत्वा मुमोद च ।। १२५-८ ।।"
  },
  {
    "text": "अथ प्रणम्य शिरसा लब्धाशीर्मुनिसत्तमः ।।\nआजगाम च कैलासं मुनिसिद्धनिषेवितम् ।। १२५-९ ।।"
  },
  {
    "text": "नानाश्चर्यमयं शश्वत्सर्वर्त्तुकुसुमद्रुमैः ।।\nमंदारैः पारिजातैश्च चंपकाशोकवंजुलैः ।। १२५-१० ।।"
  },
  {
    "text": "अन्यैश्च विविधैर्वृक्षैर्नानापक्षिगणावृतैः ।।\nवातोद्धूतशिखैः पांथानाह्वयद्भिरिवावृतम् ।। १२५-११ ।।"
  },
  {
    "text": "नानामृगगणाकीर्णं सिद्धकिन्नरसंकुलम् ।।\nसरोभिः स्वच्छसलिलैर्लसत्कांचनपंकजैः ।। १२५-१२ ।।"
  },
  {
    "text": "शोभितं सारसैर्हंसैश्चक्राह्वाद्यैर्निनादितम् ।।\nस्वर्द्धनीपातनि र्घृष्टं क्रीडद्भिश्चाप्सरोगणैः ।। १२५-१३ ।।"
  },
  {
    "text": "सलिलेऽलकनंदायाः कुचकुंकुमपिंगले ।।\nआमोदमुदितैर्नागैः सलिलैः पुष्करोद्धृतैः ।। १२५-१४ ।।"
  },
  {
    "text": "स्नापयद्भिः करेणूश्च कलभांश्च समाकुले ।।\nअथ श्वेताभ्रसदृशे श्रृंगे तस्य च भूभृतः ।। १२५-१५ ।।"
  },
  {
    "text": "वटं कालाभ्रसदृशं ददर्श शतयोजनम् ।।\nतस्याधस्तात्समासीनं योगिमण्डलमध्यगम् ।। १२५-१६ ।।"
  },
  {
    "text": "कपर्दिनं विरूपाक्ष व्याघ्रचर्मांबरावृतम् ।।\nभूतिभूषितसर्वांगं नागभूषणभूषितम् ।। १२५-१७ ।।"
  },
  {
    "text": "रुद्राक्षमालया शश्वच्छोभितं चंद्रशेखरम् ।।\nतं दृष्ट्वा नारदो विप्रा भक्तिनम्रात्मकंधरः ।। १२५-१८ ।।"
  },
  {
    "text": "ननाम् शिरसा तस्य पादयोर्जगदीशितुः ।।\nततः प्रसन्नमनसा स्तुत्वा वाग्भिर्वृषध्वजम् ।। १२५-१९ ।।"
  },
  {
    "text": "निषसादाज्ञया स्थाणोः सत्कृतो योगिभिस्तदा ।।\nअथापृच्छच्च कुशलं नारदं जगतां गुरुः ।। १२५-२० ।।"
  },
  {
    "text": "स च प्राह प्रसादेन भवतः सर्वमस्ति मे ।।\nसर्वेषां योगिवर्याणां श्रृण्वतां तत्र वाडवाः ।। १२५-२१ ।।"
  },
  {
    "text": "पप्रच्छ शांभवं ज्ञानं पशुपाशविमोक्षणम् ।।\nस शिवः सादरं तस्य भक्त्या संतुष्टमानसः ।। १२५-२२ ।।"
  },
  {
    "text": "योगमष्टांगसंयुक्तं प्राह प्रणतवत्सलः ।।\nस लब्ध्वा शांभवं ज्ञानं शंकराल्लोकशंकरात् ।। १२५-२३ ।।"
  },
  {
    "text": "सुप्रसन्नमना नत्वा ययौ नारायणांतिकम् ।।\nतत्रापि नारदोऽभीक्ष्णं गतागतपरायणः ।। १२५-२४ ।।"
  },
  {
    "text": "सेवितं योगिभिः सिद्धैर्नारायणमतोषयत् ।।\nएतद्वः कीर्तितं विप्रा नारदीयं महन्मया ।। १२५-२५ ।।"
  },
  {
    "text": "उपाख्यानं वेदसमं सर्वशास्त्रनिदर्शनम् ।।\nचतुष्पादसमायुक्तं श्रृण्वतां ज्ञानवर्द्धनम् ।। १२५-२६ ।।"
  },
  {
    "text": "य एतत्कीर्तयेद्विप्रा नारदीयं शिवालये ।।\nसमाजे द्विजमुख्यानां तथा केशवमंदिरे ।। १२५-२७ ।।"
  },
  {
    "text": "मथुरायां प्रयागे च पुरुषोत्तमसन्निधौ ।।\nसेतौ काञ्च्यां कुशस्थल्यां गंगाद्वारे कुशस्थले ।। १२५-२८ ।।"
  },
  {
    "text": "पुष्करेषु नदीतीरे यत्र कुत्रापि भक्तिमान् ।।\nस लभेत्सर्वयज्ञानां तीर्थानां च फलं महत् ।। १२५-२९ ।।"
  },
  {
    "text": "दानानां चापि सर्वेषां तपसां वाप्यशेषतः ।।\nउपवासपरो वापि हविष्याशी जितेंद्रियः ।। १२५-३० ।।"
  },
  {
    "text": "श्रोता चैव तथा वक्ता नारायणपरायणः ।।\nशिवभक्तिरतो वापि श्रृण्वन् सिद्धिमवाप्नुयात् ।। १२५-३१ ।।"
  },
  {
    "text": "अस्निन्नशेषपुण्यानां सिद्धीनां च समुद्भवः ।।\nकथितः सर्वपापघ्नः पठतां श्रृण्वतां सदा ।। १२५-३२ ।।"
  },
  {
    "text": "कलिदोषहरं पुंसां सर्वसंपत्तिवर्द्धनम् ।।\nसर्वेषामीप्सितं चेदं सर्वज्ञानप्रकाशकम् ।। १२५-३३ ।।"
  },
  {
    "text": "शैवानां वैष्णवानां च शाक्तानां सूयसेविनाम् ।।\nतथैव गाणपत्यानां वर्णाश्रमवतां द्विजाः ।। १२५-३४ ।।"
  },
  {
    "text": "तपसां च व्रतानां च फलानां संप्रकाशकम् ।।\nमंत्राणां चैव यंत्राणां वेदांगानां विभागशः ।। १२५-३५ ।।"
  },
  {
    "text": "तथागमानां सांख्यानां वेदानां चैव संग्रहम् ।।\nय एतत्पठते भक्त्या श्रृणुयाद्वा समाहितः ।। १२५-३६ ।।"
  },
  {
    "text": "स लभेद्वांछितान्कामान्देवादिष्वपि दुर्लभान् ।।\nश्रुत्वेदं नारदीयं तु पुराणं वेदसंमितम् ।। १२५-३७ ।।"
  },
  {
    "text": "वाचकं पूजयेद्भक्त्या धनरत्नांशुकादिभिः ।।\nभूमिदानैर्गवां दानै रत्नदानैश्च संततम् ।। १२५-३८ ।।"
  },
  {
    "text": "हस्त्यश्वरथदानैश्च प्रीणयेत्सततं गुरुम् ।।\nयस्तु व्याकुरुते विप्राः पुराणं धर्मसंग्रहम् ।। १२५-३९ ।।"
  },
  {
    "text": "चतुर्वर्गप्रदं नॄणां कोऽन्यस्तत्सदृशो गुरुः ।।\nकायेन मनसा वाचा धनाद्यैरपि संततम् ।। १२५-४० ।।"
  },
  {
    "text": "प्रियं समाचरेत्तस्य गुरोर्द्धर्मोपदेशिनः ।।\nश्रुत्वा पुराणं विधिवद्धोमं कृत्वा सुरार्चनम् ।। १२५-४१ ।।"
  },
  {
    "text": "ब्राह्मणान्भोजयेत्पश्चाच्छतं मिष्टान्नपायसैः ।।\nदक्षिणां प्रददेच्छक्त्या भक्त्या प्रीयेत माधवः ।। १२५-४२ ।।"
  },
  {
    "text": "यथा श्रेष्ठा नदी गंगा पुष्करं च सरो यथा ।।\nकाशी पुरी नगो मेरुर्देवो नारायणो हरिः ।। १२५-४३ ।।"
  },
  {
    "text": "कृतं युगं सामवेदो धेनुर्विप्रोऽन्नमंबु च ।।\nमार्गो मृगेंद्रः पुरुषोऽश्वत्थः प्रह्लाद आननम् ।। १२५-४४ ।।"
  },
  {
    "text": "उच्चैः श्रवा वसंतश्च जपः शेषोऽर्यमा धनुः ।।\nपावको विष्णुरिंद्रश्च कपिलो वाक्पतिः कविः ।। १२५-४५ ।।"
  },
  {
    "text": "अर्जुनो हनुमान्दर्भश्चित्तं चित्ररथोंऽबुजम् ।।\nउर्वशी कांचनं यद्वच्छ्रेष्टाश्चैते स्वजातिषु ।। १२५-४६ ।।"
  },
  {
    "text": "तथैव नारदीयं तु पुराणेषु प्रकीर्तितम् ।।\nशांतिरस्तु शिवं चास्तु सर्वेषां वो द्विजोत्तमाः ।। १२५-४७ ।।"
  },
  {
    "text": "गमिष्यामि गुरोः पांर्श्वं व्यासस्यामिततेजसः ।।\nइत्युक्त्वाभ्यर्चितः सूतः शौनकाद्यैर्महात्मभिः ।। १२५-४८ ।।"
  },
  {
    "text": "आज्ञप्तश्च पुनः सर्वैर्दर्शनार्थं गुरोर्ययौ ।।\nतेऽपि सर्वे द्विजश्रेष्ठाः शौनकाद्याः समाहिताः ।।\nश्रुतं सम्यगनुष्ठाय तत्र तस्थुश्च सत्रिणः ।। १२५-४९ ।।"
  },
  {
    "text": "कलिकल्मषविषनाशनं हरिं यो जपपूजनविधिभेषजोपसेवी ।।\nस तु निर्विषमनसा समेत्य यागं लभते सतमभीप्सितं हि लोकम् ।। १२५-५० ।।"
  },
  {
    "text": "इति श्रीबृहन्नारदीयपुराणे बृहदुपाख्याने चतुर्थपादे पुराणमहिमावर्णनं नाम पंचविंशोत्तरशततमोऽध्यायः ।। १२५ ।।"
  },
  {
    "text": "।। समाप्तोयं बृहन्नारदीयपुराणस्य पूर्वभागः ।।\n।। श्रीराधामदनमोहनो जयति तराम् ।।"
  }
]
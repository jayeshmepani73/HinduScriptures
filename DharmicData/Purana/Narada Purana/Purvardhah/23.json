[
  {
    "text": "सनक उवाच ।।\nइदमन्यत्प्रवक्ष्यामि व्रतं त्रैलोक्यविश्रुतम् ।।\nसर्वपापप्रशमनं सर्वकामफलप्रदम् ।। २३ -१ ।।"
  },
  {
    "text": "ब्राह्मणक्षत्रियविशां शूद्राणां चैव योषिताम् ।।\nमोक्षदं कुर्वतां भक्त्या विष्णोः प्रियतरं द्विज ।। २३-२ ।।"
  },
  {
    "text": "एकादशीव्रतं नाम सर्वाभीष्टप्रदं नृणाम् ।.\nकर्त्तव्यं सर्वथा विप्रविष्णुप्रीतिकरं यतः ।। २३-३ ।।"
  },
  {
    "text": "एकादश्यां न भुञ्जीत पक्षयोरुभयोपरि ।।\nयो भुंक्ते सोऽत्र पापीयान्परत्र नरकं व्रजेत् ।। २३-४ ।।"
  },
  {
    "text": "उपवासफलं लिप्सुर्जह्याद्भुक्तिचतुष्टयम् ।।\nपूर्वापरदिने गत्रावहोरात्रं तु मध्यमे ।। २३-५ ।।"
  },
  {
    "text": "एकादशीदिने यस्तु भोक्तुमिच्छति मानवः ।।\nस भोक्तुं सर्वपापानि स्पृहयालुर्नसंशयः ।। २३-६ ।।"
  },
  {
    "text": "भवेद्दशम्यामेकाशीद्वादश्यां च मुनीश्वर ।।\nएकादश्यां निराहारो यदि मुक्तिमभीप्सति ।। २३-७ ।।"
  },
  {
    "text": "यानि कानि च पापानि ब्रह्महत्यादिकानि च ।।\nअन्नमाश्रित्य तिष्ठन्ति तानि विप्र हरेश्वर ।।\nएकादश्यां निराहारो यदि मुक्तिमभीप्सति ।। २३-८ ।।"
  },
  {
    "text": "यानि कानि च पापानि ब्रह्महत्यादिकानि च ।।\nअन्नमाश्रित्य तिष्ठन्ति तानि च मुनीश्वर ।।\nएकादश्यां निराहारो यदि मुक्तिमभीप्सति ।। २३-९ ।।"
  },
  {
    "text": "महापातकयुक्तो वायुक्तो वा सर्व पातकैः ।।\nएकादश्यां निराहारः स्थित्वा याति परां गतिम् ।। २३-१० ।।"
  },
  {
    "text": "एकादशी महापुण्या विष्णोः प्रियतमा तिथिः ।।\nसंसेव्या सर्वथा विप्रैः संसारच्छेदलिप्सुभिः ।। २३-११ ।।"
  },
  {
    "text": "दशम्यां प्रातरुत्थाय दन्तधावनपूर्वकम् ।।\nस्नापयेद्विधिवद्विष्णुं पूजयेत्प्रयतेन्द्रियः ।। २३-१२ ।।"
  },
  {
    "text": "एकादश्यां निराहारो निगृहीतेन्द्रियो भवेत् ।।\nशयीत सन्निधौ विष्णोर्नारायणपरायणः ।। २३-१३ ।।"
  },
  {
    "text": "एकादश्यां तथा स्नात्वा संपूज्य च जनार्दनम् ।।\nगन्धपुष्पादिभिः सम्यक् ततस्त्वे वसुदीरयेत् ।। २३-१४ ।।"
  },
  {
    "text": "एकादश्यां निराहारः स्थित्वाद्याहं परेऽहनि ।।\nभोक्ष्यामि पुण्डरीकाक्ष शरणं मे भवाच्युत ।। २३-१५ ।।"
  },
  {
    "text": "इमं मन्त्रं समुच्चाय देव देवस्य चक्रिणः ।।\nभक्तिभावेन तुष्टात्मा उपवासं समर्पयेत् ।। २३-१६ ।।"
  },
  {
    "text": "देवस्य पुरतः कुर्याज्जागरं नियतो व्रती ।।\nगीतैर्वाद्यैश्च नृत्यैश्च पुराणश्रवणादिभिः ।। २३-१७ ।।"
  },
  {
    "text": "ततः प्रातः समुत्थाय द्वादशीदिवसे व्रती ।।\nस्नात्वा च विधिवद्विष्णुं पूजयत्प्रयतेन्द्रियः ।। २३-१८ ।।"
  },
  {
    "text": "पञ्चामृतेन संस्नाप्य एकादश्यां जनार्द्दनम् ।।\nद्वादश्यां पयसा विप्र हरिसारुपप्यमश्नुते ।। २३-१९ ।।"
  },
  {
    "text": "अज्ञानतिमिरान्धस्य व्रतेनानेन केशव ।।\nप्रसीद सुमुखो भूत्वा ज्ञानदृष्टिप्रदो भव ।। २३-२० ।।"
  },
  {
    "text": "एवं विज्ञाप्य विप्रेन्द्र माधवं सुसमाहितः ।।\nब्रह्मणान्भोजयेच्छक्त्या दद्याद्वै दक्षिणां तथा ।। २३-२१ ।।"
  },
  {
    "text": "ततः स्वबन्धुभिः सार्द्धं नारायणपरायणः ।।\nकृतपञ्चमहायज्ञः स्वयं भुञ्जीत वाग्यतः ।। २३-२२ ।।"
  },
  {
    "text": "एवं यः प्रयतः कुर्यात्पुण्यमेकादशीव्रतम् ।।\nस याति विष्णुभवनं पुनरावृत्तिदुर्लभम् ।। २३-२३ ।।"
  },
  {
    "text": "उपवासव्रतपरो धर्मकार्यपरायणः ।।\nचाण्डालान्पतितांश्चैव नेक्षेदपि कदाचन ।। २३-२४ ।।"
  },
  {
    "text": "नास्तिकान्भिन्नमर्योदान्निन्दकान्पिशुनांस्तथा ।।\nउपवास व्रतपरो नालपेच्च कदाचन ।। २३-२५ ।।"
  },
  {
    "text": "वृषलीसूतिपोष्टारं वृषलीपतिमेव च ।।\nअयाज्ययाजकं चैव नालपेत्सर्वदा व्रती ।। २३-२६ ।।"
  },
  {
    "text": "कुण्डाशिनं गायकं च तथा देवलकाशिनम् ।।\nभिषजं काव्यकर्त्तारं देवद्विजविरोधिनम् ।। २३-२७ ।।"
  },
  {
    "text": "परान्नलोलुपं चैव परस्त्रीनिरतं तथा ।।\nव्रतोपवासनिरतो वाङ्मात्रेणापि नार्चयेत् ।। २३-२८ ।।"
  },
  {
    "text": "इत्येवमादिभिः शुद्धो वशी सर्वहिते रतः ।।\nउपवासपरो भूत्वा परां सिद्धिमवान्पुयात् ।। २३-२९ ।।"
  },
  {
    "text": "नास्ति गङ्गासमं तीर्थं नास्ति मातृसमोगुरुः ।।\nनास्तु विष्णुसमं दैवं तपो नानशनात्परम् ।। २३-३० ।।"
  },
  {
    "text": "नास्ति क्षमासमा माता नास्ति कीर्तिसमं धनम् ।।\nनास्ति ज्ञानसमो लाभो न च धर्म समः पिता ।। २३-३१ ।।"
  },
  {
    "text": "न विवेकसमो बन्धुनैकादश्याः परं व्रतम् ।।\nअत्राप्युदाहरंतीममितिहासं पुरातनम् ।। २३-३२ ।।"
  },
  {
    "text": "संवादं भद्रशीलस्य तत्पितुर्गालवस्य च ।।\nपुरा हिगालवो नाम मुनिः सत्यपरायणः ।। २३-३३ ।।"
  },
  {
    "text": "उवास नर्मदातीरे शान्तो दान्तस्तपोनिधिः ।।\nबहुवृक्षसमाकीर्णे गजभल्लुनिषेविते ।। २३-३४ ।।"
  },
  {
    "text": "सिद्धचारणगन्धर्व यक्षविद्याधरान्विते ।।\nकन्दमूलफलैः पूर्णे मुनिवृन्दनिषेदिते ।। २३-३५ ।।"
  },
  {
    "text": "गालवो नाम विप्रेन्द्रो निवासमकरोच्चिरम् ।।\nतस्याभवद्भद्रशील इति ख्यातः सुतो वशी ।। २३-३६ ।।"
  },
  {
    "text": "जांतिस्मरो महाभागो नारायणपरायणः ।।\nबालक्रीडनकालेऽपि भद्रशीलो महामतिः ।। २३-३७ ।।"
  },
  {
    "text": "मृदा च विष्णोः प्रतिमां कृत्वा पूजयते क्षणम् ।।\nवयस्यान्बोधयेच्चापि विष्णुः पूज्यो नरैः सदा ।। २३-३८ ।।"
  },
  {
    "text": "एकादशीव्रतं चैव कर्त्तव्यमपि पण्डितैः ।।\nएवं ते बोधितास्तेन शिशवोऽपि मुनीश्वर ।। २३-३९ ।।"
  },
  {
    "text": "हरिं मृदैव निर्माय पृथक्संभूय वा मुदा ।।\nअर्चयन्ति महाभागा विष्णुभक्तिपरायणाः ।। २३-४० ।।"
  },
  {
    "text": "नमस्कुर्वन्भद्रमतिर्विष्णवे सर्वविष्णवे ।।\nसर्वेषां जगतां स्वस्ति भूयादित्यब्रवीदिदम् ।। २३-४१ ।।"
  },
  {
    "text": "क्रीडाकाले मुहूर्तं वा मुहूर्तार्द्धमथापि वा ।।\nएकादशीति संकल्प्यव्रतं यच्छति केशवे ।। २३-४२ ।।"
  },
  {
    "text": "एवं सुचरितं दृष्ट्वा तनयं गालवो मुनिः ।।\nअपृच्छद्विस्मयाविष्टः समालिंग्य तपोनिधिः ।। २३-४३ ।।"
  },
  {
    "text": "गालव उवाच ।।\nभद्रशील महाभाग भद्रशीलोऽसि सुव्रत ।।\nचरितं मंगलं यत्ते योगिनामपि दुर्लभम् ।। २३-४४ ।।"
  },
  {
    "text": "हरिपूजापरो नित्यं सर्वभूतहितेरतः ।।\nएकादशीव्रतपरो निषिद्धाचारवर्जितः ।।\nनिर्द्धन्द्वो निर्ममः शान्तो हरिध्यानपरायाणः ।। २३-४५ ।।"
  },
  {
    "text": "एवमेतादृशी बुद्धिः कथं जातार्भकस्यते ।।\nविनापि महतां सेवां हरिभक्तिर्हि दुर्लभा ।। २३-४६ ।।"
  },
  {
    "text": "स्वभावतो जनस्यास्य ह्यविद्याकामकर्मसु ।।\nप्रवर्त्तते मतिर्वत्स कथं तेऽलौकिकी कृतिः ।। २३-४७ ।।"
  },
  {
    "text": "सत्सङ्गेऽपि मनुष्याणां पूर्वपुण्यातिरेकतः ।।\nजायते भगवद्भक्तिस्तदहं विस्मयं गतः ।। २३-४८ ।।"
  },
  {
    "text": "पृच्छामि प्रीतिमापन्नस्तद्भवान्वक्तुमर्हति ।।\nभद्रशीलो मुनिश्रेष्टः पित्रैवं सुविकल्पितैः ।। २३-४९ ।।"
  },
  {
    "text": "जातिस्मरः सुकृतात्मा हृष्टप्रहसिताननः ।।\nस्वानभ्रुतं यथाव्रतं सर्वं पित्रे न्यवेदयत् ।। २३-५० ।।"
  },
  {
    "text": "भद्रशील उवाच ।।\nश्रृणु तात मुनिश्रेष्ट ह्यनुभूतं मया पुरा ।।\nजातिस्मरत्वाज्जानामि यमेन परिभाषितम् ।। २३-५१ ।।"
  },
  {
    "text": "एतच्छ्रत्वा महाभागो गालवो विस्मयोन्वितः ।।\nउवाच प्रीतिमापन्नो भद्रशीलं महामतिम् ।। २३-५२ ।।"
  },
  {
    "text": "गालव उवाच ।।\nकस्त्वं पूर्वं महाभाग किमुक्तं च यमेन ते ।।\nकस्य वा केन वा हेतोस्तत्सर्वं वक्तुमर्हसि ।। २३-५३ ।।"
  },
  {
    "text": "भद्रशील उवाच ।।\nअहमासं पुरा तात राजा सोमकुलोद्भवः ।।\nधर्मकीर्तिरिति ख्यातो दत्तात्रेयेण शासितः ।। २३-५४ ।।"
  },
  {
    "text": "नव वर्षसहस्त्राणि महीं कृत्स्त्रमपालयम् ।।\nअधर्माश्च तथा धर्मा मया तु बहवः कृताः ।। २३-५५ ।।"
  },
  {
    "text": "ततः श्रिया प्रमत्तोऽहं बह्वधर्मम कारिषम् ।।\nपाषण्डजनसंसर्गात्पाषण्डचरितोऽभवम् ।। २३-५६ ।।"
  },
  {
    "text": "पुरार्जितानि पुण्यानि मया तु सुबहून्यपि ।।\nपाषण्डैर्बाधितोऽहं तु वेदमार्गं समत्यजम् ।। २३-५७ ।।"
  },
  {
    "text": "मखाश्च सर्वे विध्वस्ता कूटयुक्तिविदा मया ।।\nअधर्मनिरतं मां तु दृष्ट्वा महेशजाः प्रजाः।। २३-५८ ।।"
  },
  {
    "text": "सदैव दुष्कृतं चक्रुः षष्टांशस्तत्रमेऽभवत् ।।\nएवं पापसमाचारो व्यसनाभिरतः सदा ।। २३-५९ ।।"
  },
  {
    "text": "मृगयाभिररतो भूत्वा ह्येकदा प्राविशं वनम् ।।\nससैन्योऽहं वने तत्र हत्वा बहुविधान्मृगान् ।। २३-६० ।।"
  },
  {
    "text": "क्षुत्तृट्परिवृतः श्रांतो रेवातीरमुपागमम् ।।\nरवितीक्ष्णातपक्लांतो रेवायां स्नानमाचरम् ।। २३-६१ ।।"
  },
  {
    "text": "अदृष्टसैन्य एकाकी पीड्यमानः क्षुधा भृशम् ।। २३-६२ ।।\nसमेतास्तत्र ये केचिद्रेवातीरनिवासिनः ।।"
  },
  {
    "text": "एकादशीव्रतपरा मया दृष्ट्वा निशामुखे ।। २३-६३ ।।\nनिराहारश्च तत्राहमेकाकी तज्जनैः सह ।।"
  },
  {
    "text": "जागरं कृतवांश्वापि सेनया रहितो निशि ।। २३-६४ ।।\nअध्वश्रमपरिश्रांतः क्षुत्पिपासाप्रपीडितः ।।"
  },
  {
    "text": "तत्रैव जागरान्तेऽहं तातपंचत्वमागतः ।। २३-६५ ।।\nततो यमभटैर्बद्धो महादंष्ट्राभयंकरैः ।।"
  },
  {
    "text": "अनेकक्लेशसंपन्नमार्गेणाप्तो यमांतिकम् ।।\nदंष्ट्राकरालवदनमपश्यं समवर्तिनम् ।। २३-६६ ।।"
  },
  {
    "text": "अथ कालिश्चित्रगुप्तमाहूयेदमभाषत ।।\nअस्य शिक्षाविधानं च यथावद्वद पंडित ।। २३-६७ ।।"
  },
  {
    "text": "एवमुक्तश्चित्रगुप्तो धर्मराजेन सत्तम ।।\nचिरं विचारयामास पुनश्चेदमभाषत ।। २३-६८ ।।"
  },
  {
    "text": "असौ पापरतः सत्यं तथापि श्रृणु धर्मप ।।\nएकादश्यां निराहारः सर्वपापैः प्रमुच्यते ।। २३-६९ ।।"
  },
  {
    "text": "एष रेवातटे रम्ये निराहारो हरेर्दिने ।।\nजागरं चोपवासं च कृत्वा निष्पापतां गतः ।। २३-७० ।।"
  },
  {
    "text": "यानि कानि च पापानि कृतानि सुबहूनि च ।।\nतानि सर्वाणि नष्टानि ह्युपवासप्रभावतः ।। २३-७१ ।।"
  },
  {
    "text": "एवमुक्तो धर्मराजश्चित्रगुप्तेन धीमता ।\nननाम दंडवद्भूमौ ममाग्रे सोऽनुकंपितः ।। २३-७२ ।।"
  },
  {
    "text": "पूजयामास मां तत्र भक्तिभावेन धर्मराट् ।।\nततश्च स्वभटान्सर्वानाहूयेदमुवाच ह ।। २३-७३ ।।"
  },
  {
    "text": "धर्मराज उवाच ।।\nश्रृणुध्वं मद्वचो दूता हितं वक्ष्याम्यनुत्तममम् ।।\nधर्ममार्गरतान्मर्त्यान्मानयध्वं ममान्तिकम् ।। २३-७४ ।।"
  },
  {
    "text": "ये विष्णुपूजनरताः प्रयताः कृतज्ञाश्चैकादशीव्रतपरा विजितेन्द्रियाश्च ।।\nनारायणाच्युतहरे शरणं भवेति शान्ता वदन्ति सततं तरसा त्यजध्वम् ।। २३-७५ ।।"
  },
  {
    "text": "नारायणाच्युत जनार्दन कृष्ण विष्णो पद्मेश पद्मजपितः शिव शंकरेति ।।\nनित्यं वदंत्यखिललोक हिताः प्रशान्ता दूरद्भटास्त्यजता तान्न ममैषु शिक्षा ।। २३-७६ ।।"
  },
  {
    "text": "नारायणार्पितकृतान्हरिभक्तिभजः स्वाचारमार्गनिरतान् गुरुसेवकांश्च ।।\nसत्पात्रदान निरतांश्च सुदीनपालान्दूतास्त्यजध्वमनिशं हरिनामसक्तान् ।। २३-७७ ।।"
  },
  {
    "text": "पाषंडसङ्गरहितान्द्विजभक्तिनिष्ठान्सत्संगलोलुपतरांश्च तथातिथेयान् ।।\nशंभौ हरौ च समबुद्धिमतस्तथैव दूतास्त्यजध्वमुपकारपराञ्जनानाम् ।। २३-७८ ।।"
  },
  {
    "text": "ये वर्जिता हरिकथामृतसेवनैश्च नारायणस्मृतिपरायणमानसैश्च  ।।\nविप्रेद्रपादजलसेचनतोऽप्रहृष्टांस्तान्पापिनो मम भटा गृहमानयध्वम् ।। २३-७९ ।।"
  },
  {
    "text": "ये मातृतातपरिभर्त्सनशीलिनश्च लोकद्विषो हितजनाहितकर्मणश्च ।।\nदेवस्वलोभनिरताञ्जननाशकर्तॄनत्रानयध्वमपराधपरांश्च दूताः ।। २३-८० ।।"
  },
  {
    "text": "एकादशीव्रतपराङ्मुखमुग्रशीलं लोकापवादनिरतं परनिंदकं च ।।\nग्रामस्य नाशकरमुत्तमवैरयुक्तं दूताः समानयत विप्रधनेषु लुब्धम् ।। २३-८१ ।।"
  },
  {
    "text": "ये विष्णुभक्तिविमुखाः प्रणमंति नैव नारायणं हि शरणागतपालकं च ।।\nविष्ण्वालयं च नहि यांति नराः सुमूर्खास्तानानयध्वमतिपापरतान्प्रसाह्य ।। २३-८२ ।।"
  },
  {
    "text": "एवं श्रुतं यदा तत्र यमेन परिभाषितम् ।।\nमयानुतापदग्धेन स्मृतं तत्कर्म निंदितम् ।। २३-८३ ।।"
  },
  {
    "text": "असत्कर्मानुतापेन सद्धर्मश्रवणेन च ।।\nतत्रैव सर्वपापानि निःशेषाणि गतानि मे ।। २३-८४ ।।"
  },
  {
    "text": "पापशेषाद्विनिर्मुक्तं हरिसारुप्यतां गतम् ।।\nसहस्रसूर्यसंकाशं प्रणनाम यमश्च तम् ।। २३-८५ ।।"
  },
  {
    "text": "एवं दृष्ट्वा विस्मितास्ते यमदूता भयोत्कटाः ।।\nविश्वासं परमं चक्रुर्यमेन परिभाषिते ।। २३-८६ ।।"
  },
  {
    "text": "ततः संपूज्य मां कालो विमानशतसंकुलम् ।।\nसद्यः संप्रेषयामास तद्विष्णोः परमं पदम् ।। २३-८७ ।।"
  },
  {
    "text": "विमानकोटिभिः सार्द्धं सर्वभोगसमन्वितैः ।।\nकर्मणा तेन विप्रर्षे विष्णुलोके मयोषितम् ।। २३-८८ ।।"
  },
  {
    "text": "कल्पकोटिसहस्राणि कल्पकोटिशतानि च ।।\nस्थित्वा विष्णुपदं पश्चादिंद्रलोकमुपगमम् ।। २३-८९ ।।"
  },
  {
    "text": "तत्रापि सर्वभोगाढ्यः सर्वदेवनमस्कृतः ।।\nतावत्कालं दिविस्थित्वा ततो भूमिमुपागतः ।। २३-९० ।।"
  },
  {
    "text": "अत्रापि विष्णुभक्तानां जातोऽहं भवतां कुले ।।\nजातिस्मरत्वाडज्जानामि सर्वमेतन्मुनीश्वर ।। २३-९१ ।।"
  },
  {
    "text": "तस्माद्विष्ण्वर्चनोद्योगं करोमि सह बालकैः ।।\nएकादशीव्रतमिदमिति न ज्ञातवान्पुरा ।। २३-९२ ।।"
  },
  {
    "text": "जातिस्मृतिप्रभावेण तज्ज्ञातं सांप्रतं मया ।।\nअत्र स्वेनापि यत्कर्म कृतं तस्य फलं त्विदम् ।। २३-९३ ।।"
  },
  {
    "text": "एकादशीव्रतं भक्त्या कुर्वतां किमुत प्रभो ।।\nतस्माच्चरिष्ये विप्रेंद्र शुभमेकादशीव्रतम् ।। २३-९४ ।।"
  },
  {
    "text": "विष्णुपूजां चाहरहः परमस्थानकांक्षया ।।\nएकादशीव्रतं यत्तु कुर्वंति श्रद्धया नराः ।। २३-९५ ।।"
  },
  {
    "text": "तेषां तु विष्णुभवनं परमानंददायकम् ।।\nएवं पुत्रवचः श्रुत्वा संतुष्टो गालवो मुनिः ।। २३-९६ ।।"
  },
  {
    "text": "अवाप परमां तुष्टिं मनसा चातिहर्षितः ।।\nमज्जन्म सफलं जातं मद्धंशः पावनीकृतः ।। २३-९७ ।।"
  },
  {
    "text": "यतस्त्वं मद्गृहे जातो विष्णुभक्तिपरायणः ।।\nइति संतुष्टचित्तस्तु तस्य पुत्रस्य कर्मणा ।। २३-९८ ।।"
  },
  {
    "text": "हरिपूजाविधानं च यथावत्समबोधयत् ।।\nइत्येतत्ते मुनिश्रेष्ट यथावत्कथितं मया ।।\nसंकोचविस्तराभ्यां च किमन्यच्छ्रोतुमिच्छसि ।। २३-९९ ।।"
  },
  {
    "text": "इति श्रीबृहन्नारदीये पुराणे पूर्वभागे प्रथमपादे ब्रताख्याने एकादशीव्रतमहिमानुवर्णनं नाम त्रयोविंशोऽध्यायः ।।"
  }
]
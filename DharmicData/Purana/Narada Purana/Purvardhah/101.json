[
  {
    "text": "श्रीब्रह्मोवाच ।।\nश्रृणु वत्स प्रवक्ष्यामि पुराणं दशमं तव ।।\nब्रह्मवैवर्तकं नाम वेदमार्गानुदर्शकम् ।। १०१-१ ।।"
  },
  {
    "text": "सावर्णिर्यत्र भगवान्साक्षाद्देवर्षये स्थितः ।।\nनारदाय पुराणार्थं प्राह सर्वमलौकिकम् ।। १०१-२ ।।"
  },
  {
    "text": "धर्मार्थकाममोक्षाणां सारः प्रीतिर्हरौ हरे ।।\nतयोरभेदसिद्ध्यर्थं ब्रह्मवैवर्तमुत्तमम् ।। १०१-३ ।।"
  },
  {
    "text": "रथंतरस्य कल्पस्य वृत्तांतं यन्मयोदितम् ।।\nशतकोटिपुराणे तत्संक्षिप्य प्राह वेदवित् ।। १०१-४ ।।"
  },
  {
    "text": "व्यासश्चतुर्द्धा संव्यस्य ब्रह्मवैवर्तसंज्ञिते ।।\nअष्टादशसहस्रं तत्पुराणं परिकीर्तितम् ।। १०१-५ ।।"
  },
  {
    "text": "ब्रह्मप्रकृतिविघ्नेशकृष्णखंडसमन्वितम् ।।\nतत्र सूतर्षिसंवादे पुराणोपक्रमस्ततः ।। १०१-६ ।।"
  },
  {
    "text": "सृष्टिप्रकरणं त्वाद्यं ततो नारदवेधसोः ।।\nविवादः सुमहान्यत्र द्वयोरासीत्पराभवः ।। १०१-७ ।।"
  },
  {
    "text": "शिवलोकगतिः पश्चाज्ज्ञानलाभः शिवात्मने ।।\nशिववाक्येन तत्पश्चान्मरीचेर्नारदस्य तु ।। १०१-८ ।।"
  },
  {
    "text": "गमनं चैव सावर्णेर्ज्ञानार्थँ सिद्धसेविते ।।\nआश्रमे सुमहापुण्ये त्रैलोक्याश्चर्यकारिणी ।। १०१-९ ।।"
  },
  {
    "text": "एतद्धि ब्रह्मखंडं हि श्रुतं पापविनाशनम् ।।\nततः सावर्णिसंवादो नारदस्य समीरितः ।। १०१-१० ।।"
  },
  {
    "text": "कृष्णमाहात्म्यसंयुक्तो नानाख्यानकथोत्तरम् ।।\nप्रकृतेरंशभूतानां कलानां चापि वर्णितम् ।। १०१-११ ।।"
  },
  {
    "text": "माहात्म्यं पूजनाद्यं च विस्तरेण यथास्थितम् ।।\nएतत्प्रकृतिखंडं हि श्रुतं भूतिविधायकम् ।। १०१-१२ ।।"
  },
  {
    "text": "गणेशजन्मसंप्रश्नः सपुण्यकमहाव्रतम् ।।\nपार्वत्याः कार्तिकेयेन सह विघ्नेशसंभवम् ।। १०१-१३ ।।"
  },
  {
    "text": "चरितं कार्तवीर्यस्य जामदग्र्यस्य चाद्भुतम् ।।\nविवादः सुमहानासीज्जामदग्र्यगणेशयोः ।। १०१-१४ ।।"
  },
  {
    "text": "एतद्विघ्नेशखंडं हि सर्वविघ्नविनाशनम् ।।\nश्रीकृष्णजन्मसंप्रश्नो जन्माख्यानं ततोऽद्भुतम् ।। १०१-१५ ।।"
  },
  {
    "text": "गोकुले गमनं गश्चात्पूतनादिवदाद्भूताः ।।\nबाल्यकौमारजा लीला विविधास्तत्र वर्णिताः ।। १०१-१६ ।।"
  },
  {
    "text": "रासक्रीडा च गोपीभिः शारदी समुदाहृता ।।\nरहस्ये राधया क्रीडा वर्णिता बहुविस्तरा ।। १०१-१७ ।।"
  },
  {
    "text": "सहाक्रूरेण तत्पश्चान्मथुरागमनं हरेः ।।\nकंसादीनां वधे वृत्ते कृष्णस्य द्विजसंस्कृतिः ।। १०१-१८ ।।"
  },
  {
    "text": "काश्यसांदीपनेः पश्चाद्विद्योपादानमद्भुतम् ।।\nयवनस्य वधः पश्चाद्द्वारकागमनं हरेः ।। १०१-१९ ।।"
  },
  {
    "text": "नरकादिवधस्तत्र कृष्णेन विहितोऽद्भुतः ।।\nकृष्णखंडमिदं विप्र नृणां संसारखंडनम् ।। १०१-२० ।।"
  },
  {
    "text": "पठितं च श्रुतं ध्यातं पूजितं चाभिवंदितम् ।।\nइत्येतद्ब्रह्मवैवर्तपुराणं चात्यलौकिकम् ।। १०१-२१ ।।"
  },
  {
    "text": "व्यासोक्तं चादि संभूतं पठञ्छृण्वन्विमुच्यते ।।\nविज्ञानाज्ञानशमनाद्धोरात्संसारसागरात् ।। १०१-२२ ।।"
  },
  {
    "text": "लिखित्वेदं च यो दद्यान्माध्यां धेनुसमन्वितम् ।।\nब्रह्मलोकमवाप्नोति स मुक्तोऽज्ञानबंधनात् ।। १०१-२३ ।।"
  },
  {
    "text": "यश्चानुक्रमणीं चापि पठेद्वा श्रृणुयादपि ।।\nसोऽपि कृष्णप्रसादेन लभते वांछितं फलम् ।। १०१-२४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने ब्रह्मवैवर्तपुराणानुक्रमणीनिरूपणं नामैकोत्तरशततमोऽध्यायाः ।। १०१ ।।"
  }
]
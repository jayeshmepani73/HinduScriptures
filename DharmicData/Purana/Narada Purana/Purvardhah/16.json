[
  {
    "text": "<span style=\"font-size: 14pt; line-height: 200%\">नारद उवाच\nहिमवद्गिरिमासाद्य किं चकार महीपतिः\nकथमानीतवान् गङ्गामेतन्मे वक्तुमर्हसि 1.16.१\nसनक उवाच\nभगीरथो महाराजो जटाचीरधरो मुने\nगच्छन् हिमाद्रिं तपसे प्राप्तो गोदावरीतटम् २\nतत्रापश्यत् महारण्ये भृगोराश्रममुत्तमम्\nकृष्णसारसमाकीर्णं मातङ्गगणसेवितम् ३\nभ्रमद्भ्रमरसङ्घुष्टं कूजद्विहगसंकुलम्\nव्रजद्वराहनिकरं चमरीपुच्छवीजितम् ४\nनृत्यन्मयूरनिकरं सारङ्गादिनिषेवितम्\nप्रवर्द्धितमहावृक्षं मुनिकन्याभिरादरात् ५\nशालतालतमालाढ्यं नूनहिन्तालमण्डितम्\nमालतीयूथिकाकुन्दचम्पकाश्वत्थभूषितम् ६\nउत्पुल्लकुसुमोपेतमृषिसङ्घनिषेवितम्\nवेदशास्त्रमहाघोषमाश्रमं प्राविशद् भृगोः ७\nगृणन्तं परमं ब्रह्म वृतं शिष्यगणैर्मुनिम्\nतेजसा सूर्यसदृशं भृगुं तत्र ददर्श सः ८\nप्रणनामाथ विप्रेन्द्रं पादसङ्ग्रहणादिना\nआतिथ्यं भृगुरप्यस्य चक्रे सन्मानपूर्वकम् ९\nकृतातिथ्यक्रियो राजा भृगुणा परमर्षिणा\nउवाच प्राञ्जलिर्भूत्वा विनयान्मुनिपुङ्गवम् १.१६.१०\nभगीरथ उवाच\nभगवन्सर्वधर्मज्ञ सर्वशास्त्रविशारद\nपृच्छामि भवभीतोऽहं नृणामुद्धारकारणम् ११\nभगवांस्तुष्यते येन कर्मणा मुनिसत्तम\nतन्ममाख्याहि सर्वज्ञ अनुग्राह्योऽस्मि ते यदि १२\nभृगुरुवाच\nराजंस्तवेप्सितं ज्ञातं त्वं हि पुण्यवतां वरः\nअन्यथा स्वकुलं सर्वं कथमुद्धर्तुमर्हसि १३\nयो वा को वापि भूपाल स्वकुलं शुभकर्मणा\nउद्धर्तुकामस्तं विद्यान्नररूपधरं हरिम् १४\nकर्मणा येन देवेशो नृणामिष्टफलप्रदः\nतत्प्रवक्ष्यामि राजेन्द्र शृणुष्व सुसमाहितः १५\nभव सत्यपरो राजन्नहिंसानिरतस्तथा\nसर्वभूतहितो नित्यं मानृतं वद वै क्वचित् १६\nत्यज दुर्जनसंसर्गं भज साधुसमागमम्\nकुरु पुण्यमहोरात्रं स्मर विष्णुं सनातनम् १७\nकुरु पूजां महाविष्णोर्याहि शान्तिमनुत्तमाम्\nद्वादशाष्टाक्षरं मन्त्रं जप श्रेयो भविष्यति १८\nभगीरथ उवाच\nसत्यं तु कीदृशं प्रोक्तं सर्वभूतहितं मुने\nअनृतं कीदृशं प्रोक्तं दुर्जनाश्चापि कीदृशाः १९\nसाधवः कीदृशाः प्रोक्तास्तथा पुण्यं च कीदृशम्\nस्मर्तव्यश्च कथं विष्णुस्तस्य पूजा च कीदृशी १.१६.२०\nशान्तिश्च कीदृशी प्रोक्ता को मन्त्रोऽष्टाक्षरो मुने\nको वा द्वादशवर्णश्च मुने तत्त्वार्थकोविद २१\nकृपां कृत्वा मयि परां सर्वं व्याख्यातुमर्हसि\nभृगुरुवाच\nसाधु साधु महाप्राज्ञ तव बुद्धिरनुत्तमा २२\nयत्पृष्टोऽहं त्वया भूप तत्सर्वं प्रवदामि ते\nयथार्थकथनं यत्तत्सत्यमाहुर्विपश्चितः २३\nधर्माविरोधतो वाच्यं तद्धि धर्मपरायणैः\nदेशकालादि विज्ञाय स्वयमस्याविरोधतः २४\nयद्वचः प्रोच्यते सद्भिस्तत्सत्यमभिधीयते\nसर्वेषामेव जन्तूनामक्लेशजननं हि तत् २५\nअहिंसा सा नृप प्रोक्ता सर्वकामप्रदायिनी\nकर्मकार्यसहायत्वमकार्यपरिपन्थिता २६\nसर्वलोकहितत्वं वै प्रोच्यते धर्मकोविदैः\nइच्छानुवृत्तकथनं धर्माधर्माविवेकिनः २७\nअनृतं तद्धि विज्ञेयं सर्वश्रेयोविरोधि तत्\nये लोके द्वेषिणो मूर्खाः कुमार्गरतबुद्धयः २८\nते राजन्दुर्ज्जना ज्ञेयाः सर्वधर्मबहिष्कृताः\nधर्माधर्मविवेकेन वेदमार्गानुसारिणः २९\nसर्वलोकहितासक्ता साधवः परिकीर्तिताः\nहरिभक्तिकरं यत्तत्सद्भिश्च परिरञ्जितम् १.१६.३०\nआत्मनः प्रीतिजनकं तत्पुण्यं परिकीर्तितम्\nसर्वं जगदिदं विष्णुर्विष्णुः सर्वस्य कारणम् ३१\nअहं च विष्णुर्यज्ज्ञानं तद्विष्णुस्मरणं विदुः\nसर्वदेवमयो विष्णुर्विधिना पूजयामि तम् ३२\nइति या भवति श्रद्धा सा तद्भक्तिः प्रकीर्त्तिता\nसर्वभूतमयो विष्णुः परिपूर्णः सनातनः ३३\nइत्यभेदेन या बुद्धिः समता सा प्रकीर्तिता\nसमता शत्रुमित्रेषु वशित्वं च तथा नृप ३४\nयदृच्छालाभसंतुष्टिः सा शान्तिः परिकीर्त्तिता\nएते सर्वे समाख्यातास्तपः सिद्धिप्रदा नृणाम् ३५\nसमस्तपापराशीनां तरसा नाशहेतवः\nअष्टाक्षरं महामन्त्रं सर्वपापप्रणाशनम् ३६\nवक्ष्यामि तव राजेन्द्र पुरुषार्थैकसाधनम्\nविष्णोः प्रियकरं चैव सर्वसिद्धिप्रदायकम् ३७\nनमो नारायणायेति जपेत्प्रणवपूर्वकम्\nनमो भगवते प्रोच्य वासुदेवाय तत्परम् ३८\nप्रणवाद्यं महाराज द्वादशार्णमुदाहृतम्\nद्वयोः समं फलं राजन्नष्टद्वादशवर्णयोः ३९\nप्रवृत्तौ च निवृत्तौ च साम्यमुद्दिष्टमेतयोः\nशङ्खचक्रधरं शान्तं नारायणमनामयम् १.१६.४०\nलक्ष्मीसंश्रितवामाङ्कं तथाभयकरं प्रभुम्\nकिरीटकुण्डलधरं नानामण्डनशोभितम् ४१\nभ्राजत्कौस्तुभमालाढ्यं श्रीवत्साङ्कितवक्षसम्\nपीताम्बरधरं देवं सुरासुरनमस्कृतम् ४२\nध्यायेदनादिनिधनं सर्वकामफलप्रदम्\nअन्तर्यामी ज्ञानरूपी परिपूर्णः सनातनः ४३\nएतत्सर्वं समाख्यातं यत्तु पृष्टं त्वया नृप\nस्वस्ति तेऽस्तु तपः सिद्धिं गच्छ लब्धुं यथासुखम् ४४\nएवमुक्तो महीपालो भृगुणा परमर्षिणा\nपरमां प्रीतिमापन्नः प्रपेदे तपसे वनम् ४५\nहिमवद्गिरिमासाद्य पुण्यदेशे मनोहरे\nनादेश्वरे महाक्षेत्रे तपस्तेपेऽतिदुश्चरम् ४६\nराजा त्रिषवणस्नायी कन्दमूलफलाशनः\nकृतातिथ्यर्हणश्चापि नित्यं होमपरायणः ४७\nसर्वभूतहितः शान्तो नारायणपरायणः\nपत्रैः पुष्पैः फलैस्तोयैस्त्रिकालं हरिपूजकः ४८\nएवं बहुतिथं कालं नीत्वा यात्यन्तधैर्यवान्\nध्यायन्नारायणं देवं शीर्णपर्णाशनोऽभवत् ४९\nप्राणायामपरो भूत्वा राजा परमधार्मिकः\nनिरुच्छ्वासस्तपस्तप्तुं ततः समुपचक्रमे १.१६.५०\nध्यायन्नारायणं देवमनन्तमपराजितम्\nषष्टिवर्षसहस्राणि निरुच्छ्वासपरोऽभवत् ५१\nतस्य नासापुटाद्रा ज्ञो वह्निर्जज्ञे भयङ्करः\nतं दृष्ट्वा देवताः सर्वो वित्रस्ता वह्नितापिताः ५२\nअभिजग्मुर्महाविष्णुं यत्रास्ते जगतां पतिः\nक्षीरोदस्योत्तरं तीरं सम्प्राप्य त्रिदशेश्वराः\nअस्तुवन्देवदेवेशं शरणागतपालकम् ५३\nदेवा ऊचुः\nनताःस्म विष्णुं जगदेकनाथं स्मरत्समस्तार्तिहरं परेशम्\nस्वभावशुद्धं परिपूर्णभावं वदन्ति यज्ज्ञानतनुं च तज्ज्ञाः ५४\nध्येयः सदा योगिवरैर्महात्मा स्वेच्छाशरीरैः कृतदेवकार्यः\nजगत्स्वरूपो जगदादिनाथस्तस्मै नताः स्मः पुरुषोत्तमाय ५५\nयन्नामसङ्कीर्त्तनतो खलानां समस्तपापानि लयं प्रयान्ति\nतमीशमीड्यं पुरुषं पुराणं नताःस्म विष्णुं पुरुषार्थसिद्ध्यै ५६\nयत्तेजसा भान्ति दिवाकराद्या नातिक्रमन्त्यस्य कदापि शिक्षाः\nकालात्मकं तं त्रिदशाधिनाथं नमामहेवै पुरुषार्थरूपम् ५७\nजगत्करोऽत्यब्जभवोऽत्ति रुद्र ः! पुनाति लोकाञ्छ्रुतिभिश्च विप्राः\nतमादिदेवं गुणसन्निधानं सर्वोपदेष्टारमिताः शरण्यम् ५८\nवरं वरेण्यं मधुकैटभारिं सुरासुराभ्यर्चितपादपीठम्\nसद्भक्तसङ्कल्पितसिद्धिहेतुं ज्ञानैकवेद्यं प्रणताःस्म देवम् ५९\nअनादिमध्यान्तमजं परेशमनाद्यविद्याख्यतमोविनाशम्\nसच्चित्परानन्दघनस्वरूपं रूपादिहीनं प्रणताःस्म देवम् १.१६.६०\nनारायणं विष्णुमनन्तमीशं पीताम्बरं पद्मभवादिसेव्यम्\nयज्ञप्रियं यज्ञकरं विशुद्धं नताःस्म सर्वोत्तममव्ययं तम् ६१\nइति स्तुतो महाविष्णुर्देवैरिन्द्रा दिभिस्तदा\nचरितं तस्य राजर्षेर्देवानां संन्यवेदयत् ६२\nततो देवान्समाश्वास्य दत्त्वाभयमनञ्जनः\nजगाम यत्र राजर्षिस्तपस्तपति नारद ६३\nशङ्खचक्रधरो देवः सच्चिदानन्दविग्रहः\nप्रत्यक्षतामगात्तस्य राज्ञः सर्वजगद्गुरुः ६४\nतं दृष्ट्वा पुण्डरीकाक्षं भाभासितदिगन्तरम्\nअतसीपुष्पसंकाशं स्फुरत्कुण्डलमण्डितम् ६५\nस्निग्धकुन्तलवक्त्राब्जं विभ्राजन्मुकुटोज्ज्वलम्\nश्रीवत्सकौस्तुभधरं वनमालाविभूषितम् ६६\nदीर्घबाहुमुदाराङ्गं लोकेशार्चितपङ्कजम्\nनाम दण्डवद् भूमौ भूपतिर्नम्रकन्धरः ६७\nअत्यन्तहर्षसम्पूर्णः सरोमाञ्चः सगद्गदः\nकृष्ण कृष्णेति कृष्णेति श्रीकृष्णेति समुच्चरन् ६८\nतस्य विष्णुः प्रसन्नात्मा ह्यन्तर्यामी जगद्गुरुः\nउवाच कृपयाविष्टो भगवान्भूतभावनः ६९\nश्री भगवानुवाच\nभगीरथ महाभाग तवाभीष्टं भविष्यति\nआगमिष्यन्ति मल्लोकं तव पूर्वपितामहाः १.१६.७०\nमम मूर्त्यन्तरं शम्भुं राजन्स्तोत्रैः स्वशक्तितः\nस्तुहि ते सकलं कामं स वै सद्यः करिष्यति ७१\nयस्तु जग्राह शशिनं शरणं समुपागतम्\nतस्मादाराधयेशानं स्तोत्रैः स्तुत्यं सुखप्रदम् ७२\nअनादिनिधनो देवः सर्वकामफलप्रदः\nत्वया संपूजितो राजन्सद्यः श्रेयो विधास्यति ७३\nइत्युक्त्वा देवदेवेशो जगतां पतिरच्युतः\nअन्तर्दधे मुनिश्रेष्ठ उत्तस्थौ सोऽपि भूपतिः ७४\nकिमिदं स्वप्न आहोस्वित्सत्यं साक्षाद् द्विजोत्तम\nभूपतिर्विंस्मयं प्राप्तः किं करोमीति विस्मितः ७५\nअथान्तरिक्षे वागुच्चैः प्राह तं भ्रान्तचेतसम्\nसत्यमेतदिति व्यक्तं न चिन्तां कर्तुमर्हसि ७६\nतन्निशम्यावनीपाल ईशानं सर्वकारणम्\nसमस्त देवताराजमस्तौषीद्भक्तितत्परः ७७\nभगीरथ उवाच\nप्रणमामि जगन्नाथं प्रणतार्त्रिपणाशनम्\nप्रमाणागोचरं देवमीशानं प्रणवात्मकम् ७८\nजगद्रू पमजं नित्यं सर्गस्थित्यन्तकारणम्\nविश्वरूपं विरूपाक्षं प्रणतोऽस्म्युग्ररेतसम् ७९\nआदिमध्यान्तरहितमनन्तमजमव्ययम्\nसमामनन्ति योगीन्द्रा स्तं वन्दे पुष्टिवर्धनम् १.१६.८०\nनमो लोकाधिनाथाय वञ्चते परिवञ्चते\nनमोऽस्तु नीलग्रीवाय पशूनां पतये नमः ८१\nनमश्चैतन्यरूपाय पुष्टानां पतये नमः\nनमोऽकल्पप्रकल्पाय भूतानां पतये नमः ८२\nनमः पिनाकहस्ताय शूलहस्ताय ते नमः\nनमः कपालहस्ताय पाशमुद्गरधारिणे ८३\nनमस्ते सर्वभूताय घण्टाहस्ताय ते नमः\nनमः पञ्चास्यदेवाय क्षेत्राणां पतये नमः ८४\nनमः समस्तभूतानामादिभूताय भूभृते\nअनेकरूपरूपाय निर्गुणाय परात्मने ८५\nनमो गणाधिदेवाय गणानां पतये नमः\nनमो हिरण्यगर्भाय हिरण्यपतये नमः ८६\nहिरण्यरेतसे तुभ्यं नमो हिरण्यवाहवे\nनमो ध्यानस्वरूपाय नमस्ते ध्यानसाक्षिणे ८७\nनमस्ते ध्यानसंस्थाय ध्यानगम्याय ते नमः\nयेनेदं विश्वमखिलं चराचरविराजितम् ८८\nवर्षेवाभ्रेण जनितं प्रधानपुरुषात्मना ८९\nस्वप्रकाशं महात्मानं परं ज्योतिः सनातनम्\nयमामनन्ति तत्त्वज्ञाः सवितारं नृचक्षुषाम् १.१६.९०\nउमाकान्तं नन्दिकेशं नीलकण्ठं सदाशिवम्\nमृत्युञ्जयं महादेवं परात्परतरं विभुम् ९१\nपरं शब्दब्रह्मरूपं तं वन्देऽखिलकारणम्\nकपर्द्दिने नमस्तुभ्यं सद्योजाताय वै नमः ९२\nभवोद्भवाय शुद्धाय ज्येष्ठाय च कनीयसे\nमन्यवे त इषे त्रय्याः पतये यज्ञतन्तवे ९३\nऊर्जे दिशां च पतये कालायाघोररूपिणे\nकृशानुरेतसे तुभ्यं नमोऽस्तु सुमहात्मने ९४\nयतः समुद्रा ः! सरितोऽद्र यश्च गन्धर्वयक्षासुरसिद्धसङ्घाः\nस्थाणुश्चरिष्णुर्महदल्पकं च असच्च सज्जीवमजीवमास ९५\nनतोऽस्मि तं योगिनताङ्घ्रिपद्मं सर्वान्तरात्मानमरूपमीशम्\nस्वतन्त्रमेकं गुणिनां गुणं च नमामि भूयः प्रणमामि भूयः ९६\nइत्थं स्तुतो महादेवः शङ्करो लोकशङ्करः\nआविर्बभूव भूपस्य संतप्ततपसोग्रतः ९७\nपञ्चवक्त्रं दशभुजं चन्द्रा र्द्धकृतशेखरम्\nत्रिलोचनमुदाराङ्गं नागयज्ञोपवीतिनम् ९८\nविशालवक्षसं देवं तुहिनाद्रि समप्रभम्\nगजचर्माम्बरधरं सुरार्चितपदाम्बुजम् ९९\nदृष्ट्वा पपात पादाग्रे दण्डवद्भुवि नारद\nतत उत्थाय सहसा शिवाग्रे विहिताञ्जलि १.१६.१००\nप्रणनाम महादेवं कीर्तयञ्शङ्कराह्वयम्\nविज्ञाय भक्तिं भूपस्य शङ्करः शशिशेखरः १०१\nउवाच राज्ञे तुष्टोऽस्मि वरं वरय वाञ्छितम्\nतोषितोस्मि त्वया सम्यक् स्तोत्रेण तपसा तथा १०२\nएवमुक्तः स देवेन राजा सन्तुष्टमानसः\nउवाच प्राञ्जलिर्भूत्वा जगतामीश्वरेश्वरम् १०३\nभगीरथ उवाच\nअनुग्राह्योस्मि यदि ते वरदानान्महेश्वर\nतदा गङ्गां प्रयच्छास्मत्पितॄणां मुक्तिहेतवे १०४\nश्रीशिव उवाच\nदत्ता गङ्गा मया तुभ्यं पितॄणां ते गतिः परा\nतुभ्यं मोक्षः परश्चेति तमुक्त्वान्तर्दधे शिवः १०५\nकपर्दिनो जटास्रस्ता गङ्गा लोकैकपाविनी\nपावयन्ती जगत्सर्वमन्वगच्छद्भगीरथम् १०६\nततः प्रभृति सा देवी निर्मला मलहारिणी\nभागीरथीति विख्याता त्रिषु लोकेष्वभून्मुने १०७\nसगरस्यात्मजाः पूर्वं यत्र दग्धाः स्वपाप्मना\nतं देशं प्लावयामास गङ्गा सर्वसरिद्वरा १०८\nयदा सम्प्लावितं भस्म सागराणां तु गङ्गया\nतदैव नरके मग्ना उद्धृताश्च गतैनसः १०९\nपुरा सङ्क्रुश्यमानेन ये यमेनातिपीडिताः\nत एव पूजितास्तेन गङ्गाजलपरिप्लुताः १.१६.११०\nगतपापान्स विज्ञाय यमः सगरसम्भवान्\nप्रणम्याभ्यर्च्य विधिवत्प्राह तान्प्रीतमानसः ११२\nइत्युक्तास्ते महात्मानो यमेन गतकल्मषाः\nदिव्यदेहधरा भूत्वा विष्णुलोकं प्रपेदिरे ११३\nएवंप्रभावा सा गङ्गा विष्णुपादाग्रसम्भवा\nसर्वलोकेषु विख्याता महापातकनाशिनी ११४\nय इदं पुण्यमाख्यानं महापातकनाशनम्\nपठेच्च शृणुयाद्वापि गङ्गास्नानफलं लभेत् ११५\nयस्त्वेतत्पुण्यमाख्यानं कथयेद्ब्राह्मणाग्रतः\nस याति विष्णुभवनं पुनरावृत्तिवर्जितम् ११६\nइति श्रीबृहन्नारदीयपुराणे पूर्वभागे प्रथमपादे गङ्गामाहात्म्ये भागीरथगङ्गानयनंनाम षोडशोऽध्यायः १६"
  },
  {
    "text": "</span>"
  }
]
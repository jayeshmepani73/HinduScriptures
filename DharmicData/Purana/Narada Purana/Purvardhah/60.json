[
  {
    "text": "सनन्दन उवाच ।।\nअवतीर्णेषु विप्रेषु यासः पुत्रसहायवान् ।।\nतूर्ष्णीं ध्यानपरो धीमानेकांते समुपाविशत् ।। ६०-१ ।।"
  },
  {
    "text": "तमुवाचाशरीरी वाक् व्यासं पुत्रसमन्वितम् ।।\nभो भो महर्षे वासिष्ठ ब्रह्मघोषो न वर्तते ।। ६०-२ ।।"
  },
  {
    "text": "एको ध्यानपरस्तूष्णी किमास्से चिंतयन्निव ।।\nब्रह्मघोषैर्विरहितः पर्वतोऽयं न शोभते ।। ६०-३ ।।"
  },
  {
    "text": "तस्मादधीष्व भगवन्सार्द्ध पुत्रेण धीमता ।।\nवेदान्वेदविदा चैव सुप्रसन्नमनाः सदा ।। ६०-४ ।।"
  },
  {
    "text": "तच्छुत्वा वचनं व्यासो नभोवाणीसमीरितम् ।।\nशुकेन सह पुत्रेण वेदाभ्यासमथाकरोत् ।। ६०-५ ।।"
  },
  {
    "text": "तयोरभ्यसतोरेवं बहुकालं द्विजोत्तम ।।\nवातोऽतिमात्रं प्रववौ समुद्रानिलवीजितः ।। ६०-६ ।।"
  },
  {
    "text": "ततोऽनध्याय इति तं व्यासः पुत्रमवारयत् ।।\nशुको वारितमात्रस्तु कौतूहलसमन्वितः ।। ६०-७ ।।"
  },
  {
    "text": "अपृच्छत्पितरं तत्र कुतो वायुरभूदयम् ।।\nआख्यातुमर्हति भवान्सर्वं वायोर्विचैष्टितम् ।। ६०-८ ।।"
  },
  {
    "text": "शुकस्यैतद्वचः श्रुत्वा व्यासः परमविस्मितः ।।\nअनध्यायनिमित्तऽस्मिन्निदं वचनं मब्रवीत् ।। ६०-९ ।।"
  },
  {
    "text": "दिव्यं ते चक्षुरुत्पन्नं स्वस्थं ते निश्चलं मनः ।।\nतमसा रजसा चापि त्यक्तः सत्ये व्यवस्थितः ।। ६०-१० ।।"
  },
  {
    "text": "तस्यात्मनि स्वयं वेदान्बुद्ध्वा समनुचिंतय ।।\nदेवयानचरो विष्णोः पितृयानश्च तामसः ।। ६०-११ ।।"
  },
  {
    "text": "द्वावेतौ प्रत्ययं यातौ दिवं चाधश्च गच्छतः ।।\nपिथिव्यामंतरिक्षे च यतः संयांति वायवः ।। ६०-१२ ।।"
  },
  {
    "text": "सप्त ते वायुमार्गा वै तान्निबोधानुपूर्वशः ।।\nतत्र देवगणाः साध्याः समभूवन्महाबलाः ।। ६०-१३ ।।"
  },
  {
    "text": "तेषामप्यभवत्पुत्रः समानो नाम दुर्जयः ।।\nउदानस्तस्य पुत्रोऽभूव्द्यानस्तस्याभवत्सुतः ।। ६०-१४ ।।"
  },
  {
    "text": "अपानश्च ततो जज्ञे प्राणश्चापि ततः परम् ।।\nअनपत्योऽभवत्प्राणो दुर्द्धर्षः शत्रुमर्दनः ।। ६०-१५ ।।"
  },
  {
    "text": "पृथक्क्र्म्माणि तेषां तु प्रवक्ष्यामि यथा तथा ।।\nप्राणिनां सर्वतो वायुश्चेष्टा वर्तयते पृथक् ।। ६०-१६ ।।"
  },
  {
    "text": "प्रीणनाञ्चैव सर्वेषां प्राण इत्यभिधीयते ।।\nप्रेषयत्यभ्रसंघातान्धूमजांश्चोष्मजांस्तथा ।। ६०-१७ ।।"
  },
  {
    "text": "प्रथमः प्रथमे मार्गे प्रवहो नाम सोऽनिलः ।।\nअंबरे स्नेहमात्रेभ्यस्तडिद्भ्यश्चोत्तमद्युतिः ।। ६०-१८ ।।"
  },
  {
    "text": "आवहो नाम सोऽभ्येति द्वितीयः श्वसनो नदन् ।।\nउदयं ज्योतिषां शश्वत्सोमादीनां करोति यः ।। ६०-१९ ।।"
  },
  {
    "text": "अंतर्देहेषु चोदानं यं वदंति मनीषिणः ।।\nयश्चतुर्भ्यः समुद्रेभ्यो वायुर्द्धारयते जलम् ।। ६०-२० ।।"
  },
  {
    "text": "उद्धृत्य ददते चापो जीमूतेभ्यो वनेऽनिलः ।।\nयोऽद्धिः संयोज्य जीमूतान्पर्जन्याय प्रयच्छती ।। ६०-२१ ।।"
  },
  {
    "text": "उद्वहो नाम बंहिष्ठस्तृतीयः स सदागतिः ।।\nसंनीयमाना बहुधा येन नीला महाघनाः ।। ६०-२२ ।।"
  },
  {
    "text": "वर्षमोक्षकृतारंभास्ते भवंति घनाघनाः ।।\nयोऽसौ वहति देवानां विमानानि विहायसा ।। ६०-२३ ।।"
  },
  {
    "text": "चतुर्थः संवहो नाम वायुः स गिरिमर्दनः ।।\nयेन वेगवता रुग्णाः क्रियन्ते तरुजा रसाः ।। ६०-२४ ।।"
  },
  {
    "text": "पंचमः स महावेगो विवहो नाम मारुतः ।।\nयस्मिन्परिप्लवे दिव्या वहंत्यापो विहायसा ।। ६०-२५ ।।"
  },
  {
    "text": "पुण्यं चाकाशगंगायास्तोयं तिष्टति तिष्टति ।।\nदूरात्प्रतिहतो यस्मिन्नेकरश्मिर्दिवाकरः ।। ६०-२६ ।।"
  },
  {
    "text": "योनिरंशुसहस्रस्य येन याति वसुंधराम् ।।\nयस्मादाप्यायते सोमो निधिर्दिव्योऽमृतस्य च ।। ६०-२७ ।।"
  },
  {
    "text": "षष्ठः परिवहो नाम स वायुर्जीवतां वरः ।।\nसर्वप्राणभृतां प्राणार्न्योऽतकाले निरस्यति ।। ६०-२८ ।।"
  },
  {
    "text": "यस्य धर्मेऽनुवर्तेते मृत्युवेवस्वतावुभौ ।।\nसम्यगन्वीक्षता बुद्ध्या शांतयाऽध्यात्मनित्यया ।। ६०-२९ ।।"
  },
  {
    "text": "ध्यानाभ्यासाभिरामाणां योऽमृतत्वाय कल्पते ।।\nयं समासाद्य वेगेन दिशामंतं प्रपेदिरे ।। ६०-३० ।।"
  },
  {
    "text": "दक्षस्य दश पुत्राणां सहस्राणि प्रजापतेः ।।\nयेन वृष्ट्या पराभूतस्तोयान्येन निवर्तते ।। ६०-३१ ।।"
  },
  {
    "text": "परीवहो नाम वरो वायुः स दुरतिक्रमः ।।\nएवमेते दितेः पुत्रा मरुतः परमाद्भुताः ।। ६०-३२ ।।"
  },
  {
    "text": "अनारमंतः सर्वांगाः सर्वचारिणः ।।\nएतत्तु महदाश्चर्यं यदयं पर्वतोत्तमः ।। ६०-३३ ।।"
  },
  {
    "text": "कंपितः सहसा तेन पवमानेन वायुना ।।\nविष्णोर्निःश्वासवातोऽयं यदा वेगसमीरितः ।। ६०-३४ ।।"
  },
  {
    "text": "सहसोदीर्यते तात जगत्प्रव्यथते तदा ।।\nतस्माद्ब्रह्मविदो ब्रह्म न पठंत्यतिवायुतः ।। ६०-३५ ।।"
  },
  {
    "text": "वायोर्वायुभयं ह्युक्तं ब्रह्य तत्पीडितं भवेत् ।।\nएतावदुक्त्वा वचनं पराशरसुतः प्रभुः ।। ६०-३६ ।।"
  },
  {
    "text": "उक्त्वा पुत्रमधीष्वेति व्योमगंगामगात्तदा ।।\nततो व्यासे गते स्नातुं शुको ब्रह्मविदां वरः ।। ६०-३७ ।।"
  },
  {
    "text": "स्वाध्यायमकरोद्ब्रह्मन्वेदवेदांगपारगः ।।\nतत्र स्वाध्यायसंसक्तं शुकं व्याससुतं मुने ।। ६०-३८ ।।"
  },
  {
    "text": "सनत्कुमारो भगवानेकांते समुपागतः ।।\nउत्थाय सत्कृतस्तेन ब्रह्मपुत्रो हि कार्ष्णिना ।। ६०-३९ ।।"
  },
  {
    "text": "ततः प्रोवाच विप्रेंद्र शुकं विदां वरः ।।\nकिं करोषि महाभाग व्यासपुत्र महाद्युते ।। ६०-४० ।।"
  },
  {
    "text": "शुक उवाच ।।\nस्वाध्याये संप्रवृत्तोऽहं ब्रह्मपुत्राधुना स्थितः ।।\nत्वद्दर्शनमनुप्राप्तः केनापि सुकृतेन च ।। ६०-४१ ।।"
  },
  {
    "text": "किंचित्त्वां प्रष्टुमिच्छामि तत्त्वं मोक्षार्थसाधनम् ।।\nतद्वदस्व महाभाग यथा तज्ज्ञानमाप्नुयाम् ।। ६०-४२ ।।"
  },
  {
    "text": "सनत्कुमार उवाच ।।\nनास्ति विद्यासमं चक्षुर्नास्ति विद्यासमं तपः ।।\nनास्ति रागसमं दुःखं नास्ति त्यागसमं सुखम् ।। ६०-४३ ।।"
  },
  {
    "text": "निवृत्तिः कर्मणः पापात्सततं पुण्यशीलता ।।\nसद्वृत्तिः समुदाचारः श्रेय एतदनुत्तमम् ।। ६०-४४ ।।"
  },
  {
    "text": "मानुष्यमसुखं प्राप्य यः सज्जति स मुह्यति ।।\nनालं स दुःखमोक्षाय संगो वै दुःखलक्षणः ।। ६०-४५ ।।"
  },
  {
    "text": "सक्तस्य बुद्धर्भवति मोहजालविवर्द्धिनी ।।\nमोहजालावृतो दुःखमिहामुत्र तथाश्नुते ।। ६०-४६ ।।"
  },
  {
    "text": "सर्वोपायेन कामस्य क्रोधस्य च विनिग्रहः ।।\nकार्यः श्रेयोर्थिना तौ हि श्रेयोघातार्थमुद्यतौ ।। ६०-४७ ।।"
  },
  {
    "text": "नित्यं क्रोधात्तपो रक्षेच्छ्रियं रक्षेञ्च मत्सरात् ।।\nविद्यां मानावमानाभ्यामात्मानं तु प्रमादतः ।। ६०-४८ ।।"
  },
  {
    "text": "आनृशंस्यं परो धर्मः क्षमा च परमं बलम् ।।\nआत्मज्ञानं परं ज्ञानं सत्यं हि परमं हितम् ।। ६०-४९ ।।"
  },
  {
    "text": "येन सर्वं परित्यक्तं स विद्वान्स च पंडितः ।।\nइंद्रियैरिंद्रियार्‌थेभ्यश्चरत्यात्मवशैरिह ।। ६०-५० ।।"
  },
  {
    "text": "असज्जमानः शांतात्मा निर्विकारः समाहितः ।।\nआत्मभूतैरतद्भूतः सह चैव विनैव च ।। ६०-५१ ।।"
  },
  {
    "text": "स विमुक्तः परं श्रेयो न चिरेणाधिगच्छति ।।\nअदर्शनमसंस्पर्शस्तथैवाभाषाणं सदा ।। ६०-५२ ।।"
  },
  {
    "text": "यस्य भूतैः सह मुने स श्रेयो विंदते महत् ।।\nन हिंस्यात्सर्वभूतानि भूतैर्मैत्रायणश्चरेत् ।। ६०-५३ ।।"
  },
  {
    "text": "नेदं जन्म समासाद्य वैरं कुर्वीत केन चित् ।।\nआकिंचन्यं सुसंतोषो निराशिष्ट्वमचापलम् ।। ६०-५४ ।।"
  },
  {
    "text": "एतदाहुः परं श्रेय आत्मज्ञस्य जितात्मनः ।।\nपरिग्रहं परित्यज्य भव तातजितेंद्रियः ।। ६०-५५ ।।"
  },
  {
    "text": "अशोकं स्थानमातिष्ट इह चामुत्र चाभयम् ।।\nनिराशिषो न शोचंति त्यजेदाशिषमात्मनः ।। ६०-५६ ।।"
  },
  {
    "text": "परित्यज्याशिषं सौम्य दुःखग्रामाद्विमोक्ष्यसे ।।\nतपरोनित्येन दांतेन मुनिना संयतात्मना ।। ६०-५७ ।।"
  },
  {
    "text": "अजितं जेतुकामेन भाव्यं संगेष्वसंगिना ।।\nगुणसंगेष्वेष्वनासक्त एकचर्या रतः सदा ।। ६०-५८ ।।"
  },
  {
    "text": "ब्राह्मणो न चिरादेव सुखमायात्यनुत्तमम् ।।\nद्वंद्वारामेषु भूतेषु वराको रमते मुनिः ।। ६०-५९ ।।"
  },
  {
    "text": "किंचिन्प्रज्ञानतृप्तोऽसौ ज्ञानतृप्तो न शोचति ।।\nशुभैर्लभेत देवत्वं व्यामिश्रैर्जन्म मानुषम् ।। ६०-६० ।।"
  },
  {
    "text": "अशुभैश्चाप्यधो जन्म कर्मभिर्लभतेऽवशः ।।\nतत्र मृत्युजरादुःखैः सततं समभिद्रुतम् ।। ६०-६१ ।।"
  },
  {
    "text": "संसारं पश्यते जंतुस्तत्कथं नावबुध्से ।।\nअहिते हितसंज्ञस्त्वमध्रुवे ध्रुवसंज्ञकः ।। ६०-६२ ।।"
  },
  {
    "text": "अनर्थे वार्थसंज्ञस्त्वं किमर्थं नावबुध्यसे ।।\nसंवेष्ट्यमानं बहुभिर्मोहतंतुभिरात्मजैः ।। ६०-६३ ।।"
  },
  {
    "text": "कोशकारवदात्मानं वेष्टितो नावबुध्यसे ।।\nअलं परिग्रहेणेह दोषवान् हि परिग्रहः ।। ६०-६४ ।।"
  },
  {
    "text": "कृमिर्हि कोशकारस्तु बध्यते स्वपरिग्रहात् ।।\nपुत्रदारकुटुंबेषु सक्ताः सीदंति जंतवः ।। ६०-६५ ।।"
  },
  {
    "text": "सरःपंकार्णवे मग्ना जीर्णा वनगजा इव ।।\nमोहजालसमाकृष्टान्पश्यजंतून्सुदुःखितान् ।। ६०-६६ ।।"
  },
  {
    "text": "कुटुंबं पुत्रदारं च शरीरं द्रव्यसंचयम् ।।\nपारक्यमध्रुवं सर्वं किं स्वं सुकृतदुष्कृते ।। ६०-६७ ।।"
  },
  {
    "text": "यदा सर्वं परित्यज्य गंतव्यमवशेन वै ।।\nअनर्थे किं प्रसक्तस्त्वं स्वमर्थं नानुतिष्टसि ।। ६०-६८ ।।"
  },
  {
    "text": "अविश्रांतमनालंबमपाथेयमदैशिकम् ।।\nतमः कर्त्तारमध्वानं कथमेको गमिष्यसि ।। ६०-६९ ।।"
  },
  {
    "text": "नहि त्वां प्रस्थितं कश्चित्पृष्टतोऽनुगमिष्यति ।।\nसुकृतं दुष्कृतं च त्वां गच्छंतमनुयास्यतः ।। ६०-७० ।।"
  },
  {
    "text": "विद्या कर्म च शौर्यं च ज्ञानं च बहुविस्तरम् ।।\nअर्थार्थमनुशीर्यंते सिद्धार्थस्तु विमुच्यते ।। ६०-७१ ।।"
  },
  {
    "text": "निबंधिनी रज्जुरेषा या ग्रामे वसतो रतिः ।।\nछित्वैनां सुकृतो यांति नैनां छिंदंति दुष्कृतः ।। ६०-७२ ।।"
  },
  {
    "text": "तुल्यजातिवयोरूपान् हृतान्पस्यसि मृत्युना ।।\nन च नामास्ति निर्वेदो लोहं हि हृदयं तव ।। ६०-७३ ।।"
  },
  {
    "text": "रूपकूलां मनः स्रोतां स्पर्शद्वीपां रसावहाम् ।।\nगंधपंकां शब्दजलां स्वर्गमार्गदुरारुहाम् ।। ६०-७४ ।।"
  },
  {
    "text": "क्षमारित्रां सत्यमयीं धर्मस्थैर्यकराकराम् ।।\nत्यागवाताध्वगां शीघ्रां बुद्धिनावं नदीं तरेत् ।। ६०-७५ ।।"
  },
  {
    "text": "त्यक्त्वा धर्ममधर्मं च ह्युभे सत्यानृते त्यज ।।\nत्यज धर्ममसंकल्पादधर्मं चाप्यहिंसया ।। ६०-७६ ।।"
  },
  {
    "text": "उभे सत्यानृते बुद्धिं परमनिश्चयात् ।।\nअस्थिस्थूणं स्नायुयुतं मांसशोणितलेपनम् ।। ६०-७७ ।।"
  },
  {
    "text": "धर्मावनद्धं दुर्गंधिं पूर्णं मूत्रपुरीषयोः ।।\nजराशोकसमाविष्टं रोगायतनमस्थिरम् ।। ६०-७८ ।।"
  },
  {
    "text": "रजस्वलमनित्यं च भूतावासं समुत्सृज ।।\nइदं विश्वं जगत्सर्वमजगञ्चापि यद्भवेत् ।। ६०-७९ ।।"
  },
  {
    "text": "महाभूतात्मकं सर्वमस्माद्यत्परमाणुमत् ।।\nइंद्रियाणि च पंचैव तमः सत्त्वं रजस्तथा ।। ६०-८० ।।"
  },
  {
    "text": "इत्येष सप्तदशको राशिख्यक्तसंज्ञकः ।।\nसर्वैरिहेंद्रियार्थैश्च व्यक्ताव्यक्तैर्हि हितम् ।। ६०-८१ ।।"
  },
  {
    "text": "पंचविंशक इत्येष व्यक्ताव्यक्तमयो गणः ।।\nएतैः सर्वैः समायुक्तमनित्यमभिधीयते ।। ६०-८२ ।।"
  },
  {
    "text": "त्रिवर्गोऽत्र सुखं दुःख जीवितं मरणं तथा ।।\nय इदं वेद तत्त्वेन सस वेद प्रभवाप्ययौ ।। ६०-८३ ।।"
  },
  {
    "text": "इन्द्रियैर्गृह्यते यद्यत्तद्व्यक्तमभिधीयते ।।\nअव्यक्तमथ तज्ज्ञेयं लिंगग्राह्यमतींद्रियम् ।। ६०-८४ ।।"
  },
  {
    "text": "इन्द्रियैर्नियतैर्देही धाराभिरिव तर्प्यते ।।\nलोके विहितमात्मानं लोकं चात्मनि पश्यति ।। ६०-८५ ।।"
  },
  {
    "text": "परावरदृशः शक्तिर्ज्ञानवेलां न पश्यति ।।\nपश्यतः सर्वभूतानि सर्वावस्थासु सर्वदा ।। ६०-८६ ।।"
  },
  {
    "text": "ब्रह्मभूतस्य संयोगो नाशुभेनोपपद्यते ।।\nज्ञानेन विविधात्क्लेशान्न निवृत्तिश्च देहजात् ।। ६०-८७ ।।"
  },
  {
    "text": "लोकबुद्धिप्रकाशेन लोकमार्गो न रिष्यति ।।\nअनादिनिधनं जंतुमात्मनि स्थितमव्ययम् ।। ६०-८८ ।।"
  },
  {
    "text": "अकर्तारममूढं च भगवानाह तीर्तवित् ।।\nयो जन्तुः स्वकृतैस्तैस्तैः कर्मभिर्नित्यदुःखितः ।। ६०-८९ ।।"
  },
  {
    "text": "स्वदुःखप्रतिघातार्थं हंति जंतुरनेकधा ।।\nततः कर्म समादत्ते पुनरन्यन्नवं बहु ।। ६०-९० ।।"
  },
  {
    "text": "तप्यतेऽथ पुनस्तेन भुक्त्वाऽपथ्यमिवातुरः ।।\nअजस्रमेव मोहांतो दुःखेषु सुखसंज्ञितः ।। ६०-९१ ।।"
  },
  {
    "text": "वध्यते तप्यते चैव भयवत्यर्मभिः सदा ।।\nततो निवृत्तो बंधात्स्वात्कर्मणामुदयादिह ।। ६०-९२ ।।"
  },
  {
    "text": "परिभ्रमति संसारे चक्रवद्बाहुवर्जितः ।।\nसंयमेन च संबंधान्निवृत्त्या तपसो बलात् ।। ६०-९३ ।।"
  },
  {
    "text": "सम्प्राप्ता बहवः सिद्धिं अव्याबाधां सुखोदयाम् ।। ६०-९४ ।।"
  },
  {
    "text": "इति श्रीबृहन्नारदीयपुराणे पूर्वभागे द्वितीयपादे बृहदुपाख्याने षष्टितमोऽध्यायः ।।"
  }
]
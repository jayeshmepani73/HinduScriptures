[
  {
    "text": "सनातन उवाच ।।\nश्रृणु विप्र प्रवक्ष्यामि द्वितीयाया व्रतानि ते ।।\nयानि कृत्वा नरो भक्त्या ब्रह्मलोके महीयते ।। १११-१ ।।"
  },
  {
    "text": "चैत्रशुक्लद्वितीयायां ब्रह्मणं च सशक्तिकम् ।।\nहविष्यान्नेन गन्धाद्यैः स्तोष्य सर्वक्रतूद्भवम् ।। १११-२ ।।"
  },
  {
    "text": "फलं लब्ध्वाखिलान्कामानंते ब्रह्मपदं लभेत् ।।\nअस्मिन्नेव दिने विप्र बालेंदुमुदितं परे ।। १११-३ ।।"
  },
  {
    "text": "समभ्यर्च्य निशारंभे भुक्तिमुक्तिफलं भवेत् ।।\nअथवास्मिन्दिने भक्त्या दस्रावभ्यर्च्य यत्नतः ।। १११-४ ।।"
  },
  {
    "text": "सुवर्णरजते नेत्रे प्रदद्याच्च द्विजातये ।।\nपूर्णयात्राव्रते ह्यस्मिन्दध्ना वापि घृतेन च ।। १११-५ ।।"
  },
  {
    "text": "नेत्रव्रतं द्वादश वत्सरान्वै कृत्या भवेद्भूमिपतिर्द्विजेंद्र ।।\nसुरूपरूपोऽरिगणप्रतापी धर्माभिरामो नृपवर्गमुख्यः ।। १११-६ ।।"
  },
  {
    "text": "राधशुक्लद्वितीयायां ब्रह्मणं विष्णुरूपिणम् ।।\nसमर्च्य सप्तधान्यान्याढ्यकुंभोपरि विधानतः ।। १११-७ ।।"
  },
  {
    "text": "विष्णुलोकमवाप्नोति भुक्त्वा भोगान्मनोरमान् ।।\nज्येष्ठशुक्लद्वितीयायां भास्करं भुवनाधिपम् ।। १११-८ ।।"
  },
  {
    "text": "चतुवक्त्रस्वरूपं च समभ्यर्च्य विधानतः ।।\nभोजयित्वा द्विजान् भक्त्या भास्करं लोकमाप्नुयात् ।। १११-९ ।।"
  },
  {
    "text": "आषाढस्य सिते पक्षे द्वितीया पुण्यसंयुता ।।\nतस्यां रथं समारोप्य रामं सह सुभद्रया ।। १११-१० ।।"
  },
  {
    "text": "द्विजादिभिर्व्रती सार्धं परिक्रम्य पुरादिकम् ।।\nजलाशयांतिकं गत्वा कारयेच्च महोत्सवम् ।। १११-११ ।।"
  },
  {
    "text": "तदन्ते देवभवने निवेश्य च यथाविधि ।।\nब्राह्मणान्भोजयेच्चैव व्रतस्यास्य प्रपूर्तये ।। १११-१२ ।।"
  },
  {
    "text": "नभः शुक्लद्वितीयायां विश्वकर्मा प्रजापतिः ।।\nस्वपितीति तिथिः पुण्या ह्यशोकशयनाह्वया ।। १११-१३ ।।"
  },
  {
    "text": "सशक्तिक तु शय्यास्थं पूजयित्वा चतुर्मुखम् ।।\nइममुच्चारयेन्मंत्रं प्रणम्य जगतां पतिम् ।। १११-१४ ।।"
  },
  {
    "text": "श्रीवत्सधारिञ्छ्रीकांत श्रीवास श्रीपते प्रभो ।।\nगार्हस्थ्यं मा प्रणाशं मे यातु धर्मार्थकामद ।। १११-१५ ।।"
  },
  {
    "text": "चंद्रार्द्धदानमत्रोक्तं सर्वसिद्धिविधायकम् ।।\nभाद्रशुक्लद्वितीयायां शक्ररूपं जगद्विधिम् ।। १११-१६ ।।"
  },
  {
    "text": "पूजयित्वा विधानेनन सर्वक्रतुफलं लभेत् ।।\nआश्विने मासि वै पुण्या द्वितीया शुक्लपक्षगा ।। १११-१७ ।।"
  },
  {
    "text": "दानं प्रदत्तमेतस्यामनंतफलमुच्यते ।।\nऊर्ज्जशुक्लद्वितीयायां यमो यमुनया पुरा ।। १११-१८ ।।"
  },
  {
    "text": "भोजितः स्वगृहे तेन द्वितीयैषा यमाह्वया ।।\nपुष्टिप्रवर्द्धनं चात्र भगिन्या भोजनं गृहे ।। १११-१९ ।।"
  },
  {
    "text": "वस्त्रालंकारपूर्वं तु तस्मै देयमतः परम् ।। १११-२० ।।"
  },
  {
    "text": "यस्यां तिथौ यमुनया यमराजदेवः संभोजितो निजकरात्स्वसृसौहृदेन ।।\nतस्यां स्वसुः करतलादिह यो भुनक्ति प्राप्नोति रत्नधनधान्यमनुत्तमं सः ।। १११-२१ ।।"
  },
  {
    "text": "मार्गशुक्लद्वितीयायां श्राद्धेन पितृपूजनम् ।।\nआरोग्यं लभते चापि पुत्रपौत्रसमन्वयः ।। १११-२२ ।।"
  },
  {
    "text": "पौषशुक्लद्वितीयायां गोश्रृंगोदकमार्जनम् ।।\nसर्वकामप्रदं नॄणामास्ते बालेंदुदर्शनम् ।। १११-२३ ।।"
  },
  {
    "text": "योऽर्घ्यदानेन बालेंदुं हविष्याशी जितेंद्रियः ।।\nपूजयेत्साज्यसुमनेधर्मकामार्थसिद्धये ।। १११-२४ ।।"
  },
  {
    "text": "माघशुक्लद्वितीयायां भानुरूपं प्रजापतिम् ।।\nसमभ्यर्च्य यथान्यायं पूजयेद्रक्तपुष्पकैः ।। १११-२५ ।।"
  },
  {
    "text": "रक्तैर्गंवैस्तथा स्वर्णमूर्तिं निर्माय शक्तितः ।।\nततः पूर्णं ताम्रपात्रं गाघृमैर्वापितण्डुलैः ।। १११-२६ ।।"
  },
  {
    "text": "समर्प्य देवे भक्त्यैव स मूर्तिं प्रददेद्द्विजे ।।\nएवं कृते व्रते विप्र साक्षात्सूर्य इवोदितः ।। १११-२७ ।।"
  },
  {
    "text": "दुरासदो दुराधर्षो जायते भुविमानवः ।।\nइह कामान्वराम्भुक्त्वा यात्यंते ब्रह्मणः पदम् ।। १११-२८ ।।"
  },
  {
    "text": "सर्वदेवस्तुतोऽभीक्ष्णं विमानवरमास्थितः ।।\nअथ फाल्गुनशुक्लाया द्वितीयायां द्विजोत्तमः ।। १११-२९ ।।"
  },
  {
    "text": "पुष्पैः शिवं समभ्यर्च्य सुश्वेतैश्च सुगंधिभिः ।।\nपुष्पैर्वितानकं कृत्वा पुष्पालंकरणैः शुभैः ।। १११-३० ।।"
  },
  {
    "text": "नैवेद्यैर्विविधैर्धूपैर्दीपर्नीराजनादिभिः ।।\nप्रसाद्य प्रणमेच्चैव साष्टांगं पतितो भुवि ।। १११-३१ ।।"
  },
  {
    "text": "एवमभ्यर्च्य देवेशं मर्त्यो व्याधिविवर्जितः ।।\nधनधान्यसमायुक्तो जीवेद्विर्षशतं ध्रुवम् ।। १११-३२ ।।"
  },
  {
    "text": "यद्विधानं द्वितीयासु शुक्लपक्षगतासु वा ।।\nप्रोक्तं तदेव कृष्णासु कर्त्तव्यं विधिकोविदैः ।। १११-३३ ।।"
  },
  {
    "text": "वह्निरेव पृथङ्मास्सु नानारूपवपुर्द्धरः ।।\nपूज्यते हि द्वितीयासु ब्रह्मचर्य्यादि पूर्ववत् ।। १११-३४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासद्वितीयाव्रतनिरूपणं नामैकादशाधिकशततमोऽध्यायः ।। १११ ।।"
  }
]
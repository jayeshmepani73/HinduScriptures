[
  {
    "text": "नारद उवाच ।।\nसाधु साधु महाप्राज्ञ सर्व तंत्रविशारद ।।\nत्वया मह्यं समाख्यातं विधानं तंत्रगोपितम् ।। ७७-१ ।।"
  },
  {
    "text": "अधुना तु महाभाग कीर्तवीर्यहनूमतोः ।।\nकवचे श्रोतुमिच्छामि तद्वदस्वकृपानिधे ।। ७७-२ ।।"
  },
  {
    "text": "सनत्कुमार उवाच ।।\nश्रृणु विप्रेन्द्र वक्ष्यामि कवचं परमाद्भुतम् ।।\nकार्तवीर्यस्य येनासौ प्रसन्नः कार्यसिद्धिकृत् ।। ७७-३ ।।"
  },
  {
    "text": "सहस्रादित्यसंकाशे नानारत्नसमुज्ज्वंले ।।\nभास्वद्ध्वजपताकाढ्ये तुरगायुतभूषिते ।। ७७-४ ।।"
  },
  {
    "text": "महासंवर्तकांभोधिभीमरावविराविणि ।।\nसमुद्धृतमहाछत्र्रवितानितवियत्पथे ।। ७७-५ ।।"
  },
  {
    "text": "महारथवरे दीप्तनानायुधविराजिते ।।\nसुस्थितं विपुलोदारं सहस्रभुजमंडितम् ।। ७७-६ ।।"
  },
  {
    "text": "वामैरुद्दंडकोदंडान्दधानमपरैः शरान् ।।\nकिरीटहारमुकुटकेयूरवलयांगदैः ।। ७७-७ ।।"
  },
  {
    "text": "मुद्रिकोदरबन्धाद्यैर्मौंजीनूपुरकादिभिः ।।\nभूषितं विविधाकल्पैर्भास्वरैः सुमहाधनैः ।। ७७-८ ।।"
  },
  {
    "text": "आबद्धकवचं वीरं सुप्रसन्नाननांबुजम् ।।\nधनुर्ज्या सिंहनादेन कंपयंतं जगत्र्रयम् ।। ७७-९ ।।"
  },
  {
    "text": "सर्वशत्रुक्षयकरं सर्वव्याधिविनाशनम् ।।\nसर्वसंपत्प्रदातारं विजयश्रीनिषेवितम् ।। ७७-१0 ।।"
  },
  {
    "text": "सर्वसौभाग्यदं भद्रं भक्ताभयविधायिनम् ।।\nदिव्यमाल्यानुलेपाढ्यं सर्वलक्षणसंयुतम् ।। ७७-११ ।।"
  },
  {
    "text": "रथनागाश्वपादातवृंदमध्यगमीश्वरम् ।।\nवरदं चक्रवर्तीनं सर्वलोकैकपालकम् ।। ७७-१२ ।।"
  },
  {
    "text": "समानोदितसाहस्रदिवाकरसमद्युतिम् ।।\nमहायोगभवैश्वर्यकीर्त्याक्रांतजगत्र्रयम् ।। ७७-१३ ।।"
  },
  {
    "text": "श्रीमच्‌चक्रं हरेरंशादवतीर्णं महीतले ।।\nसम्यगात्मादिभेदेन ध्यात्वा रक्षामुदीरयेत् ।। ७७-१४ ।।"
  },
  {
    "text": "अस्यांगमूर्तयः पंच पांतु मां स्फटिकोज्ज्वलाः ।।\nअग्नीशासुरवायव्यकोणेषु हृदयादिकाः ।। ७७-१५ ।।"
  },
  {
    "text": "सर्वतोस्रज्वलद्रूपा दरचर्मासिपाणयः ।।\nअव्याहतबलैश्वर्यशक्तिसामर्थ्यविग्रहाः ।। ७७-१६ ।।"
  },
  {
    "text": "क्षेमंकरीशक्तियुतश्चौरवर्गविभञ्जनः ।।\nप्राचीं दिशं रक्षतु मे बाणबाणासनायुधः ।। ७७-१७ ।।"
  },
  {
    "text": "श्रीकरीशक्तिसहितो मारीभयविनाशकः ।।\nशरचापधरः श्रीमान् दिशं मे पातु दक्षिणाम् ।। ७७-१८ ।।"
  },
  {
    "text": "महावश्यकरीयुक्तः सर्वशत्रुविनाशकृत् ।।\nमहेषुचापधृक्पातु मम प्राचेतसीं दिशम् ।। ७७-१९ ।।"
  },
  {
    "text": "यशःकर्या समायुक्तो दैत्यसंघविनाशनः ।।\nपरिरक्षतु मे सम्यग्विदिशं चैत्रभानवीम् ।। ७७-२0 ।।"
  },
  {
    "text": "विद्याकरीसमायुक्तः सुमहहुःखनाशनः ।।\nपातु मे नैर्ऋतीं चापपाणिर्विदिशमीश्वरः ।। ७७-२१ ।।"
  },
  {
    "text": "धनकर्या समायुक्तो महादुरित नाशनः ।।\nइष्वासनेषुधृक्पातु विदिशं मम वायवीम् ।। ७७-२२ ।।"
  },
  {
    "text": "आयुःकर्या युतः श्रीमान्महाभयविनाशनः ।।\nचापेषुधारी शैवीं मे विदिशं परिरक्षतु ।। ७७-२३ ।।"
  },
  {
    "text": "विजयश्रीयुतः साक्षात्सहस्रारधरो विभुः ।।\nदिशमूर्द्ध्वामवतु मे सर्वदुष्टभयंकरः ।। ७७-२४ ।।"
  },
  {
    "text": "शंखभृत्सुमहाशक्तिसंयुतोऽप्यधरां दिशम् ।।\nपरिरक्षतु मे दुःखध्वांतसम्भेदभास्करः ।। ७७-२५ ।।"
  },
  {
    "text": "महायोगसमायुक्तः सर्वदिक्चक्रमंडलः ।।\nमहायोगीश्वरः पातु सर्वतो मम पद्मभृत् ।। ७७-२६ ।।"
  },
  {
    "text": "एतास्तु मूर्तयो रक्ता रक्तमाल्यांशुकावृताः ।।\nप्रधानदेवतारूपाः पृथग्रथवरे स्थिताः ।। ७७-२७ ।।"
  },
  {
    "text": "शक्तयः पद्महस्ताश्चत नीलेंदीवरसन्न्निभाः ।।\nशुक्लमाल्यानुवसनाः सुलिप्ततिलकोज्ज्वलाः ।। ७७-२८ ।।"
  },
  {
    "text": "तत्पार्शदेश्वराः स्वस्ववाहनायुधभूषणाः ।।\nस्वस्वदिक्षु स्थिताः पांतु मामिंद्राद्या महाबलाः ।। ७७-२९ ।।"
  },
  {
    "text": "एतस्तस्य समाख्याताः सर्वावरणदेवताः ।।\nसर्वतो मां सदा पातुं सर्वशक्तिसमन्विताः ।। ७७-३0 ।।"
  },
  {
    "text": "हृदये चोदरे नाभौ जठरे गुह्यमण्डले ।।\nतेजोरूपाः स्थिताः पातुं वांछासुखनद्रुमाः ।। ७७-३१ ।।"
  },
  {
    "text": "दिशं चान्ये महावर्णा मन्त्ररूपा महोज्ज्वलाः ।।\nव्यापकत्वेन पांत्वस्मानापादतलमस्तकम् ।। ७७-३२ ।।"
  },
  {
    "text": "कार्तवीर्यः शिरः पातु ललाटं हैहयेश्वरः ।।\nसुमुखो मे मुखं पातु कर्णौ व्याप्तजगत्त्रयः ।। ७७-३३ ।।"
  },
  {
    "text": "सुकुमारो हनुं पातु भ्रूयुगं मे धनुर्धरः ।।\nनयनं पुंमडरीकाक्षगो नासिकां मे गुणाकरः ।। ७७-३४ ।।"
  },
  {
    "text": "अधरोष्ठौ सदा पातु ब्रह्ज्ञेयो द्विजान्कविः ।।\nसर्वशास्त्रकलाधारी जिह्वां चिबुकमव्ययः ।। ७७-३५ ।।"
  },
  {
    "text": "दत्तात्रेयप्रियः कंठं स्कंधौ राजकुलेश्वरः ।।\nभुजौ दशास्यदर्पघ्नो हृदयं मे महाबलः ।। ७७-३६ ।।"
  },
  {
    "text": "कुक्षिं रक्षतु मे विद्वान् वक्षः परपुरंजयः ।।\nकरौ सर्वार्थदः पातुकराग्राणि जगत्प्रियः ।। ७७-३७ ।।"
  },
  {
    "text": "रेवांबगुलीलासंहप्तो जठरं परिरक्षतु ।।\nवीरशूरस्तु मे नाभिं पार्श्वौ मे सर्वदुष्टहा ।। ७७-३८ ।।"
  },
  {
    "text": "सहस्रभुजनृत्पृष्टं सप्तद्वीपाधिपः कटिम् ।।\nऊरू माहिष्मतीनाथो जानुनी वल्लभो भुवः ।। ७७-३९ ।।"
  },
  {
    "text": "जंघे वीराधिपः पातु पातु पादौ मनोजवः ।।\nपातु सर्वायुधधरः सर्वांगं सर्वमर्मसु ।। ७७-४0 ।।"
  },
  {
    "text": "सर्वदुष्टांतकः पातु धात्वष्टककलेवरम् ।।\nप्राणादिदशजीवेशान्सर्वशिष्टेष्टदोऽवतु ।। ७७-४१ ।।"
  },
  {
    "text": "वशीकृतेंद्रियग्रामः पातु सर्वेन्द्रियाणि मे ।।\nअनुक्तमपि यत्स्थान शरीरांतर्बहिश्च यत् ।। ७७-४२ ।।"
  },
  {
    "text": "तत्सर्वं पातु मे सर्वलोकनाथेश्वरेश्वरः ।।\nवज्रात्सारतरं चेदं शरीरं कवचावृतम् ।। ७७-४३ ।।"
  },
  {
    "text": "बाधाशतविनिर्मुक्तमस्तु मे भयवर्जितम् ।।\nबद्धेदं कवचं दिव्यमभेद्यं हैहयेशितुः ।। ७७-४४ ।।"
  },
  {
    "text": "विचरामि दिवा रात्रौ निर्भयेनांतरात्मना ।।\nराजमार्गे महादुर्गे मार्गे चौरा दिसंकुले ।। ७७-४५ ।।"
  },
  {
    "text": "विषमे विपिने घोरे दावाग्नौ गिरिकंदरे ।।\nसंग्रामे शस्त्रसंघाते सिंहव्याघ्रनिषेविते ।। ७७-४६ ।।"
  },
  {
    "text": "गह्वरे सर्वसंकीर्णे संध्याकाले नृपालये ।।\nविवादे विपुलावर्ते समुद्रे च नदीतटे ।। ७७-४७ ।।"
  },
  {
    "text": "परिपंथिजनाकीर्णे देशे दस्युगणावृते ।।\nसर्वस्वहरणे प्राप्ते प्राप्ते प्राणस्य संकटे ।। ७७-४८ ।।"
  },
  {
    "text": "नानारोगज्वरावेशे पिशाचप्रेतयातने ।।\nमारीदुःस्वप्नपीडासु क्लिष्टे विश्वासघातके ।। ७७-४९ ।।"
  },
  {
    "text": "शारीरे च महादुःखे मानसे च महाज्वरे ।।\nआधिव्याधिभये विघ्नज्वालोपद्रवकेऽपि च ।। ७७-५0 ।।"
  },
  {
    "text": "न भवतु भयं किंचित्कवचेनावृतस्य मे ।।\nआंगुतुकामानखिलानस्मद्वसुविलुंपकान् ।। ७७-५१ ।।"
  },
  {
    "text": "निवारयतु दोर्दंडसहस्रेण महारथः ।।\nस्वकरोद्धृतसाहस्रपाशबद्धान्सुदुर्जयान् ।। ७७-५२ ।।"
  },
  {
    "text": "संरुद्धूगतिसामर्थ्यान्करोतु कृतवीर्यजः ।।\nसृणिसाहस्रनिर्भिन्नान्सहस्रशरखंडितान् ।। ७७-५३ ।।"
  },
  {
    "text": "राजचूडामणिः क्षिप्रं करोत्वस्मद्विरोधकान् ।।\nखङ्ग साहस्रदलितान्सहस्रमुशलार्दितान् ।। ७७-५४ ।।"
  },
  {
    "text": "चौरादि दुष्टसत्त्वौघान्करोतु कमलेक्षणः ।।\nस्वशंखनादसंत्रस्तान्सहस्रारसहस्रभृत् ।। ७७-५५ ।।"
  },
  {
    "text": "अवतारो हरेः साक्षात्पालयत्वखिलं मम ।।\nकार्तवीर्य महावीर्य सर्वदुष्टविनाशन ।। ७७-५६ ।।"
  },
  {
    "text": "सर्वत्र सर्वदा दुष्टचौरान्नाशाय नाशय ।।\nकिं त्वं स्वपिषि दुष्टघ्न किं तिष्टसि चिरायासि ।। ७७-५७ ।।"
  },
  {
    "text": "उत्तिष्ठ पाहि नः सर्वभयेभ्यः स्वसुतानिव ।।\nये चौरा वसुहर्तारो विद्विषो ये च हिंसकाः ।। ७७-५८ ।।"
  },
  {
    "text": "साधुभीतिकरा दुष्टाश्छद्मका ये दुराशयाः ।।\nदुर्हृदो दुष्टभू पाला दुष्टामात्याश्च पापकाः ।। ७७-५९ ।।"
  },
  {
    "text": "ये च कार्यविलोप्तोरो ये खलाः परिपंथिनः ।।\nसर्वस्वहारिणां ये च पंच मायाविनोऽपरेः ।। ७७-६0 ।।"
  },
  {
    "text": "महाक्लेशकरा म्लेच्छा दस्यवो वृषलाश्च ये ।।\nयेऽग्निदा गरदातारो वंचकाः शस्त्रपाणयः ।। ७७-६१ ।।"
  },
  {
    "text": "ये पापा दुष्टकर्माणो दुःखदा दुष्टबुद्धयः ।।\nव्याजकाः कुपथासक्ता ये च नानाभयप्रदाः ।। ७७-६२ ।।"
  },
  {
    "text": "छिद्रान्वेषरता नित्यं येऽस्मान्बाधितुमुद्यताः ।।\nते सर्वे कार्तवीर्यस्य महाशंखरवाहताः ।। ७७-६३ ।।"
  },
  {
    "text": "सहसा विलयं यान्तु दूरदिव विमोहिताः ।।\nये दानवा महादित्या ये यक्षा ये च राक्षसाः ।। ७७-६४ ।।"
  },
  {
    "text": "पिशाचा ये महासत्त्वा ये भूतब्रह्मराक्षसाः ।।\nअपस्मारग्रहा ये च ये ग्रहाः पिशिताशनाः ।। ७७-६५ ।।"
  },
  {
    "text": "महालोहितभोक्तारो वेताला ये च गुह्यकाः ।।\nगंधर्वाप्सरसः सिद्धा ये च देवादियोनयः ।। ७७-६६ ।।"
  },
  {
    "text": "डाकिन्यो द्रुणसाः प्रेताः क्षेत्रपाला विनायकाः ।।\nमहाव्याघ्रमहामेघा महातुरागरूपकाः ।। ७७-६७ ।।"
  },
  {
    "text": "महागजा महासिंहा महामहिषयोनयः ।।\nऋक्षवाराहशुनकवानरोलूकमूर्तयः ।। ७७-६८ ।।"
  },
  {
    "text": "महोष्ट्रखरमार्जारसर्पगोवृषमस्तकाः ।।\nनानारूपा महासत्त्वा नानाक्लेशसहस्रदाः ।। ७७-६९ ।।"
  },
  {
    "text": "नानारोगकराः क्षुद्रा महावीर्या महाबलाः ।।\nवातिकाः पैत्तिका घोरा श्लैष्मिकाः सान्निपातिकाः ।। ७७-७0 ।।"
  },
  {
    "text": "माहेश्वरा वैष्णवाश्च वैरिंच्याश्च महाग्रहाः ।।\nस्कांदा वैनायकाः क्रूरा ये च प्रमथगुह्यकाः ।। ७७-७१ ।।"
  },
  {
    "text": "महाशत्रुहा रौद्रा महामारीमसूरिकाः ।।\nऐकाहिका व्द्याहिकाश्च त्र्याहिकाश्च महाज्वराः ।। ७७-७२ ।।"
  },
  {
    "text": "चातुर्थिकाः पाक्षिकाश्च मास्याः षाण्मासिकाश्च ये ।।\nसांवत्सरा दुर्निवार्या ज्वराः परमदारुणाः ।। ७७-७३ ।।"
  },
  {
    "text": "स्वाप्निका ये महोत्पाता ये च दुःस्वाप्निका ग्रहाः ।।\nकूष्मांडा जृंभिका भौमा द्रोणाः सान्निध्यवंचकाः ।। ७७-७४ ।।"
  },
  {
    "text": "भ्रमिकाः प्राणहर्तारो ये च बालग्रहादयः ।।\nमनोबुद्वीन्द्रियहराः स्फोटकाश्च महाग्रहाः ।। ७७-७५ ।।"
  },
  {
    "text": "महाशना बलिभुजो महाकुणपभोजनाः ।।\nदिवाचरा रात्रिचरा ये च संध्यासु दारुणाः ।। ७७-७६ ।।"
  },
  {
    "text": "प्रमत्ता वाऽप्रमत्ता वै ये मां बाधितुमुद्यताः ।।\nते सर्वे कार्त्तवीर्यस्य धनुर्मुक्तशराहताः ।। ७७-७७ ।।"
  },
  {
    "text": "सहस्रधा प्रणश्यंतु भग्नसत्त्वबलोद्यमाः ।।\nये सर्पा ये महानागा महागिरिबिलेशयाः ।। ७७-७८ ।।"
  },
  {
    "text": "कालव्याला महादंष्ट्रा महाजगरसंज्ञकाः ।।\nअनंतशूलिकाद्याश्च दंष्ट्राविषमहाभयाः ।। ७७-७९ ।।"
  },
  {
    "text": "अनेकशत शीर्षाश्च खंडपुच्छाश्च दारुणाः ।।\nमहाविषजलौकाश्च वृश्चिका रुक्तपुच्छकाः ।। ७७-८0 ।।"
  },
  {
    "text": "आशीविषाः कालकूटा महाहालाहलाह्वयाः ।।\nजलसर्पा जलव्याला जलग्राहाश्च कच्छपाः ।। ७७-८१ ।।"
  },
  {
    "text": "मत्स्यका विषपुच्छाश्च ये चान्ये जलवासिनः ।।\nजलजाः स्थलजाश्चैव कृत्रिमाश्च महाविषाः ।। ७७-८२ ।।"
  },
  {
    "text": "गुप्तरूपा गुप्तविषा मूषिका गृहगोधिकाः ।।\nनानाविषाश्च ये घोरा महोपविषसंज्ञकाः ।। ७७-८३ ।।"
  },
  {
    "text": "येऽस्मान्बाधितुमिच्छंति शरीरप्राणनाशकाः ।।\nते सर्वे कार्तवीर्यस्य खङ्कसाहस्रदारिताः ।। ७७-८४ ।।"
  },
  {
    "text": "दूरादेव विनश्यंतु प्रणष्टेंद्रियसाहसाः ।।\nमनुष्याः पशवो त्वृक्षवानरा वनगोचराः ।। ७७-८५ ।।"
  },
  {
    "text": "सिंहव्याघ्रवराहाश्च महिषा ये महामृगाः ।।\nगजास्तुरंगा गवया रासभाः शरभा वृकाः ।। ७७-८६ ।।"
  },
  {
    "text": "शुनका द्वीपिनः शुभ्रा मार्जारा बिललोलुपाः ।।\nश्रृगालाः शशकाः श्येना गुरुत्मन्तो विहंगमाः ।। ७७-८७ ।।"
  },
  {
    "text": "भेरुंडा वायसा गूध्रा हंसाद्याः पक्षिजातयः ।।\nउद्भिज्जाश्चांडजाश्चैव स्वेदजाश्च जरायुजाः ।। ७७-८८ ।।"
  },
  {
    "text": "नानाभेदकुले जाता नानाभेदाः पृथग्विधाः ।।\nयेऽस्मान्बाधितुमिच्छंति सेध्यासु च दिवा निशि ।। ७७-८९ ।।"
  },
  {
    "text": "ते सर्वे कार्तवीर्यस्य गदासाहस्रदारिताः ।।\nदूरादेव विनश्यंतु विनष्टगतिपौरुषाः ।। ७७-९0 ।।"
  },
  {
    "text": "ये चाक्षेमप्रदातारः कूटमायाविनश्च ये ।।\nमारणोत्सादनोन्मूलद्वेषमोहनकारकाः ।। ७७-९१ ।।"
  },
  {
    "text": "विश्वास घातका दुष्टा ये च स्वामिद्रुहो नराः ।।\nये चाततायिनो दुष्टा ये पापा गोप्यहारिणः ।। ७७-९२ ।।"
  },
  {
    "text": "दाहोपद्यातगरलशस्त्रपातातिदुःखदाः ।।\nक्षेत्रवित्तादिहरणबंधनादिभयप्रदाः ।। ७७-९३ ।।"
  },
  {
    "text": "ईतयो विविधाकारो ये चान्ये दुष्टजातयः ।।\nपीडाकरा ये सततं छिद्रमिच्छंति बाधितुम् ।। ७७-९४ ।।"
  },
  {
    "text": "ते सर्वे कार्तवीर्यस्य चक्रसाहस्रदारिताः ।।\nदूरादेव क्षयं यांतु विनष्टबलसाहसाः ।। ७७-९५ ।।"
  },
  {
    "text": "ये मेघा ये महावर्षा ये वाता याश्च विद्युतः ।।\nये महाशनयो दीप्ता ये निर्घाताश्च दारुणाः ।। ७७-९६ ।।"
  },
  {
    "text": "उल्कापाताश्च ये घोरा ये महेंद्रायुधादयः ।।\nसूर्येंदुकुजसौम्याश्च गुरुकाव्यशनैश्चराः ।। ७७-९७ ।।"
  },
  {
    "text": "राहुश्च केतवो घोरा नक्षत्रा राशयस्तथा ।।\nतिथयः संक्रमा मासा हायना युगनायकाः ।। ७७-९८ ।।"
  },
  {
    "text": "मन्वंतराधिपाः सिद्धा ऋषयो योगसिद्धयः ।।\nनिधयो ऋग्यजुःसामाथर्वाणश्चैव वह्नयः ।। ७७-९९ ।।"
  },
  {
    "text": "ऋतवो लोकपालाश्च पितरो देवसंहतिः ।।\nविद्याश्चैव चतुःषष्टिभेदा या भुवनत्रये ।। ७७-१00 ।।"
  },
  {
    "text": "ये त्वत्र कीर्तिताः सर्वे चये चान्ये नानुकीर्तिताः ।।\nते संतु नः सदा सौम्याः सर्वकालसुखावहाः ।। ७७-१0१ ।।"
  },
  {
    "text": "आज्ञया कार्तवीर्यस्य योगीन्द्रस्यामितद्युतेः ।।\nकार्तवीर्यार्जुनो धन्वी राजेन्द्रो हैहयेश्वरः ।। ७७-१0२ ।।"
  },
  {
    "text": "दशास्यदर्पहा रेवालीलादृप्तकः सुदुर्जयः ।।\nदुःखहा चौरदमनो राजराजेश्वरः प्रभुः ।। ७७-१0३ ।।"
  },
  {
    "text": "सर्वज्ञः सर्वदः श्रीमान् सर्वशिष्टेष्टदः कृती ।।\nराजचूडामणिर्योगी सप्तद्वीपाधिनायकः ।। ७७-१0४ ।।"
  },
  {
    "text": "विजयी विश्वजिद्वाग्मी महागतिरलोलुपः ।।\nयज्वा विप्रप्रियो विद्वान् ब्रह्मज्ञेयः सनातनः ।। ७७-१0५ ।।"
  },
  {
    "text": "माहिष्मतीपतिर्योधा महाकीर्तिर्महाभुजः ।।\nसुकुमारो महावीरो मारीघ्नो मदिरेक्षणः ।। ७७-१0६ ।।"
  },
  {
    "text": "शत्रुघ्नः शाश्वतः शूरः शँखभृद्योगिवल्लभः ।।\nमहाभागवतो धीमान्महाभयविनाशनः ।। ७७-१0७ ।।"
  },
  {
    "text": "असाध्यी विग्रहो दिव्यो भावो व्याप्तजगत्त्रयः ।।\nजितेंद्रियो जितारातिः स्वच्छंदोऽनंतविक्रममः ।। ७७-१0८ ।।"
  },
  {
    "text": "चक्रभृत्परचक्रघ्नः संग्रामविधिपूजितः ।।\nसर्वशास्त्रकलाधरी विरजा लोकवंदितः ।। ७७-१0९ ।।"
  },
  {
    "text": "वीरो विमलसत्त्वाढ्यो महाबलपराक्रमः ।।\nविजयश्रीमहामान्यो जितारिर्मंत्रनायकः ।। ७७-११0 ।।"
  },
  {
    "text": "खङ्गभृत्कामदः कांतः कालघ्नः कमलेक्षणः ।।\nभद्रवादप्रियो वैद्यो विबुधो वरदो वशी ।। ७७-१११ ।।"
  },
  {
    "text": "महाधनो निधिपतिर्महायोगी गुरुप्रियः ।।\nयोगाढ्यः सर्वरोगघ्नो राजिताखिलभूतलः ।। ७७-११२ ।।"
  },
  {
    "text": "दिव्यास्त्रभृदमेयात्मा सर्वगोप्ता महोज्ज्वलः ।।\nसर्वायुधधरोऽभीष्टप्रदः परपुरंजयः ।। ७७-११३ ।।"
  },
  {
    "text": "योगसिद्धो महाकायो महावृंदशताधिपः ।।\nसर्वज्ञाननिधिः सर्वसिद्ध्विदानकृतोद्यमः ।। ७७-११४ ।।"
  },
  {
    "text": "इत्यष्टशतनामोत्त्या मूर्तयो दश दिक्पथि ।।\nसम्यग्दशदिशो व्याप्य पालयंतु च मां सदा ।। ७७-११५ ।।"
  },
  {
    "text": "स्वस्थाः सर्वेन्द्रियाः संतुं शांतिरस्तु सदा मम ।।\nशेषाद्या मूर्तयोऽष्टौ च विक्रमेणैव भास्वराः ।। ७७-११६ ।।"
  },
  {
    "text": "अग्निनिर्ऋतिवाय्वीशकोणगाः पांतु मां सदा ।।\nमम सौख्यमसंबाधमारोग्यमपराजयः ।। ७७-११७ ।।"
  },
  {
    "text": "दुःखहानिरविघ्नश्च प्रजावृद्धिः सुखो दयः ।।\nवांछाप्तिरतिकल्याणमवैषम्यमनामयम् ।। ७७-११८ ।।"
  },
  {
    "text": "अनालस्यमभीष्टं स्यान्मृत्युहानिर्बलोन्नतिः ।।\nभयहानिर्यशः कांतिर्विद्या ऋद्धिर्महाश्रियः ।। ७७-११९ ।।"
  },
  {
    "text": "अनष्टद्रव्यता चैव नष्टस्य पुनरागमः ।।\nदीर्घायुष्यं मनोहर्षः सौकुमार्यमभीप्सितम् ।। ७७-१२0 ।।"
  },
  {
    "text": "अप्रधृष्यतमत्वं च महासामर्थ्यमेव च ।।\nसंतु मे कार्तवीर्य्यस्य हैहयेंद्रस्य कीर्तनात् ।। ७७-१२१ ।।"
  },
  {
    "text": "य इदं कार्तवीर्य्यस्य कवच पुण्यवर्द्धनम् ।।\nसर्वपापप्रशमनं सर्वोपद्रवनाशनम् ।। ७७-१२२ ।।"
  },
  {
    "text": "सर्वशांतिकरं गुह्यं समस्तभयनाशनम् ।।\nविजयार्थप्रदं नॄणां सर्वसंपत्प्रदं शुभम् ।। ७७-१२३ ।।"
  },
  {
    "text": "श्रृणुयाद्वा पठेद्वापि सर्वकामानवाप्नुयात् ।।\nचौरैर्हृतं यदा पश्येत्पश्वादिधनमात्मनः ।। ७७-१२४ ।।"
  },
  {
    "text": "सप्तवारं तदा जप्येन्निशि पश्चिमदिङ्मुखः ।।\nसप्तरात्रेण लभते नष्टद्रव्यं न संशयः ।। ७७-१२५ ।।"
  },
  {
    "text": "सप्तविंशतिधा जप्त्वा प्राचीदिग्वदनः पुमान् ।।\nदेवासुरनिभं चापि परचक्रं निवारयेत् ।। ७७-१२६ ।।"
  },
  {
    "text": "विवादे कलहेघोरे पंचधा यः पठेदिदम् ।।\nविजयो जायते तस्य न कदाचित्पराजयः ।। ७७-१२७ ।।"
  },
  {
    "text": "सर्वरोगप्रपीडासु त्रेधा वा पंचधा पठेत् ।।\nस रोगमृत्युवेतालभूतप्रेतैर्न बाध्यते ।। ७७-१२८ ।।"
  },
  {
    "text": "सम्यग्द्वादशाधा रात्रौ प्रजपेद्बंधमुक्तये ।।\nत्रिदिनान्निगडादूद्ध्वो मुच्यते नात्र संशयः ।। ७७-१२९ ।।"
  },
  {
    "text": "अनेनैव विधानेन सर्वसाधनकर्मणि ।।\nअसाध्यमपि सप्ताहात्साधयेन्मंत्रवित्तमः ।। ७७-१३0 ।।"
  },
  {
    "text": "यात्राकाले पठित्वेदं मार्गे गच्छति यः पुमान् ।।\nन दुष्टचौरव्याघ्राद्यैर्भयं स्यात्परिपंथिभिः ।। ७७-१३१ ।।"
  },
  {
    "text": "जपन्नासेचनं कुर्वञ्जलेनांजलिना तनौ ।।\nन चासौ विषकृत्यादिरोगस्फोटैः प्रबाध्यते ।। ७७-१३२ ।।"
  },
  {
    "text": "कार्तवीर्यः खलद्वेषी कृतवीर्यसुतो बली ।।\nसहस्रबाहुः शत्रुघ्नो रक्तवासा धनुर्धरः ।। ७७-१३३ ।।"
  },
  {
    "text": "रक्तगंधोरक्तमाल्यो राजा स्मर्तुरभीष्टदः ।।\nद्वादशैतानि नामानि कार्तवीर्यस्य यः पठेत् ।। ७७-१३४ ।।"
  },
  {
    "text": "संपदस्तस्य जायंते जनास्तस्य वशे सदा ।।\nयः सेवते सदा विप्र श्रीमच्चचक्रावतारकम् ।। ७७-१३५ ।।"
  },
  {
    "text": "तस्य रक्षां सदा कुर्याच्चक्रं विष्णोर्महात्मनः ।।\nमयैतत्कवचं विप्र दत्तात्रेयान्मुनीश्वरात् ।। ७७-१३६ ।।"
  },
  {
    "text": "श्रुतं तुभ्यं निगदितं धारयस्वाखिलेष्टदम् ।। ७७-१३७ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे कार्तवीर्यकवचकथनं नाम सप्तसप्ततितोमोऽध्यायः ।। ७७ ।।"
  }
]
[
  {
    "text": "ॐ श्रीगुरुभ्यो नमः ।।\nॐ श्रीगणेशाय नमः ।।\nॐ नमो भगवते वासुदेवाय ।।"
  },
  {
    "text": "ॐ नारायाणं नमस्कृत्य नरं चैव नरोत्तमम् ।।\nदेवीं सरस्वतीं चैवततो जयमुदीरयेत् ।। १ ।।"
  },
  {
    "text": "ॐ वेदव्यासाय नमः ।।\nवृन्दे वृन्दावनासीनमिन्दिरानन्दन्दमन्दिरम् ।।\nउपेन्द्रं सांद्रकारुण्यं परानन्दं परात्परम् ।। १-१ ।"
  },
  {
    "text": "ब्रह्मविष्णुमहेशाख्यां यस्यांशा लोकसाधकाः ।।\nतमादिदेवं चिद्रूपं विशुद्ध परमं भजे ।। १-२ ।।"
  },
  {
    "text": "शौनकाद्या महात्मान ऋषयो ब्रह्मवादिनः ।।\nनैमिषाख्ये महारण्ये तपस्तेपुर्मुमुक्षवः ।। १-३ ।।"
  },
  {
    "text": "जितेन्द्रिया जिताहाराः सन्तः सत्यपराक्रमाः ।।\nयजन्तः परया भक्त्या विष्णुमाद्यं सनातनम् ।। १-४ ।।"
  },
  {
    "text": "अनीर्ष्याः सर्वधर्म्मज्ञा लोकानुग्रहतत्पराः ।।\nनिर्म्ममा निरहंकाराः परस्मिन्नतमानसाः ।। १-५ ।।"
  },
  {
    "text": "न्यस्तकामा विवृजिनाः शमादिगुणसंयुताः ।।\nकृष्णाजिनोत्तरीयास्ते जटिला ब्रह्मचारिणः ।। १-६ ।।"
  },
  {
    "text": "गृणन्तः परमं ब्रह्म जगच्चक्षुः समौजसः ।।\nधर्म्मशास्त्रार्थतत्त्वज्ञास्तेपुर्नैमिषकानने ।। १-७ ।।"
  },
  {
    "text": "यज्ञैर्यज्ञपतिं केचिज्ज्ञानैर्ज्ञानात्मकं परे ।।\nकेचिच्च परया भक्त्या नारायणमपूजयन् ।। १-८ ।।"
  },
  {
    "text": "एकदा ते महात्मानः समाजं चक्रुरुतमाः ।।\nधर्मार्थकाममोक्षाणामुपायाञ्ज्ञातुमिच्छवः ।। १-९ ।।"
  },
  {
    "text": "षङ्विंशतिसहस्त्राणि मुनीनामूर्द्ध्वरेतसाम् ।।\nतेषां शिष्यप्रशिष्याणां संख्या वक्तुं न शक्यते ।। १-१० ।।"
  },
  {
    "text": "मुनयो भावितात्मानो मिलितास्ते महौजसः ।।\nलोकानुग्रहकर्तारो वीतरागा विमत्सराः ।। १-११ ।।"
  },
  {
    "text": "कानि क्षेत्राणि पुण्यानि कानि तीर्थानि भूतले ।।\nकथं वा प्राप्यते मुक्तिर्नृणां तापार्तचेतसाम् ।। १-१२ ।।"
  },
  {
    "text": "कथं हरौ मनुष्याणां भक्तिरव्यभिचारिणी ।।\nकेन सिध्येत च फलं कर्मणस्त्रिविधात्मनः ।। १-१३ ।।"
  },
  {
    "text": "इत्येवं प्रष्टुमात्मानमुद्यतान्प्रेक्ष्य शौनकः ।।\nप्राञ्जलिर्वाक्यमाहेदं विनयावनतः सुधीः ।। १-१४ ।।"
  },
  {
    "text": "शौनक उवाच ।।\nआस्ते सिद्धाश्रमे पुण्ये सूतः पौराणिकोत्तमः ।।\nयजन्मखैर्बहुविधैर्विश्वरुपं जनार्दनम् ।। १-१५ ।।"
  },
  {
    "text": "स एतदखिलं वेत्ति व्यासशिष्यो महामुनिः ।।\nपुराणसंहितावक्ता शान्तो वै रोमहर्षणिः ।। १-१६ ।।"
  },
  {
    "text": "युगे युगेऽल्पकान्धर्मान्निरीक्ष्य मधुसूदनः ।।\nवेदव्यास स्वरूपेण वेदभागं करोति वै ।। १-१७ ।।"
  },
  {
    "text": "वेदव्यासमुनिः साक्षान्नारायण इति द्विजाः ।।\nशुश्रुमः सर्वशास्त्रेषु सूतस्तु व्यासशासितः ।। १-१८ ।।"
  },
  {
    "text": "तेन संशासितः सूतो वेदव्यासेन धीमता ।।\nपुराणानि स वेत्त्येव नान्यो लोके ततः परः ।। १-१९ ।।"
  },
  {
    "text": "स पुराणार्थविल्लोके स सर्वज्ञः स बुद्धिमान् ।।\nस शान्तो मोक्षधर्मज्ञः कर्मभक्तिकलापवित् ।। १-२० ।।"
  },
  {
    "text": "वेदवेदाङ्गशास्त्राणां सारभूतं मुनीश्वराः ।।\nजगद्धितार्थं तत्सर्वं पुराणेषूक्तवान्मुनिः ।। १-२१ ।।"
  },
  {
    "text": "ज्ञानार्णवो वै सूतस्तत्सर्वतत्त्वार्थकोविदः ।।\nतस्मात्तमेव पृच्छाम इत्यूचे शौनको मुनीन् ।। १-२२ ।।"
  },
  {
    "text": "ततस्ते मुनयः सर्वे शौनकं वाग्विदां वरम् ।।\nसमाश्लिष्य सुसंप्रीताः साधु साध्विति चाब्रुवन् ।। १-२३ ।।"
  },
  {
    "text": "अथ ते मुनयो जग्मुः पुण्यं सिद्धाश्रमं वने ।।\nमृगव्रजसमाकीर्णं मुनिभिः परिशोभितम् ।। १-२४ ।।"
  },
  {
    "text": "मनोज्ञभूरुहलताफलपुष्पविभूषितम् ।।\nयुक्तं सरोभिरच्छोदैरतिथ्यातिथ्यसंकुलम् ।। १-२५ ।।"
  },
  {
    "text": "ते तु नारायणं देवमनन्तमपराजितम् ।।\nयजन्तमग्निष्टोमेन ददृशू रोमहर्षणिम् ।। १-२६ ।।"
  },
  {
    "text": "यथार्हमर्चितास्तेन सूतेन प्रथितौजसः ।।\nतस्यावभृथमीक्षन्तस्तत्र तस्थुर्मखालये ।। १-२७ ।।"
  },
  {
    "text": "अधरावभृथस्नातं सूतं पौराणिकोत्तमम् ।।\nपप्रच्छुस्ते सुखासीनां नैमिषारण्यवासिनः ।। १-२८ ।।"
  },
  {
    "text": "ऋषय ऊचुः\nवयं त्वतिथयः प्राप्ता आतिथेयास्तु सुव्रत ।।\nज्ञानदानोपचारेण पूजयास्मान्यथाविधिः ।। १-२९ ।।"
  },
  {
    "text": "दिवौकसो हि जीवन्ति पीत्वा चन्द्रकलामृतम् ।।\nज्ञानामृतं भूसुरास्तु मुने त्वन्मुखनिःसृतम् ।। १-३० ।।"
  },
  {
    "text": "येनेदमखिलं जातं यदाधारं यदात्मकम् ।।\nयस्मिन्प्रतिष्ठितं तात यस्मिन्वा लयमेष्यति ।। १-३१ ।।"
  },
  {
    "text": "केन विष्णुः प्रसन्नः स्यात्स कथं पूज्यते नरैः ।।\nकथं वर्णाश्रमाचारश्चातिथेः पूजनं कथम् ।। १-३२ ।।"
  },
  {
    "text": "सफलं स्याद्यथा कर्म मोक्षोपायः कथं नृणाम् ।।\nभक्त्या किं प्राप्यते पुंभिस्तथा भक्तिश्च कीदृशी ।। १-३३ ।।"
  },
  {
    "text": "वद सूत मुनिश्रेष्ट सर्वमेतदसंशयम् ।।\nकस्य नो जायते श्रद्धा श्रोतुं त्वद्वचनामृतम् ।। १-३४ ।।"
  },
  {
    "text": "सूत उवाच।। ।।\nश्रृणुध्वमृषयः सर्वे यदिष्टं वो वदामि तत् ।।\nगीतं सनकमुख्यैस्तु नारदाय महात्मने ।। १-३५ ।।"
  },
  {
    "text": "पुराणं नारदोपाख्यमेतद्वेदार्थसंमितम् ।।\nसर्वपापप्रशमनं दुष्टग्रहनिवारणम् ।। १-३६ ।।"
  },
  {
    "text": "दुःस्वप्ननाशनं धर्म्यं भुक्तिमुक्तिफलप्रदम् ।।\nनारायणकथोपेतं सर्वकल्याणकारणम् ।। १-३७ ।।"
  },
  {
    "text": "धर्मार्थकाममोक्षाणां हेतुभूतं महाफलम् ।।\nअपूर्वपुण्यफलदं श्रृणुध्वं सुसमाहिताः ।। १-३८ ।।"
  },
  {
    "text": "महापातकयुक्तो वा युक्तो वाप्युपपातकैः ।।\nश्रृत्वैतदार्षं दिव्यं च पुराणं शुद्धिमाप्नुयात् ।। १-३९ ।।"
  },
  {
    "text": "यस्यैकाध्यायपठनाद्वाजिमेधफलं लभेत् ।।\nअध्यायद्वयपाठेन राजसूयफलं तथा ।। १-४० ।।"
  },
  {
    "text": "ज्येष्ठमासे पूर्णिमायां मूलक्षें प्रयतो नरः ।।\nस्नात्वा च यमुना तोये मथुरायामुपोषितः ।। १-४१ ।।"
  },
  {
    "text": "अभ्यर्च्य विधितवत्कृष्णं यत्फलं लभते द्विजाः ।।\nतत्फलं समवाप्रोति अध्यायत्रयपाठतः ।। १-४२ ।।"
  },
  {
    "text": "तत्प्रवक्ष्यामि वः सम्यक् शृणुध्वं गदतो मम ।।\nजन्मायुतार्जितैः पापैर्मुक्तः कोटिकुलान्वितः ।। १-४३ ।।"
  },
  {
    "text": "ब्रह्मणः पदमासाद्य तत्रैव प्रतितिष्ठति ।।\nश्रुत्वास्य तु दशाध्यायान्भक्तिभावेन मानवः ।। १-४४ ।।"
  },
  {
    "text": "निर्वाणमूक्तिं लभते नात्र कार्या विचारणा ।।\nश्रेयसां परमं श्रेयः पवित्राणामनुत्तमम् ।। १-४५ ।।"
  },
  {
    "text": "दुःखप्रनाशनं पुण्यं श्रोतव्यं यत्नतो द्विजाः ।।\nश्रद्धया सहितो मर्त्यः श्लोकं श्लोकार्द्धमेव वा ।। १-४६ ।।"
  },
  {
    "text": "पठित्वा मुच्यते सद्यो महापातकराशिभिः ।।\nसतामेव प्रवक्तव्यं गुह्याद्गुह्यतरं यतः ।। १-४७ ।।"
  },
  {
    "text": "वावयेत्पुरतो विष्णोः पुण्यक्षेत्रे द्विजान्तिके ।।\nब्रह्यद्रोहपराणां च दंभाचारयुतात्मनाम् ।। १-४८ ।।"
  },
  {
    "text": "जनानां बकवृतीनां न ब्रूयादिदमुत्तमम् ।।\nत्यक्तकामादिदोषाणां विष्णुभक्तिरतात्मनाम् ।। १-४९ ।।"
  },
  {
    "text": "सदाचारपराणां च वक्तव्यं मोक्षयसाधनम् ।।\nसर्वदेवमयो विष्णुः स्मरतामार्तिनाशनः ।। १-५० ।।"
  },
  {
    "text": "सद्भक्तिवत्सलो विप्रा भक्त्या तुष्यति नान्यथा ।।\nअश्रद्धयापि यांन्नाच्चि कीर्तितेऽथ स्मूतेऽपि वा ।। १-५१ ।।"
  },
  {
    "text": "विमुक्तः पातकैर्मर्त्यो लभते पदमव्ययम् ।।\nसंसारधोरकान्ताग्दावाग्रिर्मधुसुदनः ।। १-५२ ।।"
  },
  {
    "text": "स्मरतां सर्वपापानि नाशयत्याशु सत्तमाः ।।\nतदर्थद्योतकमिदं पुराणं श्राव्यमुत्तमम् ।। १-५३ ।।"
  },
  {
    "text": "श्रवणात्पठनाद्वापि सर्वपापविनाशकृत् ।।\nयस्यास्य श्रवणे बुद्धिर्जायते भक्तिसंयुता ।। १-५४ ।।"
  },
  {
    "text": "स एव कृतकृत्यस्तु सर्वशास्त्रार्थकोविदः ।।\nयदर्जितं तपः पुण्यं तन्मन्ये सफलं द्विजाः ।। १-५५ ।।"
  },
  {
    "text": "यदस्य श्रवणे भाक्तिरन्यथा नहि जायते ।।\nसत्कथासु प्रर्वतन्ते सज्जना ये जगाद्धिताः ।। १-५६ ।।"
  },
  {
    "text": "निन्दायां कलहे वापि ह्यसन्तः पाप्तात्पराः ।।\nपुराणेष्वर्थवादत्वं ये वदन्ति नराधमाः ।। १-५७ ।।"
  },
  {
    "text": "तैरर्जितानि पुण्यानि क्षयं यान्ति द्विजोत्तमाः ।।\nसमस्तकर्मनिर्मूलसाधनानि नराधमः ।। १-५८ ।।"
  },
  {
    "text": "पुराणान्यर्थवादेन ब्रुवन्नरकमश्नुते ।।\nअन्यानि साधयन्त्येव कार्याणि विधिना नराः ।। १-५९ ।।"
  },
  {
    "text": "पुराणानि द्विजश्रेष्टाः साधयन्ति न मोहिताः ।।\nअनायासेन यः पुण्यानीच्छतीह द्विजोत्तमाः ।। १-६० ।।"
  },
  {
    "text": "श्रोतव्यानि पुराणानि तेन वै भक्तिभावतः ।।\nपुराणश्रवणे बुद्धिर्यस्य पुंसः प्रवर्तते।। १-६१ ।।"
  },
  {
    "text": "पुरार्जितानि पापानि तस्य नश्यन्त्यसंशयम् ।।\nपुराणे वर्तमानेऽपि पापपाशेन यन्त्रितः ।।\nआदरेणान्यगाथासु सक्तबुद्धिः पतत्यधः ।। १-६२ ।।"
  },
  {
    "text": "सत्सङ्गदेवार्चनसत्कथासु हितोपदेशे निरतो मनुष्यः ।।\nप्रयाति विष्णोः परमं पदं यद्देहावसानेऽच्युततुल्यतेजाः ।। १-६३ ।।"
  },
  {
    "text": "तस्मादिदं नारदनामधेयं पुण्यं पुराणं श्रुणुत द्विजेन्द्राः ।।\nयस्मिञ्छ्रुते जन्मजरादिहीनो नरो भवेदच्युतनिष्टचेताः ।। १-६४ ।।"
  },
  {
    "text": "वरं वरेण्यं वरदं पुराणं निजप्रभाभावितसर्वलोकम् ।।\nसंकल्पितार्थप्रदमादिदेवं स्मृत्वाव्रजेन्मुक्तिपदं मनुष्यः ।। १-६५ ।।"
  },
  {
    "text": "ब्रह्मेशविष्ण्वादिशरीरभेदैर्विश्वं सृजत्यत्ति च पाति विप्राः ।।\nतमादिदेवं परमं परेशमाधाय चेतस्युपयाति मुक्तिम् ।। १-६६ ।।"
  },
  {
    "text": "यो नाम जात्यादिविकल्पहीनः परः पराणां परमः परस्मात् ।।\nवेदान्तवेद्यः स्वजनप्रकाशः समीड्यते सर्वपुराणवेदैः ।। १-६७ ।।"
  },
  {
    "text": "तस्मात्तिमीशं जगतां विमुक्तिमुपासनायालमजं मुरारिम् ।।\nपरं रहस्यं पुरुषार्थहेतुं स्मृत्वा नरो याति भवाब्धिपारम् ।। १-६८ ।।"
  },
  {
    "text": "वक्तव्यं धार्मिकेभ्यस्तु श्रद्दधानेभ्य एव च ।।\nमुमुक्षुभ्यो यतिभ्यश्च वीतरागेभ्य एव च ।। १-६९ ।।"
  },
  {
    "text": "वक्तव्यं पुण्यदेशे च सभायां देवतागृहे ।।\nपुण्यक्षेत्रे पुण्यतीर्थे देव ब्राह्मणसन्निधौ ।। १-७० ।।"
  },
  {
    "text": "उच्छिष्टदेशे वक्तार आख्यानमिदमुत्तमम् ।।\nपच्यन्ते नरके घोरे यावदाभूतसंप्लवम् ।। १-७१ ।।"
  },
  {
    "text": "मृषा श्रृणोति यो मूढो दम्भी भक्तिविवर्जितः ।।\nसोऽपि तद्वन्महाघोरे नरके पच्यतेऽक्षये ।। १-७२ ।।"
  },
  {
    "text": "नरो यः सत्कथामध्ये संभाषां कुरुतेऽन्यतः ।।\nस याति नरकं घोरं तदेकाग्रमना भवेत् ।। १-७३ ।।"
  },
  {
    "text": "श्रोता वक्ता चविप्रेन्द्रा एष धर्मः सनातनः ।।\nअसमाहितचित्तस्तु न जानाति हि किंचना ।। १-७४ ।।"
  },
  {
    "text": "तत एकमना भूत्वा पिबेद्धरिकथामृतम् ।।\nकथं संभ्रान्तचित्तस्य कथास्वादः प्रजायते ।। १-७५ ।।"
  },
  {
    "text": "किं सुखं प्राप्यते लोके पुंसा संभ्रान्तचेतसा ।।\nतस्मात्सर्वं परित्यज्य कामं दुःखस्य साधनम् ।। १-७६ ।।"
  },
  {
    "text": "समाहितमना भूत्वाकुर्यादच्युतचिन्तनम् ।।\nयेन केनाप्युपायेन स्मृतो नारायणोऽव्ययः ।। १-७७ ।।"
  },
  {
    "text": "अपि पातकयुक्तस्य प्रसन्नः स्यान्नसंशयः ।।\nयस्य नारायणे भक्तिर्विभौ विश्वेश्वरेऽव्यये ।।\nतस्य स्यात्सफलं जन्म मुक्तिश्चैव करे स्थिता ।। १-७८ ।।"
  },
  {
    "text": "धर्मार्थकाममोक्षाख्यपुरुषार्था द्विजोत्तमाः ।।\nहरिभक्तिपराणां वै संपद्यन्ते न संशयः ।। १-७९ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे सूतर्षिसंवादो नाम प्रथमोऽध्यायाः ।।"
  }
]
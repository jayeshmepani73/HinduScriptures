[
  {
    "text": "सनातन उवाच ।।\nअथातः संप्रवक्ष्यामि त्रयोदश्या व्रतानि ते ।।\nयानि कृत्वा नरो भक्त्या सुभगो जायते भुवि ।। १२२-१ ।।"
  },
  {
    "text": "मधौ शुक्लत्रयोदश्यां मदनं चन्दनात्मकम् ।।\nकृत्वा संपूज्य यत्नेन वीजेयव्द्यजनेन च ।। १२२-२ ।।"
  },
  {
    "text": "ततः संक्षुधितः कामः पुत्रपौत्रविवर्द्धनः ।।\nअनंगपूजाप्यत्रोक्ता तां निबोध मुनीश्वर ।। १२२-३ ।।"
  },
  {
    "text": "सिन्दूररजनीरागैः फलकेऽनंगमालिखेत् ।।\nरतिप्रीतियुतं श्लक्ष्णं पुष्पचापेषुधारिणम् ।। १२२-४ ।।"
  },
  {
    "text": "कामदेवं वसन्तं च वाजिवक्त्रं वृषध्वजम् ।।\nमध्याह्ने पूजयेद्भक्त्या गंधस्रग्भूषणांशुकैः ।। १२२-५ ।।"
  },
  {
    "text": "क्षभ्यैर्नानाविधैस्चापि मन्त्रेणानेन नारद ।।\nनमो माराय कामाय कामदेवस्य मूर्त्तये ।। १२२-६ ।।"
  },
  {
    "text": "ब्रह्मविष्णुशिवेंद्राणां मनःभोभकराय वै ।।\nतत्तस्याग्रतो भक्त्या पूजयेदंगनापतिम् ।। १२२-७ ।।"
  },
  {
    "text": "वस्त्रमाल्याविभूषाद्यैः कामोऽयमिति चिंतयेत् ।।\nसंपूज्य द्विजदांपत्यं गंधवस्त्रविभूषणैः ।। १२२-८ ।।"
  },
  {
    "text": "एवं यः कुरुते विप्र वर्षे वर्षे महोत्सवम् ।।\nवसंतसमये प्राप्ते हृष्टः पुष्टः सदैव सः ।। १२२-९ ।।"
  },
  {
    "text": "प्रतिमासं पूजयेद्वा यावद्वर्षं समाप्यते ।।\nमदनं हृद्भवं कामं मन्मथं च रतिप्रियम् ।। १२२-१० ।।"
  },
  {
    "text": "अनंगं चैव कंदर्पं पूजयेन्मकरध्वजम् ।।\nकुसुमायुधसंज्ञं च ततः पश्चान्मनोभवम् ।। १२२-११ ।।"
  },
  {
    "text": "विषमेषु तथा विप्र मालतीगप्रियमित्यपि ।।\nअजाया दानमप्युक्तं स्नात्वा नद्या विधानतः ।। १२२-१२ ।।"
  },
  {
    "text": "अजाः पयस्विनीर्दद्याद्दरिद्राय कुटुंबिने ।।\nभूयस्त्वनेन दानेन स लोके नैव जायते ।। १२२-१३ ।।"
  },
  {
    "text": "यदीयं शनिना युक्ता सा महावारुणी स्मृता ।।\nगंगायां यदि लभ्येत कोटिसूर्यग्रहाधिका ।। १२२-१४ ।।"
  },
  {
    "text": "शुभयोगः शतर्क्षं च शनौ कामे मधौ सिते ।।\nमहामहेति विख्याता कुलकोटिविमुक्तिदा ।। १२२-१५ ।।"
  },
  {
    "text": "राधशुक्लत्रयोदश्यां कामदेवव्रतं स्मृतम् ।।\nतत्र गंधादिभिः कामं पूजयेदुपवासवान् ।। १२२-१६ ।।"
  },
  {
    "text": "प्रतिमासं ततः पश्चात्त्रयोदश्यां सिते दले ।।\nएवमेव व्रतं कार्यं वर्षांते गामलंकृताम् ।। १२२-१७ ।।"
  },
  {
    "text": "दद्याद्विप्राय सत्कृत्य व्रतसांगत्वसिद्धये ।।\nज्येष्ठशुक्लत्रयोदश्यां दौर्भाग्यशमनं व्रतम् ।। १२२-१८ ।।"
  },
  {
    "text": "तत्र स्नात्वा नदीतोये पूजयेच्छुचिदेशजम् ।।\nश्वेतमंदारमर्कं वा करवीरं च रक्तकम् ।। १२२-१९ ।।"
  },
  {
    "text": "निरीक्ष्य गगने सूर्यं प्रार्थयेन्मंत्रतस्तदा ।।\nमंदारकरवीरार्का भवंतो भास्करांशजाः ।। १२२-२० ।।"
  },
  {
    "text": "पूजिता मम दौर्भाग्यं नाशयंतु नमोऽस्तु वः ।।\nइत्थं योऽर्चयते भक्त्या वर्षे वर्षे द्रुमत्रयम् ।। १२२-२१ ।।"
  },
  {
    "text": "नश्यते तस्य दौर्भाग्यं नात्र कार्या विचारणा ।।\nशुचिशुक्लत्रयोदश्यामेकभक्तं समाचरेत् ।। १२२-२२ ।।"
  },
  {
    "text": "पूजयित्वा जगन्नाथावुमामाहेश्वरी तनूः ।।\nहैम्यौ रौप्यौ च मृन्मप्यौ यथाशक्त्या विधाय च ।। १२२-२३ ।।"
  },
  {
    "text": "सिंहोक्षस्थे देवगृहे गोष्ठे ब्राह्मणवेश्मनि ।।\nस्थापयित्वा प्रतिष्ठाप्य दैवमंत्रेण नारद ।। १२२-२४ ।।"
  },
  {
    "text": "ततः पंचदिनं पूजा चैकभक्तं व्रतं तथा ।।\nतृतीयदिवसे प्रातः स्नात्वा संपूज्य तौ पुनः ।। १२२-२५ ।।"
  },
  {
    "text": "समर्पणीयौ विप्राय वेदवेदांगशालिने ।।\nवर्षे वर्षे ततः पश्चाद्विधेयं वर्षपंचकम् ।। १२२-२६ ।।"
  },
  {
    "text": "तदंते धेनुयुग्मेन सहितौ तौ प्रदापयेत् ।।\nइत्थं नरो वा नारी वा कृत्वा व्रतमिदं शुभम् ।। १२२-२७ ।।"
  },
  {
    "text": "नैव दांपत्यविच्छेदं लभते सप्तजन्मसु ।।\nनभः शुक्लत्रयोदश्यां रतिकामव्रतं शुभम् ।। १२२-२८ ।।"
  },
  {
    "text": "वैधव्यवारणं स्त्रीणां तथा संतानवर्धनम् ।।\nकृतोपवासा कन्यैव नारी वा द्विजसत्तम ।। १२२-२९ ।।"
  },
  {
    "text": "ताम्रे वा मृन्मये वापि सौवर्णे राजते तथा ।।\nरतिकामौ प्रविन्यस्य गंधाद्यैः सम्यगर्चयेत् ।। १२२-३० ।।"
  },
  {
    "text": "ततस्तु द्विजदांपत्यं चतुर्दश्यां निमंत्र्य च ।।\nसतकृत्य भोज्य प्रतिमे दद्यात्ताभ्यां सदक्षिणे ।। १२२-३१ ।।"
  },
  {
    "text": "एवं चतुर्दशाब्दं च कृत्वा व्रतमनुत्तमम् ।।\nधेनुयुग्मान्विते देये व्रतसंपूर्तिहेतवे ।। १२२-३२ ।।"
  },
  {
    "text": "भाद्रशुक्लत्रयोदश्यां गोत्रिरात्रव्रतं स्मृतम् ।।\nलक्ष्मीनारायणं कृत्वा सौवर्णं वापि राजतम् ।। १२२-३३ ।।"
  },
  {
    "text": "पंचामृतेन संस्नाप्य मण्डलेऽष्टदले शुभे ।।\nपीठे विन्यस्य वस्त्राढ्यं गंधाद्यैः परिपूजयेत् ।। १२२-३४ ।।"
  },
  {
    "text": "आरार्तिकं ततः कृत्वा दद्यात्सान्नोदकं घटम् ।।\nएवं दिनत्रयं कृत्वा व्रतांते मासमर्च्य च ।। १२२-३५ ।।"
  },
  {
    "text": "सम्यगर्थं च संपाद्य दद्यान्मंत्रेण नारद ।।\nपंचगावः समुत्पन्ना मथ्यमाने महोदधौ ।। १२२-३६ ।।"
  },
  {
    "text": "तासां मध्ये तु या नंदा तस्यै धेन्वै नमो नमः ।।\nप्रदक्षिणीकृत्य ततो दद्याद्विप्राय मंत्रतः ।। १२२-३७ ।।"
  },
  {
    "text": "गावो ममाग्रतः सन्तु गावो मे संतु पृष्ठतः ।।\nगावो मे पार्श्वतः संतु गवां मध्ये वसाम्यहम् ।। १२२-३८ ।।"
  },
  {
    "text": "ततश्च द्विजदांपत्यं सम्यगभ्यर्च्य भोजयेत् ।।\nलक्ष्मीनारायणं तस्मै सत्कृत्य प्रतिपादयेत् ।। १२२-३९ ।।"
  },
  {
    "text": "अश्वमेधसहस्राणि राजसूयशतानि च ।।\nकृत्वा यत्फलमाप्नोति गोत्रिरात्रव्रताच्च तत् ।। १२२-४० ।।"
  },
  {
    "text": "इषे शुक्लत्रयोदश्यां त्रिरात्रशोककव्रतम् ।।\nहैमं ह्यशोकं निर्माय पूजयित्वा विधानतः ।। १२२-४१ ।।"
  },
  {
    "text": "उपवासपरा नारी नित्यं कुर्यात्प्रदक्षिणाः ।।\nअष्टोत्तरशतं विप्र मंत्रेणानेन सादरम् ।। १२२-४२ ।।"
  },
  {
    "text": "हरेण निर्मितः पूर्वं त्वमशोक कृपालुना ।।\nलोकोपकारकरणस्तत्प्रसीद शिवप्रिय ।। १२२-४३ ।।"
  },
  {
    "text": "ततस्तृतीये दिवसे वृक्षे तस्मिन्वृषध्वजम् ।।\nसमभ्यर्च्य विधानेन द्विजं संभोज्य दापयेत् ।। १२२-४४ ।।"
  },
  {
    "text": "एवं कृतव्रता नारी वैधव्यं नाप्नुयात्क्वचित् ।।\nपुत्रपौत्रादि सहिता भर्तुश्च स्यात्सुवल्लभा ।। १२२-४५ ।।"
  },
  {
    "text": "ऊर्ज्जकृष्णत्रयोदश्यामेकभक्तः समाहितः ।।\nप्रदोषे तैलदीपं तु प्रज्वाल्याभ्यर्च्य यत्नतः ।। १२२-४६ ।।"
  },
  {
    "text": "गृहद्वारे बहिर्दद्याद्यमो मे प्रीयतामिति ।।\nएवं कृते तु विप्रेंद्र यमपीडा न जायते ।। १२२-४७ ।।"
  },
  {
    "text": "ऊर्ज्शुक्लत्रयोदश्यामेकभोजी द्विजोत्तम ।।\nपुनः स्नात्वा प्रदोषे तु वाग्यतः सुसमाहितः ।। १२२-४८ ।।"
  },
  {
    "text": "प्रदीपानां सहस्रेण शतेनाप्यथवा द्विज ।।\nप्रदीपयेच्छिवं वापि द्वात्रिंशद्दीपमालया ।। १२२-४९ ।।"
  },
  {
    "text": "घृतेन दीपयेद्द्वीपान्गंधाद्यैः पूजयेच्छिवम् ।।\nफलैर्नानाविधैश्चैव नैवेद्यैरपि नारद ।। १२२-५० ।।"
  },
  {
    "text": "ततः स्तुवीत देवेशं शिवं नाम्नां शतेन च ।।\nतानि नामानि कीर्त्यंते सर्वाभीष्टप्रदानि वै ।। १२२-५१ ।।"
  },
  {
    "text": "नमो रुद्राय भीमाय नीलकंठाय वेधसे ।।\nकपर्द्दिने सुरेशाय व्योमकेशाय वै नमः ।। १२२-५२ ।।"
  },
  {
    "text": "वृषध्वजाय सोमाय सोमनाथाय वै नमः ।।\nदिगंबराय भृंगाय उमाकांताय वर्द्धिने ।। १२२-५३ ।।"
  },
  {
    "text": "तपोमयाय व्याप्ताय शिपिविष्याय वै नमः ।।\nव्यालप्रियाय व्यालाय व्यालानां पतये नमः ।। १२२-५४ ।।"
  },
  {
    "text": "महीधराय व्योमाय पशूनां पतये नमः ।।\nत्रिपुरघ्नाय सिंहाय शार्दूलायार्षभाय च ।। १२२-५५ ।।"
  },
  {
    "text": "मिताय मितनाथाय सिद्धाय परमेष्ठिने ।।\nवेदगीताय गुप्ताय वेदगुह्याय वै नमः ।। १२२-५६ ।।"
  },
  {
    "text": "दीर्घाय दीर्घरूपाय दीर्घार्थाय महीयसे ।।\nनमो जगत्प्रतिष्ठाय व्योमरूपाय वै नमः ।। १२२-५७ ।।"
  },
  {
    "text": "कल्याणाय विशिष्याय शिष्टाय परमात्मने ।।\nगजकृत्ति धरायाथ अंधकासुरभेदिने ।। १२२-५८ ।।"
  },
  {
    "text": "नीललोहितशुक्लाय चडमुंडप्रियाय च ।।\nभक्तिप्रियाय देवाय यज्ञांतायाव्ययाय च ।। १२२-५९ ।।"
  },
  {
    "text": "महेशाय नमस्तुभ्यं महादेवहराय च ।।\nत्रिनेत्राय त्रिवेदाय वेदांगाय नमो नमः ।। १२२-६० ।।"
  },
  {
    "text": "अर्थायार्थस्वरूपाय परमार्थाय वै नमः ।।\nविश्वरूपाय विश्वाय विश्वनाथाय वै नमः ।। १२२-६१ ।।"
  },
  {
    "text": "शंकराय च कालाय कालावयवरूपिणे ।।\nअरूपाय विरूपाय सूक्ष्मसूक्ष्माय वै नमः ।। १२२-६२ ।।"
  },
  {
    "text": "श्मशानवासिने तुभ्यं नमस्ते कृत्तिवाससे ।।\nशशांकशेखरायाथ रुद्रभूमिश्रिताय च ।। १२२-६३ ।।"
  },
  {
    "text": "दुर्गाय दुर्गपाराय दुर्गावयवसाक्षिणे ।।\nलिंगरूपाय लिंगाय लिंगानपतये नमः ।। १२२-६४ ।।"
  },
  {
    "text": "नमः प्रभावरूपाय प्रभावार्थाय वै नमः ।। १२२-६५ ।।"
  },
  {
    "text": "नमो नमः कारणकारणाय ते मृत्युंजयायात्मभवस्वरूपिणे ।।\nत्रियंबकाय शितिकंठभार्गिणे गौरीयुजे मंगलहेतवे नमः ।। १२२-६६ ।।"
  },
  {
    "text": "नाम्नां शतमिदं विप्र पिनाकिगुणकीर्तनम् ।।\nपठित्वा दक्षिणीकृत्य प्रायान्निजनिकेतनम् ।। १२२-६७ ।।"
  },
  {
    "text": "एवं कृत्वा व्रतं विप्र महादेवप्रसादतः ।।\nभुक्त्वेह भोगानखिलानंते शिवपदं लभेत् ।। १२२-६८ ।।"
  },
  {
    "text": "मार्गशुक्लत्रयोदश्यां योऽनंगं विधिना यजेत् ।।\nत्रिकालमेककालं वा शिवसंगमसंभवम् ।। १२२-६९ ।।"
  },
  {
    "text": "गन्धाद्यैरुपचारैस्तु पूजयित्वा विधानतः ।।\nघटे मंगलपट्टे वा भोजयेद्द्विजदंपती ।। १२२-७० ।।"
  },
  {
    "text": "ततश्च दक्षिणां दत्वा स्वयमेकाशनं चरेत् ।।\nएवं कृते तु विधिवद्व्रती सौभाग्यभाजनः ।। १२२-७१ ।।"
  },
  {
    "text": "जायते भुवि विप्रेन्द्र महादेवप्रसादतः ।। १२२-७१ ।।"
  },
  {
    "text": "पौषशुक्लत्रयोदश्यां समभ्यर्च्याच्युतं हरिम् ।।\nघृतपात्रं द्विजेन्द्राय प्रदद्यात्सर्वसिद्धये ।। १२२-७२ ।।"
  },
  {
    "text": "माघशुक्लत्रयोदश्यां समारभ्य दिनत्रयम् ।।\nमाघस्नानव्रतं विप्र नानाकामफलावहम् ।। १२२-७३ ।।"
  },
  {
    "text": "प्रयागे माघमासे तु त्र्यहं स्नातस्य यत्फलम् ।।\nनाश्वमेघसहस्रेण तत्फलं लभते भुवि ।। १२२-७४ ।।"
  },
  {
    "text": "तत्र स्नानं जपो होमो दानं चानंत्यमश्नुते ।।\nफाल्गुने तु सिते पक्षे त्रयोदश्यामुपोषितः ।। १२२-७५ ।।"
  },
  {
    "text": "नमस्कृत्य जगन्नाथं प्रारंभे धनदव्रतम् ।।\nमहाराजं यक्षपतिं गंधाद्यैरुपचारकैः ।। १२२-७६ ।।"
  },
  {
    "text": "लिखितं वर्णकैः पट्टे पूजयेद्भक्तिभावतः ।।\nएवं शुक्लत्रयोदश्यां प्रतिमासं द्विजोत्तम ।। १२२-७७ ।।"
  },
  {
    "text": "संपूजयेत्सोपवासश्चैकभुक्तो भवेन्नरः ।।\nततो व्रतांते तु पुनः सौवर्णं धननायकम् ।। १२२-७८ ।।"
  },
  {
    "text": "विधाय निधिभिः सार्द्धं सौवर्णाभिर्द्विजोत्तम ।।\nउपचारैः षोडशभिः स्नानैः पंचामृतादिभिः ।। १२२-७९ ।।"
  },
  {
    "text": "नैवेद्यैर्विविधैर्भक्त्या पूजयेत्तु समाहितः ।।\nततो धेनुमलंकृत्य वस्त्रस्रग्गंधभूषणैः ।। १२२-८० ।।"
  },
  {
    "text": "सवत्सां दापयेद्विप्र सम्यग्वेदविदे शुभाम् ।।\nसंभोज्य विप्रान्मिष्टान्नैर्द्वादशाथ त्रयोदश ।। १२२-८१ ।।"
  },
  {
    "text": "गुरुं समर्च्य वस्त्राद्यैः प्रतिमां तां निवेदयेत् ।।\nद्विजेभ्यो दक्षणां शक्त्या दत्वा नत्वा विसृज्य च ।। १२२-८२ ।।"
  },
  {
    "text": "स्वयं भुंजीत मतिमानिष्टैः सह समाहितः ।।\nएवं कृते व्रते विप्र निर्धनः प्राप्य वैभवम् ।। १२२-८३ ।।"
  },
  {
    "text": "मोदते भुवि विख्यातो राजराज इवापरः ।। १२२-८४ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने द्वादशमासस्थितत्रयोदशीव्रतकथनं नाम द्वाविंशदधिकशततमोऽध्यायः ।। १२२ ।।"
  }
]
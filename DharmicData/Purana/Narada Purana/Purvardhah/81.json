[
  {
    "text": "श्रीसनत्कुमार उवाच ।।\nअथ कृष्णस्य मंत्राणां वक्ष्ये भेदान् मुनीश्वर ।।\nयान्समाराध्य मनुजाः साधयंतीष्टमात्मनः ।। ८१-१ ।।"
  },
  {
    "text": "शक्तिश्रीमारपूर्वश्च श्रीशक्तिस्मरपूर्वकः ।।\nमारशक्तिरमापूर्वो दशार्णा मनवस्त्रयः ।। ८१-२ ।।"
  },
  {
    "text": "मुनिः स्यान्ना रदच्छन्दो गायत्री देवता पुनः ।।\nकृष्णो गोविंदनामात्र सर्वकामप्रदो नृणाम् ।। ८१-३ ।।"
  },
  {
    "text": "चक्रैः पूर्ववदंगानि त्रयाणामपि कल्पयेत् ।।\nततः किरीटमनुनाव्यापकं हि समाचरेत् ।। ८१-४ ।।"
  },
  {
    "text": "सुदर्शनस्य मनुना कुर्याद्दिग्बंधनं तथा ।।\nविंशत्यर्णोक्तवत्कुर्यादाद्ये ध्यानार्चनादिकम् ।। ८१-५ ।।"
  },
  {
    "text": "द्वितीये तु दशार्णोक्तं ध्यानपूजादिकं चरेत् ।।\nतृतीये तु हरिं ध्यायेत्समाहितमनाः सुधीः ।। ८१-६ ।।"
  },
  {
    "text": "शखचक्रधनुर्बाणपाशांकुशधरारुणम् ।।\nदोर्भ्यां धृतं धमंतं च वेणुं कृष्णदिवाकरम् ।। ८१-७ ।।"
  },
  {
    "text": "एवं ध्यात्वा जपेन्मंत्रान्पञ्चलक्षं पृथक् सुधीः ।।\nजुहुयात्तद्दशांशेन पायसेन ससर्पिषा ।। ८१-८ ।।"
  },
  {
    "text": "एवं सिद्धे मनौ मंत्री कुर्यात्काम्यानि पूर्ववत् ।।\nश्रीशक्तिकामः कृष्णाय गोविंदायाग्निसुन्दरी ।। ८१-९ ।।"
  },
  {
    "text": "रव्यर्णो ब्रह्मगायत्रीकृष्णा ऋष्यादयोऽस्य तु ।।\nबीजैरमाब्धियुग्मार्णैः षडंगानि प्रकल्पयेत् ।। ८१-१० ।।"
  },
  {
    "text": "विंशत्यर्णोदितजपध्यानहोमार्चनादिकम् ।।\nकिं बहूक्तेन मंत्रोऽयं सर्वाभीष्टफलप्रदः ।। ८१-११ ।।"
  },
  {
    "text": "श्रीशक्तिस्मरपूर्वोगजन्मा शक्तिरमांतिकः ।।\nदशाक्षरः स एवादौ प्रोक्तः शक्तिरमायुतः ।। ८१-१२ ।।"
  },
  {
    "text": "मन्त्रौ षोडशरव्यार्णौ चक्रैरंगानि कल्पयेत् ।।\nवरदाभयहस्ताभ्यां श्लिष्यँतं स्वांगके प्रिये ।। ८१-१३ ।।"
  },
  {
    "text": "पद्मोत्पलकरे ताभ्यां श्लिष्टं चक्रदरोज्वलम् ।।\nध्यात्वैवं प्रजपेल्लक्षदशकं तद्दशांशतः ।। ८१-१४ ।।"
  },
  {
    "text": "आज्यैर्हुत्वा ततः सिद्धौ भवेतां मन्त्रनायकौ ।।\nसर्वकामप्रदौ सर्वसंपत्सौभगाग्यदौ नृणाम् ।। ८१-१५ ।।"
  },
  {
    "text": "अष्टादशार्णः कामांतो मनुः सुतधनप्रदः ।।\nनारदोऽस्य मुनिश्छंदो गायत्री देवता मनोः ।। ८१-१६ ।।"
  },
  {
    "text": "कृष्णः कामो बीजमुक्तं शक्तिर्वह्निप्रिया मता ।।\nषड्वीर्याढ्येन बीजेन षडंगानि समाचरेत् ।। ८१-१७ ।।"
  },
  {
    "text": "पाणौ पायसपक्वं च दक्षे हैयंगवीनकम् ।।\nवामे दधद्दिव्यदिगंबरो गोपीसुतोऽवतु ।। ८१-१८ ।।"
  },
  {
    "text": "ध्यात्वैवं प्रजपेन्मंत्रं द्वात्रिंशल्लक्षमानतः ।।\nदशांशं जुहुयादग्नौ सिताढ्येन पयोंऽधसा ।। ८१-१९ ।।"
  },
  {
    "text": "पूर्वोक्तवैष्णवे पीठे यजेदष्टादशार्णवत् ।।\nपद्मस्थं कृष्णमभ्यर्च्य तर्पयेत्तन्मुखांबुजे ।। ८१-२० ।।"
  },
  {
    "text": "क्षीरेण कदलीपक्कैर्दध्ना हैयंगवेन च ।।\nपुत्रार्थी तर्पयेदेवं वत्सराल्लभते सुतम् ।। ८१-२१ ।।"
  },
  {
    "text": "यद्यदिच्छति तत्सर्वं तर्पणादेव सिद्ध्यति ।।\nवाक्कामो ङेयुतं कृष्णपदं माया ततः पगरम् ।। ८१-२२ ।।"
  },
  {
    "text": "गोविंदाय रमा पश्चाद्दशार्णं च समुद्धरेत् ।।\nमनुस्वरयुतौ सर्गयुक्तौ भृगुतदूर्द्धूगौ ।। ८१-२३ ।।"
  },
  {
    "text": "द्वाविंशत्यक्षरो मन्त्रो वागीशत्वप्रदायकः ।।\nऋषिः स्यान्नारदश्छन्दो गायत्री देवता पुनः ।। ८१-२४ ।।"
  },
  {
    "text": "विद्याप्रदश्च गोपालः कामो बीजं प्रकीर्तितम् ।।\nशक्तिस्तु वाग्भवं विद्याप्राप्तये विनियोजना ।। ८१-२५ ।।"
  },
  {
    "text": "वामोर्द्ध्वहस्ते दधतं विद्यापुस्तकमुत्तमम् ।।\nअक्षमालां च दक्षोर्द्ध्वस्फाटिकीं मातृकामयीम् ।। ८१-२६ ।।"
  },
  {
    "text": "शब्दब्रह्म मयं वेणुमधः पाणिद्वये पुनः ।।\nगायत्रीगीतवसनं श्यामलं कोमलच्छविम् ।। ८१-२७ ।।"
  },
  {
    "text": "बर्हावतंसं सर्वज्ञं सेवितं मुनिपुंगवैः ।।\nध्यात्वैवं प्रमदावेशविलासं भुवनेश्वरम् ।। ८१-२८ ।।"
  },
  {
    "text": "वेदलक्षं जपेन्मंत्रं किंशुकैस्तद्दशांशतः ।।\nहुत्वा तु पूजयेन्मन्त्री विंशत्यर्णविधानतः ।। ८१-२९ ।।"
  },
  {
    "text": "एवं यो भजते मन्त्रं भवेद्वागीश्वरस्तु सः ।।\nअदृष्टान्यपि शास्त्राणि तस्य गंगातरंगवत् ।। ८१-३० ।।"
  },
  {
    "text": "तारः कृष्णयुगं पश्चान्महाकृष्ण इतीरयेत् ।।\nसर्वज्ञ त्वंप्रशंशब्दांते सीदमेऽग्निश्च मारम् ।। ८१-३१ ।।"
  },
  {
    "text": "णांति विद्येश विद्यामाशु प्रयच्छ ततश्च मे ।।\nत्रयस्त्रिंशदक्षरोऽयं महाविद्याप्रदोमनुः ।। ८१-३२ ।।"
  },
  {
    "text": "नारदोऽस्य मुनिश्छन्दोऽनुष्टुम् कृष्णोऽस्य देवता ।।\nपादैः सर्वेण पंचांगं कृत्वा ध्यायेत्ततो हरिम् ।। ८१-३३ ।।"
  },
  {
    "text": "दिव्योद्याने विवस्वत्प्रतिममणिमये मण्डपे योगपीठे मध्ये यः सर्ववेदांतमयसुरतरोः संनिविष्टो मुकुन्दः ।।\nवेदैः कल्पद्रुरूपैः शिखरिशतसमालंबिकोशैश्चतुर्भिर्न्यायैस्तर्कैपुराणैः स्मृतिभिरभिवृतस्तादृशैश्चामराद्यैः ।। ८१-३४ ।।"
  },
  {
    "text": "दद्याद्बिभ्रत्कराग्रैरपि दरमुरलीपुष्पबाणेक्षुचापानक्षस्पृक्पूर्णकुंभौ स्मरललितवपुर्दिव्यभूषांगरागः ।।\nव्याख्यां वामे वितन्वन् स्फुटरुचिरपदो वेणुना विश्वमात्रे शब्दब्रह्मोद्भवेन श्रियमरुणरुचिर्बल्लवीवल्लभो नः ।। ८१-३५ ।।"
  },
  {
    "text": "एवं ध्यात्वा जपेल्लक्षं दशांशं पायसैर्हुनेत् ।।\nअष्टादशार्णवत्कुर्याद्यजनं चास्य मन्त्रवित् ।। ८१-३६ ।।"
  },
  {
    "text": "तारो नमो भगवते नन्दपुत्राय संवदेत् ।।\nआनन्दवपुषे दद्यादृशार्णं तदनंतरम् ।। ८१-३७ ।।"
  },
  {
    "text": "अष्टाविंशतिवर्णोऽयं मंत्रः सर्वेष्टदायकः ।।\nनंदपुत्रपदं ङेंतं श्यामलांगपदं तथा ।। ८१-३८ ।।"
  },
  {
    "text": "तथा बालवपुःकृष्णं गोविंदं च तथा पुनः ।।\nदशार्णोऽतो भवेन्मंत्रो द्वात्रिंशदक्षरान्वितः ।। ८१-३९ ।।"
  },
  {
    "text": "अनयोर्नारदऋषिश्छंदस्तूष्णिगनुष्टुभौ ।।\nदेवता नन्दपुत्रस्तु विनियोगोऽखिलाप्तये ।। ८१-४० ।।"
  },
  {
    "text": "चक्रैः पंचांगमर्चास्यादंगदिक्पालहेतिभिः ।।\nदक्षिणे रत्नचषकं वामे सौवर्णनेत्रकम् ।। ८१-४१ ।।"
  },
  {
    "text": "करे दधानं देवीभ्यां श्लिष्टं संचिंतयेद्विभुम् ।।\nलक्षं जपो दशांशेन जुहुयात्पायसेन तु ।। ८१-४२ ।।"
  },
  {
    "text": "एताभ्यां सिद्धमंत्राभ्यां मंत्री कुर्याद्यथेप्सितम् ।।\nप्रणवः कमला माया नमो भगवते ततः ।। ८१-४३ ।।"
  },
  {
    "text": "नंदपुत्राय तत्पश्चाद्बालान्ते वपुषे पदम् ।।\nऊनविंशतिवर्णोऽयं मुनिर्ब्रह्मा समीरितः ।। ८१-४४ ।।"
  },
  {
    "text": "छंदोऽनुष्टुप् देवता च कृष्णो बालवपुः स्वयम् ।।\nमन्त्रोऽयं सर्वसंपत्तिसिद्धये सेव्यते बुधैः ।। ८१-४५ ।।"
  },
  {
    "text": "तारो ह्यद्भगवानङेंतो रुक्मिणीवल्लभाय च ।।\nवह्निजायावधिः प्रोक्तो मंत्रः षोडशवर्णवान् ।। ८१-४६ ।।"
  },
  {
    "text": "नारदोऽस्य मुनिश्छन्दोऽनुष्टुप् च देवता मनोः ।।\nरुक्मिणीवल्लभश्चंद्रदृग्वेदांगाक्षिवर्णकैः ।।\nपञ्चांगानि प्रकुर्वीत ततो ध्यायेत्सुरेश्वरम् ।। ८१-४७ ।।"
  },
  {
    "text": "तापिच्छच्छविरंकगां प्रियतमां स्वर्णप्रभामंबुजप्रोद्यद्दामभुजां स्ववामभुजयाश्लिष्यन्स्वचित्ताशया ।।\nश्लिष्यंतीं स्वयमन्यहस्तविलत्सौवर्णवेत्रश्चिरं पायान्नः सुविशुद्धपीतवसनो नानाविभूषो हरिः ।। ८१-४८ ।।"
  },
  {
    "text": "ध्यात्वैवं प्रजपेल्लक्षं रक्तैः पद्मैर्दशांशतः ।। ८१-४९ ।।"
  },
  {
    "text": "त्रिमध्वक्तैर्हुनेत्पीठे पूर्वोक्ते पूजयेद्धरिम् ।।\nअंगैर्नारदमुख्यैश्च लोकेशैश्च तदायुधैः ।। ८१-५० ।।"
  },
  {
    "text": "एवं सिद्धो मनुर्दद्यात्सर्वान्कामांश्च मंत्रिणे ।।\nलीलादंडपदाब्जोऽपि जनसंसक्तदोः पदम् ।। ८१-५१ ।।"
  },
  {
    "text": "दंडांते वा धरावह्निरधीशाढ्योऽथ लोहितः ।।\nमेघश्यामपदं पश्चाद्भगवान् सलिलंसदृक् ।। ८१-५२ ।।"
  },
  {
    "text": "विष्णो इत्युक्त्वा ठद्वयं स्यादेकोनत्रिंशदर्णवान् ।।\nनारदोऽस्य मुनिश्छंदोऽनुष्टुप् च देवता मनोः ।। ८१-५३ ।।"
  },
  {
    "text": "लीलादंडहरिः प्रोक्तो मन्वब्धधियुगवह्निभिः ।।\nवेदैः पंचां गकं भागैर्मंत्रवर्णोत्थितैः क्रमात् ।। ८१-५४ ।।"
  },
  {
    "text": "संमोहयंश्च निजवामकरस्थलीलादंडेन गोपयुवतीः परसुंदरीश्च ।।\nदिश्यन्निजप्रियसखांसगंदक्षहस्तो देवश्रियं निहतकंस उरुक्रमो नः ।। ८१-५५ ।।"
  },
  {
    "text": "लक्षं जपो दशांशेन जुहुयात्तिलतण्डुलैः ।।\nत्रिमध्वक्तैस्ततोऽभ्यर्चेदंगं दिक्पालहेतिभिः ।। ८१-५६ ।।"
  },
  {
    "text": "लीलादंड हरिं यो वै भजते नित्यमादरात् ।।\nस सर्वैः पूज्यते लोकैस्तस्य गेहे स्थिरा रमा ।। ८१-५७ ।।"
  },
  {
    "text": "सद्यारूढा स्मृतिस्तोयं केशवाढ्यधरायुगम् ।।\nभयाग्निवल्लभामंत्रः सप्तार्णः सर्वसिद्धिदः ।। ८१-५८ ।।"
  },
  {
    "text": "ऋषिः स्यान्नारदश्छंदो उष्णिग्गोवल्लमस्य तु ।।\nदेवतापूर्ववच्चक्रैः पञ्चांगानि तु कल्पयेत् ।। ८१-५९ ।।"
  },
  {
    "text": "ध्येयो हरिः सकपिलागणमध्यसंस्थस्ता आह्वयन्दधद्दक्षिणदोस्थवेणुम् ।।\nपाशं सयष्टिमपरत्र पयोदनीलः पीताम्बराहिरिपुपिच्छकृतावतंसः ।। ८१-६० ।।"
  },
  {
    "text": "सप्तलक्षं जपेन्मंत्रं दशांशं जुहुयात्ततः ।।\nगोदुग्धैः पूजयेत्पीठे स्यादंगैः प्रथमावृतिः ।। ८१-६१ ।।"
  },
  {
    "text": "सुवर्णपिंगलां गौरपिंगलां रक्तपिंगलाम् ।।\nगुडपिंगां बभ्रुवर्णां चोत्तमां कपिलां तथा ।। ८१-६२ ।।"
  },
  {
    "text": "चतुष्कपिङ्गलां पीतपिङ्गलां चोत्तमां शुभाम् ।।\nगोगणाष्टकमभ्यर्च्य लोकेशानुयुधैर्युतान् ।। ८१-६३ ।।"
  },
  {
    "text": "संपूज्यैवं मनौ सिद्धे कुर्यात्काम्यानि मंत्रवित् ।।\nअष्टोत्तरसहस्रं यः पयोभिर्दिनशो हुनेत् ।। ८१-६४ ।।"
  },
  {
    "text": "पक्षात्सगोगणो मुक्तो दशार्णे चाप्ययं विधिः ।।\nतारो हृद्भगवान् ङेंतः श्रीगोविंदस्तथा भवेत् ।। ८१-६५ ।।"
  },
  {
    "text": "द्वादशार्णो मनुः प्रोक्तो नारदोऽस्य मुनिर्मतः ।।\nछंदः प्रोक्तं च गायत्री श्रीगोविन्दोऽस्य देवता ।।"
  },
  {
    "text": "चन्द्राक्षियुगभूतार्णैः सर्वैः पंचांगकल्पनम् ।। ८१-६६ ।।\nध्यायेत्कल्पद्रुमूलाश्रितमणिविलसद्दिव्यसिंहासनस्थं मेघश्यामं पिशंगांशुकमतिसुभगं शंखरेत्रे कराभ्याम् ।। ८१-६७ ।।"
  },
  {
    "text": "बिभ्राणं गोसहस्रैर्वृतममरपतिं प्रौढहस्तैककुंभप्रश्चोतत्सौधधारास्नपितमभिनवांभोजपत्राभनेत्रम् ।। ८१-६८ ।।"
  },
  {
    "text": "रविलक्षं जपेन्मंत्रं दुग्धैर्हुत्वा दशांशतः ।।\nयजेच्च पूर्ववद्गोष्ठस्थितं वा प्रतिमादिषु ।। ८१-६९ ।।"
  },
  {
    "text": "पूर्वोक्ते वैष्णवे पीठे मूर्तिं संकल्प्य मूलतः ।।\nतत्रावाह्य यजेत्कृष्णं गुरुपूजनपूर्वकम् ।। ८१-७० ।।"
  },
  {
    "text": "रुक्मिणीं सत्यभामां च पार्श्वयोरिंद्रमग्रतः ।।\nपृष्ठतः सुरभिं चेष्ट्वा केसरेष्वंगपूजनम् ।। ८१-७१ ।।"
  },
  {
    "text": "कालिं द्याद्या महिष्योऽष्टौ वसुपत्रेषु संस्थिताः ।।\nपीठकोणेषु बद्ध्वादिकिंकणीं च तथा पुनः ।। ८१-७२ ।।"
  },
  {
    "text": "दामानि पृष्ठयोर्वेणुं पुरः श्रीवत्सकौस्तुभौ ।।\nअग्रतो वनमासादिर्दिक्ष्वष्टसु तथा स्थिताः ।। ८१-७३ ।।"
  },
  {
    "text": "पांचजन्यं गदा चक्रं वसुदेवश्च देवकी ।।\nनंदगोपो यशोदा च सगोगोपालगोपिकाः ।। ८१-७४ ।।"
  },
  {
    "text": "इंद्राद्याश्च स्थिता बाह्ये वज्राद्याश्च ततः परम् ।।\nकुमुदः कुमुदाक्षश्च पुंडरीकोऽथ वामनः ।। ८१-७५ ।।"
  },
  {
    "text": "शंकुकर्णः सर्वनेत्रः सुमुखः सुप्रतिष्टितः ।।\nविष्वक्सेनश्च संपूज्यः स्वात्मा चार्च्यस्ततः परम् ।। ८१-७६ ।।"
  },
  {
    "text": "एककालं त्रिकालं वा यो गोविंदं यजेन्नरः ।।\nस चिरायुर्निरातंको धनधान्यपतिर्भवेत् ।। ८१-७७ ।।"
  },
  {
    "text": "स्मृतिः सद्यान्विता चक्री दक्षकर्णयुतोधरा ।।\nनाथाय हृदयांतोऽयं वसुवर्णो महामनुः ।। ८१-७८ ।।"
  },
  {
    "text": "मुनिर्ब्रह्मास्य गायत्री छंदः कृष्णोऽस्य देवता ।।\nवर्णद्वंद्वैश्च सर्वेण पंचांगान्यस्य कल्पयेत् ।। ८१-७९ ।।"
  },
  {
    "text": "पंचवर्षमतिलोलमंगणे धावमानमतिचंचलेक्षणम् ।।\nकिंकिणीवलयहारनूपुरै रंजितं नमत गोपबालकम् ।। ८१-८० ।।"
  },
  {
    "text": "एवं ध्यात्वा जपेदष्टलक्षं मंत्री दशांशतः ।।\nब्रह्मवृक्षसमिद्भिश्च जुहुयात्पायसेन वा ।। ८१-८१ ।।"
  },
  {
    "text": "प्रागुक्ते वैष्णवे पीठे मूर्तिं संकल्प्य मूलतः ।।\nतत्रावाह्यार्चयेत्कृष्णं मंत्री वै स्थिरमानसः ।। ८१-८२ ।।"
  },
  {
    "text": "केसरेषु चतुर्दिक्षु विदिक्ष्वंगानि पूजयेत् ।।\nवासुदेवं बलं दिक्षु प्रद्युम्नमनिरुद्धकम् ।। ८१-८३ ।।"
  },
  {
    "text": "विदिक्षु रुक्मिणीसत्यभामे वै लक्ष्यणर्क्षजे ।।\nलोकेशान्सायुधान्बाह्ये एवं सिद्धो भवेन्मनुः ।। ८१-८४ ।।"
  },
  {
    "text": "तारः श्रीभुवनाकामो ङेंतं श्रीकृष्णमीरयेत् ।।\nश्रीगोविंदं ततः प्रोच्य गोपीजनपदं ततः ।। ८१-८५ ।।"
  },
  {
    "text": "वल्लभाय ततः पद्मात्रयं तत्वाक्षरो मनुः ।।\nमुन्यादिकं च पूर्वोक्तं सिद्धगोपालकं स्मरेत् ।। ८१-८६ ।।"
  },
  {
    "text": "माधवीमंडपासीनौ गरुडेनाभिपालितौ ।।\nदिव्यक्रीडासु निरतौ रामकृष्णौ स्मरन् जपेत् ।। ८१-८७ ।।"
  },
  {
    "text": "पूजनं पूर्ववच्चास्य कर्तव्यं वैष्णवोत्तमैः ।।\nचक्री मुनिस्वरोपेतः सर्गी चैकाक्षरो मनुः ।। ८१-८८ ।।"
  },
  {
    "text": "कृष्णेति द्व्यक्षरः प्रोक्तः कामादिः स्यात्त्रिवर्णकः ।।\nसैव ङेंतो युगार्णः स्यात्कृष्णाय नम इत्यपि ।। ८१-८९ ।।"
  },
  {
    "text": "पंचाक्षरश्च कृष्णाय कामरुद्धस्तथा परः ।।\nगोपालायाग्निजायांतो रसवर्णः प्रकीर्तितः ।। ८१-९० ।।"
  },
  {
    "text": "कामः कृष्णपदं ङेंतं वह्निजायांतकः परः ।।\nकृष्णगोविंदकौ ङेंतौ सप्तार्णः सर्वसिद्धिदः ।। ८१-९१ ।।"
  },
  {
    "text": "श्रीशक्तिकामाः कृष्णाय कामः सप्ताक्षरः परः ।।\nकृष्णगोविंदकौ ङेंतौ हृदंतोऽन्यो नवाक्षरः ।। ८१-९२ ।।"
  },
  {
    "text": "ङेंतौ च कृष्णगोविंदौ तथा कामः पुटः परः ।।\nकामः शार्ङ्गी धरासंस्थो मन्विंद्वाढ्यश्च मन्मथः ।। ८१-९३ ।।"
  },
  {
    "text": "श्यामलांगाय हृदयं दशार्णः सर्वसिद्धिदः ।।\nबालांते वपुषे कृष्णायाग्निजायांतिमोऽपरः ।। ८१-९४ ।।"
  },
  {
    "text": "द्विठांते बालवपुषे कामः कृष्णाय संवदेत् ।।\nततो ध्यायन्स्वहृदये गोपीजनमनोहरम् ।। ८१-९५ ।।"
  },
  {
    "text": "श्रीवृन्दाविपिनप्रतोलिषु नमत्संफुल्लवल्लीततिष्वंतर्जालविघट्टैनः सुरभिणा वातेन संसेविते ।।\nकालिंदीपुलिने विहारिणमथो राधैकजीवातुकं वंदे नन्दकिशोरमिंदुवदनं स्निग्धांबुदाडंबरम् ।। ८१-९६ ।।"
  },
  {
    "text": "पूर्वाक्तवर्त्मना पूजा ज्ञेया ह्येषां मुनीश्वर ।।\nदेवकीसुतवर्णांते गोविंदपदमुच्चरेत् ।। ८१-९७ ।।"
  },
  {
    "text": "वासुदेवपदं प्रोच्य संबृद्ध्यंतं जगत्पतिंम् ।।\nदेहि मे तनयं पश्चात्कृष्ण त्वामहमीरयेत् ।। ८१-९८ ।।"
  },
  {
    "text": "शरणं गत इत्यंतो मन्त्रो द्वात्रिंशदक्षरः ।।\nनारदोऽस्य मुनिश्छंदो गायत्री चाप्यनुष्टुभम् ।।\nदेवः सुतप्रदः कृष्णः पादैः सर्वेण चांगकम् ।। ८१-९९ ।।"
  },
  {
    "text": "विजयेन युतो रथस्थितः प्रसमानीय समुद्रमध्यतः ।।\nप्रददत्तनयान् द्विजन्मने स्मरणीयो वसुदेवनन्दनः ।। ८१-१०० ।।"
  },
  {
    "text": "लक्षं जपोऽयुतं होमस्तलैर्मधुरसंप्लुतैः ।।\nअर्चा पूर्वोदिते पीठे अंगलोकेश्वरायुधैः ।। ८१-१०१ ।।"
  },
  {
    "text": "एवं सिद्धे मनौ मंत्री वंध्यायामपि पुत्रवान् ।।\nतारो माया ततः सांतसेंदुष्वांतश्च सर्ववान् ।। ८१-१०२ ।।"
  },
  {
    "text": "सोऽहं वह्निप्रियांतोऽयं मंत्रो वस्वक्षरः परः ।।\nपंचब्रह्मात्मकस्यास्य मंत्रस्य मुनि सत्तमः ।। ८१-१०३ ।।"
  },
  {
    "text": "ऋषिर्ब्रह्मा च परमा गायत्रीछंद ईरितम् ।।\nपरंज्योतिः परं ब्रह्म देवता परिकीर्तितम् ।। ८१-१०४ ।।"
  },
  {
    "text": "प्रणवो बीजमाख्यातं स्वाहा शक्तिरुदाहृता ।।\nस्वाहेति हृदयं प्रोक्तं सोऽहं वेति शिरो मतम् ।। ८१-१०५ ।।"
  },
  {
    "text": "हंसश्चेति शिखा प्रोक्ता हृल्लेखा कवचं स्मृतम् ।।\nप्रणवो नेत्रमाख्यातमस्त्रं हरिहरेति च ।। ८१-१०६ ।।"
  },
  {
    "text": "स ब्रह्मा स शिवो विप्र स हरिः सैव देवराट् ।।\nस सर्वरूपः सर्वाख्यः सोऽक्षरः परमः स्वराट् ।। ८१-१०७ ।।"
  },
  {
    "text": "एवं ध्यात्वा जपेदष्टलक्षहोमो दशांशतः ।।\nपूजाप्रणवपीठेऽस्य सांगावरणकैर्मता ।। ८१-१०८ ।।"
  },
  {
    "text": "एवं सिद्धे मनौ ज्ञानं साधकेंद्रस्य नारद ।।\nजायते तत्त्वमस्यादिवाक्योक्तं निर्विकल्पकम् ।। ८१-१०९ ।।"
  },
  {
    "text": "कामो ङेंतो हृषीकेशो हृदयांतो गजाक्षरः ।।\nऋषिर्ब्रह्मास्य गायत्री छंदो गायत्रमीरितम् ।। ८१-११० ।।"
  },
  {
    "text": "देवता तु हृषीकेशो विनियोगोऽखिलाप्तये ।।\nकामो बीजं तथायेति शक्तिरस्य ह्युदाहृता ।। ८१-१११ ।।"
  },
  {
    "text": "बीजेनैव षडंगानि कृत्वा ध्यानं समाचरेत् ।।\nपुरुषोत्तममंत्रोक्तं सर्वं वास्य प्रकीर्तितम् ।। ८१-११२ ।।"
  },
  {
    "text": "लक्षं जपोऽयुतं होमो घृतेनैव प्रकीर्तितः ।।\nतर्पणं सर्वकामाप्त्यै प्रोक्तं संमोहिनीसुमैः ।। ८१-११३ ।।"
  },
  {
    "text": "श्रीबीजं शक्तिरापेति बीजेनैव षडंकस्तथा ।।\nत्रैलोक्यमोहनः शब्दो नमोंऽतो मनुरीरितः ।। ८१-११४ ।।"
  },
  {
    "text": "ऋषिर्ब्रह्मा च गायत्री छन्दः श्रीधरदेवता ।।\nश्रीबीजं शक्तिरापेति बीजेनैव षडंगकम् ।। ८१-११५ ।।"
  },
  {
    "text": "पुरुषोत्तमवद्ध्यानपूजादिकमिहोदितः ।।\nलक्षं जपस्तथा होम आज्येनैव दशांशतः ।। ८१-११६ ।।"
  },
  {
    "text": "सुगंधश्वेतपुष्पैस्तु पूजां होमादिकं चरेत् ।।\nएवं कृते तु विप्रेन्द्र साक्षात्स्याच्छ्रीधरः स्वयम् ।। ८१-११७ ।।"
  },
  {
    "text": "अच्युतानन्तगोविंदपदं ङेंतं नमोंतिमम् ।।\nमंत्रोऽस्य शौनकऋषिर्विराट् छंदः प्रकीर्तितम् ।। ८१-११८ ।।"
  },
  {
    "text": "एषां पराशरव्यासनारदा ऋषयः स्मृताः ।।\nविराट् छन्दः समाख्यातं परब्रह्मात्मको हरिः ।। ८१-११९ ।।"
  },
  {
    "text": "देवताबीजशक्ती तु पूर्वोक्ते साधकैर्मते ।।\nशंखचक्रधरं देवं चतुर्बाहुं किरीटिनम् ।। ८१-१२० ।।"
  },
  {
    "text": "सर्वैरप्यायुधैर्युक्तं गरुडोपरि संस्थितम् ।।\nसनकादिमुनींद्रैस्तु सर्वदेवैरुपासितम् ।। ८१-१२१ ।।"
  },
  {
    "text": "श्रीभूमिसहितं देवमुदयादित्यसन्निभम् ।।\nप्रातरुद्यत्सहस्रांशुमंडलोपमकुंडलम् ।। ८१-१२२ ।।"
  },
  {
    "text": "सर्वलोकस्य रक्षार्थमनन्तं नित्यमेव हि ।।\nअभयं वरदं देवं प्रयच्छंतं मुदान्वितम् ।। ८१-१२३ ।।"
  },
  {
    "text": "एवं ध्यात्वा र्चयेत्पीठे वैष्णवे सुसमाहितः ।।\nआद्यावरणसंगैः स्याच्चक्रशंखगदासिभिः ।। ८१-१२४ ।।"
  },
  {
    "text": "मुशलाढ्यधनुः पाशांकुशैः प्रोक्तं द्वितीयकम् ।।\nसनकादिकशाक्तेयव्यासनारदशौनकैः ।। ८१-१२५ ।।"
  },
  {
    "text": "तृतीयं लोकपालैस्तु चतुर्थं परिकीर्तितम् ।।\nलक्षं जपो दशांशेन घृतेन हवनं स्मृतम् ।। ८१-१२६ ।।"
  },
  {
    "text": "एवं सिद्धे मनौ मंत्री प्रयोगानप्युपाचरेत् ।।\nश्रीवृक्षमूले देवेशं ध्यायन्वैरोगिणं स्मरन् ।। ८१-१२७ ।।"
  },
  {
    "text": "स्पृष्ट्वा जप्त्वायुतं साध्यं स्मृत्वा वा मनसा द्विज ।।\nरोगिणां रोगनिर्मुक्तिं कुर्यान्मंत्री तु मंडलात् ।। ८१-१२८ ।।"
  },
  {
    "text": "कन्यार्थी जुहुयाल्लाजैर्बिल्वैश्चापि धनाप्तये ।।\nवस्त्रार्थी गन्धकुसुमैरारोग्याय तिलैर्हुनेत् ।। ८१-१२९ ।।"
  },
  {
    "text": "रविवारे जले स्थित्वा नाभिमात्रे जपेत्तु यः ।।\nअष्टोत्तरसहस्रं वै स ज्वरं नाशयेद् ध्रुवम् ।। ८१-१३० ।।"
  },
  {
    "text": "विवाहार्थं जपेन्मासं शशिमण्डलमध्यगम् ।।\nध्यात्वा कृष्णं लभेत्कन्यां वांछितां चापि नारद ।। ८१-१३१ ।।"
  },
  {
    "text": "वसुदेवपदं प्रोच्य निगडच्छेदशब्दतः ।।\nवासुदेवाय वर्मास्त्रे स्वाहांतो मनुरीरितः ।। ८१-१३२ ।।"
  },
  {
    "text": "नारदोऽस्य ऋषिश्छन्दो गायत्री कृष्णदेवता ।।\nवर्म बीजं शिरः शक्तिरन्यत्सर्वं दशार्णवत् ।। ८१-१३३ ।।"
  },
  {
    "text": "बालः पवनदीर्घैदुयुक्तो झिंटीशयुर्जलम् ।।\nअत्रिर्व्यासाय हृदयं मनुरष्टाक्षरोऽवतु ।। ८१-१३४ ।।"
  },
  {
    "text": "ब्राह्मानुष्टुप् मुनिश्छन्दो देवः सत्यवतीसुतः ।।\nआद्यं बीजं नमः शक्तिदीर्घाढ्यो नादिनांगकम् ।। ८१-१३५ ।।"
  },
  {
    "text": "व्याख्यामुद्रिकया लसत्करतलं सद्योगपीठस्थितं वामे जानुतले दधानमपरं हस्तं सुविद्यानिधिम् ।।\nविप्रव्रातवृतं प्रसन्नमनसं पाथोरुहांगद्युतिं पाराशर्यमतीव पुण्यचरितं व्यासं स्मरेत्सिद्धये ।। ८१-१३६ ।।"
  },
  {
    "text": "जपेदष्टसहस्राणि पायसैर्होममाचरेत् ।।\nपूर्वोक्तपीठे व्यासस्य पूर्वमंगानि पूजयेत् ।। ८१-१३७ ।।"
  },
  {
    "text": "प्राच्यादिषु यजेत्पैलं वैशंपायनजैमिनी ।।\nसुमंप्तुं कोणभागेषु श्रीशुकं रोमहर्षणम् ।। ८१-१३८ ।।"
  },
  {
    "text": "उग्रश्रवसमन्यांश्च मुनीन्सेंद्रादिकाययुधान् ।।\nएवं सिद्धमनुर्मंत्री कवित्वं शोभनाः प्रजाः ।। ८१-१३९ ।।"
  },
  {
    "text": "व्याख्यानशक्तिं कीर्तिं च लभते संपदां चयम् ।।\nनृसिंहो माधवो दृष्टो लोहितो निगमादिमः ।। ८१-१४० ।।"
  },
  {
    "text": "कृशानुजाया पञ्चार्णो मनुर्विषहरः परः ।।\nअनंतपंक्तिपक्षीन्द्रा मुनिश्छन्दः सुरा मताः ।। ८१-१४१ ।।"
  },
  {
    "text": "तारवह्निप्रिये बीजशक्ती मन्त्रस्य कीर्तिते ।।\nज्वलज्वल महामंत्री स्वाहा हृदयमीरितम् ।। ८१-१४२ ।।"
  },
  {
    "text": "गरुडेति पदस्यांते चूडाननशुचिप्रिया ।।\nशिरोमन्त्रो गरुडतः शिखे स्वाहा शिखा मनुः ।। ८१-१४३ ।।"
  },
  {
    "text": "गरुडेति पदं प्रोच्य प्रभंजययुगं वदेत् ।।\nप्रभेदययुगं पश्चाद्वित्रासय विमर्दय ।। ८१-१४४ ।।"
  },
  {
    "text": "प्रत्येकं द्विस्ततः स्वाहा कवचस्य मनुर्मतः ।।\nउग्ररूपधरांते तु सर्वविषहरेति च ।। ८१-१४५ ।।"
  },
  {
    "text": "भीषयद्वितयं प्रोच्य सर्वं दहदहेति च ।।\nभस्मीकुरु ततः स्वाहा नेत्रमन्त्रोऽयमीरितः ।। ८१-१४६ ।।"
  },
  {
    "text": "अप्रतिहतवर्णांते बलाय प्रहतेति च ।।\nशासनांते तथा हुं फट् स्वाहास्त्रमनुरीरितः ।। ८१-१४७ ।।"
  },
  {
    "text": "पादे कटौ हृदि मुखे मूर्ध्निं वर्णान्प्रविन्यसेत् ।। ८१-१४८ ।।"
  },
  {
    "text": "तप्तस्वर्णनिभं फणींद्रनिकरैःक्लृप्तांग भूषंप्रभुं स्तर्तॄणां शमयन्तमुग्रमखिलं नॄणां विषं तत्क्षणात् ।।\nचंच्वग्रप्रचलद्भुजंगमभयं पाण्योर्वरं बिभ्रतं पक्षोच्चारितसामगीतममलं श्रीपक्षिराजं भजे ।। ८१-१४९ ।।"
  },
  {
    "text": "पञ्चलक्षं जपेन्मंत्रं दशांशं जुहुयात्तिलैः ।।\nपूजयेन्मातृकापीठे गरुडं वेदविग्रहम् ।। ८१-१५० ।।"
  },
  {
    "text": "चतुर्थ्यन्तः पक्षिराजः स्वाहा पीठमनुः स्मृतः ।।\nदृष्ट्वांगं कर्णिकामध्ये नागान्यंत्रेषु पूजयेत् ।। ८१-१५१ ।।"
  },
  {
    "text": "तद्बिहिर्लोकपालांश्च वज्राद्यैर्विलसत्करान् ।।\nएवं सिद्धमनुर्मंत्री नाशयेद्गरलद्वयम् ।।\nदेहांते लभते चापिश्रीविष्णोः परमं पदम् ।। ८१-१५२ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने तृतीयपादे कृष्णादिमन्त्रभेदनिरूपणं नामैकाशीतितमोऽध्यायः ।। ८१ ।।"
  }
]
[
  {
    "text": "नारद उवाच ।।\nकथितो भवता सम्यग्वर्णाश्रमविधिर्मुने ।।\nइदानीं श्रोतुमिच्छामि यममार्गं सुदुर्गमम् ।। ३१-१ ।।"
  },
  {
    "text": "सनक उवाच ।।\nश्रृणु विप्र प्रवक्ष्यामि यममार्गं सुदुर्गमम् ।।\nसुखदं पुण्यशीलानां पापिनां भयदायकम् ।। ३१-२ ।।"
  },
  {
    "text": "षडशीतिसहस्त्राणि योजनार्निनि मुनीश्वर ।।\nयममार्गस्य विस्तारः कथितः पूर्वसूरिभिः ।। ३१-३ ।।"
  },
  {
    "text": "ये नरा दानशीलास्तु ते यांति सुखिनो द्विज ।।\nधर्मशून्या नरा यांति दुःखेन भृशमर्दिताः ।। ३१-४ ।।"
  },
  {
    "text": "अतिभीता विवश्त्राश्च शुष्ककंठौष्ठतालुकाः ।।\nक्रदंतो विस्तरं दीनाः पापिनो यांति तत्पथि ।। ३१-५ ।।"
  },
  {
    "text": "हन्यमाना यमभटैः प्रतोदाद्यैस्तथायुधैः ।। ३१-६ ।।\nइतस्ततः प्रधावंतो यांति दुःखेन तत्पथि ।।"
  },
  {
    "text": "क्वचित्पंकः क्वचिदूह्निः क्वचित्सेतप्तसैकतम् ।।\nक्वचिद्वै दावरुपेणः तीक्ष्णधाराः शिलाः क्वचित् ।। ३१-७ ।।"
  },
  {
    "text": "क्वचित्कंटकवृक्षाश्च दुःखारोहशिला नगाः ।।\nगाढांधकाराश्च गुहाः कंटकावरणं महत् ।। ३१-८ ।।"
  },
  {
    "text": "वप्राग्रारोहणं चैव कन्दरस्य प्रवेशनम् ।।\nशर्कराश्च तथा लोष्टाः सूचीतुल्याश्च कण्टकाः ।। ३१-९ ।।"
  },
  {
    "text": "शैवालं च क्वचिन्मार्गे क्वचित्कीचकपंक्तयः ।।\nक्वचिव्द्याव्राश्च गर्जंते वर्धंते च क्वचिज्ज्वराः ।। ३१-१० ।।"
  },
  {
    "text": "एवं बहुविधक्लेशाः पापिनो यांति नारद ।।\nक्रोशंतश्च रुदन्तश्च म्लायंतश्चैव पापिनः ।। ३१-११ ।।"
  },
  {
    "text": "पाशेन यंत्रिताः केचित्कृष्यमाणास्तथांकुशैः ।।\nशास्त्रास्त्रैस्ताड्यमानाश्च पृष्टतो यांति पापिनः ।। ३१-१२ ।।"
  },
  {
    "text": "नासाग्रपाशकृष्टाश्च केचिदंत्रैश्च बधिताः ।।\nवहंतश्चायसां भारं शिश्राग्रेण प्रयांति वै ।। ३१-१३ ।।"
  },
  {
    "text": "अयोभारद्वयं केचिन्नासाग्रेण तथापरे ।।\nकर्णाभ्यां च तथा केचिद्वहंतो यांति पापिनः ।। ३१-१४ ।।"
  },
  {
    "text": "केचिच्च स्खलिता यांति ताड्यमानास्तथापरे ।।\nअत्यर्थोच्ङ्वसिताः केचित्केचिदाच्छत्रलोचनाः ।। ३१-१५ ।।"
  },
  {
    "text": "छायाजलविहीने तु पथि यांत्यतिदुःखिताः ।।\nशोचन्तः स्वानि कर्मणि ज्ञानाज्ञानकृतानि च ।। ३१-१६ ।।"
  },
  {
    "text": "ये तु नारद धर्मिष्ठा दानशीला सुबुद्धयः ।।\nअतीव सुखसंपन्नास्ते यांति धर्ममंदिरम् ।। ३१-१७ ।।"
  },
  {
    "text": "अन्नदास्तु मुनुश्रेष्ट भुंजंतः स्वादु यांति वै ।।\nनीरदा यांति सुखिनः पिबंतः क्षीरमुत्तममम् ।।"
  },
  {
    "text": "तक्रदा दधिदाश्चैव तत्तद्भोगं लभंति वै ।।\nघृतदा मधुदाश्चैव क्षीरदाश्च द्विजोत्तम ।। ३१-१८ ।।"
  },
  {
    "text": "सुधापानं प्रकुर्वंतो यांति वै धर्ममंदिरम् ।।\nशाकदाः पायसं भुंजंन्दीपदो ज्वलयन्दिशः ।। ३१-१९ ।।"
  },
  {
    "text": "वस्त्रदो मुनुशार्दूल याति दिव्याम्बरावृतः ।।\nपुराकरप्रदो याति स्तूयमानोऽमरैः पथि ।। ३१-२० ।।"
  },
  {
    "text": "गोदानेन नरो याति सर्वसौख्यसमन्वितः ।।\nभूमिदो गृहदश्चैव विमाने सर्वसंपदि ।। ३१-२१ ।।"
  },
  {
    "text": "अप्सरोगणसंकीर्णे क्रीडन्याति वृषालयम् ।।\nहयदो यानदश्चापि गजदश्च द्विजोत्तम ।। ३१-२२ ।।"
  },
  {
    "text": "धर्मालयं विमानेन याति भोगान्वितेन वै ।।\nअनडुद्दो मुनिश्रेष्ट यानारुढः प्रयाति वै ।। ३१-२३ ।।"
  },
  {
    "text": "फलदः पुष्पदश्चापि याति संतोषसंयुतः ।।\nतांबूलदो नरो याति प्रहृष्टो धर्ममंदिरम् ।। ३१-२४ ।।"
  },
  {
    "text": "मातापित्रोश्च शुश्रूषां कृतवान्यो नरोत्तमः ।।\nस याति परितुष्टात्मा पूज्यमानो दिविस्थितैः ।। ३१-२५ ।।"
  },
  {
    "text": "शुश्रूषां कुरुते यस्तु यतीनां व्रतचारिणाम् ।।\nद्विजाग्र्यब्राह्मणानां च स यात्यतिसुखान्वितः ।। ३१-२६ ।।"
  },
  {
    "text": "सर्वभूतदयायुक्तः पूज्यमानोऽमरैर्द्विजः ।।\nसर्वभोगान्वितेनासौ विमानेन प्रयाति च ।। ३१-२७ ।।"
  },
  {
    "text": "विद्यादानरतो याति पूज्यमानोऽब्जसूनुभिः ।।\nपुराणपठको याति स्तूयमानो मुनीश्वरैः ।। ३१-२८ ।।"
  },
  {
    "text": "एवं धर्मपरा यांति सुखं धर्मस्य मंदिरम् ।।\nयमश्चतुर्मुखो भूत्वा शंखचक्रगदासिभृत् ।। ३१-२९ ।।"
  },
  {
    "text": "पुण्यकर्मरतं सम्यक्स्नेहान्मित्रमिवार्चति ।।\nभो भो बुद्धिमतां श्रेष्ठानरकक्लेषभीरवः ।। ३१-३० ।।"
  },
  {
    "text": "युष्माभिः साधितं पुण्यमत्रामुत्रसुखावहम् ।।\nमनुष्य जन्म यः प्राप्य सुकृतं न करोति च ।। ३१-३१ ।।"
  },
  {
    "text": "स एव पापिनां श्रेष्ट आत्मघातं करोति च ।।\nअनित्यं प्राप्य मानुष्यं नित्यं यस्तु न साधयेत् ।। ३१-३२ ।।"
  },
  {
    "text": "स याति नरकं घोरं कोऽन्यस्तस्मादचेतनः ।।\nशरीरं यातनारुपं मलाद्यैः परिदूषितम् ।। ३१-३३ ।।"
  },
  {
    "text": "तस्मिन्यो याति विश्वासं तं विद्यादात्मघातकम् ।।\nसर्वेषु प्राणिनः श्रेष्टास्तेषु वै बुद्धिजीविनः ।। ३१-३४ ।।"
  },
  {
    "text": "बुद्धिमस्तु नराः श्रेष्टा नरेषु ब्राह्मणास्तथा ।।\nब्राह्मणेषु च विद्वांसो विद्वत्सु कृतबुद्धयः ।। ३१-३५ ।।"
  },
  {
    "text": "कृतबुद्धिषु कर्त्तारः कर्तृषु ब्रह्मवादिनः ।।\nब्रह्मवादिष्वपि तथा श्रेष्टो निर्मम उच्यते ।। ३१-३६ ।।"
  },
  {
    "text": "एतेभ्योऽपि परो ज्ञेयो नित्यं ध्यानपरायणः ।।\nतस्मात्सर्वप्रयत्नेन कर्त्तव्यो धर्मसंग्रहः ।। ३१-३७ ।।"
  },
  {
    "text": "सर्वत्र पूज्यते जंतुर्धर्मवान्नात्र संशयः ।।\nगच्छ स्वपुण्यैर्मत्स्थानं सर्वभोगसमन्वितम् ।। ३१-३८ ।।"
  },
  {
    "text": "अस्ति चेद्दुष्कृतं किंचित्पश्चादत्रैव भोक्ष्यसे ।।\nएवं यमस्तमभ्यर्च्य प्रापयित्वा च सद्गतिम् ।। ३१-३९ ।।"
  },
  {
    "text": "आहूय पापिनश्चैव कालदंडेन तर्जयेत् ।।\nप्रलयांबुदनिर्घोषो ह्यंजनाद्रिसमप्रभः ।। ३१-४० ।।"
  },
  {
    "text": "विद्युत्प्र भायुर्घोर्भीमो द्वात्रिंशद्भुजसंयुतः ।।\nयोजनत्रयविस्तारो रक्ताक्षो दीर्घनासिकः ।। ३१-४१ ।।"
  },
  {
    "text": "दंष्ट्राकरालवदनो वापीतुल्योग्रलोचनः ।।\nमृत्युज्वरादिभिर्युक्तश्चित्रगुत्पोऽपि भीषणः ।। ३१-४२ ।।"
  },
  {
    "text": "सर्वे दूताश्च गर्जंति यमतुल्यविभीषणाः ।।\nततो ब्रवीति तान्सर्वान्कंपमानांश्च पापिनः ।। ३१-४३ ।।"
  },
  {
    "text": "शोचन्तः स्वानि कर्माणि चित्रगुत्पो यमाज्ञया ।।\nभो भो पापा दुराचारा अहंकारप्रदूषिताः ।। ३१-४४ ।।"
  },
  {
    "text": "किमर्थमर्जितं पापं युष्माभिरविवेकिभिः ।।\nकामक्तोधादिदृष्टेन सगर्वेण तु चेतसा ।। ३१-४५ ।।"
  },
  {
    "text": "यद्यत्पापतरं तत्तत्किमर्थं चरितं जनाः ।।\nकृतवंतः पुरा पापान्यत्यंतहर्षिताः ।। ३१-४६ ।।"
  },
  {
    "text": "तथैव यातना भोज्याः किं वृथा ह्यतिदुरिवताः ।।\nभृत्यमित्रकलत्रार्थं दुष्कृतं चरितं यथा ।। ३१-४७ ।।"
  },
  {
    "text": "तथा कर्मवशात्प्राप्ता यूयमत्रातिदुःखिताः ।।\nयुष्माभिः पोषिता ये तु पुत्राद्या अन्यतोगताः ।। ३१-४८ ।।"
  },
  {
    "text": "युष्माकमेव तत्पापं प्राप्तं किं दुःखकारणम् ।।\nयथा कृतानि पापानि युष्माभिः सुबहूनि वै ।। ३१-४९ ।।"
  },
  {
    "text": "तथा प्राप्तनि दुःखानि किमर्थमिह दुःखिताः ।।\nविचारयध्वं यूयं तु युष्माभिश्चारितं पुरा ।। ३१-५० ।।"
  },
  {
    "text": "यमः करिष्यते दंडमिति किं न विचारितम् ।।\nदरिद्रेऽपि च मूर्खे च पंडिते वा श्रियान्विते ।। ३१-५१ ।।"
  },
  {
    "text": "कांदिशीके च वीरे च समवर्तीः यमः स्मृतः ।।\nचित्रगुप्तेरितं वाक्यं श्रुत्वा ते पापिनस्तदा ।। ३१-५२ ।।"
  },
  {
    "text": "शौचंतः स्वानि कर्मणि तूष्णीं तिष्टंति भीषिताः ।।\nयमाज्ञाकारिणः क्रूरश्चंडा दूता भयानकाः ।। ३१-५३ ।।"
  },
  {
    "text": "चंडलाद्याः प्रसह्यैतान्नरकेषु क्षिपंति च ।।\nस्वदुष्कर्मफलं ते तु भुक्त्वांते पापशेषतः ।। ३१-५४ ।।"
  },
  {
    "text": "महीतलं च संप्राप्य भवंति स्थावरादयः ।।\nनारद उवाच ।।\nभगवन्संशयो जातो मच्चेतसि दयानिधे ।। ३१-५५ ।।"
  },
  {
    "text": "त्वं समर्थोऽसि तच्छेत्तुं यतो नो ह्यग्रजो भवान् ।।\nधर्माश्च विविधाः प्रोक्ताः पापान्यपि बहूनि च ।। ३१-५६ ।।"
  },
  {
    "text": "चिरभोज्यं फलं तेषामुक्तं बहुविदा त्वया ।।\nदिनांते ब्रह्मणः प्रोक्तो नाशो लोकत्रयस्य वै ।। ३१-५७ ।।"
  },
  {
    "text": "परार्द्धद्वितयांते तु ब्रह्माण्डस्यापि संक्षयः ।।\nग्रामदानादिपुण्यानां त्वयैव विधिनंदन ।। ३१-५८ ।।"
  },
  {
    "text": "कल्पकोटिसहस्त्रेषु महान्भोग उदाहृतः ।।\nसर्वेषामेव लोकानां विनाशः प्राकृते लये ।। ३१-५९ ।।"
  },
  {
    "text": "एकः शिष्यत एवेति त्वया प्रोक्तं जनार्दनः ।।\nएष मे संशयो जातस्तं भवाञ्छेत्तुमर्हति ।। ३१-६० ।।"
  },
  {
    "text": "पुण्यपापोपभोगानां समाप्तिर्नास्य संप्लवे ।।\nसनक उवाच ।।\nसाधु साधु महाप्राज्ञ गुह्याद्गुह्यतमं त्विदम् ।। ३१-६१ ।।"
  },
  {
    "text": "पृष्टं तत्तेऽभिधास्यामि श्रृणुष्व सुसमाहितः ।।\nनारायणोऽक्षरोऽनंतः परं ज्योतिः सनातनः ।। ३१-६२ ।।"
  },
  {
    "text": "विशुद्धो निर्गुणो नित्यो मायामोहविवर्जितः ।।\nनिर्गुणोऽपि परानन्दो गुणवानिव भाति यः ।। ३१-६३ ।।"
  },
  {
    "text": "ब्रह्मविष्णुशिवाद्यैस्तु भेदवानिव लक्ष्यते ।।\nगुणोपाधिकभेदेषु त्रिष्वेतेषु सनातन ।। ३१-६४ ।।"
  },
  {
    "text": "संयोज्य मायामखिलं जगत्कार्यं करोति च ।।\nब्रह्मरुपेण सृजति विष्णुरुपेण पाति च ।। ३१-६५ ।।"
  },
  {
    "text": "अंते च रुद्ररुपेण सर्वमत्तीति निश्चितम् ।।\nप्रसयांते समुत्थाय ब्रह्मरुपी जनार्दनः ।। ३१-६६ ।।"
  },
  {
    "text": "चराचरात्मकं विश्वं यथापूर्वमकल्पयत् ।।\nस्थावराद्याश्च विप्रेंद्र यत्र यत्र व्यवस्थिताः ।। ३१-६७ ।।"
  },
  {
    "text": "ब्रह्मा तत्तज्जगत्सर्वं यथापूर्वं करोति वै ।।\nतस्मात्कृतानां पापानां पुण्यानां चैव सत्तम ।। ३१-६८ ।।"
  },
  {
    "text": "अवश्यमेव भोक्तव्यं कर्मणां ह्यक्षयं फलम् ।।\nनाभुक्तं क्षीयते कर्म कल्पकोटिशतैरपि ।। ३१-६९ ।।"
  },
  {
    "text": "अवश्यमेव भोक्तव्यं कृतं कर्म शुभाशुभम् ।।\nयो देवः सर्वलोकानामंतरात्मा जगन्मयः ।।"
  },
  {
    "text": "सर्वकर्मफलं भुक्ते परिपूर्णः सनातनः ।। ३१-७० ।।\nयोऽसौ विश्वंभरो देवो गुणमेदव्यवस्थितः ।।"
  },
  {
    "text": "सूजत्यवति चात्त्येतत्सर्वं सर्वभुगव्ययः ।। ३१-७१ ।।"
  },
  {
    "text": "इति श्रीबृहन्नारदीयपुराणे पूर्वभागे प्रथमपादे यमदूतकृत्यनिरुपणं नामैकत्रिंशोऽध्यायः ।।"
  }
]
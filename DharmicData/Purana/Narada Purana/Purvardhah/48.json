[
  {
    "text": "नारद उवाच ।।"
  },
  {
    "text": "श्रुतं मया महामाग तापत्रयचिकित्सितम् ।।\nतथापि मे मनो भ्रांतं न स्थितिं लभतेंऽजसा ।। ४८-१ ।।"
  },
  {
    "text": "आत्मव्यतिक्रमं ब्रह्मन्दुर्जनाचरितं कथम् ।।\nसोढुं शक्येत मनुजैस्तन्ममाख्याहि मानद ।। ४८-२ ।।"
  },
  {
    "text": "सूत उवाच ।।\nतच्छ्रृत्वा नारदेनोक्तं ब्रह्मपुत्रः सनंदनः ।।\nउवाच हर्षसंयुक्तः स्मरन्भरतचेष्टितम् ।। ४८-३ ।।"
  },
  {
    "text": "सनंदन उवाच ।।\nअत्र ते कथयिष्यामि इतिहासं पुरातनम् ।।\nयं श्रुत्वा त्वन्मनो भ्रांतमास्थानं लभते भृशम् ।। ४८-४ ।।"
  },
  {
    "text": "आसीत्पुरा मुनिश्रेष्ट भरतो नाम भूपतिः ।।\nआर्षभो यस्य नाम्नेदं भारतं खण्डमुच्यते ।। ४८-५ ।।"
  },
  {
    "text": "स राजा प्राप्तराज्यस्तु पितृपैतामहं क्रमात् ।।\nपालयामास धर्मेण पितृवद्रंजयन् प्रजाः ।। ४८-६ ।।"
  },
  {
    "text": "ईजे च विविधैर्यज्ञैर्भगवंतमधोक्षजम् ।।\nसर्वदेवात्मकं ध्यायन्नानाकर्मसु तन्मतिः ।। ४८-७ ।।"
  },
  {
    "text": "ततः समुत्पाद्य सुतान्विरक्तो विषयेषु सः ।।\nमुक्त्वा राज्यं ययौ विद्वान्पुलस्त्यपुहाश्रमम् ।। ४८-८ ।।"
  },
  {
    "text": "शालग्रामं महाक्षेत्रं मुमुक्षुजनसेवितम् ।।\nतत्रासौ तापसो तापसो भूत्वा विष्णोराराधनं मुने ।। ४८-९ ।।"
  },
  {
    "text": "चकार भक्तिभावेन यथालब्धसपर्यया ।।\nनित्यं प्रातः समाप्लुत्य निर्मलेऽभलि नारद ।। ४८-१० ।।"
  },
  {
    "text": "उपतिष्टेद्रविं भक्त्या गृणन्ब्रह्माक्षरं परम् ।।\nअथाश्रमे समागत्य वासुदेवं जगत्पतिम् ।। ४८-११ ।।"
  },
  {
    "text": "समाहृतैः स्वयं द्रव्यैः समित्कुशमृदादिभिः ।।\nफलैः पुष्पैंस्तथा पत्रैस्तुलस्याः स्वच्छवारिभिः ।। ४८-१२ ।।"
  },
  {
    "text": "पूजयन्प्रयतो भूत्वा भक्तिप्रसरसंप्लुतः ।।\nसचैकदा महाभागः स्नात्वा प्रातः समाहितः ।। ४८-१३ ।।"
  },
  {
    "text": "चक्रनद्यां जपंस्तस्थौ मुहुर्तत्रयमंबुनि ।।\nअथाजगाम तत्तीरं जलं पातुं पिपासिता ।। ४८-१४ ।।"
  },
  {
    "text": "आसन्नप्रसवा ब्रह्मन्नैकैव हिणी वनात् ।।\nततः समभवत्तत्र पीतप्राये जले तया ।। ४८-१५ ।।"
  },
  {
    "text": "सिंहस्य नादः सुमहान् सर्वप्राणिभयंकरः ।।\nततः सा सिंहसन्नादादुत्प्लुता निम्नगातटम् ।। ४८-१६ ।।"
  },
  {
    "text": "अत्युञ्चारोहणेनास्या नद्यां गर्भः पपात ह ।।\nतमुह्यमानं वेगेन वीचिमालापरिप्लुतम् ।। ४८-१७ ।।"
  },
  {
    "text": "जग्राह भरतो गर्भात्पतितं मृगपोतकम् ।।\nगर्भप्रच्युतिदुःखेन प्रोत्तुंगाक्रणेन च ।। ४८-१८ ।।"
  },
  {
    "text": "मुनीन्द्र सा तु हरिणी निपपात ममार च ।।\nहरिणीं तां विलोक्याथ विपन्नां नृपतापसः ।। ४८-१९ ।।"
  },
  {
    "text": "मृगपोतं समागृह्य स्वमाश्रममुपागतः ।।\nचकारानुदिनं चासौ मृगपोतस्य वै नृपः ।। ४८-२० ।।"
  },
  {
    "text": "पोषणं पुष्यमाणश्च स तेन ववृधे मुने ।।\nचचाराश्रमपर्यंतं तृणानि गहनेषु सः ।। ४८-२१ ।।"
  },
  {
    "text": "दूरं गत्वा च शार्दूलत्रासादभ्याययौ पुनः ।।\nप्रातर्गत्वादिदूरं च सायमायात्यथाश्रमम् ।। ४८-२२ ।।"
  },
  {
    "text": "पुनश्च भरतस्याभूदाश्रमस्योटजांतरे ।।\nतस्यतस्मिन्मृगे दूरसमीपपरिवर्तिनि ।। ४८-२३ ।।"
  },
  {
    "text": "आसीञ्चेतः समासक्तं न तथा ह्यच्युते मुने ।।\nविमुक्तराज्यतनयः प्रोज्झिताशेषबांधवः ।।. ४८-२४ ।।"
  },
  {
    "text": "ममत्व स चकारोञ्चैस्तस्मिन्हरिणपोतके ।।\nकिं वृकैभक्षितो व्याघ्नैः किं सिंहेन निपातितः ।। ४८-२५ ।।"
  },
  {
    "text": "चिरायमाणे निष्कांते तस्यासीदिति मानसम् ।।\nप्रीतिप्रसन्नवदनः पार्श्वस्थे चाभवन्मृगे ।। ४८-२६ ।।"
  },
  {
    "text": "समाधिभंगस्तस्यासीन्ममत्वाकृष्टमानसः ।।\nकालेन गच्छता सोऽथ कालं चक्रे महीपतिः ।। ४८-२७ ।।"
  },
  {
    "text": "पितेव सास्त्रं पुत्रेण मृगपोतेन वीक्षितः ।।\nमृगमेव तदाद्राक्षीत्त्यजन्प्राणानसावपि ।। ४८-२८ ।।"
  },
  {
    "text": "मृगो बभूव स मुने तादृशीं भावनां गतः ।।\nजाति स्मरत्वादुद्विग्नः संसारस्य द्विजोत्तम ।। ४८-२९ ।।"
  },
  {
    "text": "विहाय मातरं भूयः शालग्राममुपाययौ ।।\nशुष्कैस्तृणैस्तथा पर्णैः स कुर्वन्नात्मपोषणम् ।। ४८-३० ।।"
  },
  {
    "text": "मृगत्वहेतुभूतस्य कर्मणो निष्कृतिं ययौ ।।\nतत्र चोत्सृष्टदेहोऽसौ जज्ञे जातिस्मरो द्विजः ।। ४८-३१ ।।"
  },
  {
    "text": "सदाचारवतां शुद्धे यागिनां प्रवरे कुले ।।\nसर्वविज्ञान संपन्नः सर्वशास्त्रार्थतत्त्ववित् ।। ४८-३२ ।।"
  },
  {
    "text": "अपश्यत्स मुनिश्रेष्टः स्वात्मानं प्रकृतेः परम् ।।\nआत्मनोधिगतज्ञानाद्द्वेवादीनि महामुने ।। ४८-३३ ।।"
  },
  {
    "text": "सर्वभूतान्यभे देन ददर्श स महामतिः ।।\nन पपाठ गुरुप्रोक्तं कृतोपनयनः श्रुतम् ।। ४८-३४ ।।"
  },
  {
    "text": "न ददर्श च कर्माणि शास्त्राणि जगृहे न च ।।\nउक्तोऽपि बहुशः किंचिज्जंड वाक्यमभाषत ।। ४८-३५ ।।"
  },
  {
    "text": "तदप्यसंस्कारगुणं ग्रामभाषोक्तिसंयुतम् ।।\nअपद्धस्तवपुः सोऽपि मलिनांबरधृङ् मुने ।। ४८-३६ ।।"
  },
  {
    "text": "क्लिन्नदंतांतरः सर्वैः परिभूतः स नागरैः ।।\nसंमानेन परां हानिं योगर्द्धेः कुरुते यतः ।। ४८-३७ ।।"
  },
  {
    "text": "जनेनावमतो योगी योगसिद्धिं च विंदति ।।\nतस्माञ्चरेत वै योगी सतां धर्ममदूषयन् ।। ४८-३८ ।।"
  },
  {
    "text": "जना यथावमन्येयुर्गच्छेयुर्नैव संगतिम् ।।\nहिरण्यगर्भवचनं विचिंत्येत्थं महामतिः ।। ४८-३९ ।।"
  },
  {
    "text": "आत्मानं दर्शयामास जडोन्मत्ताकृतिं जने ।।\nभुंक्ते कुल्माषवटकान् शाकं त्रन्यफलं कणान् ।। ४८-४० ।।"
  },
  {
    "text": "यद्यदाप्नोति स बहूनत्ति वै कालसंभवम् ।।\nपितर्युपरते सोऽथ भ्रातृभ्रातृव्यबांधवैः ।। ४८-४१ ।।"
  },
  {
    "text": "कारितः क्षेत्रकर्मादि कदन्नाहारपोषितः ।।\nसरूक्षपीनावयवो जडकारी च कर्मणि ।। ४८-४२ ।।"
  },
  {
    "text": "सर्वलोकोपकरणं बभूवाहारवेतनः ।।\nतं तादृशमसंस्कारं विप्राकृतिविचेष्टितम् ।। ४८-४३ ।।"
  },
  {
    "text": "क्षत्ता सौवीरराज्यस्य विष्टियोग्यममन्यत ।।\nस राजा शिबिकारूढो गंतुं कृतमतिर्द्विज ।। ४८-४४ ।।"
  },
  {
    "text": "बभूवेक्षुमतीतीरे कपिलर्षेर्वराश्रमम् ।।\nश्रेयः किमत्र संसारे दुःखप्राये नृणामिति ।। ४८-४५ ।।"
  },
  {
    "text": "प्रष्टुं तं मोक्षधर्मज्ञं कपिलाख्यं महामुनिम् ।।\nउवाह शिबिकामस्य क्षत्तुर्वचनचोदितः ।। ४८-४६ ।।"
  },
  {
    "text": "नृणां विष्टिगृहीतानामन्येषां सोऽपि मध्यगः ।।\nगृहीतो विष्टिना विप्र सर्वज्ञानैकभाजनम् ।। ४८-४७ ।।"
  },
  {
    "text": "जातिस्मरोऽसौ पापस्य क्षयकाम उवाह ताम् ।।\nययौ जडगतिस्तत्र युगमात्रावलोकनम् ।। ४८-४८ ।।"
  },
  {
    "text": "कुर्वन्मतिमतां श्रेष्टस्ते त्वन्ये त्वरितं ययुः ।।\nविलोक्य नृपतिः सोऽथ विषमं शिबिकागतम् ।। ४८-४९ ।।"
  },
  {
    "text": "किमेतदित्याह समं गम्यतां शिबिकावहाः ।।\nपुनस्तथैव शिबिकां विलोक्य विषमां हसन् ।। ४८-५० ।।"
  },
  {
    "text": "नृपः किमेऽतदित्याह भवद्भिर्गम्यतेऽन्यथा ।।\nभूपतेर्वदतस्तस्य श्रुत्वेत्थं बहुशो वचः ।।\nशिबिकावाहकाः प्रोचुरयं यातीत्यसत्वरम् ।। ४८-५१ ।।"
  },
  {
    "text": "राजोवाच ।।\nकिं श्रांतोऽस्यल्पमध्वानं त्वयोढा शिबिका मम ।।\nकिमायाससहो न त्वं पीवा नासि निरीक्ष्यसे ।। ४८-५२ ।।"
  },
  {
    "text": "ब्राह्मण उवाच ।।\nनाहं पीवा न चैवोढा शिबिका भवतो मया ।।\nन श्रांतोऽस्मि न चायासो वोढान्योऽस्ति महीपते ।। ४८-५३ ।।"
  },
  {
    "text": "राजोवाच ।।\nप्रत्यक्षं दृश्यते पीवात्वद्यापि शिबिका त्वयि ।।\nश्रमश्च भारो द्वहने भवत्येव हि देहिनाम् ।। ४८-५४ ।।"
  },
  {
    "text": "ब्राह्मण उवाच ।।\nप्रत्यक्षं भवता भूप यद्दृष्टं मम तद्वद ।।\nबलवानबलश्चेति वाच्यं पश्चाद्विशेषणम् ।। ४८-५५ ।।"
  },
  {
    "text": "त्वयोढा शिबिका चेति त्वय्यद्यापि च संस्थिता ।।\nमिथ्या तदप्यत्र भवान् श्रृणोतु वचनं मम ।। ४८-५६ ।।"
  },
  {
    "text": "भूमौ पादयुगं चाथ जंघे पादद्वये स्थिते ।।\nऊरु जंघाद्वयावस्थौ तदाधारं तथोदरम् ।। ४८-५७ ।।"
  },
  {
    "text": "वक्षस्थलं तथा बाहू स्कंधौ चोदरसंस्थितौ ।।\nस्कंधाश्रितयें शिबिका ममाधारोऽत्र किंकृतः ।। ४८-५८ ।।"
  },
  {
    "text": "शिबिकायां स्थितं चेदं देहं त्वदुपलक्षितम् ।।\nतत्र त्वमहमप्यत्रेत्युच्यते चेदमन्यथा ।। ४८-५९ ।।"
  },
  {
    "text": "अहं त्वं च तथान्ये च भूतैरुह्याश्च पार्थिव ।।\nगुणप्रवाहपतितो भूतवर्गोऽपि यात्ययम् ।। ४८-६० ।।"
  },
  {
    "text": "कर्मवश्या गुणश्चैते सत्त्वाद्याः पृथिवीपते ।।\nअविद्यासंचितं कर्मतश्चाशेषेषु जंतुषु ।। ४८-६१ ।।"
  },
  {
    "text": "आत्मा शुद्धोऽक्षरः शांतो निर्गुणः प्रकृते परः ।।\nप्रवृद्ध्यपचयौ न स्त एकस्याखिलजंतुषु ।। ४८-६२ ।।"
  },
  {
    "text": "यदा नोपचयस्तस्य नचैवापचयो नृप ।।\nतदापि बालिशोऽसि त्वं कया युक्त्या त्वयेरितम् ।। ४८-६३ ।"
  },
  {
    "text": "भूपादजंघाकट्यूरुजठरादिषु संस्थिता ।।\nशिबिकेयं यदा स्कंधे तदा भारः समस्त्वया ।। ४८-६४ ।।"
  },
  {
    "text": "तथान्यजंतुभिर्भूप शिबिकोढान केवलम् ।।\nशैलद्रुमगृहोत्थोऽपि पृथिवीसंभवोऽपि च ।। ४८-६५ ।।"
  },
  {
    "text": "यथा पुंसः पृथग्भावः प्राकृतैः करणैर्नृप ।।\nसोढव्यः सुमहान्भारः कतमो नृप ते मया ।। ४८-६६ ।।"
  },
  {
    "text": "यद्द्रव्यो शिबिका चेयं तद्द्रव्यो भूतसंग्रहः ।।\nभवतो मेऽखिलस्यास्य समत्वेनोपबृंहितः ।। ४८-६७ ।।"
  },
  {
    "text": "सनंदन उवाच ।।\nएवमुक्त्वाऽभवंन्मौनी स वहञ्शिबिकां द्विजः ।।\nसोऽपि राजाऽवतीर्योर्व्यां तत्पादौ जगृहे त्वरन् ।। ४८-६८ ।।"
  },
  {
    "text": "राजोवाच ।।\nभो भो विसृज्य शिबिकां प्रसादं कुरु मे द्विज ।।\nकथ्यतां को भवानत्र जाल्मरुपधरः स्थितः ।। ४८-६९ ।।"
  },
  {
    "text": "यो भवान्यदपत्यं वा यदागमनकारणम् ।।\nतत्सर्वं कथ्यतां विद्वन्मह्यं शुश्रूषवे त्वया ।। ४८-७० ।।"
  },
  {
    "text": "ब्राह्मण उवाच ।।\nश्रूयतां कोऽहमित्येतद्वक्तुं भूप न शक्यते ।।\nउपयोगनिमित्तं च सर्वत्रागमनक्रिया ।। ४८-७१ ।।"
  },
  {
    "text": "सुखदुःखोपभोगौ तु तौ देहाद्युपपादकौ ।।\nधर्माधर्मोद्भवौ भोक्तुं जंतुर्देहादिमृच्छति ।। ४८-७२ ।।"
  },
  {
    "text": "सर्वस्यैव हि भूपाल जंतोः सर्वत्र कारणम् ।।\nधर्माधर्मौ यतस्तस्मात्कारणं पृच्छ्यते कुतः ।। ४८-७३ ।।"
  },
  {
    "text": "राजोवाच ।।\nधर्माधर्मौ न संदेहः सर्वकार्येषु कारणम् ।।\nउपभोगनिमित्तं च देहाद्देहांतरागमः ।। ४८-७४ ।।"
  },
  {
    "text": "यत्त्वेतद्भवता प्रोक्तं कोऽहमित्येतदात्मनः ।।\nवक्तुं न शक्यते श्रोतुं तन्ममेच्चा प्रवर्तते ।। ४८-७५ ।।"
  },
  {
    "text": "योऽस्ति योऽहमिति ब्रह्मन्कथं वक्तुं न शक्यते ।।\nआत्मन्येव न दोषाय शब्दोऽहमिति यो द्विजा ।। ४८-७६ ।।"
  },
  {
    "text": "ब्राह्मण उवाच ।।\nशब्दोऽहमिति दोषाय नात्मन्येवं तथैव तत् ।।\nअनात्मन्यात्मविज्ञानं शब्दो वा श्रुतिलक्षणः ।। ४८-७७ ।।"
  },
  {
    "text": "जिह्वा ब्रवीत्यहमिति दंतौष्टतालुक नृप ।।\nएतेनाहं यतः सर्वे वाङ्निष्पादनहेतवः ।। ४८-७८ ।।"
  },
  {
    "text": "किं हेतुभिर्वदूत्येषा वागेवाहमिति स्वयम् ।।\nतथापि वागहमेद्वक्तुमित्थं न युज्यते ।। ४८-७९ ।।\nपिंडः पृथग्यतः पुंसः शिरःपाण्यादिलक्षणः ।।\nततोऽहमिति कुत्रैनां संज्ञां राजन्करोम्यहम् ।। ४८-८० ।।"
  },
  {
    "text": "यद्यन्योऽस्ति परः कोऽपि मत्तः पार्थिवसत्तम् ।।\nन देहोऽहमयं चान्ये वक्तुमेवमपीष्यते ।। ४८-८१ ।।"
  },
  {
    "text": "यदा समस्तदेहेषु पुमानेको व्यवस्थितः ।।\nतददा हि को भवान्कोऽहमित्येतद्विफलं वचः ।। ४८-८२ ।।"
  },
  {
    "text": "त्वं राजा शिबिका चेयं वयं वाहाः पुरः सराः ।।\nअयं च भवतो लोको न सदेतन्नृपोच्यते ।। ४८-८३ ।।"
  },
  {
    "text": "वृक्षाद्दारु ततश्चेयं शिबिका त्वदधिष्टिता ।।\nक्व वृक्षसंज्ञा वै तस्या दारुसंज्ञाथवा नृप ।। ४८-८४ ।।"
  },
  {
    "text": "वृक्षारूढो महाराजो नायं वदति ते जनः ।।\nन च दारुणि सर्वस्त्वां ब्रवीति शिबिकागतम् ।। ४८-८५ ।।"
  },
  {
    "text": "शिबिकादारुसंघातो स्वनामस्थितिसंस्थितः ।।\nअन्विष्यतां नृपश्रेष्टानन्ददाशिबिका त्वया ।। ४८-८६ ।।"
  },
  {
    "text": "एवं छत्रं शलाकाभ्यः पृथग्भावो विमृश्यताम् ।।\nक्व जातं छत्रमित्येष न्यायस्त्वयि तथा मयि ।। ४८-८७ ।।"
  },
  {
    "text": "पुमान्स्त्री गौरजा बाजी कुंजरो विहगस्तरुः ।।\nदेहेषु लोकसंज्ञेयं विज्ञेया कर्महेतुषु ।। ४८-८८ ।।"
  },
  {
    "text": "पुमान्न देवो न नरो न पशुर्न च पादपः ।।\nशरीराकृतिभेदास्तु भूपैते कर्मयोनयः ।। ४८-८९ ।।"
  },
  {
    "text": "वस्तु राजेति यल्लेके यञ्च राजभटात्मकम् ।।\n।। तथान्यश्च नृपेत्थं तन्न सत्यं कल्पनामयम् ।। ४८-९० ।।"
  },
  {
    "text": "यस्तु कालांतरेणापि नाशसंज्ञामुपैति वै ।।\nपरिणामादिसंभूतं तद्वस्तु नृप तञ्च किम् ।। ४८-९१ ।।"
  },
  {
    "text": "त्वं राजा सर्वसोकस्य पितुः पुत्रो रिपो रिपुः ।।\nपत्न्याः पतिः पिता सूनोः कस्त्वं भूप वदाम्यहम् ।। ४८-९२ ।।"
  },
  {
    "text": "त्वं किमेतच्चिरः किं तु शिरस्तव तथो दरम् ।।\nकिमु पादादिकं त्वेतन्नैव किं ते महीपते ।। ४८-९३ ।।"
  },
  {
    "text": "समस्तावयवेभ्यस्त्वं पृथग्भूतो व्यवस्थितः ।।\nकोऽहमित्यत्र निपुणं भूत्वा चिंतय पार्थिव ।। ४८-९४ ।।"
  },
  {
    "text": "एवं व्यवस्थिते तत्त्वे मयाहमिति भावितुम् ।।\nपृथकूचरणनिष्पाद्यं शक्यं तु नृपते कथम् ।। ४८-९५ ।।"
  },
  {
    "text": "इति श्रृबृहन्नारदीयपुराणे पूर्वभागे बृहदुपाख्याने द्वि.पा.ष्टचत्वारिंशोऽध्यायः ।।"
  }
]
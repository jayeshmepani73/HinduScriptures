[
  {
    "text": "सूत उवाच ।।\nसनंदनवचः श्रुत्वा मोक्षधर्माश्रितं द्विजाः ।।\nपुनः पप्रच्छ तत्त्वज्ञो नारदोऽध्यात्मसत्कथाम् ।। ४५-१ ।।"
  },
  {
    "text": "नारद उवाच ।।\nश्रुतं मया महाभाग मोक्षशास्त्रं त्वयोदितम् ।।\nन च मे जायते तृप्तिर्भूयोभूयोऽपि श्रृण्वतः ।। ४५-२ ।।"
  },
  {
    "text": "यथा संमुच्यते जंतुरविद्याबंधनान्मुने ।।\nतथा कथय सर्वज्ञ मोक्षधर्मं सदाश्रितम् ।। ४५-३ ।।"
  },
  {
    "text": "सनंदन उवाच ।।\nअत्राप्युदाहरंतीममितिहासं पुरातनम् ।।\nयथा मोक्षमनुप्राप्तो जनको मिथिलाधिपः ।। ४५-४ ।।"
  },
  {
    "text": "जनको जनदेवस्तु मिथिलाया अधीश्वरः ।।\nऔर्ध्वदेहिकधर्माणामासीद्युक्तो विचिंतने ।। ४५-५ ।।"
  },
  {
    "text": "तस्य श्मशान माचार्या वसति सततं गृहे ।।\nदर्शयंतः पृथग्धर्मान्नानापाषंजवादिनः ।। ४५-६ ।।"
  },
  {
    "text": "स तेषां प्रेत्यभावे च प्रेत्य जातौ विनिश्चये ।।\nआदमस्थः स भूयिष्टमात्मतत्त्वेन तुष्यति ।। ४५-७ ।।"
  },
  {
    "text": "तत्र पंचशिखो नाम कापिलेयो महामुनिः ।।\nपरिधावन्महीं कृत्स्नां जगाम मिथिलामथ ।। ४५-८ ।।"
  },
  {
    "text": "सर्वसंन्यासधर्माणः तत्त्वज्ञानविनिश्चये ।।\nसुपर्यवसितार्थश्च निर्द्वंद्वो नष्टसंशयः ।। ४५-९ ।।"
  },
  {
    "text": "ऋषीणामाहुरेकं यं कामादवसितं नृषु ।।\nशाश्वतं सुखमत्यंतमन्विच्छन्स सुदुर्लभम् ।। ४५-१० ।।"
  },
  {
    "text": "यमाहुः कपिलं सांख्याः परमर्षि प्रजापतिम् ।।\nस मन्ये तेन रूपेण विख्यापयति हि स्वयम् ।। ४५-११ ।।"
  },
  {
    "text": "आसुरेः प्रथमं शिष्यं यमाहुश्चिरजीविनम् ।।\nपंचस्रोतसि यः सत्रमास्ते वर्षसहस्रकम् ।। ४५-१२ ।।"
  },
  {
    "text": "पंचस्रोतसमागम्य कापिलं मंडलं महत् ।।\nपुरुषावस्थमव्यंक्तं परमार्थं न्यवेदयत् ।। ४५-१३ ।।"
  },
  {
    "text": "इष्टिमंत्रेण संयुक्तो भूयश्च तपसासुरिः ।।\nक्षेत्रक्षेत्रज्ञयोर्व्यक्तिं विबुधे देहदर्शनः ।। ४५-१४ ।।"
  },
  {
    "text": "यत्तदेकाक्षरं ब्रह्म नानारूपं प्रदृश्यते ।।\nआसुरिर्मंडले तस्मिन्प्रतिपेदे तमव्ययम् ।। ४५-१५ ।।"
  },
  {
    "text": "तस्य पंचशिखः शिष्यो मानुष्या पयसा भृतः ।।\nब्राह्मणी कपिली नाम काचिदासीत्कुटुम्बिनी ।। ४५-१६ ।।"
  },
  {
    "text": "तस्यः पुत्रत्वमागत्य स्रियाः स पिबति स्तनौ ।।\nततश्च कापिलेयत्वं लेभे बुद्धिं च नैष्टिकीम् ।। ४५-१७ ।।"
  },
  {
    "text": "एतन्मे भगवानाह कापिलेयस्य संभवम् ।।\nतस्य तत्कापिलेयत्वं सर्ववित्त्वमनुत्तमम् ।। ४५-१८ ।।"
  },
  {
    "text": "सामात्यो जनको ज्ञात्वा धर्मज्ञो ज्ञानिनं मुने ।।\nउपेत्य शतमाचार्यान्मोहयामास हेतुभिः ।। ४५-१९ ।।"
  },
  {
    "text": "जनकस्त्वभिसंरक्तः कापि लेयानुदर्शनम् ।।\nउत्सृज्य शतमाचार्याम्पृष्टतोऽनुजगाम तम् ।। ४५-२० ।।"
  },
  {
    "text": "तस्मै परमकल्याणं प्रणताय च धर्मतः ।।\nअब्रवीत्परमं मोक्षं यत्तत्सांख्यं विधीयते ।। ४५-२१ ।।"
  },
  {
    "text": "जातिनिर्वेदमुक्त्वा स कर्मनिर्वेदमब्रवीत् ।।\nकर्मनिर्वेदमुक्त्वा च सर्वनिर्वेदमब्रवीत् ।। ४५-२२ ।।"
  },
  {
    "text": "यदर्थं धर्मसंसर्गः कर्मणां च फलोदयः ।।\nतमनाश्वासिकं मोहं विनाशि चलमध्रुवम् ।। ४५-२३ ।।"
  },
  {
    "text": "दृश्यमाने विनाशे च प्रत्यक्षे लोकसाक्षिके ।।\nआगमात्परमस्तीति ब्रुवन्नपि पराजितः ।। ४५-२४ ।।"
  },
  {
    "text": "अनात्मा ह्यात्मनो मृत्युः क्लेशो मृत्युर्जरामयः ।।\nआत्मानं मन्यते मोहात्तदसम्यक् परं मतम् ।। ४५-२५ ।।"
  },
  {
    "text": "अथ चेदेवमप्यस्ति यल्लोके नोपपद्यते ।।\nअजरोऽयममृत्युश्च राजासौ मन्यते यथा ।। ४५-२६ ।।"
  },
  {
    "text": "अस्ति नास्तीति चाप्येतत्तस्मिन्नसितलक्षणे ।।\nकिमधिष्टाय तद् ब्रूयाल्लोकयात्राविनिश्चयम् ।। ४५-२७ ।।"
  },
  {
    "text": "प्रत्यक्षं ह्येतयोर्मूलं कृतांत ह्येतयोरपि ।।\nप्रत्यक्षो ह्यागमो भिन्नः कृतांतो वा न किंचन ।। ४५-२८ ।।"
  },
  {
    "text": "यत्र तत्रानुमानेऽस्मिन्कृतं भावयतेऽपि च ।।\nअन्योजीवः शरीरस्य नास्तिकानां मते स्थितः ।। ४५-२९ ।।"
  },
  {
    "text": "रेतोवटकणीकायां घृतपाकाधिवासनम् ।।\nजातिस्मृतिरयस्कांतः सूर्यकांतोंऽबुभक्षणम् ।। ४५-३० ।।"
  },
  {
    "text": "प्रेतभूतप्रियश्चैव देवता ह्युपयाचनम् ।।\nमृतकर्मनिवत्तिं च प्रमाणमिति निश्चयः ।। ४५-३१ ।।"
  },
  {
    "text": "नन्वेते हेतवः संति ये केचिन्मूर्तिसस्थिताः ।।\nअमूतस्य हि मूर्तेन सामान्यं नोपलभ्यते ।। ४५-३२ ।।"
  },
  {
    "text": "अविद्या कर्म तृष्णा च केचिदाहुः पुनर्भवम् ।।\nतस्मिन्नष्टे च दग्धे च चित्ते मरणधर्मिणि ।। ४५-३३ ।।"
  },
  {
    "text": "अन्योऽस्माज्जायते मोहस्तमाहुः सत्त्वसंक्षयम् ।।\nयदा सरूपतश्चान्यो जातितः श्रुततोऽर्थतः ।। ४५-३४ ।।"
  },
  {
    "text": "कथमस्मिन्स इत्येव संबंधः स्यादसंहितः ।।\nएवं सति च का प्रीहिर्ज्ञानविद्यातपोबलैः ।। ४५-३५ ।।"
  },
  {
    "text": "यदस्याचरितं कर्म सामान्यात्प्रतिपद्यते ।।\nअपि त्वयमिहैवान्यैः प्राकृतैर्दुःखितो भवेत् ।। ४५-३६ ।।"
  },
  {
    "text": "सुखितो दुःखितो वापि दृश्यादृश्यविनिर्णयः ।।\nयथा हि मुशलैर्हन्युः शरीरं तत्पुनर्भवेत् ।। ४५-३७ ।।"
  },
  {
    "text": "वृथा ज्ञानं यदन्यञ्च येनैतन्नोपलभ्यते ।।\nऋमसंवत्सरौ तिष्यः शीतोष्णोऽथ प्रियाप्रिये ।। ४५-३८ ।।"
  },
  {
    "text": "यथा तातानि पश्यति तादृशः सत्त्वसंक्षयः ।।\nजरयाभिपरीतस्य मृत्युना च विनाशितम् ।। ४५-३९ ।।"
  },
  {
    "text": "दुर्बलं दुर्बलं पूर्वं गृहस्येव विनश्यति ।।\nइन्द्रियाणि मनो वायुः शोणितं मांसमस्थि च ।। ४५-४० ।।"
  },
  {
    "text": "आनुपूर्व्या विनश्यंति स्वं धातुमुपयाति च ।।\nलोकयात्राविधातश्च दानधर्मफलागमे ।। ४५-४१ ।।"
  },
  {
    "text": "तदर्थं वेदंशब्दाश्च व्यवहाराश्च लौकिकाः ।।\nइति सम्यङ् मनस्येते बहवः संति हेतवः ।। ४५-४२ ।।"
  },
  {
    "text": "ऐत दस्तीति नास्तीति न कश्चित्प्रतिदृश्यते ।।\nतेषां विमृशतामेव तत्सम्यगभिधावताम् ।। ४५-४३ ।।"
  },
  {
    "text": "क्वचिन्निवसते बुद्धिस्तत्र जीर्यति वृक्षवत् ।।\nएवंतुर्थैरनर्थैश्च दुःखिताः सर्वजंतवः ।। ४५-४४ ।।"
  },
  {
    "text": "आगमैरपकृष्यंते हस्तिपैर्हस्तिनो यथा ।। ४५-४५ ।।\nअर्थास्तथा हंति सुखावहांश्च लिहत एते बहवोपशुष्काः ।।\nमहत्तरं दुःखमभिप्रपन्ना हित्वामिषं मृत्युवशं प्रयांति ।। ४५-४६ ।।"
  },
  {
    "text": "विनाशिनो ह्यध्रुवजीविनः किं किं बंधुभिर्मत्रपरिग्रहैश्च ।।\nविहाय यो गच्छति सर्वमेव क्षणेन गत्वा न निवर्तते च ।। ४५-४७ ।।"
  },
  {
    "text": "भूव्योमतोयानलवायवोऽपि सदा शरीरं प्रतिपालयंति ।।\nइतीदमालक्ष्य रतिः कुतो भवेद्विनाशिनाप्यस्य न शम विद्यते ।। ४५-४८ ।।"
  },
  {
    "text": "इदमनुपधिवाक्यमच्छलं परमनिरामयमात्मसाक्षिकम् ।।\nनरपतिरभिवीक्ष्य विस्मितः पुनरनुयोक्तुमिदं प्रचक्रमे ।। ४५-४९ ।।"
  },
  {
    "text": "जनक उवाच ।।\nभगवन्यदि न प्रेत्य संज्ञा भवति कस्यचित् ।।\nएवं सति किमज्ञानं ज्ञानं वा किं करिष्यति ।। ४५-५० ।।"
  },
  {
    "text": "सर्वमुच्छेदनिष्टस्यात्पश्य चैतद्द्विजोत्तम ।।\nअप्रमत्तः प्रमत्तो वा किं विशेषं करिष्यति ।। ४५-५१ ।।"
  },
  {
    "text": "असंसर्गो हि भूतेषु संसर्गो वा विनाशिषु ।।\nकस्मै क्रियत कल्पेत निश्चयः कोऽत्र तत्त्वतः ।। ४५-५२ ।।"
  },
  {
    "text": "सनंदन उवाच।।\nतमसा हि मतिच्छत्रं विभ्रांतमिव चातुरम् ।।\nपुनः प्रशमयन्वाक्यैः कविः पंचशिखोऽब्रवीत् ।। ४५-५३ ।।"
  },
  {
    "text": "पंचशिख उवाच ।।\nउच्छेदनिष्टा नेहास्ति भावनिष्टा न विद्यते ।।\nअयं ह्यपि समाहारः शरीरेंद्रियचेतसाम् ।। ४५-५४ ।।"
  },
  {
    "text": "वर्तते पृथगन्योन्यमप्युपाश्रित्य कर्मसु ।।\nधातवः पंचधा तोयं खे वायुर्ज्योतिषो धरा ।। ४५-५५ ।।"
  },
  {
    "text": "तेषु भावेन तिष्टंति वियुज्यंते स्वभावतः ।।\nआकाशं वायुरूष्मा च स्नेहो यश्चापि पार्थिवः ।। ४५-५६ ।।"
  },
  {
    "text": "एष पञ्चसमाहारः शरीरमपि नैकधा ।।\nज्ञानमूष्मा च वायुश्च त्रिविधः कायसंग्रहः ।। ४५-५७ ।।"
  },
  {
    "text": "इंद्रियाणींद्रियार्थाश्च स्वभावश्चेतनामनः ।।\n।। प्राणापानौ विकारश्च धातवश्चात्र निःसृताः ।। ४५-५८ ।।"
  },
  {
    "text": "श्रवणं स्पर्शनं जिह्वा दृष्टिर्नासा तथैव च ।।\nइंद्रियाणीति पंचैते चित्तपूर्वंगमा गुणाः ।। ४५-५९ ।।"
  },
  {
    "text": "तत्र विज्ञानसंयुक्ता त्रिविधा चेतना ध्रुवा ।।\nसुखदुःखेति यामाहुरनदुःखासुखेति च ।। ४५-६० ।।"
  },
  {
    "text": "शब्दः स्पर्शश्च रूपं च मूर्त्यर्थमेव ते त्रयः ।।\nएते ह्यामरणात्पंच सद्गुणा ज्ञानसिद्धये ।। ४५-६१ ।।"
  },
  {
    "text": "तेषु कर्मणि सिद्धिश्च सर्वतत्त्वार्थनिश्चयः ।।\nतमाहुः परमं शुद्धिं बुद्धिरित्यव्ययं महत् ।। ४५-६२ ।।"
  },
  {
    "text": "इमं गुणसमाहारमात्मभावेन पश्यतः ।।\nअसम्यग्दर्शनैर्दुःखमनंतं नोपशाम्यति ।। ४५-६३ ।।"
  },
  {
    "text": "अनात्मेति च यदृष्टं तेनाहं न ममेत्यपि ।।\nवर्तते किमधिष्टानात्प्रसक्ता दुःखसंततिः ।। ४५-६४ ।।"
  },
  {
    "text": "तत्र सम्यग्जनो नाम त्यागशास्त्रमनुत्तमम् ।।\nश्रृणुयात्तच्च मोक्षाय भाष्यमाणं भविष्यति ।। ४५-६५ ।।"
  },
  {
    "text": "त्याग एव हि सर्वेषामुक्तानामपि कर्मणाम् ।।\nनित्यं मिथ्याविनीतानां क्लेशो दुःखावहो तमः ।। ४५-६६ ।।"
  },
  {
    "text": "द्रव्यत्यागे तु कर्माणि भोगत्यागे व्रतानि च ।।\nसुखत्यागा तपो योगं सर्वत्यागे समापना ।। ४५-६७ ।।"
  },
  {
    "text": "तस्य मार्गोऽयमद्वैधः सर्वत्यागस्य दर्शितः ।।\nविप्रहाणाय दुःखस्य दुर्गतिर्हि तथा भवेत् ।। ४५-६८ ।।"
  },
  {
    "text": "पंच ज्ञानेंद्रियाण्युक्त्वा मनः षष्टानि चेतसि ।।\nबसषष्टानि वक्ष्यामि पंच कर्मेद्रियाणि तु ।। ४५-६९ ।।"
  },
  {
    "text": "हस्तौ कर्मेद्रियं ज्ञेयमथ पादौ गतींद्रियम् ।।\nप्रजनान दयोमेढ्रो विसर्गो पायुरिंद्रियम् ।। ४५-७० ।।"
  },
  {
    "text": "वाक्च शब्दविशेषार्थमिति पंचान्वितं विदुः ।।\nएवमेकादशेतानि बुद्ध्या त्ववसृजन्मनः ।। ४५-७१ ।।"
  },
  {
    "text": "कर्णो शब्दश्च चित्तं च त्रयः श्रवणसंग्रहे ।।\nतथा स्पर्शे तथा रूपे तथैव रसगंधयोः ।। ४५-७२ ।।"
  },
  {
    "text": "एवं पंच त्रिका ह्येते गुणस्तदुपलब्धये ।।\nयेनायं त्रिविधो भावः पर्यायात्समुपस्थितः ।। ४५-७३ ।।"
  },
  {
    "text": "सात्त्विको राजसश्चापि तामसश्चापि ते त्रयः ।।\nत्रिविधा वेदाना येषु प्रसृता सर्वसाधिनी ।। ४५-७४ ।।"
  },
  {
    "text": "प्रहर्षः प्रीतिरानंदः सुखं संशान्तचित्तता ।।\nअकुतश्चित्कुतश्चिद्वा चित्ततः सात्त्विको गुणः ।। ४५-७५ ।।"
  },
  {
    "text": "अतुष्टिः परितापश्च शोको लोभस्तथाऽक्षमा ।।\nलिंगानि रजसस्तानि दृश्यंते हेत्वहेतुतः ।। ४५-७६ ।।"
  },
  {
    "text": "अविवेकस्तथा मोहः प्रमादः स्वप्नतंद्रिता ।।\nकथंचिदपि वर्तंते विविधास्तामसा गुणाः ।। ४५-७७ ।।"
  },
  {
    "text": "इमां च यो वेद विमोक्षबुद्धिमात्मानमन्विच्छति चाप्रमत्तः ।।\nन लिप्यते कर्मपलैरनिष्टैः पत्रं विषस्येव जलेन सिक्तम् ।। ४५-७८ ।।"
  },
  {
    "text": "दृढैर्हि पाशैर्विविधैर्विमुक्तः प्रजानिमित्तैरपि दैवतैश्च ।।\nयदा ह्यसौ दुःखसौख्ये जहाति मुक्तस्तदाऽग्र्यां गतिमेत्यलिंगः ।। ४५-७९ ।।"
  },
  {
    "text": "श्रुतिप्रमाणगममंगलैश्च शेति जरामृत्युभयादतीतः ।।\nक्षीणे च पुण्ये विगते च पापे तनोर्निमित्ते च फले विनष्टे ।। ४५-८० ।।"
  },
  {
    "text": "अलेपमाकाशमलिंगमेवमास्थाय पश्यंति महत्यशक्ता ।।\nयथोर्णनाभिः परिवर्तमानस्तंतुक्षये तिष्टति यात्यमानः ।। ४५-८१ ।।"
  },
  {
    "text": "तथा विमुक्तः प्रजहाति दुःखं विध्वंसते लोष्टमिवादिमृच्छन् ।।\nयथा रुरुः शृंगमथो पुराणं हित्वा त्वचं वाप्युरगो यथा च ।। ४५-८२ ।।"
  },
  {
    "text": "विहाय गच्छन्ननवेक्षघमाणस्तथा विमुक्तो विजहाति दुःखम् ।।\nमत्स्यं यथा वाप्युदके पतंतमुत्सृज्य पक्षी निपतत्सशक्तः ।। ४५-८३ ।।"
  },
  {
    "text": "तथा ह्यसौ दुःखसौख्ये विहाय मुक्तः परार्द्ध्या गतिमेत्यलिंगः ।। ४५-८४ ।।\nइदममृतपदं निशम्य राजा स्वयमिहपंचशिखेन भाष्यमाणम् ।।"
  },
  {
    "text": "निखिलमभिसमीक्ष्य निश्चितार्थः परमसुखी विजहार वीतशोकः ।। ४५-८५ ।।\nअपि च भवति मैथिलेन गीतं नगरमुपाहितमग्निनाभिवीक्ष्य ।।"
  },
  {
    "text": "न खलु मम हि दह्यतेऽत्र किंचित्स्वयमिदमाह किल स्म भूमिपालः ।। ४५-८६ ।।\nइमं हि यः पठति विमोक्षनिश्चयं महामुने सततमवेक्षते तथा ।।\nउपद्रवाननुभवते ह्यदुः खितः प्रमुच्यते कपिलमिवैत्य मैथिलः ।। ४५-८७ ।।"
  },
  {
    "text": "इति श्रीबृहन्नारदीयपुराणे पूर्वभागे बृहदुपाख्याने द्वितीयपादे पञ्चचत्वारिंशत्तमोऽध्यायः ।।"
  }
]
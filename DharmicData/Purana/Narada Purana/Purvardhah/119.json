[
  {
    "text": "<span style=\"font-size: 14pt; line-height: 200%\">\nसनातन उवाच ॥\nअथ तेऽहं प्रवक्ष्यामि दशम्या वै व्रतानि च ॥\nयानि कृत्वा नरो भक्त्या धर्मराजप्रियो भवेत् ॥ ११९-१ ॥\nचैत्रशुक्लदशम्यां तु धर्मराजं प्रपूजयेत् ॥\nतत्कालसंभवैः पुष्पैः फलैर्गंधादिभिस्तथा ॥ ११९-२ ॥\nसोपवासो वैकभक्तो भोजयित्वा द्विजोत्तमान् ॥\nचतुर्द्दशततस्तेभ्यः शक्त्या दद्याच्च दक्षिणाम् ॥ ११९-३ ॥\nएवं यः कुरुते विप्र धर्मराजप्रपूजनम् ॥\nस धर्मस्याज्ञयागच्छेद्देवैः साधर्म्यमच्युतः ॥ ११९-४ ॥\nदशम्यां माधवे शुक्ले विष्णुमभ्यर्च्य मानवः ॥\nगंधाद्यैरुपचारैश्च श्वेतपुष्पैः सुगंधिभिः ॥ ११९-५ ॥\nशतं प्रदक्षिणाः कृत्वा विप्रन्संभोज्य यत्नतः ॥\nलभते वैष्णवं लोकं नात्र कार्या विचारणा ॥ ११९-६ ॥\nज्येष्ठे शुक्लदशम्यां तु जाह्नवी सरितां वरा ॥\nसमायाता धरां स्वर्गात्तस्मात्सा पुण्यदा स्मृता ॥ ११९-७ ॥\nज्येष्ठः शुक्लदलं हस्तो बुधश्च दशमीः तिथिः ॥\nगरानन्दव्यतीपाताः कन्येंदुवृषभास्कराः ॥ ११९-८ ॥\nदशयोगः समाख्यातो महापुण्यतमो द्विज ॥\nहरते दश पापानि तस्माद्दशहरः स्मृतः ॥ ११९-९ ॥\nअस्यां यो जाह्नवीं प्राप्य स्नाति संप्रीतमानसः ॥\nविधिना जाह्नवीतोये स याति हरिमन्दिरम् ॥ ११९-१० ॥\nआषाढशुक्लदशमी पुण्या मन्वादिकैः स्मृता ॥\nतस्यां स्नानं जपो दानं होमो वा स्वर्गतिप्रदाः ॥ ११९-११ ॥\nश्रावणे शुक्लदशमी सर्वाशापरिपूर्तिदा ॥\nअस्यां शिवार्चनं शस्तं गन्धाद्यै रुपचारकैः ॥ ११९-१२ ॥\nतत्रोपवासो नक्तं वा द्विजानां भोजनं जपः ॥\nहेम्नो दान च धेन्वादेः सर्वपापप्रणाशनम् ॥ ११९-१३ ॥\nअथो नभस्यशुक्लायां दशम्यां द्विजसत्तम ॥\nव्रतं दशावताराख्यं तत्र स्नानं जलाशये ॥ ११९-१४ ॥\nकृत्वा संध्यादिनियमं देवर्षिपितृतर्पणम् ॥\nततो दशावताराणि समभ्यर्चेत्समाहितः ॥ ११९-१५ ॥\nमत्स्यं कूर्मं वराहं च नरसिंहं त्रिविक्रमम् ॥\nरामं रामं च कृष्णं च बौद्धं कल्किनमेव च ॥ ११९-१६ ॥\nदशमूर्तिस्तु सौवर्णीः पूजयित्वा विधानतः ॥\nदशभ्यो विप्रवर्येभ्यो दद्यात्सत्कृत्य नारद ॥ ११९-१७ ॥\nउपवासं चैकभक्तं कृत्वा संभोज्य वाडवान् ॥\nविसृज्य पश्चाद्भुंजीत स्वयं स्वेष्टैः समाहितः ॥ ११९-१८ ॥\nभक्त्या कृत्वा व्रतं त्वेतद्भुक्त्वा भोगानिहोत्तमान् ॥\nविमानेन व्रजेदंते विष्णुलोकं सनातनम् ॥ ११९-१९ ॥\nआश्विने शुक्लदशमी विजया सा प्रकीर्तिता ॥\nचतुर्गोमयपिंडानि प्रातर्न्यस्य गृहांगणे ॥ ११९-२० ॥\nचक्रवालस्वरूपेण तन्मध्ये रामलक्ष्मणौ ॥\nतथा भरतशत्रुघ्नौ पूजयेच्चतुरोऽपि हि ॥ ११९-२१ ॥\nसपिधानासु पात्रीषु गोमयीषु चतसृष्ट ॥\nकिन्नं धान्यं सरौप्यं तु धृत्वा धौतांशुकावृतम् ॥ ११९-२२ ॥\nपितृमातृभ्रातृपुत्रजाया भृत्यसमन्वितम् ॥\nसंपूज्यं गन्धपुष्पाद्यैर्नैवेद्यैश्च विधानतः ॥ ११९-२३ ॥\nनमस्कृत्याथ भुंजीत द्विजान्संभोज्य पूजितान् ॥\nएवं कृत्वा विधानं तु नरो वर्षं सुरवान्वितः ॥ ११९-२४ ॥\nधनधान्यसमृद्धश्च निश्चितं जायते द्विज ॥\nअथापाराह्णसमये नवम्यां संनिमंत्रिताम् ॥ ११९-२५ ॥\nपूर्वदिक्षु शमीं विप्र गत्वा तन्मूलजां मृदम् ॥\nगृहीत्वा स्वगृहं प्राप्य गीतवादित्रनिःस्वनैः ॥ ११९-२६ ॥\nसंपूज्य तां विधानेन सज्जीकृत्य स्वकं बलम् ॥\nनिर्गत्य पूर्वद्वारेण ग्रामाद्ब्रहिरनाकुलः ॥ ११९-२७ ॥\nततः शत्रुप्रतिकृतिं निर्मितां पत्रकादिभिः ॥\nमनसा कल्पितां वापि स्वर्णं पुंरवंशरेण वै ॥ ११९-२८ ॥\nविध्येदिति भृशं प्रीतः प्राप्नुयात्स्वगृहं निशि ॥\nएवं कृतविधिर्वापि गच्छेद्वा शत्रुनिग्रहे ॥ ११९-२९ ॥\nएषैवं दशमी विप्र विधिनाऽऽचरिता सदा ॥\nधनं जयं सुतान् गाश्च गजाश्वं वाप्यजाविकम् ॥ ११९-३० ॥\nदद्यादिह शरीरांते स्वर्गतिं चापि नारद ॥\nदशम्यां कार्तिके शुक्ले सार्वभौमव्रतं चरेत् ॥ ११९-३१ ॥\nकृतोपवासो वैकाशी निशीथेऽपूपकादिभिः ॥\nदशदिक्षु बलिं दद्याद् गृहद्वापि पुराद्ब्रहिः ॥ ११९-३२ ॥\nमंडलेऽष्टदले क्लृप्ते गोविड्लिप्तधरातले ॥\nमन्त्रैरेभिर्द्विजश्रेष्ठ गणेशादिकृतार्चनः ॥ ११९-३३ ॥\nयो मे पूर्वगतः पाप्मा पापकेनेह कर्मणा ॥\nतमिंद्रो देवरा जोऽद्य नाशयत्वखिलेष्टदः ॥ ११९-३४ ॥\nयो मे वह्निगतः पाप्मा पापकेनेह कर्मणा ॥\nतेजोराजोऽथ वह्निस्तं नाशयत्वखिलेष्टदः ॥ ११९-३५ ॥\nयो मे दक्षगतः पाप्मा पापकेनेह कर्मणा ॥\nतं यमः प्रेतराजो वै नाशयत्वखिलेष्टदः ॥ ११९-३६ ॥\nयो मे नैर्ऋतिगः पाप्मा पापकेनेह कर्मणा ॥\nरक्षोराजो नैर्ऋतिस्तं नाशयत्वखिलेष्टदः ॥ ११९-३७ ॥\nयो मे पश्चिमगः पाप्मा पापकेनेहकर्मणा ॥\nयादः पतिस्तं वरुणो नाशयत्वखिलेष्टदः ॥ ११९-३८ ॥\nयो मे वायुगतः पाप्मा पापकेनेह कर्मणा ॥\nवायुस्तं मरुतां राजो नाशयत्वखिलेष्टदः ॥ ११९-३९ ॥\nयो मे सौम्यगतः पाप्मा पापकेनेह कर्मणा ॥\nसोमस्तमृक्षयक्षेशो नाशयत्वखिलेष्टदः ॥ ११९-४० ॥\nयो म ईशगतः पाप्मा पापकेनेह कर्मणा ॥\nईशानो भूतनाथस्तं नाशयत्वखिलेष्टदः ॥ ११९-४१ ॥\nयो मं ऊर्द्ध्वगतः पाप्मा पापकेनेह कर्मणा ॥\nब्रह्मा प्रजापतीशस्तं नाशयत्वखिलेष्टदः ॥ ११९-४२ ॥\nयो मेऽधःसंस्थितः पाप्मा पापकेनेह कर्मणा ॥\nअनंतो नागराजस्तं नाशयत्वखिलेष्टदः ॥ ११९-४३ ॥\nइत्येवं दिक्षु दशसु बलिं दत्वा समाहितः ॥\nक्षेत्रपालाय तद्बाह्ये क्षिपेद्बलिमतंद्रितः ॥ ११९-४४ ॥\nएवं कृतविधिः शेषं निशायां निनयेत्सुधीः ॥\nगीतैः सुमंगलप्रायैः स्तवपाठैर्जपादिभिः ॥ ११९-४५ ॥\nप्रातः स्नात्वा समभ्यर्च्य लोकपालान् द्विजोत्तमान् ॥\nद्वादशाभ्यर्च्य संभोज्य शक्तितो दक्षिणां ददेत् ॥ ११९-४६ ॥\nइत्थं कृत्वा व्रतं विप्र भोगान्भुक्तैहिकाञ्छुभान् ॥\nयुगं स्वर्गसुखं भुक्त्वा सार्वभौमो नृपो भवेत् ॥ ११९-४७ ॥\nमार्गशुक्लदशम्यां तु चरेदारोग्यकं व्रतम् ॥\nगंधाद्यैरर्चयेद्विप्रान् दश तच्चरणोदकम् ॥ ११९-४८ ॥\nपीत्वाऽथ दक्षिणां दत्वा विसूजेदेकभोजनं ॥\nएतत्कृत्वा व्रतं विप्र ह्यारोग्यं प्राप्य भूतले ॥ ११९-४९ ॥\nधर्मराजप्रसादेन मोदते दिवि देववत् ॥\nपौषे दशम्यां शुक्लायां विश्वेदेवान् समर्चयेत् ॥ ११९-५० ॥\nऋतुं दक्षं वसून्सत्यं कालं कामं मुनिं गुरुम् ॥\nविप्रं रामं च दशधा केशवस्तान्समास्थितः ॥ ११९-५१ ॥\nस्वापयित्वा दर्भमयानासनेषु च संस्थितान् ॥\nगंधैर्धूपैस्तथा दीपैर्नैवेद्यैश्चापि नारद ॥ ११९-५२ ॥\nप्रत्येकं दक्षिणां दत्वा प्रणियत्य विसर्जयेत् ॥\nदक्षिणां तां द्विजाग्र्येभ्यो गुरवे वा समर्पयेत् ॥ ११९-५३ ॥\nएवं कृतविधि श्चैकभक्तो भोगी व्रती भवेत् ॥\nलोकद्वयस्य विप्रर्षे नात्र कार्या विचारणा ॥ ११९-५४ ॥\nमाघशुक्लदशम्यां तु सोपवासो जितेंद्रियः ॥\nदेवांनगिरसो नाम दश सम्यक्समर्चयेत् ॥ ११९-५५ ॥\nकृत्वा स्वर्णमयान्विप्र गंधाद्यैरुपचारकैः ॥\nआत्मा ह्यायुर्मनो दक्षो मदः प्राणस्तथैव च ॥ ११९-५६ ॥\nबर्हिष्मांश्च गविष्ठश्च दत्तः सत्यश्च ते दश ॥\nदश विप्रान्भोजयित्वा मधुरान्नेन नारद ॥ ११९-५७ ॥\nमूर्तीस्तेभ्यः प्रदद्यात्ताः स्वर्गलोकाप्तये क्रमात् ॥\nअंत्यशुक्लदशम्यां तु चतुर्दशं यमान्यजेत् । ११९-५८ ॥\nयमश्च धर्मराजश्च मृत्युश्चैवांतकस्तथा ॥\nवैवस्वतश्च कालश्च सर्वभूतक्षयस्तथा ॥ ११९-५९ ॥\nऔदुम्बरश्च दघ्नश्च द्वौ नीलपरमेष्ठिनौ ॥\nवृकोदरश्चचित्रश्च चित्रगुप्तश्चतुर्दश ॥ ११९-६० ॥\nगन्धाद्यैरुपचारैश्च समभ्यर्च्याथतर्पयेत् ॥\nतिलांबुमिश्रांजलिभिर्दर्भैः प्रत्येकशस्त्रिभिः ॥ ११९-६१ ॥\nततश्च दद्यात्सूर्यार्घं ताम्रपात्रेण नारद ॥\nरक्तचंदनसंदनसंमिश्रतिलाक्षतयवांबुभिः ॥ ११९-६२ ॥\nएहि सूर्यसहस्रांशो तेजोराशे जगत्पते ॥\nगृहाणार्घ्यं मया दत्तं भक्त्या मामनुकंपय ॥ ११९-६३ ॥\nइति मंत्रेण दत्वाऽर्घ्यं विप्रान्भोज्य चतुर्द्दश ॥\nरौप्यां सुदक्षिणां दत्वा विसृज्याश्नीत च स्वयम् ॥११९-६४ ॥\nएवं कृतविधिर्विप्र धर्मराजप्रसादतः ॥\nभुक्त्वा भोगांश्च पुत्रार्थानैहिकान्देवदुर्लभान् ॥ ११९-६५ ॥\nविमानवरमास्थाय देहांते विष्णुलोकभाक् ॥ ११९-६६ ॥\nइति श्रीबृहन्नारदीयपुराणे पूर्वभागे बृहदुपाख्याने चतुर्थपादे द्वादशमासस्थितदशमीव्रतनिरूपणं नामैकोनविंशत्यधिकशततमोऽध्यायः ॥ ११९ ॥"
  },
  {
    "text": "</span>"
  }
]
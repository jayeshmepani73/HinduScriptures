[
  {
    "text": "यम उवाच ।।\nश्रृणु मे वचनं नाथ पितामह पितामह ।।\nमरणादधिकं देव यत्प्रतापस्य खंडनम् ।। ४-१ ।।"
  },
  {
    "text": "निस्पृहो नाचरेद्यस्तु नियोगं पद्मसंभव ।।\nअन्धकूपे निपतति स चाशु नरके ध्रुवम् ।। ४-२ ।।"
  },
  {
    "text": "नियोगी न नियोगं यः करोति कमलासन ।।\nप्रभोर्वित्तं समश्नाति स भवेत्काष्ठकीटकः ।। ४-३ ।।"
  },
  {
    "text": "योऽश्नाति लोभाद्वित्तानि प्रजाभ्यो वा महीपतेः ।।\nनियोगी नरकं याति यावत्कल्पशतत्रयम् ।। ४-४ ।।"
  },
  {
    "text": "आत्मकार्यपरो यस्तु स्वामिनं च विलुंपति ।\nभवेद्वेश्मनि मंदात्मा आखुः कल्पशतत्रयम् ।। ४-५ ।।"
  },
  {
    "text": "नियोगी यस्तु वै भूत्वा आत्मवेश्मनि भोक्ष्यति ।।\nभृत्यान्वै कर्मकरणे राज्ञो मार्जारतां व्रजेत् ।। ४-६ ।।"
  },
  {
    "text": "सोऽहं देव तवादेशात् प्रजा धर्मेण शासयन् ।।\nपुण्येन पुण्यकर्तारं पापं पापेन कर्मणा ।। ४-७ ।।"
  },
  {
    "text": "सम्यग्विचार्य मुनिभिर्घर्मशास्त्रादिभिर्विभो ।।\nकल्पादौ वर्तमानस्य यावद्यावद्दिनं तव ।। ४-८ ।।"
  },
  {
    "text": "सोऽहं त्वदीयेन विभो नियोगेनैव शक्नुयाम् ।।\nकर्तुं रुक्मांगदेनाद्य पराभूतो हि भूभुजा ।। ४-९ ।।"
  },
  {
    "text": "भयाद्यस्य जगन्नाथ पृथिवी सागरांबरा ।।\nन भुंक्ते वासरे विष्णोः सर्वपापप्रणाशने ।। ४-१० ।।"
  },
  {
    "text": "विहाय सर्वधर्मांस्तु विहाय पितृपूजनम् ।।\nविहाय देवपूजां च तीर्थस्नानादिकव्सक्रियाम् ।। ४-११ ।।"
  },
  {
    "text": "योगसांख्यावुभौ त्यक्त्वा ज्ञानं ज्ञेयं च मानद ।।\nत्यक्त्वा स्वाध्यायहोमांश्च कृत्वा पापानि भूरिशः ।। ४-१२ ।।"
  },
  {
    "text": "प्रयांति वैष्णवं लोकमुपोष्य हरिवासरम् ।।\nमनुजाः पितृभिः सार्द्धं तथैव च पितामहैः ।। ४-१३ ।।"
  },
  {
    "text": "तेषामपीह पितरः पितॄणां पितरस्तथा ।।\nतथा मातामहा यांति मातुर्ये जनकादयः ।। ४-१४ ।।"
  },
  {
    "text": "तेषामपि जनेतारो जनितॄणां हि पूर्वजाः ।।\nएतद्दुःखं पुनर्देव मम मर्मविभेदनम् ।। ४-१५ ।।"
  },
  {
    "text": "प्रियायाः पितरो यांति मार्जयित्वा लिपिं मम ।।\nपितॄणां बीजतो यस्माद्धात्र्या कुक्षौ धृतो यतः ।। ४-१६ ।।"
  },
  {
    "text": "यदेकः कुरुते कर्म तदेकेनैव भुज्यते ।।\nततोऽन्यस्य कृतं ब्रह्मन्बीजं धात्रीसमुद्भवम् ।। ४-१७ ।।"
  },
  {
    "text": "तारयेत्स उभौ पक्षौ यत्पिंडो यस्य विग्रहः ।।\nन भार्याया भवेद्वीजं न भार्या कुक्षिधारिणी ।। ४-१८ ।।"
  },
  {
    "text": "कथं तस्या जगन्नाथ पक्षो याति परं पदम् ।।\nजामातुः पुण्यमाहात्म्यत्तेन मे शिरसो रुजा ।। ४-१९ ।।"
  },
  {
    "text": "न मे प्रयोजनं देव नियोगेनेदृशेन वै ।।\nएकादश्युपवासी यः स मां त्यक्त्वा व्रजेद्धरिम् ।। ४-२० ।।"
  },
  {
    "text": "कुलत्रयं समुद्धृत्य आत्मना सह पद्मज ।।\nत्यक्त्वा तु मामकं मार्गं प्रयाति हरिमंदिरम् ।। ४-२१ ।।"
  },
  {
    "text": "न यज्ञैस्तादृशैर्देव गतिं प्राप्नोति मानवः ।।\nन तीर्थैर्नापि दानैर्वा न व्रतैर्विष्णुवर्जितैः ।। ४-२२ ।।"
  },
  {
    "text": "न जले पावके वापि मृतः प्राप्नोति तां गतिम् ।।\nयोगेन संप्रणष्टो वा भृगुपातेन वा विधे ।। ४-२३ ।।"
  },
  {
    "text": "तादृशीं न गतिं याति यादृशीं वैष्णवव्रती ।।\nगतिं मतिमतां श्रेष्ठ सत्यमेतदुदीरितम् ।। ४-२४ ।।"
  },
  {
    "text": "हरेर्दिने धातृफलांगलिप्तो विमुक्तवांछारसभोजनो नरः ।।\nप्रयाति लोके धरणीधरस्य विदुष्टकर्मापि मनुष्यजन्मा ।। ४-२५ ।।"
  },
  {
    "text": "सोऽहं निराशो भुवि हीनकर्मा तवागतः पादसरोजयुग्मम् ।।\nविज्ञप्ति मात्राभयदाप्तिकालं कुरुष्व सर्गस्थितिनाशहेतोः ।। ४-२६ ।।"
  },
  {
    "text": "मास्युस्तदा पापकृतो विहीना यन्मामकैर्भूतगणैर्मनुष्याः ।।\nनियंत्रिताः श्रृंखलरज्जुबंधनैः समीपगा मे वशगा भवेयुः ।। ४-२७ ।।"
  },
  {
    "text": "भग्नस्तु मार्गो रवितापयुक्तो यद्विष्णुसंघैरतितीव्रहस्तैः ।।\nविमुच्य कुंभीं सकलो जनौघः प्रयाति तद्धाम परात्परस्य ।। ४-२८ ।।"
  },
  {
    "text": "इति श्रीबृहन्नारदीयपुराणोत्तरभागे यमवाक्यं नाम चतुर्थोऽध्यायः ।। ४ ।।"
  }
]
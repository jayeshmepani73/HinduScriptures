[
  {
    "text": "वसुरुवाच ।।\nदेवान् ऋषीन्पितॄंश्चान्यान्संतर्प्याचम्य वाग्यतः ।।\nहस्तमात्रं चतुष्कोणं चतुर्द्वारं सुशोभनम् ।। ५७-१ ।।"
  },
  {
    "text": "पुरं विलिख्य विधिजेतीरे तस्य महोदधेः ।।\nमध्ये तत्र लिखेत्पद्मष्टपत्रं सकर्णिकम् ।। ५७-२ ।।"
  },
  {
    "text": "एवं मंडलमालिख्य पूजयेत्तत्र मोहिनि ।।\nअष्टाक्षरविधानेन नारायणमजं विभुम् ।। ५७-३ ।।"
  },
  {
    "text": "अथ ते संप्रवक्ष्यामि कायशोधनमुत्तमम् ।।\nक्षकारं हृदये चिंत्यं रक्तं रेफसमन्वितम् ।। ५७-४ ।।"
  },
  {
    "text": "ज्वलंतं त्रिशिखं चैव दहंतं पापसंचयम् ।।\nचंद्रमंडलमध्यस्थमेकारं मूर्ध्नि चिंतयेत् ।। ५७-५ ।।"
  },
  {
    "text": "शुक्लवर्णं प्रवर्षंतममृतं प्लावयन्महीम् ।।\nएवं निर्द्धूतपापस्तु दिव्यदेहस्ततो भवेत् ।। ५७-६ ।।"
  },
  {
    "text": "अष्टाक्षरं ततो मंत्रं न्यसेद्देहात्मनेर्बुधः ।।\nवामपादं समारभ्य क्रमशश्चैव विन्यसेत् ।। ५७-७ ।।"
  },
  {
    "text": "पंचांगं वैष्णवं चैव चतुर्व्यूहं तथैव च ।।\nकरशुद्धिं प्रकुर्वीत मूलमंत्रेण साधकः ।। ५७-८ ।।"
  },
  {
    "text": "एकैकं चैव वर्णं तु अंगुलीषु पृथक् पृथक् ।।\nॐकारं पृथिवी शुक्लं वामपादे तु विन्यसेत् ।। ५७-९ ।।"
  },
  {
    "text": "नकारस्तु भावः श्यामो दक्षिणे तु व्यवस्थितः ।।\nमोकारं कालमेवाहुर्वामकट्यां निधापयेत् ।। ५७-१० ।।"
  },
  {
    "text": "नाकारं पूर्वबीजं तु दक्षिणस्यां व्यवस्थितम् ।।\nराकारस्तेज इत्याहुर्नाभिदेशे व्यवस्थितः ।। ५७-११ ।।"
  },
  {
    "text": "वायव्योऽयं यकारस्तु वामस्कंधे समाश्रितः ।।\nणाकारः सर्वदा ज्ञेयो दक्षिणांसे व्यवस्थितः ।। ५७-१२ ।।"
  },
  {
    "text": "यकारोऽयं शिरस्थश्च यत्र लोका व्यवस्थिताः ।।\nॐकारं हृदये न्यस्य विकारं वा शिरस्यथ ।। ५७-१३ ।।"
  },
  {
    "text": "ष्णकारं वै शिखायां तु वेकारं कवचे न्यसेत् ।।\nनकारं नेत्रयोस्तु स्यान्मकारं चास्त्रमीरितम् ।। ५७-१४ ।।"
  },
  {
    "text": "ललाटे वासुदेवस्तु शुक्लवर्णः समास्थितः ।।\nरक्तः संकर्षणश्चैव मुखे वह्न्यकसन्निभः ।। ५७-१५ ।।"
  },
  {
    "text": "प्रद्युम्नो हृदये पीतोऽनिरुद्धो मेहने स्थितः ।।\nसर्वांगे सर्वशक्तिश्च चतुर्व्यूहार्चितो हरिः ।। ५७-१६ ।।"
  },
  {
    "text": "ममाग्रेऽवस्थितो विष्णुः पृष्ठतश्चापि केशवः ।।\nगोविंदो दक्षिणे पार्श्वे वामे तु मधुसूदनः ।। ५७-१७ ।।"
  },
  {
    "text": "उपरिष्टात्तु वैंकुठो वाराहः पृथिवीतले ।।\nअवांतरदिशो यास्तु तासु सर्वासु माधवः ।। ५७-१८ ।।"
  },
  {
    "text": "गच्छतस्तिष्ठतो वापि जाग्रतः स्वपतोऽपि वा ।।\nनरसिंहकृता गुप्तिर्वासुदेवमयो ह्यहम् ।। ५७-१९ ।।"
  },
  {
    "text": "एवं विष्णुमयो भूत्वा ततः कर्म समारभेत् ।।\nयथा देहे तथा देवे सर्वतत्वानि योजयेत् ।। ५७-२० ।।"
  },
  {
    "text": "फकारांतं समुद्दिष्टं सर्वविघ्नहरं शुभम् ।।\nतत्रार्कचंद्रवह्नीयनां मंडलानि विचिंतयेत् ।। ५७-२१ ।।"
  },
  {
    "text": "पद्ममध्ये न्यसेद्विष्णुं भुवनस्यांतरस्य तु ।।\nततो विचिंत्य हृदये प्रणवं ज्योतिरुत्तमम् ।। ५७-२२ ।।"
  },
  {
    "text": "कर्णिकायां समासीनं ज्योतीरूपं सनातनम् ।।\nअष्टाक्षरं ततो मंत्रं न्यसेच्चैव यथाक्रमम् ।। ५७-२३ ।।"
  },
  {
    "text": "तेन व्यस्तसमस्तेन पूजनं परमं स्मृतम् ।।\nद्वादशाक्षरमंत्रेण यजेद्देवं सनातनम् ।। ५७-२४ ।।"
  },
  {
    "text": "ततोऽवधार्य हृदये कर्णिकायां बहिर्न्यसेत् ।।\nचतुर्भुजं महासत्वं सूर्यकोटिसमप्रभम् ।। ५७-२५ ।।"
  },
  {
    "text": "चिंतयित्वा महायोगं ततश्चावाहयेत्क्रमात् ।।\nमीनरूपावहश्चैव नरसिंहश्च वामनः ।। ५७-२६ ।।"
  },
  {
    "text": "आयांतु देवा वरदा मम नारायणाग्रतः ।।\nसुमेरुः पादपीठं ते पद्मकल्पितमासनम् ।। ५७-२७ ।।"
  },
  {
    "text": "सर्वतत्वहितार्थाय तिष्ठ त्वं मधुसूदन ।।\nपाद्यं ते पादयोर्देव पद्मनाभ सनातन ।। ५७-२८ ।।"
  },
  {
    "text": "विष्णो कमलपत्राक्ष गृहाण मधुसूदन ।।\nमधुपर्कं महादेव ब्रह्माद्यैः कल्पितं मया ।। ५७-२९ ।।"
  },
  {
    "text": "निवेदितं च भक्त्यार्घं गृहाण पुरुषोत्तम ।।\nमंदाकिन्यास्ततो वारि सर्वपापहरं शिवम् ।। ५७-३० ।।"
  },
  {
    "text": "गृहाणाचमनीयं त्वं मया भक्त्या निवेदितम् ।।\nत्वमापः पृथिवी चैव ज्योतिस्त्वं वायुरेव च ।। ५७-३१ ।।"
  },
  {
    "text": "लोकसंधृतिमात्रेण वारिणा स्नापयाम्यहम् ।।\nदेवतंतुसमायुक्ते यज्ञवर्णसमन्विते ।। ५७-३२ ।।"
  },
  {
    "text": "स्वर्णवर्णप्रभे देव वाससी प्रतिगृह्यताम् ।।\nशरीरं च न जानामि चेष्टां च तव केशव ।। ५७-३३ ।।"
  },
  {
    "text": "मया निवेदितं गंधं प्रतिगृह्य विलिप्यताम् ।।\nऋग्यजुःसाममंत्रेण त्रिवृतं पद्मयोनिना ।। ५७-३४ ।।"
  },
  {
    "text": "सावित्रीग्रंथिसंयुक्तमुपवीतं तवार्प्यते ।।\nदिव्यरत्नसमायुक्ता वह्निभानुसमप्रभाः ।। ५७-३५ ।।"
  },
  {
    "text": "गात्राणि शोभयिष्यंति अलंकारास्तु माधव ।।\nसूर्याचंद्रसोमर्ज्योतिर्विद्युदग्न्योस्तथैव च ।। ५७-३६ ।।"
  },
  {
    "text": "त्वमेव ज्योतिषां देव दीपोऽयं प्रतिगृह्यताम् ।।\nवनस्पतिरसो दिव्यो गंधाढ्यः सुरभिश्च ते ।। ५७-३७ ।।"
  },
  {
    "text": "मया निवेदितो भक्त्या धूपोऽयं प्रतिगृह्यताम् ।।\nअन्नं चतुर्विधं स्वादु रसैः षड्भिः समान्विताम् ।। ५७-३८ ।।"
  },
  {
    "text": "मया निवेदितं भक्त्या नैवेद्यं तव केशव ।।\nपूर्वे दले वासुदेवं याम्ये संकीर्षणं न्यसेत् ।। ५७-३९ ।।"
  },
  {
    "text": "प्रद्युम्नं पश्चिमे कुर्यादनिरुद्धं तथोत्तरे ।।\nवाराहं च तथाग्रेये नरसिंहं च नैर्ऋते ।। ५७-४० ।।"
  },
  {
    "text": "वायव्यां माधवं चैव तथैशाने त्रिविक्रमम् ।।\nतथाष्टाक्षरदेवस्य गरुडं परितो न्यसेत् ।। ५७-४१ ।।"
  },
  {
    "text": "वामपार्श्वे तथा चक्रं शंखं दक्षिणतो न्यसेत् ।।\nतथा महागदां चैव न्यसेद्देवस्य दक्षिणे ।। ५७-४२ ।।"
  },
  {
    "text": "ततः शार्ङ्गधनुर्विद्वान्न्यसेद्देवस्य वामतः ।।\nदक्षिणे चेषुधी दिव्ये खङ्गं वामे च विन्यसत् ।। ५७-४३ ।।"
  },
  {
    "text": "श्रियं दक्षिणतः स्थाप्य पुष्टिमुत्तरतो न्यसेत् ।।\nवनमालां च पुरतस्ततः श्रीवत्सकौस्तुभौ ।। ५७-४४ ।।"
  },
  {
    "text": "विन्यसेद्धृदयादीनि पूर्वादिषु चतुर्ष्वपि ।।\nततोऽस्त्रं देवदेवस्य कोणे चैव तु विन्यसेत् ।। ५७-४५ ।।"
  },
  {
    "text": "इंद्रमग्निं यमं चैव निर्ऋतिं वरुणं तथा ।।\nवायुं धनदमीशानमनंतं ब्रह्मणा सह ।। ५७-४६ ।।"
  },
  {
    "text": "पूजयेत्तान्स्वकैर्मंत्रैरधश्चोर्ध्वं तथैव च ।।\nएवं संपूज्य देवेशं मंडलस्थं जनार्दनम् ।। ५७-४७ ।।"
  },
  {
    "text": "लभेदभिमतान्कामान्नरो नास्त्यत्र संशयः ।।\nअनेनैव विधानेन मंडलस्थं जनार्दनम् ।। ५७-४८ ।।"
  },
  {
    "text": "पूजितं यस्तु पश्येत्स प्रविशेद्विष्णुमव्ययम् ।।\nसकृदप्यर्चितो येन विधिनानेन केशवः ।। ५७-४९ ।।"
  },
  {
    "text": "जन्ममृत्युजरास्तीर्त्वा विष्णोः पदमवाप्नुयात् ।।\nयः स्मरेत्सततं भक्त्या नारायणमतंद्रितः ।। ५७-५० ।।"
  },
  {
    "text": "अन्वहं तस्य वासाय श्वेतद्वीपः प्रकीर्तितः ।।\nॐकारादिसमायुक्तं नमस्कारं तदीयकम् ।। ५७-५१ ।।"
  },
  {
    "text": "सनाम सर्वतत्त्वानां मंत्र इत्यभिधीयते ।।\nअनेनैव विधानेन गंधपुष्पं निवेदयेत् ।। ५७-५२ ।।"
  },
  {
    "text": "एकैकस्य प्रकुर्वीत यथोद्दिष्टं क्रमेण तु ।।\nमुद्रास्ततो निबध्नीयाद्यथोक्तिक्रमवेदितम् ।। ५७-५३ ।।"
  },
  {
    "text": "जपं चैव प्रकुवर्ति मूलमंत्रेण तत्ववित् ।।\nअष्टाविंशतिमष्टौ वा शतमष्टोत्तरं तथा ।। ५७-५४ ।।"
  },
  {
    "text": "काम्येषु च यथोक्तं स्याद्यथाशक्ति समाहितः ।।\nपद्मं शंखं च श्रीवत्सं गदां गरुडमेव च ।। ५७-५५ ।।"
  },
  {
    "text": "चक्रं खङ्गं च शार्ङ्गं च अष्टौ मुद्राः प्रकीर्तिताः ।।\nगच्छ गच्छ परं स्थानं पुराणपुरुषोत्तम ।। ५७-५६ ।।"
  },
  {
    "text": "यन्न ब्रह्मादयो देवा विंदंति परमं पदम् ।।\nअर्चनं ये न जानंति हरेर्मंत्रैर्यथोदितम् ।। ५७-५७ ।।"
  },
  {
    "text": "ते त्वत्र मूलमंत्रेण पूजयंत्यच्युतं शुभे ।। ५७-५८ ।।"
  },
  {
    "text": "इति श्रीबृहन्नारदीयपुराणे उत्तरभागे वसुमोहिनीसंवादे पुरुषोत्तममाहात्म्ये सप्तपञ्चाशत्तमोऽध्यायः ।। ५७ ।।"
  }
]
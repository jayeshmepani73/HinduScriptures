[
  {
    "text": "ब्रह्मोवाच ।।\nकिमाश्चर्यं त्वया दृष्टं कथं वा खिद्यते भवान् ।।\nसद्गुणेषु च संतापः स तापो मरणांतिकः ।। ६-१ ।।"
  },
  {
    "text": "यस्योच्चारणमात्रेण प्राप्यते परमं पदम् ।।\nतमुपोष्य कथं सौरे न गच्छति नरस्त्विति ।। ६-२ ।।"
  },
  {
    "text": "एको हि कृष्णस्य कृतः प्रणामो दशाश्वमेधावभृथेन तुल्यः ।।\nदशाश्वमेधी पुनरेति जन्म कृष्णप्रणामी न पुनर्भवाय ।। ६-३ ।।"
  },
  {
    "text": "कुरुक्षेत्रेण किं तस्य किं काश्या विरजेन वा ।।\nजिह्वाग्रे वर्तते यस्य हरिरित्यक्षरद्वयम् ।। ६-४ ।।"
  },
  {
    "text": "ब्राह्मणः श्वपचीं गच्छन् विशेषेण रजस्वलाम् ।।\nअन्नमश्नन्सुरापक्वं मरणे यो हरिं स्मरेत् ।। ६-५ ।।"
  },
  {
    "text": "अभक्ष्यागम्ययोर्जातं विहाय पापसंचयम् ।।\nस याति विष्णुसायुज्यं विमुक्तो भवबंधनैः ।। ६-६ ।।"
  },
  {
    "text": "यन्नामोच्चारणान्मोक्षः कथं न तदुपोषणे ।।\nयस्मिन्संगीयते सोऽपि चिंत्यते पुरुषोत्तमः ।। ६-७ ।।"
  },
  {
    "text": "लीलया चोच्चरेद्देवं श्रृणुयाच्च जनार्दनम् ।।\nगंगांभः पूतपुण्यत्वे स नरः समतां व्रजेत् ।। ६-८ ।।"
  },
  {
    "text": "अस्माकं जगतांनाथो जन्मदः पुरुषोत्तमः ।।\nकथं शासति दुर्मेधास्तस्य वासरसेविनम् ।। ६-९ ।।"
  },
  {
    "text": "यस्त्वं न चूर्णितस्तैस्तु यस्त्वं बद्धो न तैर्दृढम् ।।\nतदस्माकं कृतं मानं मे तत्त्वं नावबुध्यसे ।। ६-१० ।।"
  },
  {
    "text": "यो नियोगी न जानाति नृपभक्तान्वरान् क्षितौ ।।\nकृत्स्नायासेन संयुक्तः स तैर्निग्राह्यते पुनः ।। ६-११ ।।"
  },
  {
    "text": "राजेष्टा न नियोक्तव्याः सापराधा नियोगिना ।।\nस्वामिप्रसादात्सिद्धास्ते विनिन्युर्व्वै नियोगिनम् ।। ६-१२ ।।"
  },
  {
    "text": "एवं हि पापकर्तारः प्रणता ये जनार्दने ।।\nकथं संयमिता तेषां बाल्याद्भास्करनंदन ।। ६-१३ ।।"
  },
  {
    "text": "शैवैर्भास्करभक्तैर्वा मद्भक्तैर्वा दिवाकरे ।।\nकरोमि तव साहाय्यं हरिभक्तैर्न भास्करे ।। ६-१४ ।।"
  },
  {
    "text": "सर्वेषामेव देवानामादिस्तुपुरुषोत्तमः ।। ६-१५ ।।"
  },
  {
    "text": "मधुसूदनभक्तानां निग्रहो नोपपद्यते ।।\nव्याजेनापि कृता यैस्तु द्वादशी पक्षयोर्द्वयोः ।। ६-१६ ।।"
  },
  {
    "text": "तैः कृते अवमाने तु तव नाहं सहायवान् ।।\nकृते सहाये तव सूर्यसूनो भवेदनीतिर्मम देहघातिनी ।\nविपर्ययो ब्रह्मपदात्सुपुण्यात्कृतेव मार्गे सह विष्णुभक्तैः ।। ६-१७ ।।"
  },
  {
    "text": "इति श्रीबृहन्नारदीयपुराणोत्तरभागे ब्रह्मवाक्यं नाम षष्ठोऽध्यायः ।। ६ ।।"
  }
]
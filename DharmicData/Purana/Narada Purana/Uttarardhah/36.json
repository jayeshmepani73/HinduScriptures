[
  {
    "text": "वसिष्ठ उवाच ।।\nमोहिनी मोहमुत्सृज्य गता विबुधमंदिरम् ।।\nभर्त्सिता देवदूतेन स्थितिस्तेऽत्र न पापिनी ।। ३६-१ ।।"
  },
  {
    "text": "पापशीले सुदुर्मेधे भर्तृनिंदापरायणे ।।\nहरिवासरलोपिन्यां वासस्ते न त्रिविष्टपे ।। ३६-२ ।।"
  },
  {
    "text": "धर्मतो विमुखानां च नरके वास इष्यते ।।\nएवमुक्त्वा तु तां वायुः क्रूरं वचनपद्भुतम् ।। ३६-३ ।।"
  },
  {
    "text": "ताडयित्वा च दंडेन प्रेरयामास यातनाम् ।।\nएवं संताडिता राजन् देवदूतेन मोहिनी ।। ३६-४ ।।"
  },
  {
    "text": "ब्रह्मदंडपराभूता संप्राप्ता नरकं नृप ।।\nतत्र धर्माज्ञया सा तु दूतैः संताडिता चिरम् ।। ३६-५ ।।"
  },
  {
    "text": "सर्वेषु क्रमशो गत्वा नरकेषु निपातिता ।।\nपापे धर्मांगदः पुत्रो घातितः पतिपाणिना ।। ३६-६ ।।"
  },
  {
    "text": "त्वया यतस्ततो भुंक्ष्व कृतकर्मफलं त्विह ।।\nप्रजाहितं स्थिरप्रज्ञं महेंद्रवरुणोपमम् ।। ३६-७ ।।"
  },
  {
    "text": "सप्तद्वीपाधिपं पुत्रं हत्वेदृक्फलभोगिनी ।।\nप्राकृतस्यापि पुत्रस्य हिंसायां ब्रह्महा भवेत् ।। ३६-८ ।।"
  },
  {
    "text": "किं पुनर्द्धर्मयुक्तस्य पापे धर्मांगदस्य च ।।\nएवं निर्भत्सिता दूतैर्यमस्य नृपसत्तम ।। ३६-९ ।।"
  },
  {
    "text": "बुभुजे यातनाः सर्वाः क्रमशः शमनोदिताः ।।\nब्रह्मदंडहतायास्तु देहस्पर्शेन यातनाः ।। ३६-१० ।।"
  },
  {
    "text": "ज्वलितांगा बभूवुस्ता धारणाय न तु क्षमाः ।।\nततस्ते नरका राजन् धर्मराजमुपागताः ।। ३६-११ ।।"
  },
  {
    "text": "प्रोचुः प्रांजलयो भीतास्तदंगस्पर्शपीडिताः ।।\nदेवदेव जगन्नाथ धर्मराज दयां कुरु ।। ३६-१२ ।।"
  },
  {
    "text": "इमां निःसारयाशु त्वं यातनाभ्यः सुखाय नः ।।\nयस्याः स्पर्शनतो नाथ भस्मभूताः क्षणादहो ।। ३६-१३ ।।"
  },
  {
    "text": "भविष्यामस्ततस्त्वेनां नरकेभ्यो विवासय ।।\nतच्छ्रुत्वा वचनं तेषां धर्मराजोऽतिविस्मितः ।। ३६-१४ ।।"
  },
  {
    "text": "दूतान्स्वान्प्रत्युवाचेयं निःसार्या मम मंदिरात् ।।\nयो ब्रह्मदंडनिर्दग्धः पुमान् स्त्री वा च तस्करः ।। ३६-१५ ।।"
  },
  {
    "text": "तस्य पापस्य संस्पर्शं नेच्छति यातना मम ।।\nतस्मादिमां महापापां भर्तुर्वचनलोपिनीम् ।। ३६-१६ ।।"
  },
  {
    "text": "पुत्रघ्नीं धर्महंत्रीं च ब्रह्मदंडहतामपि ।।\nनिःसारयत मे बापि देहो ज्वलति दर्शंनात् ।। ३६-१७ ।।"
  },
  {
    "text": "इत्युक्तास्ते तदा दूता धर्मराजेन भूपते ।।\nप्रहरंतोऽस्त्रशस्त्रैश्च बहिश्चक्रुर्यमक्षयात् ।। ३६-१८ ।।"
  },
  {
    "text": "ततः सा दुःखिता राजन् मोहिनी मोहसंयुता ।।\nपातालं प्रययौ तत्र पातालस्थैर्निवारिता ।। ३६-१९ ।।"
  },
  {
    "text": "ततस्तु व्रीडितात्यर्थः मोहिनी ब्रह्मणः सुता ।।\nजनकस्यांतिकं गत्वा दुःखं स्वं संन्यवेदयत् ।। ३६-२० ।।"
  },
  {
    "text": "तात तन्नास्ति मे स्थानं त्रैलोक्ये सचराचरे ।।\nयत्र यत्र तु गच्छामि तत्र तत्र क्षिपंति माम् ।। ३६-२१ ।।"
  },
  {
    "text": "अहं निर्वासिता लोकैर्घातयित्वायुधैर्दृढम् ।।\nभवदाज्ञां समादाय गता रुक्मविभूषणम् ।। ३६-२२ ।।"
  },
  {
    "text": "मया व्यवसितं चेदं सर्वलोकविगर्हितम् ।।\nक्लेशयित्वा तु भर्तारं पुत्रं हत्वा वरासिना ।। ३६-२३ ।।"
  },
  {
    "text": "संध्यावलीं क्षोभयित्वा पितः प्राप्ता दशामिमाम् ।।\nन गतिर्विद्यते देव पापाया मम सांप्रतम् ।। ३६-२४ ।।"
  },
  {
    "text": "विशेषाद्द्विजशापेन जाताहं दुःखभागिनी ।।\nविप्रवाक्यहताना च दग्धानां चित्रभानुना ।। ३६-२५ ।।"
  },
  {
    "text": "दिवाकीर्तिहतानां च भक्षितानां मृगादिभिः ।।\nशतह्रदाविपन्नानां मुक्तिदा स्वर्णदीपितः ।। ३६-२६ ।।"
  },
  {
    "text": "यदि त्वं त्रिदशैः सार्द्धं विप्रं तं शापदायिनम् ।।\nप्रसादयसि मत्प्रीत्या तर्हि मे विहिता गतिः ।। ३६-२७ ।।"
  },
  {
    "text": "तां तथावादिनीं राजन् ब्रह्मा लोकपितामहः ।।\nशिवेंद्रधर्मसूर्याग्निदेवेशैर्मुनिभिर्युतः ।। ३६-२८ ।।"
  },
  {
    "text": "मोहिनीमग्रतः कृत्वा जगाम द्विजसन्निधौ ।।\nतत्र गत्वा महीपाल ब्रह्मा देवादिभिर्वृतः ।। ३६-२९ ।।"
  },
  {
    "text": "महता गौरवेणापि नमश्चक्रे स्वयं विधिः ।।\nभूप रुद्रादिदेवैस्तु पूज्यो मान्यः पितामहः ।। ३६-३० ।।"
  },
  {
    "text": "मोहिनीप्रीतये मुग्धः स्वयं चक्रे नमस्क्रियाम् ।।\nकार्ये महति संप्राप्ते ह्यसाध्ये भुवनत्रये ।। ३६-३१ ।।"
  },
  {
    "text": "न दूषितं भवेद्भूप यविष्ठस्याभिवादनम् ।।\nस द्विजो वेदवेदांगपरगस्तपसि स्थितः ।। ३६-३२ ।।"
  },
  {
    "text": "संप्रेक्ष्य लोककर्तारं देवैः सह समागतम् ।।\nसमुत्थाय नमश्चक्रे ब्रह्माणं तान्मुनीन्सुरान् ।। ३६-३३ ।।"
  },
  {
    "text": "वासयामास भक्त्या च स्तुतिं चक्रेऽब्जजन्मनः ।।\nततः प्रसन्नो भगवान् लोककर्त्ता जगद्गुरुः ।। ३६-३४ ।।"
  },
  {
    "text": "ते द्विजं प्रार्थयामासुर्मोहिन्यर्थे नृपार्चितम् ।।\nतात विप्र सदाचार परलोकोपकारक ।। ३६-३५ ।।"
  },
  {
    "text": "कृपां कुरु कृपासिंधो मोहिनीगतिदो भव ।।\nमया संप्रेषिता ब्रह्मन् रुक्मांगदविमोहने ।। ३६-३६ ।।"
  },
  {
    "text": "सुता मे यमलोकं तु शून्यं दृष्ट्वा च मानद ।।\nवैकुंठं संकुलं प्रेक्ष्य लोकैः सर्वैर्निराकुलैः ।। ३६-३७ ।।"
  },
  {
    "text": "मनसोत्पादिता देवी देवानां हितकारिणी ।।\nनिशामय धरादेव यद्ब्रवीमि तवाग्रतः ।। ३६-३८ ।।"
  },
  {
    "text": "गतिं धर्मस्यातिसूक्ष्मां लोककल्याणकारिणीम् ।।\nअनया निकषाश्यांग्या परीक्ष्य स्वर्णभूषणः ।। ३६-३९ ।।"
  },
  {
    "text": "सदारः ससुतो ब्रह्मन्प्रापितो हरिमंदिरम् ।।\nराज्ञाऽप्रहतया भक्त्या हरिवासरपालनात् ।। ३६-४० ।।"
  },
  {
    "text": "कृतं शून्यं यमस्थानं लिपिमार्जनकर्मणा ।।\nदेवापकारो विप्रर्षे न क्षमो बाहुजन्मना ।। ३६-४१ ।।"
  },
  {
    "text": "भूसुराणां विशेषेणं यातास्ते तत्सहायकाः ।। ३६-४२ ।।"
  },
  {
    "text": "न प्राप्यते साङ्घ्यविदा तु यच्च नाष्टांगयोगेन तु भक्तिगम्यम् ।।\nतत्प्रापितं भूसुर भूपभर्तुर्निजस्य पुत्रस्य तथा सपत्न्याः ।। ३६-४३ ।।"
  },
  {
    "text": "यत्पुण्यशीलस्य नृपस्य भूपशिरोमणेराचरितं प्रतीपम् ।।\nतत्पापवेगेन बभूव विद्रुता भस्मावशेषा तव शापदग्धा ।। ३६-४४ ।।"
  },
  {
    "text": "देवार्थमेषा भववर्द्धनार्थँ नृपोपकाराय च संप्रवृत्ता ।।\nन स्वार्थकामा लभतेऽवमानं कथं द्विजातोऽपकृतिं क्षमस्व ।। ३६-४५ ।।"
  },
  {
    "text": "दयां कुरुष्व प्रशमं भजस्व पिष्टस्य पेषो नहि नीतियुक्तः ।।\nशापप्रदानेननिपातितेयं कुरु प्रसादं गतिदो भवत्वम् ।।\nयस्मिन्कृते ब्राह्मण मोहिनीयं बुद्धिं त्यजेत्क्रूरतरां त्वयीज्ये ।। ३६-४६ ।।"
  },
  {
    "text": "स एवमुक्तः कमलासनेन विमृश्य बुद्ध्या विससर्ज कोपम् ।।\nउवाच देवं त्रिदशाधिनाथं विमोहिनीदेहकृतं द्विजेंद्रः ।। ३६-४७ ।।"
  },
  {
    "text": "बहुपापयुता देव मोहिनी तनया तव ।।\nन लोकेषु स्थितिस्तस्मात्प्राणिभिः संकुलेषु च ।। ३६-४८ ।।"
  },
  {
    "text": "मया विमृश्य सुचिरं मोद्दिन्यर्थँ विचिंतितम् ।।\nतद्दास्यमि तव प्रीत्या त्वं हि पूज्यतरो मम ।। ३६-४९ ।।"
  },
  {
    "text": "यथा तव वचः सत्यं मम चापि सुरेश्वर ।।\nदेवकार्यं च भविता मोहिनीकृतत्यमेव च ।। ३६-५० ।।"
  },
  {
    "text": "यन्नाक्रांतं हि भूतौघैस्तत्स्थाने मोहिनीस्थितिः ।।\nजंगमाजंगमैर्भूमिर्व्याप्ता द्वीपवती सदा ।। ३६-५१ ।।"
  },
  {
    "text": "तलानि चापि दैत्याद्यैराकाशः पक्षिपूर्वकैः ।।\nनाकः सुकृतिभिर्जीवैर्नरकाः पापकर्मभिः ।। ३६-५२ ।।"
  },
  {
    "text": "झषाद्यैः सागरा व्याप्ता नैष्वस्पृष्यास्थितिस्ततः ।।\nततो ब्रह्मा सुरैः सर्वैः संमंत्र्य नृपसत्तम ।। ३६-५३ ।।"
  },
  {
    "text": "उवाच मोहिनीं देवीं नास्ति स्थानं तव क्वचित् ।।\nतच्छ्रुत्वा मोहिनी वाक्यं पितुराज्ञाविधायिनी ।। ३६-५४ ।।"
  },
  {
    "text": "उवाच प्रणता सर्वान् हरिवासरनाशिनी ।।\nपुरोधसा समेतानो देवानां लोकसाक्षिणाम् ।। ३६-५५ ।।"
  },
  {
    "text": "भवतां त्रिदशश्रेष्ठा एष बद्धो मयांजलिः ।।\nप्रणिपातशतेनापि प्रसन्नेन हृदा सुराः ।। ३६-५६ ।।"
  },
  {
    "text": "दातव्यं याचितं मंह्यं सर्वेषां प्रीतिकारकम् ।।\nएकादश्याः प्रभावेण सर्वेषां पापिनां गतिः ।। ३६-५७ ।।"
  },
  {
    "text": "साध्यते तां सुरश्रेष्ठा वर्धितुं मे प्रयोजनम् ।।\nपतिः सपत्नी पुत्रश्च मया वैकुंठगाः कृताः ।। ३६-५८ ।।"
  },
  {
    "text": "भूर्लोके विधवाद्याहं वर्तामि भवतां कृते ।।\nयथा हरिदिनं दुष्टं जायते मम मानदाः ।। ३६-५९ ।।"
  },
  {
    "text": "एतत्प्रयाचे ददत स्वार्थार्थं तद्धि नान्यथा ।। ३६-६० ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते षट्त्रिंशत्तमोऽध्यायः ।। ३६ ।।"
  }
]
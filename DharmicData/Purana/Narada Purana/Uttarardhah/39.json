[
  {
    "text": "<font size=\"4.9\">\nवसुरुवाच ।।\nश्रृणु मोहिनि वक्ष्यामि गंगाया दर्शने फलम् ।।\nयदुक्तं हि पुराणेषु मुनिभिस्तत्त्वदर्शिभिः ।। ३९-१ ।।"
  },
  {
    "text": "भवंति निर्विषाः सर्पा यथा तार्क्ष्यस्य दशनात् ।।\nगंगासंदर्शनात्तद्वत्सर्वपापैः प्रमुच्यते ।। ३९-२ ।।"
  },
  {
    "text": "सप्तावरान् सप्तपरान् पितृंस्तेभ्यश्च ये परे ।।\nपुमांस्तारयते गंगां वीक्ष्य स्पृष्ट्वावगाह्य च ।। ३९-३ ।।"
  },
  {
    "text": "दर्शनात्स्पर्शनात्पानात्तथा गंगेति कीर्तनात् ।।\nपुमान्पुनाति पुरुषाञ्छतशोऽथ सहस्रशः ।। ३९-४ ।।"
  },
  {
    "text": "ज्ञानमैश्वर्यमतुलं प्रतिष्ठायुर्यशस्तथा ।\nशुभानामाश्रमाणां च गंगादर्शनजं फलम् ।। ३९-५ ।।"
  },
  {
    "text": "सर्वेन्द्रियाणां चांचल्यं व्यसनानि च पातकम् ।।\nनिर्घृणत्वं च नश्यंति गंगादर्शन मात्रतः ।। ३९-६ ।।"
  },
  {
    "text": "परहिंसा च कौटिल्यं परदोषाद्यवेक्षणम् ।।\nदांभिकत्वं नृणां गंगादर्शनादेव नश्यति ।। ३९-७ ।।"
  },
  {
    "text": "मुहुर्मुहुस्तथा पश्येत्स्पृशेद्वापि मुहुर्मुहुः ।।\nभक्त्या यदिच्छति नरः शाश्वतं पदमव्ययम् ।। ३९-८ ।।"
  },
  {
    "text": "वापीकूपतडागादिप्रपासत्रादिभिस्तथा ।।\nअन्यत्र यद्भवेत्पुण्यं तद्गंगादर्शनाद्भवेत् ।। ३९-९ ।।"
  },
  {
    "text": "यत्फलं जायते पुंसां दर्शने परमात्मनः ।।\nतद्भवेदेव गंगाया दर्शनाद्भक्तिभावतः ।। ३९-१० ।।"
  },
  {
    "text": "नैमिषे च कुरुक्षेत्रे नर्मदायां च पुष्करे ।।\nस्नानात्संस्पर्शना सेव्य यत्फलं लभते नरः ।। ३९-११ ।।"
  },
  {
    "text": "तद्गंगादर्शनादेव कलौ प्राहुर्महर्षयः ।।\nअथ ते स्मरणस्यापि गंगाया भूपभामिनि ।। ३९-१२ ।।"
  },
  {
    "text": "प्रवक्ष्यामि फलं यत्तु पुराणेषु प्रकीर्तितम् ।।\nअशुभैः कर्मभिर्युक्तान्मज्जमानान्भवार्णवे ।। ३९-१३ ।।"
  },
  {
    "text": "पततो नरके गङ्गा स्मृता दूरात्समुद्धरेत् ।।\nयोजनानां सहस्रेषु गंगां स्मरति यो नरः ।। ३९-१४ ।।"
  },
  {
    "text": "अपि दुष्कृतकर्मा हि लभते परमां गतिम् ।।\nस्मरणादेव गंगायाः पापसंघातपंजरम् ।। ३९-१५ ।।"
  },
  {
    "text": "भेदं सहस्रधा याति गिरिर्वज्रहतो यथा ।।\nगच्छंस्तिष्ठन्स्वपन्ध्यायञ्जाग्रद्भुंजन् हसन् रुदन् ।। ३९-१६ ।।"
  },
  {
    "text": "यः स्मरेत्सततं गंगां स च मुच्येत बंधनात् ।।\nसहस्रयोजनस्थाश्च गंगां भक्त्या स्मरंति ये ।। ३९-१७ ।।"
  },
  {
    "text": "गंगागंगेति चाक्रुश्य मुच्यंते तेऽपि पातकात् ।।\nये च स्मरंति वै गंगां गंगाभक्तिपराश्च ये ।। ३९-१८ ।।"
  },
  {
    "text": "तेऽप्यशेषैर्महापापैर्मुच्यंते नात्र संशयः ।।\nभवनानि विचित्राणि विचित्राभरणाः स्त्रियः ।। ३९-१९ ।।"
  },
  {
    "text": "आरोग्यं वित्त्रसंपत्तिर्गंगास्मरणंज फलम् ।।\nमनसा संस्मरेद्यस्तु गंगां दूरस्थितो नरः ।। ३९-२० ।।"
  },
  {
    "text": "चांद्रायणसहस्रस्य स फलं लभते ध्रुवम् ।।\nगङ्गा गङ्गा जपन्नाम योजनानां शते स्थितः ।। ३९-२१ ।।"
  },
  {
    "text": "मुच्यते सर्वपापेभ्यो विष्णुलोकं च गच्छति ।।\nकीर्तनान्मुच्यते पापाद्दर्शनान्मंगलं लभेत् ।। ३९-२२ ।।"
  },
  {
    "text": "अवगाह्य तथा पीत्वा पुनात्यासप्तमं कुलम् ।।\nसप्तावपरान्परान्सप्त सप्ताथ परतः परान् ।। ३९-२३ ।।"
  },
  {
    "text": "गंगा तारयते पुंसां प्रसंगेनापि कीर्तिता ।।\nअश्रद्धयापि गंगाया यत्तु नामानुकीर्तनम् ।। ३९-२४ ।।"
  },
  {
    "text": "करोति पुण्यवाहिन्याः सोऽपि स्वर्गस्य भाजनम् ।।\nसर्वावस्थां गतो वापि सर्वधर्मविवर्जितः ।। ३९-२५ ।।"
  },
  {
    "text": "गंगायाः कीर्तनेनैव शुभां गतिमवाप्नुयात् ।।\nब्रह्महा गुरुहागोघ्नः स्पृष्टो वा सर्वपातकैः ।। ३९-२६ ।।"
  },
  {
    "text": "गंगातोयं नरः स्पृष्ट्वा मुच्यते सर्वपातकैः ।।\nकदा द्रक्ष्यामि तां गंगां कदा स्नानं लभे ह्यहम् ।। ३९-२७ ।।"
  },
  {
    "text": "इति पुंसाभिलषिता कुलानां तारयेच्छतम् ।।\nअथ स्नानफलं देवि गंगायाः प्रवदामि ते ।। ३९-२८ ।।"
  },
  {
    "text": "यच्छ्रुत्वा सर्वपापेभ्यो मुच्यते नात्र संशयः ।।\nस्नातस्य गंगासलिले सद्यः पापं प्रणश्यति ।। ३९-२९ ।।"
  },
  {
    "text": "अपूर्वपुण्यप्राप्तिश्च सद्यो मोहिनि जायते ।।\nस्नातानां शुचिभिस्तोयैर्गांगेयैः प्रयतात्मनाम् ।। ३९-३० ।।"
  },
  {
    "text": "व्युष्टिर्भवति या पुंसां न सा क्रतुशतैरपि ।।\nअपहत्य तमस्तीव्रं यथा भात्युदये रविः ।। ३९-३१ ।।"
  },
  {
    "text": "तथापहत्य पाप्मानं भाति गंगाजलोक्षितः ।।\nएकेनैवापि विधिना स्नानेन नृपसुन्दरि ।। ३९-३२ ।।"
  },
  {
    "text": "अश्वमेधफलं मर्त्यो गंगायां लभते ध्रुवम् ।।\nअनेकजन्मसंभूतं पुंसः पापं प्रणश्यति ।। ३९-३३ ।।"
  },
  {
    "text": "स्नानमात्रेण गंगायाः सद्यः स्यात्पुण्यभाजनम् ।।\nअन्यस्थानकृतं पापं गंगातीरे विनश्यति ।। ३९-३४ ।।"
  },
  {
    "text": "गंगातीरे कृतं पापं गङ्गास्नानेन नश्यति ।।\nरात्रौ दिवा च संध्यायां गंगायां तु प्रयत्नतः ।। ३९-३५ ।।"
  },
  {
    "text": "स्नात्वाश्वमेधजं पुण्यं गृहेऽप्युद्धृततज्जलैः ।।\nसर्वतीर्थेषु यत्पुण्यं सर्वेष्टायतनेषु च ।। ३९-३६ ।।"
  },
  {
    "text": "तत्फलं लभते मर्त्यो गङ्गास्नानान्न संशयः ।।\nमहापातकसंयुक्तो युक्तो वा सर्वपातकैः ।। ३९-३७ ।।"
  },
  {
    "text": "गङ्गास्नानेन विधिवन्मुच्यते सर्वपातकैः ।।\nगङ्गा स्नानात्परं स्नानं न भूतं न भविष्यति ।। ३९-३८ ।।"
  },
  {
    "text": "विशेषतः कलियुगे पापं हरति जाह्नवी ।।\nनिहत्य कामजान्दोषान्कायवाक्चित्तसंभवान् ।। ३९-३९ ।।"
  },
  {
    "text": "गङ्गास्नानेन भक्त्या तु मोदते दिवि देववत् ।।\nवर्षं स्नाति च गंगायां यो नरो भक्तिसंयुतः ।। ३९-४० ।।"
  },
  {
    "text": "तस्य स्याद्वैष्णवे लोके स्थितिः कल्पं न संशयः ।।\nआमृत्युं स्नाति गंगायां यो नरो नित्यमेव च ।। ३९-४१ ।।"
  },
  {
    "text": "समस्तपापनिमुक्तः समस्तकुलसंयुतः ।।\nसमस्तभोगसंयुक्तो विष्णुलोके महीयते ।। ३९-४२ ।।"
  },
  {
    "text": "परार्द्धद्वितयं यावन्नात्र कार्या विचारणा ।।\nगंगायां स्नाति यो मर्त्यो नैरंतर्येण नित्यदा ।। ३९-४३ ।।"
  },
  {
    "text": "जीवन्मुक्तः स चात्रैव मृतो विष्णुपदं व्रजेत् ।।\nप्रातःस्नानाद्दशगुणं पुण्यं मध्यंदिने स्मृतम् ।। ३९-४४ ।।"
  },
  {
    "text": "सायंकाले शतगुणमनन्तं शिवसन्निधौ ।।\nकपिलाकोटिदानाद्धि गंगास्नानं विशिष्यते ।। ३९-४५ ।।"
  },
  {
    "text": "कुरुक्षेत्रसमा गंगा यत्र तत्रावगाहिता ।।\nहरिद्वारे प्रयागे च सिंधुसंगे फलाधिका ।। ३९-४६ ।।"
  },
  {
    "text": "ये मदीयांशुसंतप्ते जले ते स्नांति जाह्नवि ।।\nते भित्वा मंडलं यांति मोक्षं चेति रवेर्वचः ।। ३९-४७ ।।"
  },
  {
    "text": "यो गृहे स्वे स्थितोऽपि त्वां स्नाने संकीर्तयिष्यति ।।\nसोऽपि यास्यति नाकं वै इत्याह वरुणश्च ताम् ।। ३९-४८ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते गंगास्नानमाहात्म्यं नामैकोनचत्वारिंशोऽध्यायः ।। ३९ ।।\n</font>"
  }
]
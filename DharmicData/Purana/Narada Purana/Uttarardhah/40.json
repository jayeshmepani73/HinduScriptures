[
  {
    "text": "<span style=\"font-size: 14pt; line-height: 200%\">वसुरुवाच ।।\nअथ कालविशेषे तु गंगास्नानस्य ते फलम् ।\nकीर्तयिष्यामि वामोरु सावधाना निशामय ।। ४०-१ ।।\nनैरंतर्येण गंगाया माघे स्नाति च यो नरः ।।\nसशक्रलोके सुचिरं कालं तिष्ठेत्सगोत्रजः ।। ४०-२ ।।\nततो ब्रह्मपुरं याति कल्पकोटिशतायुतैः ।।\nनैरंतर्येण विधिवद्गङ्गायां स्नाति यो नरः ।। ४०-३ ।।\nषण्मासमेककालाशी सकृदेवोत्तरायणे ।।\nसोऽपि विष्णुपदं याति कुलानां शतमुद्धरन् ।। ४०-४ ।।\nसंक्रांतिषु तु सर्वासु स्नात्वा गङ्गाजले नरः ।।\nविमानेनार्कवर्णेन स व्रजेद्विष्णुमंदिरम् ।। ४०-५ ।।\nविषुवेऽयनसंक्रांतौ विशेषात्फलमीरितम् ।।\nतपःसमं कार्तिकेऽपि गङ्गास्नाने फलं विदुः ।। ४०-६ ।।\nमेषप्रवेशार्ककाले कार्तिक्यां वापि मोहिनि ।।\nमाघस्नानाधिकं प्राहुः कमलासनपूर्वकाः ।। ४०-७ ।।\nसंवत्सरस्नानजन्यं फलमक्षयके तिथौ ।।\nकार्तिके वापि वैशाखे इति प्राह पिता तव ।। ४०-८ ।।\nमन्वादौ च युगादौ यत्प्रोक्तं गंगाजले फलम् ।।\nस्नानैन याज्यवनिते त्रिमास्यापि च तत्फलम् ।। ४०-९ ।।\nद्वादश्यां श्रवणर्क्षे च अष्टम्यां पुष्ययोगतः ।।\nआर्द्रायां च चतुर्दश्यां गंगास्नानं सुदुर्लभम् ।। ४०-१० ।।\nपूर्णिमा माधवे पुण्या तथा कार्तिकमाघयोः ।।\nअमावस्यास्तथैतेषां गंगास्नाने सुदुर्लभाः ।। ४०-११ ।।\nकृष्णाष्टम्यां सहस्रं तु शतं स्‌यात्सर्वपर्वसु ।।\nअमायां च तथाष्टम्यां माघासितदले सति ।। ४०-१२ ।।\nअर्धोदयं तदा पर्वकिंचिन्न्यूनं महोदयः ।।\nमहोदये शतगुणं लक्षमर्द्धोदये स्मृतम् ।।। ४०-१३ ।।\nस्नानं गंगाजले देवि ग्रहणाच्चन्द्रसूर्ययोः ।।\nमासत्रयस्नानफलं फाल्गुनाषाढ मासयोः ।। ४०-१४ ।।\nजन्मर्क्षे तु कृते स्नाने गंगायां भक्तिभावतः ।।\nजन्मप्रभृति पापं वै संचितं हि विनश्यति ।। ४०-१५ ।।\nचतुर्दश्यां माघकृष्णे व्यतीपातश्च दुर्लभः ।।\nकृष्णाष्टम्यां विशेषेण वैधृतिर्जाह्नवीजले ।। ४०-१६ ।।\nमाघं सकलमेवापि नरो यो विधिपूर्वकम् ।।\nअरुणोदयके स्नायी स तु जातिस्मरो भवेत् ।। ४०-१७ ।।\nसर्वशास्त्रार्थविज्ज्ञानी नीरोगश्च भवेद्भ्रुवम् ।।\nसंक्रांत्यां पक्षयोरंते ग्रहणे चंद्रसूर्ययोः ।। ४०-१८ ।।\nगंगास्नातो नरः कामाद्ब्रह्मणः सदनं लभेत् ।।\nइंदोर्लक्षगुणं प्रोक्तं रवेर्दशगुणं ततः ।। ४०-१९ ।।\nगंगातीरे तु संप्राप्ता इंदोः कोटी रवेर्दश ।।\nवारुणेन समायुक्ता मधौ कृष्णा त्रयोदशी ।।\nगंगायां यदि लभ्येत सूर्यग्रहशतैः समा ।। ४०-२० ।।\nज्येष्ठे मासि क्षितिसुतदिने शुक्लपक्षे दशम्यां हस्ते शैलादवतरदसौ जाह्नवी मर्त्यलोकम् ।।\nपापान्यस्यां हरति हि तिथौ सा दशैषाद्यगंगा पुण्यं दद्यादपि शतगुणं वाजिमेधक्रतोश्च ।। ४०-२१ ।।\nमहापातकसंघानि यानि पापानि संति मे ।।\nगोविंदद्वादशीं प्राप्य तानि मे हन जाह्नवि ।। ४०-२२ ।।\nमघासंज्ञेन ऋक्षेण चंद्रः संपूर्णमंडलः ।।\nगुरुणा याति संयोगं तन्महत्वं तिथेः स्मृतम् ।। ४०-२३ ।।\nगंगायां यदि लभ्येत सूर्यग्रहशतैः समा ।।\nअथ देशविशेषेण स्नानस्य फलमुच्यते ।। ४०-२४ ।।\nकुरुक्षेत्राद्दशगुणा यत्र तत्रावगाहिता ।।\nकुरुक्षेत्राच्छतगुणा यत्र विंध्येन संयुता ।। ४०-२५ ।।\nविंध्याच्छतगुणा प्रोक्ता काशीपुर्यां तु जाह्नवी ।।\nसर्वत्र दुर्लभा गंगा त्रिषु स्थानेषु चाधिका ।। ४०-२६ ।।\nगंगाद्वारे प्रयागे च गंगासागरसंगमे ।।\nएषु स्नाता दिवं यांति ये मृतास्तेऽपुनर्भवाः ।। ४०-२७ ।।\nगंगाद्वारे कुशावर्ते स्नाने पुण्यफलं श्रृणु ।।\nसप्तानां राजसूयानां फलं स्यादश्वमेधयोः ।। ४०-२८ ।।\nउषित्वा तत्र मासार्द्धं षण्णां विश्वजितां फलम् ।।\nदशायुतानां तु गवां दानपुण्यं विदुर्बुधाः ।। ४०-२९ ।।\nसरोत्तमेऽथ गोविंदं रुद्रं कनखले स्थितम् ।।\nस्नात्वा वाप्येषु गंगायां पुण्यमक्षयमाप्नुयात् ।। ४०-३० ।।\nतीर्थं च सौकरं नाम महापुण्यं शुभे श्रृणु ।।\nयस्मिन्नाविरभूत्पूर्वं वाराहाकृतिरच्युतः ।। ४०-३१ ।।\nशतस्याग्निचितां पुण्यं ज्योतिष्टोमद्वयस्य च ।।\nअग्निष्टोमसहस्रस्य फलमाप्नोति मानवः ।। ४०-३२ ।।\nतत्रैव ब्रह्मणस्तीर्थे ज्योतिष्टोमायुतस्य च ।।\nअश्वमेधत्रयस्यापि स्नातः पुण्यं लभेन्नरः ।। ४०-३३ ।।\nकुब्जाख्यं तीर्थमनघं यत्र च व्याधयोऽखिलाः ।।\nनश्यंति सर्वजन्मोत्थं पातकं चापि मोहिनि ।। ४०-३४ ।।\nअत्रान्यत्कापिलं तीर्थं यत्र स्नातो नरः शुभे ।।\nकपिलाष्टायुतस्यापि दानतुल्यफलं लभेत् ।। ४०-३५ ।।\nगंगाद्वारे कुशावर्ते बिल्वके नीलपर्वते ।।\nतीर्थे कनखले स्नात्वा धूतपापो व्रजेद्दिवम् ।। ४०-३६ ।।\nपवित्रार्थं ततस्तीर्थं सर्वतीर्थोत्तमोत्तमम् ।।\nद्वयोर्विश्वजितोस्तत्र स्नानात्पुण्यं लभेन्नरः ।। ४०-३७ ।।\nवेणीराज्यं ततस्तीर्थं सरयूर्यत्र गंगया ।।\nसुपुण्यया महापुण्या स्वसा स्वस्रेव संगता ।। ४०-३८ ।।\nहरेर्दक्षिणपादाब्जक्षालनादमरापगा ।।\nवामपादोद्भवा वापि सरयूर्मानसप्रसूः ।। ४०-३९ ।।\nतीर्थे तत्रार्चयन् रुद्रं विष्णुं विष्णुत्वमाप्नुयात् ।।\nपञ्चाश्वमेधफलदं स्नानं तत्र प्रकीर्तितम् ।। ४०-४० ।।\nततस्तु गांडवं तीर्थं गंडकी यत्र संगता ।।\nगोसहस्रस्य दानं च तत्र स्नानं समं द्वयम् ।। ४०-४१ ।।\nरामतीर्थं ततः पुण्यं वैकुंठं यत्र सन्निधौ ।।\nसोमतीर्थं ततः पुण्यं यत्रासौ नकुलो मुनिः ।। ४०-४२ ।।\nसमभ्यर्च्य शिवं ध्यायन्गणतां तु समाययौ ।।\nचंपकाख्यं पुण्यतीर्थं यद्गंगोत्तरवाहिनी ।। ४०-४३ ।।\nमणिकर्णिकया तुल्यं महापातकनाशनम् ।।\nकलशाख्यं ततस्तीर्थं कलशादुत्थितो मुनिः ।। ४०-४४ ।।\nअगस्त्यः पूजयन्यत्र रुद्रं मुनिवरोऽभवत् ।।\nसोमद्वीपं महापुण्यं तीर्थं वाराणसीसमम् ।। ४०-४५ ।।\nसोमो यत्रार्चयन्नीशं रुद्रेण शिरसा धृतः ।।\nविश्वामित्रस्य भगिनी गंगया यत्र संगता ।। ४०-४६ ।।\nतत्राप्लुतो नरो भूयाद्वासवस्य प्रियोऽतिथिः ।।\nजह्नुह्रदे महातीर्थे स्नातो मर्त्यो हि मोहिनि ।। ४०-४७ ।।\nएकविंशतिकुल्यानां तारको भवति ध्रुवम् ।।\nतस्माददितितीर्थं च यत्रावापादितिर्हरिम् ।। ४०-४८ ।।\nकश्यपात्तत्र सुभगे स्नानमाहुर्महोदयम् ।।\nशिलोच्चयं महातीर्थँ यत्र तप्त्वा तपः प्रजाः ।। ४०-४९ ।।\nतृणादिभिः सह स्वर्गं यांति तीर्थगणाश्रयात् ।।\nइंद्राणीनामतीर्थं स्याद्यत्रेंद्राणी तु वासवम् ।। ४०-५० ।।\nतपस्तप्त्वा पतिं लेभे सेव्यमेतत्प्रयागवत् ।।\nपुण्यदं स्नातकं तीर्थं विश्वामित्रस्तपश्चरन् ।। ४०-५१ ।।\nयत्र ब्रह्मर्षितां लेभे क्षत्त्रियस्तीर्था सेवया ।।\nप्रद्युम्नतीर्थं तपसा ख्यातं यत्र स्मरो हरेः ।। ४०-५२ ।।\nप्रद्युम्ननामा पुत्रोऽभूत्परं तत्र महोदयम् ।।\nततो दक्षप्रयागं तु गंगातो यमुनागत ।। ४०-५३ ।।\nस्नात्वा तत्राक्षयं पुण्यं प्रयाग इव लभ्यते ।। ४०-५४ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्ये स्थलविशेषस्नानफलकथनं नाम चत्वारिंशत्तमोऽध्यायः ।। ४० ।।\n</span>"
  }
]
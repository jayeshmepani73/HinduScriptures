[
  {
    "text": "वसिष्ठ उवाच ।।\nततः प्राह विशालाक्षी भर्तुर्वाक्यं निशम्य सा ।।\nसत्यमुक्तं त्वया राजन्पुत्रसौख्यात्परं सुखम् ।। १०-१ ।।"
  },
  {
    "text": "न भवेदिह राजेंद्र मुनीनां भाषितं यथा ।।\nतुल्यं भवति लोकेऽस्मिन् विष्ण्वाख्यस्य परस्य हि ।। १०-२ ।।"
  },
  {
    "text": "पुत्रे भारस्त्वया न्यस्तः सप्तद्वीपसमुद्भवः ।।\nमार्गी हिंसां परित्यज्य यज्ञैरिष्ट्वा जनार्दनम् ।। १०-३ ।।"
  },
  {
    "text": "भोगस्पृहां परित्यज्य सेवस्व सुरनिम्नगाम् ।।\nएतन्न्याय्यं भवति भो न न्याय्यो मृगनिग्रहः ।। १०-४ ।।"
  },
  {
    "text": "हृदये नखपातो हि वृद्धाया भूपते यथा ।।\nतथा विषयसेवा हि पितॄणां पुत्रिणां विदुः ।। १०-५ ।।"
  },
  {
    "text": "गृहे वापि हृषीकेशं पूजयस्व महीपते ।।\nनिर्दोषमृगयूथानां न युक्तं सूदनं तव ।। १०-६ ।।"
  },
  {
    "text": "अहिंसा परमो धर्मः पुराणे परिकीर्तितः ।।\nहिंसया वर्तमानस्य व्यर्थो धर्म्मोभवेदिति ।।\nकुर्वन्नपि वृथा धर्मान्यो हिंसामनुवर्तते ।। १०-७ ।।"
  },
  {
    "text": "परैरुपहतां भूप नोपभुंजंति साधवः ।।\nषड्विधं नृप ते प्रोक्तं विद्वद्भिर्जीवघातनम् ।। १०-८ ।।"
  },
  {
    "text": "अनुमोदयिता पूर्वं द्वितीयो घातकः स्मृतः ।।\nविश्वासकस्तृतीयोऽपि चतुर्थो भक्षकस्तथा ।।\nपंचमः पाचकः प्रोक्तः षष्ठो भूपात्र विग्रही ।।\nहिं सया संयुतं धर्ममधर्मं च विदुर्बुधाः ।। १०-९ ।।"
  },
  {
    "text": "न पापं कुरुते भूप पुत्रे भारं निवेश्य वै ।।\nधर्मं समाश्रयमन्सम्यक्संजातपलितः पिता ।। १०-१० ।।"
  },
  {
    "text": "परित्यज्य इमं भावं मृगहिंसासमुद्भवम् ।।\nमृगशीला हि राजानो विनष्टाः शतशो नृप ।। १०-११ ।।"
  },
  {
    "text": "तस्माद्दुष्टं हि तन्मन्ये यत्र मृगपातनम् ।।\nदया वरा मृगेराज्ञां धर्मिणामपि दृश्यते ।। १०-१२ ।।"
  },
  {
    "text": "निवारितो मया हि त्वं हितबुद्ध्या पुनः पुनः ।।\nएवं ब्रुवाणां तां भार्यां नृपो वचनमब्रवीत् ।। १०-१३ ।।"
  },
  {
    "text": "नहिहिंसे मृगान्देवि मृगव्याजेन कानने ।।\nपर्य्यटिष्ये धनुष्पाणिः कुर्वन्कंटकशोधनम् ।। १०-१४ ।।"
  },
  {
    "text": "जनमध्ये सुतो मेऽस्तु काननेऽहं वरानने ।।\nश्वापदेभ्यश्च दस्युभ्यः प्रजा रक्ष्या महीभृता ।। १०-१५ ।।"
  },
  {
    "text": "आत्मनावाथ पुत्रेण गोपनीयाः प्रजा शुभे ।।\nप्रजा अरक्षन्नृपतिः सधर्म्मोऽपि व्रजत्यधः ।। १०-१६ ।।"
  },
  {
    "text": "सोऽहं रक्षणमुद्दिश्यगमिष्यामि वनं प्रिये ।।\nविमुक्तभावोऽहमिति मेरुश्रृंगे रविर्यथा ।। १०-१७ ।।"
  },
  {
    "text": "एवमुद्दिश्य तां राजा आरुरोह हयोत्तमम् ।।\nदोषापतिसमप्रख्यं निर्दोषं क्षितिभूषणम् ।। १०-१८ ।।"
  },
  {
    "text": "देववाहसमं रूपे प्रभंजनसमं जवे ।।\nधरामादृत्य भूपालो दत्वा तं दक्षिणं करम् ।। १०-१९ ।।"
  },
  {
    "text": "सहस्रकोटिदातारं कामिनीकुचपीडनम् ।।\nअशोकपल्लवाकारं वज्रांकुशविरोहणम् ।। १०-२० ।।"
  },
  {
    "text": "संप्रतस्थे महीपालश्चालयानो महीतलम् ।।\nसाधयानो ययौ देशान्काननं स नृपोत्तमः ।। १०-२१ ।।"
  },
  {
    "text": "वाजिवेगेन निर्द्धूता वारणाः स्यंदना हयाः ।।\nपदातयो निपेतुस्ते मूर्च्छिताः क्षितिमण्डले ।। १०-२२ ।।"
  },
  {
    "text": "स राजा सहसा प्राप्तो मुनीनामाश्रमं परम् ।।\nयोजनानां समुत्तीर्य शतमष्टोत्तरं नृप ।। १०-२३ ।।"
  },
  {
    "text": "प्रविवेशाश्रमं रम्यं कदलीखण्डमण्डितम् ।।\nअशोकबकुलोपेतं पुन्नागसरलावृतम् ।। १०-२४ ।।"
  },
  {
    "text": "मातुलिंगैः कपित्थैश्च खर्जूरैः पनसादिभिः ।।\nनारिकेलैस्तथा तालैः केतकैः सिंदुवारकैः ।। १०-२५ ।।"
  },
  {
    "text": "चन्दनैः सतमालैश्च सालैः पिप्पलचंपकैः ।।\nक्रमुकैर्दाडिमैश्चैव धात्रीवृक्षैः सहस्रशः ।। १०-२६ ।।"
  },
  {
    "text": "निम्बवृक्षैश्च बहुशस्तथाम्रैर्लोध्रपादपैः ।।\nपरिपक्वफलैर्नम्रैः खगारूढैः समावृतम् ।। १०-२७ ।।"
  },
  {
    "text": "ह्यद्येन वायुना युक्तं पुष्पगन्धावृतेन हि ।।\nपश्यमानो मुनिं राजा ददर्श हुतभुक्प्रभम् ।। १०-२८ ।।"
  },
  {
    "text": "वामदेवं द्विजवरं बहुशिष्यसमावृतम् ।।\nअवरुह्य हयाद्दृष्ट्वा प्रणनाम च सादरम् ।। १०-२९ ।।"
  },
  {
    "text": "तेनापि मुनिना राजा ह्यर्घाद्यैरभिपूजितः ।।\nउपविश्यासने कौशे प्राह संहृष्टया गिरा ।। १०-३० ।।"
  },
  {
    "text": "अद्य मे पातकं क्षीणं संप्राप्तं कर्मणः फलम् ।।\nदृष्ट्वा तव पदांभोजं सम्यग्ध्यानपरस्य च ।। १०-३१ ।।"
  },
  {
    "text": "तच्छ्रुत्वा वचनं तस्य रुक्मांगदमहीपतेः ।।\nसंपृष्ट्वा कुशलं प्राह वामदेवो मुदान्वितः ।। १०-३२ ।।"
  },
  {
    "text": "राजंस्त्वयातिपुण्येन विष्णुभक्तेन वीक्षितः ।।\nममाश्रमो महाभाग पुण्यो जातो धरातले ।। १०-३३ ।।"
  },
  {
    "text": "कस्तेऽन्यस्तुल्यतामेति पार्थिवो धरणीतले ।।\nयेन वैवस्वतो माग्रो भग्नो निर्जित्य वै यमम् ।। १०-३४ ।।"
  },
  {
    "text": "प्रापितः सकलो लोको वैकुंठं पदमव्ययम् ।।\nउपोषयित्वा नृपतेद्वादशीं पापनाशिनीम् ।। १०-३५ ।।"
  },
  {
    "text": "चतुर्भिः शोभनोपायैः प्रजाः सयम्य भूतले ।।\nस्वकर्मस्था विकर्मस्था नीता मधुभिदः पदम् ।। १०-३६ ।।"
  },
  {
    "text": "सोऽस्माकं द्रष्टुकामानां संप्राप्तो दर्शनं नृप ।।\nश्वपचोऽपि महीपाल विष्णुभक्तो द्विजाधिकः ।। १०-३७ ।।"
  },
  {
    "text": "विष्णुभक्तिविहीनस्तु द्विजोऽपि श्वपचाधिकः ।।\nदुर्लभा भूप राजानो विष्णुभक्ता महीतले ।। १०-३८ ।।"
  },
  {
    "text": "नावैष्णवो भवेद्राजा क्षितिलक्ष्मीप्रसाधकः ।।\nयो न राजा हरेर्भक्तो देवेष्वन्येषु भक्तिमान् ।। १०-३९ ।।"
  },
  {
    "text": "यथा जारे पतिं त्यक्त्वा रता स्त्री स तथा नृपः ।।\nएवं व्यतिक्रमस्तस्य नृपतेर्भवति ध्रुवम् ।। १०-४० ।।"
  },
  {
    "text": "धर्मस्यार्थस्य कामस्य प्रज्ञायाश्च गतेरपि ।।\nतत्त्वया न्यायविहितं कृतं विष्णोः प्रपूजनम् ।। १०-४१ ।।"
  },
  {
    "text": "तेन धन्योऽसि नृपते वयं धन्यास्तवेक्षणात् ।।\nइत्येवं भाषमाणं तु वामदेवं नृपोत्तमः ।। १०-४२ ।।"
  },
  {
    "text": "उवाचावनतो भूत्वा प्रकृत्या विनयान्वितः ।।\nक्षामये त्वा द्विजश्रेष्ठ नाहमेतादृशो विभो ।। १०-४३ ।।"
  },
  {
    "text": "त्वत्पादपांसुना तुल्यो नाहं विप्र भवामि हि ।।\nन विप्रेभ्योऽधिका देवा भवंतीह कदाचन ।। १०-४४ ।।"
  },
  {
    "text": "परितुष्टैर्द्विजैर्भक्तिर्जंतोर्भवति माधवे ।।\nद्वेष्यो भवति तै रुष्टैः सत्यमेतन्मयेरितम् ।। १०-४५ ।।"
  },
  {
    "text": "तमाह वामदेवस्तु ब्रूहि किं ते ददाम्यहम् ।।\nनादेयं विद्यते राजन्गृहायातस्य तेऽधुना ।। १०-४६ ।।"
  },
  {
    "text": "अभीष्टं हि महीपाल यो ददाति महीतले ।।\nपटहं वासरे विष्णोः प्रजाभोजनवारणम् ।। १०-४७ ।।"
  },
  {
    "text": "तमाह नृपतिर्विप्रं कृतांजलिपुटस्तदा ।।\nप्राप्तमेव मया सर्वं त्वदंघ्रियुगलेक्षणात् ।। १०-४८ ।।"
  },
  {
    "text": "ममैकः संशयो ब्रह्मन् वर्तते बहुकालतः ।।\nतं पृच्छामि द्विजाग्र्यं त्वां सर्वसंदेहभञ्जनम् ।। १०-४९ ।।"
  },
  {
    "text": "त्रैलोक्यसुन्दरी भार्या मम केन सुकर्मणा ।।\nया विलोकयते दृष्ट्या मां सदा मन्मथाधिकम् ।। १०-५० ।।"
  },
  {
    "text": "यत्र यत्र पदं देवी ददाति वरवर्णिनी ।।\nतत्र तत्र निधानानि प्रकाशयति मेदिनी ।। १०-५१ ।।"
  },
  {
    "text": "यस्याश्चांगं जराहीनं वलीपलितवर्जितम् ।।\nसदा भाति मुनिश्रेष्ठ शारदेंदुप्रभा यथा ।। १०-५२ ।।"
  },
  {
    "text": "विनाग्निनापि सा विप्र साधयत्येव षड्रसम् ।।\nअन्नं पचति यत्स्वल्पं तस्मिन्भुञ्जंति कोटयः ।। १०-५३ ।।"
  },
  {
    "text": "पतव्रता दानशीला सर्वभूतसुखावहा ।।\nनावज्ञा क्रियते ब्रह्मन् वाक्येनापि प्रसूप्तया ।। १०-५४ ।।"
  },
  {
    "text": "यस्यां जातस्तु तनयो ममाज्ञायां स्थितः सदा ।।\nअहमेव धरापृष्ठे पुत्री द्विजवरोत्तम ।। १०-५५ ।।"
  },
  {
    "text": "यस्य पुत्रः पितुर्भक्तो ह्यधिको गुणसंचयैः ।।\nएकद्वीपपतिश्चाहं विदितो धरणीतले ।। १०-५६ ।।"
  },
  {
    "text": "पुत्रो ममाधिको जातः सप्तद्वीपप्रपालकः ।।\nमदर्थे येन विप्रेंद्र समानीता नृपात्मजा ।। १०-५७ ।।"
  },
  {
    "text": "विद्युल्लेखेति विख्याता रणे जित्वा महीभुजः ।।\nअथ तेनाधिपतिना रूपद्रविणशालिना ।। १०-५८ ।।"
  },
  {
    "text": "षण्मासेन रणे जित्वा कृत्वा सर्वान्निरायुधान् ।।\nयो गत्वा प्रमदाराज्यं जित्वा ताः प्रमदा रणे ।। १०-५९ ।।"
  },
  {
    "text": "आजहार शुभास्तासां मध्यादष्टौ वरांगनाः ।।\nप्रददौ मयि ताः सर्वाः प्रणम्य च पुनः पुनः ।। १०-६० ।।"
  },
  {
    "text": "यानि वासांसि दिव्यानि यानि रत्नानि भूतले ।।\nतानि मे प्रददौ पुत्रो जनन्या तूपवर्णितः ।। १०-६१ ।।"
  },
  {
    "text": "एकाह्ना पृथिवीं सर्वामतीत्य बहुयोजनाम् ।।\nपुनरायाति शर्वर्यां मत्पादाभ्यंगकारणात् ।। १०-६२ ।।"
  },
  {
    "text": "निशीथेंऽगानि संवाह्य द्वारि तिष्ठति दंशितः ।।\nप्रबोधयन्प्रेष्यजनान्निद्रया संकुलेंद्रियान् ।। १०-६३ ।।"
  },
  {
    "text": "तथायं मे मुनिश्रेष्ठ देहो रोगविवर्जितः, ।।\nअप्रमेयं मम सुखं वशगा हि प्रिया गृहे ।। १०-६४ ।।"
  },
  {
    "text": "वाजिनो वारणाश्चैव धनधान्यमनंतकम् ।।\nवर्तते हि जनः सर्वो ममाज्ञापालकः क्षितौ ।। १०-६५ ।।"
  },
  {
    "text": "केन कर्मप्रभावेण ममेदं सांप्रतं सुखम् ।।\nइह जन्मकृतं वापि परजन्मकृतं तथा ।। १०-६६ ।।"
  },
  {
    "text": "मम पुण्यं वद ब्रह्मन् विचार्य स्वमनीषया ।। १०-६७ ।।"
  },
  {
    "text": "देहे न रोगो वशगाप्रिया च गृहे विभूतिर्नृहरौ च भक्तिः ।।\nविद्वत्सु पूजा द्विजदानशक्तिर्मन्येऽहमेतत्सुकृतप्रसूतम् । १०-६८ ।।"
  },
  {
    "text": "इति श्रीबृहन्नारदीयपुराणोत्तरभागे रुक्मांगद वामदेवसंवादो नाम दशमोऽध्यायः ।। १० ।।"
  }
]
[
  {
    "text": "राजोवाच ।।\nनाधिकारो मया मीरु कृतो नृपपरिग्रहे ।।\nश्रमातुरस्य निद्रा मे प्रवृत्ता मुखदायिनी ।। १८-१ ।।"
  },
  {
    "text": "धर्मांगदं समाभाष्य मोहिनीं नय मंदिरम् ।।\nपूजयस्व यथान्या ममेषा पत्नी प्रिया मम ।। १८-२ ।।"
  },
  {
    "text": "निजं कमलपत्राक्ष सर्वरत्नविभूषितम् ।।\nनिर्वातवातसंयुक्तं सर्वर्तुसुखदायकम् ।। १८-३ ।।"
  },
  {
    "text": "एवमादिश्य तनयमहं निद्रामुपागतः ।।\nशयनं प्राप्य कष्टात्ते अभाग्यो हि धनं यथा ।। १८-४ ।।"
  },
  {
    "text": "विबुद्धमात्रः सहसा त्वत्समीपमुपागतः ।।\nयद्व्रवीषि वचो देवि तत्करोमि न संशयः ।। १८-५ ।।"
  },
  {
    "text": "मोहिन्युवाच ।।\nपरिसांत्वय राजेंद्र इमान्दारान्सुदुःखितान् ।।\nममोद्वाहेन निर्विण्णान्निराशान्कामभोगयोः ।। १८-६ ।।"
  },
  {
    "text": "ज्येष्ठानां रूपयुक्तानां कलत्राणां विशांपते ।।\nमूर्घ्नि कीलं कनिष्ठाख्यं यो हि राजन्निखानयेत् ।। १८-७ ।।"
  },
  {
    "text": "न सद्गतिर्भवेत्तस्य न त सा विंदते परम् ।।\nपतिव्रताश्रुदग्धायाः का शांतिर्मे भविष्यति ।। १८-८ ।।"
  },
  {
    "text": "जनितारं हि मे भस्म कुर्य्युर्देव्यः पतिव्रताः ।।\nकिं पुनः प्राकृतं भूप त्वादृशीं तथा ।। १८-९ ।।"
  },
  {
    "text": "संध्यावलीसमा नारी त्रैलोक्ये नास्ति भूमिप ।।\nतव स्नेहनिबद्धांगी संभोजयति षड्रसैः ।। १८-१० ।।"
  },
  {
    "text": "प्रियाणि चाटुवाक्यानि वदती तव गौववात् ।।\nएवंविधा हि शतशो नार्यः संति गृहे तव ।। १८-११ ।।"
  },
  {
    "text": "यासां न पादरजसा तुल्याहं भूपते क्वचित् ।।\nमोहिनी वचनं श्रुत्वा व्रीडितो ह्यभवन्नृपः ।। १८-१२ ।।"
  },
  {
    "text": "सपुत्रायाः समीपे तु ज्येष्ठाया नृपतिस्तदा ।।\nइंगितज्ञः सुतो ज्ञात्वा दशावस्थागतं नृपम् ।। १८-१३ ।।"
  },
  {
    "text": "पितरं कामसंतप्तं मोहिन्यर्थे विमोहितम् ।।\nमातृः सर्वाः समाहूय संध्यावलिपुरोगमाः ।। १८-१४ ।।"
  },
  {
    "text": "कृतांजलिपुटो भूत्वा एवमाह प्रिय वचः ।।\nविमोहिनी मे जननी नवोढा ब्राह्मणः सुता ।। १८-१५ ।।"
  },
  {
    "text": "सा च प्रार्थयते देव्यो राजानं रहसिस्थितम् ।।\nआत्मना सह खेलार्थं तन्मोदध्वं सुहर्षिताः ।। १८-१६ ।।"
  },
  {
    "text": "मातर ऊचुः ।।\nकोऽनुमोदयते पुत्र सर्पभक्षणमात्मनः ।।\nको हि दीपयते वह्निं स्वदेहे देहिनां वर ।। १८-१७ ।।"
  },
  {
    "text": "को भक्षयेद्विषं घोरं कश्छिंद्यादात्मनः शिरः ।।\nकस्तरेत्सागरं बद्ध्वा ग्रीवायां दारुणां शिलाम् ।। १८-१८ ।।"
  },
  {
    "text": "को गच्छेद्द्वीपिवदनं कः केशान्सुहरेर्हरेत् ।।\nको निषीदति धारायां खङ्गस्या काशभासिनः ।। १८-१९ ।।"
  },
  {
    "text": "कानुमोदयते भर्त्रा सपत्न्याः क्रीडनं किल ।।\nसर्वस्यापि प्रदानेन नैतन्मनसि वर्तते ।। १८-२० ।।"
  },
  {
    "text": "वरं हि छेदनं मूर्ध्नस्तत्क्षणात्तु वरासिना ।।\nका दृष्ट्या दयितं कांतं निरीक्षेदन्ययाहृतम् ।। १८-२१ ।।"
  },
  {
    "text": "का सा सीमंतिनी लोके भवेदेतादृशी क्वचित् ।।\nआत्मप्राणसमं कांतमन्यस्त्रीकुचपीडनम् ।। १८-२२ ।।"
  },
  {
    "text": "संश्रुत्य सहते या तु किं पुनः स्वेन चक्षुषा ।।\nसर्वेषामेव दुःखानां दुःखमेतदनन्तकम् ।। १८-२३ ।।"
  },
  {
    "text": "यद्भर्तान्यांगनासंक्तो दृश्यते स्वेन चक्षुषा ।।\nवरं सर्वा मृताः पुत्र युगपन्मातरस्तव ।। १८-२४ ।।"
  },
  {
    "text": "न तु मोहिनिसंयुक्तो दृश्योऽयं नृपतिः पतिः ।।"
  },
  {
    "text": "धर्मांगद उवाच ।।\nयदि मे न पितुः सौख्यं करिष्यथ शुभाननाः ।। १८-२५ ।।"
  },
  {
    "text": "विषमालोड्य पास्यामि युष्मत्सौख्यं मृते मयि ।।\nकर्मणा मनसा वाचा या पितुर्दुःखमाचरेत् ।। १८-२६ ।।"
  },
  {
    "text": "सा मे शत्रुर्वधार्हास्ति यदि संध्यावली भवेत् ।।\nसर्वासां साधिका देवी मोहिनी जनकप्रिया ।। १८-२७ ।।"
  },
  {
    "text": "क्रीडार्थमागता बाला मन्दराचलमन्दिरात् ।।\nतत्पुत्रवचनं श्रुत्वा वेपमाना हि मातरः ।। १८-२८ ।।"
  },
  {
    "text": "ऊचुः सगद्गदां वाचं हितार्थं तनयस्य हि ।।\nअवश्यं तव वाक्यं हि कर्तव्यं न्यायसंयुतम् ।। १८-२९ ।।"
  },
  {
    "text": "किं तु दानप्रदो भूत्वा मोहिनीं यातु ते पिता ।।\nयो भार्यामुद्वहेद्भर्ता द्वितीयामपरामपि ।। १८-३० ।।"
  },
  {
    "text": "ज्येष्ठायै द्विगुणं तस्या दद्यच्चैवान्यथा ऋणी ।।\nअनुज्ञाप्य यदा भर्ता ज्येष्ठामन्यां समुद्वहेत् ।। १८-३१ ।।"
  },
  {
    "text": "तदा ज्येष्ठाभिलषितं देयमाहुः पुराविदः ।।\nज्येष्ठया सहितः कुर्यादिष्टापूर्तं नरोत्तमः ।। १८-३२ ।।"
  },
  {
    "text": "एष धर्मोऽन्यथाऽन्यायो जायते धर्मसंक्षयः ।।\nश्रुत्वा तु मातृवचनं प्रहष्टेनान्तरात्मनो ।। १८-३३ ।।"
  },
  {
    "text": "एकैकस्यै ददौ साग्रां कोटिं कोटिं सुतस्तदा ।।\nसहस्रं नगराणां च ग्रामाणां प्रददौ तथा ।। १८-३४ ।।"
  },
  {
    "text": "चतुरश्वतरीभिश्चपृथग्युक्ता नृपात्मजः ।।\nएकैकस्य ददावष्टौ रथान्कांचनमालिनः ।। १८-३५ ।।"
  },
  {
    "text": "वाससामयुतं प्रादाद्येषां मूल्यं शताधिकम् ।।\nशुद्धस्य मेरुजातस्य अक्षयस्य नुपात्मजः ।। १८-३६ ।।"
  },
  {
    "text": "कांचनस्य ददौ लक्षमेकैकं प्रतिमातरम् ।।\nदासानां च शतं साग्रं दासीनां च नृपात्मजः ।। १८-३७ ।।"
  },
  {
    "text": "धेनूनां घटदोग्ध्रीणामेकैकस्यै तथायुतम् ।।\nयुगंधराणां भद्राणां शतानि दश वै पृथक् ।। १८-३८ ।।"
  },
  {
    "text": "दशप्रकारं नृपते धान्यं च प्रददौ सुतः ।।\nवाटीनां तु सहस्राणां शतं प्रादाद्धसन्निव ।। १८-३९ ।।"
  },
  {
    "text": "कुंभायुतं सर्पिषस्तु तैलस्य च पृथग्ददौ ।।\nअजाविकमसंख्यातमेकैकस्यै न्यवेदयत् ।। १८-४० ।।"
  },
  {
    "text": "सहस्रेण सहस्रेण सुवर्णस्य व्यभूषयत् ।\nआखंडलास्त्रयुक्तस्य भूषणस्य सुभक्तिमान् ।। १८-४१ ।।"
  },
  {
    "text": "धात्रीप्रमाणैर्हरैश्च मौक्तिकैर्दीप्तिसंयुतैः ।।\nप्रददौ संहतान्कृत्वा वलयान्पंच सप्त च ।। १८-४२ ।।"
  },
  {
    "text": "पंचाशच्च शते द्वे तु भौक्तिकानि महीपते ।।\nसंध्यावल्यां स्थितानीह शीतांशुप्रतिमानि च ।। १८-४३ ।।"
  },
  {
    "text": "एकैकस्यै ददौ पुत्रो हारयुग्मं मनोहरम् ।।\nकुंकुमं चंदनं भूरि कर्पूरं प्रस्थसंख्यया ।। १८-४४ ।।"
  },
  {
    "text": "कस्तूरिकां तथा ताभ्यो भूयसीं प्रददौ सुतः ।\nमातॄणामविशेषेण पितुः सुखमभीप्सयन् ।। १८-४५ ।।"
  },
  {
    "text": "भाजनानि विचित्राणि जलपात्राण्यनेकशः ।।\nघृतक्षीरस्य पात्राणि पेयस्य विविधस्य च ।। १८-४६ ।।"
  },
  {
    "text": "चतुर्द्दशशतं प्रादात्सहस्रेण समन्वितम् ।।\nस्थालीनां कांचनीनां हि सकुंभानां नृपात्मजः ।। १८-४७ ।।"
  },
  {
    "text": "एकैकस्यै ददौ भूप शतानि त्रीणि पंच च ।।\nकरेणूनां सवेगानां मांसविक्रांतकंधराम् ।। १८-४८ ।।"
  },
  {
    "text": "विंशतिं विंशतिं प्रादादुष्ट्रीणां च शतं शतम् ।।\nशिबिकानां सवेषाणां पुंसां पीवरगामिनाम् ।। १८-४९ ।।"
  },
  {
    "text": "प्रददौ दश सप्ताश्वान्मातॄणां सुखयायिनः ।।\nएवं दत्वा बहुधनं बह्वीभ्यो नृपनंदनः ।। १८-५० ।।"
  },
  {
    "text": "धन्यो धनपतिप्रख्यश्चक्रे तासां प्रदक्षिणाः ।।\nकृतांजलिपुटो भूत्वा इदं वचनमब्रवीत् ।। १८-५१ ।।"
  },
  {
    "text": "ममोपरोधात्प्रणतस्य मूर्ध्नापतिं समुद्दिश्य यथा भवत्यः ।।\nब्रुवंतु सर्वाः पितरं ममाद्य स्वैरेण संभुंक्ष्व नरेशं मोहिनीम् ।। १८-५२ ।।"
  },
  {
    "text": "न  चास्मदीया भवता किलेर्ष्या स्वल्पापि कार्या मनसि प्रतीता ।।\nविमोहिनीं ब्रह्मसुतां सुशीलां रमस्व सौख्येन रहः शतानि ।। १८-५३ ।।"
  },
  {
    "text": "तत्पुत्रवाक्यं हि निशम्य सर्वाः संहृष्टलोम्न्यो नृपनाथमूचुः ।।\nस्वभूदुहित्रा सुचिरं रमस्व विदेहपुत्र्येव रघुप्रवीरः ।। १८-५४ ।।"
  },
  {
    "text": "न शल्यभूता कुशकेतुपुत्री त्वत्संगमाद्विद्वि न संशयोऽत्र ।।\nपुत्रौजसा दुःखविमुक्तभावात्समीरितं वाक्यमिदं प्रतीहि ।। १८-५५ ।।"
  },
  {
    "text": "इति श्रीबृहन्नारदीयपुराणोत्तरभागे मातृसन्मानं नाम अष्टादशोऽध्यायः ।। १८ ।।"
  }
]
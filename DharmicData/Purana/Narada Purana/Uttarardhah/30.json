[
  {
    "text": "काष्ठीलोवाच ।।\nभार्यायास्तद्वचः श्रुत्वा राक्षस्या धर्मसंमितम् ।।\nपृष्ठात्करोणुरूपिण्याः सकन्योऽवातरद्द्विजः ।। ३०-१ ।।"
  },
  {
    "text": "अवतीर्णे द्विजे साभूत्सुरूपा प्रमदा पुनः ।।\nक्षपाचरी क्षपानाथवक्त्रा पीनोन्नतस्तनी ।। ३०-२ ।।"
  },
  {
    "text": "सा कुमारी ततः प्राप्य नगरं स्वपितुः शुभम् ।।\nबाह्यरक्षास्थित प्राप्तं पुरपालमुवाच ह ।। ३०-३ ।।"
  },
  {
    "text": "गच्छ त्वं नृपतेः पार्श्वं पितुर्मम पुराधिप ।।\nब्रूहि मां समनुप्राप्तां रत्नशालां पुरा हृताम् ।। ३०-४ ।।"
  },
  {
    "text": "रत्नावलिं रत्नभूतां सुद्युम्नस्य महीक्षितुः ।।\nतल्पथा रक्षसा रात्रौ स्वपुरस्था हृता द्विज ।। ३०-५ ।।"
  },
  {
    "text": "पुनः सा समनुप्राप्ता जीवमानाऽक्षता पितः ।।\nसमाश्वसिहि शोकं त्वं मा कृथा मत्कृते क्वचित् ।। ३०-६ ।।"
  },
  {
    "text": "अविप्लुतास्मि राजेंद्र गांगा आप इवामलाः ।।\nतव कीर्तिकरी तद्वन्मातुः सौशील्यसूचिका ।। ३०-७ ।।"
  },
  {
    "text": "तत्कुमारीवचः श्रुत्वा पुरापालस्त्वरान्वितः ।।\nअबाहुरिति विख्यातः प्राप्तः सुद्युम्रसन्निधौ ।। ३०-८ ।।"
  },
  {
    "text": "कृतप्रणामः संपृष्टः प्राह राजानमादरात् ।।\nराजन्नुपागता नष्टा दिहिता तव मानद ।। ३०-९ ।।"
  },
  {
    "text": "रत्नावलीति विख्याता सस्त्रीकद्विदजसंयुता ।।\nपुरबाह्ये स्थिता दृष्टा मया ज्ञाता न चाभवत् ।। ३०-१० ।।"
  },
  {
    "text": "तयाहं प्रेरितः प्रागां त्वां विज्ञापयितुं प्रभो ।।\nअविप्लुताहं वदति मां जानातु समागताम् ।। ३०-११ ।।"
  },
  {
    "text": "पितरं मम सत्कृत्यै नात्र कार्या विचारणा ।।\nतदद्भुतं वचः श्रुत्वा पुरपालस्य तत्क्षणात् ।। ३०-१२ ।।"
  },
  {
    "text": "सामात्यः सकलत्रस्तु सद्विजो निर्ययौ नृपः ।।\nस तु गत्वा पुराद्ब्राह्ये गंगातीरे व्यवस्थिताम् ।। ३०-१३ ।।"
  },
  {
    "text": "अपश्यद्भास्कराकारां सस्त्रीकद्विजसंयुताम् ।।\nसहजे नैव वेषेण भूषितां भूषणप्रियाम् ।। ३०-१४ ।।"
  },
  {
    "text": "अम्लानकुसुमप्रख्यां तत्पकांचनसुप्रभाम् ।।\nदूराद्दृष्ट्वांतिकं गत्वा पर्यष्वजत भूपतिः ।। ३०-१५ ।।"
  },
  {
    "text": "पितरं सापि संहृष्टा समाश्लिष्य ननाम ह ।।\nततश्च मात्रा संगम्य हृष्टया हर्षितांतरा ।। ३०-१६ ।।"
  },
  {
    "text": "प्राह वाक्यं विशालाक्षी संबोध्य पितरं नृपम् ।।\nसुप्ताहं रत्नशालायां सखीभिः परिवारिता ।। ३०-१७ ।।"
  },
  {
    "text": "उदकूकृत्वा शिरस्ताताधौतांघ्रिर्मंचकोपरि ।।\nचिंतयत्नी भर्तृयोगं निशीथे रक्षसा हृता ।। ३०-१८ ।।"
  },
  {
    "text": "स मां गृहीत्वा स्वपुरं प्रागादर्णवगे गिरौ ।।\nनानारत्नमये तत्र गुहायां स्थापिता ह्यहम् ।। ३०-१९ ।।"
  },
  {
    "text": "स तत्रोद्वहनोपायचिंतयांतर्व्यवस्थितः ।।\nतस्य भार्या त्वियं सुभ्रूर्या तिष्ठति सुमध्यमा ।। ३०-२० ।।"
  },
  {
    "text": "बिभ्रती मानुषं रूपं राक्षसी राक्षसप्रिया ।।\nअनया बुद्धियोगेन शक्त्या शक्रस्य भूपते ।। ३०-२१ ।।"
  },
  {
    "text": "घातितो विप्रहस्तेन क्रूरकर्मा पतिः स्वकः ।।\nपुरैव मम तं शैलं प्राप्तो देवेन भूसुरः ।। ३०-२२ ।।"
  },
  {
    "text": "इयं तु राक्षसी दृष्ट्वा पतिं स्वं धर्मदूषकम् ।।\nविप्रेण संविदं कृत्वा दांपत्ये निजकर्मणा ।। ३०-२३ ।।"
  },
  {
    "text": "रूपेणाप्यस्य संमुग्धा घातयामास राक्षसम् ।।\nएवं कृत्वा पतिं विप्रं हस्तिनीरूपधारिणी ।। ३०-२४ ।।"
  },
  {
    "text": "गृहीत्वा वास्तुकं वित्तं पृष्ठमारोप्य मामपि ।।\nसमायातात्र भूपाल मामत्तुं तव मंदिरम् ।। ३०-२५ ।।"
  },
  {
    "text": "अनया रक्षिता राजन् राक्षस्याराक्षसात्ततः ।।\nतस्मादिमां पूजयस्व सत्कृत्याग्रजसंयुताम् ।। ३०-२६ ।।"
  },
  {
    "text": "अस्या एवामुमत्या मां देह्यस्मै ब्राह्मणाय हि ।।\nअनेनैकासनगता जाता भर्ता स मे भवत् ।। ३०-२७ ।।"
  },
  {
    "text": "येनैकासनगा नारी भवेद्भर्ता स एव हि ।।\nनान्य इत्थँ पुराणेषु श्रूयते ह्यागमेष्वपि ।। ३०-२८ ।।"
  },
  {
    "text": "अस्याः पृष्ठे निविष्टाहं प्रीत्या सह द्विजन्मना ।।\nधर्मत स्तेन मद्भर्ता भवेदेषा मतिर्मम ।। ३०-२९ ।।"
  },
  {
    "text": "तस्मादिमां सांत्वयित्वा शास्त्रागमविधानतः ।।\nदेहि विप्राय मां तात पितमन्यं वृणे न च ।। ३०-३० ।।"
  },
  {
    "text": "तच्छ्रुत्वा दुहितुर्वाक्यं सुद्युम्नो भूपतिस्तदा ।।\nसांत्वयामास तन्वंगीं राक्षसीं प्रश्रयानतः ।। ३०-३१ ।।"
  },
  {
    "text": "सुतैषा धर्मभीता मे त्वामेव शरणं गता ।।\nयदर्थं निहतः कांतस्त्वया पूर्वतरः सति ।। ३०-३२ ।।"
  },
  {
    "text": "त्वदधीना ततो भद्रे जातेयं मत्सुता किल ।।\nइममिच्छति भर्तारं योऽयं भर्ता कृतस्त्वया ।। ३०-३३ ।।"
  },
  {
    "text": "मया प्रणामदानाभ्यां याचिता त्वं निशाचरि ।।\nअनुमोदय साहाय्ये सुतां मम सुलोचने ।। ३०-३४ ।।"
  },
  {
    "text": "त्वद्वाक्याद्भवतु प्रेष्या मत्सुता ब्राह्मणस्य तु ।।\nसापत्नभावं त्यक्त्वा तु सुतां मे परिपालय ।। ३०-३५ ।।"
  },
  {
    "text": "सुताया मम भार्याया मद्बलस्य जनस्य च ।।\nपुरस्य विषयस्यापि स्वामिनी त्वं न संशयः ।। ३०-३६ ।।"
  },
  {
    "text": "तव वाक्ये स्थिता ह्येषा सदैवापि भविष्यति ।।\nएतच्छ्रुत्त्वा तु वचनं सुद्युम्नस्य निशाचरी ।। ३०-३७ ।।"
  },
  {
    "text": "अन्वमोदत शुद्धेन चेतसा सहचारिणी ।।\nउवाच च धरापालं प्रदानाय कृतोद्यमम् ।। ३०-३८ ।।"
  },
  {
    "text": "यदर्थं प्रणतस्त्वं मां सद्भावेन नृपोत्तम ।।\nतस्माद्द्वितीया भार्येयं भवत्वस्य द्विजन्मनः ।। ३०-३९ ।।"
  },
  {
    "text": "अहं च भवता पूज्या कृत्वार्चां देवमंदिरे ।।\nसर्वैश्च नागरैः सार्द्धं फाल्गुने धवले दले ।। ३०-४० ।।"
  },
  {
    "text": "सप्ताहमुत्सवः कार्यो ह्यष्टम्या आचतुर्दशीम् ।।\nनटनर्तकयुक्तेन गीतवाद्येन भूरिणा ।। ३०-४१ ।।"
  },
  {
    "text": "मैरेयमांसरक्तादिबलिभिश्चापि पूजया ।।\nएवं प्रकुर्वते तुभ्यं सदा क्षेमकरी ह्यहम् ।। ३०-४२ ।।"
  },
  {
    "text": "भवेयं नृपशार्दूल स्वं वचः प्रतिपालय ।।\nतच्छ्रुत्वा वचनं तस्याः सुद्युम्नो नृपतिस्तदा ।। ३०-४३ ।।"
  },
  {
    "text": "अंगीचकार तत्सर्वं यदुक्तं प्रीतया तया ।।\nप्रतिपन्ने तु वचसि राज्ञा तुष्टा तु राक्षसी ।। ३०-३४ ।।"
  },
  {
    "text": "उवाच ब्राह्मणं प्रेम्णा कुरु भार्यामिमामपि ।।\nराजकन्यां द्विजश्रेष्ठ गृह्योक्तविधिना शुभाम् ।। ३०-४५ ।।"
  },
  {
    "text": "ईर्ष्यां त्यक्त्वा विशालाक्ष्या भवाम्येषा सहोदरी ।।\nराक्षस्या वचनेनेह परिणीय नृपात्मजाम् ।। ३०-४६ ।।"
  },
  {
    "text": "बहुवित्तयुतां विप्रो महोदयपुरं ययौ ।।\nआरुह्य करिणीरूपां राक्षसीं क्षणमात्रतः ।। ३०-४७ ।।"
  },
  {
    "text": "ततो मया श्रुतं देवि भर्ता ते समुपागतः ।।\nधनरत्नसमायुक्तो भार्याद्वयसमन्वितः ।। ३०-४८ ।।"
  },
  {
    "text": "ततोऽहं बंधुवर्गेण पितृभ्यां च सखीगणैः ।।\nबहुशो भर्त्सिता रूक्षैर्वचनैर्मर्मभेदिभिः ।। ३०-४९ ।।"
  },
  {
    "text": "कथं यास्यसि भर्तारं धनलुब्धे श्रिया वृतम् ।।\nयस्त्वया निर्द्धनः पूर्वं परित्यक्तः सुदीनवत् ।। ३०-५० ।।"
  },
  {
    "text": "चंचलानीह वित्तानि पित्र्याणि किल योषिताम् ।।\nकांतार्जितानि सुभगे स्थिराणीति निगद्यते ।। ३०-५१ ।।"
  },
  {
    "text": "परुषैर्वचनैर्यस्तु क्षिप्तस्तद्भाषणं कथम् ।।\nभविष्यति प्रवेशोऽपि दुष्करस्तस्य वेश्मनि ।। ३०-५२ ।।"
  },
  {
    "text": "गताया अपि ते तत्र शयनं पतिना सह ।।\nभविष्यति दुराचारे सुखदं न कदाचन ।। ३०-५३ ।।"
  },
  {
    "text": "लोकापवादाद्यदि चेद्ग्रहीष्यति पतिस्तव ।।\nत्वां स्नेहहीनचित्तस्तु न कदाचिन्मिलिष्यति ।। ३०-५४ ।।"
  },
  {
    "text": "नेदृशं दुःखदं किंचिद्यादृशं दूरचित्तयोः ।।\nदंपकत्योर्मिलनं लोके वैकल्यकरणं महत् ।। ३०-५५ ।।"
  },
  {
    "text": "एवं बहुविधा वाचः श्रृण्वाना बंधुभाषिताः ।।\nअधोमुख्यस्रुपूर्णाक्षी बभूवाहं सुदुःखिता ।। ३०-५६ ।।"
  },
  {
    "text": "चेतसार्चितयं चाहं पूर्वलोभेन मुह्यती ।।\nन दत्तं कंकणं पाणेर्न दत्तं कटिसूत्रकम् ।। ३०-५७ ।।"
  },
  {
    "text": "न चापि नूपुरे दत्ते येन तुष्टिं व्रजेत्पतिः ।।\nधनजीवितयोः स्वामी भर्ता लोकेषु गीयते ।। ३०-५८ ।।"
  },
  {
    "text": "तन्मयापहृतं वित्तं भवित्री का गतिर्मम ।।\nकथं यास्यामि तद्वेश्म कथं संभाषये पुनः ।। ३०-५९ ।।"
  },
  {
    "text": "यो मया दुष्टया त्यक्तः स प्रत्येति कथं हि माम् ।।\nएवं विचिंये यादद्धृदयेन विदूयता ।। ३०-६० ।।"
  },
  {
    "text": "वेष्टिता बंधुवर्गेण तावद्दोला समागता ।।\nछत्रेण शशिवर्णेन शोभमाना सुकोमला ।। ३०-६१ ।।"
  },
  {
    "text": "आस्तृता रांकवैः पीनैः पुरुषोर्विधृतांसकैः ।।\nते समागत्य पुरुषाः प्रोचुर्मामसकृच्छभे ।। ३०-६२ ।।"
  },
  {
    "text": "आकारितासि पत्या ते व्रज शीघ्रं मुदान्विता ।।\nधनरत्नयुतो भर्ता सद्धिभार्यः समागतः ।। ३०-६३ ।।"
  },
  {
    "text": "प्रविष्टमात्रेण गृहे त्वामानेतुं वरानने ।।\nप्रेषिताः सत्वरं पत्या संस्थितां पितृवेश्मनि ।। ३०-६४ ।।"
  },
  {
    "text": "ततोऽहं व्रीडिता देवि भर्तुस्तद्वीक्ष्य चेष्टितम् ।।\nनैवोत्तरमदां तेभ्यः किंचिन्मौनं समास्थिता ।। ३०-६५ ।।"
  },
  {
    "text": "ततोऽहं बंधुवर्गेण भूयोभूयः प्रबोधिता ।।\nआहूता स्वामिना गच्छ सम्मानेन तदंतिकम् ।। ३०-६६ ।।"
  },
  {
    "text": "स्वामिनाकारिता पत्नी या न याति तदंतिकम् ।।\nसा तु ध्वांक्षी भवेत्पुत्रि जन्मानि दश पंच च ।। ३०-६७ ।।"
  },
  {
    "text": "एवमुक्त्वा समाश्वास्य मां गृहीत्वा त्वरान्विताः ।।\nदोलामारोप्य गच्छेति प्रोचुः स्निग्धा मुहुर्मुर्हुः ।। ३०-६८ ।।"
  },
  {
    "text": "ततस्ते पुरुषा दोलां निधायांसेषु सत्वरम् ।।\nजग्मुर्महोदयपुरं यत्र तिष्ठति मे पतिः ।। ३०-६९ ।।"
  },
  {
    "text": "दृष्टं मया गृहं तस्य सर्वतः कांचनावृतम् ।।\nआसनीयैश्च भोज्यैश्च धनैर्वस्त्रैर्युतं ततः ।। ३०-७० ।।"
  },
  {
    "text": "अथ सा राक्षसी देवी सा चापि नृपनंदिनी ।।\nप्रीत्या च भक्त्या कुरुतां प्रणतिं मम सुन्दरि ।। ३०-७१ ।।"
  },
  {
    "text": "ततस्ताभ्यामहं प्रेम्णा यथार्हमभिपूजिता ।।\nभर्तृवाक्येन संप्रीता स्नात्वाभुजं तथाहृता ।। ३०-७२ ।।"
  },
  {
    "text": "ततोऽस्तसमयात्पश्चाद्भर्ता चाहूय सत्वरम् ।।\nपरिष्वज्य चिरं दोर्भ्यां पर्यंके संन्यवेशयत् ।। ३०-७३ ।।"
  },
  {
    "text": "ततो निशाचरीं राजपुत्रीं चाहूय सोऽब्रवीत् ।।\nभक्त्या युवाभ्यां कर्तव्यमस्याश्चरणसेवनम् ।। ३०-७४ ।।"
  },
  {
    "text": "इयं प्राक्कालिकी भार्या ज्येष्ठा च युवयोर्द्भुवम् ।।\nपत्युर्वाक्यात्ततस्ताभ्यां गृहीतौ चरणौ मम ।। ३०-७५ ।।"
  },
  {
    "text": "सापत्नभावजामीर्ष्यां परित्यज्य सुलोचने ।।\nततः प्रेष्यान्समाहूय भर्ता मे वाक्यमब्रवीत् ।। ३०-७६ ।।"
  },
  {
    "text": "यत्किंचिद्रक्षसः पार्श्वान्मया प्राप्तं पुरा वसु ।।\nसुतामुद्वहतो राज्ञो यच्च लब्धं मयाखिलम् ।। ३०-७७ ।।"
  },
  {
    "text": "तत्सर्वं भक्तिभावेन समानयत मा चिरम् ।।\nइयं हि स्वामिनी प्राप्ता तस्य वित्तस्य किंकराः ।। ३०-७८ ।।"
  },
  {
    "text": "तद्वाक्यात्सहसा प्रेष्यैः समानीतं धनं शुभे ।।\nभर्ता समर्पयामास प्रीत्या युक्तोऽखिलं तदा ।। ३०-७९ ।।"
  },
  {
    "text": "सत्कृत्य भूषणैर्वस्त्रैख्यलीकेन चेतसा ।।\nउभयोस्तत्र पश्यंत्यो राक्षसीराजकन्ययोः ।। ३०-८० ।।"
  },
  {
    "text": "पर्यंकस्थां परिष्वज्य मां चुंचुबाधरे शुभे ।।\nतद्दृष्ट्वा चाद्भुतं भर्तुर्देहवित्तसमर्पणम् ।। ३०-८१ ।।"
  },
  {
    "text": "उल्लासकरण वाक्यं करेण कुचपीडनम् ।।\nछिन्ना गौरिव खङ्गेन गताः प्राणा ममाभवन् ।। ३०-८२ ।।"
  },
  {
    "text": "ततोऽहं यमनिर्द्दिष्टां प्राप्ता नरकयातनाम् ।।\nतामतीत्य सुदुःखार्ता काष्ठीला चाभवं शुभे ।। ३०-८३ ।।"
  },
  {
    "text": "यास्यामि पुनरेवाहं तिर्यग्योनिं सहस्रशः ।।\nया भर्तुर्नापयेद्वित्तं जीवितं च शुभानने ।। ३०-८४ ।।"
  },
  {
    "text": "सापीदृशीमवस्था वै यास्यत्येव न संशयः ।।\nएवं ज्ञात्वानिशं रक्षेत्पत्युर्वित्तं च जीवितम् ।। ३०-८५ ।।"
  },
  {
    "text": "पतिर्माता पिता वित्तं जीवितं च गुरुर्गतिः ।। ३०-८६ ।।"
  },
  {
    "text": "प्रयाति नारी बहुभिः सुपुण्यैः सहैव भर्त्रा स्वशरीरदाहात् ।।\nविष्णोः पदं वित्तशरीरलुब्धा प्रयाति यामीं च कुयोनिपीडाम् ।। ३०-८७ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते काष्ठीलाचरितं नाम त्रिंशत्तमोऽध्यायः ।। ३० ।।"
  }
]
[
  {
    "text": "वसुरुवाच ।।\nअतः परं प्रवक्ष्यामि यात्राकालं तु मोहिनि ।।\nदेवाद्यैस्तु कृता या तु यथायोग्यफलाप्तिदा ।। ५०-१ ।।"
  },
  {
    "text": "चैत्रमासे तु दिविजैर्यात्रेयं विहिता पुरा ।।\nतत्रस्थैः कामकुंडे तु स्नानपूजनतत्परैः ।। ५०-२ ।।"
  },
  {
    "text": "ज्येष्ठमासे तु वै सिद्धैः कृता यात्रा शुभानने ।।\nरुद्रावासस्य कुंडे तु स्नानपूजापरायणैः ।। ५०-३ ।।"
  },
  {
    "text": "आषाढे चापि गंधर्वैर्यात्रेयं विहिता शुभैः ।।\nप्रियादेव्यास्तु कुंडे वै स्नानपूजनकारकैः ।। ५०-४ ।।"
  },
  {
    "text": "विद्याधरैस्तु यात्रेयं श्रावणे मासि मोहिनि ।।\nलक्ष्मीकुंडस्थितैश्चीर्णा स्नानार्चनपरायणैः ।। ५०-५ ।।"
  },
  {
    "text": "मार्कंडेयह्रदस्थैस्तु स्नानपूजनतत्परैः ।।\nकृता यक्षैस्तु यात्रेयमिषमासे वरानने ।। ५०-६ ।।"
  },
  {
    "text": "पन्नगैश्चैव यात्रेयं मार्गमासे तु मोहिनि ।।\nकोटितीर्थस्थितैश्चीर्णा स्नानपूजाविधायकैः ।। ५०-७ ।।"
  },
  {
    "text": "कपालमोचनस्थैस्तु गुह्यकैः शुभलोचने ।।\nपौषे मासि कृता यात्रा स्नानध्यानार्चनान्वितैः ।। ५०-८ ।।"
  },
  {
    "text": "कालेश्वराख्यकुंडस्थैः फाल्गुने मासि शोभने ।।\nपिशाचैस्तु कृता यात्रा स्नानपूजादितत्परैः ।। ५०-९ ।।"
  },
  {
    "text": "फाल्गुने तु शुभे मासे सिते या तु चतुर्दशी ।।\nतेन सा प्रोच्यते देवि पिशाची नाम विश्रुता ।। ५०-१० ।।"
  },
  {
    "text": "अथ ते संप्रवक्ष्यामि यात्राकृत्यं शुभानने ।।\nकृतेन येन मनुजो यात्राफलमवाप्नुयात् ।। ५०-११ ।।"
  },
  {
    "text": "उदकुंभास्तु दातव्या मिष्टान्नेन समन्विताः ।।\nफलपुष्पसमोपेता वस्त्रैः संछादिताः शुभाः ।। ५०-१२ ।।"
  },
  {
    "text": "चैत्रस्य शुक्लपक्षे तु तृतीया या महाफला ।।\nतत्र गौरी तु द्रष्टव्या भक्तिभावेन मानवैः ।। ५०-१३ ।।"
  },
  {
    "text": "स्नानं कृत्वा तु गंतव्यं गोप्रेक्षे तु वरानने ।।\nस्वर्द्वारि कालिकादेवी अर्चितव्या प्रयत्नतः ।। ५०-१४ ।।"
  },
  {
    "text": "अन्या चापि परा प्रोक्ता संवर्ता ललिता शुभा ।।\nद्रष्टव्या चैव सा भक्त्या सर्वकामफलप्रदा ।। ५०-१५ ।।"
  },
  {
    "text": "ततस्तु भोजयेद्विप्राञ्छिवभक्ताञ्छुचिव्रतान् ।।\nवासोभिर्द्दक्षिणाभिश्च पुष्कालभिर्यथार्हतः ।। ५०-१६ ।।"
  },
  {
    "text": "पंचगौरीः समुद्दिश्य रसान् गंधान्द्विजेऽर्पयेत् ।।\nउत्तमं श्रेय आप्रोति सौभाग्येन समन्वितः ।। ५०-१७ ।।"
  },
  {
    "text": "विनायकान्प्रवक्ष्यामि क्षेत्रावासे तु विघ्नदान् ।।\nयान्संपूज्य नरो देवि निर्विघ्नेन फलं लभेत् ।। ५०-१८ ।।"
  },
  {
    "text": "ढुण्ढिं तु प्रथमं दृष्ट्वा तथा किलविनायकम् ।।\nदेव्या विनायकं चैव गोप्रेक्षं हस्तिहस्तिनम् ।। ५०-१९ ।।"
  },
  {
    "text": "विनायकं तकथैवान्यं सिंदूर्यं नाम विश्रुतन् ।।\nचतुर्थ्यां देवि द्रंष्टव्या एवं चैव विनायकाः ।। ५०-२० ।।"
  },
  {
    "text": "लड्डुकाश्च प्रदातव्या एतानुद्दिश्य वाडवे ।।\nएतेन चैव कृत्येन सिद्धिमाञ्जायते नरः ।। ५०-२१ ।।"
  },
  {
    "text": "अतः परं प्रवक्ष्यामि चंडिकाः क्षेत्ररक्षिकाः ।।\nदक्षिणे रक्षते दुर्गा नैर्ऋते चांतरेश्वरी ।। ५०-२२ ।।"
  },
  {
    "text": "अंगारेशी पश्चिमे तु वायव्ये भद्रकालिका ।।\nउत्तरे भीमचंडा च महामत्ता तथैशके ।। ५०-२३ ।।"
  },
  {
    "text": "ऊर्द्ध्वकेशीसमायुक्ताशांकरी पूर्वतः स्मृता ।।\nअधः केशी तथाग्नेय्यां चित्रघंटा च मध्यतः ।। ५०-२४ ।।"
  },
  {
    "text": "एतास्तु चंडिकादेवीर्यो वै पश्यति मानवः ।।\nतस्य तुष्टाश्च ताः सर्वाः क्षेत्रं रक्षति तत्पराः ।। ५०-२५ ।।"
  },
  {
    "text": "विघ्नं कुर्वंति सततं पापिनां देवि सर्वदा ।।\nतस्माद्देव्यः सदा पूज्या रक्षार्थे सविनायकाः ।। ५०-२६ ।।"
  },
  {
    "text": "यदीच्छेत्परमां सिद्धिं संततिं विभवं सुखम् ।।\nततो भक्त्या गंधपुष्पनैवेद्यादीन्समर्प्पयेत् ।। ५०-२७ ।।"
  },
  {
    "text": "अन्यच्च ते प्रवक्ष्यामि तस्मिन्स्थाने सुलोचने ।।\nतिस्रो नद्यस्तु तत्रस्था वहंति च शुभोदकाः ।। ५०-२८ ।।"
  },
  {
    "text": "तासां दर्शनमात्रेण ब्रह्महत्या निवर्तिते ।।\nएका तु तत्र त्रिस्रोता तथा मंदाकिनी परा ।। ५०-२९ ।।"
  },
  {
    "text": "मत्स्योदरी तृतीया च एतास्तिस्रतु पुण्यदाः ।।\nमंदाकिनी तत्र पुण्या मध्यमेश्वरसंस्थिता ।। ५०-३० ।।"
  },
  {
    "text": "संस्थिता त्रिस्रोतिका च अविमुक्तेति पुण्यदा ।।\nमत्स्योदरी तु ॐकारे पुण्यदा सर्वदैव हि ।। ५०-३१ ।।"
  },
  {
    "text": "तस्मिन्स्थाने यदा गंगा आगमिष्यति मोहिनी ।।\nतदा पुण्यतमः कालो देवानामपि दुर्लभः ।। ५०-३२ ।।"
  },
  {
    "text": "वरणासिक्तसलिले जाह्नवीजलविप्लुते ।।\nतत्र नादेश्वरे पुण्ये स्नातः किमनुशोचति ।। ५०-३३ ।।"
  },
  {
    "text": "मत्स्योदरीसमायुक्ता यदा गंगा बभूव ह ।।\nतस्मिन्काले शिवः स्नानात्कपालं मुक्तवाञ्छुभे ।। ५०-३४ ।।"
  },
  {
    "text": "कपालमोचनं नाम तत्रैव सुमहत्सरः ।।\nपावनं सर्वसत्त्वानां पुण्यदं परिकीर्तितम् ।। ५०-३५ ।।"
  },
  {
    "text": "मत्स्योदरीजले गंगा ॐकारेश्वरसन्निधौ ।।\nतदा तस्मिञ्जले स्नात्वा दृष्ट्वा चोंकारमीश्वरम् ।। ५०-३६ ।।"
  },
  {
    "text": "शोकं जरां मृत्युबंधं ततो न स्पृशते नरः ।।\nतस्मिन्स्रातः शिवः साक्षादोंकारेश्वरसंज्ञितः ।। ५०-३७ ।।"
  },
  {
    "text": "एतद्रहस्यमाख्यातं तव स्नेहाद्वरानने ।।\nअकारं चाप्युकरं च मकारं च प्रकीर्तितम् ।। ५०-३८ ।।"
  },
  {
    "text": "अकारस्तत्र विज्ञेयो विष्णुलोकगतिप्रदः ।।\nतस्य दक्षिणपार्श्वे तु उकारः परिकीर्तितः ।। ५०-३९ ।।"
  },
  {
    "text": "तत्र सिद्धिं परां प्राप्तो देवाचार्यो बृहस्पतिः ।।\nॐकारं तत्र विज्ञेयं ब्रह्मणः पदमव्ययम् ।। ५०-४० ।।"
  },
  {
    "text": "तयोस्तथोत्तरे भागे मकारं विष्णुसंज्ञितम् ।।\nतस्मिँल्लिंगे तु संसिद्धः कपिलर्षिर्महामुनिः ।। ५०-४१ ।।"
  },
  {
    "text": "वाराणसीमभ्युपेत्य पंचायतनमुत्तमम् ।।\nआराध्यमानो देवशं भीष्मस्तत्र स्थितोऽभवत् ।। ५०-४२ ।।"
  },
  {
    "text": "तस्मिन्स्थाने तु सुभगे स्वयमाविरभूच्छिवः ।।\nगोप्रेक्षक इति ख्यातः संस्तुतः सर्वदैवतैः ।। ५०-४३ ।।"
  },
  {
    "text": "गोप्रेक्षेश्वरमागत्य दृष्ट्वाभ्यर्च्य च मानवः ।।\nन दुर्गतिमवाप्नोति कल्मषैश्च विमुच्यते ।। ५०-४४ ।।"
  },
  {
    "text": "वनस्था दह्यमानास्तु सुरभ्यो दाववह्निना ।।\nम्रमंत्योऽस्मिन्ह्रदेऽभ्येत्य शांतास्तोयं पपुस्तदा ।। ५०-४५ ।।"
  },
  {
    "text": "कपिला ह्रद इत्येवं ततः प्रभृति कथ्यते ।।\nतत्रापि स शिवः साक्षाद्वषध्वज इति स्मृतः ।। ५०-४६ ।।"
  },
  {
    "text": "सान्निध्यं कृतवान्देवो दृश्यमानः सदा स्थितः ।।\nकपिलाह्रदतीर्थेऽस्मिन्स्नात्वा संयतमानसः ।। ५०-४७ ।।"
  },
  {
    "text": "वृषध्वजं शिवं दृष्ट्वा सर्वयज्ञफलं लभेत् ।।\nस्वर्लोकतां मृतस्तत्र पूजयित्वा शिवो भवेत् ।। ५०-४८ ।।"
  },
  {
    "text": "लभते देहभेदेन गणत्वं चातिदुर्लभम् ।।\nअस्मिन्नेव प्रदेशे तु गावो वै ब्रह्मणा स्वयम् ।। ५०-४९ ।।"
  },
  {
    "text": "शांत्यर्थं सर्वलोकानां सर्वान्पावयितुं ध्रुवम् ।।\nभद्रदोहं सरस्तत्र पुण्यं पापहरं शुभम् ।। ५०-५० ।।"
  },
  {
    "text": "तस्मिन्स्थाने नरः स्नातः साक्षाद्वागीश्वरो भवेत् ।।\nशिवस्तत्र समानीय स्थापितः परमेष्ठिना ।। ५०-५१ ।।"
  },
  {
    "text": "ब्रह्मणश्चापि संगृह्य विष्णुना स्थापितः पुनः ।।\nहिरण्यगर्भ इत्येवं नाम्ना तत्र स्थितः शिवः ।। ५०-५२ ।।"
  },
  {
    "text": "पुनश्चापि ततो ब्रह्मा स्वर्लोकेश्वरसंज्ञकम् ।।\nस्थापयामास वै लिंगं स्वर्लीलं कारणे क्वचित् ।। ५०-५३ ।।"
  },
  {
    "text": "दृष्ट्वा वै तं तु देवेशं शिवलोके महीयते ।।\nप्राणानिह पुनस्त्यक्त्वा न पुनर्जायते क्वचित् ।। ५०-५४ ।।"
  },
  {
    "text": "अनंता सा गतिस्तस्य योगिनामेव या स्मृता ।।\nअस्मिन्नेव महीदेशे दैत्यो दैवतकंटकः ।। ५०-५५ ।।"
  },
  {
    "text": "व्याघ्ररूपं समास्थाय निहतो दर्पितो बली ।।\nव्याघ्रेश्वर इति ख्यातो नित्यं तत्र समास्थितः ।। ५०-५६ ।।"
  },
  {
    "text": "न पुनर्दुर्गतिं याति दृष्ट्वैनममरेश्वरम् ।।\nहिमवत्स्थापितं लिंगं शैलेश्वरमिति स्थितम् ।। ५०-५७ ।।"
  },
  {
    "text": "दृष्ट्वैतन्मनुजो भद्रे न दुर्गतिमवाप्नुयात् ।।\nउत्पलो विदलश्चैव यौ दैत्यौ ब्रह्मणो वरात् ।। ५०-५८ ।।"
  },
  {
    "text": "स्त्रीलौल्याद्दर्पितौ दृष्ट्वा पार्वत्या निहतावुभौ ।।\nसांरंगं कंतुकेनात्र तस्येदं चिह्नमास्थितम् ।। ५०-५९ ।।"
  },
  {
    "text": "दृष्ट्वैतन्मनुजो लिंगं ज्येष्ठस्थानं समाश्रितम् ।।\nन शोचति पुनर्भद्रे सिद्धो जन्मनि जन्मनि ।। ५०-६० ।।"
  },
  {
    "text": "समंतात्तस्य देवैस्तु लिंगानि स्थापितानि च ।।\nदृष्ट्वा च तानि वै मर्त्यो देहभेदे गणो भवेत् ।। ५०-६१ ।।"
  },
  {
    "text": "नदी वारायणसी चेयं पुण्या पापप्रणाशिनी ।।\nक्षेत्रमेतदलंकृत्य जाह्नव्या सह संगता ।। ५०-६२ ।।"
  },
  {
    "text": "स्थापितं संगमे चास्मिन्ब्रह्मणा लिंगमुत्तमम् ।।\nसंगमेश्वरमित्येव ख्यातं जगति दृश्यताम् ।। ५०-६३ ।।"
  },
  {
    "text": "संगमे देवनद्योश्च यः स्नात्वा मनुजः शुभे ।।\nअर्चयेत्संगमेशानं तस्य जन्मभयं कुतः ।। ५०-६४ ।।"
  },
  {
    "text": "स्थापितं लिंगमेतच्च शुक्रेण भृगुसूनुना ।।\nनाम्ना शुक्रेश्वरं भद्रे सर्वसिद्धामरार्चितम् ।। ५०-६५ ।।"
  },
  {
    "text": "दृष्ट्वैतन्मानवः सद्यो मुक्तः स्यात्सर्वकिल्बिषैः ।।\nमृतश्च न पुनर्जन्म संसारे लभते नरः ।। ५०-६६ ।।"
  },
  {
    "text": "जंबुकोऽत्र हतो दैत्यो महादेवेन मोहिनि ।।\nतलिंगं तु नरो दृष्ट्वा सर्वान्कामानवाप्नुयात् ।। ५०-६७ ।।"
  },
  {
    "text": "देवैः शक्रपुरोगैश्च एतानि स्थापितानि हि ।।\nजानीहि पुण्यलिंगानि सर्वकामप्रदानि च ।। ५०-६८ ।।"
  },
  {
    "text": "एवमेतानि सर्वाणि शिवलिंगानि मोहिनि ।।\nकथितानि मया तुभ्यं क्षेत्रेऽस्मिन्नविमुक्तके ।। ५०-६९ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे काशीमाहात्म्यं नाम पञ्चाशत्तमोऽध्यायः ।। ५० ।।"
  }
]
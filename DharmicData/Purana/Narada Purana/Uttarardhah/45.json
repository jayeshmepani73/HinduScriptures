[
  {
    "text": "<span style=\"font-size: 14pt; line-height: 200%\">वसुरुवाच ॥\nश्रृणु मोहिनि वक्ष्यामि पुण्यं प्रेतशिलाभवम् ॥\nमाहात्म्यं यत्र दत्वा तु पिंडान्पितॄन्समुद्धरेत् ॥ ४५-१ ॥\nआच्छादितशिलापादः प्रभासेनात्रिणा ततः ॥\nप्रभासो मुनिभिस्तुष्टः शिलांगुष्ठानिर्गतः (?)॥ ४५-२ ॥\nअंगुष्ठस्थित ईशोऽपि प्रभासेशः प्रकीर्तितः ॥\nशिलांगुष्ठैकदेशो यः सा च प्रेतशिला स्थिता ॥ ४५-३ ॥\nपिंडदानाद्यतस्तस्मात्प्रेतत्वान्मुच्यते नरः ॥\nमहानदी प्रभासात्र्योः संगमे स्नानकृन्नरः ॥ ४५-४ ॥\nवामदेवः स्वयं भूयाद्वामतीर्थं ततः स्मृतम् ॥\nप्रार्थितोऽथ महानद्यां रामस्नातोऽभवद्यदा ॥ ४५-५ ॥\nरामतीर्थं त्वत्रजातं सर्वलोकसुपावनम् ॥\nजन्मांतरसहस्रैस्तु यत्कृतं पातकं नरैः ॥ ४५-६ ॥\nतत्सर्वं विलयं याति रामतीर्थाभिषेचनात् ॥\nमंत्रेणानेन यः स्नात्वा श्राद्धं कुर्वीत मानवः ॥ ४५-७ ॥\nरामतीर्थे पिंडदस्तु विष्णुलोके महीयते ॥\n\"रामराम महाबाहो देवानामभयंकर ॥ ४५-८ ॥\nत्वां नमस्ये तु देवेश मम नश्यतु पातकम्\" ॥\nनमस्कृत्य प्रभासेशं भासमानं शिवं व्रजेत् ॥ ४५-९ ॥\nतं च शंभुं नमस्कृत्य कुर्याद्याम्यबलिं ततः ॥\n\"आपस्त्वमसि देवेशँ ज्योतिषां पतिरेव च ॥ ४५-१० ॥\nपापं नाशय मे शीघ्रं मनोवाक्कायकर्म्मजम् \" ॥\nशिलाया जघनं भूयः समाक्रांतं यमेन च ॥ ४५-११ ॥\nधर्मराजेनाद्रिरुक्तो न गच्छेति नगः स्मृतः ॥\nयमराजधर्मराजौ निश्चलायेह संस्थितौ ॥ ४५-१२ ॥\nताभ्यां बलिमकृत्वा स्याद्गयाश्राद्धमपार्थकम् ॥\n\"श्वानौ द्वौ श्यामशबलौ वैवस्वतकुलोद्भवौ ॥ ४५-१३ ॥\nताभ्यां पिंडं प्रदास्यामि स्यातामेतावहिंसकौ\" ॥\nतीर्थे प्रेतशिलादौ च चरुणा सघृतेन च ॥ ४५-१४ ॥\nपितॄनावाह्य तेभ्यश्च मंत्रैः पिंडांस्तु निर्वपेत् ॥\nकृत्वा ध्यानं पितॄणां तु प्रयतः प्रतपर्वते ॥ ४५-१५ ॥\nप्राचीनावीतिको भूयाद्दक्षिणाभिमुखः स्मरन् ॥\n\"कव्यवालोऽनलः सोमो यमश्चैवार्यमा तथा ॥ ४५-१६ ॥\nअग्निष्वात्ता बर्हिषदः सोमपाः पितृदेवताः ॥\nआगच्छंतु महाभागा युष्माभी रक्षितास्त्विह ॥ ४५-१७ ॥\nमदीयाः पितरो ये च कुले जाताः सनाभयः ॥\nतेषां पिंडप्रदानार्थमागतोऽस्मि गयामिमाम् ॥ ४५-१८ ॥\nते सर्वे तृप्तिमायांतु श्राद्धेनानेन शाश्वतीम्\" ॥\nआचम्योक्त्वाथ पंचांगं प्राणानायम्ययत्नतः ॥ ४५-१९ ॥\nपुनरावृत्तिरहितब्रह्मलोकाप्तिहेतवे ॥\nएवं संकल्प्य विवच्छ्राद्धं कुर्याद्यथाक्रमम् ॥ ४५-२० ॥\nपितॄनावाह्य चाभ्यर्च्य मंत्रैः पिंडप्रदो भवेत् ॥\nप्रज्वाल्य पूर्वं तत्स्थानं पंचगव्यैः पृथक् पृथक् ॥ ४५-२१ ॥\nदत्वा श्राद्धं सपिंडानां तेषां दक्षिणभागतः ॥\nकुशैरास्तीर्य तेषां तु संकृद्दत्वा तिलोदकम् ॥ ४५-२२ ॥\nगृहीत्वांजलिना तेभ्यः पितृतीर्थेन यत्नतः ॥\nसक्तना मुष्टिमात्रेण दद्यादक्षय्यपिंडकम् ॥ ४५-२३ ॥\nतिलाज्यदधिमध्वादि पिंडद्रव्येषु योजयेत् ॥\nसंबधिनस्तिलाद्यैश्च कुशैष्वावाहयेत्ततः ॥ ४५-२४ ॥\nएतांस्तु मंत्रांस्त्रीञ्छ्राद्धे स्त्रीलिंगान्वै समुच्चरेत् ॥\nपिंडान्दद्याद्यथा पूर्वं पितॄनावाह्य पूर्ववत् ॥ ४५-२५ ॥\nस्वगोत्रे वा विगोत्रे वा दंपत्योः पिंडपातने ॥\nअपृथङ्निष्फलं श्राद्धं पिंडं चोदकतर्पणम् ॥ ४५-२६ ॥\nपिंडपात्रे तिलान्दत्वा पूरयित्वा शुभोदकैः ॥\nमंत्रेणानेन पिंडांस्तान्प्रदक्षिणकरं यथा ॥ ४५-२७ ॥\nपरिषिंचेत्त्रिधा सर्वान्प्रणिपत्य क्षमापयेत् ॥\nपितॄन्विसृज्य चाचम्य साक्षिणः श्रावयेत्सुरान् ॥ ४५-२८ ॥\nसर्वस्थानेषु चैवं स्यात्पिंडदानं तु मोहिनि ॥\nगयायां पिंडदाने तु न च कालं विचिंतयेत् ॥ ४५-२९ ॥\nअधिमासे जनिदिने ह्यस्ते च गुरुशुक्रयोः ॥\nन त्यजेत्तु गयाश्राद्धं सिंहस्थे च बृहस्पतौ ॥ ४५-३० ॥\nदंडं प्रदर्शयेद्भिक्षुर्गयां गत्वा न पिंडदः ॥\nन्यस्य विष्णुपदे दंडं मुच्यते पितृभिः सह ॥ ४५-३१ ॥\nपायसेन गयायां च सक्तुना पिष्टकेन वा ॥\nचरुणा तंदुलाद्यैर्वा पिंडदानं विधीयते ॥ ४५-३२ ॥\nगयां दृष्ट्वा तु सुभगे महापापोऽपि पातकी ॥\nपूतः कृत्याधिकारी च श्राद्धकृद्ब्रह्मलोकभाक् ॥ ४५-३३ ॥\nअश्वमेधसहस्राणां सहस्रं यः समाचरेत् ॥\nनासौ तत्फलमाप्नोति फल्गुतीर्थे यदाप्नुयात् ॥ ४५-३४ ॥\nगयां प्राप्यार्पयेत्पिंडान्पितॄणां चातिवल्लभान् ॥\nविलंबो नैव कर्तव्यो नैव विघ्नं समाचरेत् ॥ ४५-३५ ॥\nपिता पितामहश्चैव तथैव प्रपितामहः ॥\nमाता पितामही चैव तथैव प्रपितामही ॥ ४५-३६ ॥\nमातामहस्तत्पिता च प्रमातामहकादयः ॥\nतेषां पिंडोमया दत्तो ह्यक्षय्यमुपतिष्ठताम् ॥ ४५-३७ ॥\nअस्मत्कुले मृता ये च गतियषां न विद्यते ॥\nतेषामुद्धरणार्थाय इमं पिण्डंददाम्यहम् ॥ ४५-३८ ॥\nबंधुवर्गकुले ये च गतिर्येषां न विद्यते ॥\nतेषामुद्धरणार्थाय इमं पिंडं ददाम्यहम् ॥ ४५-३९ ॥\nअजातदंता ये केचिद्ये च गर्भे प्रपीडिताः ॥\nतेषामुद्धरणार्थाय इमं पिंडं ददाम्यहम् ॥ ४५-४० ॥\nअग्निदग्धाश्च ये केचिन्नाग्निदग्धास्तथा परे ॥\nविद्युच्चौरहता ये च तेभ्यः पिंडं ददाम्यहम् ॥ ४५-४१ ॥\nदावदाहे मृता ये च सिंहव्याघ्रहताश्च ये ॥\nदंष्ट्रिभिः श्रृंगिभिर्वापि तेभ्यः पिंडं ददाम्यहम् ॥ ४५-४२ ॥\nउद्ब्रंधनमृता ये च विषशस्त्रहताश्च ये ॥\nआत्मनो घातिनो ये च तेभ्यः पिंडं ददाम्यहम् ॥ ४५-४३ ॥\nअरण्ये वर्त्मनि वने क्षुधया तृषया हताः ॥\nभूतप्रेतपिशाचैश्च तेभ्यः पिण्डं ददाम्यहम् ॥ ४५-४४ ॥\nरौरवे ये च तामिस्रे कालसूत्रे च ये स्थिताः ॥\nतेषामुद्धरणार्थाय इमं पिंडं ददाम्यहम् ॥ ४५-४५ ॥\nअनेकयातनासंस्थाः प्रेतलोकं च ये गताः ॥\nतेषामुद्धरणार्थाय इमं पिंडं ददाम्यहम् ॥ ४५-४६ ॥\nदुर्गतिं समनुप्राप्य अभिशापादिना हताः ॥\nतेषामुद्धरणार्थाय इमं पिंडं ददाम्यहम् ॥ ४५-४७ ॥\nनरकेषु समस्तेषु यमदूतवशं गताः ॥\nतेषामुद्धरणार्थाय इमं पिंडं ददाम्यहम् ॥ ४५-४८ ॥\nपशुयोनिगता ये च पक्षिकीटसरीसृपाः ॥\nअथवा वृक्षयोनिस्थास्तेभ्यः पिंडं ददाम्यहम् ॥ ४५-४९ ॥\nजात्यं तरसहस्रेषु ये भ्रमंति स्वकर्मणा ॥\nमानुष्यं दुर्लभं येषां तेभ्यः पिंडं ददाम्यहम् ॥ ४५-५० ॥\nदिव्यंतरिक्षभूमिष्ठाः पितरो बांधवादयः ॥\nअसंस्कृत मृता ये च तेभ्यः पिंडं ददाम्यहम् ॥ ४५-५१ ॥\nये केचित्प्रेतरूपेण वर्तंते पितरो मम ॥\nते सर्वे तृप्तिमायांतु पिंडेनानेन सर्वदा ॥ ४५-५२ ॥\nये बांधवाबांधवा वा येऽन्यजन्मनि बांधवाः ॥\nतेषां पिंडो मया दत्ते ह्यक्षय्यमुपतिष्ठताम् ॥ ४५-५३ ॥\nपितृवंशे मृता ये च मातृवंशे च ये मृताः ॥\nगुरुश्वशुरबंधूनां ये चान्ये बांधवा मृताः ॥ ४५-५४ ॥\nये मे कुले लुप्तपिंडाः पुत्रदारविवर्जिताः ॥\nक्रियालोपगता ये च जात्यंधाः पंगवश्च ये ॥ ४५-५५ ॥\nविरूपा आमगर्भाश्च ज्ञातज्ञाताः कुले मम ॥\nतेषां पिंडो मया दत्तो ह्यक्षय्यमुपतिष्ठताम् ॥ ४५-५६ ॥\nआ ब्रह्मणो ये पितृवंशजाता मातुस्तथा वंशभवा मदीयाः ॥\nकुलद्वये ये मम संगताश्च तेभ्यः स्वधा पिंडमहं ददामि ॥ ४५-५७ ॥\nसाक्षिणः संतु मे देवा ब्रह्मेशानादयस्तथा ॥\nमया गयां समासाद्य पितॄणां निष्कृतिः कृता ॥ ४५-५८ ॥\nआगतोऽस्मि गयां देव पितृकार्ये गदाधर ॥\nत्वमेव साक्षी भगवाननृणोऽहमृणत्रयात् ॥ ४५-५९ ॥\nअपरेऽह्नि शुचिर्भूत्वा गच्छेत्तु प्रेतपर्वतम् ॥\nब्रह्मकुंडे ततः स्नात्वा देवादींस्तर्पयेत्सुधीः ॥ ४५-६० ॥\nकृत्वाह्वानं पितॄणां तु प्रयतः प्रेतपर्वते ॥\nपूर्ववच्चैव संकल्प्य ततः पिंडान्प्रदापयेत् ॥ ४५-६१ ॥\nस्वमंत्रैरथ संपूज्य परमाः पितृदेवताः ॥\nयावंतस्तु तिलाः पुंभिर्गृहीताः पितृकर्मणि ॥ ४५-६२ ॥\nगच्छंति भीता असुरा स्तावंतो गरुडाहिवत् ॥\nपूर्ववत्सकलं कर्म कुर्यात्तत्रापि मोहिनि ॥ ४५-६३ ॥\nतिलमिश्रांस्तथा सक्तून्निःक्षिपेत्प्रेतपर्वते ॥\nये केचित्प्रेतरूपेण वर्तंते पितरो मम ॥ ४५-६४ ॥\nते सर्वे तृप्तिमायांतु सक्तुभिस्तिलमिश्रितैः ॥\nआब्रह्मस्तंबपर्यंतं यकिंचित्सचराचरम् ॥ ४५-६५ ॥\nमया दत्तेन पिंडेन तृप्तिमायांतु सर्वशः ॥\nआदौ तु पंचतीर्थेषु चोत्तरे मानसे विधिः ॥ ४५-६६ ॥\nआचम्य कुशहस्तेन शिरश्चिभ्युक्ष्य वारिणा ॥\nउत्तरं मानसं गत्वा मंत्रेण स्नानमाचरेत् ॥ ४५-६७ ॥\nउत्तरे नानसे स्नान करोम्यात्भविशुद्धये ॥\nसूर्यलोकादिसंप्राप्तिसिद्धये पितृमुक्तये ॥ ४५-६८ ॥\nस्नात्वाथ तर्पणं कुर्याद्देवादीनां यथाविधि ॥\nआब्रह्मस्तंबपर्यंतं देवर्षिपितृमानवाः ॥ ४५-६९ ॥\nतृप्यंतु पितरः सर्वे मातृमातामहादयः ॥\nश्राद्धे सपिंडकं कुर्यात्स्वसूत्रोक्त विधानतः ॥ ४५-७० ॥\nअष्टकासु च वृद्धौ च गयायां च क्षयेऽहनि ॥\nमातुः श्राद्धं पृथक्कुर्यादन्यत्र स्वामिना सर ॥ ४५-७१ ॥\n\"ॐ नमोऽस्तु भानवे भत्रैसोमभौमज्ञरूपिणे ॥\nजीवभार्गवशनैश्चरराहुकेतुस्वलरूपिणे\" ॥ ४५-७२ ॥\nसूर्यं नत्वार्चयित्वा च सूर्यलोकं नयेत्पितॄन् ॥\nमानसं हि सरो ह्यत्र तस्मादुत्तरमानसम् ॥ ४५-७३ ॥\nउत्तरान्मानसान्मौनी व्रजेहक्षिणमानसम् ॥\nउदीचीतीर्थमित्युक्तं ततोदीच्यां विमुक्तिदम् ॥ ४५-७४ ॥\nउद्दीच्यां मुंडपृष्टस्य देवर्षिपितृतर्पणम् ॥\nमध्ये कनखलं तीर्थं पितॄणां गतिदायकम् ॥ ४५-७५ ॥\nस्नातः कनकवद्भाति नरो याति पवित्रताम् ॥\nअतः कनखलं लोके ख्यातं तीर्थमनुत्तमम् ॥ ४५-७६ ॥\nतस्माद्दक्षिणभागे तु तीर्थं दक्षिणमानसम् ॥\nदक्षिणे मानसे चैवं तीर्तत्रयमुदाहृतम् ॥ ४५-७७ ॥\nस्नात्वा तेषु विधानेन कुर्याच्छ्राद्धं पृथक् पृथक् ॥\n\"दिबाकर करोमीह स्नानं दक्षिणमानसे ॥ ४५-७८ ॥\nब्रह्महत्यादिपापौ३घघातनाय विमुक्तये\" ॥\nअनेन स्नानपूजादि कुर्याच्छ्राद्धं सपिंडकम् ॥ ४५-७९ ॥\n\"नमामि सूर्यं तृप्त्यर्थं पितॄणां तारणाय च ॥\nपुत्रपौत्रधनैश्वर्य आयुरारोग्यवृद्धये\" ॥ ४५-८० ॥\nदृष्ट्वा संपूज्य मौनार्कमिमं मंत्रमुदीरयेत् ॥\n\"कव्यवाडादयो ये च पितॄणां देवतास्तथा ॥ ४५-८१ ॥\nमदीपैः पितृभिः सार्द्धं पर्तिताः स्थ स्वधाभुजः\" ॥\nफल्गुतीर्थँ व्रजेत्तस्मात्सर्वतीर्थोत्तमोत्तमम् ॥ ४५-८२ ॥\nमुक्तिर्भवति कर्तॄणां पितॄणां श्राद्धतः सदा ॥\nब्रह्मणा प्रार्थितो विष्णुः फल्गुको ह्यभवत्पुरा ॥ ४५-८३ ॥\nदक्षिणाग्रौ कृतं नूनं तद्भवं फल्गुतीर्थकम् ॥\nयस्मिन्फलति फल्ग्वां गौः कामधेनुर्जलं मही ॥ ४५-८४ ॥\nसृष्टेरंतर्गतं यस्मात्फल्गुतीर्थँ न निष्फलम् ॥\nतीर्थानि यानि सर्वाणि भवनेष्वखिलेषु च ॥ ४५-८५ ॥\nतानि स्नातुं समायांति फल्गुतीर्थँ न संशयः ॥\nगंगा पादोदकं विष्णोः फल्गुश्चादिगदाधरः ॥ ४५-८६ ॥\nहिमं च द्रवरूपेण तस्माद्गंगाधिकं विदुः ॥\nअश्वमेधसहस्राणां फलं फल्गुजलाप्लवात् ॥ ४५-८७ ॥\n\"फल्गुतीर्थे विष्णुजले करोमि स्नानमद्य वै ॥\nपितॄणां विष्णुलोकाय भुक्तिमुक्तिप्रसिद्धये\" ॥ ४५-८८ ॥\nफल्गुतीर्थे नरः स्नात्वा तर्पणं श्राद्धमाचरेत् ॥\nसपिंडकं स्वसूत्रोक्तं नमेदथ पितामहम् ॥ ४५-८९ ॥\n\"नमः शिवाय देवाय ईशानपुरुषाय च ॥\nअघोर वामदेवाय सद्योजाताय शंभव\" ॥ ४५-९० ॥\nनत्वा पितामहं देवं मंत्रेणानेन पूजयेत् ॥\nफल्गुतीर्थे नरः स्नात्वा दृष्‌ट्वा देवं गदाधरम् ॥ ४५-९१ ॥\nआनम्य पितृभिः सार्द्धं स्वं नयेद्वैष्णवं पदम् ॥\n\"ॐ नमो वासुदेवाय नमः संकर्षणाय च ॥ ४५-९२ ॥\nप्रद्युम्नायानिरुद्धाय श्रीधराय च विष्णवे\" ॥\nपंचतीर्थ्यां नरः स्नात्वा ब्रह्मलोके नयेत्पितॄन् ॥ ४५-९३ ॥\nअमृतैः पंचभिः स्नातं पुष्पवस्त्राद्यलंकृतम् ॥\nन कुर्याद्यो गदापाणिं तस्य श्राद्धमपार्थकम् ॥ ४५-९४ ॥\nनाग कूटाद्गध्रकूटाद्विष्णोश्चोत्तरमानसात् ॥\nएतद्गयाशिरः प्रोक्तं फल्गुतीर्थँ तदुच्यते ॥ ४५-९५ ॥\nमुंडपृष्ठनगाधस्तात्फल्गुतीर्थमनुत्तमम ॥\nअत्र श्राद्धादिना सर्वे पितरो मोक्षमाप्नुयुः ॥ ४५-९६ ॥\nशमीपत्रप्रमाणेन पिंडं दद्याद्गयाशिरे ॥\nयन्नाम्ना पातयेत्पिंडं तं नयेद्ब्रह्म शाश्वतम् ॥ ४५-९७ ॥\nअव्यक्तरूपौ यो देवो मुंडपृष्ठाद्रि रूपतः ॥\nफल्गुतीर्थादिरूपेण नमस्यति गदाधरम् ॥ ४५-९८ ॥\nशिलापर्वतफल्ग्वादिरूपेणाव्यक्तमास्थितः ॥\nगदाधरादिरूपेण व्यक्तमादिधरस्तथा ॥ ४५-९९ ॥\nधर्मारण्यं ततो गच्छेद्धर्मो यत्र व्यवस्थितः ॥\nमतंगवाप्यां स्नात्वा तु तर्पणं श्राद्धमाचरेत् ॥ ४५-१०० ॥\nगत्वा नत्वा मंतगेशमिमं मंत्रमुदीरयेत् ॥\n\"प्रमाणं देवताः शंभुर्लोकपालाश्च साक्षिणः ॥ ४५-१०१ ॥\nमयागत्य मतंगेऽस्मिन्पितॄणां निष्कृतिः कृता\" ॥\nपूर्वं तु ब्रह्मतीर्थे च कूपे श्राद्धादि कारयेत् ॥ ४५-१०२ ॥\nतत्कूपयूपयोर्मध्ये कुर्वंस्तुत्रायते पितॄन् ॥\nधर्मं धर्मेश्वरं नत्वा महाबोधितरुं नमेत् ॥ ४५-१०३ ॥\nद्वितीयदिवसे कृत्यं मया ते समुदाहृतम् ॥\nस्नानतर्पणपिंडार्चानत्याद्यैः पितृसौख्यदम् ॥ ४५-१०४ ॥\nइति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्ये पिंडदानविधिर्नाम पञ्चचत्वारिंशत्तमोऽध्यायः ॥ ४५ ॥"
  },
  {
    "text": "</span>"
  }
]
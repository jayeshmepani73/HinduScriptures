[
  {
    "text": "अथ वृन्दावनमाहात्म्यम् ।।"
  },
  {
    "text": "मोहिन्युवाच ।।\nमथुरायास्तु माहात्म्यं वनानां चापि मानद ।।\nश्रुतं वृन्दावनस्यापि रहस्यं किंचिदीरय ।। ८०-१ ।।"
  },
  {
    "text": "वृंदारण्यं भुवो ब्रह्मन्कीर्तिरूपं रहोगतम् ।।\nतच्छ्रोतुं मम वांछास्ति तन्निरूपय विस्तरात् ।। ८०-२ ।।"
  },
  {
    "text": "वसु रुवाच ।।\nश्रृणु देवि रहस्यं मे वृन्दारण्यसमुद्भवम् ।।\nयन्न कस्मैचिदाख्यातं मया प्राप्य गुरूत्तमात् ।। ८०-३ ।।"
  },
  {
    "text": "गुरवे कथितं भद्रे नारदेन महात्मना ।।\nवृन्दया नारदायोक्तं रहस्यं गोपिकापतेः ।। ८०-४ ।।"
  },
  {
    "text": "तत्तेऽहं संप्रवक्ष्यामि जगदुद्धारकारणम् ।।\nएकदा नारदो लोकान्पर्यटन्भगवत्प्रियः ।। ८०-५ ।।"
  },
  {
    "text": "वृन्दारण्यं समासाद्य तस्थौ पुष्पसरस्तटे ।।\nपश्चिमोत्तरतो देवि माथुरे मंडले स्थितम् ।। ८०-६ ।।"
  },
  {
    "text": "वृन्दारण्यं तुरीयांशं गोपिकेशरःस्थलम् ।।\nगोवर्द्धनो यत्र गिरिः सखिस्थलसमीपतः ।। ८०-७ ।।"
  },
  {
    "text": "वृन्दायास्तत्तपोऽरण्यं नंदिग्रामानुयामुनम् ।।\nतटे तु यामुने रम्ये रम्यं वृन्दावनं सति ।। ८०-८ ।।"
  },
  {
    "text": "पुण्यं तत्रापि सुभगे सुपुण्यं कौसुमं सरः ।।\nवृंदायास्तु तटे रम्ये आश्रमोऽतिसुखावहः ।। ८०-९ ।।"
  },
  {
    "text": "नित्यं विश्रमते यत्र मध्याह्ने सखिभिर्हरिः ।।\nमुहूर्तं स तु विश्रम्य स्निग्धच्छायतरोस्तले ।। ८०-१० ।।"
  },
  {
    "text": "शीतलं पुष्पसरसो वार्युपस्पृश्य नारदः ।।\nकृत्वा माध्याह्निकं कर्म तस्थौ तत्र सरस्तटे ।। ८०-११ ।।"
  },
  {
    "text": "तत्र वृन्दाश्रमे रम्ये गोप्यो गोपाश्च मोहिनि ।।\nआयांति वर्गशो यांति नारदस्य विपश्यतः ।। ८०-१२ ।।"
  },
  {
    "text": "अथैवं याममेकं तु तत्र स्थित्वा तु नारदः ।।\nप्रहरार्द्धावशिष्टेऽह्नि विवेशाश्रममद्भुतम् ।। ८०-१३ ।।"
  },
  {
    "text": "यत्र वृन्दा स्थिता देवी कृष्णभक्तिपरायणा ।।\nसमागतानां सत्कारं विदधाना फलादिभिः ।। ८०-१४ ।।"
  },
  {
    "text": "तां दृष्ट्वा तापसीं भद्रे नारदः साधुसम्मतः ।।\nनमस्कृत्य विनम्रांगो निषसाद धरातले ।। ८०-१५ ।।"
  },
  {
    "text": "ततः सा ध्यानयोगांते समुन्मील्य विलोचने ।।\nआसनं संदिदेशाथोऽतिथये नारदाय वै ।। ८०-१६ ।।"
  },
  {
    "text": "ततः स नारदस्तत्र सत्कृतो वृन्दयावसत् ।।\nरहस्यं गोपिकेशस्य तस्या जिज्ञासुरादरात् ।। ८०-१७ ।।"
  },
  {
    "text": "तया कृतां सत्कृतिं तु स्वीकृत्य विधिनंदनः ।।\nसुप्रसन्नांतरां वृन्दां ज्ञात्वा हार्दं व्यजिज्ञपत् ।। ८०-१८ ।।"
  },
  {
    "text": "सा तु तद्वांछितं ज्ञात्वा ध्यानयोगेन भामिनि ।।\nस्वसखीं माधवीं तत्र समाहूयाब्रवीदिदम् ।। ८०-१९ ।।"
  },
  {
    "text": "माधवि प्रियमेतस्य नारदस्य महात्मनः ।।\nसंपादय यथा मह्यमाश्रमस्य सुपुण्यता ।। ८०-२० ।।"
  },
  {
    "text": "स्वाश्रमं ह्यागतस्चैव यो न संपादयेत्प्रियम् ।।\nनिष्फलो ह्याश्रमस्तस्य फेरुराजगृहोपमः ।। ८०-२१ ।।"
  },
  {
    "text": "अथ सा माधवी देवी नीत्वा नारदमाज्ञया ।।\nस्वाधिष्ठात्र्यास्तु वृन्दायाः सरसस्तटमुत्तमम् ।। ८०-२२ ।।"
  },
  {
    "text": "पश्चिमोत्तरतस्तस्मिन्स्नातुं तं संदिदेश ह ।।\nततस्तदाज्ञया भद्रे नारदो देवदर्शनः ।। ८०-२३ ।।"
  },
  {
    "text": "निममज्जं जले तस्मिन्ध्यायञ्छ्रीकृष्णसंगमम् ।।\nनिमज्जमाने सरसि नारदे मुनिसत्तमे ।। ८०-२४ ।।"
  },
  {
    "text": "ययौ वृन्दांतिकं भद्रे संविधाय तदीप्सितम् ।।\nअथासौ नारदस्तत्र सन्निमज्योद्गतस्तदा ।। ८०-२५ ।।"
  },
  {
    "text": "ददर्श निजमात्मानं वनितारूपमद्भुतम् ।।\nततस्तु परितो वीक्ष्य नारदी सा शुचिस्मिता ।। ८०-२६ ।।"
  },
  {
    "text": "पूर्वोत्तरायां तिष्ठंती आह्वयंती करेंगितैः ।।\nददर्श वनितां रम्यां भूषितां भूषणोत्तमैः ।। ८०-२७ ।।"
  },
  {
    "text": "ततस्तया समाहूता नारदी सा तदंतिकम् ।।\nप्राप्ता विश्वासिता स्वस्था नीता चापि स्थलांतरम् ।। ८०-२८ ।।"
  },
  {
    "text": "रत्नप्राकारखचिते भवने वनिताकुले ।।\nप्रापय्य तां निवृत्तासौ सापि ताभिः सुसत्कृता ।। ८०-२९ ।।"
  },
  {
    "text": "विशाखादिसखीवृन्दैराश्वास्याऽऽल्यैकया ततः ।।\nप्रापिताभ्यंतरं देवि सापश्यद्गोपिकेश्वरम् ।। ८०-३० ।।"
  },
  {
    "text": "दूत्यां तस्यां निवृत्तायां समाहूता प्रियेण सा ।।\nनारदी प्रणिपत्येशं लज्जानम्रांतिकं ययौ ।। ८०-३१ ।।"
  },
  {
    "text": "रसिकेन समाश्लिष्य रमयित्वा विसर्ज्जिता ।।\nक्रमेणैव तु संप्राप्ता सा पुनः कौसुमं सरः ।। ८०-३२ ।।"
  },
  {
    "text": "सा पुनस्तत्र माधव्या मज्जिता तक्षपश्चिमे ।।\nपुंभावमभिसंप्राप्तो नारदो विस्मितोऽभवत् ।। ८०-३३ ।।"
  },
  {
    "text": "ततो वृन्दाज्ञया तत्र सरसः पूर्वदक्षिणे ।।\nएकांतं तप आस्थाय तस्थौ तत्प्रेक्षणोत्सुकः ।। ८०-३४ ।।"
  },
  {
    "text": "एवं तपस्यतस्तस्य नारदस्य महात्मनः ।।\nवृन्दया प्रेषितैर्वृंत्तिं निजां कल्पयतः फलैः ।। ८०-३५ ।।"
  },
  {
    "text": "एकदा नारदस्तत्र विचरन्नाश्रमांतरे ।।\nशुश्राव सौभगं शब्दं कयाचित्समुदीरितम् ।। ८०-३६ ।।"
  },
  {
    "text": "तच्छ्रुत्वा कौतुकाविष्टो नारदोऽध्यात्मदर्शनः ।।\nविचिन्वन्वनमास्थाय न ददर्श च तत्पदम् ।। ८०-३७ ।।"
  },
  {
    "text": "ततः स विस्मयाविष्टो वृंदां पप्रच्छ सादरम् ।।\nसापि तस्मै समाचख्यौ कुब्जावृत्तांतमादितः ।। ८०-३८ ।।"
  },
  {
    "text": "भूम्यंतरगृहस्थाना कुब्जा नारी वरा विभोः ।।\nकाममेकांतके स्वेशं समुपाचरति स्वयम् ।। ८०-३९ ।।"
  },
  {
    "text": "न तां कोऽपि मुनिश्रेष्ठ विजानाति मया विना ।।\nततः संक्षेपतो वक्ष्ये यां दिदृक्षुस्तपोऽचरः ।। ८०-४० ।।"
  },
  {
    "text": "प्रातः प्रबोधितो मात्रा स्नात्वा भुक्त्वानुगान्वितः ।।\nगोचारणाय विपिने वृन्दावन उपाविशत् ।। ८०-४१ ।।"
  },
  {
    "text": "सखिभिर्गोपकैः क्रीडां कुर्वन्संवारयंश्च गाः ।।\nद्वित्रैः प्रियसखैरत्र ममाश्रम उपाव्रजत् ।। ८०-४२ ।।"
  },
  {
    "text": "मया प्रकल्पितैर्वत्सभवने सार्वकामिके ।।\nफलमूलादिभिर्भक्ष्यैस्तर्पितः प्रिययाऽस्वपगत् ।। ८०-४३ ।।"
  },
  {
    "text": "सुसख्या राधया तत्र सेव्यमानो व्रजप्रियः ।।\nसार्द्धयामं विहरति निकुंजेषु पृथक् पृथक् ।। ८०-४४ ।।"
  },
  {
    "text": "राधादिभिस्तत्र सुप्तो वीजितः शयनं गतः ।।\nसार्द्धयामे स्वयं बुद्धो निजाः संमान्य ताः प्रियाः ।। ८०-४५ ।।"
  },
  {
    "text": "गोपैर्गोभिर्वृतः सायं व्रजं याति प्रहर्षितः ।।\nसख्यः सखिस्थलं प्राप्य प्रियां संचय राधिकाम् ।। ८०-४६ ।।"
  },
  {
    "text": "तया सह विशालाक्ष्यः स्वगेहान्यान्ति चान्वहम् ।।\nएवं गतागतं कुर्वल्लीँलां नित्यमुपागतः ।। ८०-४७ ।।"
  },
  {
    "text": "मयैव दृश्यते वत्स नापि ब्रह्मभवादिभिः ।।\nमयाप्यलक्षितं वत्स कुब्जासंकेतवैभवम् ।। ८०-४८ ।।"
  },
  {
    "text": "प्रीतप्रियोक्त्या जानामि सुगोप्यं प्रवदामि ते ।।\nअंगरागार्पणात्पुण्यात्प्राप्ता संकेतमुत्तमम् ।। ८०-४९ ।।"
  },
  {
    "text": "सदा सा सेवनव्यग्रा सैकैकेनाप्यनेकधा ।।\nशतकोटिमितान्येवं मिथुनानि वसंति हि ।। ८०-५० ।।"
  },
  {
    "text": "कुब्जाकृष्णानुरूपाणि नानाक्रीडापराणि च ।।\nसंभूतान्याद्यमिथुनात्स्थावरं भावयंत्यपि ।। ८०-५१ ।।"
  },
  {
    "text": "गतागतविहीनानि नित्यं नवनवानि च ।।\nतदगम्यं तृतीयस्य द्वितीयस्यैकतां गतम् ।। ८०-५२ ।।"
  },
  {
    "text": "रूपं विलक्षणं विप्र सृष्टिस्थितिलयैकलम् ।।\nएकैवाहं विजानामि श्रुत्वा त्वमप्यथा ।। ८०-५३ ।।"
  },
  {
    "text": "दग्धः षट्कर्णगो मंत्र इत्युक्तं समुपाचर ।।\nश्रुत्वैतद्दुर्लभं सोऽपि वृन्दोक्त्या नारदो मुनिः ।। ८०-५४ ।।"
  },
  {
    "text": "उभयं चिंतयन्प्राप्तो मुनिस्तत्रैव तत्परम् ।।\nएतद्रहस्यं विधिजे विषयं गुरुशिष्ययोः ।। ८०-५५ ।।"
  },
  {
    "text": "नैव कोऽप्यपरो वेत्ति धर्मः सैवावयोरपि ।।\nएक एव विजानाति वक्तुः श्रोतैकतः शुभे ।। ८०-५६ ।।"
  },
  {
    "text": "तदेकं तत्त्वमेवास्ति नेह नानास्ति किंचन ।।\nगदितं ते महाभागे रहस्यं गोपिकेशितुः ।। ८०-५७ ।।"
  },
  {
    "text": "प्रकाशच्चरितं चापि वक्ष्ये सम्यङ्निशामय ।।\nयत्र संदर्शितं तत्त्वं त्वत्पित्रे विधिनंदिनि ।। ८०-५८ ।।"
  },
  {
    "text": "तद्ब्रह्मकुंडमेतद्धि पुण्यं वृन्दावने वने ।।\nतत्र यः स्नाति मनुजो मूलवेषं विभावयन् ।। ८०-५९ ।।"
  },
  {
    "text": "वैभवं पश्यते किंचिदेवं नित्यविहारिणः ।।\nशक्रेण ज्ञाततत्त्वेन गोविन्दो यत्र चिंतितः ।। ८०-६० ।।"
  },
  {
    "text": "गोविंदकुंडं तद्भदे स्नात्वा तत्रापि तल्लभेत् ।।\nएकानेकस्वरूपेण यत्र कुंजविहारिणा ।। ८०-६१ ।।"
  },
  {
    "text": "बल्लवीभिः समारब्धो रासस्तदपि तद्विधम् ।।\nयत्र नंदादयो गोपा ददृशुर्वैभवं विभोः ।। ८०-६२ ।।"
  },
  {
    "text": "तच्च तत्त्वप्रकाशाख्यं तीर्थँ श्रीयमुनाजले ।।\nदर्शितं यत्र गोपानां कालियस्य विमर्दनम् ।। ८०-६३ ।।"
  },
  {
    "text": "तच्च पुण्यं समाख्यातं तीर्थं पापापहं नृणाम् ।।\nदावाग्नेर्मोचिता यत्र सस्त्रीबालधनार्भकाः ।। ८०-६४ ।।"
  },
  {
    "text": "गोपाः कृष्णेन तत्पुण्यं तीर्थं स्नानादघापहम् ।।\nयत्र केशी हतस्तेन लीलयैव हयाकृतिः ।। ८०-६५ ।।"
  },
  {
    "text": "तत्र स्नातस्तु मनुजो लभते धाम वैष्णवम् ।।\nयत्र दुष्टो वृषस्तेन हतस्तत्राभवच्छुचिः ।। ८०-६६ ।।"
  },
  {
    "text": "अरिष्टकुंडं विख्यातं स्नानमात्रेण मुक्तिदम् ।।\nधेनुकोऽघो बको वत्सो व्योमो लंबासुरोऽपि च ।। ८०-६७ ।।"
  },
  {
    "text": "हताः कृष्णेन लीलासु तत्र तीर्थानि यान्यपि ।।\nतेषु स्नात्वा नरो भक्तः संतर्प्य पितृदेवताः ।। ८०-६८ ।।"
  },
  {
    "text": "लभते वांछितान्कामान् गोपालस्य प्रसादतः ।।\nसुप्तं भुक्तं विचरितं श्रुतं दृष्टं विलक्षणम् ।। ८०-६९ ।।"
  },
  {
    "text": "कृतं यत्र च तत्क्षेत्रं स्नानात्स्वर्गगतिप्रदम् ।।\nश्रुतः संचिंतितो दृष्टो नतः श्लिष्टः स्तुतोऽर्थितः ।। ८०-७० ।।"
  },
  {
    "text": "यत्र पुण्यनरैर्भद्रे तच्च तीर्थं गतिप्रदम् ।।\nयत्र श्रीराधया भद्रे तपस्तप्तं सुदारुणम् ।। ८०-७१ ।।"
  },
  {
    "text": "तच्छ्रीकुंडं महत्पुण्यं स्नाने दाने जपादिके ।।\nवत्सतीर्थं चंद्रसरस्तथैवाप्सरसां सरः ।। ८०-७२ ।।"
  },
  {
    "text": "रुद्रकुंडं कामकुंडं परमं मंदिरं हरेः ।।\nविशालालकनंदाढ्या नीपखण्डं मनोहरम् ।। ८०-७३ ।।"
  },
  {
    "text": "विमलं धर्मकुंडं च भोजनस्थलमेव च ।।\nबलस्थानं बृहत्सानुः संकेतस्थानकं हरेः ।। ८०-७४ ।।"
  },
  {
    "text": "नंदिग्रामः किशोर्याश्च कुंडं कोकिलकाननम् ।।\nशेषशायिपयोऽब्धिश्च क्रीडादेशोऽक्षयो वटः ।। ८०-७५ ।।"
  },
  {
    "text": "रामकुंडं चीरचैर्यं भद्रभांडीरबिल्वकम् ।।\nमानाह्वं च सरः पुण्यं पुलिनं भक्तभोजनम् ।। ८०-७६ ।।"
  },
  {
    "text": "अक्रूरं तार्क्ष्यगोविंदं बहुलारण्यकं शुभे ।।\nएतद्वृन्दावनं नाम समंतात्पंचयोजनम् ।। ८०-७७ ।।"
  },
  {
    "text": "सुपुण्यं पुण्यकृज्जुष्ठं दर्शनादेव मुक्तिदम् ।।\nयस्य संदर्शनं देवा वांछंति च सुदुर्लभम् ।। ८०-७८ ।।"
  },
  {
    "text": "लीलामाभ्यंतरीं द्रष्टुं तपसापि न च क्षमाः ।।\nसर्वत्र संगमुत्सृज्य यस्तु वृन्दावनं श्रयेत् ।। ८०-७९ ।।"
  },
  {
    "text": "न तस्य दुर्लभं किंचित्त्रिषु भामिनि ।।\nवृन्दावनेति नामापि यः समुच्चरति प्रिये ।। ८०-८० ।।"
  },
  {
    "text": "तस्यापि भक्तिर्भवति सततं नंदनंदने ।।\nयत्र वृन्दावने पुण्ये नरनारीप्लवंगमाः ।। ८०-८१ ।।"
  },
  {
    "text": "कृमिकीटपतंगाद्याः खगा वृक्षा नगा मृगाः ।।\nसमुच्चरंति सततं राधाकृष्णेति मोहिनि ।। ८०-८२ ।।"
  },
  {
    "text": "कृष्णमायाभिभूतानां कामकश्मलचेतसाम् ।।\nस्वप्नेऽपि दुर्लभं पुंसां मन्ये वृन्दावनेक्षणम् ।। ८०-८३ ।।"
  },
  {
    "text": "वृन्दारण्यं तु यैर्दृष्टं नरैः सुकृतिभिः शुभे ।।\nतैः कृतं सफलं जन्म कृपापात्राणि ते हरेः ।। ८०-८४ ।।"
  },
  {
    "text": "किं पुनर्बहुनोक्तेन श्रुतेन विधिनंदिनि ।।\nसेव्यं वृन्दावनं पुण्यं भव्यं मुक्तिमभीप्सुभिः ।। ८०-८५ ।।"
  },
  {
    "text": "दृश्यं गम्यं च संसेव्यं ध्येयं वृन्दावनं सदां ।।\nनास्ति लोके समं तस्य भुवि कीर्तिविवर्द्धनम् ।। ८०-८६ ।।"
  },
  {
    "text": "यत्र गोवर्द्धनो नाम द्विजः कल्पे पुरातने ।।\nविरक्तः सर्वसंसारात्तप्तवान्परमं तपः ।। ८०-८७ ।।"
  },
  {
    "text": "तद्गत्वा देवि देवेशो भगवान्विष्णुरव्ययः ।।\nक्रीडास्थानं निजं प्राप्तो वरं दातुं द्विजन्मने ।। ८०-८८ ।।"
  },
  {
    "text": "तं दृष्ट्वा देवदेवेशं शंखचक्रगदाधरम् ।।\nविलसत्कौस्तुभोरस्कं मकराकृतिकुंडलम् ।। ८०-८९ ।।"
  },
  {
    "text": "सुकिरीटं सुकटकं कलनूपुरभूषितम् ।।\nवनमालानिवीतांगं श्रीवत्सांकितवक्षसम् ।। ८०-९० ।।"
  },
  {
    "text": "पीतकौशेयवसनं नवांबुदसमप्रभम् ।।\nसुनाभिं सुंदरग्रीवं सुकपोलं सुनासिकम् ।। ८०-९१ ।।"
  },
  {
    "text": "सुद्विजं सुस्मितं सुष्ठुजानूरुभुजमध्यकम् ।।\nकृपार्णवं प्रमुदितं सुप्रसन्नमुखांबुजम् ।। ८०-९२ ।।"
  },
  {
    "text": "दृष्ट्वा स सहसोत्थाय ननाम भुवि दंडवत् ।।\nवरं ब्रूहिति निर्द्दिष्टो प्राह गोवर्द्धनो हरिम् ।। ८०-९३ ।।"
  },
  {
    "text": "पद्भ्यामाक्रम्य मत्पृष्ठे तिष्ठ चैष वरो मम ।।\nतच्छ्रुत्वा भक्तवश्यो वै विचिंत्य च पुनः पुनः ।। ८०-९४ ।।"
  },
  {
    "text": "तस्थौ तत्पृष्ठमाक्रम्य तदा भूयो द्विजोऽब्रवीत् ।।\nनाहं त्वामुत्सहे देव निजपृष्ठे जगत्पते ।। ८०-९५ ।।"
  },
  {
    "text": "अवतारयितुं तस्मादेवमेव स्थिरो भव ।।\nततः प्रभृति विश्वात्मा त्यक्त्वा गोवर्द्धनं द्विजम् ।। ८०-९६ ।।"
  },
  {
    "text": "गिरिरूपधरं याति नित्यं योगिवनं क्वचित् ।।\nकृष्णावतारे भगवान् ज्ञात्वा गोवर्द्धनं द्विजम् ।। ८०-९७ ।।"
  },
  {
    "text": "संप्राप्तं निजसारूप्यं नंदाद्यैः समभोजयत् ।।\nअन्नकूटेन दोहेन तर्पयित्वाचलं द्विजम् ।। ८०-९८ ।।"
  },
  {
    "text": "तृट्परीतं समाज्ञाय नवमेघानपाययत् ।।\nमित्रं स वासुदेवस्य संजातं तेन कर्मणा ।। ८०-९९ ।।"
  },
  {
    "text": "तं यो भक्त्या नरो देवि पूजयेदुपचारकैः ।।\nप्रदक्षिणं परिक्रामेन्न तस्य पुनरुद्भवः ।। ८०-१०० ।।"
  },
  {
    "text": "गोवर्द्धनो गिरिः पुण्यो जातो हरिनिवासतः ।।\nतं दृष्ट्वा दर्शनेनालमन्यपुण्याचलस्य च ।। ८०-१०१ ।।"
  },
  {
    "text": "यामुनं पुलिनं रम्यं कृष्णविक्रीडनांचितम् ।।\nत्वमेव ब्रूहि सुभगे क्वान्यत्र जगतीतले ।। ८०-१०२ ।।"
  },
  {
    "text": "तस्मात्सर्वप्रयत्नेन त्यक्त्वा वननदीगिरीन् ।।\nसु पुण्यान्पुण्यदान्नॄणां सेव्यं वृन्दावनं सदा ।। ८०-१०३ ।।"
  },
  {
    "text": "यमी पुण्या नदी यत्र पुण्यो गोवर्द्धनो गिरिः ।।\nतत्किं वृन्दावनात्पुण्यमरण्यं भुवि विद्यते ।। ८०-१०४ ।।"
  },
  {
    "text": "कलिकल्मषभीतानां विषयासक्तचेतसाम् ।।\nनान्यं वृन्दावनात्सेव्यमस्ति लोकेष्वपि त्रिषु ।। ८०-१०५ ।।"
  },
  {
    "text": "यस्मिन्नित्यं विचरंति हरिर्गोपगोगोपिकाभिर्बर्हापीडी नटवरवपुः कर्णिकारावतंसी ।।\nवंशीहंसीस्वनजितरवो वैजयंतीवृतांगो नंदस्यांगाद्धृतमणिगणीयश्च हंसोऽहमाख्यः ।। ८०-१०६ ।।"
  },
  {
    "text": "यस्य ध्यानं नगजनियुतोऽहर्निशं वै गिरीशो भक्तिक्लिन्नो रहसि कुरुते ह्यर्द्धनारीश्वराख्यः ।।\nगायत्रीं स्त्रीं हृदयकुडरे पद्मयोनिर्विधत्ते नेत्रैरिन्द्रो दशशतमितैर्वीक्षते वै शचीं ताम् ।। ८०-१०७ ।।"
  },
  {
    "text": "अश्रोत्रेशो रहसि वनितां रक्षति स्वां रसज्ञो वंशीनादश्रवणजभिया कान्यवार्ता जनानाम् ।।\nछेदं शोषं तदनु दहनं भेदनं प्राप्य यासीच्छ्रीगोपीशाधरजनिसुधां सादरं शीलयंती ।। ८०-१०८ ।।"
  },
  {
    "text": "याभिर्वृंदावनमनुगतो नंदसूनुः क्षपासु रेमे चंद्रांशुकलितसमुद्योतभद्रे निकुञ्जे ।।\nतासां दिष्टं किमहमधुना वर्णये बल्लवीनां यासां साक्षाच्चरणजरजः श्रीशविध्याद्यलभ्यम् ।। ८०-१०९ ।।"
  },
  {
    "text": "यत्र प्राप्तास्तृणमृगखगा ये कृमिप्राणि वृन्दा वृन्दारण्ये विधिहररमाभ्यर्हणीया भवंति ।।\nतत्संप्राप्याद्वयपदरतो ब्रह्मभूयं गतः कौ प्रेमस्निग्धो विहरति सुखांभोधिकल्लोलमग्नः ।। ८०-११० ।।"
  },
  {
    "text": "यत्र क्रूराः सहजमसुभृद्रातजाता विसृज्य वैरं स्वैरं सुहृद् इव तत्सौख्यमेवाश्रयंते ।।\nतत्किं प्राप्य प्रभुमिव जनः संपरित्यज्य गच्छन्क्वाप्यन्यत्र प्रभवति सुखी कृष्णमायाकरंडे ।। ८-१११ ।।"
  },
  {
    "text": "वृन्दारण्यं तदखिलधरापुण्यरूपं श्रयन्मे स्वांतं ध्वांतं जगदिदमधः कृत्य वर्वर्ति शश्वत् ।।\nगोपीनाथः प्रतिपदमपि प्रेमसंक्लिन्नचेता नीचं वोच्चं न च गणयति प्रोद्धरत्येव भक्तान् ।। ८०-११२ ।।"
  },
  {
    "text": "गोपान् गोपीः खगमृगागोपगोभूरजांसि स्मृत्वा प्रणमति जने प्रेमरज्ज्वा निबद्धः ।।\nदास्यं भक्ते कलयतितरां तत्किमन्यं व्रजेशात्सेव्यं देवं गणय विधिजेऽहं तु जानामि नैव ।। ८०-११३ ।।"
  },
  {
    "text": "एतत्संक्षेपतः प्रोक्तं वृन्दारण्यसमुद्भवम् ।।\nमाहात्म्यं विधिजे तुभ्यं वक्तव्यं नावशेषितम् ।। ८०-११४ ।।"
  },
  {
    "text": "संसारभीतैर्मनुजैरेतदेव सदानद्यैः ।।\nश्रोतव्यं कीर्तनीयं च स्मर्तव्यं ध्येयमेव च ।। ८०-११५ ।।"
  },
  {
    "text": "वृन्दा रण्यस्य माहात्म्यं यः श्रृणोति नरः शुचिः ।।\nकीर्तयेद्वापि विधिजे सोऽपि विष्णुर्न संशयः ।। ८०-११६ ।।"
  },
  {
    "text": "इति श्रीबृन्नारदीयपुराणे बृहदुपाख्याने उत्तरभागे वसुमोहिनीसंवादे श्रीवृन्दावनमाहात्म्यं नामाशीतितमोऽध्यायः ।। ८० ।।"
  }
]
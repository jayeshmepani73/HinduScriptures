[
  {
    "text": "वसिष्ठ उवाच ।।\nसंध्यावली ततः पादौ भर्तुः संगृह्य भूपते ।।\nउवाच वचनं देवी धर्मां गदविनाशनम् ।। ३३-१ ।।"
  },
  {
    "text": "बहुधाप्यनुशिष्टेयं मया भूप यथा त्वया ।।\nमोहिन्या मोहरूपाया नान्यत्संरोचतेऽधुना ।। ३३-२ ।।"
  },
  {
    "text": "भोजनं वासरे विष्णोर्वधं वा तनयस्य वै ।।\nधर्मत्यागाद्वरं नाथ पुत्रस्य विनिपातनम् ।। ३३-३ ।।"
  },
  {
    "text": "यादृशी हि जनन्यास्तु पीडा भवति भूपते ।।\nपुत्रस्योत्पादने तीव्रातादृशी न भवेत्पितुः ।। ३३-४ ।।"
  },
  {
    "text": "गर्भसंधारणे राजन् खेदः स्नेहोऽधिको यथा ।।\nमातुर्भवति भूपाल तथा नहि भवेत्पितुः ।। ३३-५ ।।"
  },
  {
    "text": "बीजनिर्वाषकः प्रोक्तः पिता राजेंद्र भूतले ।।\nजननी धारिणी क्लिष्टा वर्द्धने पालनेऽधिका ।। ३३-६ ।।"
  },
  {
    "text": "पितुः शतगुणः स्नेहो मातुः पुत्रे प्रवर्तते ।।\nस्नेहाधिक्यं तु संप्रेक्ष्य मातरं महतीं विदुः ।। ३३-७ ।।"
  },
  {
    "text": "साहं जाता गतस्नेहा परलोकजिगीषया ।।\nपुत्रस्य नृपशार्दूल सत्यवाक्यस्य पालनात् ।। ३३-८ ।।"
  },
  {
    "text": "व्यापादय सुतं भूप स्नेहं त्यक्त्वा सुदूरतः ।।\nमा सत्यलंघनं कार्षीः शापितोऽसि मयात्मना ।। ३३-९ ।।"
  },
  {
    "text": "निकषेषु ह्यषीकेशो भविष्यति फलप्रदः ।।\nयस्मिंश्चीर्णे रुजा देहे नाल्पापि नृप जायते ।। ३३-१० ।।"
  },
  {
    "text": "अधर्मान्मानवोऽवश्यं स्वर्गभ्रष्टो न संशयः ।।\nप्राणानादाय पुत्रं वा सर्वस्वं वा महीपते ।। ३३-११ ।।"
  },
  {
    "text": "यश्चानुवर्तते दैवं स पुमान् गीयते महान् ।।\nता आपदोऽपि भूपाल धन्या याः सत्यकारिकाः ।। ३३-१२ ।।"
  },
  {
    "text": "सत्तयसंरक्षणार्थत्वान्नृणां स्युर्मोक्षदायिकाः ।।\nकीर्तिसंस्तरणार्थाय कर्त्तव्यं मनुजैः सदा ।। ३३-१३ ।।"
  },
  {
    "text": "कर्म भूपाल शास्त्रोक्तं स्नेहद्वेषविवर्जितम् ।।\nतदलं परितापेन सत्यं पालय भूपते ।। ३३-१४ ।।"
  },
  {
    "text": "सत्यस्य पालनाद्राजन्विष्णुदेहेन युज्यते ।।\nदेवैरुत्पादिता ह्येषा निकषा ते विमोहिनी ।। ३३-१५ ।।"
  },
  {
    "text": "मन्ये भूपाल सा पत्न्या कृता तां त्वं न बुध्यसे ।।\nपुत्रव्यपादनाद्देवा भविष्यंति ह्यवाङ्मुखाः ।। ३३-१६ ।।"
  },
  {
    "text": "तेषां दत्वा पदं मूर्ध्नि यास्यसे परमं पदम् ।।\nविष्णोरुद्वहतां भक्तिं देवताः परिपंथिनः ।। ३३-१७ ।।"
  },
  {
    "text": "भविष्यत्यंधता लोके तदेव प्रकटीकृतम् ।।\nविरुद्धा विबुधा भूप सेश्वरास्तव चेष्टितैः ।। ३३-१८ ।।"
  },
  {
    "text": "मोक्षमार्गप्रभेत्तारस्तव निश्चया लोपकाः ।।\nस त्वं भूप दृढो भूत्वा घातयस्व सुतं प्रियम् ।। ३३-१९ ।।"
  },
  {
    "text": "मोहिन्याः कुरु वाक्यं तु आत्मनः सत्यपालनात् ।। ३३-२० ।।"
  },
  {
    "text": "लुप्तेऽपि वाक्ये भविता नृपेश पापं समं ब्रह्मवधेन घोरम् ।।\nतंतासि लोके शमनस्य भूप यशःप्रणाशो भविता धरायाम् ।। ३३-२१ ।।"
  },
  {
    "text": "वसिष्ठ उवाच ।।\nभार्याया वचनं श्रुत्वा राजा रुक्मांगदस्तदा ।।\nसंध्यावलीमुवाचेदं मोहिन्याः सन्निधौ नृप ।। ३३-२२ ।।"
  },
  {
    "text": "पुत्रहत्या महाहत्या ब्रह्महत्याधिका प्रिये ।।\nघातयित्वा सुतं लोके का गतिर्म्मे भविष्यति ।। ३३-२३ ।।"
  },
  {
    "text": "क्व गतो मंदरं शैलं क्व प्राप्ता मोहिनी मया ।।\nधर्मांगदविनाशाय देवि कालप्रिया त्वियम् ।। ३३-२४ ।।"
  },
  {
    "text": "धर्मज्ञं विनयोपेतं प्रजारंजनकारकम् ।।\nअप्रजं च सुतं हत्वा का गतिर्मे भविष्याति ।। ३३-२५ ।।"
  },
  {
    "text": "कुपुत्रस्यापि हननाद्देवि दुःखं भवेत्पितुः ।। ३३-२६ ।।"
  },
  {
    "text": "किं पुनर्द्धर्मशीलस्य गुरुसेवाविधायिनः ।।\nजम्बूद्वीपमिदं भुक्तं मया तु वरवर्णिनि ।। ३३-२७ ।।"
  },
  {
    "text": "द्वीपानि सप्त भुक्तानि तनयेन तवाधुना ।।\nविष्णोरंशो वरारोहे पितुरप्यधिको भवेत् ।। ३३-२८ ।।"
  },
  {
    "text": "पुराणेषु वरारोहे कविभिः परिकीर्तितः ।।\nयोऽयमत्यधिकः पुत्रो धर्मांगद इति क्षितौ ।। ३३-२९ ।।"
  },
  {
    "text": "मम वंशस्य चार्वंगि किं पुनर्मम मानदः ।।\nअहो दुःखमनुप्राप्तं पुत्रादप्यधिकं मया ।। ३३-३० ।।"
  },
  {
    "text": "पुनरेव वरारोहे ब्रूहि त्वं वचनैः शुभैः ।।\nमोहिनीं मोहसंप्राप्तां मम दुःखप्रदायिनीम् ।। ३३-३१ ।।"
  },
  {
    "text": "एवमुक्त्वा तु नृपतिः प्रियां सन्ध्यावलीं तदा ।।\nसमीपमागत्य नृपो मोहिनीमिदमब्रवीत् ।। ३३-३२ ।।"
  },
  {
    "text": "न भोक्ष्ये वासरे विष्णोर्न हिंस्ये तनयं शुभे ।।\nआत्मानं दारयिष्यामि देवीं सन्ध्यावलीं तथा ।। ३३-३३ ।।"
  },
  {
    "text": "अन्यद्वा दारुणं कर्म करोमि तव शासनात् ।।\nदुष्टाग्रहमिमं सुभ्रु परित्यज सुतं प्रति ।। ३३-३४ ।।"
  },
  {
    "text": "किं फलं भविता तुभ्यं हत्वा धर्मांगदं सुतम् ।।\nभोजयित्वा दिने विष्णोः को लाभो भविता वद ।। ३३-३५ ।।"
  },
  {
    "text": "दासोऽस्मि तव भृत्योऽस्मि वशगोऽस्मि वरानने ।।\nअन्यं याचस्व सुभगे वरं त्वां शरणं गतः ।। ३३-३६ ।।"
  },
  {
    "text": "रक्ताशोकसमानाभ्यां तव चार्वंगिसर्वशः ।।\nअन्यत्प्रयोजनं किंचित्कर्त्ताऽस्मि वशगस्तव ।। ३३-३७ ।।"
  },
  {
    "text": "प्रसादं कुरु मे देवि पुत्रभिक्षां प्रयच्छ मे ।।\nदुर्लभो गुणवान्पुत्रो दुर्लभो हरिवासरः ।। ३३-३८ ।।"
  },
  {
    "text": "दुर्लभः जाह्नवीतोयं दुर्लभा जननी क्षितौ ।।\nदुर्लभं हि कुले जन्म दुर्लभा वंशजा प्रिया ।। ३३-३९ ।।"
  },
  {
    "text": "दुर्लभं कांचनं दानं दुर्लभं हरिपूजनम् ।।\nदुर्लभा वैष्णवी दीक्षा दुर्लभः स्मृतिसंग्रहः ।। ३३-४० ।।"
  },
  {
    "text": "दुर्लभः शौकरे वासो दुर्लभं हरिचिन्तनम् ।\nदुर्लभो जागरो विष्णोर्दुर्लभा ह्यात्मसत्क्रिया ।। ३३-४१ ।।"
  },
  {
    "text": "दुर्लभा पुत्रसंप्राप्तिर्दुर्लभं पौष्करं जलम् ।।\nदुर्लभः शिष्टसंसर्गो दुर्लभा भक्तिरुच्यते ।। ३३-४२ ।।"
  },
  {
    "text": "दुर्लभं कपिलादानं दुर्लभं नीलमोक्षणम् ।।\nकृतं श्राद्धं त्रयोदश्यां दुर्लभं वरवर्णिनि ।। ३३-४३ ।।"
  },
  {
    "text": "दुर्लभा वसुधा चीर्णं व्रतं पातकनाशनम् ।।\nधेनुस्तिलमयी सुभ्रु दुर्लभा विप्रगामिनी ।। ३३-४४ ।।"
  },
  {
    "text": "धात्रीस्नानं वरारोहे दुर्लभो हरिवासरः ।।\nदुर्लभं पर्वकाले तु स्नानं शीतलवारिणा ।। ३३-४५ ।।"
  },
  {
    "text": "माघमासे विशेषेण प्रत्यूषसमये शुभे ।।\nयथाशास्त्रोदितं कर्म तद्देवि भुवि दुर्लभम् ।। ३३-४६ ।।"
  },
  {
    "text": "दुर्लभं कुशलं पथ्यं दुर्लभं चौषधं तथा ।।\nव्याधेर्विघातकरणं दुर्लभं शास्त्रमार्गतः ।। ३३-४७ ।।"
  },
  {
    "text": "दुर्लभं स्मरणं विष्णोर्मरणे वरवर्णिनि ।।\nएवं वचो वरारोहे कुरु मे धर्मरक्षकम् ।। ३३-४८ ।।"
  },
  {
    "text": "किं वधेनेवै चार्वंगि प्रसादं कर्तुमर्हसि ।।\nसेविता विषयाः सम्यक्कृतं राज्यमकंटकम् ।। ३३-४९ ।।"
  },
  {
    "text": "मया मूर्घ्नि पदं दत्तं देवगोविप्ररक्षिणाम् ।।\nअदृष्टविषयं पुत्रं नाहं हिंस्ये कदाचन ।। ३३-५० ।।"
  },
  {
    "text": "स्वहस्तेनेह चार्वंगि किं नु पापमतः परम् ।।"
  },
  {
    "text": "मोहिन्युवाच ।।\nधर्मांगदो न मे शत्रुर्नाहं हन्मि सुतं तव ।। ३३-५१ ।।"
  },
  {
    "text": "पूर्वमेव मया प्रोक्तं भुंक्ष्वत्वं हरिवासरे ।।\nवसुधां स्वेच्छया राजंस्त्वं शाधि बहुवत्सरम् ।। ३३-५२ ।।"
  },
  {
    "text": "नाहं व्यापादये पुत्रमर्थसिद्धिस्तु भोजने ।।\nमम भूमिपते कार्यं न पुत्रनिधने तव ।। ३३-५३ ।।"
  },
  {
    "text": "यदि पुत्रः प्रियो राजन्भुज्यतां हरिवासरे ।।\nकिं विलापैर्महीपाल एतैर्द्धर्मबहिष्कृतैः ।। ३३-५४ ।।"
  },
  {
    "text": "सत्यं संरक्ष यत्नेन कुरुष्व वचनं मम ।।\nएवं ब्रुवाणां तां राजन्मोहिनीं तनुमध्यमाम् ।। ३३-५५ ।।"
  },
  {
    "text": "धर्मांगदः प्रत्युवाच दृष्ट्वा नत्वाग्रतः स्थितः ।।\nएतदेव गृहाण त्वं मा शंकां कुरु भामिनि ।। ३३-५६ ।।"
  },
  {
    "text": "गृहीत्वा निर्मलं खङ्गं विन्यस्य नृपतेः पुरः ।।\nआत्मानं च प्रत्युवाच सत्यधर्मव्यवस्थितः ।। ३३-५७ ।।"
  },
  {
    "text": "न विलंबः पितः कार्यस्त्वया मम निपातने ।।\nमन्मातुर्वचनं सत्यं कुरु भूप प्रतिश्रुतम् ।। ३३-५८ ।।"
  },
  {
    "text": "आत्मा रक्ष्यो धनैर्दारैरथवापि निजात्मजैः ।।\nअपत्यं धर्मकामार्थं श्रेयस्कामस्य भूपतेः ।। ३३-५९ ।।"
  },
  {
    "text": "त्वदर्थे मरणं मह्यमक्षय्य गतिदायकम् ।।\nतवापि निर्मला लोकाः स्ववाक्यपरिपालनात् ।। ३३-६० ।।"
  },
  {
    "text": "परित्यज्य परं दुःखं पुत्रव्यापादनोद्भवम् ।।\nदेहत्यागे ममारंभो नरदेहे भविष्यति ।। ३३-६१ ।।"
  },
  {
    "text": "सर्वामयविनिर्मुक्ते शतक्रतुसमे विभो ।।\nपितुरर्थे हता ये तु मातुरर्थे हतास्तथा ।। ३३-६२ ।।"
  },
  {
    "text": "गवार्थे ब्राह्यणार्थे वा प्रमदार्थे महीपते ।।\nभूम्यर्थे पार्थिवार्थे वा देवतार्थे तथैव च ।। ३३-६३ ।।"
  },
  {
    "text": "बालार्थे विकलार्थे च यांति लोकान्सुभास्वरान् ।।\nतदलं परितापेन जहि मां त्वं वरासिना ।। ३३-६४ ।।"
  },
  {
    "text": "सत्यं पालय राजेंद्र मा भुंक्ष्व हरिवासरे ।।\nधर्मार्थे तनयं हन्याद्भार्यां वापि महीपते ।। ३३-६५ ।।"
  },
  {
    "text": "श्रूयते वेदवाक्येषु पुत्रं हन्यान्मखस्थितः ।।\nअश्वमेघे मखवरे न दोषो जायते नृप ।। ३३-६६ ।।"
  },
  {
    "text": "यद्ब्रवीति महीपाल मोहिनी जननी मम ।।\nतत्त्वया ह्यविचारेण कर्त्तव्यं वचनं ध्रुवम् ।। ३३-६७ ।।"
  },
  {
    "text": "प्रसीद राजेंद्र कुरुष्व वाक्यं मयेरितं चात्मवधाय सत्यम् ।।\nविमोचयेथा नृपते सुघोराद्वाक्यानृतान्मोहिनिहस्तयोगात् ।। ३३-६८ ।।"
  },
  {
    "text": "वधेन ते भूमिपते सुतस्य यशः प्रकाशं गमयिष्यते च ।।\nयशः प्रकाशाद्भविता हि कीर्तिस्तथाक्षया तात न संशयोऽत्र ।। ३३-६९ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते धर्मांगदोक्तिर्नाम त्रयस्त्रिंशोऽध्यायः ।। ३३ ।।"
  }
]
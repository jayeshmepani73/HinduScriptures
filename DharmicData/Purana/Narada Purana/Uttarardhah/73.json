[
  {
    "text": "अथ त्र्यंबकमाहात्म्यं प्रारभ्यते ।।"
  },
  {
    "text": "मोहिन्युवाच ।।\nश्रुतं गुरो त्वया प्रोक्तं पुण्याख्यानं च गौतमम् ।।\nत्र्यंबकस्य च माहात्म्यं गोदापंचवटीभवम् ।। ७३-१ ।।"
  },
  {
    "text": "अधुना श्रोतुमिच्छामि पुंडरीकपुरोद्भवम् ।।\nयथा तत्र महादेवस्तांडवं नृत्यमाचरत् ।। ७३-२ ।।"
  },
  {
    "text": "तथा वद महीदेव  पुण्यात्पुण्यतरं मम ।।"
  },
  {
    "text": "वसुरुवाच ।।\nभक्तवश्यो महादेवः सद्यो वरद एव च ।। ७३-३ ।।"
  },
  {
    "text": "प्राकट्यं याति भक्तानां करोति च तदिच्छया ।।\nएकदा जैमिनिर्नाम्रा व्यासशिष्यो मुनीश्वरः ।। ७३-४ ।।"
  },
  {
    "text": "अग्निवेशादिभिः शिष्यैः सार्द्धं तीर्थान्यटन्नगात् ।।\nपुंडरीकपुरं साक्षाद्देवराजपुरोपमम् ।। ७३-५ ।।"
  },
  {
    "text": "सर्वतोऽलंकृतं श्रीमत्सर्वर्तुकुसुमद्रुमैः ।।\nशोभितं शीतलच्छायैः शुभ्रवारिजलाशयैः ।। ७३-६ ।।"
  },
  {
    "text": "नानावयः कुलाकीर्णैः सुरम्यैः कमलाकरैः ।।\nनारीभिरप्सरोभिश्च नृभिर्विद्याधरद्युभिः ।। ७३-७ ।।"
  },
  {
    "text": "विलसद्भवनैः शुभ्रैर्विमानमिव राजते ।।\nदृष्ट्वा शोभां मुनिस्तस्य पुरस्य प्रीतिमान्भृशम् ।। ७३-८ ।।"
  },
  {
    "text": "बभूव च मनश्चक्रे स्नातुं तत्र सरोवरे ।।\nस्निग्धच्छायैर्द्रुमैर्युक्ते नानापुष्पसुगंधिते ।। ७३-९ ।।"
  },
  {
    "text": "विश्रम्य तरुछायाढ्ये तटे तस्य क्षणं मुनिः ।।\nस्नात्वा नित्याः क्रियाश्चक्रे देवर्षिपितृतर्पणम् ।। ७३-१० ।।"
  },
  {
    "text": "निर्माय पार्थिवं लिंगं विविधैरुपचारकैः ।।\nपूजयामास विधिवत्पाद्यार्ध्याद्यैरनाकुलः ।। ७३-११ ।।"
  },
  {
    "text": "गंधैर्धूपैस्तथा दीपैर्नैवेद्यैर्विविधैरपि ।।\nपुष्पैः सुगंधिभिः प्रार्च्य स्थितो यावदभून्मुनिः ।। ७३-१२ ।।"
  },
  {
    "text": "तावत्प्रसन्नो भगवान्साक्षात्कारमुपागतः ।।\nतस्मिन्नेव च मृल्लिंगे नानारत्नप्रभोद्गमे ।। ७३-१३ ।।"
  },
  {
    "text": "ततः स जैमिनिर्द्दष्ट्वा साक्षाद्देवमुमापतिम् ।।\nपपात दंडवद्भूमौ पुनरुत्थाय सांजलिः ।। ७३-१४ ।।"
  },
  {
    "text": "प्राह प्रपन्नार्तिहरं हरार्द्धांगं हरिं विभुम् ।।"
  },
  {
    "text": "जैमिनिरुवाच ।।\nधन्योऽस्मि कृतकृत्योऽस्मि देवदेव जगत्पते ।। ७३-१५ ।।"
  },
  {
    "text": "यस्त्वं ब्रह्मादिभिर्ध्येयः साक्षान्मद्दृष्टिगोचरः ।।\nततः प्रसन्नः स विभुर्गिरीशोऽस्य निजं करम् ।। ७३-१६ ।।"
  },
  {
    "text": "शिरस्याधायागदत्तं ब्रूहि पुत्र किमिच्छसि ।।\nतच्छ्रुत्वा वचनं शंभोर्जैमिनिः प्रत्युवाच ह ।। ७३-१७ ।।"
  },
  {
    "text": "देवं सांबं सविघ्नेशं सकुमारं विलोकये ।।\nततः सांबः सपुत्रोऽस्य शंकरो दर्शनं गतः ।। ७३-१८ ।।"
  },
  {
    "text": "पुनः प्राह प्रसन्नात्मा ब्रूहि पुत्र किमिच्छसि ।।\nअथास्य जैमिनिर्वीक्ष्य कृपालुत्वं जगद्गुरोः ।। ७३-१९ ।।"
  },
  {
    "text": "स्मयन्नाह समीक्षे त्वां तांडवं नटनं गतम् ।।\nअथ तद्वांछितं कर्तुं भगवानंबिकापतिः ।। ७३-२० ।।"
  },
  {
    "text": "सस्मार प्रमथान्सर्वान्नानाक्रीडाविशारदान् ।।\nस्मृतमात्रास्तु ते सर्वे नंदिभृंगिपुरोगमाः ।। ७३-२१ ।।"
  },
  {
    "text": "समाजग्मुः प्रजल्पंतः कौतूहलसमन्विताः ।।\nसविघ्नेशकुमारांबं ते नमस्कृत्य वाग्यताः ।।\nतस्थुः प्रांजलयो देवदेवस्याज्ञासमीक्षकाः ।। ७३-२२ ।।"
  },
  {
    "text": "ततो हरो हराज्ञया विधाय रूपमद्भुतं प्रनर्तुमुद्यतो बभौ विचित्रवेषभूषणः ।।\nविलोलनागवल्लरीद्धकक्षईषदुत्सिताननो ललाटशोभितेन्दुलेख ऊर्ध्वदोर्ध्वजः ।। ७३-२३ ।।"
  },
  {
    "text": "सुहृग्विलिप्तभस्मदेहरुग्जितेंदुचंद्रिको जटाकलापनिस्सरत्सुरापगार्द्रविग्रहः ।।\nललाटलोचनोज्ज्वलत्कृशानुतप्तशीतगुः स्रवत्सुधानुजीवितैणभूपकृत्तिहुंकृतः ।। ७३-२४ ।।"
  },
  {
    "text": "कुमारवाहकोकिचंचुकृष्टनागफुंकृतो गलत्सुधानुजीवदब्जयोनितुंडतुंकृतः ।।\nफणिप्रभीतविघ्नराजवाहनाखुचुंकृतो मृगेंद्रनादभीषिताक्षताक्षन्महोक्षभांकृतः ।। ७३-२५ ।।"
  },
  {
    "text": "मुहुः पदांवुजप्रपातकंपितावनीतलः प्रकृष्टवाद्यहृष्टगात्ररोमरा जिकंटकः ।।\nसुरासुरेन्द्रमौलिरत्नभासितांघ्रिंपकजो गणेशकार्तिकेयशैलपुत्रिवीक्षिताननः ।। ७३-२६ ।।"
  },
  {
    "text": "प्रवृद्धहर्षभक्तवृन्दसम्यगुक्तसंजयः प्रवृत्ततांडवैर्विभुर्बभौ दिशोऽवभासयन् ।। ७३-२७ ।।"
  },
  {
    "text": "अथानंदार्णवे मग्नो दृष्ट्वा नृत्यं महेशितुः ।।\nजैमिनिर्वेदपादेन स्तवेनास्तौत्समाहितः ।। ७३-२८ ।।"
  },
  {
    "text": "विरिंचिविष्णुगिरिशप्रणतांघ्रिसरोरुहे ।।\nजगत्सूते नमस्तुभ्यं देवि कांपिल्यवासिनि ।। ७३-२९ ।।"
  },
  {
    "text": "विघ्नेशविधिमार्तंडचंद्रेंद्रोपेंद्रवंदित ।।\nनमो गणपते तुभ्यं ब्रह्मणां ब्रह्मणस्पते ।। ७३-३० ।।"
  },
  {
    "text": "उमाकोमलहस्ताब्जसंभावितललाटकम् ।।\nहिरण्यकुंडलं वंदे कुमारं पुष्करस्रजम् ।। ७३-३१ ।।"
  },
  {
    "text": "शिवं ब्रह्मादिदुर्दर्शं नरः कः स्तोतुमर्हति ।।\nदर्शनात्ते स्तुतिर्मे सा चाभ्राद्वृष्टिरिवाजनि ।। ७३-३२ ।।"
  },
  {
    "text": "नमः शिवाय सांबाय नमः शर्वाय शंभवे ।।\nनमो नटाय रुद्राय सदसस्पतये नमः ।। ७३-३३ ।।"
  },
  {
    "text": "पादभिन्नाय लोकाय मौलिभिन्नांडभित्तये ।।\nभुजभ्रांतदिगंताय भूतानां पतये नमः ।। ७३-३४ ।।"
  },
  {
    "text": "क्वणन्नूपुरयुग्माय विलसत्कृत्तिवाससे ।।\nफणींद्रमेखलायास्तु पशूनां पतये नमः ।। ७३-३५ ।।"
  },
  {
    "text": "कालकालाय सोमाय योगिने शूलपाणये ।।\nअस्थिभूषाय शुद्धाय जगतां पतये नमः ।। ७३-३६ ।।"
  },
  {
    "text": "पात्रे सर्वस्य जगतो नेत्रे सर्वदिवौकसाम् ।।\nगोत्राणां पतये तुभ्यं क्षेत्राणां पतये नमः ।। ७३-३७ ।।"
  },
  {
    "text": "शंकराय नमस्तुभ्यं मंगलाय नमोनमः ।।\nधनानां पतये तुभ्यमन्नानां पतये नमः ।।\nआत्माधिपतये तुभ्यं नमो मीढुष्टमाय च ।। ७३-३८ ।।"
  },
  {
    "text": "अष्टाङ्गायातिहृद्याय क्लिष्टभक्तेष्टदायिने ।।\nइष्टिघ्नाय सुतुष्टाय पुष्टानां पतये नमः ।। ७३-३९ ।।"
  },
  {
    "text": "पंचभूताधिपतये कालाधिपतये नमः ।।\nनम आत्माधिपतये दिशां च पतये नमः ।। ७३-४० ।।"
  },
  {
    "text": "विश्वकर्त्रे महेशाय विश्वभर्त्रे पिनाकिने ।।\nविश्वहर्त्रेऽग्निनेत्राय विश्वरूपाय वै नमः ।। ७३-४१ ।।"
  },
  {
    "text": "ईशान ते तत्पुरुप नमो घोराय ते सदा ।।\nवामदेव नमस्तेऽस्तु सद्योजाताय वै नमः ।। ७३-४२ ।।"
  },
  {
    "text": "भूतिभूषाय भक्तानां भीतिभंगप्रदायिने ।।\nनमो भवाय भर्गाय नमो रुद्राय मीढुषे ।। ७३-४३ ।।"
  },
  {
    "text": "सहस्रांबाय सांबाय सहस्राभीषवे नमः ।।\nसहस्रबाहवे तुभ्यं सहस्राक्षाय मीढुषे ।। ७३-४४ ।।"
  },
  {
    "text": "सुकपोलाय सोमाय सुललाटाय सुभ्रुवे ।।\nसुदेहाय नमस्तुभ्यं सुमृडीकाय मीढुषे ।। ७३-४५ ।।"
  },
  {
    "text": "भवक्लेशनिमित्तोरुभयच्छेदकृते सदा ।।\nनमस्तुभ्यमषाढाय सहमानाय मीढुषे ।। ७३-४६ ।।"
  },
  {
    "text": "वंदेऽहं देवमानंदसंदोहं लास्यसुंदरम् ।।\nसमस्तजगतां नाथं सदसस्पतिमद्भुतम् ।। ७३-४७ ।।"
  },
  {
    "text": "सुजंघं सुंदरं क्षौमं रक्षोभूतक्षतिक्षमम् ।।\nयक्षेशेष्टं नमामीशमक्षरं परमं प्रभुम् ।। ७३-४८ ।।"
  },
  {
    "text": "अर्द्धालकमवस्त्रार्द्धमस्थ्युत्पलदलस्रजम् ।।\nअर्द्धपुंलक्षणं वंदे पुरुषं कृष्णपिंगलम् ।। ७३-४९ ।।"
  },
  {
    "text": "सकृत्प्रणतसंसारमहासागरतारकम् ।।\nप्रणमामि तमीशानं जगतस्तस्थुषस्पतिम् ।। ७३-५० ।।"
  },
  {
    "text": "धातारं जगतामीशं दातारं सर्वसंपदाम् ।।\nनेतारं मरुतां वंदे जेतारमपराजितम् ।। ७३-५१ ।।"
  },
  {
    "text": "तं त्वामंततकनेतारं वंदे मंदाकिनीधरम् ।।\nदधाति विदधद्यो मामिमानि त्रीणि विष्टपा ।। ७३-५२ ।।"
  },
  {
    "text": "सर्वज्ञं सर्वगं सर्वं कविं वंदे तमीश्वरम् ।।\nयतश्च यजुषा सार्द्धमृचः सामानि जज्ञिरे ।। ७३-५३ ।।"
  },
  {
    "text": "भवंतं सुदृशं वंदे भूतभव्यभवंति च ।।\nत्यजंतीतरकर्माणि यो विश्वाभि विपश्यति ।। ७३-५४ ।।"
  },
  {
    "text": "हरं सुरनियंतारं हरंतमहमानतः ।।\nयदाज्ञया जगत्सर्वं व्याप्य नारायणः स्थितः ।। ७३-५५ ।।"
  },
  {
    "text": "तं नमामि महादेवं यन्नियोगादिदं जगत् ।।\nकल्पादौ भगवान्धाता यथापूर्वमकल्पयत् ।। ७३-५६ ।।"
  },
  {
    "text": "ईश्वरं तमहं देवं यस्य लिंगमहर्निशम् ।।\nयजंते सह भार्याभिरिंद्रज्येष्ठा मरुद्गणाः ।। ७३-५७ ।।"
  },
  {
    "text": "नमामि तमिमं रुद्रं यमभ्यर्च्य सकृत्पुरा ।।\nअवापुः स्वं स्वमैश्वर्यं देवासः पूषरातयः ।। ७३-५८ ।।"
  },
  {
    "text": "तं वंदे देवमीशानं यं शिवं हृदयांबुजे ।।\nसततं यतयः शांताः संजानानाउपासते ।। ७३-५९ ।।"
  },
  {
    "text": "तदस्मै सततं कुर्मो नमः कमलकांतये ।।\nउमाकुचपटोरस्कया ते रुद्रशिवा तनूः ।। ७३-६० ।।"
  },
  {
    "text": "नमस्ते रुद्रभावाय नमस्ते रुद्रकेलये ।।\nनमस्ते रुद्रशांत्यै च नमस्ते रुद्रमन्यवे ।। ७३-६१ ।।"
  },
  {
    "text": "वेदाश्वरथनिष्ठाभ्यां पादाभ्यां त्रिपुरांतक ।।\nबाणकार्मुकयुक्ताभ्यां बाहुभ्यामुत ते नमः ।। ७३-६२ ।।"
  },
  {
    "text": "नमस्ते वासुकिज्याय विष्किराय च शङ्करः ।।\nमहते मेरुरूपाय नमस्ते अस्तु धन्वने ।। ७३-६३ ।।"
  },
  {
    "text": "नमः परशवे तेऽस्तु शूलायातुलरोचिषे ।।\nहयग्रीवात्मने तुभ्यमुतोत इषवे नमः ।। ७३-६४ ।।"
  },
  {
    "text": "सुरेतरवधू हारहारीणि हर यानि ते ।।\nअन्यान्यस्त्राण्यहं तूण इदं तेभ्योऽकरं नमः ।। ७३-६५ ।।"
  },
  {
    "text": "धराधरसुतालीलासरोजाहतबाहवे ।।\nतस्मै तुभ्यमघोराय नमो अस्मा श्रवस्य च ।। ७३-६६ ।।"
  },
  {
    "text": "रक्ष मामज्ञमक्षीणमशिक्षितमनन्यगम् ।।\nअनार्थं दीनमापन्ने दरिद्रं नीललोहितम् ।। ७३-६७ ।।"
  },
  {
    "text": "दुर्मुखं दुष्क्रियं दुष्टं रक्षमामीश दुर्दशम् ।।\nआदृशा तमहं न त्वदन्यं विंदामि राधसे ।। ७३-६८ ।।"
  },
  {
    "text": "भवाख्येनाग्निना शंभो रागद्वेषमदार्चिषा ।।\nदयालो दह्यमानानामस्माकमविता भव ।। ७३-६९ ।।"
  },
  {
    "text": "परदारं परावासं परवस्त्रं पराश्रयम् ।।\nहर पाहि परान्नं मां पुरुणामन्पुरुष्टुत ।। ७३-७० ।।"
  },
  {
    "text": "लौकिकैर्यत्कृतं दुष्टैर्नावमानं सहामहे ।।\nदेवेश तव दासेभ्यो भूरिदा भूरि देहि नः ।। ७३-७१ ।।"
  },
  {
    "text": "कुलोकानामयत्नानां गर्विणामीश पश्यताम् ।।\nअस्मभ्यं क्षेत्रमायुश्च वसु स्पार्हं तदाभर ।। ७३-७२ ।।"
  },
  {
    "text": "याञ्चातो महतीं लज्जामस्मदीयां घृणानिधे ।।\nत्वमेव वित्सि नस्तूर्णमिदं स्तोतृभ्य आभर ।। ७३-७३ ।।"
  },
  {
    "text": "जाया माता पिता चान्ये मां द्विषंत्यमितं कृशम् ।।\nदेहि मे महतीं विद्यां राया विश्वपुषा सह ।। ७३-७४ ।।"
  },
  {
    "text": "अदृष्टार्थेषु सर्वेषु दृष्टार्थेष्वपि कर्मसु ।।\nमेरुधन्वन्नशक्तेभ्यो बलं धेहि तनूषु नः ।। ७३-७५ ।।"
  },
  {
    "text": "लब्धानिष्टसहस्रस्य नित्यमिष्टवियोगिनः ।।\nहृद्रोगं मम देवेश हरिमाणं च नाशय ।। ७३-७६ ।।"
  },
  {
    "text": "ये ये रोगाः पिशाचा वा नरा देवाश्च मामिह ।।\nबाधंते देवताः सर्वा निवाधस्व महानसि ।। ७३-७७ ।।"
  },
  {
    "text": "त्वमेव रक्षितास्माकमन्यः कश्चिन्न विद्यते ।।\nतस्मात्स्वीकृत्य देवेश रक्षा णो ब्रह्मणस्पते ।। ७३-७८ ।।"
  },
  {
    "text": "त्वमेवोमापते माता त्वं पिता त्वं पितामहः ।।\nत्वमायुस्त्वं मतिस्त्वं श्रिरुत भ्रातोत नः सखा ।। ७३-७९ ।।"
  },
  {
    "text": "यतस्त्वमेव देवेश कर्ता सर्वस्य कर्मणः ।।\nततः क्षमस्व तत्सर्वं यन्मया दुष्कृत कृतम् ।। ७३-८० ।।"
  },
  {
    "text": "त्वत्समो न प्रभुत्वेन फल्गुत्वेन च मत्समः ।।\nततो देव महादेव त्वमस्माकं तवस्मसि ।। ७३-८१ ।।"
  },
  {
    "text": "सुस्मितं भस्मगौरांगं तरुणादित्यविग्रहम् ।।\nप्रसन्नवदनं सौर्म्य गाये त्वा नमसा गिरा ।। ७३-८२ ।।"
  },
  {
    "text": "एष एव वरोऽस्माकं नृत्यंतं त्वां सभापतिम् ।।\nलोकयं तमुमापकांतं पश्येम शरदः शतम् ।। ७३-८३ ।।"
  },
  {
    "text": "अरोगिणो महाभाग विद्वांसश्च बहुश्रुताः ।।\nभगवंस्त्वत्प्रसादेन जीवेम शरदः शतम् ।। ७३-८४ ।।"
  },
  {
    "text": "सदारा बंधुभिः सार्द्धं त्वदीयं ताण्डवामृतम् ।।\nपिबंतः काममीशानं नंदाम शरदः शतम् ।। ७३-८५ ।।"
  },
  {
    "text": "देवदेव महादेव त्वदीयांघ्रिसरोरुहम् ।।\nकामं मधुमयं पीत्वा मोदाम शरदः शतम् ।। ७३-८६ ।।"
  },
  {
    "text": "कीटा नागाः पिशाचा वा ये वा के वा भवेभवे ।।\nतव दासा महादेव भवाम शरदः शतम् ।। ७३-८७ ।।"
  },
  {
    "text": "सभायामीश ते देव नृत्यवाद्यगलस्वनम् ।।\nश्रवणाभ्यां महादेव श्रृणुयाम शरदः शतम् ।। ७३-८८ ।।"
  },
  {
    "text": "स्मृतिमात्रेण संसारविनाशनकराणि ते ।।\nनामानि खलु दिव्यानि प्रब्रवाम शरदः शतम् ।। ७३-८९ ।।"
  },
  {
    "text": "इषुसंधानमात्रेण दग्धत्रिपुर घूर्जटे ।।\nआधिभिर्व्याधिभिर्नित्यमजिताः स्याम शरदः शतम् ।। ७३-९० ।।"
  },
  {
    "text": "चारुचामीकराभासं गौरीकुचपटोरसम् ।।\nकदा नु लोकयिष्यामि युवानं विश्पतिं कविम् ।। ७३-९१ ।।"
  },
  {
    "text": "प्रमथेंद्रावृतं प्रीतवदनं प्रियवाससम् ।।\nसेविष्येऽहं कदा सांबं सुभासं शुक्रशोचिषम् ।। ७३-९२ ।।"
  },
  {
    "text": "बह्वेनसं मामकृतपुण्यलेशं च दुर्मतिम् ।।\nस्वीकरिष्यति किं न्वीशो नीलग्रीवो विलोहितः ।। ७३-९३ ।।"
  },
  {
    "text": "कालशूलानलासक्तं भीतं व्याकुलमानसम् ।।\nकदा नु द्रक्ष्यतीशो मां तुविग्रीवो अनानतः ।। ७३-९४ ।।"
  },
  {
    "text": "गायका यूयमायात यदि रागादिलिप्सवः ।।\nधनदस्य सखायं तमुपास्मै गायता नरः ।। ७३-९५ ।।"
  },
  {
    "text": "स्वस्त्यस्तु सखि ते जिह्वे विद्यादातुरुमापतेः ।।\nस्तवमुच्चतरं ब्रूहि जयतामिव दुंदुभिः ।। ७३-९६ ।।"
  },
  {
    "text": "चेतयाजन शान्तस्त्वं नेदं वेदाखिल जगत् ।।\nअस्य तृप्त्याखिलं शभोर्गौरो न तृषितः पिब ।। ७३-९७ ।।"
  },
  {
    "text": "सुगंधिं च सुखस्पर्शं कामदं सोमभूषणम् ।।\nगाढमालिंग मच्चित्तं योषा जारमिव प्रियम् ।। ७३-९८ ।।"
  },
  {
    "text": "महामयूखाय महाभुजाय महाशरीराय महाम्बराय ।।\nमहाकिरीटाय महेश्वराय महो महीं सुष्टुतिमीरयामि ।। ७३-९९ ।।"
  },
  {
    "text": "यथाकथंचिद्रचिताभिरीषत्प्रसन्नतश्चारुभिरादरेण ।।\nप्रपूजयामि स्तुतिभिर्महेश मषाढमुग्रं सहमानमाभिः ।। ७३-१०० ।।"
  },
  {
    "text": "नमः शिवाय त्रिपुरांतकाय जगत्त्रयेशाय दिगंबराय ।।\nनमोऽस्तु मुख्याय हराय भूयो नमो जघन्याय च बुध्नियाय ।। ७३-१०१ ।।"
  },
  {
    "text": "नमो विकाराय विकारिणे ते नमो भवायास्तु भवोद्भवाय ।।\nबहुप्रजात्यंतविचित्ररूप यतः प्रसीता जगतः प्रसूतिः ।। ७३-१०२ ।।"
  },
  {
    "text": "तस्मै सुरेशोरुकिरीटनानारत्नावृत्ताष्टापदविष्टराय ।।\nभस्मांनरागाय नमः परस्मै यस्मात्परं नापरमस्ति किंचित् ।। ७३-१०३ ।।"
  },
  {
    "text": "सर्पाधिराजोषधिनाथयुद्धक्षुभ्यज्जटामंडलगह्वराय ।।\nतुभ्यं नमः सुंदरतांडवाय यस्मिन्निदं संचविचैति सर्वम् ।। ७३-१०४ ।।"
  },
  {
    "text": "मुरारिनेत्रार्चितपादपद्ममुमांघ्रिलाक्षापरिरक्तपाणिम् ।।\nनमामि देवं वृषनीलकंठं हिरण्यदंदं शुचिवर्णमारात् ।। ७३-१०५ ।।"
  },
  {
    "text": "अनंतमव्यक्तमर्चित्यमेकं हरंतमाशांबरमंबरांगम् ।।\nआजं पुराणं प्रणमामि यूपमणोरणीयान्महतो महीयान् ।। ७३-१०६ ।।"
  },
  {
    "text": "अतः स्थमात्मानमजं न दृष्ट्वा भ्रमंति मूढा गिरिगयह्वरेषु ।।\nपश्चादुदग्दक्षिणतः पुरस्तादधः स्विदासी३दुपरि स्विदासी३त् ।। ७३-१०७ ।।"
  },
  {
    "text": "इमं नमामीश्वरमिंदुमौले शिवं महानंदमशोकदुःखम् ।।\nहृदंबुजे तिष्ठति यः परात्मा यतश्च सर्वाः प्रदिशो दिशश्च ।। ७३-१०८ ।।"
  },
  {
    "text": "रागादिकापट्यसमुद्भवेन भान्तं भवाख्येन महामयेन ।।\nविलोक्य मां पालय चन्द्रमौले भिषक्तमं त्वा भिषजां श्रृणोमि ।। ७३-१०९ ।।"
  },
  {
    "text": "दुःखांबुराशिं सुखलेश हीनमस्पृष्टपुण्यं बहुपातकं माम् ।।\nमृत्योः करस्थं भव रक्ष भीतं पश्चात्पुरस्तादधरादुदक्तात् ।। ७३-११० ।।"
  },
  {
    "text": "गिरींद्रजाचारुमुखावलोकसुशी तया देव तवैव दृष्ट्या ।।\nवयं दयापूरितयैव पूर्णमपो न नावा दुरिता तरेम ।। ७३-१११ ।।"
  },
  {
    "text": "अपारसंसारसमुद्रमध्ये निमग्नमुत्क्रोशमनल्परागम् ।।\nमामक्षमं पाहि महेशजुष्टमोजिष्ठया दक्षिणयेव रातिम् ।। ७३-११२ ।।"
  },
  {
    "text": "स्मरन्पुरा संचितपातकानि खरं यमस्यापि मुखं यमारे ।।\nबिभेमि मे देहि यथेष्टमायुर्यदि क्षितायुर्यदि वा परेतः ।। ७३-११३ ।।"
  },
  {
    "text": "सुगंधिभिः सुंदरभस्मगौरैरनंतभोगैर्मृदुलैरघोरैः ।।\nइमं कदालिंगति मां पिनाकी स्थिरेभिरंगैः पुरुरूप उग्रः ।। ७३-११४ ।।"
  },
  {
    "text": "क्रोशंतमीशं पतितं भवाब्धौ नाकुस्थमंडूकमिवातिभीतम् ।।\nकदा नु मां रक्षति देवदेवो हिरण्यरूपः स हिरण्यसंदृक् ।। ७३-११५ ।।"
  },
  {
    "text": "चारुस्मितं चंद्रकलावतंसं गौरीकटाक्षारुहयुग्मनेत्रम् ।।\nआलोकयिष्यामि कदा नु सांबमादित्यवर्णं तमसः परस्तात् ।। ७३-११६ ।।"
  },
  {
    "text": "आगच्छतानादि मुमुक्षवो ये यूयं शिवं चिंतयतांतरेऽब्जे ।।\nध्यायंति मुक्त्यर्थममुं हि नित्यं वेदांतविज्ञानसुनिश्चितार्थाः ।। ७३-११७ ।।"
  },
  {
    "text": "आयात यूयं भवताधिपत्ये कामं गहेशं गिरिशं यजध्वम् ।।\nएवं पुराब्यर्च्य हिरण्यगर्भो भूतस्य जातः पतिरेक आसीत् ।। ७३-११८ ।।"
  },
  {
    "text": "एकायनं ते विपुलां श्रियं ते श्रीकंठमेनं सुकृता नमंताम् ।।\nश्रीमानयं श्रीपतिवंद्यपादः श्रीणामुदारो धरुणो रयीणाम् ।। ७३-११९ ।।"
  },
  {
    "text": "सुपुत्रकामा अपि ये मनुष्या युवानमेनं गिरिशं यजंताम् ।।\nयतः स्वयंभूर्जगतो विधाता हिरण्यगर्भः समवर्ततार्गें ।। ७३-१२० ।।"
  },
  {
    "text": "अलं किमुक्तैर्बहुभिः समीहितं समस्तमस्याश्रयणेने सिध्यति ।।\nपुरैनमाश्रित्य हि कुंभसंभवो दिवा न नक्तं पलितो युवाजनि ।। ७३-१२१ ।।"
  },
  {
    "text": "अन्यत्परित्यज्य ममाक्षिभृंगाः सर्वं सदैनं शिवमाश्रयध्वम् ।।\nआमोदवानेष मृदुः शिवाय स्वादुःष्किलायं मधुमाँ उतायम् ।। ७३-१२२ ।।"
  },
  {
    "text": "भविष्यसि त्वं प्रतिमानहीनो विनिर्ज्जिताशेषनरामरश्च ।।\nनमश्च ते वाणि महेशमेनं स्तुहि श्रुतं गर्तसदं युवानम् ।। ७३-१२३ ।।"
  },
  {
    "text": "यद्यन्मनश्चिंतयसि त्वमिष्टं तत्तद्भिविष्यत्यखिलं ध्रुवं ते ।।\nदुःख्न वृत्तिं विषये कदाचिद्यक्ष्वामहे सौमनसाय रुद्रम् ।। ७३-१२४ ।।"
  },
  {
    "text": "अज्ञानयोगादपचारकर्म यत्पूर्वमस्माभिरनुष्ठितं ते ।।\nतदेव सोढ्वा सकलं दयालो पितेवपुत्रान्प्रति नो जुषस्व ।। ७३-१२५ ।।"
  },
  {
    "text": "संसाराख्यक्रुद्धसर्पेण तीव्रै रागद्वेषोन्मादलोभादिदंतैः ।।\nदष्टं दृष्ट्वा मां दयालुः पिनाकी देवस्त्राता त्रायतामप्रयुच्छन् ।। ७३-१२६ ।।"
  },
  {
    "text": "इत्युक्त्वांते ये समाधेर्नमंते रुद्र त्वां ते यांति जन्माहिदष्टाः ।।\nसंतो नीलग्रीवसूत्रात्मनाहं तत्त्वा यामि ब्रह्मणा वंदमानः ।। ७३-१२७ ।।"
  },
  {
    "text": "भवाधिभीषणज्वरेण पीडितान्महामयानशेषपातकालयानदूरकाललोचनान् ।।\nअनाथनाथ ते करेण भेषजेन कालहा उदूषुणो वसो महे मृशस्व शूर राधसे ।। ७३-१२८ ।।"
  },
  {
    "text": "जयेम येन सर्वमेतदिष्टमष्टदिग्गणं भुवः स्थलं दिवः स्थलं नभःस्थलं च तद्गतम् ।।\nय एष सर्वदेव दानवप्रभुः सभापतिः स नो ददातु तं रयिं पुरुं पिशंगसंदृशम् ।। ७३-१२९ ।।"
  },
  {
    "text": "नमो भवाय ते हराय भूतिभासितोरसे नमो भवाभिभूति भीतिसंगिने पिनाकिने ।।\nनमः शिवाय विश्वताय हेलये न यस्य हन्यते सखा न जीयते कदाचन ।। ७३-१३० ।।"
  },
  {
    "text": "सुरपतिपतये नमोनमः प्रजापतिपतये नमोनमः ।।\nक्षितिपतिपतये नमोनमोंऽबिकापतय उमापतये नमो नमः ।। ७३-१३१ ।।"
  },
  {
    "text": "विनायकं वंदनमस्तकाहतस्वनाद्यसंघृष्टकिरीटमस्तकम् ।।\nनमामि नित्यं प्रणतार्तिनाशनं कविं कवीनामुपमश्रवस्तमम् ।। ७३-१३२ ।।"
  },
  {
    "text": "देवा युद्धे यागे विप्रास्त्रेप्याह्वयं? द्वयं विंदंति स्कंदम् ।।\nवंदे सुब्रह्मण्यों सुब्रह्मण्यों सुब्रह्मण्योम् ।। ७३-१३३ ।।"
  },
  {
    "text": "नमः शिवायै जगदंबिकायै शिवप्रियायै शिवविग्रहायै ।।\nसमुद्ब्रभूवाद्रिपतेः सुता या चतुष्कपर्दा युवतिः सुपेशाः ।। ७३-१३४ ।।"
  },
  {
    "text": "हिरण्यवर्णां मणिनूपुरांघ्रिं प्रसन्नवक्त्रां शुकपद्महस्ताम् ।।\nविशालनेत्रां प्रणमामि गौरीं वचोविदं वाचमुदीरयंतीम् ।। ७३-१३५ ।।"
  },
  {
    "text": "नमामि मेनातनयाममेयामिमामुमां कांतिमतीममेयाम् ।।\nकरोति या भूतिसितौ स्तनौ द्वौ प्रियं सखायं परिषस्वजाना ।। ७३-१३६ ।।"
  },
  {
    "text": "कांतामुमां कांतनिभांगकांतिभांतामुपात्तानतहर्यजेंद्राम् ।।\nनतोऽस्मि यास्ते गिरिशस्य पार्श्वे विश्वानि देवी भुवनानि चष्टे ।। ७३-१३७ ।।"
  },
  {
    "text": "वंदे गौरीं तुंगपीनस्तनीं तां चंद्राचूडां क्लिष्टसर्वांगरागाम् ।।\nयैषा दुःखिप्राणिनामात्मकांतिं देवीं देवीं राधसे चादयंतीम् ।। ७३-१३८ ।।"
  },
  {
    "text": "एनां वंदे दीनरक्षाविनोदां मेनाकन्यां मानदानंददात्रीम् ।।\nया विद्यानां मंगलानां च वाचामेषा नेत्री राधसः सूनृतानाम् ।। ७३-१३९ ।।"
  },
  {
    "text": "संसारतापोरुभयापहंत्री भवानि भोज्याभरणैकभोगे ।।\nधियं वरां देहि शिवे निरर्गलां ययाति विश्वादुरिता तरेम ।। ७३-१४० ।।"
  },
  {
    "text": "शिवे कथं त्वत्समता क्व दीयते जगत्कृतिः केलिरयं शिवः पतिः ।।\nहरिस्तु दासोऽनुचरीन्दिरा शची सरस्वतीं वा सुभगा ददिर्वसु ।। ७३-१४१ ।।"
  },
  {
    "text": "वसुरुवाच ।।\nइत्यनेन स्तवेनेशं स्तुत्वेत्थं स महामुनिः ।।\nस्नेहाश्रुपूर्णनयनः प्रणनाम सभापतिम् ।। ७३-१४२ ।।"
  },
  {
    "text": "मुहुर्मुहुः पिबन्नीशं तांडवामृतमंगलम् ।।\nसर्वान्कामानवाप्यांते गाणपत्यमवाप ह ।। ७३-१४३ ।।"
  },
  {
    "text": "इमं स्तवं जैमिनिना र्वचोदितं द्विजोत्तमो यः पठतीह भक्तितः ।।\nतमिष्टवाक्सिद्धिमतिद्युतिश्रियः परिष्वजंते जनयो यथा पतिम् ।। ७३-१४४ ।।"
  },
  {
    "text": "महीपतिर्यस्तु युयुत्सुरादरादमुं पठत्यस्य तथैव सादरात् ।।\nप्रयांति शीघ्रं प्रमदांतकांतिकं भियं दधाना हृदयेषु शत्रवः ।। ७३-१४५ ।।"
  },
  {
    "text": "त्रैवर्णिकेष्वन्यतमो य एनं नित्यं कदाचित्पठतीशभक्तितः ।।\nकलेवरांते शिवपार्श्ववर्ती निरंजनः साम्यमुपैति दिव्यम् ।। ७३-१४६ ।।"
  },
  {
    "text": "लभंते पठंतो मतिं बुद्धिकामा लभंते तथैव श्रियं पुष्टिकामाः ।।\nलभन्ते हि धान्यं नरा धान्यकामा लभन्ते ह पुत्रान्नराः पुत्रकामाः ।। ७३-१४७ ।।"
  },
  {
    "text": "पादं वाप्यर्द्धपादं वा श्लोकं श्लोकार्द्धमेव वा ।।\nयस्तु धारयते नित्यं शिवलोकं स गच्छति ।। ७३-१४८ ।।"
  },
  {
    "text": "यत्र नृत्तं शिवश्चक्रे तांडवं तत्स्थलं शुभे ।।\nपुण्यात्पुण्यतरं तीर्थं तत्र स्नात्वा विमुच्यते ।। ७३-१४९ ।।"
  },
  {
    "text": "यस्तत्र कुरुते श्राद्धं पितॄणां मनुजोत्तम ।।\nपूर्वजान्स नयेत्स्वर्गं नात्र कार्या विचारणा ।। ७३-१५० ।।"
  },
  {
    "text": "गां सुवर्णं धरां शय्यां वस्त्रमातपवारणम् ।।\nपानमन्नं द्विजे दद्यात्तत्र तत्सर्वमक्षयम् ।। ७३-१५१ ।।"
  },
  {
    "text": "एतदाख्यानकं पुण्यं पुंडरीकपुरोद्भवम् ।।\nश्रृणुयाच्छ्रावयेद्वापि सोऽपि रुद्रप्रियो भवेत् ।। ७३-१५२ ।।"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनी संवादे त्र्यम्बके श्वरमाहात्म्ये वेदपादस्तवो नाम त्रिसप्ततितमोऽध्यायः ।। ७३ ।।"
  },
  {
    "text": "इति त्र्यम्बकेश्वरज्योतिर्लिंगमाहात्म्यं संपूर्णम् ।।"
  }
]
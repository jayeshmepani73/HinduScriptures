[
  {
    "text": "वसुरुवाच ।।\nश्रृणु मोहिनि वक्ष्यामि माहात्म्यं वेदसंमतम् ।।\nप्रयागस्य विधानेन स्नात्वा यत्र विशुध्यति ।। ६३-१ ।।"
  },
  {
    "text": "कुरुक्षेत्रसमा गंगा यत्र तत्रावगाहिता ।।\nतस्माद्दशगुणा प्रोक्ता यत्र विंध्येन संगता ।। ६३-२ ।।"
  },
  {
    "text": "तस्माच्छतगुणा प्रोक्ता काश्यामुत्तरवाहिनी ।।\nकाश्याः शतगुणा प्रोक्ता गंगा यत्रार्कजान्विता ।। ६३-३ ।।"
  },
  {
    "text": "सहस्रगुणिता सापि भवेत्पश्चिमवाहिनी ।।\nसा देवि दर्शनादेव ब्रह्महत्यादिहारिणी ।। ६३-४ ।।"
  },
  {
    "text": "पश्चिमाभिमुखी गंगा कालिंद्या सह संगता ।।\nहंति कल्पशतं पापं सा माघे देवि दुर्लभा ।। ६३-५ ।।"
  },
  {
    "text": "अमृतं कथ्यते भद्रे सा वेणी भुवि संगता ।।\nयस्यां माघे मुहूर्तं तु देवानामपि दुर्लभम् ।। ६३-६ ।।"
  },
  {
    "text": "पृथिव्यां यानि तीर्थानि पुर्यः पुण्यास्तथा सति ।।\nस्नातुमायांति ता वेण्यां माघे मकरभास्करे ।। ६३-७ ।।"
  },
  {
    "text": "ब्रह्मविष्णुमहादेवा रुद्रादित्यमरुद्गणाः ।।\nगंधर्वा लोकपालाश्च यक्षकिन्नरगुह्यकाः ।। ६३-८ ।।"
  },
  {
    "text": "अणिमादिगुणोपेता ये चान्ये तत्त्वदर्शिनः ।।\nब्रह्माणी पार्वती लक्ष्मीः शची मेधाऽदिती रतिः ।। ६३-९ ।।"
  },
  {
    "text": "सर्वास्ता देवपन्त्यश्च तथानागांगनाः शुभे ।।\nघृताची मेनका रंभाप्युर्वशी च तिलोत्तमा ।। ६३-१० ।।"
  },
  {
    "text": "गणाश्चाप्सरसां सर्वे पितॄणां च गणास्तथा ।।\nस्नातुमायांति ते सर्वे माघे वेण्यां विरंचिजे ।। ६३-११ ।।"
  },
  {
    "text": "कृते युगे स्वरूपेण कलौ प्रच्छन्नरूपिणः ।।\nसर्वतीर्थानि कृष्णानि पापिनां संगदोषतः ।। ६३-१२ ।।"
  },
  {
    "text": "भवंति शुक्लवर्णानि प्रयागे माघमज्जनात् ।।\nमकरस्थे रवौ माघे गोविंदाच्युत माधवः ।। ६३-१३ ।।"
  },
  {
    "text": "स्नानेनानेन मे देव यथोक्तफलदो भव ।।\nइमं मंत्रं समुच्चार्य स्नायान्मौनं समाश्रितः ।। ६३-१४ ।।"
  },
  {
    "text": "वासुदेवं हरिं कृष्णं माधवं च स्मरेत्पुनः ।।\nतप्तेन वारिणा स्नानं यद्गृहे क्रियते नरैः ।। ६३-१५ ।।"
  },
  {
    "text": "षष्ट्यब्देन फलं तद्धि मकरस्थे दिवाकरे ।।\nबहिः स्नानं तु वाप्यादौ द्वाशाब्दफलं स्मृतम् ।। ६३-१६ ।।"
  },
  {
    "text": "तडागे द्विगुणं तद्धि नद्यादौ तच्चतुर्गुणम् ।।\nदशधा देवरवाते च महानद्यां च तच्छतम् ।। ६३-१७ ।।"
  },
  {
    "text": "चतुर्गुणशतं तच्च महानद्योस्तु संगमे ।।\nसहस्रगुणितं सर्वं तत्फलं मकरे रवौ ।। ६३-१८ ।।"
  },
  {
    "text": "गंगायां स्नानमात्रेण प्रयागे तत्प्रकीर्तितम् ।।\nगंगां ये चावगाहंति माघे मासि सुलोचने ।। ६३-१९ ।।"
  },
  {
    "text": "चतुर्युगसहस्रं ते न पतंति सुरालयात् ।।\nशतेन गुणितं माघे सहस्रं विधिनंदिनि ।। ६३-२० ।।"
  },
  {
    "text": "निर्दिष्टमृषिभिः स्नानं गंगायमुनसंगमे ।।\nपापौर्घैर्भुवि भारस्य दाहायेमं प्रजापतिः ।। ६३-२१ ।।"
  },
  {
    "text": "प्रयागं विदधे देवि प्रजानां हितकाम्यया ।।\nस्नानस्थानमिदं सम्यक् सितासितजलं किल ।। ६३-२२ ।।"
  },
  {
    "text": "पापरूपपशूनां हि ब्रह्मणा निर्मितं पुरा ।।\nसितासिता तु या धारा सरस्वत्या विदर्भिता ।। ६३-२३ ।।"
  },
  {
    "text": "तं मार्गं ब्रह्मलोकस्य सृष्टिकर्त्ता ससर्ज वै ।।\nज्ञानदो मानसे माघो न तु मोक्षफलप्रदः ।। ६३-२४ ।।"
  },
  {
    "text": "हिमवत्पृष्ठतीर्थेषु सर्वपापप्रणाशनः ।।\nवेदविद्भिर्विनिर्द्दिष्टं इंद्रलोकप्रदो हि सः ।।\nसर्वमासोत्तमो माघो मोक्षदो बदरीवने ।। ६३-२५ ।।"
  },
  {
    "text": "पापहा दुःखहारी च सर्वकामफलप्रदः ।।\nरुद्रलोक प्रदो माघो नार्मदे परिकीर्तितः ।। ६३-२६ ।।"
  },
  {
    "text": "सारस्वतौघविध्वंसी सर्वलोकसुखप्रदः ।।\nविशालफलदो माघो विशालाया प्रकीर्तितः ।। ६३-२७ ।।"
  },
  {
    "text": "पापेंधनदवाग्निश्च गर्भवासविनाशनः ।।\nविष्णुलोकाय मोक्षाय जाह्नवः परिकीर्तितः ।। ६३-२८ ।।"
  },
  {
    "text": "सरयूर्गंडकी सिंधुश्चंद्रभागा च कौशिकी ।।\nतापी गोदावरी भीमा पयोष्णी कृष्णवेणिका ।। ६३-२९ ।।"
  },
  {
    "text": "कावेरी तुंगभद्रा च यास्तथान्याः समुद्रगाः ।।\nतासु स्नायी नरो याति स्वर्गलोकं विकल्मषः ।। ६३-३० ।।"
  },
  {
    "text": "नैमिषे विष्णुसारूप्यं पुष्करे ब्रह्मणेंऽतिकम् ।।\nआखंडलस्य लोको हि कुरुक्षेत्रे च माघतः ।। ६३-३१ ।।"
  },
  {
    "text": "माघो देवह्रदे देवि योगसिद्धिफलप्रदः ।।\nप्रभासे मकरादित्ये स्नात्वा रुद्रगणो भवेत् ।। ६३-३२ ।।"
  },
  {
    "text": "देविकायां देवदेहो नरो भवति माघतः ।।\nमाघस्नानेन विधिजे गोमत्यां न पुनर्भवः ।। ६३-३३ ।।"
  },
  {
    "text": "हेमकूटे महाकले ॐकारे ह्यपरे तथा ।।\nनीलकंठार्बुदे माघो रुद्रलोकप्रदो मतः ।। ६३-३४ ।।"
  },
  {
    "text": "सर्वासां सरितां देवि संपूरो माकरे रवौ ।।\nस्नानेन सर्वकामानां प्राप्त्यै ज्ञेयो विचक्षणैः ।। ६३-३५ ।।"
  },
  {
    "text": "माघस्तु प्राप्यते धन्यैः प्रयागे विधिनंदिनि ।।\nअपुनर्भवदं तत्र सितासितजलं यतः ।। ६३-३६ ।।"
  },
  {
    "text": "गायंति देवाः सततं दिविष्ठा माघः प्रयागे किल नो भविष्यति ।।\nस्नाता नरा यत्र न गर्भवेदनां पश्यंति तिष्ठन्ति च विष्णु सन्निधौ ।। ६३-३७ ।।"
  },
  {
    "text": "तीर्थैर्व्रतैर्दानतपोभिरध्वरैः सार्द्धं विधात्रा तुलया धृतं पुरा ।।\nमाघः प्रयागश्च तयोर्द्वयोरभून्माघो गरीयांश्चतुराननात्मजे ।। ६३-३८ ।।"
  },
  {
    "text": "वातांबुपर्णाशनदेहशोषणैस्तपोभिरुग्रैश्चिरकालसंचितैः ।।\nयोगैश्च संयांति नरास्तु यां गतिं स्नानात्प्रयागस्य हि यांति तां गतिम् ।। ६३-३९ ।।"
  },
  {
    "text": "स्नाता हि ये माकरभास्करोदये तीर्थे प्रयागे सुरसिंधुसंगमे ।।\nतेषां गृहद्वारमलंकरोति भृंगावली कुंजरकर्णताडिता ।। ६३-४० ।।"
  },
  {
    "text": "यो राज्ञसूयाख्यसमाध्वरस्य स्नानात्फलं संप्रददाति चाखिलम् ।।\nपापानि सर्वाणि निहत्य लीलया नूनं प्रयागः स कथं न वर्ण्यते ।। ६३-४१ ।।"
  },
  {
    "text": "चतुर्वेदिषु यत्पुण्यं सत्यवादिषु चैव हि ।।\nस्नात एव तदाप्नोति गंगाकालिंदिसंगमे ।। ६३-४२ ।।"
  },
  {
    "text": "तत्राभिषेकं कुर्वीत संगमे शंसितव्रतः ।।\nतुल्यं फलमवाप्नोति राजसूयाश्वमेधयोः ।। ६३-४३ ।।"
  },
  {
    "text": "पंचयोजनविस्तीर्णं प्रयागस्य तु मंडलम् ।।\nप्रवेशादस्य भूमौ तु अश्वमेधः पदे पदे ।। ६३-४४ ।।"
  },
  {
    "text": "त्रीणि कुंडानि सुभगे तेषां मध्ये तु जाह्नवी ।।\nप्रयागस्य प्रवेशेन पापं नश्यति तत्क्षणात् ।। ६३-४५ ।।"
  },
  {
    "text": "मासमेकं नरः स्नात्वा प्रयागे नियतेंद्रियः ।।\nमुच्यते सर्वपापेभ्यो यथा दृष्टं स्वयंभुवा ।। ६३-४६ ।।"
  },
  {
    "text": "शुचिस्तु प्रयतो भूत्वाऽहिसकः श्रद्धयान्वितः ।।\nस्नात्वा मुच्येत पापेभ्यो गच्छेच्च परमं पदम् ।। ६३-४७ ।।"
  },
  {
    "text": "नैमिषं पुष्करं चैव गोतीर्थँ सिंधुसागरम् ।।\nगया च धेनुकं चैव गंगासागरसंगमः ।। ६३-४८ ।।"
  },
  {
    "text": "एते चान्ये च बहवो ये च पुण्याः शिलोच्चयाः ।।\nदश तीर्थसहस्राणि त्रंशत्कोटयस्तथा पराः ।। ६३-४९ ।।"
  },
  {
    "text": "प्रयागे संस्थिता नित्यमेधमाना मनीषिणः ।।\nत्रीणि यान्यग्निकुंडानि तेषां मध्ये तु जाह्नवी ।। ६३-५० ।।"
  },
  {
    "text": "प्रयागाद्धि विनिष्क्रांता सर्वतीर्थपुरस्कृता ।।\nतपनस्य सुता देवी त्रिषु लोकेषु विश्रुता ।। ६३-५१ ।।"
  },
  {
    "text": "यमुना गंगाया सार्द्धं संगता लोकपावनी ।।\nगांगयमुनयोर्मध्ये पृथिव्यां यत्परं स्मृतम् ।। ६३-५२ ।।"
  },
  {
    "text": "प्रयागस्य तु तीर्थस्य कलां नार्हंति षोडशीम् ।।\nतिस्रः कोट्योऽर्द्धकोटी च तीर्थानां वायुरब्रवीत् ।। ६३-५३ ।।"
  },
  {
    "text": "दिविभुव्यतरिक्षं च जाह्नव्या तानि संति च ।।\nप्रयागं समधिष्ठाय कंबलाश्वतरावुभौ ।। ६३-५४ ।।"
  },
  {
    "text": "भागवत्यथवा चैषा वेदां वेद्या प्रजापतेः ।।\nतत्र वेदाश्च यज्ञाश्च मूर्तिमंतः समास्थिताः ।। ६३-५५ ।।"
  },
  {
    "text": "प्रजापतिमुपासंते ऋषयश्च तपोधनाः ।।\nयजंति क्रतुभिर्देवास्तथा चक्रधराः सति ।। ६३-५६ ।।"
  },
  {
    "text": "ततः पुण्यतमो नास्ति त्रिषु लोकेषु सुंदरि ।।\nप्रभावात्सर्वतीर्थभ्यः प्रभवत्यधिकस्तथा ।। ६३-५७ ।।"
  },
  {
    "text": "तत्र दृष्ट्वा तु तत्तीर्थं प्रयागं परमं पदम् ।।\nमुच्यन्ते सर्वपापेभ्यः शशांक इव राहुणा ।। ६३-५८ ।।"
  },
  {
    "text": "ततो गत्वा प्रयागं तु सर्वदेवाभिरक्षितम् ।।\nब्रह्मचारी वसन्मासं पितॄन्देवांश्च तर्पयन् ।। ६३-५९ ।।"
  },
  {
    "text": "ईप्सिताँल्लभते कामान्यत्र तत्राभिसंगतः ।।\nसितासिते तु यो मज्जेदपि पापशतावृतः ।। ६३-६० ।।"
  },
  {
    "text": "मकरस्थे रवौ माघे न स भूतस्तु गर्भगः ।।\nदुर्जया वैष्णवी माया देवैरपि सुदुस्त्यजा ।। ६३-६१ ।।"
  },
  {
    "text": "प्रयागे दह्यते सा तु माघे मासि विरंचिजे ।।\nतेषु तेषु च लोकेषु भुक्त्वा भोगाननेकशः ।। ६३-६२ ।।"
  },
  {
    "text": "पश्चाच्चक्रिणि लीयंते प्रयागे माघमज्जिनः ।।\nउपस्पृशति यो माघे मकरार्के सितासिते ।। ६३-६३ ।।"
  },
  {
    "text": "तस्य पुण्यस्य संख्यां नो चित्रगुप्तोऽपि वेत्त्यलम् ।।\nराजसूयसहस्रस्य वाजपेयशतस्य च ।।\nफलं सितासिते माघे स्नातानां भवति ध्रुवम् ।। ६३-६४ ।।"
  },
  {
    "text": "आकल्पजन्मभिः पापं संचितं मनुजैस्तु यत् ।।\nतद्भवेद्भस्मसान्माघे स्नातानां तु सितासिते ।। ६३-६५ ।।"
  },
  {
    "text": "गंगायमुनयोश्चैव संगमो लोकविश्रुतः ।।\nस एव कामिकं तीर्थं तत्र स्नानेन भक्तितः ।। ६३-६६ ।।"
  },
  {
    "text": "यस्य यस्य च यः कामस्तस्य तस्य भवेद्धि सः ।।\nभोगकामस्य भोगाः स्युः स्याद्राज्यं राज्यकामिनः ।। ६३-६७ ।।"
  },
  {
    "text": "स्वर्गः स्यात्स्वर्गकामस्य मोक्षः स्यान्मोक्षकामिनः ।।\nकामप्रदानि तीर्थानि त्रैलोक्ये यानि कानि च ।। ६३-६८ ।।"
  },
  {
    "text": "तानि सर्वाणि सेवन्ते प्रयागं मकरे रवौ ।।\nहरिद्वारे प्रयागे च गंगासागरसंगमे ।। ६३-६९ ।।"
  },
  {
    "text": "स्नात्वैव ब्रह्मणो विष्णोः शिवस्य च पुरं व्रजेत् ।।\nसितासिते तु यत्स्नानं माघमासे सुलोचने ।। ६३-७० ।।"
  },
  {
    "text": "न दत्ते पुनरावृत्तिं कल्पकोटिशतैरपि ।।\nसत्यवादी जितक्रोधो ह्यहिंसां परमां श्रितः ।। ६३-७१ ।।"
  },
  {
    "text": "धर्मानुसारी तत्त्वज्ञो गोब्राह्मणहिते रतः ।।\nगंगायमुनयोर्मध्ये स्नातो मुच्येत किल्बिषात् ।। ६३-७२ ।।"
  },
  {
    "text": "मनसा चिंतितान्कामांस्तत्र प्राप्नोति पुष्कलान् ।।\nस्वर्णभारसहस्रेण कुरुक्षेत्रे रविग्रहे ।। ६३-७३ ।।"
  },
  {
    "text": "यत्फलं लभते माघे वेण्यां तत्तु दिने दिने ।।\nगवां शतसहस्रस्य सम्यग्दत्तस्य यत्फलम् ।। ६३-७४ ।।"
  },
  {
    "text": "प्रयागे माघमासे तु त्र्यहं स्नातस्य तत्फलम् ।।\nयोगाभ्यासेन यत्पुण्यं संवत्सरशतत्रये ।। ६३-७५ ।।"
  },
  {
    "text": "प्रयागे माघमासे तु त्र्यहं स्नानेन यत्फलम् ।।\nनाश्वमेधसहस्रेण तत्फलं लभते सति ।। ६३-७६ ।।"
  },
  {
    "text": "त्र्यहस्नानफलं माघे पुरा कांचनमालिनी ।।\nराक्षसाय ददौ प्रीत्या तेन मुक्तः स पापकृत् ।। ६३-७७ ।।"
  },
  {
    "text": "त्र्यहात्पापक्षयो जातः सप्तविंशतिभिर्दिनैः ।।\nस्नानेन यदभूत्पुण्यं तेन देवत्वमागता ।। ६३-७८ ।।"
  },
  {
    "text": "रममाणा तु कैलासे गिरिजायाः प्रिया सखी ।।\nजातिस्मरा तथा जाता प्रयागस्य प्रसादतः ।। ६३-७९ ।।"
  },
  {
    "text": "अवंतीविषये राजा वासराजोऽभवत्पुरा ।।\nनर्मदातीर्थमासाद्य राजसूयं चकार सः ।। ६३-८० ।।"
  },
  {
    "text": "अश्वैः षोडशभिस्तत्र स्वर्णयूपविराजितैः ।।\nस्वर्णभूषणभूषाढ्यै रेजे सोऽपि यथाविधि ।। ६३-८१ ।।"
  },
  {
    "text": "प्रददौ धान्यराशिं च द्विजेभ्यः पर्वतोपमम् ।।\nश्रद्धावान्देवताभक्तो गोप्रदश्च सुवर्णदः ।। ६३-८२ ।।"
  },
  {
    "text": "ब्राह्मणो भद्रको नाम मूर्खो हीनकुलस्तथा ।।\nकृषीवलोऽधमाचारः सर्वधर्मबहिष्कृतः ।। ६३-८३ ।।"
  },
  {
    "text": "सीरकर्मसमुद्विग्नो बंधुभिश्च स वंचितः ।।\nइतस्ततः परिक्रम्य निर्गतोऽदृष्टपीडितः ।। ६३-८४ ।।"
  },
  {
    "text": "दैवतो ज्ञानमाश्रित्य प्रयागं समुपागतः ।।\nमहामाघीं पुरस्कृत्य सस्नौ तत्र दिनत्रयम् ।। ६३-८५ ।।"
  },
  {
    "text": "अनघः स्नानमात्रेण समभूत्स द्विजोत्तमः ।।\nप्रयागाच्चलितस्तस्माद्ययौ यस्मात्समागतः ।। ६३-८६ ।।"
  },
  {
    "text": "स राजा सोऽपि वै विप्रो विपन्नावेकदा तदा ।।\nतयोर्गतिः समा दृष्टा देवराजस्य सन्निधौ ।। ६३-८७ ।।"
  },
  {
    "text": "तेजो रूपं बलं स्त्रैणं देवयानं विभूषणम् ।।\nमाला च परिजातस्य नृत्यं गीतं समं तयोः ।। ६३-८८ ।।"
  },
  {
    "text": "इति दृष्ट्‌वा हि माहात्म्य क्षेत्रस्य कथमुच्यते ।।\nमाघः सितासिते भद्रे राजसूयसमो न च ।। ६३-८९ ।।"
  },
  {
    "text": "धनुर्विंशतिविस्तीर्णे सितनीलांबुसंगमे ।।\nमाघादपुनरावृत्ती राजसूयात्पुनर्भवेत् ।। ६३-९० ।।"
  },
  {
    "text": "कंबलाश्वतरौ नागौ विपुले यमुनातटे ।।\nतत्र स्नात्वा च पीत्वा च सर्वपापैः प्रमुच्यते ।। ६३-९१ ।।"
  },
  {
    "text": "तत्र गत्वा च संस्थाने महादेवस्य धीमतः ।।\nनरस्तारयते पुंसो दश पूर्वान्दशावरान् ।। ६३-९२ ।।"
  },
  {
    "text": "कूपं चैव तु तत्रास्ति प्रतिष्ठानेऽति विश्रुतम् ।।\nतत्र स्नात्वा पितॄन्देवान्संतर्प्य यतमानसः ।। ६३-९३ ।।"
  },
  {
    "text": "ब्रह्मचारी जितक्रोधस्त्रिरात्रं योऽत्र तिष्ठति ।।\nसर्वपापविशुद्धात्मा सोऽश्वमेधफलं लभेत् ।। ६३-९४ ।।"
  },
  {
    "text": "उत्तरेण प्रतिष्टानाद्भागीरथ्याश्च पूर्वतः ।।\nहंसप्रतपनं नाम तीर्थं लोकेषु विश्रुतम् ।। ६३-९५ ।।"
  },
  {
    "text": "अश्वमेधफलं तत्र स्नानमात्रेण लभ्यते ।।\nयावच्चंद्रश्च सूर्यश्च तावत्स्वर्गे महीयते ।। ६३-९६ ।।"
  },
  {
    "text": "ततो भोगवतीं गत्वा वासुकेरुत्तरेण च ।।\nदशाश्वमेधिकं नाम तत्तीर्थं परमं स्मृतम् ।। ६३-९७ ।।"
  },
  {
    "text": "तत्र कृत्वाभिषेकं तु वाजिमेधफलं लभेत् ।।\nधनाढ्यो रूपवान्दक्षो दाता भवति धार्मिकः ।। ६३-९८ ।।"
  },
  {
    "text": "चतुर्वेदिषु यत्पुण्यं सत्यवादिषु यत्फलम् ।।\nअहिंसायां तु यो धर्मो गमनात्तस्य तत्फलम् ।। ६३-९९ ।।"
  },
  {
    "text": "पायतेश्चोत्तरे कूले प्रयागस्य तु दक्षिणे ।।\nऋणमोचनकं नाम तीर्थं तु परमं स्मृतम् ।। ६३-१०० ।।"
  },
  {
    "text": "एकरात्रोषितः स्नात्वा ऋणैः सर्वैः प्रमुच्यते ।।\nस्वर्गलोकमवाप्नोति ह्यमरश्च तथा भवेत् ।। ६३-१०१ ।।"
  },
  {
    "text": "त्रिकालमेकस्नायी चाहारमुक्तिं य आचरेत् ।।\nविश्वासघातपापात्तु त्रिभिर्मासैः स शुद्ध्यति ।। ६३-१०२ ।।"
  },
  {
    "text": "कीर्तनाल्लभते पुण्यं दृष्ट्वा भद्राणि पश्यति ।।\nअवगाह्य च पीत्वा च पुनात्यासप्तमं कुलम् ।। ६३-१०-३ ।।"
  },
  {
    "text": "मकरस्थे रवौ माघे न स्नात्यनुदिते रवौ ।।\nकथं पापैः प्रमुच्येत कथं वा त्रिदिवं व्रजेत् ।। ६३-१०४ ।।"
  },
  {
    "text": "प्रयागे वपनं कुर्याद्गंगायां पिंडपातनम् ।।\nदानं दद्यात्कुरुक्षेत्रे वाराणस्यां तनुं त्यजेत् ।। ६३-१०५ ।।"
  },
  {
    "text": "किं गयापिंडदानेन काश्यां वा मरणेन किम् ।।\nकिं कुरुक्षेत्रदानेन प्रयागे मुंडनं यदि ।। ६३-१०६ ।।"
  },
  {
    "text": "संवत्सरं द्विमासोनं पुनस्तीर्थं व्रजेद्यदि ।।\nमुंडनं चोपवासं च ततो यत्नेन कारयेत् ।। ६३-१०७ ।।"
  },
  {
    "text": "प्रयागप्राप्तनारीणां मुंडनं त्वेवमीरयेत् ।।\nसर्वान्केशान्समुद्धृत्य छेदयेदंगुलद्वयम् ।। ६३-१०८ ।।"
  },
  {
    "text": "केशमूलान्युपाश्रित्य सर्वपापानि देहिनाम् ।।\nतिष्ठंति तीर्थस्नानेन तस्मात्तान्यत्र वापयेत् ।। ६३-१०९ ।।"
  },
  {
    "text": "अमार्कपातश्रवणेर्युक्ता चेत्पौषमाघयोः ।।\nअर्द्धोदयः स विज्ञेयः सूर्यपर्वशताधिकः ।। ६३-११० ।।"
  },
  {
    "text": "किंचिन्न्यूने तु विधिजे महोदय इति स्मृतः ।।\nअरुणोदयवेलायां शुक्ला माघस्य सप्तमी ।। ६३-१११ ।।"
  },
  {
    "text": "प्रयागे यदि लभ्येत सहस्रार्कग्रहैः समा ।।\nअयने कोटिपुण्यं स्याल्लक्षं तु विषुवे फलम् ।। ६३-११२ ।।"
  },
  {
    "text": "षडशीत्यां सहस्रं तु तथा विष्णुपदीषु च ।।\nदानं प्रयागे कर्तव्यं यथाविभवविस्तरम् ।। ६३-११३ ।।"
  },
  {
    "text": "तेन तीर्थफलं चैव वर्धते विधिनंदिनि ।।\nगंगायमुनयोर्मध्ये यस्तु गां वै प्रयच्छति ।। ६३-११४ ।।"
  },
  {
    "text": "सुवर्णं मणिमुक्तां वा यदि वान्यं प्रतिग्रहम् ।।\nपाटलां कपिलां भद्रे यस्तु तत्र प्रयच्छति ।। ६३-११५ ।।"
  },
  {
    "text": "स्वर्णश्रृंगीं रौप्यखुरां चैलकंठीं पयस्विनीम् ।।\nसवत्सां श्रोत्रियं साधुं ग्राहयित्वा यथाविधि ।। ६३-११६ ।।"
  },
  {
    "text": "शुक्लां वरधरं शांतं धर्मज्ञं वेदपारगम् ।।\nसा च गौस्तस्य दातव्या गंगायमुनसंगमे ।। ६३-११७ ।।"
  },
  {
    "text": "वासांसि च महार्हाणि रत्नानि विविधानि च ।।\nयावंतो रोमकूपाः स्युस्तस्या गोर्वत्सकस्य च ।। ६२-११८ ।।"
  },
  {
    "text": "तावद्वर्षसहस्राणि स्वर्गलोके महीयते ।।\nयत्रासौ लभते जन्म सा गौस्तत्राभिजायते ।। ६३-११९ ।।"
  },
  {
    "text": "न च पश्यंति नरकं दातारस्तेन कर्मणा ।।\nउत्तरांश्च कुरून्प्राप्य मोदंते कालमक्षयम् ।। ६३-१२० ।।"
  },
  {
    "text": "गवां शतसहस्रेभ्यो दद्यादेकां पयस्विनीम् ।।\nपुत्रान्दारांस्तथा भृत्यान् गौरेका प्रतितारयेत् ।। ६३-१२१ ।।"
  },
  {
    "text": "तस्मात्सर्वेषु दानेषु गोदानं तु विशिष्यते ।।\nदुर्गमे विषमे घोरे महापातकसंक्रमे ।। ६३-१२२ ।।"
  },
  {
    "text": "गौरेव रक्षां कुरुते तस्माद्देया द्विजोत्तमे ।।\nतीर्थे न प्रतिगृह्णीयात्पुण्येष्वायतनेषु च ।। ६३-१२३ ।।"
  },
  {
    "text": "निमित्तेषु च सर्वेषु ह्यप्रमत्तो भवेद्द्विजः ।।\nस्वकार्ये पितृकार्ये वा देवताभ्यर्चनेऽपि वा ।। ६३-१२४ ।।"
  },
  {
    "text": "विफलं तस्य तत्तीर्थँ यावत्तद्धनमश्नुते ।।\nगंगायमुनयोर्मध्ये यस्तु कन्यां प्रयच्छति ।। ६३-१२५ ।।"
  },
  {
    "text": "न स पश्यति घोरं तु नरकं तेन कर्मणा ।।\nउत्तरांस्तु कुरून् गत्वा मोदते कालमक्षयम् ।। ६३-१२६ ।।"
  },
  {
    "text": "पुत्रान्दारांश्च लभते धार्मिकान्रूपसंयुतान् ।।\nअधः शिरास्ततो धूममूर्द्धूबाहुः पिबेन्नरः ।। ६३-१२७ ।।"
  },
  {
    "text": "शतं वर्षसहस्राणां स्वर्गलोके महीयते ।।\nपरिभ्रष्टस्ततः स्वर्गादग्निहोत्री भवेन्नरः ।। ६३-१२८ ।।"
  },
  {
    "text": "भुक्त्वा तु विपुलान्भोगांस्तत्तीर्थं लभते पुनः ।।\nआ प्रयागात्प्रतिष्ठानान्मत्पुरो वासुकेर्ह्रदात् ।। ६३-१२९ ।।"
  },
  {
    "text": "कंबलाश्वतरौ नागौ नागादबहुमूलकात् ।।\nएतत्प्रजापतेः क्षेत्रं त्रिषु लोकेषु विश्रुतम् ।। ६३-१३० ।।"
  },
  {
    "text": "तत्र स्नात्वा दिवं यांति ये मृतास्तेऽपुनर्भवाः ।।\nन वेदवचनाच्चैव न लोकवचनादपि ।। ६३-१३१ ।।"
  },
  {
    "text": "मतिरुत्क्रमणीया हि प्रयागमरणं प्रति ।।\nदशतीर्थसहस्राणि षष्टिकोट्यस्तथा पराः ।। ६३-१३२ ।।"
  },
  {
    "text": "तत्रैव तेषां सान्निध्यं कीर्तितं विधिनंदिनि ।।\nया गतिर्योगयुक्तस्य सत्पथस्थस्य धीमतः ।। ६३-१३३ ।।"
  },
  {
    "text": "सा गतिस्त्यजतः प्राणान् गंगायमुनसंगमे ।।\nबाधितो यदि वा दीनः क्रुद्धो वापि भवेन्नरः ।। ६३-१३४ ।।"
  },
  {
    "text": "गंगायमुनमासाद्य यस्तु प्राणान्परित्यजेत् ।।\nदीप्तकांचनवर्णाभैर्विमानैः सूर्यकांतिभिः ।। ६३-१३५ ।।"
  },
  {
    "text": "गंधर्वाप्सरसां मध्ये स्वर्गे मोदति मानवः ।।\nईप्सिताँल्लभते कामान्वदंतीति मुनीश्वराः ।। ६३-१३६ ।।"
  },
  {
    "text": "गीतवादित्रनिर्घोषैः प्रसुप्तः प्रतिबुध्यते ।।\nयावन्न स्मरते जन्म तावत्स्वर्गे महीयते ।। ६३-१३७ ।।"
  },
  {
    "text": "ततः स्वर्गात्परिभ्रष्टः क्षीणकर्मात्र चागतः ।।\nहिरण्यरत्नसंपूर्णे समृद्धे जायते कुले ।। ६३-१३८ ।।"
  },
  {
    "text": "तदेवसंस्मरंस्तत्र विष्णुलोकं स गच्छति ।।\nवटमूलं समासाद्य यस्तु प्राणान्परित्यजेत् ।। ६३-१३९ ।।"
  },
  {
    "text": "सर्वलोकानतिक्रम्य रुद्रलोकं स गच्छिति ।।\nतत्र ते द्वादशादित्यांस्तपंते रुद्रमाश्रिताः ।। ६३-१४० ।।"
  },
  {
    "text": "निर्गच्छंति जगत्सर्वं वटमूले स दह्यते ।।\nहरिश्च भगवांस्तत्र प्रजापतिपुरस्कृतः ।। ६३-१४१ ।।"
  },
  {
    "text": "आस्ते तत्र पुटे देवि पादांगुष्ठं धयञ्छिशुः ।।\nउर्वशीपुलिने रम्ये विपुले हंसपांडुरे ।। ६३-१४२ ।।"
  },
  {
    "text": "परित्यजति यः प्राणाञ्छृणु तस्यापि यत्फलम् ।।\nषष्टिवर्षसहस्राणि षष्टिवर्षशतानि च ।। ६३-१४३ ।।"
  },
  {
    "text": "वसेत्स पितृभिः सार्द्धं स्वर्गलोके विरिंचिजे ।।\nउर्वशीं च यदा पश्येद्देवलोके सुलोचने ।। ६३-१४४ ।।"
  },
  {
    "text": "पूज्यते सततं देवऋषिगंधर्वकिन्नरैः ।।\nततः स्वर्गात्परिभ्रष्टः क्षीणकर्मा त्विहागतः ।। ६३-१४५ ।।"
  },
  {
    "text": "उर्वशीसदृशीनां तु कांतानां लभते शतम् ।।\nमध्ये नारीसहस्राणां बहूनां च पतिर्भवेत् ।। ६३-१४६ ।।"
  },
  {
    "text": "दशग्रामसहस्राणां भोक्ता शास्ता च मोहिनि ।।\nकांचीनूपुरशब्देन सुप्तोऽसौ प्रतिबुध्यते ।। ६३-१४७ ।।"
  },
  {
    "text": "भुक्त्वा तु विपुलान्भोगांस्तत्तीर्थं लभते पुनः ।।\nशुक्लांबरधरो नित्यं नियतः स जितेंद्रियः ।। ६३-१४८ ।।"
  },
  {
    "text": "एककालं तु भुञ्जानो मासं योगपतिर्भवेत् ।।\nसुवर्णालंकृतानां तु नारीणां लभते शतम् ।। ६३-१४९ ।।"
  },
  {
    "text": "पृथिव्यामासमुद्रायां महाभोगपतिर्भवेत् ।।\nधनधान्यसमायुक्तो दाता भवति नित्यशः ।। ६३-१५० ।।"
  },
  {
    "text": "स भुक्त्वा विपुलान्भोगांस्तत्तीर्थँ स्मरते पुनः ।।\nकोटितीर्थँ समासाद्य यस्तु प्राणान्परित्यजेत् ।। ६३-१५१ ।।"
  },
  {
    "text": "कोटिवर्षसहस्रान्तं स्वर्गलोके महीयते ।।\nततः स्वर्गादिहागत्य क्षीणकर्मा नरोत्तमः ।। ६३-१५२ ।।"
  },
  {
    "text": "सुवर्णमणिमुक्ताग्रे कुले जायेत रूपवान् ।।\nअकामो वा सकामो वा गंगायां यो विपद्यते ।। ६३-१५३ ।।"
  },
  {
    "text": "शक्रस्य लभते स्वर्गं नरकं तु न पश्यति ।।\nहंससारसयुक्तेन विमानेन स गच्छति ।। ६३-१५४ ।।"
  },
  {
    "text": "अप्सरोगणसंकीर्णे सुप्तोऽसौ प्रतिबुध्यते ।।\nततः स्वर्गादिहायातः क्षीणकर्मा विरंचिजे ।। ६३-१५५ ।।"
  },
  {
    "text": "योगिनां श्रीमतां चापि स्वेच्छया लभते जनिम् ।।\nगङ्गायमुनयोर्मध्ये करीषाग्निं तु धारयेत् ।। ६३-१५६ ।।"
  },
  {
    "text": "अहीनांगो ह्यरोगश्च पंचेंद्रियसमन्वितः ।।\nयावंति लोमकूपानि तस्य गात्रे तु धीमतः ।। ६३-१५७ ।।"
  },
  {
    "text": "तावद्वर्षसहस्राणि स्वर्गलोके महीयते ।।\nततः स्वर्गात्परिभ्रष्टो जंबूद्वीपपतिर्भवेत् ।। ६३-१५८ ।।"
  },
  {
    "text": "भुक्त्वा तु विपुलान्भोगांस्तत्तीर्थं लभते पुनः ।।\nयस्तु देहं निकृत्त्य स्वं शकुनिभ्यः प्रयच्छति ।। ६३-१५९ ।।"
  },
  {
    "text": "स वर्षशतसाहस्रं सोमलोके महीयते ।।\nततस्तस्मादिहागत्य राजा भवति धार्मिकः ।। ६३-१६० ।।"
  },
  {
    "text": "गुणवान्रूपसंपन्नो विद्यावान्प्रियवाक्छुचिः ।।\nभुक्त्वा तु विपुलान्भोगांस्तत्तीर्थं पुनराव्रजेत् ।। ६३-१६१ ।।"
  },
  {
    "text": "पंचयोजनविस्तीर्णे प्रयागस्य तु मंडले ।।\nविपन्नो यत्र कुत्राप्यनाशकं व्रतमास्थितः ।। ६३-१६२ ।।"
  },
  {
    "text": "व्यतीतान्पुरुषान्सप्त भाविनस्तु चतुर्दश ।।\nनरस्तारयते सर्वानात्मानं च समुद्धरेत् ।। ६३-१६३ ।।"
  },
  {
    "text": "अग्नितीर्थमिति ख्यातं दक्षिणे यमुनातटे ।।\nपश्चिमे धर्मराजस्य तीर्थं तु नरकं स्मृतम् ।। ६३-१६४ ।।"
  },
  {
    "text": "तत्र स्नात्वा दिवं यांति ये मृतास्तेऽपुनर्भवाः ।।\nयमुनोत्तरकूले तु पापघ्नानि बहून्यपि ।। ६३-१६५ ।।"
  },
  {
    "text": "तीर्थानि संति विधिजे सेवितानि मुनीश्वरैः ।।\nतेषु स्नाता दिवं यांति ये मृतास्तेऽपुनर्भवाः ।। ६३-१६६ ।।"
  },
  {
    "text": "गंगा च यमुना चैव उभे तुल्यफले स्मृते ।।\nकेवलं ज्येष्ठभावेन गंगा सर्वत्र पूज्यते ।। ६३-१६७ ।।"
  },
  {
    "text": "यस्तु सर्वाणि रत्नानि ब्राह्मणेभ्यः प्रयच्छति ।।\nतेन दत्तेन देवेशि योगो लभ्येत वा न वा ।। ६३-१६८ ।।"
  },
  {
    "text": "प्रयागे तु मृतस्येदं सर्वं भवति नान्यथा ।।\nदेशस्थो यदि वारण्ये विदेशे यदि वा गृहे ।। ६३-१६९ ।।"
  },
  {
    "text": "प्रयागं स्मरमाणोऽपि यस्तु प्राणान्परित्यजेत् ।।\nब्रह्मलोकमवाप्नोति मही यत्र हिरण्मयी ।। ६३-१७० ।।"
  },
  {
    "text": "सर्वकामफला वृक्षास्तिष्ठंति ऋषयो गताः ।।\nस्त्रीसहस्राकुले रम्ये मंदाकिन्यास्तटे शुभे ।। ६३-१७१ ।।"
  },
  {
    "text": "क्रीड्यते सिद्धगंधर्वैः पूज्यते त्रिदशैस्तथा ।।\nततः पुनरिहायातो जंबूद्वीपपतिर्भवेत् ।। ६३-१७२ ।।"
  },
  {
    "text": "धर्मात्मा गुणसंपन्नस्तत्तीर्थँ लभते पुनः ।।\nएतत्ते सर्वमाख्यातं माहात्म्यं च प्रयागजम् ।। ६३-१७३ ।।"
  },
  {
    "text": "सुखदं मोक्षदं सारं किमन्यच्छ्रोतुमिच्छसि ।। ६३-१७४ ।।"
  },
  {
    "text": "इति श्रीबृहन्नारदीयपुराणोत्तरभागे बृहदुपाख्याने वसुमोहिनीसंवादे प्रयागमाहात्म्ये त्रिषष्टितमोऽध्यायः ।। ६३ ।।\nइति प्रयागमाहात्म्यं समाप्तम् ।।"
  }
]
[
  {
    "text": "वसिष्ट उवाच ।।\nव्याहृते शोभने वाक्ये मोहिन्या नृपतिस्तदा ।।\nउन्मील्य नेत्रे राजेंद्र शतपत्रनिभे तथा ।। १२-१ ।।"
  },
  {
    "text": "सगद्गदमुवाचेदं मुग्धो मोहिनिदर्शनात् ।।.\nमया बाले सुबहुशः पूर्णचंद्रनिभाननाः ।। १२-२ ।।"
  },
  {
    "text": "दृष्टास्तथानुभूताश्च नेदृग्दृष्टं वपुः क्वचित् ।।\nयादृशं त्वं धारयसे रूपं लोकविमोहनम् ।। १२-३ ।।"
  },
  {
    "text": "सोऽहं दर्शनमात्रेण त्वदीयेन वरानने ।।\nमनोभवशरैर्विद्धः पतितः सहसा क्षितौ ।।\nअजल्पितवचो देवि मोहितस्तव तेजसा ।। १२-४ ।।"
  },
  {
    "text": "कुरु प्रसादं करभोरु मह्यं दास्यामि सर्वं तव चित्तसंस्थम् ।।\nनादेयमस्तीह जगत्त्रयेऽपि तवानुरागेण निबद्धचेतसः ।। १२-५ ।।"
  },
  {
    "text": "इमां धरां भूधरभूषितांगीं समुद्रवस्त्रां शशिसूर्यनेत्राम् ।।\nघनस्तनीं व्योमसुबद्धदेहां निष्काननां सुंदरि वामशीलाम् ।। १२-६ ।।"
  },
  {
    "text": "पातालगुह्यां बहुवृक्षरोम्णीं सप्ताधरां सुभ्रु तवास्मि दाता ।।\nसकोशबद्धां गजवाजिपूर्णां समन्त्रिहृद्यां नगरैः समेताम् ।। १२-७ ।।"
  },
  {
    "text": "आत्मानमपि दास्यामि तवा चार्वंगि संगमे ।।\nकिं पुनर्द्धनरत्नादि प्रसीद मम मोहिनि ।। १२-८ ।।"
  },
  {
    "text": "नृपस्य वचनं श्रुत्वा मोहिनी मधुराक्षरम् ।।\nसमुवाच स्मितं कृत्वा तमुत्थाप्य नृपं तदा ।। १२-९ ।।"
  },
  {
    "text": "न धरां भूधरोपेतां वरये वसुधाधिप ।।\nयद्विदिष्याम्यहं काले तत्कार्यमविशंकया ।। १२-१० ।।"
  },
  {
    "text": "भजिष्यामि न संदेहः कुरुष्व समयं मम ।।"
  },
  {
    "text": "राजोवाच ।।\nयेन संतुष्यसे देवि समयं तं करोम्यहम् ।। १२-११ ।।"
  },
  {
    "text": "दशावस्थां गतो देहो मम त्वत्संगमं विना ।। १२-१२ ।।"
  },
  {
    "text": "मोहिन्युवाच ।।\nदीयतां दक्षिणो हस्तो बहुधर्मकरस्तव ।।\nयेन मे प्रत्ययो राजन् वचने तावके भवेत् ।। १२-१३ ।।"
  },
  {
    "text": "राजा त्वं धर्मशीलोऽसि सत्यकीर्तिर्जगत्त्रये ।।\nन वक्तास्यनृतं काले मार्गाऽयं लौकिकः कृतः ।। १२-१४ ।।"
  },
  {
    "text": "एवं ब्रवाणां राजेंद्रो मोहिनीं हृच्छयातुरः ।।\nअब्रवीन्नृपतिस्तां तु सुप्रसन्नमना नृप ।। १२-१५ ।।"
  },
  {
    "text": "जन्मप्रभृति वामोरु नानृतं भाषितं मया ।।\nस्वैरेष्वपि विहारेषु कदापि वरवाणिंनि ।। १२-१६ ।।"
  },
  {
    "text": "अथवा व्याहृतैर्वाक्यैः किमेभिः प्रत्ययाक्षरैः ।।\nदतो ह्येष मया हस्तो दक्षिणः पुण्यलांछनः ।। १२-१७ ।।"
  },
  {
    "text": "यन्मया सुकृतं किंचित्कृतमाजन्म सुन्दरि ।।\nतत्सर्वं तव वामोरु यदि कुर्यान्न ते वचः ।। १२-१८ ।।"
  },
  {
    "text": "अन्तरे ह्येष दत्तो मे धर्मो भार्या भवांगने ।।\nतव रूपेण मे क्षोभः सहसा प्रत्युपस्थितः ।। १२-१९ ।।"
  },
  {
    "text": "ऋतध्वजसुतश्चाहं नाम्ना रुक्मां गदो नृपः ।।\nइक्ष्वाकुवशसंभूतः सुतो धर्मांगदो मम ।। १२-२० ।।"
  },
  {
    "text": "मृगव्याजेन गहनं प्रविष्टश्चारुलोचने ।।\nततो दृष्टो वने हृद्यो वामदेवाश्रमो मया ।। १२-२१ ।।"
  },
  {
    "text": "मुनिना जल्पितं तत्र किंचित्तेन विसर्जितः ।।\nआरुह्य वाहनश्रेष्ठंमन्दरं द्रष्टुमागतः ।। १२-२२ ।।"
  },
  {
    "text": "भ्रममाणो गिरिवरं कुतूहलमनास्तदा ।।\nप्राप्तं मच्छ्रवणे गीतं तव वक्त्रविनिर्गतम् ।। १२-२३ ।।"
  },
  {
    "text": "तेन गीतेन चाकृष्टस्त्वत्समीपमुपागतः ।।\nदृष्टेः पथमनुप्राप्ता मम त्वं चारुलोचने ।। १२-२४ ।।"
  },
  {
    "text": "ततोऽहं मूर्च्छितो देवि विसंज्ञः पतितः क्षितौ ।।\nसांप्रतं चेतनायुक्तस्तव वाक्यामृतेन हि ।। १२-२५ ।।"
  },
  {
    "text": "पुनर्जातमिवात्मानं मन्येऽहं लोकमोहिनि ।।\nप्रत्युत्तरप्रदानेन प्रसादं कर्त्तुमर्हसि ।। १२-२६ ।।"
  },
  {
    "text": "नृपेणैव समुद्दिष्टा मोहिन्याहोत्तरं वचः ।।\nअहं ब्रह्मभवा राजंस्त्वदर्थं समुपागता ।। १२-२७ ।।"
  },
  {
    "text": "श्रुत्वा कीर्ति स्मरोपेता मंदरं कनकाचलम् ।।\nपरित्यज्य सुरान्सर्वान्विश्वंभरपुरोगमान् ।। १२-२८ ।।"
  },
  {
    "text": "समाहितमनास्त्वत्र तपस्यानिरता स्थिता ।।\nसंपूजयंती देवेशं गीतदानेन शंकरम् ।। १२-२९ ।।"
  },
  {
    "text": "गीतदानमहं मन्ये सुराणामतिवल्लभम् ।।\nसर्वदानाधिकं भूप ह्यनंतगतिदायकम् ।। १२-३० ।।"
  },
  {
    "text": "येन तुष्टः पशुपतिः सद्यः प्रत्युपकारकः ।।\nईप्सितोऽयं मया प्राप्तो भवानवनिपालकः ।। १२-३१ ।।"
  },
  {
    "text": "अभिप्रीतोऽसि मे राजन्नभिप्रीता ह्यहं तव ।। १२-३२ ।।"
  },
  {
    "text": "तमेवं मुक्त्वा द्विजराजवक्त्रा करं गृहीत्वा नृपतेस्तु वेगात् ।।\nउत्थापयामास धराशयानमिंद्रस्य यष्टीमिव मोहिनी सा ।। १२-३३ ।।"
  },
  {
    "text": "इति श्रीबृहन्नारदीयपुराणोत्तरभागे समयकरणं नाम द्वादशोऽध्यायः ।। १२ ।।"
  }
]
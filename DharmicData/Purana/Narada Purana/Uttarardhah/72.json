[
  {
    "text": "अथ गौतमाश्रममाहात्म्यं प्रारभ्यते ।।"
  },
  {
    "text": "मोहिन्युवाच ।।\nश्रुतं पुष्करमाहात्म्यं वसो पापप्रणाशनम् ।।\nगौतमाश्रममाहात्म्यमधुना कीर्तय प्रभो ।। ७२-१ ।।"
  },
  {
    "text": "वसुरुवाच ।।\nश्रणु देवि प्रवक्ष्यामि गौतमाश्रममुत्तमम् ।।\nयत्र गत्वा नरो भक्त्या न भूयोऽर्हति यातनाः ।। ७२-२ ।।"
  },
  {
    "text": "गौतमस्याश्रमं पुण्यं देवर्षिगणसेवितम् ।।\nसर्वपापप्रशमनं सर्वोपद्रवशांतिदम् ।। ७२-३ ।।"
  },
  {
    "text": "सेवते द्वादशाब्दं यो भक्तिभावसमन्वितः ।।\nस शैवं लभते धाम यत्र गत्वा न शोचति ।। ७२-४ ।।"
  },
  {
    "text": "मायादेवीसुतो यत्र तपस्युग्रे समास्थितः ।।\nतत्र गोदावरी गंगा सर्वपातकनाशिनी ।। ७२-५ ।।"
  },
  {
    "text": "तपस्यतो मुनेस्तस्य द्वादशाब्दमवर्षणम् ।।\nबभूव घोरं विधिजे सर्वसत्त्वक्षयंकरम् ।। ७२-६ ।।"
  },
  {
    "text": "तस्मिन्नुग्रे तु दुर्भिक्षे क्षुत्क्षामामुनयोऽखिलाः ।।\nनानादेशेभ्य आयाता गौतमस्याश्रमं शुभे ।। ७२-७ ।।"
  },
  {
    "text": "चक्रुर्विज्ञापनं तस्य गौतमस्य तपस्यतः ।।\nदेहि नो भोजनं येन प्राणास्तिष्ठंति वर्मसु ।। ७२-८ ।।"
  },
  {
    "text": "एवं विज्ञापितस्तैस्तु मुनिभिर्गौतमो मुनिः ।।\nजातानुकंपस्तानाह विश्वस्तांस्तपसो बलात् ।। ७२-९ ।।"
  },
  {
    "text": "गौतम उवाच ।।\nतिष्ठध्वं मुनयः सर्वे ममाश्रमसमीपतः ।।\nभोजनं वः प्रदास्यामि यावद्दुर्भिक्षमादृतः ।। ७२-१० ।।"
  },
  {
    "text": "विश्वास्यैवमृषीन्सर्वान्गौतमस्तपसो बलात् ।।\nदध्यौ प्रसन्नमनसा गंगां सर्वार्थसाधिनीम् ।। ७२-११ ।।"
  },
  {
    "text": "स्मृतमात्रा तु सा देवी तत्रोद्भूता धरातलात् ।।\nतां तु दृष्ट्वा मुनिर्गंगां संप्लावितधरातलाम् ।। ७२-१२ ।।"
  },
  {
    "text": "प्रातरुप्त्वा क्षितौ शालीन्पक्वान्मध्याह्नकेऽलुनात् ।।\nशाल्यन्नेनन ततस्तेन तानृषीन्समभोजयत् ।। ७२-१३ ।।"
  },
  {
    "text": "ततस्ते मुनयः प्रीता भुक्त्वान्नं तृप्तिमागताः ।।\nनिवासं चक्रिरे तत्र गौतमाश्रमके मुदा ।। ७२-१४ ।।"
  },
  {
    "text": "एवं प्रतिदिनं भद्रे शालिभिः पक्वतां गतैः ।।\nआतिथ्यं विदधे तेषां भक्तिभावसमन्वितः ।। ७२-१५ ।।"
  },
  {
    "text": "ततस्तस्य मुनींद्रस्य द्विजान्भोजयतोऽन्वहम् ।।\nव्यतीयाय च दुर्भिक्षं द्वादशाब्दांतकालतः ।। ७२-१६ ।।"
  },
  {
    "text": "ततस्ते मुनयः सर्वे सुभिक्षे काल आगते ।।\nविज्ञाप्य तं मुनिश्रेष्ठं जग्मुदेंशान्स्वकान्पुनः ।। ७२-१७ ।।"
  },
  {
    "text": "एवंप्रभावः स मुनिर्गौतमस्तत्र मोहिनि ।।\nतपस्तेपे बहुतीथं कालं नियमितेंद्रियः ।। ७२-१८ ।।"
  },
  {
    "text": "ततस्तत्तपसा तुष्टो भगवानंबिकापतिः ।।\nसगणो दर्शनं यातो वरं ब्रूहीत्युवाच ह ।। ७२-१९ ।।"
  },
  {
    "text": "ततो मुनिवरो दृष्ट्वा देवदेवमुमापतिम् ।।\nत्र्यंबकं स नमश्चक्रे निपत्य भुवि तत्पुरः ।। ७२-२० ।।"
  },
  {
    "text": "तत उत्थाय सहसा कृतांजलिरुपस्थितः ।।\nप्रोवाच देहि मे भक्तिं पादयोस्तव नित्यदा ।। ७२-२१ ।।"
  },
  {
    "text": "ममाश्रमसमीपेऽत्र पर्वतोपरि शंकर ।।\nत्वामेवं संस्थितं पश्याम्येष एव वरो मम ।। ७२-२२ ।।"
  },
  {
    "text": "इत्युक्तः पार्वतीनाथो भक्तानां वांछितप्रदः ।।\nतत्र दत्त्वा स्वसान्निध्यं सद्यः प्रीतं चकार तम् ।। ७२-२३ ।।"
  },
  {
    "text": "तेन रूपेण तत्रैव न्यवसत्त्र्यंबकः सति ।।\nस गिरिरत्त्र्यंबकाख्यस्तु ततः प्रभृति कीर्त्यते ।। ७२-२४ ।।"
  },
  {
    "text": "ये तु गोदावरीं गंगां प्राप्य भक्तियुता नराः ।।\nस्नानं कुर्वंति सुभगे ते स्युर्मुक्ता भवार्णवात् ।। ७२-२५ ।।"
  },
  {
    "text": "स्नात्वा गोदावरीतोये त्र्यंबकं ये गिरिस्थितम् ।।\nउपचारैः पूजयंति ते स्युः साक्षान्महेश्वराः ।। ७२-२६ ।।"
  },
  {
    "text": "त्र्यंबकस्य तु माहात्म्यं संक्षेपाद्वर्णितं मया ।।\nब्रह्मापि विस्तराद्वक्तुं तव तातः क्षमो नहि ।। ७२-२७ ।।"
  },
  {
    "text": "ततो गोदावरी यावत्साक्षाद्दर्शनतां गता ।।\nतावदप्याश्रमाः पुण्यास्तत्र संति ह्यनेकशः ।। ७२-२८ ।।"
  },
  {
    "text": "तेषु स्नात्वा विधानेन संतर्प्य पितृदेवताः ।।\nनरोऽभिलषितान्कामान्प्राप्नुयान्नात्र संशयः ।। ७२-२९ ।।"
  },
  {
    "text": "प्रकाशा तु क्वचिद्भद्रे क्वचिद्गुप्ता ततः परम् ।।\nप्लावयामास धरणीं पुण्या गोदावरी नदी ।। ७२-३० ।।"
  },
  {
    "text": "यत्र प्रकटतां याता नृणां भक्त्या महेश्वरी ।।\nतत्र तीर्थं महत्पुण्यं स्नानमात्रादघापहम् ।। ७२-३१ ।।"
  },
  {
    "text": "ततः पंचवटीं प्राप्य सा देवी नियतव्रता ।।\nसुप्रकाशमनुप्राप्ता लोकानां गतिदायिनी ।। ७२-३२ ।।"
  },
  {
    "text": "गोदावर्यां पञ्चवट्यां यः स्नायान्नियतव्रतः ।।\nस नरः प्राप्नुयात्कामानभीष्टान्विधिनन्दिनि ।। ७२-३३ ।।"
  },
  {
    "text": "यदा त्रेतायुगे रामः पंचवट्यामुपागतः ।।\nसभार्यः सानुजस्तत्र वसन्पुण्यतरां व्यधात् ।। ७२-३४ ।।"
  },
  {
    "text": "इत्येत्सर्वमाख्यातं गौतमाश्रमजं शुभे ।।\nश्रृण्वतां पठतां पुण्यं पापघ्नं वांछितप्रदम् ।। ७२-३५ ।।"
  },
  {
    "text": "इति श्रीबृहन्नारदीयपुराणोत्तरभागे बृहदुपाख्याने वसुमोहिनीसंवादे गौतमाश्रममाहात्म्ये गौतमतपश्चर्याप्रभाववर्णनं नाम\nद्वासप्ततितमोऽध्यायः ।। ७२ ।।"
  },
  {
    "text": "इति गौतमाश्रममाहात्म्यम् ।।"
  }
]
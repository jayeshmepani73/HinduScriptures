[
  {
    "text": "<span style=\"font-size: 14pt; line-height: 200%\">\nअथ प्रभासमाहात्म्यं प्रारभ्यते ।।"
  },
  {
    "text": "मोहिन्युवाच ।।\nप्रभासस्य तु माहात्म्यं वद मे द्विजसत्तम ।।\nयच्छ्रुत्वाहं प्रसन्नात्मा धन्या स्यां त्वत्प्रसादतः ।। ७०-१ ।।\nवसुरुवाच ।।\nश्रृणु देवि प्रवक्ष्यामि प्रभासाख्यं सुपुण्यदम् ।।\nतीर्थं पापहरं नॄणां भुक्तिमुक्तिप्रदायकम् ।। ७०-२ ।।\nयस्मिन्नसंख्यतीर्थानि विद्यंते विधिनंदिनि ।।\nसोमेशो यत्र विश्वेशो भगवान् गिरिजापतिः ।। ७०-३ ।।\nस्नात्वा प्रभासके तीर्थे सोमनाथं प्रपूज्य च ।।\nनरो मुक्तिमवाप्नोति सत्यमेतन्मयोदितम् ।। ७०-४ ।।\nयोजनानां दश द्वे च प्रभासपरिमंडलम् ।।\nमध्येऽस्य पीठिका प्रोक्ता पंचयोजनविस्तृता ।। ७०-५ ।।\nगोचर्ममात्रं तन्मध्ये तीर्थं कैलासतोऽधिकम् ।।\nअर्कस्थलं तत्र पुण्यं तीर्थमन्यत्सुशोभनम् ।। ७०-६ ।।\nसिद्धेश्वरादिलिंगानि यत्र संति सहस्रशः ।।\nतत्र स्नात्वा नरो भक्त्या संतर्प्य पितृदेवताः ।। ७०-७ ।।\nलिंगानि पूजयित्वा च याति रुद्रसलोकताम् ।।\nअग्नितीर्थं तथान्यच्च सागरस्य तटे स्थितम् ।। ७०-८ ।।\nतत्र स्नात्वा नरो देवि वह्निलोकमवाप्नुयात् ।।\nतत्र देवं कपर्द्दीशं सोपवासः प्रपूज्य च ।। ७०-९ ।।\nशिवलोकमवाप्नोति भुक्त्वा भोगानिहेप्सितान् ।।\nकेदारेशं ततो गत्वा समभ्यर्च्य विधानतः ।। ७०-१० ।।\nस्वर्गतिं समवाप्नोति विमानेन सुरार्चितः ।।\nभीमेशं भैरवेशं च चंडीशं भास्करेश्वरम् ।। ७०-११ ।।\nअंगारेशं गुर्वीशं सोमेशं भृगुजेश्वरम् ।।\nशनिराहुशिखीशांश्च क्रमाद्गच्छेच्चतुर्दश ।। ७०-१२ ।।\nभक्त्या पृथक् पृथक् तेषां पूजां कृत्वा विधानवित् ।।\nशिवसालोक्यमाप्नोति निग्रहानुग्रहे क्षमः ।। ७०-१३ ।।\nसिद्धेश्वरादिपंचान्यलिंगानि विधिनंदिनि ।।\nसमर्च्य लभते सिद्धिमैहिकामुष्मिकीं नरः ।। ७०-१४ ।।\nवरारोहामजापालां मंगलां ललितेश्वरीम् ।।\nसंपूज्य क्रमतेश्चैता विपापो जायते नरः ।। ७०-१५ ।।\nलक्ष्मीश्वरं बाडवेशमर्ध्येशं कामकेश्वरम् ।।\nसमभ्यर्च्य नरो भक्त्या साक्षाल्लोकेशतां व्रजेत् ।। ७०-१६ ।।\nगौरीतपोवनं प्राप्य गौरीशवरुणेश्वरौ ।।\nउषेश्वरं च संपूज्य नरः स्वर्गतिमाप्नुयात् ।। ७०-१७ ।।\nगणेशं च कुमारेशं स्वाककेशकुलेश्वरौ ।।\nउत्तंकेशं च वह्नीशं गौतमं दैत्यसूदनम् ।। ७०-१८ ।।\nसमभ्यर्च्य विधानेन न नरो दुर्गतिं व्रजेत् ।।\nचक्रतीर्थं ततः प्राप्य तत्र स्नात्वा विधानतः ।। ७०-१९ ।।\nगौरीदेवीं समभ्यर्च्य नरोऽभिलषितं लभेत् ।।\nसंनिहत्याह्वयं तीर्थं प्राप्य तत्र वरानने ।। ७०-२० ।।\nस्नात्वा संतर्प्य देवादीन्सन्निहत्याफलं लभेत् ।।\nअथैकादश लिंगानि भूतेशादीनि योऽर्चयेत् ।। ७०-२१ ।।\nस लब्ध्वेह वरान्भोगानंते रुद्रपदं व्रजेत् ।।\nआदिनारायणं देवं समभ्यर्च्य नरोत्तमः ।। ७०-२२ ।।\nमोक्षभागी भवेद्देवि नात्र कार्या विचारणा ।।\nततश्चक्रधरं प्राप्य पूजयेद्यो विधानतः ।। ७०-२३ ।।\nस तु शत्रुं विनिर्जित्य भोगानुच्चाव चाँल्लभेत् ।।\nसांबादित्यं ततः प्राप्य स्नात्वा नियमपूर्वकम् ।। ७०-२४ ।।\nनीरोगो धनधान्याढ्यो जायते मानवो भुवि ।।\nततस्तु मनुजः प्राप्य देवीं कंटकशोधिनीम् ।। ७०-२५ ।।\nमहिषघ्नीं च संपूज्य निर्भयो जायते नरः ।।\nकपालीशं च कोटीशं समभ्यर्च्य नरोत्तमः ।। ७०-२६ ।।\nसुसौभाग्यो भवेदेवं मध्य यात्रां समापयेत् ।।\nबालब्रह्माभिधं पश्चात्प्राप्य मर्त्यो नरेश्वरि ।। ७०-२७ ।।\nजायते भुक्तिमुक्तीशः सर्वदेवप्रपूजितः ।।\nनरकेशं ततः प्राप्य संवतेंशं निधीश्वरम् ।। ७०-२८ ।।\nबलभद्रेश्वरं प्रार्च्य जायते भुक्तिमुक्तिमान् ।।\nगंगागणपतिं प्राप्य समभ्यर्च्य विधानतः ।। ७०-२९ ।।\nलभते वांछितान्कामानिह लोके परत्र च ।।\nततो जांबवतीं प्राप्य नदीं भक्त्या समाहितः ।। ७०-३० ।।\nस्नात्वा सुरादीनभ्यर्च्य कृतकृत्यो भवेन्नरः ।।\nपांडुकूपे ततः स्नात्वा पांडवेश्वरमर्चयेत् ।। ७०-३१ ।।\nस नरः स्वर्गमायाति क्रीडते नंदनादिषु ।।\nशतमेधं लक्षमेधं कोटिमेधमनुक्रमात् ।। ७०-३२ ।।\nलिंगत्रयं समभ्यर्च्य मोदते दिवि देववत् ।।\nदुर्वासादित्यकं दृष्ट्वा संपूज्य च विधानतः ।। ७०-३३ ।।\nअश्वमेधस्य यज्ञस्य फलं प्राप्नोत्यसंशयम् ।।\nयादवस्थलमासाद्य वर्षेशं प्रार्च्य मानवः ।। ७०-३४ ।।\nलभते वांछितां सिद्धिं देवराजेन सत्कृतः ।।\nहिरण्यासंगमे स्नात्वा दद्याद्धेमरथं द्विजे ।। ७०-३५ ।।\nशिवमुद्दिश्य यो भक्त्या स लोकानक्षयाँल्लभेत् ।।\nनगरार्कं ततः प्रार्च्य सूर्यलोकमवाप्नुयात् ।। ७०-३६ ।।\nनगरादित्यपार्श्वे तु बलकृष्णौ सुभद्रिकाम् ।।\nदृष्ट्वा संपूज्य विधिना कृष्णसायुज्यमाप्नुयात् ।। ७०-३७ ।।\nकुमारिकां ततः प्राप्य समभ्यर्च्य विधानतः ।।\nलभते वांछितान्कामाञ्जयेच्छक्रं न संशयः ।। ७०-३८ ।।\nक्षेत्रपालं ततोऽभ्यर्च्य सर्वान्कामानवाप्नुयात् ।।\nब्रह्मेश्वरं च संपूज्य सरस्वत्यास्तटे स्थितम् ।। ७०-३९ ।।\nसर्वपापविनिमुक्तो ब्रह्मलोके महीयते ।।\nपिंगलाख्यां नदीं प्राप्य स्नात्वा तत्र सुरादिकान् ।। ७०-४० ।।\nसंतर्प्य श्राद्धकृन्मर्त्यो नेह भूयोऽभिजायते ।।\nसंगमेशं समभ्यर्च्य न नरो दुर्गतिं व्रजेत् ।। ७०-४१ ।।\nसंप्रार्च्य शंकरादित्यं घटेशं च महेश्वरम् ।।\nमानवः सकलान्कामान्प्राप्नुयान्नात्र संशयः ।। ७०-४२ ।।\nऋषितीर्थं ततः प्राप्य स्नात्वा नियतमानसः ।।\nऋषींस्तत्र समभ्यर्च्य सर्वतीर्थफलं लभेत् ।। ७०-४३ ।।\nनंदादित्यं ततः प्रार्च्य मुच्यते सर्वरोगतः ।।\nत्रितकूपं ततः प्राप्य स्नात्वा याति दिवं नरः ।। ७०-४४ ।।\nशशोपाने नरः स्नात्वा देवान्पश्यति मोहिनि ।।\nवांछितांश्च लभेत्कामान्सत्यं सत्यं मयोदितम् ।। ७०-४५ ।।\nपर्णादित्यं नरो दृष्ट्वा नीरोगो भोगवान्भवेत् ।।\nततो न्यंकुमतीं प्राप्य स्नात्वा तत्र विधानतः ।। ७०-४६ ।।\nसिद्धेश्वरं समर्च्यात्र अणिमादिकसिद्धिभाक् ।।\nवाराहस्वामिनं दृष्ट्वा मुच्यते भवसागरात् ।। ७०-४७ ।।\nछायालिंगं समभ्यर्च्य मुच्यते सर्वपातकैः ।।\nगुल्फं दृष्ट्वा नरोऽभ्यर्च्य चांद्रायणफलं लभेत् ।। ७०-४८ ।।\nदेवीं कनकनंदां च समभ्यर्च्य नरः सति ।।\nसर्वान्कामानवाप्नोति देहांते स्वर्गतिं लभेत् ।। ७०-४९ ।।\nकुंतीश्वरं समभ्यर्च्य मुच्यते सर्वपातकैः ।।\nगंगेश्वरं समभ्यर्च्य गंगायां मनुजः प्लुतः ।। ७०-५० ।।\nत्रिविधेभ्योऽपि पापेभ्यो मुच्यते नात्र संशयः ।।\nचमसोद्भेदके स्नात्वा पिंडदानं करोति यः ।। ७०-५१ ।।\nगयाकोटि गुणं पुण्यं स लभेन्नात्र संशयः ।।\nततस्तु विधइजे गत्वा विदुराश्रममुत्तमम् ।। ७०-५२ ।।\nत्रिगं त्रिभुवनेशं च संपूज्यात्र सुखी भवेत् ।।\nमंकणेश्वरमभ्यर्च्य लभते सद्गतिं नरः ।। ७०-५३ ।।\nत्रैपुरं च त्रिलिंगं तु प्रार्च्य पापैः प्रमुच्यते ।।\nषंडतीर्थं ततः प्राप्य स्नात्वा स्वर्णप्रदो नरः ।। ७०-५४ ।।\nसर्वपापविशुद्धात्मा शैवं पदमवाप्नुयात् ।।\nसूर्यप्राच्यां नरः स्नात्वा विपाप्मा भोगवान्भवेत् ।। ७०-५५ ।।\nत्रिलोचने नरः स्नात्वा रुद्रलोकमवाप्नुयात् ।।\nदेविकायानुमानाथं समर्च्य मनुजोत्तमः ।। ७०-५६ ।।\nलभते वांछितान्कामान्देहांते स्वर्गमाप्नुयात् ।।\nभूद्वारं तु समभ्यर्च्य लभते वांछितं फलम् ।। ७०-५७ ।।\nशूलस्थाने तु वाल्मीकं नमस्कृत्य कविर्भवेत् ।।\nच्यवनार्कं ततः प्रार्च्य सर्वकामसमृद्धिमान् ।। ७०-५८ ।।\nच्यवनेशार्चनान्मर्त्यः शिवस्यानुचरो भवेत् ।।\nप्रजापालेशमभ्यर्च्य धनधान्यान्वितो भवेत् ।। ७०-५९ ।।\nबालार्कंपूजको मर्त्यो विद्यावान्धनवान् भवेत् ।।\nकुबेरस्थानके स्नात्वा निधिं प्राप्नोति निश्चितम् ।। ७०-६० ।।\nऋषितोयनदीं प्राप्य स्नात्वा तत्र नरः शुचिः ।।\nदत्वा सुवर्णं विप्राय मुच्यते सर्वपातकैः ।। ७०-६१ ।।\nसंगालेश्वरमभ्यर्च्य रुद्रलोके महीयते ।।\nनारदादित्यमभ्यर्च्य त्रिकालज्ञानवान्भवेत् ।। ७०-६२ ।।\nततो नारायणं प्रार्च्य मुक्तिभागी नरो भवेत् ।।\nतप्तकुंडोदके स्नात्वा मूलचंडीशमर्चयेत् ।। ७०-६३ ।।\nसर्वपावविनिर्मुक्तो वांछितार्थं लभेन्नरः ।।\nविनायकं चतुर्वक्त्रमभ्यर्च्याप्नोति कामितम् ।। ७-६४ ।।\nकलंबेश्वरमभ्यर्च्य धनधान्यसमृद्धिमान् ।।\nगोपालस्वामिपूजातो गोमान्वै धनवान्कविः ।। ७०-६५ ।।\nबकुलस्वामिनोऽभ्यर्चा नृणां स्वर्गतिदायिनी ।।\nसंपूज्य मारुतां देवीं सर्वकामफलं लभेत् ।। ७०-६६ ।।\nक्षेमादित्यार्चनान्मर्त्यः क्षेमीसिद्धार्थसत्यभाक् ।।\nउन्नताख्यं विघ्नराजं प्रार्च्य विघ्नैर्न हन्यते ।। ७०-६७ ।।\nजलस्वामी कालमेघः पूजितौ सर्वसिद्धिदौ ।।\nरुक्मिणी पूजिता देवी वांछितार्थप्रदा नृणाम् ।। ७०-६८ ।।\nदुर्वासेशं च पिंगेशं प्रार्च्य पापैर्विमुच्यते ।।\nभद्रायाः संगमे स्नात्वा नरो भद्राणि पश्यति ।। ७०-६९ ।।\nशंखावर्ते नरः स्नात्वा सर्वसिद्धीश्वरो भवेत् ।।\nमोक्षतीर्थे नरः स्नात्वा भवेन्मुक्तो भवार्णवात् ।। ७०-७० ।।\nगोष्पदस्नानमात्रेण सर्वसौख्यमवाप्नुयात् ।।\nनारायण गृहे गत्वा नरो भूयो न शोचति ।। ७०-७१ ।।\nजालेश्वरार्चनात्पुंसां सिद्धयः स्युरभीप्सिताः ।।\nस्रातो हुंकारकूपे तु गर्भवासं न चाप्नुयात् ।। ७०-७२ ।।\nतथा चंडीशमभ्यर्च्य सर्वतीर्थफलं लभेत् ।।\nविघ्नेशमाशापुरगं प्रार्च्य विघ्नं न चाप्नुयात् ।। ७०-७३ ।।\nकलाकुंडाप्लुतो मर्त्यो मुक्तिभागी न संशयः ।।\nकपिलेशं समभ्यर्च्य कपिलायूथमाप्नुयात् ।। ७०-७४ ।।\nजरद्गवेश्वरं प्रार्च्य जरसा नाभिभूयते ।।\nनलेश्वरार्चको भोगी कर्क्कोटेशार्चको धनी ।। ७०-७५ ।।\nहाटकेश्वरपूजातः पूर्यंते सर्वकामनाः ।।\nनारदेशार्चको भक्तिं लभेद्विष्णौ च शंकरे ।। ७०-७६ ।।\nस्वर्गार्हो जायतेऽभ्यर्च्य देवीं मंत्रविभूषणाम् ।।\nदुर्गकूटं गणपतिं पूजयित्वा सुखी भवेत् ।। ७०-७७ ।।\nधनधान्ययुतो भूयात्पूजयन्कौरवेश्वरीम् ।।\nसुपर्णेलां भैरवीं च पूजयित्वा सुखी भवेत् ।। ७०-७८ ।।\nभल्लतीर्थे नरः स्नात्वा मुच्यते सर्वकिल्बिषैः ।।\nकर्दमाले नरः स्नात्वा पातकैर्विप्रयुज्यते ।। ७०-७९ ।।\nगुप्तसोमेश्वरं दृष्ट्वा न भूयोऽर्हति शोचितुम् ।।\nबहुस्वर्णेश्वरं दृष्ट्वा स्वर्गतिं समवाप्नुयात् ।। ७०-८० ।।\nश्रृङ्गेश्वरार्चको मर्त्यो न दुःखैरभिभूयते ।।\nतीर्थे नारायणे स्नात्वा मुक्तिमाप्नोति मानवः ।। ७०-८१ ।।\nमार्कंडेश्वरमभ्यर्च्य दीर्घायुर्जायते नरः ।।\nतथा कोटीह्रदे स्नात्वाभ्यर्च्य कोटीश्वरं सुखीं ।। ७०-८२ ।।\nसिद्धस्थाने पुनः स्नात्वा तत्र लिंगानि पूजयेत् ।।\nअसंख्यातानि यो मर्त्यः स सिद्धो जायते भुवि ।। ७०-८३ ।।\nदामोदरगृहं दृष्ट्वा सुखमाप्रोत्यमनुत्तमम् ।।\nवस्त्रापथं प्रभासस्य नाभिस्थाने स्थितं शुभे ।। ७०-८४ ।।\nतत्राभ्यर्च्यं भवं साक्षाद्भवेद्भवसमः स्वयम् ।।\nदामोदरं स्वर्णरेखा ब्रह्मकुंडं च रैवते ।। ७०-८५ ।।\nकुंतीश उज्जयंते तु भीमेशश्च महाप्रभः ।।\nमृगीकुंडं च सर्वस्वं क्षेत्रे वस्त्रापथे स्मृतम् ।। ७०-८६ ।।\nएतेषु क्रमशः स्नात्वा देवानभ्यर्च्य यत्नतः ।।\nपितॄन्संतर्प्य तोयेन सर्वतीर्थफलं लभेत् ।। ७०-८७ ।।\nदुन्नाबिले नरः स्नात्वा भुक्तिभोगो दिवं व्रजेत् ।।\nगंगेश्वरं ततोऽभ्यर्च्य गंगास्नानफलं लभेत् ।। ७०-८८ ।।\nगिरौ रैवतके देवि संति तीर्थान्यनेकशः ।।\nतेषु स्नात्वा नरो भक्त्या ब्रह्मविष्णुमहेश्वरान् ।। ७०-८९ ।।\nइंद्रादिलोकपान्प्रार्च्य भुक्तिं मुक्तिं च विंदति ।।\nएतान्युद्देशतस्तीर्थान्युक्तानि तव सुंदरी ।। ७०-९० ।।\nअवांतराण्यनंतानि तानि वक्तुं न शक्यते ।।\nएकैकस्यापि तीर्थस्य संति विस्तरतः कथाः ।। ७०-९१ ।।\nअतः संक्षिप्य गदितं मया पुण्यं प्रभासजम् ।।\nन प्रभाससमं तीर्थं त्रिषु लोकेषु मोहिनि ।। ७०-९२ ।।\nयत्र स्नातोऽपि मनुजः स्वर्गिंणा स्पर्द्धते शुभे ।।\nमाहात्म्यं च प्रभासस्य लिखितं वर्तते गृहे ।। ७०-९३ ।।\nयत्र तत्र न भीतिः स्याद्भूतचौराहिशत्रुजा ।।\nयः श्रृणोति नरो भक्त्या श्रावयेद्वा समाहितः ।। ७०-९४३ ।।\nप्रभासतीर्थमाहात्म्यं सोऽपि सद्गतिमाप्नुयात् ।। ७०-९५ ।।"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे प्रभासतीर्थमाहात्म्यं नाम सप्ततितमोऽध्यायः ।। ७० ।।"
  },
  {
    "text": "इति प्रभासक्षेत्रमाहात्म्यं समाप्तम् ।।\n</span>"
  }
]
[
  {
    "text": "<span style=\"font-size: 14pt; line-height: 200%\">मोहिन्युवाच ।।\nश्रुतं प्रभासमाहात्म्यं द्रिजश्रेष्ठातिपुण्यदम् ।।\nअधुना श्रोतुमिच्छामि माहात्म्यं पुष्करोद्भवम् ।। ७१-१ ।।"
  },
  {
    "text": "यदाद्यंसर्वतीर्थानां पवित्रं पापनाशनम् ।।\nमत्पितुर्यज्ञसदनं तन्ममाख्याहि विस्तरात् ।। ७१-२ ।।"
  },
  {
    "text": "वसुरुवाच ।।\nश्रृणु भद्रे प्रवक्ष्यामि नराणां कामदं सद ।।\nपुण्यंपुष्करमाहात्म्यं बहुतीर्थसमन्वितम् ।। ७१-३ ।।"
  },
  {
    "text": "विष्णुना सहिता देवा यत्रेन्द्राद्या व्यवस्थिताः ।।\nगजवक्त्रः कुमारश्च रैवतश्च दिवाकरैः ।। ७१-४ ।।"
  },
  {
    "text": "शिवदूति तथा देवी क्षेत्रक्षेमंकरी सदा ।।\nज्येष्ठे तु पुष्करारण्ये यस्तिष्ठति निरुद्यमी ।। ७१-५ ।।"
  },
  {
    "text": "अष्टांगयोगजं पुण्यं स लभेन्नात्र संशयः ।।\nनातः परतरं किंछित्क्षेत्रमस्तीह भूतले ।। ७१-६ ।।"
  },
  {
    "text": "तस्मात्सर्वप्रयत्नेन सेव्यमेतन्नरोत्तमैः ।।\nब्राह्मणाः क्षत्त्रिया वैश्याः शूद्रा वा क्षेत्रवासिनः ।। ७१-७ ।।"
  },
  {
    "text": "सर्वात्मना ब्रह्मभक्ताभूतानुग्रहकारिणः ।।\nते यांति ब्रह्मणो लोकं यत्र गच्छंति योगिनः ।। ७१-८ ।।"
  },
  {
    "text": "यो नरः सर्वतीर्थेषु यत्फलं लभते प्लुतः ।।\nतत्सर्वं स लभेन्मर्त्यो ज्येष्ठकुंडेसकृत्प्लुतः ।। ७१-९ ।।"
  },
  {
    "text": "पुष्करारण्यमासाद्य यत्र प्राची सरस्वती ।।\nमतिः स्मृतिर्दया प्रज्ञा मेधा बुद्धिसमाह्वया ।। ७१-१० ।।"
  },
  {
    "text": "तत्रस्थं तज्जलं येऽपि प्रपश्यंति तटे स्थिताः ।।\nतेऽप्यश्वमेधयज्ञस्य फलं प्राप्य व्रजंति कम् ।। ७१-११ ।।"
  },
  {
    "text": "त्रीणि श्रृंगाणि शुभ्राणि त्रीणि प्रस्रवणानि च ।।\nज्येष्ठमध्यकनिष्ठानि त्रीणि तत्र सरांसि च ।। ७१-१२ ।।"
  },
  {
    "text": "तत्रान्यत्सुमहत्तीर्थं नंदा नाम सरस्वती ।।\nयत्र पश्चिमदिश्यास्ते सरसो योजने सति ।। ७१-१३ ।।"
  },
  {
    "text": "तत्र स्नात्वा विधानेन गां च दत्त्वा पयस्विनीम् ।।\nविप्राय वेदविदुषे व्रजेद्ब्रह्मक्षयं नरः ।। ७१-१४ ।।"
  },
  {
    "text": "कोटितीर्थं तथात्रास्ति यत्रर्षिकोटिरागता ।।\nतत्र स्नात्वा द्विजान्प्रार्च्य मुच्यते सर्वपातकैः ।। ७१-१५ ।।"
  },
  {
    "text": "अगस्त्याश्रममासाद्य स्नात्वा संपूज्य कुंभजम् ।।\nदीर्घायुर्जायते भोगी देहांते स्वर्गतिं लभेत् ।। ७१-१६ ।।"
  },
  {
    "text": "सप्तर्षीणां तथा प्राप्य तत्राश्रममनन्यधीः ।।\nस्नात्वा संपूज्य भक्त्या ताँल्लभते तत्सलोकताम् ।। ७१-१७ ।।"
  },
  {
    "text": "मनूनामाश्रमे स्नात्वा पूजामाप्नोति सर्वतः ।।\nगंगाविनिर्गमे स्नात्वा गंगास्नानफलं लभेत् ।। ७१-१८ ।।"
  },
  {
    "text": "ज्येष्ठे तु पुष्करे स्नात्वा गां च दत्त्वा द्विजातये ।।\nभुक्त्वेह भोगानखिलान्ब्रह्मलोके महीयते ।। ७१-१९ ।।"
  },
  {
    "text": "मध्यमे पुष्करे स्नात्वा ब्राह्मणाय महीं ददत् ।।\nविष्णुलोकमवाप्नोति विमानवरमास्थितः ।। ७१-२० ।।"
  },
  {
    "text": "कनिष्ठे तु नरः स्नात्वा दत्त्वा विप्राय कांचनम् ।।\nसर्वान्कामानवाप्यांते रुद्रलोके महीयते ।। ७१-२१ ।।"
  },
  {
    "text": "ततो विष्णुपदे स्नात्वा दत्त्वा किञ्चिद्द्विजातये ।।\nलभते सकलान्कामान् विष्णोश्चैव प्रसादतः ।। ७१-२२ ।।"
  },
  {
    "text": "नागतीर्थे ततः स्नात्वा नागानभ्यर्च्य मानवाः ।।\nदत्त्वा दानं द्विजातिभ्यः मोदते त्रिदिवेयुगम् ।। ७१-२३ ।।"
  },
  {
    "text": "पिशाचतीर्थके स्नात्वा दत्त्वा विप्राय भोजनम् ।।\nन कदाचित्पिशाचत्वं प्राप्नोति त्रिविदं व्रजेत् ।। ७१-२४ ।।"
  },
  {
    "text": "शिवदूतीह्रदेस्नात्वा तत्र शंभुं समर्च्य च ।।\nविप्रान्संभोज्य मिष्टान्नं स्वर्गलोके महीयते ।। ७१-२५ ।।"
  },
  {
    "text": "आकाशपुष्करे स्नात्वा मंत्रयोगफलप्रदे ।।\nनरो मुक्तिमवाप्नोति सत्यं सत्यं तवोदितम् ।। ७१-२६ ।।"
  },
  {
    "text": "आपोहिष्ठादिभिर्मंत्रैराकाशस्थं विचिंत्य तत् ।।\nस्नायाद्यः पुष्करारण्ये स लभेच्छाश्वतं पदम् ।। ७१-२७ ।।"
  },
  {
    "text": "आग्नेयं तु यदा ऋक्षं कार्तिक्यां भवति क्वचित् ।।\nमहती सा तिथिस्तत्र स्नानमाकाशपुष्करे ।। ७१-२८ ।।"
  },
  {
    "text": "याम्यर्क्षयोगे कार्तिक्यां मध्यमे स्नानकृन्नरः ।।\nतत्फलं समवाप्नोति यन्नभः पुष्करोद्भवम् ।। ७१-२९ ।।"
  },
  {
    "text": "प्राजापत्यर्क्षयुक्तायां कार्तिक्यां तु कनिष्टके ।।\nस्नातस्तत्फलमाप्नोति यद्वियत्पुष्करोद्भवम् ।। ७१-३० ।।"
  },
  {
    "text": "नंदा चार्के गुरौ सोमे याम्ये वह्नौ विधौ क्रमात् ।।\nयदा नभः पुष्करोत्थं तदा स्यात्सकलं फलम् ।। ७१-३१ ।।"
  },
  {
    "text": "विशाखायां यदा भानुः कृत्तिकायां च चंद्रमाः ।।\nतदा नभः पुष्कराख्ये योगे स्नातो दिवं व्रजेत् ।। ७१-३२ ।।"
  },
  {
    "text": "अंतरिक्षावतीर्णेऽस्मिंस्तीर्थे पैतामहे शुभे ।।\nकुर्वंति ये नराः स्नानं तेषां लोका महोदयाः ।। ७१-३३ ।।"
  },
  {
    "text": "पंचस्नोतःसरस्वत्यां पुष्करारण्यके सति ।।\nकृतानि मुनिभिः सिद्धैस्तीर्थान्यायतनानि च ।। ७१-३४ ।।"
  },
  {
    "text": "तेषु सर्वेषु विज्ञेया धर्महेतुः सरस्वती ।।\nहाटकक्षितिगौरिणां दानं तेषु महाफलम् ।। ७१-३५ ।।"
  },
  {
    "text": "धान्यान्यपि तिलांश्चापि योऽत्र दद्याद्द्विजोत्तमे ।।\nस नरो लभते भोगानिहामुत्र परां गतिम् ।। ७१-३६ ।।"
  },
  {
    "text": "संगे गंगासरस्वत्योर्यः स्नात्वा पूजयेद्द्विजान् ।।\nस प्राप्नोति गतिं चाग्र्यां भुक्त्वा भोगानिहेप्सितान् ।। ७१-३७ ।।"
  },
  {
    "text": "अवियोगाभिधायां तु वाप्यां स्नात्वा नरः सति ।।\nपिंडं दत्त्वा विधानेन पितॄन्नयति वै दिवम् ।। ७१-३८ ।।"
  },
  {
    "text": "तथा सौभाग्यकूपे तु स्नात्वा सतर्प्य पूर्वजान् ।।\nसद्गतिं लभते मर्त्यो सौभाग्यं चातुलं भुवि ।। ७१-३९ ।।"
  },
  {
    "text": "मर्यादापर्वतौ द्वौ तु स्नात्वा स्पृष्ट्वा समर्च्य च ।।\nवांछिताँल्लभते लोकान्सांगयात्राफलं तथा ।। ७१-४० ।।"
  },
  {
    "text": "अजगंधं शिवं प्राप्य समभ्यर्च्य विधानतः ।।\nलभने वांछितान्कामानिह लोके परत्र च ।। ७१-४१ ।।"
  },
  {
    "text": "सरसो दक्षिणे भागे सावित्रीं पर्वतोपरि ।।\nसंस्थितां यः समभ्यर्चेत्सोऽपि वेदस्य तत्त्ववित् ।। ७१-४२ ।।"
  },
  {
    "text": "वाराहस्य नृसिंहस्य ब्रह्मणस्य हरेस्तथा ।।\nशिवस्य चापि सूर्यस्य सोमस्य च गुहस्य च ।। ७१-४३ ।।"
  },
  {
    "text": "पार्वत्या ज्वलन स्यापि तत्र तीर्थानि मोहिनि ।।\nपृथक् तेषु महाभागे नरः स्नात्वा समाहितः ।। ७१-४४ ।।"
  },
  {
    "text": "दानं च दत्त्वा विप्रेभ्यो लभते गतिमुत्तमाम् ।।\nपुष्करे दुर्लभं स्नानं पुष्करे दुर्लभं तपः ।। ७१-४५ ।।"
  },
  {
    "text": "पुष्करे दुर्लेभे दानं पुष्करे दुर्लभा स्थितिः ।।\nशतयोजनसंस्थोऽपि स्नानकाले तु यो नरः ।। ७१-४६ ।।"
  },
  {
    "text": "पुष्करं चिंतयेद्भक्त्या स तत्स्नानफलं लभेत् ।।\nमंकणाद्यास्तपःसिद्धाः सेवन्ते पुष्करं मुदा ।। ७१-४७ ।।"
  },
  {
    "text": "यत्र तत्र गतो भाग्यात्कामितां सिद्धिमाप्नुयात् ।।\nपुष्करेति च नामापि येनोक्तं विधिनंदिनि ।। ७१-४८ ।।"
  },
  {
    "text": "पुष्करस्नानजं पुण्यं लभेत्सोऽपि न संशयः ।।\nयः श्रृणोति नरो भक्त्या माहात्म्यं पुष्करस्य च ।। ७१-४९ ।।"
  },
  {
    "text": "सोऽपि स्नानफलं प्राप्य मोदते दिवि देववत् ।। ७१-५० ।।"
  },
  {
    "text": "इति श्रीबृहन्नारदीयपुराणोत्तरभागे वसुमोहिनीसंवादे पुष्करमाहात्म्यं नामैकसप्ततितमोऽध्यायः ।। ७१ ।।"
  },
  {
    "text": "इति पुष्करमाहात्म्यं समाप्तम् ।।\n</span>"
  }
]
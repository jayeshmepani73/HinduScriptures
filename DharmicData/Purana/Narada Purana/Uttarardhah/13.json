[
  {
    "text": "वसिष्ठ उवाच ।।\nउत्थापयित्वा राजानं मोहिनी वाक्यमब्रवीत् ।।\nमा शंकां कुरु राजेंद्र कुमारीं विद्ध्यकल्मषाम् ।। १३-१ ।।"
  },
  {
    "text": "उद्वहस्व महीपाल गृह्योक्तविधिना हि माम् ।।\nअनूढा कन्यका राजन् यदि गर्भं बिभर्ति हि ।। १३-२ ।।"
  },
  {
    "text": "प्रसूयति दिवाकीर्तिं सर्ववर्णविगर्हितम् ।।\nचांडालयोनयस्तिस्रः पुराणे कवयो विदुः ।। १३-३ ।।"
  },
  {
    "text": "कुमारीसंभवात्वेका सगोत्रापि द्वितीयका ।।\nब्राह्मण्यां शूद्रजनिता तृतीया नृपपुंगव ।। १३-४ ।।"
  },
  {
    "text": "एतस्मात्कारणाद्राजन् कुमारीं मां समुद्वह ।।\nततस्तां चपलापांगीं नृपो रुक्माङ्गदो गिरौ ।। १३-५ ।।"
  },
  {
    "text": "उद्वाह्य विधिना युक्तस्तस्थौ राजा हसन्निव ।।"
  },
  {
    "text": "राजोवाच ।।\nन तथा त्रिदिवप्राप्तिः प्रीणयेन्मां वरानने ।। १३-६ ।।"
  },
  {
    "text": "तवप्राप्तिर्यथा देवि मन्दरेऽस्मिन्सुखाय वै ।।\nमन्ये पुरंदराद्देवि ह्यात्मानमधिकं क्षितौ ।। १३-७ ।।"
  },
  {
    "text": "त्रैलोक्यसुन्दरीं प्राप्य भार्यां त्वां चारुलोचने ।।\nतस्माद्यदनुकूलं ते तत्करोमि प्रशाधि माम् ।। १३-८ ।।"
  },
  {
    "text": "इहैव रमसे बाले अथवा मंदिरे मम ।।\nमलये मेरुशिखरे वने वा नन्दने वद ।। १३-९ ।।"
  },
  {
    "text": "तच्छ्रुत्वा नृपतेर्वाक्यं मोहिनी मधुरं नृप ।।\nउवाचानुशयं राजन्वचनं प्रीतिवर्द्धनम् ।। १३-१० ।।"
  },
  {
    "text": "सपत्नीनां कटाक्षाणां क्षतानि नगरे मम ।।\nभविष्यंति महीपाल कथं गच्छामि ते पुरम् ।। १३-११ ।।"
  },
  {
    "text": "मास्म सीमंतिनी काचिद्भवेद्धि क्षितिमण्डले ।।\nयस्याः सपत्नीप्रभवं दुःखमामरणं भवेत् ।। १३-१२ ।।"
  },
  {
    "text": "साहं लब्धा महीपाल मनसा वशगा तव ।।\nज्ञात्वा सपत्नीप्रभवं दुःखं भर्ता कृतो मया ।। १३-१३ ।।"
  },
  {
    "text": "वत्स्यामि पर्वतश्रेष्ठे बह्वाश्चर्यसमन्विते ।।\nन त्वं वससि राजेंद्र संध्यावल्या विना क्वचित् ।। १३-१४ ।।"
  },
  {
    "text": "तस्यास्त्वं विरहे दुःखी सपुत्राया भविष्यसि ।।\nदुःखेन भवतो राजन्भूरि दुःखं भवेन्मम ।। १३-१५ ।।"
  },
  {
    "text": "यत्रैव भवतः सौख्यं तत्राहमपि संस्थिता ।।\nयत्र त्वं रंस्यसे राजंस्तत्र मे मंदरो गिरिः ।। १३-१६ ।।"
  },
  {
    "text": "भर्तृस्थाने हि वस्तव्यमृद्धिहीनेऽपि भार्यया ।।\nस मेरुः कांचनमयः सन्निधाने प्रचक्षते ।। १३-१७ ।।"
  },
  {
    "text": "मनोरथो नाम मेरुर्यत्र त्वं रमसे विभो ।।\nभर्तृस्थानं परित्यज्य स्वपितुर्वापि वर्जितम् ।। १३-१८ ।।"
  },
  {
    "text": "पितृस्थानाश्रयरता नारी तमसि मज्जति ।।\nसर्वधर्मविहीनापि नारी भवति सूकरी ।। १३-१९ ।।"
  },
  {
    "text": "एवं जानाम्यहं दोषं कथं वत्स्यामि मंदरे ।।\nगमिष्यामि त्वया सार्द्धमीशस्त्वं सुखदुःखयोः ।। १३-२० ।।"
  },
  {
    "text": "मोहिन्यास्तद्वचः श्रुत्वा राजा संहृष्टमानसः ।।\nपरिष्वज्य वरारोहामिदं वचनमब्रवीत् ।। १३-२१ ।।"
  },
  {
    "text": "भार्याणां मम सर्वासामुपरिष्टाद्भविष्यसि ।।\nमा शंकां कुरु वामोरु यतो दुःखं भविष्यति ।। १३-२२ ।।"
  },
  {
    "text": "जीवितादधिका सुभ्रु भविष्यसि गृहे मम ।।\nएहि गच्छाव तन्वंगि सुखाय नगरं प्रति ।। १३-२३ ।।"
  },
  {
    "text": "भुंक्ष्व भोगान्मया सार्द्धं तत्रस्था स्वेच्छया प्रिये ।। १३-२४ ।।"
  },
  {
    "text": "सा त्वेवमुक्ता शशिगौरवक्त्रा रुक्मांगदेनात्मविनाशनाय ।।\nसंप्रस्थिता नूपुरघोषयुक्ता विकर्षयन्ती गिरिजातशोभाम् ।। १३-२५ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीसंमोहनं नाम त्रयोदशोऽध्यायः ।। १३ ।।"
  }
]
[
  {
    "text": "वसुरुवाच ।।\nअथ ते संप्रवक्ष्यामि भुक्तिमुक्तिप्रदायकम् ।।\nतृतीयदिवसे कृत्यं गयासंगफलप्रदम् ।। ४६-१ ।।"
  },
  {
    "text": "स्नात्वा तु ब्रह्मसरसि श्राद्धं कुर्यात्सपिंडकम् ।।\n\"स्नानं करोमि तीर्थेऽस्मिन्नृणत्रयविमुक्तये ।। ४६-२ ।।"
  },
  {
    "text": "श्राद्धाय पिंडदानाय तर्पणायार्थसिद्धये\" ।।\nतत्कूपयूपयोर्मध्ये कुर्वंस्तारयते पितॄन् ।। ४६-३ ।।"
  },
  {
    "text": "स्नानं कृत्वच्छ्रितो यूपो ब्रह्मणो यूप इत्युत ।।\nकृत्वा ब्रह्मसरः श्राद्धं ब्रह्मलोकं नयेत्पितॄन् ।। ४६-४ ।।"
  },
  {
    "text": "गोप्रचार समीपस्था आम्रा ब्रह्मप्रकल्पिताः ।।\nतेषां सेचनमात्रेण पितरो मोक्षगामिनः ।। ४६-५ ।।"
  },
  {
    "text": "\"आम्रं ब्रह्मसरोद्भूतं सर्वदेवमयं विभुम् ।।\nविष्णुरूपं प्रसिंचामि पितॄणां चैव मुक्तये ।। ४६-६ ।।"
  },
  {
    "text": "एको मुनिः कुम्भकुशाग्रहस्त आम्रस्य मूले सलिलं ददाति ।।\nआम्राश्च सिक्ताः पितरश्च तृप्ता एका क्रिया व्द्यर्थकरीप्रसिद्धा\" ।।\nआचम्य मूले सलिलं ददानो नोपेक्षणीयो विबुधैर्मनुष्यः ।। ४६-७ ।।"
  },
  {
    "text": "यूपं प्रदक्षिणीकृत्य वाजपेयफलं लभेत् ।।\nब्रह्माणं च नमस्कृत्य पितॄन् ब्रह्मपुरं नयेत् ।। ४६-८ ।।"
  },
  {
    "text": "\"ॐ नमो ब्रह्मणेऽजाय जगज्जन्मादिकारिणे ।।\nभक्तानां च पितॄणां च तरकाय नमोनमः\" ।। ४६-९ ।।"
  },
  {
    "text": "ततो यमबलिं क्षिप्त्वा मन्त्रेणानेन संयतः ।।\n\"यमराजधर्मराजौ निश्चलार्था इति स्थितौ ।। ४६-१० ।।"
  },
  {
    "text": "ताभ्यां बलिं प्रयच्छामि पितॄणां मुक्तिहेतवे\" ।।\nततः श्वानबलिं कृत्वा पूर्वमन्त्रेण मोहिनि ।। ४६-११ ।।"
  },
  {
    "text": "ततः काकबलिं कुर्यान्मन्त्रेणानेन संयतः ।।\n\"ऐंद्रवारुणवायव्या याम्या वैनैऋतास्तथा ।। ४६-१२ ।।"
  },
  {
    "text": "वायसाः प्रतिगृह्णन्तु भूमौ पिंडं मयार्पितम्\" ।।\nततः स्नानं प्रकुर्वीत ब्रह्मतीर्थे कुशान्वितः ।। ४६-१३ ।।"
  },
  {
    "text": "एवं तृतीयदिवसे समाप्य नियमं सुधीः ।।\nनत्वा गदाधरं देवं ब्रह्मचर्यपरो भवेत् ।। ४६-१४ ।।"
  },
  {
    "text": "फल्गुतीर्थे चतुर्थे च स्नानादिकमथाचरेत् ।।\nगयाशिरस्यथो श्राद्धं पदे कुर्यात्सपिंडकम् ।। ४६-१५ ।।"
  },
  {
    "text": "साक्षाद्गयाशिरस्तत्र फल्गुतीर्थाश्रयं कृतम् ।।\nक्रौंचपादात्फल्गुतीर्थँ यावत्साक्षाद्गयाशिरः ।। ४६-१६ ।।"
  },
  {
    "text": "गयाशिरे नगाद्याश्च साक्षात्तत्फलगुतीर्थकम् ।।\nमुखं गयासुरस्यैतत्स्नात्वा श्राद्धं समाचरेत् ।। ४६-१७ ।।"
  },
  {
    "text": "आद्यो गदाधरो देवो व्यक्ताव्यक्तार्थमास्थितः ।।\nविष्ण्वादिपदरूपेण पितॄणां मुक्तिहेतवे ।। ४६-१८ ।।"
  },
  {
    "text": "तत्र विष्णुपदं दिव्यं दर्शनात्पापनाशनम् ।।\nस्पर्शनात्पूजनाच्चापि पितॄणां मोक्षदायकम् ।। ४६-१९ ।।"
  },
  {
    "text": "श्राद्धं सपिंडकं कृत्वा सहस्रकुलमात्मनः ।।\nविष्णुलोकं समुद्धृत्य नयेद्विष्णुपदे नरः ।। ४६-२० ।।"
  },
  {
    "text": "श्राद्धं कृत्वा रुद्रपदे नयेत्कुलशतं नरः ।।\nसहात्मना शिवपुरं तथा ब्रह्मपदे शुभे ।। ४६-२१ ।।"
  },
  {
    "text": "दक्षिणाग्निपदे श्राद्धी वाजपेयफलं लभेत् ।।\nगार्हपत्यपदे श्राद्धी राजसूयफलं लभेत् ।। ४६-२२ ।।"
  },
  {
    "text": "श्राद्धँ कृत्वा चंद्रपदे वाजिमेधफलं लभेत् ।।\nश्राद्धं कृत्वा सत्यपदे ज्योतिष्टोमफलं लभेत् ।। ४६-२३ ।।"
  },
  {
    "text": "आवसथ्यपदे श्राद्धी सोमलोकपवाप्नुयात् ।।\nश्राद्ध कृत्वा चंद्रपदे शक्रलोकं नयेत्पितॄन् ।। ४६-२४ ।।"
  },
  {
    "text": "अन्येषां च पदे श्राद्धी पितॄन्ब्रह्मपदे नयेत् ।।\nश्राद्धी सूर्यपदे यश्च पापिनोऽर्कपुरं नयेत् ।। ४६-२५ ।।"
  },
  {
    "text": "कार्तिकेयपदे श्राद्धी शिवलोके नयेत्पितॄन् ।।\nश्राद्धँ कृत्वागस्त्यपदे ब्रह्मलोकं नयेत्पितॄन् ।। ४६-२६ ।।"
  },
  {
    "text": "सर्वेषां काश्यपं श्रेष्ठं विष्णो रुद्रस्य वै पदम् ।।\nब्रह्मणश्च पदं तत्र सर्वश्रेष्ठमुदाहृतम् ।। ४६-२७ ।।"
  },
  {
    "text": "प्रारंभे च समाप्तौ च तेषामन्यतमं स्मृतम् ।।\nश्रेयस्करं भवेत्तत्र श्राद्धकर्तुश्च मोहिनि ।। ४६-२८ ।।"
  },
  {
    "text": "कश्यपस्य पदे दिव्यो भारद्वाजो मुनिः पुरा ।।\nश्राद्धं हि चोद्यतो दातुं पित्रादिभ्यश्च पिंडकम् ।। ४६-२९ ।।"
  },
  {
    "text": "शुक्लकृष्णौ तदा हस्तौ पदमुद्भिद्य निष्कृतौ ।।\nदृष्ट्वा हस्तद्वयं तत्र पितृसंशयमागतः ।। ४६-३० ।।"
  },
  {
    "text": "ततः स्वमातरं शांतां भारद्वाजस्तु पृष्टवान् ।।\nकश्यपस्य पदे कस्मिञ्छुक्ले कृष्णे पदे पुनः ।। ४६-३१ ।।"
  },
  {
    "text": "पिंडो देयो मया मातर्जानासि पितरं वद ।।\nतच्छ्रुत्वा वचनं तस्य भारद्वाजस्य धीमतः ।। ४६-३२ ।।"
  },
  {
    "text": "शांतोवाच प्रसन्नास्या पुत्रं श्राद्धप्रदायिनम् ।।\nभारद्वाज महाप्राज्ञ पिंडं कृष्णाय देहि भोः ।। ४६-३३ ।।"
  },
  {
    "text": "भारद्वाजस्ततः पिंडं दातुं कृष्णाय चोद्यतः ।।\nश्वेतो दृश्योऽब्रवीत्पुत्र देहि पुत्रो ममौरसः ।। ४६-३४ ।।"
  },
  {
    "text": "कृष्णोऽब्रवीत् क्षेत्रजस्त्वं ततो मे देहि पिंडकम् ।।\nशुक्लोऽब्रवीत्स्वौरिणीयं यतोऽतस्त्वं ममौरसः ।। ४६-३५ ।।"
  },
  {
    "text": "स्वैरिणीजो ददौ चादौ क्षेत्रिणे बीजिने ततः ।।\nततो भक्त्या महाभागे दत्वापिंडान्महामतिः ।। ४६-३६ ।।"
  },
  {
    "text": "कृतकृत्यं निजात्मानं मेने प्रत्यक्षभाषणात् ।।\nभीष्मो विष्णुपदे श्राद्ध आहूय तु पितॄन्स्वकान् ।। ४६-३७ ।।"
  },
  {
    "text": "श्राद्धं कृत्वा विधानेन पिंडदानाय चोद्यतः ।।\nपितुर्विनिर्गतौ हस्तौ गयाशिरसि शंतनोः ।। ४६-३८ ।।"
  },
  {
    "text": "भीष्मः पिंडं ददौ भूमौ नाधिकरः करे यतः ।।\nशंतनुः प्राह संतुष्टः शास्त्रार्थे निश्चलो भवान् ।। ४६-३९ ।।"
  },
  {
    "text": "त्रिकालदर्शी भव च विष्णुश्चांते गतिस्तव ।।\nस्वेच्छया मरणं चास्तु इत्युक्त्वा मुक्तिमागतः ।। ४६-४० ।।"
  },
  {
    "text": "रामो रुद्रपदे रम्ये पिंडार्पणकृतोद्यमः ।।\nपिता दशरथः स्वर्गात्प्रसार्य करमागतः ।। ४६-४१ ।।"
  },
  {
    "text": "नादात्पिंडं करे रामो ददौ रुद्रपदे ततः ।।\nशास्त्रार्थातिक्रमाद्भीतो रामं दशरथोऽब्रवीत् ।। ४६-४२ ।।"
  },
  {
    "text": "तारितोऽहं त्वया पुत्र रुद्रलोको ह्यभून्मम ।।\nपदे पिंडप्रदानेन हस्ते तु स्वर्गतिर्नहि ।। ४६-४३ ।।"
  },
  {
    "text": "त्वं च राज्यं चिरं कृत्वा पालयित्वा निजाः प्रजाः ।।\nयज्ञान्सदक्षिणान्कृत्वा विष्णुलोकं गमिष्यसि ।। ४६-४४ ।।"
  },
  {
    "text": "सहायोध्याजनैः सर्वैः कृमिकीटादिभिः सह ।।\nइत्युक्त्वा स नृपो रामं रुद्रलोकं परं ययौ ।। ४६-४५ ।।"
  },
  {
    "text": "कनकेशं च केदारं नारसिंहं च वामनम् ।।\nरथमार्गे समभ्यर्च्य पितॄन्सर्वांश्च तारयेत् ।। ४६-४६ ।।"
  },
  {
    "text": "गयाशिरसि यः पिंडं येषां नाम्ना तु निर्वपेत् ।।\nनरकस्था दिवं यांति स्वर्गस्था मोक्षगामिनः ।। ४६-४७ ।।"
  },
  {
    "text": "गयाशिरसि यः पिंडं शमीपत्रप्रमाणतः ।।\nकंदमूलफलाद्यैर्वा दद्यात्स्वर्गं नयेत्पितॄन् ।। ४६-४८ ।।"
  },
  {
    "text": "पदानि यत्र दृश्यंते विष्ण्वादीनां तदग्रतः ।।\nश्राद्धं कृत्वा पदे येषां तेषां लोकान्नेयात्पितॄन् ।। ४६-४९ ।।"
  },
  {
    "text": "सर्वत्र मुंडपृष्ठाद्रिः पदैरेभिः स लक्षितः ।।\nप्रयांति पितरस्तत्र पूजिता ब्रह्मणः पदम् ।। ४६-५० ।।"
  },
  {
    "text": "गयासुरस्य तु शिरो गदया यद्द्विधा कृतम् ।।\nयतः प्रक्षालिता तीर्थे गदालोलस्तदा स्मृतः ।। ४६-५१ ।।"
  },
  {
    "text": "क्रौंचरूपेण हि मुनिर्मुंडपृष्ठे तपोऽकरोत् ।।\nतस्य पादांकको यस्मात्क्रौंचपादः स्मृतस्ततः ।। ४६-५२ ।।"
  },
  {
    "text": "विष्ण्वादीना पदान्यत्र लिंगरूपस्थितानि च ।।\nदेवादितर्पणं कृत्वा श्राद्धं रुद्रपदादितः ।। ४६-५३ ।।"
  },
  {
    "text": "चतुर्थदिवसे कृत्यमेतत्कृत्वा तु मोहिनि ।।\nपूतः कर्माधिकारी स्याच्छ्राद्धकृद्ब्रह्मलोकभाक् ।। ४६-५४ ।।"
  },
  {
    "text": "शिलास्थितेषु तीर्थेषु स्नात्वा कृत्वाथ तर्पणम् ।।\nश्राद्धं सपिंडकं येषां ब्रह्मलोकं प्रयांति ते ।। ४६-५५ ।।"
  },
  {
    "text": "स्थास्यंति च रमिष्यंति यावदाभूतसंप्लवम् ।।\nदेहं त्यक्त्वा शिलापृष्ठे स्वदेजांडजरायुजाः ।। ४६-५६ ।।"
  },
  {
    "text": "गच्छंति विष्णुसायुज्यं कुलैः सप्तशतैः सह ।। ४६-५७ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्ये विष्ण्वादिपदे पिंडदानमाहात्म्यकथनं नाम\nषट्चत्वारिंशत्तमोऽध्यायः ।। ४६ ।।"
  }
]
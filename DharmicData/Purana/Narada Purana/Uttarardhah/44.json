[
  {
    "text": "वसिष्ठ उवाच ।।\nततस्तु मोहिनी भूपश्रुत्वा माहात्म्यमुत्तमम् ।।\nगंगायाः पापनाशिन्याः पुनः प्राह पुरोहितम् ।। ४४-१ ।।"
  },
  {
    "text": "मोहिन्युवाच ।।\nत्वया चानुगृहीतास्मि भगवन्ननुकंपया ।।\nयदुक्तं पुण्यमाख्यानं गंगायाः पापशोधनम् ।। ४४-२ ।।"
  },
  {
    "text": "गयातीर्थं तु विख्यातं कथं लोके द्विजोत्तम ।।\nतदहं श्रोतुमिच्छामि कृपां कृत्वाधुना वद ।। ४४-३ ।।"
  },
  {
    "text": "वसुरुवाच ।।\nपितृतीर्थं गयानाम सर्वतीर्थवरं स्मृतम् ।।\nयत्रास्ते देवदेवेशः स्वयमेव पितामहः ।। ४४-४ ।।"
  },
  {
    "text": "यत्रैषा पितृभिर्गीता गाथा योगमभीप्सुभिः ।।\nएष्टव्या बहवः पुत्रा यद्येकोऽपि गयां व्रजेत् ।। ४४-५ ।।"
  },
  {
    "text": "यजेत वाश्वमेधेन नीलं वा वृषमुत्सृजेत् ।।\nसारात्सारतरं देवि गयामाहात्म्यमुत्तमम् ।। ४४-६ ।।"
  },
  {
    "text": "प्रवक्ष्यामि समासेन भुक्तिमुक्तिप्रदं श्रृणु ।।\nगयासुरोऽभवत्पूर्वं वीर्यवान्परमः स च ।। ४४-७ ।।"
  },
  {
    "text": "तपश्चक्रे महाघोरं सर्वभूतोपतापनम् ।।\nतत्तपस्तापिता देवास्तद्वधार्थं हरिं गताः ।। ४४-८ ।।"
  },
  {
    "text": "शरणं हरिरूचे तान्भवितव्यं शिवात्मभिः ।।\nपातितस्य महान्देहे तथेत्यूचुः सुरा हरिम् ।। ४४-९ ।।"
  },
  {
    "text": "कदाचिच्छिवपूजार्थं क्षीराब्धेः कमलानि च ।।\nआनीय निकटे देशे शयनं चाकरोद्धरेः ।। ४४-१० ।।"
  },
  {
    "text": "विष्णुमायाविमूढोऽसौ गदया विष्णुना हतः ।।\nततो गदाधरो विष्णुर्गयायां मुक्तिदः स्मृतः ।। ४४-११ ।।"
  },
  {
    "text": "तस्य देहे लिंग रूपी स्थितः शुद्धः पितामहः ।।\nविष्णुवाहार्थमर्यादां पुण्यक्षेत्रं भविष्यति ।। ४४-१२ ।।"
  },
  {
    "text": "यज्ञं श्राद्धं पिंडदानं स्नानादि कुरुते नरः ।।\nस स्वर्गे ब्रह्मलोकं वा गच्छेन्न नरकं नरः ।। ४४-१३ ।।"
  },
  {
    "text": "गयातीर्थं परं ज्ञात्वा योगं चक्रे पितामहः ।।\nब्राह्मणान्पूजयामास ऋषींश्च समुपागतान् ।। ४४-१४ ।।"
  },
  {
    "text": "नदीं सरस्वंतीं सृष्ट्वा स्थितो व्याप्तदिगंतरः ।।\nभक्ष्यभोज्यफलादींश्च कामधेनूस्तथासृजत् ।। ४४-१५ ।।"
  },
  {
    "text": "पंचक्रोशं गयातीर्थं ब्राह्मणेभ्यो धनं ददौ ।।\nधर्मयागे तु लोभाद्वै प्रतिगृह्य धनादिकम् ।। ४४-१६ ।।"
  },
  {
    "text": "स्थिता विप्रास्तदा शप्ता गयायां ब्रह्मणा ततः ।।\nमा भूत्त्रिपुरुषी विद्या माभूत्त्रिपुरुषं धनम् ।। ४४-१७ ।।"
  },
  {
    "text": "युष्माकं स्याद्धि विरसा नदी पाषाणपर्वतः ।।\nस तैंस्तु प्रार्थितो ब्रह्मा तीर्थानिकृतवान्प्रभुः ।। ४४-१८ ।।"
  },
  {
    "text": "लोकाः पुण्या गयायां वै श्राद्धेन ब्रह्मलोकगाः ।।\nयुष्मान्ये पूजयिष्यंति तैरहं पूजितः सदा ।। ४४-१९ ।।"
  },
  {
    "text": "ब्रह्मज्ञानं गयाश्राद्धं गोगृहे मरणं तथा ।।\nवासः पुंसां कुरुक्षेत्रे मुक्तिरेषा चतुर्विधा ।। ४४-२० ।।"
  },
  {
    "text": "समुद्राः सरितः सर्वे वापीकूपह्नदास्तथा ।।\nस्नातुकामा गयातीर्थं देवि यांति न संशयः ।। ४४-२१ ।।"
  },
  {
    "text": "ब्रह्महत्या सुरापानं स्तेयं गुर्वंगनागमः ।।\nपापं तत्संगजं सर्वं गयाश्राद्धिनश्यति ।। ४४-२२ ।।"
  },
  {
    "text": "असंस्कृता मृता ये च पशुभिः प्रहताश्च ये ।।\nसर्पदष्टा गयाश्राद्धान्मुक्ताः स्वर्गं व्रजन्ति ते ।। ४४-२३ ।।"
  },
  {
    "text": "गयायां पिंडदानेन यत्फलं लभते नरः ।।\nन तच्छक्यं मया वक्तुं कल्पकोटिशतैरपि ।। ४४-२४ ।।"
  },
  {
    "text": "अत्रैव श्रूयते देवि इतिहासः पुरातनः ।।\nतं प्रवक्ष्यामि सुभगे श्रृणुष्वैकाग्रमानसा ।। ४४-२५ ।।"
  },
  {
    "text": "त्रेतायुगे वै नृपतिर्बभूव विशालनामा स पुरीं विशालाम् ।।\nउवास धन्यो धृतिमानपुत्रः स्वयं विशालाधिपतिर्द्विजाग्र्यान् ।। ४४-२६ ।।"
  },
  {
    "text": "पप्रच्छ पुत्रार्थममित्रहंता तं ब्राह्मणाः प्रोचुरदीनसत्वाः ।।\nराजन् पितॄंस्तर्पय पुत्रहेतोर्गत्वा गयायां विधिवत्तु पिंडैः ।। ४४-२७ ।।"
  },
  {
    "text": "ध्रुवं ततस्ते भविता तु वीर सहस्रदाता सकलक्षितीशः ।।\nइतीरितो विप्रगणैः स दृष्टो राजा विशालाधिपतिः प्रयत्नात् ।। ४४-२८ ।।"
  },
  {
    "text": "समस्ततीर्थप्रवरां द्विजेन गयामियात्तद्गतमानसः सन् ।।\nआगत्य तीर्थप्रवरं सुतार्थी गयाशिरो यागपरः पितॄणाम् ।। ४४-२९ ।।"
  },
  {
    "text": "पिंडप्रदानं विधिना प्रयच्छत्तावद्वियत्युत्त ममूर्तियुक्तान् ।।\nपश्यन् स पुंसः सितरक्तकृष्णानुवाच राजा किमिदं भवंतः ।। ४४-३० ।।"
  },
  {
    "text": "समुंह्यते शंसत सर्वमेतत्कुतूहलं मे मनसि प्रवृत्तम् ।।"
  },
  {
    "text": "।। सित उवाच ।।\nअहं सितस्ते जनकोऽस्मि राजन्नाम्ना च वर्णेन च कर्मणा च ।। ४४-३१ ।।"
  },
  {
    "text": "अयं च मे जनको रक्तवर्णो नृशंसकृद्ब्रह्महा पापकारी ।।\nअतः परं श्रृणु प्रपितामहश्च कृष्णो नाम्ना कर्मणा वर्णतश्च ।। ४४-३२ ।।"
  },
  {
    "text": "एतेन कृष्णेन हता पुरा वै जन्मन्यनेका ऋषयः पुराणाः ।।\nएतौ स्मृतौ द्वावपि पितृपुत्रौ अवीचिसंज्ञं नरकं प्रविष्टौ ।। ४४-३३ ।।"
  },
  {
    "text": "अतः परोऽयं जनकः परोऽस्य तत्कृष्णवक्त्रावपि दीर्घकालम् ।।\nअहं च शुद्धेन निजेन कर्मणा शक्रासनं प्राप्य सुदुर्लभं तकत् ।। ४४-३४ ।।"
  },
  {
    "text": "त्वया पुनर्मंत्रविदा गयायां पिंडप्रदानेन बलादिमौ च ।।\nमोक्षायितौ तीर्थवरप्रभावाद वीचिसंज्ञं नरकं गतौ तौ ।। ४४-३५ ।।"
  },
  {
    "text": "पितॄन् पितामहांश्चैव तथैव प्रपितामहान् ।।\nप्रीणयामीति यत्तोयं त्वया दत्तमरिंदम ।। ४४-३६ ।।"
  },
  {
    "text": "तेनास्मद्युगपद्योगो जातो वाक्येन सत्तम ।।\nतीर्थप्रभावाद्गच्छामः पितृलोकं न संशयः ।। ४४-३७ ।।"
  },
  {
    "text": "तत्र पिंडप्रदानेन एतौ तव पितामहौ ।।\nत्वद्गतावपि संसिद्धौ पापाद्विकृतलिंगकौ ।। ४४-३८ ।।"
  },
  {
    "text": "एतस्मात्कारणात्पुत्र अहमेतौ प्रगृह्य तु ।।\nआगतोऽस्मि भवंतं वै द्रंष्टु यास्यामिसांप्रतम् ।। ४४-३९ ।।"
  },
  {
    "text": "तीर्थप्रभावाद्यत्नेन ब्रह्मघ्नस्यापि वै पितुः ।।\nगयायां पिंडदानेन कुर्यादुद्धरणं सुतः ।। ४४-४० ।।"
  },
  {
    "text": "इत्येवमुक्त्वा तु पितासितोऽस्य सार्द्धं च ताभ्यां हि पितामहाभ्याम् ।।\nजगाम सद्यो हि सुतं विशालं संयोज्य चाशीर्भिरपि स्वलोकम् ।। ४४-४१ ।।"
  },
  {
    "text": "सकृद्गयाभिगमनं सकृत्पिंडप्रपातनम् ।।\nदुर्लभं किं पुनर्नित्यमस्मिन्नेव व्यवस्थितिः ।। ४४-४२ ।।"
  },
  {
    "text": "क्रियते पतितानां तु गते संवत्सरे क्वचित् ।।\nदेशकालप्रमाणत्वाद्गया कूपे स्वबंधुभिः ।। ४४-४३ ।।"
  },
  {
    "text": "प्रेतराजोऽथ वणिजं कंचित्प्राह स्वमुक्तये ।।\nगयातीर्थं तु दृष्ट्वा त्वं स्नात्वा शौचसमन्वितः ।। ४४-४४ ।।"
  },
  {
    "text": "मम नाम सम्रुद्दिश्य पिंडनिर्वपणं कुरु ।।\nतत्र पिंडप्रदानेन प्रेतभावादहं सुखम् ।। ४४-४५ ।।"
  },
  {
    "text": "मुक्तस्तु सर्वदादॄणां प्राप्स्यामि शुभलोकताम् ।।\nइत्येवमुक्त्वा वणिज प्रेतराजोऽनुगैः सह ।। ४४-४६ ।।"
  },
  {
    "text": "स्वनामानि यथान्यायं सम्यगाख्यातवान्रहः ।।\nउपार्जियित्वा प्रययौ गयाशीर्षमनुत्तमम् ।। ४४-४७ ।।"
  },
  {
    "text": "पांशुनिर्वपण चक्रे प्रेतानामनुपूर्वशः ।।\nतकार वसुदानं च पितॄन्कृत्वा पुरःसरान् ।। ४४-४८ ।।"
  },
  {
    "text": "आत्मनोऽसौ महाबुद्धिर्विधानापि तिलैर्विना ।।\nपिंडनिर्वपणं चक्रे तथा न्यानपि गोत्रजन् ।। ४४-४९ ।।"
  },
  {
    "text": "एवं दत्ते तु वै पिंडे वणिजा प्रेतभावतः ।।\nविमुक्ता द्विजतां प्राप्य ब्रह्मलोकं ततो गताः ।। ४४-५० ।।"
  },
  {
    "text": "पायसं खङ्गमांसं च पुत्रैर्दत्तं पितृक्षयं ।।\nकृष्णो लोहस्तथा छाग आनंत्याय प्रकल्पते ।। ४४-५१ ।।"
  },
  {
    "text": "गयायामक्षयं श्राद्धं जपहोमतपांसि च ।।\nपितृक्षये हि तत्पुत्रैः कृतमानंत्यतां व्रजेत् ।। ४४-५२ ।।"
  },
  {
    "text": "कांक्षंति पितरः पुत्रान्नरकस्य भयार्द्दिताः ।।\nगयां यास्यति यः पुत्रः सोऽस्मान्संतारयिष्यति ।। ४४-५३ ।।"
  },
  {
    "text": "गयायां धर्मपृष्ठे च सदसि ब्रह्मणस्तथा ।।\nगयाशीर्थेऽक्षयवटे पितॄणां दत्तमक्षयम् ।। ४४-५४ ।।"
  },
  {
    "text": "ब्रह्मारण्यं धर्मपृष्ठं धेनुकारण्यमेव च ।।\nदृष्ट्वैतानि पितॄंश्चार्च्य वंश्यान्विंशतिमुद्धरेत् ।। ४४-५५ ।।"
  },
  {
    "text": "महाकल्पकृतं पापं गयां प्राप्य विनश्यति ।।\nगवि गृध्रवटे चैव श्राद्धं दत्तं महाफलम् ।। ४४-५६ ।।"
  },
  {
    "text": "मतंगस्य पदं तत्र दृश्यते सर्वमानुषैः ।।\nख्यापितं धर्मसर्वस्वं लोकस्यैव निदर्शनात् ।। ४४-५७ ।।"
  },
  {
    "text": "तत्पंकजवनं पुण्यं पुण्यवद्भिर्निषेवितम् ।।\nयस्मिन्पांडुर्विशत्येव तीर्थं सर्वनिदर्शनम् ।। ४४-५८ ।।"
  },
  {
    "text": "तृतीयां तथा पादे निक्षीरायाश्च मण्डले ।।\nमहाह्रदे च कौशिक्यां दत्तं श्राद्धं महाफलम् ।। ४४-५९ ।।"
  },
  {
    "text": "मुण्डपृष्ठे पदं न्यस्तं महादेवेन धीमता ।।\nबहुवर्षशतं तप्तं तपस्तीर्थेषु दुष्करम् ।। ४४-६० ।।"
  },
  {
    "text": "अल्पेनाप्यत्र कालेन नरो धर्मपुरायणः ।।\nपाप्मनमुत्सृजन्याशु जीर्णांत्वचमिवोरगः ।। ४४-६१ ।।"
  },
  {
    "text": "नाम्ना कनकनंदेति तीर्थं तत्रैव विश्रुतम् ।।\nउदीच्यां मुण्डपृष्ठस्य ब्रह्मर्षिगणसेवितम् ।। ४४-६२ ।।"
  },
  {
    "text": "तत्र स्नात्वा दिवं यांति स्वशरीरेण मानवः ।।\nदत्तं तत्र सदा श्राद्धमक्षयं समुदाहृतम् ।। ४४-६३ ।।"
  },
  {
    "text": "स्नात्वा दिनत्रयं तत्र निःक्षीरायां सुलोचने ।।\nमानसे सरसि स्नात्वा श्राद्धं तत्र समाचरेत् ।। ४४-६४ ।।"
  },
  {
    "text": "उत्तरं मानसं गत्वा सिद्धिं प्राप्नोत्यनुत्तमाम् ।।\nयस्तत्र निर्वपेच्छ्राद्धं यथाशक्ति यथाबलम् ।। ४४-६५ ।।"
  },
  {
    "text": "कामान्संलभते दिव्यान्मोक्षोपायांश्च कृत्स्नाशः ।।\nततो ब्रह्मसिरो गच्छेद्ब्रह्मवश्योभितम् ।। ४४-६६ ।।"
  },
  {
    "text": "ब्रह्मलोकमवाप्नोति प्रभातामेव शर्वरीम् ।।\nब्रह्मणा तत्र सरसि यूपः पुण्यः प्रकल्पितः ।। ४४-६७ ।।"
  },
  {
    "text": "यूपं प्रदक्षिणीकृत्य वाजपेयफलं लभेत् ।।\nततो गच्छेत्तु सुभगे धेनुकं लोकविश्रुतम् ।। ४४-६८ ।।"
  },
  {
    "text": "एकरात्रोषितो यत्र प्रयच्छेत्तिधेनुकाम् ।।\nसर्वपापविनिर्मुक्तः सोमलोकं व्रजेद्ध्रुवम् ।। ४४-६९ ।।"
  },
  {
    "text": "तत्र चिह्नं महाभागे अद्यापि महदद्भुतम् ।।\nकपिला सह वत्सेन पर्वते विचरत्युत ।। ४४-७० ।।"
  },
  {
    "text": "पदानि तत्र दृश्यंते सवत्सायाश्च मोहिनि ।।\nसवत्सायाः प्रदृष्येषु पदेषु नरपुंगवैः ।। ४४-७१ ।।"
  },
  {
    "text": "यत्किंचिदशुभं कर्म तेषां तन्निश्यति क्षणात् ।।\nततो गृध्रवटं गच्छेत्स्थानं देवस्य धीमतः ।। ४४-७२ ।।"
  },
  {
    "text": "स्नायीत भास्मना तत्र अभिगम्य वृषध्वजम् ।।\nब्राह्मणानां भवेद्देवि व्रतं द्वादशवार्षिकम् ।। ४४-७३ ।।"
  },
  {
    "text": "इतरेषां तु वर्णानां सर्व पापं प्रणश्यति ।।\nउद्यंतं च ततो गच्छेत्पर्वंतं गीतनादितम् ।। ४४-७४ ।।"
  },
  {
    "text": "सावित्र्यास्तु पदं यत्र दृश्यते पुण्यदं महत् ।।\nतत्र संध्यामुपासीत ब्राह्मणः शंसितव्रतः ।। ४४-७५ ।।"
  },
  {
    "text": "उपासिता भवेत्संध्या तेन द्वादशवार्षिकी ।।\nयोनिद्वारं च तत्रैव विद्यते विधिनंदिनि ।। ४४-७६ ।।"
  },
  {
    "text": "तत्राधिगम्य मुच्येत पुरुषो योनिसंकटात् ।।\nशुक्लकृष्णावुभौ पक्षौ गयायां यो वसेन्नृपः ।। ४४-७७ ।।"
  },
  {
    "text": "पुनात्यासप्तमं चैव कुलान्यत्र न संशयः ।।\nततो गच्छेच्च सुभगे धर्मपृष्ठं महाफलम् ।। ४४-७८ ।।"
  },
  {
    "text": "यत्र धर्मः स्थितः साक्षात्पितृलोकस्य पालकः ।।\nअभिगम्य ततस्तत्र वाजिमेधफलं लभेत् ।। ४४-७९ ।।"
  },
  {
    "text": "ततो गच्छेत मनुजो ब्रह्मणस्तीर्थमुत्तमम् ।।\nतत्राधिगम्य ब्रह्माणं राजसूयफलं लभेत् ।। ४४-८० ।।"
  },
  {
    "text": "फल्गुतीर्थं च विख्यातं बहुमुलफलान्वितम् ।।\nकौशिकी च नदी यत्र श्राद्धं तत्राक्षयं स्मृतम् ।। ४४-८१ ।।"
  },
  {
    "text": "ततो महीधरं गच्छेद्धर्मज्ञेनाभिरक्षितम् ।।\nराजर्षिणा पुण्यकृता गयेनानुपभुज्यते ।। ४४-८२ ।।"
  },
  {
    "text": "सरो गयशिरो यत्र पुण्या चैव महानदी ।।\nऋषिजुष्टं महापुण्यं तीर्थं ब्रह्मसरोवरम् ।। ४४-८३ ।।"
  },
  {
    "text": "अगस्त्यो भगवान्यत्र गतो वैवस्वतं प्रति ।।\nउवास सततं यत्र धर्मराजः सनातनः ।। ४४-८४ ।।"
  },
  {
    "text": "सर्वासां सरितां यत्र समुद्भेदो हि दृश्यते ।।\nयत्र संनिहितो नित्य महादेवः पिनाकधृक् ।। ४४-८५ ।।"
  },
  {
    "text": "यत्राक्षयो वटो नाम वर्तते लोकविश्रुतः ।।\nगयेन यजमानेन तत्रेष्टं क्रतुना पुरा ।। ४४-८६ ।।"
  },
  {
    "text": "आस्थिता तु सरिच्छ्रेष्ठा गययज्ञेषु रक्षिता ।।\nमंडपृष्ठं गयां चैव रैवतं देवपर्वतम् ।। ४४-८७ ।।"
  },
  {
    "text": "तृतीयं क्रौंचपादं च दृष्ट्वा पापात्प्रमुच्यते ।।\nशिवनद्यां शिवकरं गयायां च गदाधरम् ।। ४४-८८ ।।"
  },
  {
    "text": "सर्वत्र परमात्मानं दृष्ट्वा मुच्येदघव्रजात् ।।\nवाराणस्यां विशालाक्षी प्रयागे ललिता तथा ।। ४४-८९ ।।"
  },
  {
    "text": "गयायां मंगला नाम कृतशौचे तु सैंहिका ।।\nयद्ददाति गयास्थस्तत्सर्वमानंत्यमश्नुते ।। ४४-९० ।।"
  },
  {
    "text": "नंदंति पितरस्तस्य सुप्रकृष्टेन कर्मणा ।।\nयद्गयास्थो ददात्यन्नं पितरस्तेन पुत्रिणः ।। ४४-९१ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्यं नाम चतुश्चत्वारिंशोऽध्यायः ।। ४४ ।।"
  }
]
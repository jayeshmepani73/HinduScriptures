[
  {
    "text": "मोहिन्युवाच ।।\nधन्योऽसि विप्रवर्य त्वं कृपालुः सर्वदेहिषु ।।\nयच्छ्रुतं ते मुखांभोजात्काशीमाहात्म्यमुत्तमम् ।। ५२-१ ।।"
  },
  {
    "text": "अधुनाहं कृतार्थास्मि त्वया हि प्रतिबोधिता ।।\nकृपालुना निपतिताभ्युद्धता भवसागरात् ।। ५२-२ ।।"
  },
  {
    "text": "अधुना श्रोतुमिच्छामि हरेः क्षेत्रस्य मानद ।।\nमाहात्म्यं यत्र गमनात्कृतार्थो जायते नरः ।। ५२-३ ।।"
  },
  {
    "text": "पुरुषोत्तमविष्णोस्तु क्षेत्रं मुक्तिविधायकम् ।।\nश्रूयते हि पुराणेषु वर्णितं मुनिभिर्द्विजैः ।। ५२-४ ।।"
  },
  {
    "text": "तत्कथ्यतां महाभाग शिष्याहं यदि ते प्रिया ।।\nसाधवः सर्वलोकस्य सततोपकृतौ स्थिताः ।। ५२-५ ।।"
  },
  {
    "text": "वसुरुवाच ।।\nश्रृणु देवि प्रवक्ष्यामि तुभ्यं माहात्म्यमुत्तमम् ।।\nपुरुषोत्तमनाम्नस्तु क्षेत्रस्य ब्रह्मणोदितम् ।। ५२-६ ।।"
  },
  {
    "text": "पृथिव्यां भारतं वर्षं कर्मभूमिरुदाहृता ।।\nतत्रास्ते भारते वर्षे दक्षिणोदधितीरगः ।। ५२-७ ।।"
  },
  {
    "text": "उत्कलेति समाख्यातः स्वर्गमोक्षप्रदायकः ।।\nसमुद्रादुत्तरं तावद्यावद्विरजमंडलम् ।। ५२-८ ।।"
  },
  {
    "text": "देशोऽसौ पुण्यशीलानां गुणैः सर्वैरलंकृतः ।।\nसर्वतीर्थानि पुण्यानि पुण्यान्यायतनानि च ।। ५२-९ ।।"
  },
  {
    "text": "उत्कले तु विशालाक्षि वेदितव्यानि तानि तु ।।\nसमुद्रस्योत्तरे तीरे तस्मिन्देशेऽखिलोत्तमे ।। ५२-१० ।।"
  },
  {
    "text": "आस्ते गुह्यं परं क्षेत्रं मुक्तिदं पापनाशनम् ।।\nसर्वत्र वालुकाकीर्णे पवित्रं धर्मकामदम् ।। ५२-११ ।।"
  },
  {
    "text": "दशयोजनविस्तीर्णं क्षेत्रंम परमदुर्लभम् ।।\nनक्षत्राणां यथा सोमः सरसां सागरो यथा ।। ५२-१२ ।।"
  },
  {
    "text": "तथा समस्ततीर्थानां वरिष्ठं पुरषोत्तमम् ।।\nवसूनां पावको यद्वद्रुद्राणां शंकरो यथा ।। ५२-१३ ।।"
  },
  {
    "text": "तथा श्रेष्ठं हि तीर्थानां सर्वेषां पुरुषोत्तमम् ।।\nवर्णानां ब्राह्मणो यद्वद्वैनतेयश्च पक्षिणाम् ।। ५२-१४ ।।"
  },
  {
    "text": "तथा समस्ततीर्थानां वरिष्ठं पुरुषोत्तमम् ।।\nसेनानीनां यथा स्कंदः सिद्धानां कपिलो यथा ।। ५२-१५ ।।"
  },
  {
    "text": "ऐरावतो गजेंन्द्राणां महर्षीणां भृगुर्यथा ।।\nमेरुः शिखरिणां यद्वन्नगानां च हिमालयः ।। ५२-१६ ।।"
  },
  {
    "text": "उच्चैः श्रवा यथाश्वानां कवीनामुशना यथा ।।\nमुनीनां च यथा व्यासः कुबेरो यक्षरक्षसाम् ।। ५२-१७ ।।"
  },
  {
    "text": "इंद्रियाणां मनो यद्वद्भूतानामवनी यथा ।।\nअश्वत्थः सर्ववृक्षाणां पवनः पवतां यथा ।। ५२-१८ ।।"
  },
  {
    "text": "अरुंधती यथा स्त्रीणां शस्त्राणां कुलिशं यथा ।।\nअकारः सर्ववर्णानां गायत्री छंदसां यथा ।। ५२-१९ ।।"
  },
  {
    "text": "सर्वांगेभ्यो यथा श्रेष्ठमुत्तमांगं विधातृजे ।।\nयथा समस्तविद्यानां मोक्षविद्या परा स्मृता ।। ५२-२० ।।"
  },
  {
    "text": "मनुष्याणां यथा राजा धेनूनां कामधुग्यथा ।।\nसुवर्णं सर्वधातूनां सर्पाणां वासुकिर्यथा ।। ५२-२१ ।।"
  },
  {
    "text": "प्रह्लादः सर्वदैत्यानां रामः शस्त्रभृतां यथा ।।\nझषाणां मकरो यद्वन्मृगाणां मृगराड् यथा ।। ५२-२२ ।।"
  },
  {
    "text": "वरुणो यादसां यद्वद्यमः संयमिनां यथा ।।\nक्षीरोदः सागराणां च देवर्षिणां च नारदः ।। ५२-२३ ।।"
  },
  {
    "text": "पुरोधसां यथा जीवः कालः कलयतां यथा ।।\nग्रहाणां भास्करो यद्वन्मंत्राणां प्रणवो यथा ।। ५२-२४ ।।"
  },
  {
    "text": "कृत्यानां धर्मकार्यंच तद्वच्छ्रीपुरुषोत्तमम् ।।\nपुरुषाख्यं सकृद्दृष्ट्वा सागरांतः सकृन्मतः ।। ५२-२५ ।।"
  },
  {
    "text": "ब्रह्मविद्यां सकृज्ज्ञात्वा गर्भवासो न विद्यते ।।\nएवं सर्वगुणोपेतं क्षेत्रं परमदुर्लभम् ।। ५२-२६ ।।"
  },
  {
    "text": "आस्ते यत्र वरारोहे विख्यातं पुरुषोत्तमम् ।।\nजगव्द्यापी स विश्वात्मा देवेशः पुरुषोत्तमः ।। ५२-२७ ।।"
  },
  {
    "text": "जगद्योनिर्जगन्नाथस्तत्र सर्वं प्रतिष्ठितम् ।।\nअजः शक्रश्च रुद्रश्च देवाश्चाग्निपुरोगमाः ।। ५२-२८ ।।"
  },
  {
    "text": "निवसंति महाभागे तस्मिन्देशे सदैव हि ।।\nगंधर्वाप्सरसः सिद्धाः पितरो देवमानुषाः ।। ५२-२९ ।।"
  },
  {
    "text": "यक्षा विद्याघराश्चैव मुनयः शंसितव्रताः ।।\nऋषयो वालखिल्याद्याः कश्यपाद्याः प्रजेश्वराः ।। ५२-३० ।।"
  },
  {
    "text": "सुपर्णाः किन्नरा नागास्तथान्ये स्वर्गवासिनः ।।\nसांगा वेदाश्च चत्वारो शास्त्राणि विविधानि च ।। ५२-३१ ।।"
  },
  {
    "text": "इतिहासपुराणानि यज्ञाश्च बहुदक्षिणाः ।।\nनद्यश्च विविधाः पुण्यास्तीर्थान्यायतनानि च ।। ५२-३२ ।।"
  },
  {
    "text": "सागराश्च तथा शैलास्तस्मिन्देशे व्यवस्थिताः ।।\nएवं पुण्यतमे देशे देवर्षिपितृसेविते ।। ५२-३३ ।।"
  },
  {
    "text": "सर्वोपभोगसहिते वासः कस्य न रोचते ।।\nश्रेष्ठत्वं तस्य देवस्य किं चान्यदधिकं ततः ।। ५२-३४ ।।"
  },
  {
    "text": "आस्ते यत्र जगद्देवो मुक्तिदः पुरुषोत्तमः ।।\nधन्यास्ते विबुधप्रख्या ये वसंत्युत्कले नराः ।। ५२-३४ ।।"
  },
  {
    "text": "तीर्थराजजले स्नात्वा पश्यंति पुरुषोत्तमम् ।।\nस्वर्गे वसंति ते मर्त्या न तु ते राजसालये ।। ५२-३६ ।।"
  },
  {
    "text": "ये वसंत्युत्कले क्षेत्रे पुण्ये श्रीपुरुषोत्तमे ।।\nसफलं जीवितं तेषामौत्कलानां सुमेधसाम् ।। ५२-३७ ।।"
  },
  {
    "text": "ये पश्यंति सुताम्रौष्ठप्रसन्नायतलोचनम् ।।\nचारुभ्रूकेशमुकुटं चारुकर्णलतांचितम् ।। ५२-३८ ।।"
  },
  {
    "text": "चारुस्मितं चारुदंतं चारुकुंडलमंडितम् ।।\nसुनासं सुकपोलं च सुललाटं सुलक्षणम् ।। ५२-३९ ।।"
  },
  {
    "text": "त्रैलोक्यानंदजननं कृष्णस्य मुखपंकजम् ।।\nपुरा कृतयुगे देवि शक्रतुल्यपराक्रमः ।। ५२-४० ।।"
  },
  {
    "text": "बभूव नृपतिः श्रीमानिंद्रद्युम्न इति श्रुतः ।।\nसत्यवादी शुचिर्दक्षः सर्वशस्त्रभृतां वरः ।। ५२-४१ ।।"
  },
  {
    "text": "रूपवान्सुंभगः शूरो दाता भोक्ता प्रियंवदः ।।\nयष्टा समस्तयज्ञानां ब्रह्मण्यः सत्यसंगरः ।। ५२-४२ ।।"
  },
  {
    "text": "धनुर्वेदे च वेदे च शास्त्रे च निपुणः कृती ।।\nवल्लभो नरनारीणां पौर्णमास्यां यथा शशी ।। ५२-४३ ।।"
  },
  {
    "text": "आदित्य इव दुष्प्रेक्ष्यो मधुरश्चंद्रमा इव ।।\nवैष्णवः सत्यसंपन्नो जितक्रोधो जितेंद्रियः ।। ५२-४४ ।।"
  },
  {
    "text": "अध्यात्मविद्यानिरतो युयुत्सुर्धर्मतत्परः ।।\nएवं स पालयेत्पृथ्वीं राजा सर्वगुणाकरः ।। ५२-४५ ।।"
  },
  {
    "text": "तस्य बुद्धिः समुत्पन्ना विष्णोराराधनं प्रति ।।\nकथमाराधयिष्यामि देवदेवं जनार्दनम् ।। ५२-४६ ।।"
  },
  {
    "text": "कस्मिन्क्षेत्रेऽथवा तीर्थे नदीतीरे तथाश्रमे ।।\nएवं चिंतापरः सोऽथ निरीक्ष्य मनसा महीम् ।। ५२-४७ ।।"
  },
  {
    "text": "आलोक्य सर्वतीर्थानि यानि पापहराणि च ।।।\nतानि सर्वाणि संचित्य जगाम मनसा पुनः ।। ५२-४८ ।।"
  },
  {
    "text": "विख्यातं परमं क्षेत्रं मुक्तिदं पुरुषोत्तमम् ।।\nस गत्वा नृपतिस्तत्र समृद्धबलवाहनः ।। ५२-४९ ।।"
  },
  {
    "text": "अयजच्चाश्वमेधेन विधिवद्भूरिदक्षिणः ।।\nकारयित्वा महोत्सेधं प्रासादं भूरिदक्षिणम् ।। ५२-५० ।।"
  },
  {
    "text": "तत्र संकर्षणं कृष्णं सुभद्रां स्थाप्य वीर्यवान् ।।\nपंचतीर्थं च विधिवत्कृत्वा तत्र महीपतिः ।। ५२-५१ ।।"
  },
  {
    "text": "स्नानं दानं जपं होमं देवताप्रेक्षणं तथा ।।\nभक्त्या चाराध्य विधिवत्प्रत्यहं पुरुषोत्तमम् ।।\nप्रसादाद्देवदेवस्य ततो मोक्षमवाप्तवान् ।। ५२-५२ ।।"
  },
  {
    "text": "मोहिन्युवाच ।।\nतस्मिन् क्षेत्रे वरे पुण्ये वैष्णवे पुरुषोत्तमे ।। ५२-५३ ।।"
  },
  {
    "text": "किं तत्र प्रतिमा पूर्वं सुस्थिता वैष्णवी प्रभो ।।\nयेनासौ नृपतिस्तत्र गत्वा सबलवाहनः ।। ५२-५४ ।।"
  },
  {
    "text": "स्थापयामास कृष्णं च रामं भद्रां शुभप्रदाम् ।।\nसंशयोऽस्ति महांस्तत्र विस्मयश्च द्विजोत्तम ।। ५२-५५ ।।"
  },
  {
    "text": "श्रोतुमिच्छामि तत्सर्वं ब्रूहि तत्कारणं च यत् ।।"
  },
  {
    "text": "वसुरुवाच ।।\nश्रृणुष्व पूर्ववृत्तांतं कथां पापप्रणशिनीम् ।। ५२-५६ ।।"
  },
  {
    "text": "प्रवक्ष्यामि समासेन श्रिया पृष्टं च यत्पुरा ।।\nसुमेरोः कांचने श्रृंगे सर्वाश्चर्यसमन्विते ।। ५२-५७ ।।"
  },
  {
    "text": "तत्र स्थितं जगन्नाथं जगत्स्रष्टारमव्ययम् ।।\nप्रणम्य शिरसा देवी लोकानां हितकाम्यया ।। ५२-५८ ।।"
  },
  {
    "text": "पप्रच्छेदं महाप्रश्नं भूमौ स्थानमनुत्तमम् ।।"
  },
  {
    "text": "श्रीरुवाच ।।\nब्रूहि त्वं सर्वलोकेश संशयं मे हृदि स्थितम् ।। ५२-५९ ।।"
  },
  {
    "text": "मर्त्यलोके महाश्चर्ये भूमौ कर्मसुदुर्लभे ।।\nलोभमोहमहाग्राहे कामक्रोधमहार्णवे ।। ५२-६० ।।"
  },
  {
    "text": "येन मुच्येत आत्मेश दुर्गसंसारसागरात् ।।\nत्वामृते नास्ति लोकेऽस्मिन्वक्ता संशयनिर्णये ।। ५२-६१ ।।"
  },
  {
    "text": "श्रुत्वैवं वचनं तस्या देवदेवो जनार्दनः ।।\nप्रोवाच परया प्रीत्या परं सारामृतोपमम् ।।\nसुखोपायं सुसाध्यं च निरायासं महाफलम् ।। ५२-६२ ।।"
  },
  {
    "text": "श्रीभगवानुवाच ।।\nआस्ते तीर्थवरं देवि विख्यातं पुरुषोत्तमम् ।। ५२-६३ ।।"
  },
  {
    "text": "न तेन सदृशं किंचित्त्रिषु लोकेषु विद्यते ।।\nकीर्तनाद्यस्य देवेशि मुच्यते सर्वपातकैः ।। ५२-६४ ।।"
  },
  {
    "text": "न विज्ञातो नरैः सर्वैर्न दैत्यैर्न च दानवैः ।।\nमरीच्याद्यैर्मुनिवरैर्दर्शितोऽयं वरानने ।। ५२-६५ ।।"
  },
  {
    "text": "दक्षिणस्योदधेस्तीरे न्यग्रोधो यत्र तिष्ठति ।।\nयस्तु कल्पे समुत्पन्ने महदुल्कानिबर्हणे ।। ५२-६६ ।।"
  },
  {
    "text": "विनाशं नैव चाभ्येति स्वयं तत्रैव संस्थितः ।।\nदृष्टमात्रे वटे तस्मिञ्छायामाश्रित्य चासकृत् ।। ५२-६७ ।।"
  },
  {
    "text": "ब्रह्मह्त्या प्रमुच्येत पापेष्वन्येषु का कथा ।।\nप्रदक्षिणं कृतं यैस्तु नमस्कारैस्तु जंतुभिः ।। ५२-६८ ।।"
  },
  {
    "text": "सर्वे विधूतपापास्ते गता वै केशवालयम् ।।\nन्यग्रोधस्योत्तरे किंचिद्दक्षिणे केशवस्य तु ।। ५२-६९ ।।"
  },
  {
    "text": "प्रासादे तत्र तिष्ठेत्तु पदं धर्ममयं हि तत् ।।\nप्रतिमां तत्र तां दृष्ट्वा स्वयं देवेन निर्मिताम् ।। ५२-७० ।।"
  },
  {
    "text": "अनायासेन वै यांति भवनं मे ततो नराः ।।\nगच्छन्नेव तु तं दृष्ट्वा एकदा धर्मराट् स्वयम् ।। ५२-७१ ।।"
  },
  {
    "text": "मदंतिकमनुप्राप्य प्रणम्य शिरसाब्रवीत् ।।\nनमस्ते भगवन्देव लोकनाथाय तेजसे ।। ५२-७२ ।।"
  },
  {
    "text": "क्षीरोदवासिनं देवं शेषभोगोरुशायिनम् ।।\nवरं वरेण्यं वरदं कर्तारं ह्यक्षयं प्रभुम् ।। ५२-७३ ।।"
  },
  {
    "text": "विश्वेश्वरमजं विष्णुं सर्वज्ञमपराजितम् ।।\nनीलोत्पलदलश्यामं पुंडरीकनिभेक्षणम् ।। ५२-७४ ।।"
  },
  {
    "text": "सर्वंगं निर्गुणं शांतं जगद्वातारमव्ययम् ।।\nसर्वलोकविधातारं लोकनाथं सुखावहम् ।। ५२-७५ ।।"
  },
  {
    "text": "पुराणपुरुषं वेद्यं व्यक्ताव्यक्तं सनातनम् ।।\nपुरा पुराणं स्रष्टारं लोकतीर्थँ जगद्गुरुम् ।। ५२-७६ ।।"
  },
  {
    "text": "श्रीवत्सवक्षसा युक्तं वनमाला विभूषितम् ।।\nपीतवस्त्रं चतुर्बाहुं शंखचक्रगदाधरम् ।। ५२-७७ ।।"
  },
  {
    "text": "हारकेयूरसंयुक्तं मुकुटांगदधारिणम् ।।\nसर्वलक्षणसंयुक्तं सर्वेन्द्रियविवर्जितम् ।। ५२-७८ ।।"
  },
  {
    "text": "कूटस्थमचलं सूक्ष्मं ज्योतीरूपं सनातनम् ।।\nभावाभावविनिर्मुक्तं व्यापिनं प्रकृतेः परम् ।। ५२-७९ ।।"
  },
  {
    "text": "तं नमस्ये जगन्नाथमीश्वरं सुखदं प्रभुम् ।।\nइत्येवं धर्मराजस्तु पुरा न्यग्रोधसन्निधौ ।। ५२-८० ।।"
  },
  {
    "text": "स्तुत्वा नानाविधैः स्तोत्रैः प्रणाममकरोत्तदा ।।\nतं दृष्ट्वा च महाभागे प्रणतं प्राञ्जलिं स्थितम् ।। ५२-८१ ।।"
  },
  {
    "text": "स्तोत्रस्य कारणं देवि पृष्टवानहमन्तकम् ।।\nवैवस्वत महाबाहो सर्वदेवमयो ह्यसि ।। ५२-८२ ।।"
  },
  {
    "text": "किमर्थं स्तुतवानित्थं संक्षेपाद् ब्रूहि तन्मम ।। ५२-८३ ।।"
  },
  {
    "text": "यम उवाच ।।\nअस्मिन्नायतने पुण्ये विख्याते पुरुषोत्तमे ।।\nइंद्रिनीलमयी सृष्टा प्रतिमा सार्वकामिकी ।। ५२-८४ ।।"
  },
  {
    "text": "तां दृष्ट्वा पुंडरीकाक्ष भावेनैकेन श्रद्धया ।।\nश्वेताख्यं भुवनं यांति निष्कामाश्चैव मानवाः ।। ५२-८५ ।।"
  },
  {
    "text": "अतश्चैवं न शक्नोमि व्यापारमरिसूदन ।।\nप्रसीदं त्वं महादेव संहर प्रतिमां विभो ।। ५२-८६ ।।"
  },
  {
    "text": "श्रुत्वा वैवस्वतस्यैतद्वाक्यं तमहमुक्तवान् ।।\nयमैतां गोपयिष्यामि सिकताभिः समंततः ।। ५२-८७ ।।"
  },
  {
    "text": "ततः सा प्रतिमा देवि वल्लीभिर्गोपिता तथा ।।\nयथा तत्र न पश्यंति मनुजाः स्वर्गकांक्षिणः ।। ५२-८८ ।।"
  },
  {
    "text": "प्रच्छाद्य वल्लिकैर्देवि जातरूपपरिच्छदैः ।।\nयमं प्रस्थापयामास तां पुरीं दक्षिणां दिशम् ।। ५२-८९ ।।"
  },
  {
    "text": "गुप्तायां प्रतिमायां तु इन्द्रनीलस्य वै तदा ।।\nतस्मिन्क्षेत्रवरे पुण्ये विख्याते पुरुषोत्तमे ।। ५२-९० ।।"
  },
  {
    "text": "यत्कृतं तत्र वृत्तान्ते देवदेवो जनार्दनः ।।\nतत्सर्वं कथयामास स तस्मै भगवान्पुरा ।। ५२-९१ ।।"
  },
  {
    "text": "इंद्रद्युम्नस्य गमनं क्षेत्रसंदर्शनं तथा ।।\nक्षेत्रस्य वर्‌णनं चैव व्युष्टिं तस्य च मोहिनि ।। ५२-९२ ।।"
  },
  {
    "text": "दर्शनं बलदेवस्य कृष्णस्य च विशेषतः ।।\nसुभद्रायाश्च तत्रैव माहात्म्यं चैव सर्वशः ।। ५२-९३ ।।"
  },
  {
    "text": "दर्शनं नरसिंहस्य व्युष्टिसंकीर्तनं तथा ।।\nअनंतवासुदेवस्य दर्शनं गुणकीर्तनम् ।। ५२-९४ ।।"
  },
  {
    "text": "श्वेतमाधवमाहात्म्यं स्वर्गद्वारस्य वर्णनम् ।।\nउदधेर्दर्शनं चैव स्नानं तर्पणमेव च ।। ५२-९५ ।।"
  },
  {
    "text": "समुद्रस्नानमाहात्म्यमिंद्रद्युम्नस्य चापि वै ।।\nपंचतीर्थफलं चैव महाज्यैष्ठ्यां तथैव च ।। ५२-९६ ।।"
  },
  {
    "text": "स्नानं कृष्णस्य हलिनः सर्वयात्राफलं तथा ।।\nवर्णनं विष्णुलोकस्य क्षेत्रस्य च पुनः स्वयम् ।।\nपूर्वं कथितवांस्तथ्यं तस्यै स पुरुषोत्तमः ।। ५२-९७ ।।"
  },
  {
    "text": "इति श्रीबृहन्नारदीयपुराणोत्तरभागे वसुमोहिनीसंवादे पुरुषोत्तममाहात्म्ये द्विपंचाशत्तमोऽध्यायः ।। ५२ ।।"
  }
]
[
  {
    "text": "वसुरुवाच ।।\nततो गच्छेद्विधिसुते तीर्थँ यज्ञांगसंभवम् ।।\nइंद्रद्युम्नसरो नाम यत्रास्ते पावनं शुभम् ।। ६०-१ ।।"
  },
  {
    "text": "तत्र गत्वा शुचिर्विद्वानाचम्य मनसा हरिम् ।।\nध्यात्वोपस्थाय च विभुं मंत्रमेनमुदीरयेत् ।। ६०-२ ।।"
  },
  {
    "text": "\"अश्वमेधांगसंभूत तीर्थ सर्वाघनाशन ।।\nस्नानं त्वयि करोम्यद्य पापं हर नमोऽस्तु ते\" ।। ६०-३ ।।"
  },
  {
    "text": "एवमुच्चार्य विधिवत्स्नात्वा देवान् ऋषीन्पितॄन् ।।\nतोलोदकेन वान्यांश्च संतर्प्याचम्य वाग्यतः ।। ६०-४ ।।"
  },
  {
    "text": "दत्वा पितॄणां पिंडांश्च संपूज्य पुरुषोत्तमम् ।।\nदशाश्वमेधिकं सम्यक्फलं प्राप्नोति मानवः ।। ६०-५ ।।"
  },
  {
    "text": "सप्तावरान्सप्त परान्वंशानुद्धृत्य देववत् ।।\nकामगेन विमानेन विष्णुलोकं स गच्छति ।। ६०-६ ।।"
  },
  {
    "text": "भुक्त्वा तत्र वरान्भोगान्यावच्चंद्रार्कतारकम् ।।\nच्युतस्तस्मादिहायातो मोक्षं च लभते ध्रुवम् ।। ६०-७ ।।"
  },
  {
    "text": "एवं कृत्वा पंचतीर्थीमेकादश्यामुपोषितः ।।\nज्येष्ठशुक्ले पंचदश्यां यः पश्येत्पुरुषोत्तमम् ।। ६०-८ ।।"
  },
  {
    "text": "स पूर्वोक्तफलं प्राप्य क्रीडित्वा चाच्युतालये ।।\nप्रयाति परमं स्थानं यस्मान्नावर्तते पुनः ।। ६०-९ ।।"
  },
  {
    "text": "पृथिव्यां यानि तीर्थानि सरितश्च सरांसि च ।।\nपुष्करिण्यस्तडागानि वाप्यः कूपास्तथा ह्रदाः ।। ६०-१० ।।"
  },
  {
    "text": "नाना नद्यः समुद्राश्च सप्ताहं पुरुषोत्तमे ।।\nज्येष्ठशुक्लदशम्यादि प्रत्यक्षं यांति सर्वदा ।। ६०-११ ।।"
  },
  {
    "text": "स्नानदानादिकं यस्माद्देवताप्रेक्षणे सति ।।\nनृभिर्यत्क्रियते तत्र तत्सर्वं चाक्षयं भवेत् ।। ६०-१२ ।।"
  },
  {
    "text": "ज्येष्ठमासे तु दशमी शुक्लपक्षस्य मोहिनि ।।\nहरते दश पापानि तस्माद्दशहरा स्मृता ।। ६०-१३ ।।"
  },
  {
    "text": "यस्तस्यां हलिनं कृष्णं पश्येद्भद्रां च सुव्रतः ।।\nसर्वपापविनिर्मुक्तो विष्णुलोकं व्रजेन्नरः ।। ६०-१४ ।।"
  },
  {
    "text": "नरो दोलागप्तं दृष्ट्वा गोविंदं पुरुषोत्तमम् ।।\nफाल्गुन्यां संयतो भूत्वा गोविंदस्य पुरं व्रजेत् ।। ६०-१५ ।।"
  },
  {
    "text": "विषुवे दिवसे प्राप्ते पंचतीर्थविधानतः ।।\nदृष्ट्वा सकर्षणं कृष्णां सुभद्रां च सुलोचजने ।। ६०-१६ ।।"
  },
  {
    "text": "नरः समस्तयज्ञानां फलं प्राप्नोति दुर्लभम् ।।\nविमुक्तः सर्वपापेभ्यो विष्णुलोकं च गच्छति ।। ६०-१७ ।।"
  },
  {
    "text": "यः पश्यति तृतीयायां कृष्णं चंदनरूषितम् ।।\nवैशाखस्य सिते पक्षे स यात्यच्युत मंदिरम् ।। ६०-१८ ।।"
  },
  {
    "text": "यदा भवेन्महाज्यैष्ठी राशिनक्षत्रयोगतः ।।\nप्रयत्नेन तदा मर्त्यैर्गंतव्यं पुरुषोत्तमम् ।। ६०-१९ ।।"
  },
  {
    "text": "कृष्णं दृष्ट्वा महाज्यैष्ठ्यां रामं भद्रां च मोहिनि ।।\nनरो द्वादशयात्राणां फलं प्राप्नोति चाधिकम् ।। ६०-२० ।।"
  },
  {
    "text": "प्रयागे च कुरुक्षेत्रे नैमिषे पुष्करे गये ।।\nगंगाद्वारे च कुब्जाम्नगंगासागर संगमे ।। ६०-२१ ।।"
  },
  {
    "text": "कोकामुखे शूकरे च मथुरायां मरुस्थले ।।\nशालग्रामे वायुतीर्थे मंदरं सिंधुसागरे ।। ६०-२२ ।।"
  },
  {
    "text": "पिंडारके चित्रकूटे प्रभासे कनखले तथा ।।\nशंखोद्धारे द्वारकायां तथा बदरिकाश्रमे ।। ६०-२३ ।।"
  },
  {
    "text": "लोहकूटे चाश्वतीर्थे सर्वपापप्रमोचने ।।\nकर्द्दमाले कोटितीर्थे तथा चामरकंटके ।। ६०-२४ ।।"
  },
  {
    "text": "लोलाकं जंबुमार्गे च सोमतीर्थं पृथूदके ।।\nउत्पलावर्तके चैव पृथुतुंगे सकुब्जके ।। ६०-२५ ।।"
  },
  {
    "text": "एकाम्रके च केदारे काश्यां वा विरजे सति ।।\nकालंकरे च गोकर्णे श्रीशैले गंधमादने ।। ६०-२६ ।।"
  },
  {
    "text": "महेंद्रे मलये विंध्ये पारियात्रे हिमाह्वये ।।\nसह्ये च शुक्तिमति च गोमंते चार्बुदे तथा ।। ६०-२७ ।।"
  },
  {
    "text": "गंगायां च महाभागे यत्पुण्यं यामुनेषु च ।।\nसारस्वतेषु गोमत्यां ब्रह्मपुत्रेषु सप्तसु ।। ६०-२८ ।।"
  },
  {
    "text": "गोदावरी भीमरथी तुंगभद्रा च नर्मदा ।।\nतापी पयोष्णी कावेरी शिप्रा चर्मण्वती तथा ।। ६०-२९ ।।"
  },
  {
    "text": "वितस्ता चंद्रभागा च शतद्रुर्बाहुदा तथा ।।\nऋषिकुल्या मरुद्दृधा विपाशा च दृषद्वती ।। ६०-३० ।।"
  },
  {
    "text": "सरयूर्नाकगंगा च गंडकी च महानदी ।।\nकौशिकी करतोया च त्रिस्रोता मधुवाहिनी ।। ६०-३१ ।।"
  },
  {
    "text": "महानदी वैतरणी याश्चान्या नानुकीर्तिताः ।।\nतास्सर्वा न समाः प्रोक्ताः कृष्णसंदर्शनस्य च ।। ६०-३२ ।।"
  },
  {
    "text": "यत्फलं स्नानदानेन राहुग्रस्ते दिवाकरे ।।\nतत्फलं कृष्णमालोक्य महाज्यैष्ठ्यां लभेन्नरः ।। ६०-३३ ।।"
  },
  {
    "text": "तस्मात्सर्व प्रयत्नेन गंतव्यं पुरुषोत्तमम् ।।\nमहाज्यैष्ठ्यां विधिसुते सर्वकामफलेप्सुभिः ।। ६०-३४ ।।"
  },
  {
    "text": "दृष्ट्वा रामं महाज्यैष्ठ्यां कृष्णं चापि सुभद्रया ।।\nविष्णुलोकं नरोयाति समुद्धृत्य कुलं शतम् ।। ६०-३५ ।।"
  },
  {
    "text": "भुक्त्वा तत्र वरान्भोगान्यावदाभूतसंप्लवम् ।।\nपुण्यक्षयादिहागत्य चतुर्वेदी द्विजो भवेत् ।। ६०-३६ ।।"
  },
  {
    "text": "स्वधर्मनिरतः शांतः कृष्णभक्तो जितेंद्रियः ।।\nवैष्णवं योगमास्थाय ततो मोक्षमवाप्नुयात् ।। ६०-३७ ।।"
  },
  {
    "text": "मासि ज्येष्ठे च संप्राप्ते नक्षत्रे चेंद्रदैवते ।।\nपौर्णमास्यां तदा स्नानं प्रशस्तं सागरांभसि ।। ६०-३८ ।।"
  },
  {
    "text": "सर्वतीर्थमयः कूपस्तदास्ते सजलः शुचिः ।।\nतथा भोगवती तत्र प्रत्यक्षा भवति ध्रुवम् ।। ६०-३९ ।।"
  },
  {
    "text": "तस्माज्ज्यैष्ठ्यां समुद्धृत्य हैमादिकलशैर्जलम् ।।\nकृष्णरामाभिषेकार्थं सुभद्रायाश्च मोहिनि ।। ६०-४० ।।"
  },
  {
    "text": "कृत्वा सुशोभनं मंचं  पताकाभिरलंकृतम् ।।\nसुदृढं सुखसंचारं वस्त्रैः पुष्पैरलंकृतम् ।। ६०-४१ ।।"
  },
  {
    "text": "विस्तीर्णं धूपित धूपैः स्नानार्थँ रामकृष्णयोः ।।\nपीतवस्त्रपरिच्छन्नं मुक्ताहारावलंबितम् ।। ६०-४२ ।।"
  },
  {
    "text": "तत्र नानाविधैर्वाद्यैः कृष्णं नीलाम्बरं सति ।।\nमंचे संस्थाप्य भद्रां च जयमंगलनिःस्वनैः ।। ६०-४३ ।।"
  },
  {
    "text": "ब्राह्मणैः क्षत्त्रियैर्वैश्यैः शूद्रैश्चान्यैश्च मोहिनि ।।\nअनेकशतसाहस्रैर्वंतं स्त्रीपुरुषैस्तथा ।। ६०-४४ ।।"
  },
  {
    "text": "गृहस्थाः स्त्रातकाश्चैव यतयोब्रह्मचारिः ।।\nस्नापयंति तदा कृष्णं मंचस्थं सहसालायुधम् ।। ६०-४५ ।।"
  },
  {
    "text": "तथा समस्ततीर्थानि पूर्वोक्तानि च सुंदरि ।।\nमोदकैः पुष्पमिश्रैश्च स्नापयंति पृथक् पृथक् ।। ६०-४६ ।।"
  },
  {
    "text": "पश्चात्पटहसंघोषैर्भेरीमुरजनिः स्वनैः ।।\nकाहलैस्तालशब्दैश्च मृदंगैर्झर्झरैस्तथा ।। ६०-४७ ।।"
  },
  {
    "text": "अन्यैश्च विविधैर्वाद्यैर्घंटास्वनविमिश्रितैः ।।\nस्त्रीणां मंगलशब्दैश्च स्तुतिशब्दमैर्नोरमैः ।। ६०-४८ ।।"
  },
  {
    "text": "जयशब्दैस्तथा स्तोत्रैर्वीणावेणुनिनादितैः ।।\nश्रूयते सुमहाञ्छब्दः सागरस्येव गर्जतः ।। ६०-४९ ।।"
  },
  {
    "text": "मुनीनां वेदघोषैश्च मंत्रघोषैस्तथापरैः ।।\nनानास्तोत्ररवैः पुण्यैः सामगानोपबृंहितैः ।। ६०-५० ।।"
  },
  {
    "text": "श्यामावदातवेश्याभिः पीतरक्तांशुकैस्तथा ।।\nचामरै रत्नदंडैश्च वीज्येते रामकेशवौ ।। ६०-५१ ।।"
  },
  {
    "text": "यक्षविद्याघरैः सिद्धैर्देवगंधर्वचारणैः ।।\nआदित्या वसवो रुद्राः साध्या विश्वे मरुद्गणाः ।। ६०-५२ ।।"
  },
  {
    "text": "लोकपालास्तथान्ये च स्तुवंति पुरुषोत्तमम् ।।\nनमस्ते देवदेवेश पुराणपुरुषोत्तम ।। ६०-५३ ।।"
  },
  {
    "text": "सर्गस्थित्यंतकृद्देव लोकनाथ जगत्पते ।।\nत्रैलोक्यशरणं देवं ब्रह्मण्यं मोक्षकारणम् ।। ६०-५४ ।।"
  },
  {
    "text": "तं नमस्यामहे भक्त्या सर्वकामफलप्रदम् ।।\nस्तुत्वैवं विबुधाः कृष्णं रामं चैव महाबलम् ।। ६०-५५ ।।"
  },
  {
    "text": "सुभद्रां चापि विधिजे तदाकाशे व्यवस्थिताः ।।\nगायंति देवगंधर्वा नृत्यंत्यप्सरसस्तथा ।। ६०-५६ ।।"
  },
  {
    "text": "देवतूर्याणि वाद्यंते वाता वांति सुशीतलाः ।।\nपुष्पमिश्रं तदा मेघा वर्षंत्याकाशगोचराः ।। ६०-५७ ।।"
  },
  {
    "text": "जयशब्दं च कुर्वंति मुनयः सिद्धचारणाः ।।\nशक्राद्या विबुधाः सर्वे ऋषयः पितरस्तथा ।। ६०-५८ ।।"
  },
  {
    "text": "प्रजानां पतयो नागा ये चान्ये स्वर्गवासिनः ।।\nततो मंगलसंभारैर्विधिमन्त्रपुरस्कृतम् ।। ६०-५९ ।।"
  },
  {
    "text": "आभिषेचनिकं द्रव्यं गृहीत्वा देवतागणाः ।।\nइन्द्र विष्णू महावीर्यौ सूर्याचंद्रमसौ तथा ।। ६०-६० ।।"
  },
  {
    "text": "धाता चैव विधाता च तथा चैवानिलानलौ ।।\nपूषा भगोऽर्यमा त्वष्टा विवस्वानंशुमांस्तथा ।। ६०-६१ ।।"
  },
  {
    "text": "रूद्राश्विसहितो धीमान्मित्रेण वरुणेन च ।।\nरुद्दैर्वसुभिरादित्यैर्वालखिल्यैर्मरीचिजैः ।। ६०-६२ ।।"
  },
  {
    "text": "भृगुभिश्चांगिरोभिश्च सर्वविद्यासु निष्ठितैः ।।\nपितामहः पुलस्त्यश्च पुलहश्च महातपाः ।। ६०-६३ ।।"
  },
  {
    "text": "अंगिराः कश्यपोऽत्रिश्च मरीचिर्भृगुरेव च ।।\nऋतुर्हरः प्रचेताश्च मनुर्दक्षस्तथैव च ।। ६०-६४ ।।"
  },
  {
    "text": "ऋतवश्च ग्रहाश्चैव ज्योतींषि च द्विजोत्तमाः ।।\nमूर्तिमत्यश्च सरितो देवाश्चैव सनातनाः ।। ६०-६५ ।।"
  },
  {
    "text": "सुभद्राश्च ह्रदाश्चैव तीर्थानि विविधानि च ।।\nपृथिवीद्यौर्विशश्चैव पादपाश्च द्विजोत्तमाः ।। ६०-६६ ।।"
  },
  {
    "text": "अदितिर्देवमाता च ह्रीः श्रीः स्वाहा सरस्वती ।।\nउमा शची सिनीवाली तथा चानुमतिः कुहूः ।। ६०-६७ ।।"
  },
  {
    "text": "राका च धिषणा चैव पत्न्यश्चान्या दिवौकसाम् ।।\nश्रेष्ठो गिरीणां हिमवान्नागराजश्च वामनः ।।\nपारियात्रश्च विंध्यश्च मेरुश्चानेक श्रृंगवान् ।। ६०-६८ ।।"
  },
  {
    "text": "ऐशवतः सानुचरः कलाः काष्ठास्तथैव च ।।\nमासार्द्धमासा ऋतवस्तथा रात्र्यहनी समाः ।। ६०-६९ ।।"
  },
  {
    "text": "उच्चैः श्रवा हयश्रेष्ठो नागराजश्च वामनः ।।\nअरुणो गरुडश्चैव लताश्चौषधिभिः सह ।। ६०-७० ।।"
  },
  {
    "text": "घर्मश्च भगवान्देवः समागच्छंति सर्वतः ।।\nकालो यमश्च मृत्युश्च यमस्यानुचराश्च ये ।। ६०-७१ ।।"
  },
  {
    "text": "बहुलत्वाच्च नोक्ता ये विविधा देवतागणाः ।।\nते देवस्याभिषेकार्थं समायांति ततस्ततः ।। ६०-७२ ।।"
  },
  {
    "text": "दिव्यसंभारसंयुक्तैः कलशैः कांचनैस्तथा ।।\nसारस्वतीभिः पुण्याभिर्दिव्यतोयाभिरेव च ।। ६०-७३ ।।"
  },
  {
    "text": "तोयेनाकाशगंगायाः कृष्णं रामेण संगतम् ।।\nसपुष्पैः कुंभसलिलैः स्नापयंत्यंबरे स्थिताः ।। ६०-७४ ।।"
  },
  {
    "text": "संचरंति विमानानि देवानामंबरे तथा ।।\nउच्चावचानि दिव्यानि कामगानि स्थिराणि च ।। ६०-७५ ।।"
  },
  {
    "text": "दिव्यरत्नविचित्राणि सेवितान्यप्सरोगणैः ।।\nगीतैर्वाद्यैः पताकाभिः शोभितानि समंततः ।। ६०-७६ ।।"
  },
  {
    "text": "इति श्रीबृहन्नारदीयपुराणोत्तरभागे वसुमोहिनीसंवादे पुरुषोत्तममाहात्म्येऽभिषेको नाम षष्टितमोऽध्यायः ।। ६० ।।"
  }
]
[
  {
    "text": "वसिष्ठ उवाच ।।\nसंप्रस्थितावुभौ राजन्गिरिशीर्षाद्धरातलम् ।।\nपश्यमानौ बहून्भावान्गिरिजातान्मनोहरमनोहरान् ।। १४-१ ।।"
  },
  {
    "text": "केचिद्विद्रुमसंकाशाः केचिद्रजतसन्निभाः ।।\nकेचिन्नीलसमप्रख्याः केचित्कांचनसत्विषः ।। १४-२ ।।"
  },
  {
    "text": "केचित्स्फाटिकवर्णाभा हरितालनिभाः परे ।।\nअन्योन्यश्लेषतां प्राप्तौ सकलैः स्थावरैरिव ।। १४-३ ।।"
  },
  {
    "text": "सप्राप्य वसुधां भूपो ह्यपश्यद्वाजिनां वरम् ।।\nखन्यमानं खुरेणोर्वी कुलिशाभेन वेगिना ।। १४-४ ।।"
  },
  {
    "text": "तस्य दारयतः पृथ्वीं सुतीक्ष्णेन खुरेण हि ।।\nगृहगोधाभवत्तस्मिन् भूभागांतर्गता किल ।। १४-५ ।।"
  },
  {
    "text": "निर्गच्छमाना नृपते खुरेण विदलीकृता ।।\nविदीर्यमाणां नृपतिरपश्यत्स दयापरः ।। १४-६ ।।"
  },
  {
    "text": "अभ्यधावत वेगेन हा हतेति प्रियां वदन् ।।\nततः स वृक्षपत्रेण कोमलेन महीपतिः ।। १४-७ ।।"
  },
  {
    "text": "उत्सार्य तां खुरादाशु प्राक्षिपत्तृणशाद्वले ।।\nततस्तु मोहिनीं प्राह प्रेक्ष्य मूर्च्छागतां हि ताम् ।। १४-८ ।।"
  },
  {
    "text": "शीघ्रमाहर चार्वंगिजलं जलजलोचने ।।\nयेन मूर्च्छागतां सिंचे गृहगोधां विमर्द्दिताम् ।। १४-९ ।।"
  },
  {
    "text": "सा भर्तुर्वचनाच्छीघ्रमानयच्छीतलं जलम् ।।\nतेनाभ्यषिं चन्नृपतिर्गृहगोधां विमूर्च्छिताम् ।। १४-१० ।।"
  },
  {
    "text": "अवाप चेतनां राजन् शीतलाज्जलसेचनात् ।।\nअभिघातेषु सर्वेषु शस्तं वारिप्रसेचनम् ।। १४-११ ।।"
  },
  {
    "text": "अथवा क्लिन्नवस्त्रेण सहसा बंधनं हितम् ।।\nसंप्राप्तचेतना भूप गोधा वचनमब्रवीत् ।। १४-१२ ।।"
  },
  {
    "text": "राजानमग्रतो वीक्ष्य वेदनार्ता शनैः शनैः ।।\nरुक्मांगद महाबाहो निबोध मम चेष्टितम् ।। १४-१३ ।।"
  },
  {
    "text": "शाकले नगरे रम्ये भार्याहं ह्यग्रजन्मनः ।।\nरूपयौवनसंपन्ना तस्य नातिप्रिया विभो ।। १४-१४ ।।"
  },
  {
    "text": "सदा विद्वेषसंयुक्तो मयि निष्ठुरजल्पकः ।।\nनान्यस्य कस्यचिद्द्वेष्टा स तु मे नृपते पतिः ।। १४-१५ ।।"
  },
  {
    "text": "ततोऽह क्रोधसंयुक्ता वशीकरणलंभनात् अपृच्छं प्रमदा राजन्यास्त्यक्ताः पतिभिः किल ।। १४-१६ ।।"
  },
  {
    "text": "ताभिरुक्ता ह्यहं भूप वश्यो भर्ता भविष्यति ।।\nअस्माकं प्रत्ययो जातो भर्तृत्यागावमाननात् ।। १४-१७ ।।"
  },
  {
    "text": "प्रव्रज्याभेषजैर्वश्या जाता हि पतयस्तु नः ।।\nत्वं पृच्छ तां वरारोहे दास्यते भेषजं शुभम् ।। १४-१८ ।।"
  },
  {
    "text": "न विकल्पस्त्वया कार्यो भविता दासवत्पतिः ।।\nततोऽहं त्वरितं गत्वा तासां वाक्येन भूपते ।। १४-१९ ।।"
  },
  {
    "text": "प्रासादः कथितस्तस्याः पृच्छंत्या मम मानवैः ।।\nशतस्तंभसमायुक्तः कांतिमत्सुधया युतः ।। १४-२० ।।"
  },
  {
    "text": "प्रविश्य तं सुतेजस्कामपश्यं ब्रह्यचारिणीम् ।।\nप्रावृतां दीर्घवस्त्रेण सन्ध्यारागसवर्णिनीम् ।। १४-२१ ।।"
  },
  {
    "text": "दीर्घाभिः सा जटाभिस्तु संवृता दीप्तिसयुता ।।\nपरिचारकैस्तु संयुक्ता वीज्यमाना शनैः शनैः ।। १४-२२ ।।"
  },
  {
    "text": "अक्षसूत्रकरा सा तु जपन्ती भगमालिनी ।।\nसर्ववश्यकरं मन्त्रं क्षोभकं प्रत्ययावहम् ।। १४-२३ ।।"
  },
  {
    "text": "ततोऽहं प्रणता भूत्वा पद्भ्यां न्यस्यांगलीयकम् ।।\nमृदुकांचनसंभूतं अतिरिक्तप्रभान्वितम् ।। १४-२४ ।।"
  },
  {
    "text": "ततो हृष्टाऽभवद्दृष्ट्वा पदस्थं चांगुलीयकम् ।।\nअपृष्टया तया ज्ञातं मम भर्त्तुर्विमाननम् ।। १४-२५ ।।"
  },
  {
    "text": "तयोक्ताहं ततो भूप तापस्या प्रणता स्थिता ।।\nचूर्णो रक्षान्वितो ह्येष सर्वभूतवशानुगः ।। १४-२६ ।।"
  },
  {
    "text": "त्वया भर्तरि संयोज्यो रक्ष्यं ग्रीवाशयांकुरम् ।।\nभविष्यति पतिर्वश्यो नान्यां यास्यति सुन्दरीम् ।। १४-२७ ।।"
  },
  {
    "text": "चूर्णरक्षां गृहीत्वाहं प्राप्ताभर्तृगृहं पुनः ।।\nप्रदोषे पयसा युक्तश्चूर्णो भर्तरि योजितः ।। १४-२८ ।।"
  },
  {
    "text": "ग्रीवायां हि कृता रक्षा न विचारो मया कृतः ।।\nयदा स पीतचूर्णस्तु भर्ता नृपवरोत्तमा ।। १४-२९ ।।"
  },
  {
    "text": "तदहः क्षयरोगोऽभूत्पतिः क्षीणो दिने दिने ।।\nगुह्ये तु क्रिमयो जाताः क्षतदुष्टव्रणोद्भवाः ।। १४-३० ।।"
  },
  {
    "text": "दिनैः कतिपयैर्जातैर्दीपवद्रविदर्शनात् ।।\nहततेजास्तथा भर्त्ता मामुवाचाकुलेन्द्रियः ।। १४-३१ ।।"
  },
  {
    "text": "क्रंदमानो दिवा रात्रौ दासोऽस्मि तव शोभने ।।\nत्राहि मां शरणं प्राप्तं न गच्छेयं परिस्त्रियम् ।। १४-३२ ।।"
  },
  {
    "text": "तत्तस्य रुदितं श्रुत्वा भयभीता महीपते ।।\nतस्यां निवेदितं सर्वं कथं भर्ता भवेत्सुखी ।। १४-३३ ।।"
  },
  {
    "text": "तयापि भेषजं दत्तं द्वितीयं दाहशांतये ।।\nदत्ते तु भेषजे तस्मिन्सुस्थोऽभूत्तत्क्षणात्पतिः ।। १४-३४ ।।"
  },
  {
    "text": "पूर्वचूर्णोद्भवो दाहः शांतस्तेनौषधेन ह ।।\nततः प्रभृति मे भर्ता वश्योऽभूद्वचने स्थितः ।। १४-३५ ।।"
  },
  {
    "text": "कालेन पञ्चतां प्राप्ता गता नरकयातनाम् ।।\nताम्रभ्राष्ट्रे ह्यहं दग्धा युगानि दश पञ्च च ।। १४-३६ ।।"
  },
  {
    "text": "सूक्ष्माणि तिलमात्राणि कृत्वा खण्डान्यनेकशः ।।\nकिंचित्पातकशेषेण धरायामवतारिता ।। १४-३७ ।।"
  },
  {
    "text": "गृहगोधामयं रूपं कृतं भास्करजेन मे ।।\nसाहमत्र स्थिता भूप वर्षाणामयुतं पुरा ।। १४-३८ ।।"
  },
  {
    "text": "यान्यापि युवतिर्भूप भर्तुर्वश्यं समाचरेत् ।।\nवृथाधर्मा दुराचारा दह्यते ताम्रभ्राष्ट्रके ।। १४-३९ ।।"
  },
  {
    "text": "भर्ता नाथो गतिर्भर्ता दैवतं गुरुरेव च ।।\nतस्य वश्यं चरेद्या तु सा कथं सुखमाप्नुयात् ।। १४-४० ।।"
  },
  {
    "text": "तिर्यग्योनिशतं याति क्रिमिकुष्ठसमन्विता ।।\nतस्माद्भूपाल कर्तव्यं स्त्रीभिर्भर्तृवचः सदा ।। १४-४१ ।।"
  },
  {
    "text": "साहं यास्ये पुनर्योनिं कुत्सितां पातकान्विताम् ।।\nयदि नोद्धरसे राजन्नद्य मां शरणागताम् ।। १४-४२ ।।"
  },
  {
    "text": "सुकृतस्य प्रदानेन विजयाजनितेन हि ।।\nया त्वया संगमे पुण्ये कृता श्रवणद्वादशी ।। १४-४३ ।।"
  },
  {
    "text": "सरय्वाश्चैव गंगायाः पापनाशविधायके ।।\nप्रेतनिर्यातनी पुण्या मानसेप्सितदायिनी ।। १४-४४ ।।"
  },
  {
    "text": "यस्यां गृहेऽपि भूपाल संस्मृतो मनुजैर्हरिः ।।\nसर्वतीर्थफलावाप्तिं कुरुते नात्र संशयः ।। १४-४५ ।।"
  },
  {
    "text": "दत्तं जप्तं हुतं यच्च कृतं देवार्चनादिकम् ।।\nसर्वं तदक्षयं भूप यत्कृतं विजयादिने ।। १४-४६ ।।"
  },
  {
    "text": "एवंविधं फलं यस्यास्तद्देहि सुकृतं मम ।।\nद्वादश्यामुपवासेन त्रयोदश्यां तु पारणे ।। १४-४७ ।।"
  },
  {
    "text": "द्वादशाब्दोपवासस्य फलं प्राप्तोत्युपोषणे ।।\nदयां कृत्वा महीपाल धर्ममूर्तिर्भवान् क्षितौ ।। १४-४८ ।।"
  },
  {
    "text": "वैवस्वतपथध्वंसी परित्राहि सुदुःखिताम् ।।\nगृहगोधावचः श्रुत्वा मोहिनी वाक्यमब्रवीत् ।। १४-४९ ।।"
  },
  {
    "text": "स्वकृतं तु जनोऽश्नाति सुखदुःखात्मकं विभो।।\nतस्मात्किमनया कार्यं पापया भर्तुदुष्टया ।। १४-५० ।।"
  },
  {
    "text": "यया भर्ता वशं नीतो रक्षाचूर्णादिभिर्नृप ।।\nसाधुभ्यो यत्कृतं राजन्यशःस्वर्गकरं भवेत् ।। १४-५१ ।।"
  },
  {
    "text": "उभयोर्भ्रं शतामेति पापेभ्यो यत्कृतं भवेत् ।।\nशर्करामिश्रितं क्षीरं काद्रवेये नियोजितम् ।। १४-५२ ।।"
  },
  {
    "text": "विषवृद्धिं करोत्येव तद्वत्पापकृतं भवेत् ।।\nपरित्यजेमां त्वं पापां गच्छावो नगराय वै ।। १४-५३ ।।"
  },
  {
    "text": "जन्मव्यापारसक्तानामात्मसौख्यं विनश्यति ।।"
  },
  {
    "text": "रुक्मांगद उवाच ।।\nब्रह्मात्मजे कथं वाक्यमीदृशं व्याहृतदं त्वया ।।\nन साधूनामिदं वृत्तं भवतीति वरानने ।। १४-५४ ।।"
  },
  {
    "text": "आत्मसौख्यकराः पापा भवंति परतापिनः ।।\nविप्रपन्ना वरारोहे परोपकरणाय वै ।। १४-५५ ।।"
  },
  {
    "text": "शशी सूर्योऽथ पर्जन्यो मेदिनी हुतभुग्जलम् ।।\nचंदनं पादपाः संतः परोपकरणाय वै ।। १४-५६ ।।"
  },
  {
    "text": "श्रूयते किल राजासीद्धरिश्चंद्रो वरानने ।।\nचांडालमंदिरावासी भार्यातनयविक्रयी ।। १४-५७ ।।"
  },
  {
    "text": "असत्यवचनाद्भीतो दुःखाद्दुःखतरं गतः ।।\nतस्य सत्येन संतुष्टादेवाः शक्रपुरोगमाः ।। १४-५८ ।।"
  },
  {
    "text": "वरेण छंदयांचक्रुर्हरिश्चंद्रं महीपतिम् ।।\nतेन सत्यवता चोक्ता देवा ब्रह्मपुरोगमाः ।।\nयदि तुष्टा हि विबुधा वरं मे दातुमर्हथ ।। १४-५९ ।।"
  },
  {
    "text": "एषा हि नगरी सर्वा सद्रुमा ससरीसृपा ।।\nसबालवृद्धतरुणा सनारी सचतुष्पदा ।। १४-६० ।।"
  },
  {
    "text": "प्रयातु कृतपापापिस्वर्गतिं नगरी मम ।।\nअयोध्यापातकं गृह्य गंताहं नरकं ध्रुवम् ।। १४-६१ ।।"
  },
  {
    "text": "एकाकी नहि गच्छामि परित्यज्य जनं क्षितौ ।।\nस्वर्गं विबुधशार्दूलाः सत्यमेतन्मयेरितम् ।। १४-६२ ।।"
  },
  {
    "text": "तस्य तां स्थिरतां ज्ञात्वा सह तेनैव सा पुरी ।।\nजगाम स्वर्गलोकं च इंद्रादीनामनुज्ञया ।। १४-६३ ।।"
  },
  {
    "text": "सोऽपि स्वर्गे स्थितो राजा स्वपुरेण समन्वितः ।।\nकामगेन विमानेन पूज्यमानोऽमरैरपि ।। १४-६४ ।।"
  },
  {
    "text": "अस्थिदानं कृतं देवि कृपया हि दधीचिना ।।\nदेवानामुपकारार्थं श्रुत्वा दैत्यैः पराजितान् ।। १४-६५ ।।"
  },
  {
    "text": "कपोतार्थं स्वमांसानि शिबिना भूभुजा पुरा ।।\nप्रदत्तानि वरारोहे श्येनाय क्षुधिताय वै ।। १४-६६ ।।"
  },
  {
    "text": "जीमूतवाहनो राजा पुरासीत्क्षितिमंडले ।।\nतेनापि जीवितं दत्तं पन्नगाय वरानने ।। १४-६७ ।।"
  },
  {
    "text": "तस्माद्दयालुना देवि भवितव्यं महीभुजा ।।\nशुचावमेध्येऽपि शुभे समं वर्षति वारिदः ।। १४-६८ ।।"
  },
  {
    "text": "चांडालपतितौ चंद्रो ह्लादयेच्च निजैः करैः ।।\nतस्मादिमां वरारोहे गृह गोधां सुदुःखिताम् ।। १४-६९ ।।"
  },
  {
    "text": "उद्धरिष्ये निजैः पुण्यैर्दौहित्रैर्नाहुषो यथा ।।\nविमोहिनीं तिरस्कृत्य गृहगोधामुवाच ह ।। १४-७० ।।"
  },
  {
    "text": "दत्तं दत्तं मया पुण्यं विजयासंभवं तव ।।\nगच्छ विष्णुगताँल्लोकान्विधूताशेषकल्मषा ।। १४-७१ ।।"
  },
  {
    "text": "तद्वाक्यात्सहसा भूप दिव्याभरणभूषिता ।।\nविमुच्य देहं तज्जीर्णं गृहगोधासमुद्भवम् ।। १४-७२ ।।"
  },
  {
    "text": "जगामामंत्र्य तं भूपं द्योतयंती दिशो दश ।।\nसीमंतमिव कुर्वाणा वैष्णवं पदमुद्भुतम् ।। १४-७३ ।।"
  },
  {
    "text": "यद्योगिगम्यं हुतभुक्प्रकाशं वरं वरेण्यं परमात्मभूतम् ।।\nतम्मादियं चैव शिखिप्रदीपा जगत्प्रकाशाय नृपप्रसूता ।। १४-७४ ।।"
  },
  {
    "text": "इति श्रीबृहन्नारदीयपुराणोत्तरभागे गोधाविमुक्तिर्नाम चतुर्दशोऽध्यायः ।। १४ ।।"
  }
]
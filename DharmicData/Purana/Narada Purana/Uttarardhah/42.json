[
  {
    "text": "<span style=\"font-size: 14pt; line-height: 200%\">\nमोहिन्यु वाच ।।\nधन्याहं कृतकृत्याहं सफलं जीवितं मम ।।\nयच्छ्रुतं त्वन्मुखांभोजाद्गामाहात्म्यमुत्तमम् ।। ४२-१ ।।"
  },
  {
    "text": "अहो गङ्गासमं तीर्थं नास्ति किंचिद्धरा तले ।।\nयस्याः संदर्शनादीनामीदृशं पुण्यमीरितम् ।। ४२-२ ।।"
  },
  {
    "text": "गुडधेन्वादिधेनूनां विधानं च यथाक्रमम् ।।\nतथा कथय विप्रेन्द्र भक्ताहं तव सर्वदा ।। ४२-३ ।।"
  },
  {
    "text": "वसिष्ठ उवाच ।।\nतच्छ्रुत्वा मोहिनीवाक्यं वसुस्तस्याः पुरोहितः ।।\nवेदागमानां तत्त्वज्ञः स्मयमान उवाच ह ।। ४२-४ ।।"
  },
  {
    "text": "वसुरुवाच ।।\nश्रृणु मोहिनि वक्ष्यामि यत्पृष्टं हि त्वया मम ।।\nगुडधेनुविधानं च यथा शास्त्रे प्रकीर्तितम् ।। ४२-५ ।।"
  },
  {
    "text": "कृष्णाजिनं चतुर्हस्तं प्राग्ग्रीवं विन्यसेद्भुवि ।।\nगोमयेनोपलिप्तायां कुशानास्तीर्य यत्नतः ।। ४२-६ ।।"
  },
  {
    "text": "प्राङ्मुखीं कल्पयेद्धेनुमुदक्पादां सवत्सकाम् ।।\nउत्तमा गुडधेनुस्तु चतुर्भारैः प्रकीर्तिता ।। ४२-७ ।।"
  },
  {
    "text": "वत्सं भारेण कुर्वीत भाराभ्यां मध्यमा स्मृता ।।\nअर्द्धभारेण वत्सः स्यात्कनिष्ठा भारकेण तु ।। ४२-८ ।।"
  },
  {
    "text": "चतुर्थांशेन वत्सः स्याद् गृहवित्तानुसारतः ।।\nप्रभुः प्रथमकल्पस्य योऽनुकल्पेन वर्तयेत् ।। ४२-९ ।।"
  },
  {
    "text": "न सांपरायिकं तस्य दुर्मतेर्जायते फलम् ।।\nधेनुवत्सौ घृतस्यैतौ सितश्लक्ष्णांबरावृतौ ।। ४२-१० ।।"
  },
  {
    "text": "शुक्तिकर्णाविक्षुपादौ शुद्धमुक्ताफलेक्षणौ ।।\nसितसूत्रशिरालौ च सितकंबलकंबलौ ।। ४२-११ ।।"
  },
  {
    "text": "ताम्रगंडूकपृष्ठौ तौ सितचामरलोमकौ ।।\nविद्रुमक्रमगोपेतौ नवनीतस्तनान्वितौ ।। ४२-१२ ।।"
  },
  {
    "text": "कांस्यदोहाविंद्रनीलमणिकल्पिततारकौ ।।\nसुवर्णश्रृंगाभरणौ शुद्धरौप्यखुरावुभौ ।। ४२-१३ ।।"
  },
  {
    "text": "नानाफलं समायुक्तौ घ्राणगन्धकरंडकौ ।।\nइत्येवं रचयित्वा तु धूपदीपैरथार्चयेत् ।। ४२-१४ ।।"
  },
  {
    "text": "या लक्ष्मीः सर्वभूतानां या च देवेष्ववस्थिता ।।\nधेनुरूपेण सा देवी मम शांतिं प्रयच्छतु ।। ४२-१५ ।।"
  },
  {
    "text": "देहस्था या च रुद्राणां शंकरस्य सदा प्रिया ।।\nधेनुरूपेण सा देवी मम पापं व्यपोहतु ।। ४२-१६ ।।"
  },
  {
    "text": "विष्णोर्वक्षसि या लक्ष्मीः स्वाहारूपा विभावसोः ।।\nचन्द्रार्कशक्रशक्तिर्या धेनुरूपास्तु सा श्रिये ।। ४२-१७ ।।"
  },
  {
    "text": "चतुर्मुखस्य या लक्ष्मीर्लक्ष्मीर्या धनदस्य च ।।\nलक्ष्मीर्या लोकपालानां सा धेनुर्वरदास्तु मे ।। ४२-१८ ।।"
  },
  {
    "text": "स्वधा या पितृमुख्यानां स्वाहा यज्ञभुजा च या ।।\nसर्वपापहरा धेनुः सा मे शांतिं प्रयच्छतु ।। ४२-१९ ।।"
  },
  {
    "text": "एवमांमत्र्य तां धेनुं ब्राह्मणाय निवेदयेत् ।।\nविधानमेतद्धेनूनां सर्वासामिह पठ्यते ।। ४२-२० ।।"
  },
  {
    "text": "यास्तु पापविनाशिन्यः कीर्तिता दशधेनवः ।।\nतासां स्वरूपं वक्ष्यामि शास्त्रोक्तं श्रृणु मोहिनि ।। ४२-२१ ।।"
  },
  {
    "text": "प्रथमा गुडधेनुः स्याद् घृतधेनुरथापरा ।।\nतिलधेनुस्तृतीया च चतुर्थी जलसंज्ञिता ।। ४२-२२ ।।"
  },
  {
    "text": "पञ्चमी क्षीरधेनुश्च षष्ठी मधुमयी स्मृता ।।\nसप्तमी शर्कराधेनुर्दधिधेनुस्तथाष्टमी ।। ४२-२३ ।।"
  },
  {
    "text": "रत्नधेनुश्च नवमी दशमी तु स्वरूपतः ।।\nकुंभाः स्युर्द्रवधेनूनां चेतरासां तु राशयः ।। ४२-२४ ।।"
  },
  {
    "text": "सुर्वणधेनुमप्यत्र केचिदिच्छंति सूरयः ।।\nनवनीतेन तैलेन तथा केऽपि महर्षयः ।। ४२-२५ ।।"
  },
  {
    "text": "एतदेव विधानं स्यादेत एव ह्युपस्कराः ।।\nमन्त्रावाहनसंयुक्ताः सदा पर्वणि पर्वणि ।। ४२-२६ ।।"
  },
  {
    "text": "यथाश्रद्धं प्रदातव्या भुक्तिमुक्तिफलप्रदाः ।।\nअनेकयज्ञफलदाः सर्वपापहराः शुभाः ।। ४२-२७ ।।"
  },
  {
    "text": "अयने विषुवे पुण्ये व्यतीपातेऽथवा पुनः ।।\nयुगादौ चैव मन्वादौ चोपरागादिपर्वसु ।। ४२-२८ ।।"
  },
  {
    "text": "गुडधेन्वादयो देया भक्तिश्रद्धासमन्वितैः ।।\nतीर्थेषु स्वगृहे वापि गंगातीरे विशेषतः ।। ४२-२९ ।।"
  },
  {
    "text": "एवं दत्वा विधानेन धेनुं द्विजवराय च ।।\nप्रदक्षिणीकृत्य विप्रं दक्षिणाभिः प्रतोष्य च ।। ४२-३० ।।"
  },
  {
    "text": "ऋत्विजः प्रीतिसंयुक्तो नमस्कृत्य विसर्जयेत् ।।\nततः संपूजयेद्गंगां विधिना सुसमाहितः ।। ४२-३१ ।।"
  },
  {
    "text": "अष्टमूर्तिधरां देवीं दिव्यरूपां निरीक्ष्य च ।।\nशालितंदुलप्रस्थेन द्विप्रस्थपयसा तथा ।। ४२-३२ ।।"
  },
  {
    "text": "पायसं कारयित्वा च दत्वा मधु घृतं तथा ।।\nप्रत्येकं पलमात्रं च भक्तिभावेन संयुतः ।। ४२-३३ ।।"
  },
  {
    "text": "तत्पायसमपूपांश्च मोदका मंडलानि च ।।\nतथा गुंजार्द्धमात्रं च सुवर्णं रूप्यमेव च ।। ४२-३४ ।।"
  },
  {
    "text": "चंदनागरुकर्पूरकुंकुमानि च गुग्गुलम् ।।\nबिल्वपत्राणि दूर्वाश्च रोचना सितचंदनम् ।। ४२-३५ ।।"
  },
  {
    "text": "नीलोत्पलानि चान्यानि पुष्पाणि सुरभीणि च ।।\nयथाशक्ति महाभक्त्या गंगायां चैव निक्षिपेत् ।। ४२-३६ ।।"
  },
  {
    "text": "मन्त्रेणानेन सुभगे पुराणोक्तेन चापि हि ।।\nॐगंगायै नारायण्यै शिवायै च नमोनमः ।। ४२-३७ ।।"
  },
  {
    "text": "एतदेव विधानं तु मासि मासि च मोहिनि ।।\nपौर्णमास्याममायां वा कार्यं प्रातः समाहितैः ।। ४२-३८ ।।"
  },
  {
    "text": "वर्षं यस्तु नरो भक्त्या यथा शक्त्यर्चयन्मुदा ।।\nहविष्याशी मिताहारो ब्रह्मचर्यसमन्वितः ।। ४२-३९ ।।"
  },
  {
    "text": "दिने वापि तथा रात्रौ नियमेन च मोहिनि ।।\nसंवत्सरान्ते तस्यैषा गंगा दिव्यवपुर्द्धरा ।। ४२-४० ।।"
  },
  {
    "text": "दिव्यमाल्यांबरा चैव दिव्यरत्नविभूषिता ।।\nप्रत्यक्षरूपा पुरतस्तिष्ठत्येव वरप्रदा ।। ४२-४१ ।।"
  },
  {
    "text": "एवं प्रत्यक्षरूपां तां गंगां दिव्यवपुर्द्धराम् ।।\nदृष्ट्वा स्वचक्षुषा मर्त्यः कृतकृत्यो भवेच्छुभे ।। ४२-४२ ।।"
  },
  {
    "text": "यान्यान्कामयते मर्त्यः कामांस्तांस्तानवाप्नुयात् ।।\nनिष्कामस्तु लभेन्मोक्षं विप्रस्तेनैव जन्मना ।। ४२-४३ ।।"
  },
  {
    "text": "एतद्विधानं च मयोदितं ते पृष्टं हि सर्वं गुडधेनुपूर्वम् ।।\nगंगार्चनं मुक्तिकरं व्रतं त्त सांवत्सरं श्रीपतितुष्टिदं हि ।। ४२-४४ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्ये गुडधेनुविधिकथनं नाम द्विचत्वारिंशत्तमोऽध्यायः ।। ४२ ।।"
  },
  {
    "text": "</span>"
  }
]
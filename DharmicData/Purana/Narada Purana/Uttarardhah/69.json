[
  {
    "text": "अथ सिद्धनाथचरित्रसहितं कामाक्षा माहात्म्यं प्रारभ्यते ।।"
  },
  {
    "text": "मोहिन्युवाच ।।\nश्रुतं कामोदकाख्यानं पापघ्नं पुण्यदं नृणाम् ।।\nसांप्रतं श्रोतुमिच्छामि कामाक्षायाः फलं द्विज ।। ६९-१ ।।"
  },
  {
    "text": "वसुरुवाच ।।\nकामाक्षा परमा देवी पूर्वस्यां दिशि संस्थिता ।।\nसागरानूपतटगा कलौ सिद्धिप्रदा नृणाम् ।। ६९-२ ।।"
  },
  {
    "text": "यस्तत्र गत्वा कामाक्षां संपूज्य नियताशनः ।।\nतिष्ठेदेकां निशां भद्रे स पश्येत्तां दृढासनः ।। ६९-३ ।।"
  },
  {
    "text": "सा देवी भीमरूपेण याति संदर्शनं नृणाम् ।।\nतां दृष्ट्वा न चलेद्यो वै स सिद्धिं वांछितां लभेत् ।। ६९-४ ।।"
  },
  {
    "text": "यस्तु दृष्ट्वा सुरेशानीं कामाक्षां भीमरूपिणीम् ।।\nआसनाच्चलितः सद्यः स विक्षिप्तो भवेद्ध्रुवम् ।। ६९-५ ।।"
  },
  {
    "text": "तत्रास्ते पार्वतीपुत्रः सिद्धनाथो वरानने ।।\nउग्रे तपसि लोकैः स प्रेक्ष्यते न कदाचन ।। ६९-६ ।।"
  },
  {
    "text": "कृतत्रेताद्वापरेषु प्रत्यक्षं दृश्यतेऽखिलैः ।।\nकलावंतर्हितस्तिष्ठेद्यावत्पादः कलेर्व्रजेत् ।। ६९-७ ।।"
  },
  {
    "text": "कलेः पादे गते चैकस्मिन्घोरे च धरातले ।।\nस वै प्रत्यक्षतां प्राप्य साधयेदखिलं जनम् ।। ६९-८ ।।"
  },
  {
    "text": "मोहिनाद्यैरुपायैस्तु म्लेच्छप्रायाञ्जनांस्तदा ।।\nकृत्वा वशे महाभागे गमयेत्त्रिपदं कलेः ।। ६९-९ ।।"
  },
  {
    "text": "यस्तत्र गत्वा सिद्धेशं भक्तिभावसमन्वितः ।।\nचिंतयेद्वर्षमात्रं तु कामाक्षां नित्यदार्चयन् ।। ६९-१० ।।"
  },
  {
    "text": "स लभेद्दर्शनं स्वप्ने दर्शनांते समाहितः ।।\nसूचितां तेन सिद्धिं स लब्ध्वा सिद्धो भवेद्भुवि ।। ६९-११ ।।"
  },
  {
    "text": "विचरेत्सर्वलोकानां कामनाः पूरयञ्शुभे ।।\nत्रिलोक्यां यानि वस्तूनि तानि संकर्षयेद्वरात् ।। ६९-१२ ।।"
  },
  {
    "text": "स मत्स्यनाथः किल तत्र संस्थो विज्ञानपारंगम एव भद्रे ।।\nचचार लोकाभिमतं वितन्वंस्तपोऽतिघोरं न च याति दृष्टिम् ।। ६९-१३ ।।"
  },
  {
    "text": "युगान्यनेकानि पुरा भ्रमित्वा लोकान्समग्रानहतेष्टगत्या ।।\nतपस्थितोऽद्यास्ति महानुभावो न कालवेगेन शुभेऽभिभूतः ।। ६९-१४ ।।"
  },
  {
    "text": "गंडांतजातस्तु पुराभवेऽभूद्द्विजस्य कस्यापि सुतः सुभद्रे ।।\nस जातमात्रः किल पुष्कराख्ये द्वीपेऽस्य पित्रा ह्युदधौ विसृष्टः ।। ६९-१५ ।।"
  },
  {
    "text": "प्रक्षिप्तमात्रं किल तत्र बालं मत्स्योऽग्रसीत्कोऽपि विधेर्नियोगात् ।।\nतत्र स्थितोऽनेकयुगानि सोऽभूत्कालस्य गत्या ह्यजरामरांगः ।। ६९-१६ ।।"
  },
  {
    "text": "ततः कदाचित्प्रियया प्रदिष्टो महेश्वरः सार्द्धमगप्रसूत्या ।।\nतत्त्वोपदेशाय जगाम भद्रे स लोकलोकाच लमप्रमेयः ।। ६९-१७ ।।"
  },
  {
    "text": "तत्सौम्यश्रृंगे मणिभिः प्रदीप्ते स्थित्वा क्षणार्द्धं हरिमग्नचेताः ।।\nदेवीमुमां संप्रतिबोध्य शक्त्या तालत्रयेणाप्यभिभूय सत्त्वान् ।। ६९-१८ ।।"
  },
  {
    "text": "उवाच तत्त्वं सुरहस्यभूतं यद्द्वादशार्णार्थनिजस्वरूपम् ।।\nततस्तु सा शैलसुता महेशं मारांतक यावदभिप्रणम्य ।। ६९-१९ ।।"
  },
  {
    "text": "अज्ञाय तत्त्वं समवस्थिताऽभूत्तावत्स मत्स्यस्तु महार्णवस्थः ।।\nद्रुतं समुत्प्लुत्य जगाम श्रृंगं यो विप्रबालो ह्युदरे स्थितोऽस्य स तत्त्वसिद्धोऽखिलबंधमुक्तः ।। ६९-२० ।।"
  },
  {
    "text": "निर्गम्य मत्स्योदरतः शुभास्ये नमः प्रचक्रे भवयोः पुरस्तात् ।।\nविज्ञाततत्त्वोऽपि महेश्वरस्तं पप्रच्छ तद्गर्भगतेर्निदानम् ।। ६९-२१ ।।"
  },
  {
    "text": "स वर्णयामास यथार्थमेव तयोः पुरः सर्वमपि प्रवृत्तम् ।।\nआकर्ण्य तद्वृत्तमनुप्रसन्ना सोमा महेशानुमतिं च कृत्वा ।। ६९-२२ ।।"
  },
  {
    "text": "तं कल्पयामास सुतं शुभांगे सोत्संग आस्थाप्य चुचुंब वक्त्रम् ।।\nसुतो ममायं किल मत्स्यनाथो विज्ञाततत्त्वोऽखिलसिद्धनाथः ।। ६९-२३ ।।"
  },
  {
    "text": "निजेच्छया संप्रति यातु लोकान्कीर्तिं वितन्वन्सुखमावयोश्च ।।\nततः प्रभृत्येष सुतोंऽबिकाया लोकान्समग्रान्प्रविहृत्य कामम् ।। ६९-२४ ।।"
  },
  {
    "text": "तत्सिद्धपीठं समवाप्य तत्र तपस्युपादिष्ट इवास्थितोऽस्ति ।।\nतं सिद्धनाथं मनसा विचिंत्य नरो भवेत्सिद्धसमस्तकामः ।। ६९-२५ ।।"
  },
  {
    "text": "संप्राप्य विद्यां निजवाक्यवाहे निमज्जयेत्पंडितवर्गजातम् ।।\nएतां कथां तस्य जगत्पवित्रां श्रृणोति यः कर्णपथप्रयाताम् ।। ६९-२६ ।।"
  },
  {
    "text": "स चाभिकामं समवाप्य भूमौ स्वर्गं प्रयात्येव सुरार्चितांघ्रिः ।।\nएतन्मया ते कथितं सुनेत्रे श्रीसिद्धनाथस्य चरित्रयुक्तम् ।।\nकामाक्षमाहात्म्यमघघ्नमाद्यं भूयोऽपि किं ते प्रवदामि भद्रे ।। ६९-२७ ।।"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे सिद्धनाथचरित्रयुक्तं कामाक्षामाहात्म्यं\nनामैकोनसप्ततितमोऽध्यायः ।। ६९ ।।"
  },
  {
    "text": "इति सिद्धनाथचरित्रसहितं कामाक्षामाहात्म्यं समाप्तम् ।।"
  }
]
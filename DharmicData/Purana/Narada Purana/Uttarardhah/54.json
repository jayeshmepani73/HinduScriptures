[
  {
    "text": "वसुरुवाच ।।\nइत्थं स्तुतस्तदा तेन प्रसन्नो गरुडध्वजः ।।\nददौ तस्मै तु सुभगे सकलं मनसेप्सितम् ।। ५४-१ ।।"
  },
  {
    "text": "यः संपूज्य जगन्नाथं प्रत्यहं स्तौति मानवः ।।\nस्तोत्रेणानेन मतिमान्समोक्षं लभते ध्रुवम् ।। ५४-२ ।।"
  },
  {
    "text": "त्रिसंध्यं यो जपेद्विद्वानिमं स्तोत्रवरं शुचिः ।।\nधर्मं चार्थं च कामं च मोक्षं च लभते नरः ।। ५४-३ ।।"
  },
  {
    "text": "यः पठेच्छृणुयाद्वापि श्रावयेद्वा समाहितः ।।\nस लोकं शाश्वतं विष्णोर्याति निर्द्ध्रूतकल्मषः ।। ५४-४ ।।"
  },
  {
    "text": "धन्यं पापहरं चेदं भुक्तिमुक्तिप्रदं शिवम् ।।\nगुह्यं सुदुर्लभं पुण्यं न देयं यस्य कस्य चित् ।। ५४-५ ।।"
  },
  {
    "text": "न नास्तिकाय मूर्खाय न कृतघ्नाय मानिने ।।\nन दुष्टमतये दद्यान्नाभक्ताय कदाचन ।। ५४-६ ।।"
  },
  {
    "text": "दातव्यं भक्तियुक्ताय गुणशीलान्विताय च ।।\nविष्णुभक्ताय शांताय श्रद्धानुष्ठानशीलिने ।। ५४-७ ।।"
  },
  {
    "text": "इदं समस्ताघविनाशहेतु कारुण्यसंज्ञं सुखमोक्षदं च ।।\nअशेषवांछाफलदं वरिष्ठ स्तोत्रं मयोक्तं पुरुषोत्तमस्य ।। ५४-८ ।।"
  },
  {
    "text": "ये तं सुसूक्ष्मं विमलांम्बराभं ध्यायंति नित्यं पुरुषं पुराणम् ।।\nते मुक्तिभाजः प्रविशंति विष्णुं मन्त्रैर्यथाज्यं हुतमध्वराग्नौ ।। ५४-९ ।।"
  },
  {
    "text": "एकः स देवो भवदुःखहंता परः परेषां न ततोऽस्ति चान्यः ।।\nस्रष्टा स पाता सकलांतकर्ता विष्णुः समश्चाखिलसारभूतः ।। ५४-१० ।।"
  },
  {
    "text": "किं विद्यया किं सुगुणैश्च तेषां यज्ञैश्च दानैश्च तपोभिरुग्रैः ।।\nयेषां न भक्तिर्भवतीह कृष्णे जगद्गुरौ मोक्षसुखप्रदे च ।। ५४-११ ।।"
  },
  {
    "text": "लोके स धन्यः स शुचिः स विद्वान्स एव वक्ता स च धर्मशीलः ।।\nज्ञाता स दाता स च सत्यवक्ता यस्यास्ति भक्तिः पुरुषोत्तमाख्ये ।। ५४-१२ ।।"
  },
  {
    "text": "स्तुत्वैवं ब्रह्मतनयः प्रणम्य च सनातनम् ।।\nवासुदेवं जगन्नाथं सर्वकामफलप्रदम् ।। ५४-१३ ।।"
  },
  {
    "text": "चिंताविष्टो महीपालः कुशानास्तीर्य भूतले ।।\nवस्त्रं च तन्मना भूत्वा सुष्वाप धरणीतले ।। ५४-१४ ।।"
  },
  {
    "text": "कथं प्रत्यक्षमभ्येति देवदेवो जनार्दनः ।।\nमम चिंताहरो देवः कदासाविति चिंतयन् ।। ५४-१५ ।।"
  },
  {
    "text": "सुप्तस्य तस्य नृपतेर्वासुदेवो जगद्गुरुः ।।\nआत्मानं दर्शयामास स्वप्ने तस्मै च चक्रधृक् ।। ५४-१६ ।।"
  },
  {
    "text": "स ददर्श च तं स्वप्नेदेवदेवं जगत्पतिम् ।।\nशंखचक्रधरं शांतं गदापद्माग्रपाणिनम् ।। ५४-१७ ।।"
  },
  {
    "text": "शार्ङ्गवाणासियुक्तं च ज्वलत्तेजोग्रमंडलम्  ।।\nयुगांतादित्यवर्णाभं नीलवैडूर्यसन्निभम् ।। ५४-१८ ।।"
  },
  {
    "text": "सुपर्णपृष्ठमासीनं षोडशार्द्धभुजं विभुम् ।।\nस चासौ प्राब्रवीद्वीक्ष्य साधु राजन्महामते ।। ५४-१९ ।।"
  },
  {
    "text": "क्रतुनानेन दिव्येन तथा भक्त्या च श्रद्धया ।।\nतुष्टोऽस्मि ते महीपाल वृथा किमनुशोचसि ।। ५४-२० ।।"
  },
  {
    "text": "यदत्र प्रतिमा राजन्राजपूज्या सनातनी ।।\nयथा तां प्राप्नुया भूप तदुपायं ब्रवीमि ते ।। ५४-२१ ।।"
  },
  {
    "text": "गतायामद्य शर्वर्यां निर्मले भास्करोदये ।।\nसागरस्य जलस्यांते नानाद्रुमविभूषिते ।। ५४-२२ ।।"
  },
  {
    "text": "जलं तथैव वेलायां दृश्यते यत्र वै महत् ।।\nलव?णस्योदधे राजंस्तरंगैः समभिप्लुतम् ।। ५४-२३ ।।"
  },
  {
    "text": "कूलालंबी महावृक्षः स्थितः स्थलजलेषु च ।।\nवेलाभिर्हन्यमानश्च न चासौ कंपते ध्रुवः ।। ५४-२४ ।।"
  },
  {
    "text": "हस्तेन पुर्शुमादाय ऊर्मेरंतस्ततो व्रज ।।\nएकाकी विहरन्राजन्यं त्वं पश्यसि पादपम् ।। ५४-२५ ।।"
  },
  {
    "text": "इदं चिह्नं समालोक्य च्छेदयत्वमशंकितः ।।\nशात्यमानं तु तं वृक्षं प्रांशुमद्भुतदर्शनम् ।। ५४-२६ ।।"
  },
  {
    "text": "दृष्ट्वा तेनैव संचिंत्य तदा भूपाल दर्शनम् ।।\nकुरु तत्प्रतिमां दिव्यां जहिचिंतां विमोहिनीम् ।। ५४-२७ ।।"
  },
  {
    "text": "एवमुक्त्वा महाभागो जगामादर्शनं हरिः ।।\nस चापि स्वप्नमालक्ष्य परं विस्मयमागतः ।। ५४-२८ ।।"
  },
  {
    "text": "तां निशां समुदीक्षन्स ततस्तद्गतमानसः ।।\nव्याहरन्वैष्णवान्मन्त्रान्सूक्तं चैव तदात्मकम् ।। ५४-२९ ।।"
  },
  {
    "text": "प्रभातायां रजन्यां तु तद्गतोऽनन्यमानसः ।।\nस स्नात्वा सागरे सम्यग्यथावद्विधिना ततः ।। ५४-३० ।।"
  },
  {
    "text": "दत्वा दानं तु विप्रेभ्यो ग्रामांश्च नगराणि च ।।\nकृत्वा पौर्वाह्णिकं कर्म जगाम स नृपोत्तमः ।। ५४-३१ ।।"
  },
  {
    "text": "न रथो न पदातिश्च न गजो न च सारथिः ।।\nएकाकी स महावेलां प्रविवेश महीपतिः ।। ५४-३२ ।।"
  },
  {
    "text": "तं ददर्श महावृक्षं तेजस्वंतं महाद्रुमम् ।।\nमहांतकं महारोहं पुण्यं विफलमेव च ।। ५४-३३ ।।"
  },
  {
    "text": "महोत्सवं महाकायं प्रसुप्तं च जलांतिके ।।\nसांद्रमांजिष्ठवर्णाभं नाम जातिविवर्जितम् ।। ५४-३४ ।।"
  },
  {
    "text": "नरनाथस्तथा विष्णोर्द्रुमं दृष्ट्वा मुदान्वितः ।।\nपर्शुना शातयामास शितेन च दृढेन च ।। ५४-३५ ।।"
  },
  {
    "text": "द्वैधीभूता मतिस्तत्र बभूवेंद्रसखस्य च ।।\nनिरीक्षमाणे काष्ठे तु बभूवाद्भुतदर्शनम् ।। ५४-३६ ।।"
  },
  {
    "text": "विश्वकर्मा च विष्णुश्च विप्ररूपधरावुभौ ।।\nआजग्मतुर्महात्मानौ तथा तुल्याग्रजन्मनौ ।। ५४-३७ ।।"
  },
  {
    "text": "ज्वलमानौ सुतेजोभिर्दिव्यस्रग्गंधलेपनौ ।।\nअथ तौ तं समासाद्य नृपमिंद्रिसखं तदा ।। ५४-३८ ।।"
  },
  {
    "text": "तावब्रूतां महाराज त्वं किमत्र करिष्यसि ।।\nकिमयं ते महाबाहो शातितश्च वनस्पतिः ।। ५४-३९ ।।"
  },
  {
    "text": "असहायो महादुर्गे निर्जने गहने वने ।।\nमहासिंधुतटे चैव शातितो वै महाद्रुमः ।। ५४-४० ।।"
  },
  {
    "text": "तयोः श्रुत्वा वचः सुभ्रु स तु राजा मुदान्वितः ।।\nबभाषे वचनान्याभ्यां मृदूनि मधुराणि च ।। ५४-४१ ।।"
  },
  {
    "text": "दृष्ट्वा तौ ब्राह्मणौ तत्र चंद्रसूर्याविवागतौ ।।\nनमस्कृत्य जगन्नाथाववाङ्मुखमवस्थितः ।। ५४-४२ ।।"
  },
  {
    "text": "देव देवमनाद्यंतममेयं जगतः पतिम् ।।\nआराधितुं वै प्रतिमां करोमीति मतिर्मम ।। ५४-४३ ।।"
  },
  {
    "text": "अहं स देवदेवेन परमेण महात्मना ।।\nस्वप्नाते च समुद्दिष्टो भवद्भ्यां श्रावितो मया ।। ५४-४४ ।।"
  },
  {
    "text": "यज्ञस्तद्वचनं श्रुत्वा देवेन्द्रप्रतिमस्य च ।।\nप्रहस्य तस्मै विश्वेशस्तुष्टो वचनमब्रवीत् ।। ५४-४५ ।।"
  },
  {
    "text": "साधु साधु महीपाल यदेतन्मन उत्तमम् ।।\nसंसारसागरे घोरे कंदलीदलसन्निभे ।। ५४-४६ ।।"
  },
  {
    "text": "निःसारे दुःखबहुले कामक्रोधसमाकुले ।।\nइंद्रियावर्तकलिले दुस्तरे लोमहर्षणे ।। ५४-४७ ।।"
  },
  {
    "text": "नानाव्याधिशतावर्ते चलबुद्‌बुदसन्निभे ।।\nयतस्ते मतिरुत्पन्ना विष्णोराराधनाय वै ।। ५४-४८ ।।"
  },
  {
    "text": "धन्यस्त्वं नृपशार्दूल गुणैः सर्वैरलंकृतः ।।\nसप्रजा धरणी धन्या सशैलवनपत्तना ।। ५४-४९ ।।"
  },
  {
    "text": "सपुरग्रामनगरा चतुर्वणैरलंकृता ।।\nयत्र त्वं नृपशार्दूल प्रजापालयिता प्रभुः ।। ५४-५० ।।"
  },
  {
    "text": "एह्येहि त्वं महाभाग द्रुमेऽस्मिन्सुखशीतले ।।\nआवाभ्यां सह तिष्ठ त्वं कथाभिर्द्धर्मसंश्रितः ।। ५४-५१ ।।"
  },
  {
    "text": "अयं तव सहायार्थमागतः शिल्पिनां वरः ।।\nविश्वकर्मसमः साक्षान्निपुणः सर्वकर्मसु ।। ५४-५२ ।।"
  },
  {
    "text": "मयोद्दिष्टां तु प्रतिमां करोत्येष तटं त्यज ।\nश्रुत्वैवं वचनं तस्य तदा राजा द्विजन्मनः ।। ५४-५३ ।।"
  },
  {
    "text": "सागरस्य तटं त्यक्त्वा गत्वा तस्य समीपतः ।।\nतस्थौ स नृपतिश्रेष्ठो वृक्षच्छायां सुशीतलाम् ।। ५४-५४ ।।"
  },
  {
    "text": "ततस्तस्मै स विश्वात्मा तदाकारां तदाकृतिम् ।।\nशिल्पिमुख्याय विधिजे कुरुष्वेत्यभ्यभाषत ।। ५४-५५ ।।"
  },
  {
    "text": "कृष्णरूपं परं शांतं पद्मपत्रायतेक्षणम् ।।\nश्रीवत्सकौस्तुभधरं शंखचक्रगदाधरम् ।। ५४-५६ ।।"
  },
  {
    "text": "गौरं गोक्षीरवर्णाभे द्वितीयं स्वस्तिकांकितम् ।।\nलांगलास्त्रधरं देवमनंताख्यं महाबलम् ।। ५४-५७ ।।"
  },
  {
    "text": "देवदानवगंधर्वयक्षविद्याधरोरगैः ।।\nन विज्ञातो हि तस्यांतस्तेनानंत इति स्मृतः ।। ५४-५८ ।।"
  },
  {
    "text": "भगिनीं वासुदेवस्य रुक्मवर्णां सुशोभनाम् ।।\nतृतीयां वै सुभद्रां च सर्वलक्षणलक्षिताम् ।। ५४-५९ ।।"
  },
  {
    "text": "श्रुत्वैतद्वचनं तस्य विश्वकर्मा सुकर्मकृत् ।।\nतत्क्षणात्कारयामास प्रतिमाः शुभलक्षणाः ।। ५४-६० ।।"
  },
  {
    "text": "कुण्डलाभ्यां विचित्राभ्यां कर्णाभ्यां सुविराजिताः ।।\nचक्रलांगलविन्यासहताभ्यां भानुसंमताः ।। ५४-६१ ।।"
  },
  {
    "text": "प्रथमं शुक्लवर्णानां शारदेंदुसमप्रभम् ।।\nसुरक्ताक्षं महाकायं फटाविकटमस्तकम् ।। ५४-६२ ।।"
  },
  {
    "text": "नीलांबरधरं चोग्रं बलमद्भुतकुंडलम् ।।\nमहाहलधरं दिव्यं महामुसलधारिणम् ।। ५४-६३ ।।"
  },
  {
    "text": "द्वितीयं पुंडरीकाक्षं नीलजीमृतसन्निभम् ।।\nअतसीपुष्पसंकाशं पद्मपत्रायतेक्षणम् ।। ५४-६४ ।।"
  },
  {
    "text": "श्रीवत्सवक्षसं भ्राजत्पीतवाससमच्युतम् ।।\nचक्रकम्बुकरं दिव्यं सर्वपापहरं हरिम् ।। ५४-६५ ।।"
  },
  {
    "text": "तृतीयां स्वर्णवर्णाभां पद्मपत्रायतेक्षणाम् ।।\nविचित्रवस्त्रसंछन्नां हारकेयूरभूषिताम् ।। ५४-६६ ।।"
  },
  {
    "text": "विचित्राभरणोपेतां रत्नमालावलंबिताम् ।।\nपीनोन्नतकुचां रम्यां विश्वकर्मा विनिर्ममे ।। ५४-६७ ।।"
  },
  {
    "text": "स तु राजाद्भुतं दृष्ट्वा क्षणेनैकेन निर्मिताः ।।\nदिव्यवस्त्रयुगाच्छन्ना नानारत्नैरलंकृताः ।। ५४-६८ ।।"
  },
  {
    "text": "सर्वलक्षणसंपन्नाः प्रतिमाः सुमनोहराः ।।\nविस्मयं परमं गत्वा इदं वचनमब्रवीत् ।। ५४-६९ ।।"
  },
  {
    "text": "किं देवौ समनुप्राप्तौ द्विजरूपधरावुभौ ।।\nद्वावप्यद्भुतकर्माणौ देववृत्तौ त्वमानुषौ ।। ५४-७० ।।"
  },
  {
    "text": "देवौ वा मानुषौ वापि यक्षविद्याधरौ वरौ ।।\nकिंवा ब्रह्महृषीकेशौ वसुरुद्रावुताश्विनौ ।। ५४-७१ ।।"
  },
  {
    "text": "न वेद्मि सत्यवद्भावौ मायरूपेण संस्थितौ ।।\nयुवां गतोऽस्मि शरणमात्मानं वदतं मम ।। ५४-७२ ।।"
  },
  {
    "text": "द्विज उवाच ।।\nनाहं देवो न यक्षो वा न दैत्यो न च देवराट् ।।\nन ब्रह्मा न च रुद्रोऽहं विद्धि मां पुरुषोत्तमम् ।। ५४-७३ ।।"
  },
  {
    "text": "आर्तिघ्नं सर्वलोकानामनंतबलपौरुषम् ।।\nअर्चनीयो हि भूतानामंतो यस्य न विद्यते ।। ५४-७४ ।।"
  },
  {
    "text": "पठ्यते सर्वशास्त्रेषु वेदांतेषु निगद्यते ।।\nयदुक्त ध्यानगम्यं च वासुदेवेति योगिभिः ।। ५४-७५ ।।"
  },
  {
    "text": "अहमेव स्वयं ब्रह्मा अहं विष्णुः शिवो ह्यहम् ।।\nइद्रोऽहं देवराजश्च जगत्संयमनो यमः ।। ५४-७६ ।।"
  },
  {
    "text": "पृथिव्यादीनि भूतानि त्रेताग्निर्हुतभुग्यथा ।।\nवरुणोऽपांपतिश्चाह धरित्री च महीधराः ।। ५४-७७ ।।"
  },
  {
    "text": "यत्किंचिद्वाङ्मयं लोके जगत्स्थावरजंगमम् ।।\nविश्वरूपं च मां विद्धि मत्तोऽन्यन्नास्ति किचन ।। ५४-७८ ।।"
  },
  {
    "text": "प्रीतोऽहं ते नृपश्रेष्ठ वरं वरय सुव्रत ।।\nयदिष्टं तत्प्रयच्छामि हृदि यत्ते व्यवस्थितम् ।। ५४-७९ ।।"
  },
  {
    "text": "मद्दर्शनमपुण्यानां स्वप्नांतेऽपि न जायते ।।\nत्वं पुनर्द्दढभक्तित्वात्प्रत्यक्षं दृष्टवानसि ।। ५४-८० ।।"
  },
  {
    "text": "श्रुत्वैवं वासुदेवस्य वचनं तस्य मोहिनि ।।\nरोमांचिततनुर्भूत्वा इदं स्तोत्रं जगौ नृपः ।। ५४-८१ ।।"
  },
  {
    "text": "राजोवाच ।।\nश्रियःकांत नमस्तेऽस्तु श्रीपते पीतवाससे ।।\nश्रीदश्रीश श्रीनिवास नमस्ते श्रीनिकेतन ।। ५४-८२ ।।"
  },
  {
    "text": "आद्यं पुरुषमीशानं सर्वेशं सर्वशं सर्वतोमुखम् ।।\nनिष्कलं परमं देवं प्रणतोऽस्मि सनादनम् ।। ५४-८३ ।।"
  },
  {
    "text": "शब्दातीतं गुणातीतं भावाभावविवर्जितम् ।।\nनिर्लेपं निर्गुणं सूक्ष्मं सर्वज्ञं सर्वभावनम् ।। ५४-८४ ।।"
  },
  {
    "text": "शंशचक्रधरं देवं गदामुसलधारिणम् ।।\nनमस्ये वरदं देवं नीलोत्पलदलच्छविम् ।। ५४-८५ ।।"
  },
  {
    "text": "नागपर्यंकशयनं क्षीरोदार्णववासिनम् ।।\nनमस्येऽहं हृषीकेशं सर्वपापहरं हरिम् ।। ५४-८६ ।।"
  },
  {
    "text": "पुनस्त्वां देवदेवेश नमस्ये वरदं विभुम् ।।\nसर्वलोकेश्वरं विष्णुं मोक्षकारणमव्ययम् ।। ५४-८७ ।।"
  },
  {
    "text": "एवं स्तुत्वा तु तं देवं प्रणिपत्य कृतांजलिः ।।\nउवाच प्रणतो भूत्वा निपत्य वसुधातले ।। ५४-८८ ।।"
  },
  {
    "text": "प्रीतोऽसि यदि मे नाथ वृणोमि वरमुत्तमम् ।।\nदेवाः सुराः सगंधर्वा यक्षरक्षोमहोरगाः ।। ५४-८९ ।।"
  },
  {
    "text": "सिद्धविद्याधराः साध्याः किन्नरा गुह्यकास्तथा ।।\nऋषयो ये महाभागा नानाशास्त्रविशारदाः ।। ५४-९० ।।"
  },
  {
    "text": "प्रव्रज्यायोगयुक्ताश्च वेदतत्‌त्वानुचिंतकाः ।।\nमोक्षमार्गविदो येऽन्ये ध्यांयति परमं पदम् ।। ५४-९१ ।।"
  },
  {
    "text": "निर्मलं निर्गुणं शांतं यत्पश्यंति मनीषिणः ।।\nतत्पदं गंतुमिच्छामि प्रसादात्ते सुदुर्लभम् ।। ५४-९२ ।।"
  },
  {
    "text": "श्रीभगवानुवाच ।।\nसर्वं भवतु भद्रं ते यथेष्टं सर्वमाप्नुहि ।।\nभविष्यति यथाकामं मत्प्रसादान्न संशयः ।। ५४-९३ ।।"
  },
  {
    "text": "दश वर्षसहस्राणि तथा नव शतानि च ।।\nअविच्छिन्नं महाराज्यं कुरु त्वं नृपसत्तम ।। ५४-९४ ।।"
  },
  {
    "text": "प्रपद्य परमं दिव्यं दुर्लभं यत्सुरासुरैः ।।\nपूर्णं मनोरथं शांतं गुह्यमव्यक्तमव्ययम् ।। ५४-९५ ।।"
  },
  {
    "text": "परात्परतरं सूक्ष्मं निर्लेपं निर्गुण ध्रुवम् ।।\nचिंताशोकविनिर्मुक्तं क्रियाकारणवर्जितम् ।। ५४-९६ ।।"
  },
  {
    "text": "तदहं दर्शयिष्यामि विज्ञेयाख्यं परं पदम् ।।\nसंप्राप्य परमानंदं प्राप्स्यसे परमां गतिम् ।। ५४-९७ ।।"
  },
  {
    "text": "कीर्तिश्च तव राजेंद्र भवत्वत्र महीतले ।।\nयावद्धरा नभो यावद्यावच्चंद्रार्कतारकाः ।। ५४-९८ ।।"
  },
  {
    "text": "यावत्समुद्राः सप्तैव यावन्मेर्व्वादिपर्वताः ।।\nतिष्ठंति दिवि देवाश्च यावत्सर्वत्र चाव्ययाः ।। ५४-९९ ।।"
  },
  {
    "text": "इंद्रद्युस्मसरो नाम तीर्थँ यज्ञाज्यसंभवम् ।।\nयत्र स्नात्वा सकृल्लोकः शक्रलोकमवाप्स्यति ।। ५४-१०० ।।"
  },
  {
    "text": "दापयिष्यति यः पिंडं तटेऽस्मिन्नंबुधेः शुभे ।।\nकुसैकविंशमुद्धृत्य शक्रलोकं गमिष्यति ।। ५४-१०१ ।।"
  },
  {
    "text": "पूज्यमानोऽप्सरोभिश्च गधवैर्गीतनिः स्वनैः ।।\nविमानेन चरेत्तत्र यावदिंद्राश्चतुर्दशा ।। ५४-१०२ ।।"
  },
  {
    "text": "सरसो दक्षिणे भागे नैर्ऋत्यां तु समाश्रिते ।।\nन्यग्रोधोऽस्ति द्रुमस्तत्र तत्समीपे तु मंडपः ।। ५४-१०३ ।।"
  },
  {
    "text": "केतकीवनसंछन्नो नानापादपसंकुलः ।।\nआषाढस्य सिते पक्षे पंचम्यां पितृदैवते ।। ५४-१०४ ।।"
  },
  {
    "text": "ऋक्षे नेष्यंति नस्तत्र नीत्वा सप्त दिनानि वै ।।\nमंडपे स्थापयिष्यंति सुवेश्याभिः सुशोभनैः ।। ५४-१०५ ।।"
  },
  {
    "text": "क्रीडाविशेषबहुलैर्नृत्यगीतमनोहरैः ।।\nचामरैः स्वर्णदंडैश्च व्यजनै रत्नभूषणैः ।। ५४-१०६ ।।"
  },
  {
    "text": "व्यंजयंत्यस्तदास्मभ्यं स्थास्यंति परमांगनाः ।।\nब्रह्मचारी यतिश्चैव स्नातकाश्च द्विजोत्तमाः ।। ५४-१०७ ।।"
  },
  {
    "text": "वानप्रस्था गृहस्थाश्च सिद्धाश्चान्ये च वै द्विजाः ।।\nनानावर्णपदैः स्तोत्रैर्ऋग्यजुः सामनिःस्वनैः ।। ५४-१०८ ।।"
  },
  {
    "text": "करिष्यंति स्तुतिं राजन्रामकेशवयोः पुनः ।।\nततः स्तुत्वा च दृष्ट्व च संप्रणम्य च भक्तितः ।। ५४-१०९ ।।"
  },
  {
    "text": "नरो वर्षायुतं दिव्यं श्रीमद्धरिपुरे वसेत् ।।\nपूज्यमानोऽप्सरोभिश्च गंधर्वैर्गीतनिःस्वनैः ।। ५४-११० ।।"
  },
  {
    "text": "हरेरनुचरस्तत्र क्रीडते केशवेन वै ।। ५४-१११ ।।"
  },
  {
    "text": "विमानेनार्कवर्णेन रत्नहारेण राजते ।।\nसर्वे कामा महाभागे तिष्ठंति भवनोत्तमे ।। ५४-११२ ।।"
  },
  {
    "text": "तपःक्षयादिहागत्य मनुष्यो ब्राह्मणो भवेत् ।।\nकोटीधनपतिः श्रीमांश्चतुर्वेदो भवेद्ध्रुवम् ।। ५४-११३ ।।"
  },
  {
    "text": "एवं तस्मै वरं दत्त्वा कृत्वा च समयं हरिः ।।\nजगामादर्शनं भद्रे सहितो विश्वकर्मणा ।। ५४-११४ ।।"
  },
  {
    "text": "स तु राजा तदा हृष्टो रोमांचिततनूरुहः ।।\nकृतकृत्यमिवात्मानं मेने संदर्शनाद्धरेः ।। ५४-११५ ।।"
  },
  {
    "text": "ततः कृष्णं च रामं च सुभद्रां च वरप्रदाम् ।।\nरथैर्विमानसंकाशैर्मणिकांचनचित्रितैः ।। ५४-११६ ।।"
  },
  {
    "text": "संवाह्य तास्ततो राजा जयमंगलनिःस्वनैः ।।\nआनया मास मतिमान्सामात्यः सपुरोहितः ।। ५४-११७ ।।"
  },
  {
    "text": "नानावादित्रनिर्घोषैर्नानावेदस्वनैः शुभैः ।।\nसंस्थाप्य च शुभे देशे पवित्रे सुमनोहरे ।। ५४-११८ ।।"
  },
  {
    "text": "ततः शुभे तिथौ स्वर्क्षे काले च शुभलक्षणे ।।\nप्रतिष्ठां कारयामास सुमुहूर्ते द्विजैः सह ।। ५४-११९ ।।"
  },
  {
    "text": "यथोक्तेन विधानेन विधिदृष्टेन कर्मणा ।।\nआचार्यानुमतेनैव सर्वं कृत्वा महीपतिः ।। ५४-१२० ।।"
  },
  {
    "text": "आचार्याय तदा दत्त्वा दक्षिणां विधिवत्प्रभुः ।।\nऋत्विग्भ्यः सविधानेन तथान्येभ्यो धनं ददौ ।। ५४-१२१ ।।"
  },
  {
    "text": "कृत्वा प्रतिष्ठां विधिवत्प्रासादे भवनोत्तमे ।।\nस्थापयामास तान्सर्वान्विश्वकर्मविनिर्मितान् ।। ५४-१२२ ।।"
  },
  {
    "text": "ततः संपूज्य विधिना नानापुष्पैः सुगंधिभिः ।।\nसुवर्णमणिमुक्ताद्यैर्नानावस्त्रैः सुशोभनैः ।। ५४-१२३ ।।"
  },
  {
    "text": "ददौ द्विजेभ्यो विषयान्पुराणि नगराणि च ।।\nएवं बहुविधान्दत्त्वा राज्यं कृत्वा यथोचितम् ।। ५४-१२४ ।।"
  },
  {
    "text": "इष्ट्वा च विविधैर्यज्ञैर्दत्त्वा दानान्यनेकशः ।।\nकृतकृत्यस्ततो राजा त्यक्तसर्वपरिग्रहः ।।\nजगाम परमं स्थानं तद्विष्णोः परमं पदम् ।। ५४-१२५ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे श्रीपुरुषोत्तममाहात्म्ये चतुष्पंचाशत्तमोऽध्यायाः ।। ५४ ।।"
  }
]
[
  {
    "text": "मोहिन्युवाच ।।\nब्रूहि मे मुनिशार्दूल यत्पृच्छामि पुरातनम् ।।\nयथा ताः प्रतिमाः पूर्वमिंद्रद्युम्नेन निर्मिताः ।। ५३-१ ।।"
  },
  {
    "text": "केन चैव प्रकारेण तुष्टस्तस्मै स माधवः ।।\nतत्सर्वं वद मे विप्र श्रोतुं कौतूहलं मम ।। ५३-२ ।।"
  },
  {
    "text": "वसुरुवाच ।।\nश्रृणुष्व चारुनयने पुराणं वेदसंमितम् ।।\nकथयामि पुरावृत्तं प्रतिमानां च संभवम् ।। ५३-३ ।।"
  },
  {
    "text": "प्रवृत्ते च महायज्ञे प्रासादे चैव निर्मिते ।।\nचिंता तस्य बभूवाथ प्रतिमार्थमहर्निशम् ।। ५३-४ ।।"
  },
  {
    "text": "केनोपायेन देवेशं सर्वलोकविभावनम् ।।\nसर्गस्थित्यंतकर्त्तारं पश्यामि पुरुषोत्तमम् ।। ५३-५ ।।"
  },
  {
    "text": "चिंताविष्टो नरेन्द्रस्तु नैवं शेते दिवानिशम् ।।\nन भुंक्ते विविधान्भोगान्न च स्नानं प्रसाधनम् ।। ५३-६ ।।"
  },
  {
    "text": "शैलजा दारुजा वापि धातुजा वा महीतले ।।\nविष्णोर्योग्यास्तु प्रतिमाः सर्वलक्षणलक्षिताः ।। ५३-७ ।।"
  },
  {
    "text": "एतैरेव त्रयाणां तु दयितं यत्सुरार्चिताम् ।।\nस्थापिते प्रीतिमभ्येति इति चिंतापरोऽभवत् ।। ५३-८ ।।"
  },
  {
    "text": "पंचरात्रविधानेन संपूज्य पुरुषोत्तमम् ।।\nचिंताविष्टो महीपालः संस्तोतुमुपचक्रमे ।। ५३-९ ।।"
  },
  {
    "text": "इंद्रद्युम्न उवाच ।।\nवासुदेव नमस्तेऽस्तु नमस्ते मोक्षकारण ।।\nत्राहि मां सर्वलोकेश जन्मसंसारसागरात् ।। ५३-१० ।।"
  },
  {
    "text": "निर्मलांशुकसंकाश नमस्ते पुरुषोत्तम ।।\nसंकर्षण नमस्तेऽस्तु त्राहि मां धरणीधर ।। ५३-११ ।।"
  },
  {
    "text": "नमस्ते हेमगर्भाय नमस्ते मकरध्वज ।।\nरतिकांत नमस्तुभ्यं त्राहि मां शंबरांतक ।। ५३-१२ ।।"
  },
  {
    "text": "नमस्ते मेघसंकाश नमस्ते भक्तवत्सल ।।\nअनिरुद्ध्‌ नमस्तेऽस्तु त्राहि मां वरदो भव ।। ५३-१३ ।।"
  },
  {
    "text": "नमस्ते विबुधावास नमस्ते विबुधप्रिय ।।\nनारायण नमस्तेऽस्तु त्राहि मां शरणागतम् । ५३-१४ ।।"
  },
  {
    "text": "नमस्ते बलिनां श्रेष्ठं नमस्ते लांगलायुध ।।\nनमस्ते विबुधश्रष्ठ नमस्ते कमलोद्भव ।। ५३-१५ ।।"
  },
  {
    "text": "चतुर्मुख जगद्धातस्त्राहि मां प्रपितामह ।।\nनमस्ते नीलमेघाभ नमस्ते त्रिदशार्चित ।। ५३-१६ ।।"
  },
  {
    "text": "त्राहि विष्णो जगन्नाथ मग्नं मां भवसागरे ।।\nप्रलयानलसंकाश नमस्ते दितिजांतक ।। ५३-१७ ।।"
  },
  {
    "text": "नरसिंह महावीर्य त्राहि मां दीप्तलोचन ।।\nयथा रसातलाजाच्चोर्वी जले मग्नोद्धृता पुरा ।। ५३-१८ ।।"
  },
  {
    "text": "तथा महावराह त्वं त्राहि मां दुःखसागरात् ।।\nतवाङ्गमूर्तयः कृष्ण वरदाः संस्तुता मया ।। ५३-१९ ।।"
  },
  {
    "text": "त्वं चेमे बलदेवाद्याः पृथग्रूपेण संस्थिताः ।।\nअंगानि तव देवेश गरुडाद्यास्तथा प्रभो ।। ५३-२० ।।"
  },
  {
    "text": "दिक्पालाः सायुधाश्चैव वासवाद्या स्तथाच्युत ।।\nये चान्ये तव देवेश भेदाः प्रोक्ता मनीषिभिः ।। ५३-२१ ।।"
  },
  {
    "text": "तेऽपि सर्वे जगन्नाथ प्रसन्नायतलोचन ।।\nये वार्चिताः स्तुताः सर्वे तथा यूयं नमस्कृताः ।। ५३-२२ ।।"
  },
  {
    "text": "प्रयच्छत वरं मह्यं धर्मकामार्थमोक्षदम् ।।\nभेदास्ते कीर्तिता ये तु हरे संकर्षणादयः ।। ५३-२३ ।।"
  },
  {
    "text": "तव पूजार्थसंबद्धास्ततस्त्वयि समाश्रिताः ।।\nन भेदस्तव देवेश विद्यते परमार्थतः ।। ५३-२४ ।।"
  },
  {
    "text": "विविधं तव यद्रूपं युक्तं तदुपचारतः ।।\nअद्वैतं त्वां कथं द्वेतं वक्तुं शक्नोति मानवः ।। ५३-२५ ।।"
  },
  {
    "text": "एकस्त्वं हि हरे व्यापी चित्स्वभावो निरंजनः ।।\nपरमं तव यद्रूपं भावाभावविवर्जितम् ।। ५३-२६ ।।"
  },
  {
    "text": "निर्लेपं निर्मलं सूक्ष्मं कूटस्थमचलं ध्रुवम् ।।\nसर्वोपाधिविनिर्मुक्तं सत्तामात्रं व्यवस्थितम् ।। ५३-२७ ।।"
  },
  {
    "text": "तद्देवोऽपि न जानाति कथं जानाम्यहं प्रभो ।।\nअपरं तव यद्रूपं पीतवस्त्रं चतुर्भुजम् ।। ५३-२८ ।।"
  },
  {
    "text": "शंखचक्रगदापाणिं मुकुटांगदधारिणम् ।।\nश्रीवत्सवक्षसा युक्तं वनमालाविभूषितम् ।। ५३-२९ ।।"
  },
  {
    "text": "तदर्चयंति विबुधा ये चान्ये त्वत्समाश्रयाः ।।\nदेव सर्वसुरश्रेष्ठ भक्तानामभयप्रद ।। ५३-३० ।।"
  },
  {
    "text": "त्राहि मां चारुपद्माक्ष मग्नं विषयसागरे ।।\nनान्यं पश्यामि लोकेश यस्याहं शरणं व्रजे ।। ५३-३१ ।।"
  },
  {
    "text": "त्वामृते कमलाकांत प्रसीद मधुसूदन ।।\nजराव्याधिशतैर्युक्तो नानादुःखैर्निपीडितः ।। ५३-३२ ।।"
  },
  {
    "text": "हर्षशोकान्वितो मृढः कर्मपाशैः सुयंत्रितः ।।\nपतितोऽहं महारौद्रे घोरे संसारसागरे ।। ५३-३३ ।।"
  },
  {
    "text": "विषयोदकदुष्पारे रागद्वेषसमाकुले ।।\nइंद्रियांवर्तगभीरे तृष्णाशोकोर्मिसंकुले ।। ५३-३४ ।।"
  },
  {
    "text": "निराश्रये निरालम्बे निःसारेऽत्यंतचंचले ।।\nमायया मोहितस्तत्र भ्रमामि सुचिरं प्रभो ।। ५३-३५ ।।"
  },
  {
    "text": "नानाजातिसहस्रेषु जायमानः पुनः पुनः ।।\nमया जन्मान्यनेकानि सहस्राण्ययुतानि च ।। ५३-३६ ।।"
  },
  {
    "text": "विविधान्यनुभूतानि संसारेऽस्मिञ्जनार्दन ।।\nवेदाः सांगा मयाधीताः शास्त्राणि विवधानि च ।। ५३-३७ ।।"
  },
  {
    "text": "इतिहासपुराणानि तथा शिल्पान्यनेकशः ।।\nअसंतोषाश्च संतोषाः संचया बहवो व्ययाः ।। ५३-३८ ।।"
  },
  {
    "text": "मया प्राप्ता जगन्नाथ क्षयवृद्ध्युदये तराः ।।\nभार्यामित्रस्वबंधूनां वियोगाः संगमास्तथा ।। ५३-३९ ।।"
  },
  {
    "text": "पितरो विविधा दृष्टा मातरश्च तथा मया ।।\nदुःखानि चानुभूतानि मया सौख्यान्यनेकशः ।। ५३-४० ।।"
  },
  {
    "text": "प्राप्ताश्च बांधवा स्वसृभ्रातरो ज्ञातयस्तथा ।।\nमयोषितं तथा स्त्रीणां कोष्ठे विण्मूत्रपिच्छिले ।। ५३-४१ ।।"
  },
  {
    "text": "गर्भवासे महादुःखमनुभूतं तथा प्रभो ।।\nदुःखानि यान्यनेकानि बाल्ये यौवनगर्विते ।। ५३-४२ ।।"
  },
  {
    "text": "वार्द्धक्ये च हृषीकेश तानि प्राप्तानि वै मया ।।\nमरणे यानि दुःखानि गुप्तमार्गे यमालये ।। ५३-४३ ।।"
  },
  {
    "text": "मया तान्यनुभूतानि नरके यातनाकुले ।।\nक्रिमिकीटद्रुमाणां च हस्त्यश्वमृगपक्षिणाम् ।। ५३-४४ ।।"
  },
  {
    "text": "महिषाणां गवां चैव तथान्येषां वनौकसाम् ।।\nद्विजातीनां च सर्वेषां शूद्राणां चैव योनिषु ।। ५३-४५ ।।"
  },
  {
    "text": "धनिनां क्षत्रियाणां च दरिद्राणां तपस्विनाम् ।।\nनृपभृत्यानां तथान्येषां च देहिनाम् ।। ५३-४६ ।।"
  },
  {
    "text": "गृहे तेषां समुत्पन्नो देव चाहं पुनः पुनः ।।\nगतोऽस्मि दासतां नाथ भृत्यानां बहुशो नृणाम् ।। ५३-४७ ।।"
  },
  {
    "text": "दरिद्रत्वं स्वामित्वं च तथा गतः ।।\nहता मया हतश्चान्चैर्हतं मे घातिता मया ।। ५३-४८ ।।"
  },
  {
    "text": "दत्तं मेऽन्यैरथान्येभ्यो मया दत्तमनेकशः ।।\nपितृमातृसुहृद्वर्गकलत्राणां कृतेन च ।। ५३-४९ ।।"
  },
  {
    "text": "अहं हृष्टोऽसकृद्दैन्यैश्चाश्रुधौताननो गतः ।।\nदेवतिर्यङ्मनुष्येषु चरेषु स्थावरेषु च ।। ५३-५० ।।"
  },
  {
    "text": "न विद्यते च तत्स्थानं यत्राहं न गतः प्रभो ।।\nकदा मे नरके वासः कदा स्वर्गे जगत्पते ।। ५३-५१ ।।"
  },
  {
    "text": "कदा मनुष्यलोकेषु कदा तिर्यग्गतेषु च ।।\nजलयंत्रे तथा चक्रे कदाऽवटनिबंधने ।। ५३-५२ ।।"
  },
  {
    "text": "पातितोऽधस्तथोर्द्ध्वं च कदा मध्ये स्थितस्त्वहम् ।।\nतथा चाहं सुरश्रेष्ठ कर्म्मवल्लीं समाश्रितः ।। ५३-५३ ।।"
  },
  {
    "text": "एवं संसारचक्रेऽस्मिन्भैरवे लोमहर्षणे ।।\nभ्रमामि सुचिरं कालं नांतं पश्यामि कर्हिचित् ।। ५३-५४ ।।"
  },
  {
    "text": "न जाने किं करोम्येष हरे व्याकुलितेंद्रियः ।।\nशोकतृष्णाभिभूतश्च कांदिशीको विचेतनः ।। ५३-५५ ।।"
  },
  {
    "text": "इदानीं त्वामहं देव विकलः शरणं गतः ।।\nत्राहि मां दुःखितं कृष्ण मग्नं संसारसागरे ।। ५३-५६ ।।"
  },
  {
    "text": "कृपां कुरु जगन्नाथ भक्तोऽहं यदिमन्यसे ।।\nत्वामृते नास्ति मे बंधुर्योऽसौ चिंतां करिष्यति ।। ५३-५७ ।।"
  },
  {
    "text": "देव त्वां नाथमासाद्य न भयं मेऽस्ति कुत्रचित् ।।\nजीविते मरण चैव योगक्षेमे तथा प्रभो ।। ५३-५८ ।।"
  },
  {
    "text": "ये तु त्वां विधिवद्देव नार्चयंति नराधमाः ।।\nसुगतिस्तु कथं तेषां भवेत्संसारबंधनात् ।। ५३-५९ ।।"
  },
  {
    "text": "किं तेषां कुलशीलेन विद्यया जीवितेन च ।।\nयेषां न जायते भक्तिर्जगद्धातरि केशवे ।। ५३-६० ।।"
  },
  {
    "text": "प्रकृतिं त्वासुरीं प्राप्य ये त्वां निंदंति मोहिताः ।।\nपतंति नरके घोरे जायमानाः पुनःपुनः ।। ५३-६१ ।।"
  },
  {
    "text": "न तेषां निष्कृतिस्तस्माद्विद्यते नरकार्णवात् ।।\nये दूषयंति दुर्वृत्तास्ते देव पुरुषाधमाः ।। ५३-६२ ।।"
  },
  {
    "text": "यत्र यत्र भवेज्जन्म मम कर्मनिबंधनात् ।।\nतत्र तत्र हरे भक्तिस्त्वयि स्तादक्षता सदा ।। ५३-६३ ।।"
  },
  {
    "text": "आराध्य त्वां परं दैत्या नराश्चान्येऽपि संगताः ।।\nअवापुः परमां सिद्धिं कस्त्वां देव न पूजयेत् ।। ५३-६४ ।।"
  },
  {
    "text": "न शक्नुवंति ब्रह्माद्याः स्तोतुं त्वां प्रकृतेः परम् ।।\nयथा चाज्ञानभावेन संस्तुतोऽसि मया प्रभो ।। ५३-६५ ।।"
  },
  {
    "text": "तत्क्षमस्वापराधान्मे यदि तेऽस्ति दया मयि ।।\nकृतापराधेऽपि हरे क्षमां कुर्वंति साधवः ।। ५३-६६ ।।"
  },
  {
    "text": "तस्मात्प्रसीद देवेश भक्त्या स्नेहं समाश्रितः ।।\nस्तुतोऽसि यन्मया देव भक्तिभावेन चेतसा ।। ५३-६७ ।।"
  },
  {
    "text": "सांगं भवतु तत्सर्वं वासुदेव नमोऽस्तु ते ।। ५३-६८ ।।"
  },
  {
    "text": "इति श्रीबृहन्नारदीयपुराणोत्तरभागे वसुमोहिनीसंवादे पुरुषोत्तममाहात्म्ये त्रिपञ्चाशत्तमोऽध्यायः ।। ५३ ।।"
  }
]
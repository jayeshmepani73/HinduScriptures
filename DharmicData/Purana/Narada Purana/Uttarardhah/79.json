[
  {
    "text": "<span style=\"font-size: 14pt; line-height: 200%\">अथ मथुरामाहात्म्यमारभ्यते ।।"
  },
  {
    "text": "मोहिन्युवाच ।।\nश्रुतं ह्यवंत्या माहात्म्यं वसो पापहरं नृणाम् ।।\nअधुना श्रोतुमिच्छामि माहात्म्यं मथुराभवम् ।। ७९-१ ।।"
  },
  {
    "text": "वसुरुवाच ।।\nश्रृणु मोहिनि वक्ष्यामि मथुरायाः शुभावहम् ।।\nवैभवं यत्र भगवाञ्जातः पद्मभुवार्थितः ।। ७९-२ ।।"
  },
  {
    "text": "आविर्भूय विभुस्तत्र संप्राप्तो नंदगोकुलम् ।।\nतत्र स्थित्वाखिलाः क्रीडाश्चकार सहगोपकैः ।। ७९-३ ।।"
  },
  {
    "text": "हत्वा च कंसप्रहितान्पूतनादीन्निशाचरान् ।।\nविजहार स गोपीभिर्वनेषु द्वादशस्वपि ।। ७९-४ ।।"
  },
  {
    "text": "वनेषु यानि तीर्थानि संति यानि च माथुरे ।।\nतानि तेऽहं प्रवक्ष्यामि श्रृणु मोहिनि सांप्रतम् ।। ७९-५ ।।"
  },
  {
    "text": "आद्यं मधुवनं नाम स्नातो यत्र नरोत्तमः ।।\nसंतर्प्य देवर्षिपितॄन्विष्णुलोके महीयते ।। ७९-६ ।।"
  },
  {
    "text": "अथ तालाह्वयं देवि द्वितीयं वनमुत्तमम् ।।\nयत्र स्नातो नरो भक्त्वा कृतकृत्यः प्रजायते ।। ७९-७ ।।"
  },
  {
    "text": "कुमुदाख्यं तृतीयं तु यत्र स्नात्वा सुलोचने ।।\nलभते वांछितान्कामानिहामुत्र च मोदते ।। ७९-८ ।।"
  },
  {
    "text": "ततः काम्यवनं नाम चतुर्थं परिकीर्तितम् ।।\nबहुतीर्थान्वितं यत्र गत्वा स्याद्विष्णुलोकभाक् ।। ७९-९ ।।"
  },
  {
    "text": "यत्तत्र विमलं कुंडं सर्वतीर्थोत्तमोत्तमम् ।।\nतत्र स्नातो नरो भद्रे लभते वैष्णवं पदम् ।। ७९-१० ।।"
  },
  {
    "text": "पंचमं बहुलाख्यं तु वनं पापविनाशनम् ।।\nयत्र स्नातस्तु मनुजः सर्वान्कामानवाप्नुयात् ।। ७९-११ ।।"
  },
  {
    "text": "अस्ति भद्रवनं नाम षष्ठं स्नातोऽत्र मानवः ।।\nकृष्णदेवप्रसादेन सर्वभद्राणि पश्यति ।। ७९-१२ ।।"
  },
  {
    "text": "खादिरं तु वनं देवि सप्तमं यत्र मानवः ।।\nस्नानमात्रेण लभते तद्विष्णोः परमं पदम् ।। ७९-१३ ।।"
  },
  {
    "text": "महावनं चाष्टमं तु सदैव हरिवल्लभम् ।।\nतद्दृष्ट्वा मनुजो भक्त्या शक्रलोके महीयते ।। ७९-१४ ।।"
  },
  {
    "text": "लोहजंघं तु नवमं वनं यत्राप्लुतो नरः ।।\nमहाविष्णुप्रसादेन भुक्तिं मुक्तिं च विंदति ।। ७९-१५ ।।"
  },
  {
    "text": "बिल्वारण्यं तु दशमं यत्र स्नातः सुमध्यमे ।।\nशैवं वा वैष्णवं वापि याति लोकं निजेच्छया ।। ७९-१६ ।।"
  },
  {
    "text": "एकादशं तु भांडीरं योगिनामतिवल्लभम् ।।\nयत्र स्नातो नरो भक्त्या सर्वपापैर्विमुच्यते ।। ७९-१७ ।।"
  },
  {
    "text": "वृन्दावनं द्वादशं तु सर्वपापनिकृंतनम् ।।\nयत्समं न धरापृष्टे वनमस्त्यपरं सति ।। ७९-१८ ।।"
  },
  {
    "text": "यत्र स्नातस्तु मनुजो देवर्षिपितृतर्पणम् ।।\nकृत्वा ऋणत्रयान्मुक्तो विष्णुलोके महीयते ।। ७९-१९ ।।"
  },
  {
    "text": "विंशतिर्योजनानां तु माथुरं परिमंडलम् ।।\nयत्र कुत्राप्लुतस्तत्र विष्णुभक्तिमवाप्नुयात् ।। ७९-२० ।।"
  },
  {
    "text": "तन्मध्ये मथुरा नाम पुरी सर्वोत्तमोत्तमा ।।\nयस्या दर्शनमात्रेण भक्तिं विंदति माधवे ।। ७९-२१ ।।"
  },
  {
    "text": "विश्रांतिसंज्ञकं यत्र तीर्थरत्नं नरेश्वरि ।।\nतत्र स्नातो नरो भक्त्या वैष्णवं लभते पदम् ।। ७९-२२ ।।"
  },
  {
    "text": "विश्रांतिर्निकटे दक्षे विमुक्तं तीर्थमुत्तम् ।।\nतत्र स्नातो नरो भक्त्या मुक्तिमाप्नोति निश्चितम् ।। ७९-२३ ।।"
  },
  {
    "text": "ततोऽपि दक्षिणे भागे रामतीर्थं जनेश्वरि ।।\nयत्र स्नातो नरोऽज्ञानबंधान्मुक्तो भवेद्ध्रुवम् ।। ७९-२४ ।।"
  },
  {
    "text": "संसारमोक्षणं तस्माद्दक्षिणे तीर्थमुत्तमम् ।।\nतत्र स्नात्वा तु मनुजो विष्णुलोके महीयते ।। ७९-२५ ।।"
  },
  {
    "text": "प्रयागाख्यं ततो दक्षे तीर्थं त्रिदशदुर्लभम् ।।\nस्नातस्तत्र नरो देवि अग्निष्टोमफलं लभेत् ।। ७९-२६ ।।"
  },
  {
    "text": "ततः कनखलं तीर्थँ यत्र स्नातो नरः सति ।।\nस्वर्गमासाद्य देहांते मोदते नंदनादिषु ।। ७९-२७ ।।"
  },
  {
    "text": "तद्दक्षे तिन्दुकं तीर्थं यस्मिन्स्नातो नरोत्तमः ।।\nराजसूयफलं प्राप्य मोदते दिवि देववत् ।। ७९-२८ ।।"
  },
  {
    "text": "ततः परं पटुस्वामितीर्थं भास्करवल्लभम् ।।\nस्नात्वा यत्र रविं दृष्ट्वा भुक्तभोगो दिवं व्रजेत् ।। ७९-२९ ।।"
  },
  {
    "text": "तस्माद्दक्षिणतो भद्रे ध्रुवतीर्थमनुत्तमम् ।।\nयत्र स्नातो ध्रुवं दृष्ट्वा लभते वैष्णवं पदम् ।। ७९-३० ।।"
  },
  {
    "text": "ध्रुवतीर्थात्ततो दक्षे तीर्थं सप्तर्षिसेवितम् ।।\nतत्र स्नात्वा मुनीन्दृष्ट्वा ऋषिलोके प्रमोदते ।। ७९-३१ ।।"
  },
  {
    "text": "दक्षिणे ऋषितीर्थस्य मोक्षतीर्थमनुत्तमम् ।।\nयत्र वै स्नानमात्रेण मुच्यते सर्वपापतः ।। ७९-३२ ।।"
  },
  {
    "text": "तद्दक्षे बोधिनीतीर्थं स्नात्वा यत्र तु मानवः ।।\nदत्वा पिंडं पितृभ्यश्च नयेत्तांस्त्रिदशालयम् ।। ७९-३३ ।।"
  },
  {
    "text": "तद्दक्षे कोटितीर्थँ वै यत्र स्नानेन मानवः ।।\nसर्वपापविनिर्मुक्तो विष्णुलोकमवाप्नुयात् ।। ७९-३४ ।।"
  },
  {
    "text": "विश्रांतेरुत्तरे भागे तीर्थमस्त्यसिकुंडकम् ।।\nयत्र स्नातो नरो देवि वैष्णवं लभते पदम् ।। ७९-३५ ।।"
  },
  {
    "text": "असिकुंडस्य सौम्ये तु नवतीर्थं सुलोचने ।।\nयत्र वै स्नानतो मर्त्यः स्वर्गलोके महीयते ।। ७९-३६ ।।"
  },
  {
    "text": "तीर्थं संयमनं नाम तत उत्तरतः स्थितम् ।।\nतत्र स्नानेन दानेन यमलोकं न पश्यति ।। ७९-३७ ।।"
  },
  {
    "text": "तदुत्तरे परं तीर्थं धारायतनसंज्ञिकम् ।।\nतत्र स्नात्वा तु मनुजः पितृभिः सह मोदते ।। ७९-३८ ।।"
  },
  {
    "text": "तदुत्तरे नागतीर्थं यत्र स्नानेन मोहिनि ।।\nसर्पेभ्यो ह्यभयं लब्ध्वा स्वर्गे लोके महीयते ।। ७९-३९ ।।"
  },
  {
    "text": "तदुत्तरं ब्रह्मलोकं घंटाभरणकाह्वयम् ।।\nस्नानात्पापापहं तीर्थं ब्रह्मलोकगतिप्रदम् ।। ७९-४० ।।"
  },
  {
    "text": "अस्मात्सौम्ये परं तीर्थं सोमाख्यं यत्र संप्लुतः ।।\nसोमलोकमवाप्नोति विपापो मनुजोत्तमः ।। ७९-४१ ।।"
  },
  {
    "text": "स्नात्वा प्राचीसरस्वत्यां तस्मादुत्तरतः शुभे ।।\nयत्र वै स्नानमात्रेण नरो वागीश्वरो भवेत् ।। ७९-४२ ।।"
  },
  {
    "text": "तदुत्तरे चक्रतीर्थं यत्र स्नातस्तु मानवः ।।\nजित्वा शत्रुगणं स्वर्गे मोदते युगसप्तकम् ।। ७९-४३ ।।"
  },
  {
    "text": "दशाश्वमेधिकं तीर्थं तस्मादुत्तरतः स्थितम् ।।\nयत्र स्नानेन सुभगे वाजिमेधफलं लभेत् ।। ७९-४४ ।।"
  },
  {
    "text": "गोकर्णाख्यं शिवं तत्र संपूज्य विधिवन्नरः ।।\nसर्वान्कामानवाप्यांते शिवलोके महीयते ।। ७९-४५ ।।"
  },
  {
    "text": "विघ्नराजाह्वयं तीर्थँ तस्मादुत्तरतः स्थितम् ।।\nयत्र स्नात्वा ह्यविघ्नेन सर्वकर्मफलं लभेत् ।। ७९-४६ ।।"
  },
  {
    "text": "तदुत्तरे ह्यनंताख्यं तीर्थं तत्राप्लुतोः नरः ।।\nचतुर्विंशतितीर्थानां माथुराणां फलं लभेत् ।। ७९-४७ ।।"
  },
  {
    "text": "मथुरायां महाभागे साक्षाद्देवो हरिः स्थितः ।।\nचतुर्व्यूहस्वरूपेण माथुराणां विमुक्तिदः ।। ७९-४८ ।।"
  },
  {
    "text": "एका वाराहमूर्तिश्च परा नारायणाह्वया ।।\nवामनाख्या तृतीया च चतुर्थी हलधारिणी ।। ७९-४९ ।।"
  },
  {
    "text": "चतुर्व्ग्रहधरं दृष्ट्वा समभ्यर्च्य विधानतः ।।\nनरो मुक्तिमवाप्नोति नात्र कार्या विचारणा ।। ७९-५० ।।"
  },
  {
    "text": "रंगेशं चापि भूतेशं महाविद्यां च भैरवम् ।।\nदृष्ट्वा संपूज्य विधिवत्तीर्यात्राफलं लभेत् ।। ७९-५१ ।।"
  },
  {
    "text": "चतुःसामुद्रिके कूपे कुब्जायाश्च गणेशितुः ।।\nतथा कृष्णाख्यगंगायां स्नात्वा मुच्येत पातकात् ।। ७९-५२ ।।"
  },
  {
    "text": "सर्वस्य माथुराख्यस्य मंडलस्य शुभानने ।।\nआधिपत्ये स्थितो देवः केशवः क्लेशनाशनः ।। ७९-५३ ।।"
  },
  {
    "text": "अदृष्ट्वा केशवं भद्रे माथुरे पुण्यमंडले ।।\nजनुर्निरर्थकं तस्य संसरेद्भवसागरे ।। ७९-५४ ।।"
  },
  {
    "text": "अन्यान्यसंख्यतीर्थानि तत्र सन्ति शुभानने ।।\nस्नात्वा तेष्वपि दत्त्वा च किंचित्तत्र स्थिताय च ।। ७९-५५ ।।"
  },
  {
    "text": "नगे न दुर्गतिं याति सत्यं तुभ्यं मयोदितम् ।।\nमथुरायाश्च माहात्म्यं श्रावयेद्यः श्रृणोति च ।।\nसोऽपि भक्तिं हरौ लब्ध्वा सर्वान्कामानवाप्नुयात् ।। ७९-५६ ।।"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे मथुरामाहात्म्यवर्णनं नामैकोनाशीतितमोऽध्यायः ।। ७९ ।।"
  },
  {
    "text": "इति मथुरामाहात्म्यम् ।।\n</span>"
  }
]
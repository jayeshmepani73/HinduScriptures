[
  {
    "text": "<span style=\"font-size: 14pt; line-height: 200%\">वसिष्ठ उवाच ॥\nएवं धर्मांगदो राज्यं चकार वसुधातले ॥\nपितुर्ननियोगाद्राजेंद्र पालयन् हरिवासरम् ॥ २२-१ ॥\nन बभूव जनः कश्चिद्यो न धर्मे व्यवस्थितः ॥\nनासुखी नाप्रजः कश्चिन्न वा कुष्ठी महीपते ॥ २२-२ ॥\nहृष्टपुष्ट जने तस्मिन् क्ष्मा चैव निधिदायिनी ॥\nघटदोग्ध्रीषु नृपते तृप्तवत्सासु धेनुषु ॥ २२-३ ॥\nपुटके कुटके क्षौद्रं द्रोणमात्रं द्रुमे द्रुमे ॥\nप्रहृष्टायां तु मेदिन्यां सर्वधान्यसमुद्भवः ॥ २२-४ ॥\nकृतस्य स्पर्द्धिनि युगे त्रेतान्ते द्वापरे युगे ॥\nव्यतीते जलदापाये निर्मले चांबरे गृहे ॥ २२-५ ॥\nसुगंधिशालिपक्वाढ्ये कुंभोद्भवविलोकिते ॥\nमध्यप्रवाहयुक्तासु निम्नगासु समंततः ॥ २२-६ ॥\nतीरोत्थैः काशपुष्पैश्च शुक्लकेशैरिवांगना ॥\nचन्द्रांशुधवले लोके नातितीव्रे दिवाकरे ॥ २२-७ ॥\nतस्मिन्मनुष्यबहुलैर्जलस्नानविचित्रितैः ॥\nयत्रोत्सुकैः प्रयातैस्तु भूमिपालैः समंततः ॥ २२-८ ॥\nप्रबोधसमये विष्णोराश्विनांते जगद्गुरोः ॥\nमोहिनी रमयामास तत्काले हृच्छयार्दिता ॥ २२-९ ॥\nराजानं विविधैः सौख्यैः सर्वभावेन सुंदरी ॥\nवनेषु गिरिश्रृंगेषु नदीनां संगमेषु च ॥ २२-१० ॥\nपद्मिनी कुसुमाढ्येषु सरःसु विविधेषु च ॥\nमलये मन्दरे विंध्ये महेंद्रे विबुधालये ॥ २२-११ ॥\nसह्ये प्रालेयसंज्ञे च दिगंबरगिरौ शुभे ॥\nअन्येषु चैव राजानं स्वर्गस्थानादिकेषु च ॥ २२-१२ ॥\nरमयायास राजेंद्र दिव्यरूपा दिने दिने ॥\nराजापि मोहिनीं प्राप्य सर्वं कृत्यं परित्यजन् ॥ २२-१३ ॥\nत्यक्तं न वासरं विष्णोर्जन्ममृत्युनिकृंतनम् ॥\nव्रतं नोपेक्षते तत्तु अतिमुग्धोऽपि पार्थिवः ॥ २२-१४ ॥\nक्रीडां त्यजति भूपालो दशम्यादिदिनत्रये ॥\nएवं प्रकीडतस्तस्य पूर्णे संवत्सरे गते ॥ २२-१५ ॥\nकाले कालविदां श्रेष्ठः संप्राप्तः कार्तिकः शुभः ॥\nनिद्राछेदकरो विष्णोः स मासः पुण्यदायकः ॥ २२-१६ ॥\nयस्मिन्कृतं हि सुकृतं वैष्णवैर्मनुजैर्नृप ॥\nअक्षयं हि भवेत्सर्वं विष्णुलोकप्रदायकम् ॥ २२-१७ ॥\nन कार्तिकसमो मासो न कृतेन समं युगम् ॥\nन धर्मस्तु दया तुल्यो न ज्योतिश्चक्षुषा समम् ॥ २२-१८ ॥\nन वेदेन समं शास्त्रं न तीर्थं गंगया समम् ॥\nन भूम्या सदृशं दानं न सुखं भार्यया समम् ॥ २२-१९ ॥\nन कृष्या तु समं वित्तं न लाभः सुरभीसमः ॥\nन तपोऽनशनादन्यन्न दमेन समं शिवम् ॥ २२-२० ॥\nतृप्तिर्न रसनातुल्या न समोऽन्यो द्विजेन च ॥\nन धर्मेण समं मित्रं न सत्येन समं यशः ॥ २२-२१ ॥\nनारोग्यसममैश्वर्यं न देवः केशवात्परः ॥\nन कार्तिकसमं लोके पावनं कवयो विदुः ॥ २२-२२ ॥\nकार्तिकः प्रवरो मासो विष्णोश्चापि प्रियः सदा ॥\nअव्रतो हि क्षिपेद्यस्तु मासं दामोदरप्रियम् ॥ २२-२३ ॥\nतिर्यग्योनिमवाप्नोति सर्वधर्मबहिष्कृतः ॥ २२-२४ ॥\nमांधातोवाच ॥\nसंप्राप्य कार्तिके मासे राजा रुक्मांगदो मुने ॥\nमोहिनीं मोहसंयुक्तां कथं स बुभुजे वद ॥ २२-२५ ॥\nविष्णुभक्तः श्रुतिपरः प्रवरः स महीक्षिताम् ॥\nतस्मिन्पुण्यतमे मासे किं चकार नृपोत्तमः ॥ २२-२६ ॥\nवसिष्ठ उवाच ॥\nसंप्राप्तं कार्तिकं दृष्ट्वा प्रबोधकरणं हरेः ॥\nअतिप्रमुग्धो राजेंद्रो मोहिनीं वाक्यमब्रवीत् ॥ २२-२७ ॥\nरतं देवि त्वया सार्द्धं मया संवत्सरान्बहून् ॥\nतवापमानभीतेन नोक्तं किञ्चिदपि क्वचित् ॥ २२-२८ ॥\nसांप्रतं वक्तुकामोऽहं तन्निबोध शुभानने ॥\nत्वय्यासक्तस्य मे देवि बहवः कार्तिका गताः ॥ २२-२९ ॥\nन व्रती कार्तिके जातो मुक्त्वैकं हरिवासरम् ॥\nसोऽहं कार्तिकमिच्छामि व्रते न पर्य्युपासितुम् ॥ २२-३० ॥\nअव्रतेन गतो येषां कार्तिको मर्त्यधर्मिणाम् ।\nइष्टापूर्तौ वृथा तेषां धर्मो द्रुहिणसंभवे ॥ २२-३१ ॥\nमांसाशिनोऽपि भूपाला अत्यर्थं मृगयारताः ॥\nते भांसं कार्तिके त्यक्त्वा गता विष्ण्वालयं शुभे ॥ २२-३२ ॥\nप्रवृत्तानां हि भक्ष्याणां कार्तिके नियमे कृते ॥\nअवश्यं विष्णुरूपत्वं प्राप्यते साधकेन हि ॥ २२-३३ ॥\nतिष्ठंतु बहुवित्तानि दानानि वरवर्णिनि ॥\nहृदयायासकर्तॄणि दीपदानाद्दिवं व्रजेत् ॥ २२-३४ ॥\nतस्याप्यभावात्सुभगे परदीपप्रबोधनम् ॥\nकर्तव्यं भक्तिभावेन सर्वदानाधिकं च तत् ॥ २२-३५ ॥\nएकतः सर्वदानानि दीपदानं हि चैकतः ॥\nकार्तिकेन समं प्रोक्तं दीपदानात्प्रबोधनम् ॥ २२-३६ ॥\nकर्तव्यं भक्तिभावेन सर्वदानाधिकं स्मृतम् ॥\nकार्तिकीं च तिथिं कृत्वा विष्णोर्नाभिसरोरुहे ॥ २२-३७ ॥\nआजन्मकृतपापात्तु मुच्यते नात्रसंशयः ॥\nव्रतोपवासनियमैः कार्तिको यस्य गच्छति ॥ २२-३८ ॥\nदेवो वैमानिको भूत्वा स याति परमां गतिम् ॥\nतस्मान्मोहिनि मोहं त्वं परित्यज्य ममोपरि ॥ २२-३९ ॥\nआज्ञां विधेहि तत्कालं करिष्ये कार्त्तिकव्रतम् ॥\nतव वक्षोजपूजाया विरतो नीरजेक्षणे ॥ २२-४० ॥\nअहं व्रतधरश्चैव भविष्ये हरिपूजने ॥\nमोहिन्युवाच ॥\nविस्तरेण समाख्याहि माहात्म्यं कार्तिकस्य च ॥ २२-४१ ॥\nसर्वपुण्याकरः प्रोक्तो मासोऽयं राजसत्तमा ॥\nविशेषात्कुत्र कथितस्तदादिश महामते ॥ २२-४२ ॥\nश्रुत्वा कार्त्तिकमाहात्म्यं करिष्येऽहं यथेप्सितम् ॥ २२-४३ ॥\nरुक्मांगद उवाच ॥\nमाहात्म्यमभिधास्यामि मासस्यास्य वरानने ॥\nयेन भक्तिर्भवित्री ते प्रकर्तुं हरिपूजनम् ॥ २२-४४ ॥\nकार्त्तिके कृच्छ्रसेवी यः प्राजापत्यचरोऽपि वा ॥\nएकांतरोपवासी वा त्रिरात्रोपोषितोऽपि वा ॥ २२-४५ ॥\nयद्वा दशाहं पक्षं वा मासं वा वरवर्णिनि ॥\nक्षपयित्वा नरो याति स विष्णोः परमं पदम् ॥ २२-४६ ॥\nएकभक्तेन नक्तेन तथैवायाचितेन च ॥\nअस्मिन् नरैर्धरा चैव प्राप्यते द्वीपमालिनी ॥ २२-४७ ॥\nविशेषात्पुष्करे तीर्थे द्वारावत्यां च शौकरे ॥\nमासोऽयं भक्तिदः प्रोक्तो व्रतदानार्चनादिभिः ॥ २२-४८ ॥\nतस्निन्हरि दिनं पुण्यं तथा वै भीष्मपंचकम् ॥\nप्रबोधिनीं नरः कृत्वा जागरेण समन्विताम् ॥ २२-४९ ॥\nन मातुर्जठरे तिष्ठेदपि पापान्वितो नरः ॥\nतस्मिन्दिने वरारोहे मंडलं यस्तु पश्यति ॥ २२-५० ॥\nविना सांख्येन योगेन स याति परमं पदम् ॥\nकार्तिके मंडलं दृष्ट्वा शौकरेः सूकरं शुभे ॥ २२-५१ ॥\nदृष्ट्वा कोकवराहं वा न भूयस्तनयो भवेत् ॥\nत्रिविधस्यापि पापस्य दृष्ट्वा मुक्तिर्भवेन्नृणाम् ॥ २२-५२ ॥\nमंडलं चपलापांगि श्रीधरं कुब्जके तथा ॥\nकार्तिके वर्जयेत्तैलं कार्त्तिके वर्जयेन्मधु ॥ २२-५३ ॥\nकार्तिके वर्जयेन्मांसं कार्तिके वर्जयेत्स्त्रियः ॥\nनिष्पावान्कार्तिके देवि त्यंजेद्विष्णुतत्परः ॥ २२-५४ ॥\nसंवत्सरकृतात्पापाद्ब्रहिर्भवति तत्क्षणात् ॥\nप्राप्नोति राजकीं योनिं सकृद्भक्षणसंभवात् ॥ २२-५५ ॥\nकार्तिके शौकरमांसं यस्तु भुञ्जीत दुर्मतिः ॥\nषष्टिवर्षसहस्राणि रौरवे परिपच्यते ॥ २२-५६ ॥\nतन्मुक्तो जायते पापी विष्ठाशी ग्राम्यसूकरः ॥\nमात्स्यं मांसं न भुञ्जीत न कौर्मं नापि हारिणम् ॥ २२-५७ ॥\nचाण्डालो जायते देवि कार्तिके मांसभक्षणात् ॥\nकार्तिकः सर्वपापघ्नः किञ्चिद्व्रतधरस्य हि ॥ २२-५८ ॥\nकार्तिके तु कृतादीक्षा नृणां जन्मनिकृंतनी ॥\nतस्मात्सर्वप्रयत्नेन दीक्षां कुर्वीत कार्तिके ॥ २२-५९ ॥\nअदीक्षितस्य वामोरु कृतं सर्वं निरर्थकम् ॥\nपशुयोनिमवाप्नोति दीक्षया रहितो नरः ॥ २२-६० ॥\nन गृहे कार्तिकं कुर्याद्विशेषेण तु कार्तिकीम् ॥\nतीर्थे हि कार्तिकीं कुर्वन्नरो याति हरेः पदम् ॥ २२-६१ ॥\nकार्तिके शुक्लपक्षस्य कृत्वा ह्येकादशीं नरः ॥\nप्रातर्दत्वा शुभान्कुंभान्प्रयाति हरिमंदिरम् ॥ २२-६२ ॥\nसंवत्सरव्रतानां हि समाप्तिः कार्तिकं स्मृता ॥\nविवाहा यत्र दृश्यंते विष्णोर्नाभिसरोरुहे ॥ २२-६३ ॥\nदिनानि तत्र चत्वारि यथैकं वरावर्णिनि ॥\nविनोत्तरायणे कालं लग्नशुद्धिं विनापि च ॥ २२-६४ ॥\nदृश्यन्ते यत्र सम्बन्धाः पुत्रपौत्रविवर्द्धनाः ॥\nतस्मान्मोहिनि कर्तास्मि कार्तिके व्रतसेवनम् ॥ २२-६५ ॥\nअशेषपापनाशाय तव प्रीतिविवृद्धये ॥\nमोहिन्युवाच ॥\nअहो माहात्म्यमतुलं कार्तिकस्य त्वयोरितम् ॥ २२-६६ ॥\nचातुर्मास्यव्रतानां हि विधिमुद्यापनं वद ॥\nपूर्णता येन भवतगि व्रतानां पृथिवीपते ॥ २२-६७ ॥\nअवैकल्यं भवेच्चैव व्रतं पुण्यफलस्य तु ॥\nराजोवाच ॥\nनक्तव्रती षड्रसेन ब्राह्मणं भोजयेत्प्रिये ॥ २२-६८ ॥\nअयाचिते त्वनङ्काहं सहिरण्यं प्रदापयेत् ॥\nअमांसाशीभवेद्यस्त्तु गां प्रदद्यात्सदक्षिणाम् ॥ २२-६९ ॥\nधात्रीस्नाने नरो दद्याद्दधिपायसमेव च ॥\nफलानां नियमे सुभ्रु फलदानं समाचरेत् ॥ २२-७० ॥\nतैलत्यागे घृतं दद्याद्धृतत्यागे पयस्तथा ॥\nधान्यानां नियमे शालींस्तत्तद्धान्यमथापि वा ॥ २२-७१ ॥\nदद्याद्भूशयने शय्यां तूलिकागंडकान्विताम् ॥\nपत्रभोजी नरोदद्याद्भाजनं घृतसंयुतम् ॥ २२-७२ ॥\nमौने घंटां तिलान्वापि सहिरण्यान्प्रदापयेत् ॥\nदंपत्योर्भोजनं कार्यमुभयोः शयनान्वितम् ॥ २२-७३ ॥\nसंभोगं दक्षिणोपेतं व्रतस्य परिपूर्तये ॥\nप्रातः स्नाने हयं दद्यान्निःस्नेहे घृतसक्तुकान् ॥ २२-७४ ॥\nनखराणां च केशानां धारणे दर्पणं ददेत् ॥\nउपानहौ प्रदद्यात्तु पादत्राणविवर्जने ॥ २२-७५ ॥\nलवणस्य तु संत्यागे दातव्या सुरभिस्तथा ॥\nआमिषस्य परित्यागे सवत्सां कपिलां ददेत् ॥ २२-७६ ॥\nनित्यं दीपप्रदो यस्तु व्रतेऽभीष्टे सुरालये ॥\nस कांचनं तथा ताम्रं सघृतं दीपकं प्रिये ॥ २२-७७ ॥\nप्रदद्याद्वाससा छत्रं वैष्णवे व्रतपूर्तये ॥\nएकांतरोपवासी तु क्षौमवस्त्रं प्रदापयेत् ॥ २२-७८ ॥\nत्रिरात्रे कांचनोपेतां दद्याच्छय्यां स्वलंकृताम् ॥\nषड्ररात्राद्युपवासेषु शिबिकां छत्रसंयुताम् ॥ २२-७९ ॥\nसवाहपुरुषं पीनमनङ्वाहमथार्पयेत् ॥\nअजाविकं त्वेकभक्ते फलाहारे सुवर्णकम् ॥ २२-८० ॥\nशाकाहारे फलं दद्यात्सौवर्णं घृतसंयुतम् ॥\nरसानां चैव सर्वेषां त्यागेऽनुक्तस्य वापि च ॥ २२-८१ ॥\nदातव्यं राजतं पात्रं सौवर्ण वापि शक्तितः ॥\nयथोक्तस्याप्रदाने तु यथोक्ताकरणेऽपि वा ॥ २२-८२ ॥\nविप्रवाक्यं चरेत्सुभ्रु विष्णुस्मरणपूर्वकम् ॥\nवृथा विप्रवचो यस्तु मन्यते मनुजः शुभे ॥ २२-८३ ॥\nदक्षिणां नैव दद्याद्वा स याति नरकेध्रुवम् ॥\nव्रतवैकल्यमासाद्य कुष्ठी चांधः प्रजायते ॥ २२-८४ ॥\nधरामराणां वचने व्यवस्थिता दिवौकसस्तीर्थगणा मखाश्च ॥\nको लंघयेत्सुभ्रु वचो हि तेषां श्रेयोभिकामो मनुजस्तु विद्वान् ॥ २२-८५ ॥\nइदं मया धर्मरहस्ययुक्तं विरंचये श्रीपतिना यथोक्तम् । प्रकाशितं तुभ्यमनन्यवाच्यं फलप्रदं माधवतुष्टिहेतुम् ॥ २२-८६ ॥\nइति श्रीबृहन्नारदीयपुराणोत्तरभागे कार्तिकमाहात्म्यं नाम द्वाविंशोऽध्यायः ॥ २२ ॥"
  },
  {
    "text": "</span>"
  }
]
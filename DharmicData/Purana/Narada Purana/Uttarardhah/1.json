[
  {
    "text": "<span style=\"font-size: 14pt; line-height: 200%\">पांतु वो जलदश्यामाः शार्ङ्गज्याघातकर्कशाः ॥\nत्रैलोक्यमंडपस्तंभाश्चत्वारो हरिबाहवः ॥ १-१ ॥\nसुरा सुरशिरोरत्ननिघृष्टमणिरंजितम् ॥\nहरिपादांबुजद्वंद्वमभीष्टप्रदमस्तु नः ॥ १-२ ॥\nमांधातोवाच ॥\nपापेंधनस्य घोरस्य शुष्कार्द्रस्य द्विजोत्तम ॥\nको वह्निर्दहते तस्य तद्भवान्वक्तुमर्हति । १-३ ॥\nनाज्ञातं त्रिषु लोकेषु चतुर्मुखसमुद्भव ॥\nविद्यते तव विप्रेंद्र त्रिविधस्य सुनिश्चितम् ॥ १-४ ॥\nअज्ञातं पातकं शुष्कं ज्ञातं चार्द्रमुदाहृतम् ॥\nभाव्यं वाप्यथवातीतं वर्तमानं वदस्व नः ॥ १-५ ॥\nवह्निना केन तद्भस्म भवेदेतन्मतं मम ॥\nवसिष्टं उवाच ॥\nश्रूयतां नृपशार्दूल वह्निना येन तद्भवेत् ॥ १-६ ॥\nभस्म शुष्कं तथार्द्रं च पापमस्य ह्यशेषतः ॥ १-७ ॥\nअवाप्य वासरं विष्णोर्यो नरः संयतेंद्रियः ॥\nउपवासपरो भूत्वा पूजयेन्मधुसूदनम् ॥ १-८ ॥\nस धात्रीस्नानसहितो रात्रौ जागरणान्वितः ॥\nविशोधयति पापानि कितवो हि यथा धनम् ॥ १-९ ॥\nएकदाशीसमाख्येन वह्निना पातकेंधनम् ॥\nभस्मतां याति राजेंद्र अपि जन्मशतोद्भवम् ॥ १-१० ॥\nनेदृश पावनं किंचिन्नराणां भूप विद्यते ॥\nयादृशं पद्मनाभस्य दिनं पातकहानिदम् ॥ १-११ ॥\nतावत्पापानि देहेऽस्मिंस्तिष्ठंति मनुजाधिप ॥\nयावन्नोपवसेज्जंतुः पद्मनाभदिनं शुभम् ॥ १-१२ ॥\nअश्वमेधसहस्राणि राजसूयशतानि च ॥\nएकादश्युपवासस्य कलां नार्हंति षोडशीम् ॥ १-१३ ॥\nएकादशेंद्रियैः पापं यत्कृतं भवति प्रभो ॥\nएकादश्युपवासेन तत्सर्वं विलयं व्रजेत् ॥ १-१४ ॥\nएकादशीसमं किंचित्पापनाशं न विद्यते ॥\nव्याजेनापि कृता राजन्न दर्शयति भास्करिम् ॥ १-१५ ॥\nस्वर्गमोक्षप्रदा ह्येषा राज्यपुत्रप्रदायिनी ॥\nसुकलत्रप्रदा ह्येषा शरीरारोग्यदायिनी ॥ १-१६ ॥\nन गंगा न गया भूप न काशी न च पुष्करम् ॥\nन चापि कैरवं क्षेत्रं न रेवा न च देविका ॥ १-१७ ॥\nयमुना चंद्रभागा च पुण्या भूप हरेर्दिनात् ॥\nअनायासेन राजेंद्र प्राप्यते हरिमंदिरम् ॥ १-१८ ॥\nरात्रौ जागरण कृत्वा समुपोष्य हरेर्दिनम् ॥\nसर्वपापविनिर्मुक्तो विष्णुलोके व्रजेन्नरः ॥ १-१९ ॥\nदशैव मातृके पक्षे दश राजेंद्र पैतृके ॥\nभार्याया दश पक्षे च पुरुषानुद्धरेत्तथा ॥ १-२० ॥\nआत्मानमपि राजेंद्र स नयेद्वैष्णवं पुरम् ॥\nचिंतामणिसमा ह्येषा अथवापि निधेः समा ॥ १-२१ ॥\nसंकल्पपादपप्रख्या वेदवाक्योपमाथवा ॥\nद्वादशीं ये प्रपन्ना हि नरा नरवरोत्तम ॥ १-२२ ॥\nते द्वंद्वबाहवो जाता नागारिकृतवाहनाः ॥\nस्रग्विणः पीतवस्त्राश्च प्रयांति हरिमंदिरम् ॥ १-२३ ॥\nएष प्रभावो हि मया द्वादश्याः परिकीर्तितः ॥\nपापेंधनस्य घोरस्य पावकाख्यो महीपते ॥ १-२४ ॥\nहरेर्द्दिनं सदोपोष्यं नरैर्धर्मपरायणैः ॥\nइच्छद्भिर्विपुलान्योगान्पुत्रपौत्रादिकाँस्तथा ॥ १-२५ ॥\nहरिदिनमिह मर्त्यो यः करोत्यादरेण नरवर स तु कुक्षिं मातुराप्नोति नैव ॥\nबहुवृजिनसमेतोऽकामतः कामतो वा व्रजति पदमनंतं लोकनाथस्य विष्णोः ॥ १-२६ ॥\nइति श्रीबृहन्नारदीयपुराणोत्तरभागे द्वादशीमाहात्म्यवर्णनं नाम प्रथमोऽध्यायः ॥ १ ॥"
  },
  {
    "text": "</span>"
  }
]
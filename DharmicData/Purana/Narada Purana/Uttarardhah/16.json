[
  {
    "text": "वसिष्ठ उवाच ।।\nधर्मांगवदचः श्रुत्वा हृष्टो रुक्मांगदोऽब्रवीत् ।।\nसत्य ते जननी पुत्र संप्राप्ता मंदरे मया ।। १६-१ ।।"
  },
  {
    "text": "वेदाश्रयसुता बाला मदर्थं कृतनिश्चया ।।\nकुर्वंती दारुणं पुत्र तपो देवगिरौ पुरा ।। १६-२ ।।"
  },
  {
    "text": "इतः पंचदशादह्नो हयगामी गतो ह्यहम् ।।\nमंदरे पर्वतश्रेष्ठे बहुधातुसमन्विते ।। १६-३ ।।"
  },
  {
    "text": "तस्य मूर्द्धनि बालेयं तोषयंती महेश्वरम् ।।\nस्थिता गानपरा दृष्टा मया तत्र सुदर्शना ।। १६-४ ।।"
  },
  {
    "text": "ततोऽहं मूर्च्छया युक्तः पतितो धरणीतले ।।\nअनंगबाणसंविद्धो व्याधविद्धो यथा मृगः ।। १६-५ ।।"
  },
  {
    "text": "ततोऽहमनया देव्या चालितश्चारुनेत्रया ।।\nवृतश्चैवापि भर्तृत्वे किंचित्प्रार्थनया सह ।। १६-६ ।।"
  },
  {
    "text": "मया चापि प्रतिज्ञातं स्वदक्षिणकरान्वितम् ।।\nसेयं भार्या विशालाक्षी कृता भूधरमस्तके ।। १६-७ ।।"
  },
  {
    "text": "अवरुह्य धरापृष्टे समारुह्य तुरंगमम् ।।\nदिनत्रयेण त्वरितः संप्राप्तस्तव सन्निधौ ।। १६-८ ।।"
  },
  {
    "text": "पश्यमानो गिरीन्देशान्सरांसिसरितस्तथा ।।।\nइयं हि जननी पुत्र तव प्रीतिविवर्द्धिनी ।। १६-९ ।।"
  },
  {
    "text": "अभिवादय चार्वंगीं त्वं निजामिव मातरम् ।।\nतत्पितुर्वचनं श्रुत्वा हयसंस्थामरिंदमः ।। १६-१० ।।"
  },
  {
    "text": "शिरसा धरणीं गत्वा इदं वचनमब्रवीत् ।।\nप्रसीद देवि मातस्त्वं भृत्यो दासः सुतस्तव ।। १६-११ ।।"
  },
  {
    "text": "नमस्करोमि जननीं बहुभूपालसंयुतः ।।\nतं पुत्रमवनीं प्राप्तं मोहिनी प्रेक्ष्य भूपते ।। १६-१२ ।।"
  },
  {
    "text": "भर्तुर्दाक्षिण्ययोगाच्च अवतीर्य तुरंगमात् ।।\nअवागूहत बाहुभ्यामुत्थाप्य पतितं सुतम् ।। १६-१३ ।।"
  },
  {
    "text": "परिष्वक्तस्तदा मात्रा पुनरेवाभ्यनंदयत् ।।\nततस्तां सुमनोज्ञैस्तु चारुवस्त्रैस्च भूषणैः ।। १६-१४ ।।"
  },
  {
    "text": "भूषयित्वा समारोप्य पुनरेव हयोत्तमम् ।।\nस्वपृष्ठे चरणं कृत्वा तस्या राजीवलोचनः ।। १६-१५ ।।"
  },
  {
    "text": "तेनैव विधिना भूप पितरं चान्वरोहयत् ।।\nभूपालैः संवृतो गच्छन्पभ्द्यां धर्मांगदः सुतः ।। १६-१६ ।।"
  },
  {
    "text": "प्रहर्षपुलको ह्यासीज्जननीं प्रेक्ष्य मोहिनीम् ।।\nस्तूयमानः स्वयं चापि मेघगंभीरया गिरा ।। १६-१७ ।।"
  },
  {
    "text": "धन्यः स तनयो लोके मातरो यस्य भूरिशः ।।\nनवा नवतरा भार्याः पितुरिष्टा मनोहराः ।। १६-१८ ।।"
  },
  {
    "text": "यस्यैका जननी लोके पिता तस्यैव दुःखभाक् ।।\nपितुर्दुःखेन किं सौख्यं पुत्रस्य हृदि वर्तते ।। १६-१९ ।।"
  },
  {
    "text": "एकस्या वंदने मातुः पृथिवीफलमश्नुते ।।\nमातॄणां वंदने मह्यं महत्पुण्यं भविष्यति ।। १६-२० ।।"
  },
  {
    "text": "तस्मादभ्यधिकं पुण्यं भविष्यति दिने दिने ।।\nएकमुच्चरमाणोऽसौ राजभिः परिवारितः ।। १६-२१ ।।"
  },
  {
    "text": "प्रविष्टो नगरं रम्यं वैदिशं ऋद्धिसंयुतम् ।।\nहयस्थः प्रययौ राजा मोहिन्या सह तत्क्षणात् ।। १६-२२ ।।"
  },
  {
    "text": "ततो गृहवरं प्राप्य पूज्यमानो जनैर्नृपः ।।\nअवरुह्य हयातस्मान्‌मोहिनीं वाक्यमब्रवीत् ।। १६-२३ ।।"
  },
  {
    "text": "धर्मांगदस्य पुत्रस्य गृहे गच्छ मनोहरे ।।\nएष ते गुरुशुश्रूषां करिष्यति यथा गुणम् ।। १६-२४ ।।"
  },
  {
    "text": "न सखी नैव दासी ते शुश्रूषामाचरेदिति ।।\nसा चैवमुक्ता पत्या तु प्रस्थिता सुतमन्दिरम् ।। १६-२५ ।।"
  },
  {
    "text": "धर्मांगदेन सा दृष्टा गच्छंती मन्दिराय वै ।।\nआत्मनो भर्तृवाक्येन परित्यज्य महीपतीन् ।। १६-२६ ।।"
  },
  {
    "text": "तिष्ठध्वं पितुरादेशादिमां शुश्रूषये ह्यहम् ।।\nस एवमुक्त्वा गत्वा तु बाहुभ्यां परिगृह्य वै ।।\nक्रमे पञ्चदशे प्राप्ते पर्यंके त्ववरोपयत् ।। १६-२७ ।।"
  },
  {
    "text": "कांचने पट्टसूत्रेण रचिते कोमले दृढे ।।\nमृद्वास्तरणसंयुक्ते मणिरत्नविभूषिते ।। १६-२८ ।।"
  },
  {
    "text": "रत्नदीपैश्च बहुशः खचिते सूर्यसप्रभे ।।\nततः पादोदकं चक्रे मोहिन्या धर्मभूषणः ।। १६-२९ ।।"
  },
  {
    "text": "सन्ध्यावल्या गुरुत्वेन ह्यपश्यत्तां नृपात्मजः ।।\nनैवमस्याभवद्दुष्टं मनस्तां मोहिनीं प्रति ।। १६-३० ।।"
  },
  {
    "text": "सुकुमारोऽपि तन्वंगीं पीनोरुजघनस्तनीम् ।।\nमेने वर्षायुतसमामात्मानं च त्रिवत्सरम् ।। १६-३१ ।।"
  },
  {
    "text": "प्रक्षाल्य चरणौ तस्यास्तज्जलं शिरसि न्यधात् ।।\nउवाचावनतो भूत्वा सुकृती मातरस्म्यहम् ।। १६-३२ ।।"
  },
  {
    "text": "इत्युक्त्वा नरनारीभिः स्वयं च श्रमनाशनम् ।।\nचकार सर्वभोगैस्तां युयोज च मुदान्वितः ।। १६-३३ ।।"
  },
  {
    "text": "क्षीरोदमथने जाते कुण्डले चामृतस्रवं ।।\nये लब्धे दानवाञ्चित्वा पाताले धर्ममूर्त्तिना ।। १६-३४ ।।"
  },
  {
    "text": "मोहिन्या कर्णयोश्चक्रे स्वयमेव वृषांगदः ।।\nअष्टोत्तरसहस्रैश्च धात्रीफलनिभैः शुभैः ।। १६-३५ ।।"
  },
  {
    "text": "मौक्तिकै रचितैः शुभ्रैर्हारो देव्याः कृतो हृदि ।।\nनिष्कं पलशतं स्वर्णं कुलिशायुतभूषितम् ।। १६-३६ ।।"
  },
  {
    "text": "हार लघूत्तरं चक्रे मातुर्नृपसुतस्तदा ।।\nवलया वज्रखचिता द्विरष्टौ करयोर्द्वयोः ।। १६-३७ ।।"
  },
  {
    "text": "एकैके निष्ककोटीभिर्मूल्यविद्भिर्नरैः कृताः ।।\nकेयूरनूपुरौ तस्या अनर्घौ स नृपात्मजः ।। १६-३८ ।।"
  },
  {
    "text": "प्रददौ पितुरिष्टाया भूषणार्थं रविप्रभौ ।।\nकटिसूत्रं तु शर्वाण्या यदासीत्पावकप्रभम् ।। १६-३९ ।।"
  },
  {
    "text": "तद्भ्रष्टं भयभीतायाः संग्रामे तारकामये ।।\nकालनेमौ स्थिते राज्ये पतितं मूलपाचने ।। १६-४० ।।"
  },
  {
    "text": "तद्गृहीतं तु दैत्येन मयेन लोकमायिना ।।\nतं हत्वा मलये दैत्यं दैत्यकोटिसमावृतम् ।। १६-४१ ।।"
  },
  {
    "text": "संवत्सररणे घोरे पितुर्वचनकारणात् ।।\nअवाप कटिसूत्रं तु दैत्यराजप्रियास्थितम् ।। १६-४२ ।।"
  },
  {
    "text": "तद्ददौ पितुरिष्टायाः सानन्दपुलको नृपः ।।\nहिरण्यकशिपोः पूर्वं या भार्या लोकसुन्दरी ।। १६-४३ ।।"
  },
  {
    "text": "तस्याः सीमंतकश्चासीत्सौदामिनिसमप्रभः ।।\nसा प्रविष्टा समं पत्या यदा पावकमंगला ।। १६-४४ ।।"
  },
  {
    "text": "समुद्रे क्षिप्य सीमन्तं दुःखेन महतान्विता ।।\nसागरस्तत्तु संगृह्य रत्नश्रेष्ठयुगं किल ।। १६-४५ ।।"
  },
  {
    "text": "ददौ धर्मांगदायाथ तस्य वीर्येण तोषितः ।।\nजनन्याः प्रददौ हृष्टः सूर्यकोटिसमप्रभम् ।। १६-४६ ।।"
  },
  {
    "text": "अग्निशौचे शुभे वस्त्रे कंचुके सुमनोहरे ।।\nसहस्रकोटिमूल्ये ते मोहिन्याः संन्यवेदयत् ।। १६-४७ ।।"
  },
  {
    "text": "देवमाल्यं सुगंधाढ्यं तथा देवविलेपनम् ।।\nसर्वदेवगुरोः पूर्वं सिद्धहस्तात्सुदुर्लभम् ।। १६-४८ ।।"
  },
  {
    "text": "धर्मांगदेन वीरेण द्वीपानां विजये तथा ।।\nलब्धं तत् प्रददौ देव्या मोहिन्याः कामवर्द्धनम् ।। १६-४९ ।।"
  },
  {
    "text": "संभूष्य परया भक्त्या पश्चात्षड्रसभोजनम् ।।\nआनीतं मातृहस्तेन भोजयामास भूमिप ।। १६-५० ।।"
  },
  {
    "text": "पुरस्तादेव जननीं वाक्यैः संबोध्य भूरिशः ।।\nमया त्वया च कर्तव्यं राज्ञो वाक्यं न संशयः ।। १६-५१ ।।"
  },
  {
    "text": "या इष्टा नृपतेर्देवि सास्माकं हि गरीयसी ।।\nइष्टा या भूपतेर्भर्तुस्तस्या या दुष्टमाचरेत् ।। १६-५२ ।।"
  },
  {
    "text": "सा पत्नी नरकं याति यावदिंद्राश्चतुर्दश ।।\nसापत्नभावं या कुर्याद्भर्तृस्नेहेष्टया सह ।। १६-५३ ।।"
  },
  {
    "text": "तस्याः स्नेहवियोगार्थं तप्यते ताम्रभ्राष्टके ।।\nयथा सुखं भवेद्भर्तुस्तथा कार्यं हि भार्यया ।। १६-५४ ।।"
  },
  {
    "text": "अनुकूलं हितं तस्या इष्टाया भर्तुराचरेत् ।।\nयथा भर्ता तथा तां हि पश्येत वरवर्णिनि ।। १६-५५ ।।"
  },
  {
    "text": "हीनायाश्चापि शुश्रूषां कृत्वा याति त्रिविष्टपम् ।।\nपश्चात्स्थाने भवेत्सापि मनसा याभवत्प्रिये ।। १६-५६ ।।"
  },
  {
    "text": "सर्वान्भोगानवाप्नोति भर्तुरिष्टं प्रगृह्य हि ।।\nइर्ष्याभावपरित्यागात्सर्वेश्वरपदं लभेत् ।। १६-५७ ।।"
  },
  {
    "text": "सपत्नी या सपत्न्यास्तुःशुश्रूषां कुरुते सदा ।।\nभर्तुरिष्टां संनिरीक्ष्य तस्या लोकोऽक्षयो भवेत् ।। १६-५८ ।।"
  },
  {
    "text": "भर्तुरिष्टा पुरा वेश्या ह्यभवत्सा कुलेषु वै ।।\nशूद्रजातेः सुदुष्टस्य परित्यक्तक्रियस्य तु ।। १६-५९ ।।"
  },
  {
    "text": "आचरद्‌वेश्यया सार्द्धं सा भार्या पतिरंजिनी ।।\nप्रक्षालनं द्वयोः पादौ द्वयोरुच्छिष्टभोजिनी ।। १६-६० ।।"
  },
  {
    "text": "उभयोरप्यधः शेते उभयोर्वै हितं रता ।।\nवेश्यया वार्यमाणापि सदाचारपथे स्थिता ।। १६-६१ ।।"
  },
  {
    "text": "एवं शुश्रीषयंत्या हि भर्तारं वेश्यया सह ।।\nजगाम सुमहान्कालो वर्तंत्या दुःखसागरे ।। १६-६२ ।।"
  },
  {
    "text": "अपरस्मिन्दिने भर्ता माहिषं मूलकान्वितम् ।।\nअभक्षयत निष्पावं दुर्मेधास्तैलमिश्रितम् ।। १६-६३ ।।"
  },
  {
    "text": "तदपथ्यभुजस्तस्य अवमन्य पतिव्रताम् ।।\nअभवद्दारुणो रोगो गुदे तस्य भगंदरः ।। १६-६४ ।।"
  },
  {
    "text": "संदह्यमानोऽतितरां दिवा रात्रौ स भूरिशः ।।\nतस्य गेहे स्थितं वित्तं समादाय जगाम सा ।। १६-६५ ।।"
  },
  {
    "text": "वेश्यान्यस्मैददौ प्रीत्या यूने कामपरायणा ।।\nततः स दीनवदनो व्रीडया च समन्वितः ।। १६-६६ ।।"
  },
  {
    "text": "उवाच प्ररुदन्भार्यां शूद्रो व्याकुलचेतनः ।।\nपरिपालय मां देवि वेश्यासक्तं सुनिष्ठुरम् ।। १६-६७ ।।"
  },
  {
    "text": "न मयोपकृतं किंचित्तव सुंदरि पापिना ।।\nरमते वेश्यया सार्द्धं बहूनब्दान्सुमध्यमे ।। १६-६८ ।।"
  },
  {
    "text": "यो भार्यां प्रणतां पापोनानुमन्येत गर्वितः ।।\nसोऽशुभानि समाप्नोति जन्मानि दश पंच च ।। १६-६९ ।।"
  },
  {
    "text": "दिवाकीर्तिगृहे तस्माद्योनिं प्राप्स्यामि गर्हिताम् ।।\nतवापमानतो देवि मनो न कलुषीकृतम् ।। १६-७० ।।"
  },
  {
    "text": "इति भर्तृवचः श्रुत्वा भार्या भर्तारमब्रवीत् ।।\nपुराकृतानि पापानि दुःखानि प्रभवंति हि ।।\nतानि सक्षमते विद्वान् स विज्ञेयो नृणां वरः ।। १६-७१ ।।"
  },
  {
    "text": "तन्मया पापया पापं कृतं वै पूर्वजन्मनि ।।\nतद्भजंत्या न मे दुःखं न विषादः कथंचन ।। १६-७२ ।।"
  },
  {
    "text": "एवमुक्त्वा समाश्वास्य भर्तारमनुशास्य च ।।\nअनीतं जनकाद्वित्तं बंधुभ्यो वरवर्णिनी ।। १६-७३ ।।"
  },
  {
    "text": "क्षीरोदनिलयावासं मन्यते स्म सती पतिम् ।।\nदिवा दिवा त्रिर्यत्नेन रात्रौ गुह्यविशोधनम् ।। १६-७४ ।।"
  },
  {
    "text": "रजनीकरवृक्षोत्थं गृह्य निर्यासमंजसा ।।\nनखेन पातयेद्भर्तुः क्रिमीन्कुष्ठाच्छनैः शनैः ।। १६-७५ ।।"
  },
  {
    "text": "मयूरपुच्छसंयुक्तं पवनं चाकरोत्तदा ।।\nन देवि रात्रौ स्वपिति न दिवा च वरानना ।। १६-७६ ।।"
  },
  {
    "text": "भर्तृदुःखेन संतप्ता अपश्यज्ज्वलितं जगत् ।।\nयद्यस्ति वसुधा देवी पितरो देवतास्तथा ।। १६-७७ ।।"
  },
  {
    "text": "कुर्वंतु रोगहीनं मे भर्तारं गतकल्मषम् ।।\nचंडिकायै प्रदास्यामि रक्तं मांससमुद्भवम् ।। १६-७८ ।।"
  },
  {
    "text": "नृच्छागमहिषोपेतं भर्तुरारोग्यहेतवे ।।\nसादरं कारयिष्यामि उपवासान्दशैव तु ।। १६-७९ ।।"
  },
  {
    "text": "शरीरं स्थापयिष्येऽहं सूक्ष्मकंटकसंस्तरे ।।\nनोपभोक्ष्यामि मधुरं नोपभोक्ष्यामि वै घृतम् ।। १६-८० ।।"
  },
  {
    "text": "बाह्याभ्यंगविहीनाहं संस्थास्ये दिनसंचयम् ।।\nजीवतां रोगहीनो हि भर्ता मे शरदां शतम् ।। १६-८१ ।।"
  },
  {
    "text": "एवं प्रव्याहरंती सा वासरे वासरे गते ।।\nअथ कालेन चाल्पेन त्रिदोषोऽस्य व्यजायत ।। १६-८२ ।।"
  },
  {
    "text": "त्रिकटुं प्रददौ भर्तुर्यत्नेन महता तदा ।।\nशीतार्तः कंपमानोऽसौ पत्न्यंगुलिमखंडयत् ।। १६-८३ ।।"
  },
  {
    "text": "उभयोर्दतयोः श्लेषः सहसा समपद्यत ।।\nतत्खंडमंगुलेर्वक्त्रे स्थितं नृपतिवल्लभे ।। १६-८४ ।।"
  },
  {
    "text": "अथ विक्रीय वलयं क्रीत्वा काष्ठानि भूरिशः ।।\nचितां सार्पिर्युतां चक्रे मध्ये धृत्वा पतिं तदा ।। १६-८५ ।।"
  },
  {
    "text": "अवरुह्य च बाहुभ्यां पादेनाकृष्य पावकम् ।।\nमुखे सुखं समाधाय हृदये हृदयं तथा ।। १६-८६ ।।"
  },
  {
    "text": "जघने जघनं देवि आत्मनः संनिवेश्य वै ।।\nदाहयामास कल्याणी भर्तुर्देहं रुजान्वितम् ।। १६-८७ ।।"
  },
  {
    "text": "आत्मना सह चार्वंगी ज्वलिते जातवेदसि ।। १६-८८ ।।"
  },
  {
    "text": "विमुच्य देहं सहसा जगाम पतिं समादाय च देवलोकम् ।।\nविशोधयित्वा बहुपापसंघान्स्वकर्मणा दुष्करसाधनेन ।। १६-८९ ।।"
  },
  {
    "text": "इति श्रीबृहन्नारदीयपुराणोत्तरभागे पतिव्रतोपाख्यानं नाम षोडशोऽध्यायः ।। १६ ।।"
  }
]
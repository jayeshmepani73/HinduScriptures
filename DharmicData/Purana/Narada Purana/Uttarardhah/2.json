[
  {
    "text": "वसिष्ट उवाच ।।\nइममेवार्थमुद्दिश्य नैमिषारण्यवासिनः ।।\nपप्रच्छुर्मुनयः सूतं व्यासशिष्यं महामतिम् ।। २-१ ।।"
  },
  {
    "text": "स तु पृष्टो महाभाग एकादश्याः सुविस्तरम् ।।\nमाहात्म्यं कथयामास उपवासविधिं तथा ।। २-२ ।।"
  },
  {
    "text": "तद्वाक्यं सूतपुत्रस्य श्रुत्वा द्विजवरोत्तमाः ।।\nमाहात्म्यं चक्रिणश्चापि सर्वपापौघ शांतिदम् ।। २-३ ।।"
  },
  {
    "text": "पुनः पप्रच्छुरमलं सूतं पौराणिकं नृप ।।\nअष्टादश पुराणानि भवान् जानाति मानद ।। २-४ ।।"
  },
  {
    "text": "कानीनस्य प्रसादेनः महाभारतमप्युत ।।\nतन्नास्ति यन्न वेत्सि त्वं पुराणेषु स्मृतिष्वपि ।। २-५ ।।"
  },
  {
    "text": "चरिते रघुनाथस्य शतकोटिप्रविस्तरे ।।\nअस्माकं संशयः कश्चिद्धृदये संप्रवर्तते ।। २-६ ।।"
  },
  {
    "text": "तं भवानर्हति च्छेत्तुं याथार्थ्येन सुविस्तरात् ।।\nतिथेः प्रांतमुपोष्यं स्यादाहोस्विन्मूलमेव च ।। २-७ ।।"
  },
  {
    "text": "दैवे पैत्र्ये समाख्याहि नावेद्यं विद्यते तवल ।।"
  },
  {
    "text": "सौतिरुवाच ।।\nतिथेः प्रांतं सुराणां हि उपोष्यं प्रीतिवर्द्धनम् ।। २-८ ।।"
  },
  {
    "text": "मूलं तिथेः पितॄणां तु कालज्ञैः प्रियमीरितम् ।।\nअतः प्रांतमुपोष्यं हि तिथेर्दशफलेप्सुभिः ।। २-९ ।।"
  },
  {
    "text": "मूलं हि पितृतृप्त्यर्थं विज्ञेयं धर्मकांक्षिभिः ।।\nपूर्वविद्धा न कर्तव्या द्वितीया चाष्टमी तथा ।। २-१० ।।"
  },
  {
    "text": "षष्ठी चैकादशी भूप धर्मकामार्थलिप्सुभिः ।।\nपूर्वविद्धा द्विजश्रेष्ठाः कर्तव्या सप्तमी सदा ।। २-११ ।।"
  },
  {
    "text": "दर्शश्च पौर्णमासश्च पितुः सांवत्सरं दिनम् ।।\nपूर्वविद्धानिमांस्त्यक्त्वा नरकं प्रतिपद्यते ।। २-१२ ।।"
  },
  {
    "text": "हानिं च संततेर्भूपदौर्भाग्यं समवाप्नुयात् ।।\nएतच्छ्रुतं मया विप्राः कृष्णद्वैपायनात्पुरा ।। २-१३ ।।"
  },
  {
    "text": "आदित्योदयवेलायां यास्तोकापि तिथिर्भवेत् ।।\nपूर्वविद्धा तु मंतव्या प्रभूता नोदयं विना ।। २-१४ ।।"
  },
  {
    "text": "पारणे मरणे नॄणां तिथिस्तात्कालिकी स्मृता ।।\nपित्र्येऽस्तमनवेलायां स्पर्शे पूर्णा निगद्यते ।। २-१५ ।।"
  },
  {
    "text": "न तत्रोदयिनी ग्राह्या दैवस्योदयिकी तिथिः ।।\nप्रत्यहं शोधयेत्प्राज्ञस्तिथिं दैवज्ञचिंतकात् ।। २-१६ ।।"
  },
  {
    "text": "तिथिप्रमाणं विप्रेंद्राः क्षपाकरदिवाकरौ ।।\nचंद्रार्कचारविज्ञानात्कालं कालविदो विदुः ।। २-१७ ।।"
  },
  {
    "text": "पूर्वायाः संगदोषेण न योग्यास्ताः प्रपूजने ।।\nवर्जयन्ति नरास्तज्ज्ञा यामांश्च चतुरो द्विजाः ।। २-१८ ।।"
  },
  {
    "text": "अत ऊर्द्ध्वं प्रवक्ष्यामि स्नानपूजाविधिक्रमम् ।।\nन दिवा शुद्धिमाप्नोति तदा रात्रौ विधीयते ।। २-१९ ।।"
  },
  {
    "text": "दिनकार्यमशेषं हि कर्तव्यं शर्वरीमुखे ।।\nविधिरेष मया ख्यातो नराणामुपवासिनाम् ।। २-२० ।।"
  },
  {
    "text": "अल्पायामथ विप्रेंद्रा द्वादश्यामरुणोदये ।।\nस्नानार्चनक्रिया कार्य्या दानहोमादिसंयुता ।। २-२१ ।।"
  },
  {
    "text": "त्रयोदश्यां हि शुद्दायां पारणे पृथिवीफलम् ।।\nशतयज्ञाधिकं वापि नरः प्राप्नोत्यसंशयम् ।। २-२२ ।।"
  },
  {
    "text": "एतस्मात्कारणाद्विप्राः प्रत्यूषे स्नानमाचरेत् ।।\nपितृतर्पणसंयुक्तं न दृष्ट्वा द्वादशीदिनम् ।। २-२३ ।।"
  },
  {
    "text": "महाहानिकरा ह्येषा द्वादशी लंघिता नृभिः ।।\nकरोति धर्महरणमस्नातेव सरस्वती ।। २-२४ ।।"
  },
  {
    "text": "क्षये वाप्यथवा वृद्धौ संप्राप्ते वा दिनोदये ।।\nउपोष्या द्वादशी पुण्या पूर्वविद्धां विवर्जयेत् ।। २-२५ ।।"
  },
  {
    "text": "ब्राह्मण उवाच ।।\nयदा च प्राप्यते सूत द्वादश्यां पूर्वसंभवा ।।\nतदोपवासो हि कथं कर्तव्यो मानवैर्वद ।। २-२६ ।।"
  },
  {
    "text": "उपवासदिनं विद्धं यदा भवति पूर्वया ।।\nद्वितीयेऽह्नि यदा न स्यात्स्वल्पाप्येकादशी तिथिः ।। २-२७ ।।"
  },
  {
    "text": "तत्रोपवासो विहितः कथं तद्वद सूतज ।"
  },
  {
    "text": "सौतिरुवाच ।।\nयदा न प्राप्यते विप्रा द्वादश्यां पूर्वसम्भवम् ।। २-२८ ।।"
  },
  {
    "text": "रविचन्द्रार्कजाहं तु तदोपोष्यं परं दिनम् ।।\nबह्वा गमविरोधेषु ब्राह्मणेषु विवादिषु ।। २-२९ ।।"
  },
  {
    "text": "उपोष्या द्वादशी पुण्या त्रयोदश्यां तु पारणम् ।।\nएकादश्यां तु विद्धायां संप्राप्ते श्रवणे तथा ।। २-३० ।।"
  },
  {
    "text": "उपोष्या द्वादशी पुण्या पक्षयोरुभयोरपि ।।\nएष वो निर्णयः प्रोक्तो मया शास्त्रविनिर्णयात् ।। २-३१ ।।"
  },
  {
    "text": "किमन्यच्छ्रोतुकामा हि तद्भवंतो ब्रुवंतु मे ।।"
  },
  {
    "text": "ऋषय ऊचुः ।।\nयुगादीनां वद्विधिं सौते सम्यग्यथातथम् ।। २-३२ ।।"
  },
  {
    "text": "रविसंक्रातिकादीनां नावेद्यं विद्यते तव ।।"
  },
  {
    "text": "सौतिरुवाच ।।\nद्वे शुक्ले द्वे तथा कृष्णे युगाद्याः कवयो विदुः ।। २-३३ ।।"
  },
  {
    "text": "शुक्ले पूर्वाह्णिके ग्राह्ये कृष्णे ग्राह्येऽपराह्णिके ।।\nअयनं दिनभागाढ्यं संक्रमः षोडशः पलः ।। २-३४ ।।"
  },
  {
    "text": "पूर्वे तु दक्षिणे भागे व्यतीते चोत्तरो मतः ।।\nमध्यकाले तु विषुवे त्वक्षया परिकीर्तिता ।। २-३५ ।।"
  },
  {
    "text": "ज्ञात्वा विप्रास्तिथिं सम्यक्सांवत्सरसमीरिताम् ।।\nकर्तव्यो ह्युपवासस्तु अन्यथा नरकं व्रजेत् ।। २-३६ ।।"
  },
  {
    "text": "पूर्वविद्धां प्रकुर्वाणो नरो धर्मं निकृंतति ।।\nसंततेस्तु विनाशाय संपदां हरणाय च ।। २-३७ ।।"
  },
  {
    "text": "पलवेधेऽपि विप्रेंद्रा दशम्या वर्जयेच्छिवाम् ।।\nसुराया बिंदुना स्पृष्टं यथा गंगाजलंत्यजेत् ।। २-३८ ।।"
  },
  {
    "text": "श्वहतं पंचगव्यं च दशम्या दूषितां त्यजेत् ।।\nएकादशीं द्विजश्रेष्ठाः पक्षयोरुभयोरपि ।। २-३९ ।।"
  },
  {
    "text": "पूर्वविद्धा पुरा दत्ता सा तिथिर्यदुमौलिना ।।\nदानवेभ्यो द्विजश्रेष्ठाः प्रीणनार्थं महात्मनाम् ।। २-४० ।।"
  },
  {
    "text": "अकाले यद्धनं दत्तमपात्रेभ्यो द्विजोत्तमाः ।।\nसंक्रुद्वैरपि यद्दत्तं यद्दत्तं चाप्यसत्कृतम् ।। २-४१ ।।"
  },
  {
    "text": "पूर्वविद्धतिथौ दत्तं तद्दत्तमसुरेष्वथ ।।\nयदुच्छिष्टेन दत्तं तु यद्दत्तं पतितेष्वपि ।। २-४२ ।।"
  },
  {
    "text": "स्त्रीजेतेषु च यद्दत्तं यद्दत्तं जलवर्जितम् ।।\nपुनः कीर्तनसंयुक्तं तद्दत्तमसुरेषु वै ।। २-४३ ।।"
  },
  {
    "text": "तस्माद्विप्रा न कर्त्व्या विद्धाप्येकादशी तिथिः ।।\nयथा हंतिपुरा पुण्यं श्राद्धं च वृषलीपतिः ।। २-४४ ।।"
  },
  {
    "text": "दत्तं जप्तं हुतं स्नातं तथा पूजा कृता हरेः ।।\nतिथौ विद्धे क्षयं याति तमः सूर्योदये यथा ।। २-४५ ।।"
  },
  {
    "text": "जीर्णं पतिं यौवनगर्विता यथा त्यजंति नार्यो झषकेतुनार्दिताः ।।\nतथा हि वेधं विबुधास्त्यजंति तिथ्यंतरं धर्मविवृद्धये सदा ।। २-४६ ।।"
  },
  {
    "text": "श्रीबृहन्नारदीयपुरणोत्तरभागे तिथिविचारो नाम द्वितीयोऽध्यायः ।। २ ।।"
  }
]
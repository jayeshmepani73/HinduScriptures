[
  {
    "text": "राजोवाच ।।\nकीर्तिर्नश्यतु मे पुत्र ह्यनृती वा भवाम्यहम् ।।\nगतो वा नरकं घोरं कथं भोक्ष्ये हरेर्दिने ।। २६-१ ।।"
  },
  {
    "text": "ब्रह्मणो निलयं यातु देवीयं मोहिनी सुत ।।\nभूयो भूयो वदति मां दुर्मेधाश्च सुबालिशा ।। २६-२ ।।"
  },
  {
    "text": "नापरं कामये राज्यं वसुधां वसु किंचन ।।\nमुक्त्वैवं वासरे विष्णोर्भोजनं पापनाशने ।। २६-३ ।।"
  },
  {
    "text": "यद्यहं कुत्सितां योनिं व्रजेयं क्रिमिसंज्ञिताम् ।।\nतथापि नैव कर्ताहं भोजनं हरिवासरे ।। २६-४ ।।"
  },
  {
    "text": "एषा गुरुतरा भूत्वा लोकानां शिक्षयान्विता ।।\nदुंदुभी कुर्वती नादं सा कथं वितथा भवेत् ।। २६-५ ।।"
  },
  {
    "text": "अभक्ष्यभक्षणं कृत्वा अगम्यागमनं तथा ।।\nअपेयं चैव पीत्वा तु किं जीवेच्छरदः शतम् ।। २६-६ ।।"
  },
  {
    "text": "असत्यं वापि कृत्वाहं त्यक्तराज्यनयः क्षितौ ।।\nधिक्कृतोऽपि जनैः सर्वैर्न भोक्ष्ये हरिवासरे ।। २६-७ ।।"
  },
  {
    "text": "वियोगे चपलापांग्या यदि चेन्मरणं मम ।।\nतच्चापि वरमेवात्र न भोक्ष्ये हरिवासरे ।। २६-८ ।।"
  },
  {
    "text": "कथं हर्षमहं कर्ता मार्तंडतनयस्य वै ।।\nव्रजद्भिर्मनुजैर्मार्गे निरयस्यातिदुःखितैः ।। २६-९ ।।"
  },
  {
    "text": "यास्तु शून्याः कृतास्तात मया नरकपंक्तयः ।।\nजनैः पूर्णा भविष्यंति मयि भुक्ते तु ताः सुत ।। २६-१० ।।"
  },
  {
    "text": "मास्म सीमन्तिनी पुत्र कुक्षौ संधारयेत्सुतम् ।।\nसमर्थो यस्तु शत्रूणां हर्षं संजनयेद्भुवि ।। २६-११ ।।"
  },
  {
    "text": "भोजनं वासरे विष्णोरेतदेव हियाचते ।।\nतन्न दास्यामि मोहिन्या याचितोऽपि सुरासुरैः ।। २६-१२ ।।"
  },
  {
    "text": "पिबेद्विषं विशेद्वह्निं निपतेत्पर्वताग्रतः ।।\nआकाशभासा स्वशिरश्छिंद्यादेव वरासिना ।। २६-१३ ।।"
  },
  {
    "text": "न भोक्ष्यते हरिदिने राजा रुक्मांगदः क्षितौ ।।\nरुक्मांगदेति मन्नाम प्रसिद्धं भुवनत्रये ।। २६-१४ ।।"
  },
  {
    "text": "एकादश्युपवासेन तन्मया संचितं यशः ।।\nस कथं भोजनं कृत्वा नाशये स्वकृतं यशः ।। २६-१५ ।।"
  },
  {
    "text": "म्रियते यदि वा गच्छति निपतति नश्येच्च खंडशो वापि ।।\nविरमति तदपि न चेतो मामकमिति मोहिनीहेतोः ।। २६-१६ ।।"
  },
  {
    "text": "परित्यजाम्येष निजं हि जीवितं लोकैः समेतः सहदारभृत्यैः ।।\nन त्वेव कुर्यां मधुसूदनस्य दिने सुपुण्येऽन्ननिषेवणं हि ।। २६-१७ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते षड्वविंशोऽध्यायः ।। २६ ।।"
  }
]
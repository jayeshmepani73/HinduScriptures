[
  {
    "text": "वसिष्ठ उवाच ।।\nसंध्यावलीवचः श्रुत्वा मोहिनी दुहिता विधेः ।।\nउवाच तत्परा स्वीये कार्ये मोहकरंडिका ।। ३२-१ ।।"
  },
  {
    "text": "यद्येवं त्वं विजानासि धर्माधर्मगतिं शुभे ।।\nभर्तुरर्थे प्रदात्री च धनजीवितयोरपि ।। ३२-२ ।।"
  },
  {
    "text": "तदाहं याचये वित्तं जीवितादधिकं शुभे ।।\nदेहि पुत्रशिरों मह्यं यदिष्टटं हृदयाधिकम् ।। ३२-३ ।।"
  },
  {
    "text": "यदि नो भोजनं कुर्यात्संप्राप्ते हरिवासरे ।।\nतदा स्वहस्ते संगृह्य खङगं राजा पतिस्तव ।। ३२-४ ।।"
  },
  {
    "text": "धर्मांगदशिरश्चारु चंद्रबिंबोपमं शुभम् ।।\nअजातश्मश्रुकं चैव कुंडलाभ्यां विभूषितम् ।। ३२-५ ।।"
  },
  {
    "text": "छित्वा शीघ्रं पातयतु ममोत्संगे सुलोचने ।।\nएतद्वा कुरुतद्भद्रे यदान्नं न भुनक्ति च ।। ३२-६ ।।"
  },
  {
    "text": "दिने माधवदेवस्य पापसंघविनाशने ।।\nतच्छ्रुत्वा वचनं तस्या मोहिन्याः कटुकाक्षरम् ।। ३२-७ ।।"
  },
  {
    "text": "प्रचकंपे क्षणं देवी शीतार्ता कदली यथा ।।\nसंध्यावली ततो धैर्यमास्थाय वरवार्णिनी ।। ३२-८ ।।"
  },
  {
    "text": "उवाच मोहिनीं वाक्यं सुमुखी प्रहसंत्यपि ।।\nश्रूयंते हि पुराणेषु गाथाः सुभ्रु समीरिताः ।। ३२-९ ।।"
  },
  {
    "text": "द्वादशी प्रति संबद्धाः स्वर्गमोक्षप्रदायिकाः ।।\nधनं त्यजेत्त्यजेद्दाराञ्जीवितं च गृहं त्यजेत् ।। ३२-१० ।।"
  },
  {
    "text": "त्यजेद्देशं तथा भूपं स्वर्गं मित्रं गुरुं त्यजेत् ।।\nत्यजेत्तीर्थं त्यजेद्धर्मं त्यजेदत्यंतसुप्रियम् ।। ३२-११ ।।"
  },
  {
    "text": "त्यजेद्योगं त्यजेद्दानं ज्ञानं पुण्यक्रिया त्यजेत् ।।\nतपस्त्यजेत्त्यजेद्विद्यां सिद्धिं मोक्षं त्यजेच्छुभे ।। ३२-१२ ।।"
  },
  {
    "text": "न त्यजेद्‌द्वादगशीं पुण्यां पक्षयोरुभयोरपि ।।\nइह संबंधिनः सर्वे पुत्रभ्रातृसुहृत्प्रियाः ।। ३२-१३ ।।"
  },
  {
    "text": "ऐहिकामुष्मिके देवि साधनी द्वादशी स्मृता ।।\nद्वादश्यास्तु प्रभावेण सर्वं क्षेमं भविष्यति ।। ३२-१४ ।।"
  },
  {
    "text": "दापये तव तुष्ट्यर्थं धर्मांगदशिरः शुभे ।।\nविश्वासं कुरु मे वाक्ये सुखिनी भव शोभने ।। ३२-१५ ।।"
  },
  {
    "text": "इहार्थं श्रूयते भद्रे इतिहासः पुरातनः ।।\nकथयिष्यामि ते भद्रे सावधाना श्रुणुष्व मे ।। ३२-१६ ।।"
  },
  {
    "text": "आसीद्विरोचनः पूर्वं दैत्यो धर्मपरायणः ।।\nतस्य भार्या विशालाक्षी द्विजपूजनतत्परा ।। ३२-१७ ।।"
  },
  {
    "text": "नित्यमेकमृषिं प्रातः पूजयित्वा यथाविधि ।।\nपादोदकं तस्य सुभ्रु भक्त्या पिबति हृष्टधीः ।। ३२-१८ ।।"
  },
  {
    "text": "प्राह्लादिशंकिता देवा आसन्पूर्वं मृते सति ।।\nहिरण्यकशिपौ राज्यं शासति ह्युग्रतेजसि ।। ३२-१९ ।।"
  },
  {
    "text": "प्राह्लादौ ह्लादसंयुक्ते चेरुर्व्यग्रा महीतले ।।\nएकदा शक्रमुख्यास्ते देवाः समंत्र्य वाक्पतिम् ।। ३२-२० ।।"
  },
  {
    "text": "प्रोचुः किं कार्यमधुनास्माभिः शत्रु प्रतापितैः ।।\nतच्छ्रुत्वा वचनं तेषां देवानां गुरुरब्रवीत् ।। ३२-२१ ।।"
  },
  {
    "text": "विष्णुर्विज्ञापनीयोऽद्य दुःखं प्राप्तैः सुरव्रजैः ।।\nतच्छ्रुत्वा भाषितं तस्य गुरोरमिततेजसः ।। ३२-२२ ।।"
  },
  {
    "text": "विरोचनप्राणहत्यै जग्मुर्वैकुंठमंतिके ।।\nतत्र गत्वा सुरश्रेष्ठं वैकुंठं तुष्टुवुः स्तवैः ।। ३२-२३ ।।"
  },
  {
    "text": "देवा ऊचुः ।।\nनमो देवाधिदेवाय विष्णवेऽमिततेजसे ।।\nभक्तविघ्नविनाशाय वैकुण्ठाय नमो नमः ।। ३२-२४ ।।"
  },
  {
    "text": "हरयेऽद्भुतसिंहाय वामनाय महात्मने ।।\nक्रोडरूपाय मत्स्याय प्रलयाब्धिनिवासिने ।। ३२-२५ ।।"
  },
  {
    "text": "कूर्माय मन्दरधृते भार्गवायाब्धिशायिने ।।\nरामायाखिलनाथाय विश्वेशाय च साक्षिणे ।। ३२-२६ ।।"
  },
  {
    "text": "दत्तात्रेयाय शुद्धाय कपिलायार्तिहारिणे ।।\nयज्ञाय धृतधर्माय सनकादिस्वरूपिणे ।। ३२-२७ ।।"
  },
  {
    "text": "ध्रुवस्य वरदात्रे च पृथवे भूरिकर्मणे ।।\nऋषभाय विशुद्धाय हयशीर्षभृतात्मने ।। ३२-२८ ।।"
  },
  {
    "text": "हंसायागमरूपायामृतकुम्भविधारिणे ।।\nकृष्णांय वासुदेवाय संकर्षणवपुर्धृते ।। ३२-२९ ।।"
  },
  {
    "text": "प्रद्युम्नायानिरुद्धाय ब्रह्मणे शंकराय च ।।\nकुमाराय गणेशाय नन्दिने भृंगिणे नमः ।। ३२-३० ।।"
  },
  {
    "text": "गन्धमादनवासाय नरनारायणाय च ।।\nजगन्नाथाय नाथाय नमो रामेश्वराय च ।। ३२-३१ ।।"
  },
  {
    "text": "द्वारकावासिने चैव तुलसी वनवासिने ।।\nनमः कमलनाभाय नमस्ते पंकजांघ्रये ।। ३२-३२ ।।"
  },
  {
    "text": "नमः कमलहस्ताय कमलाक्षाय ते नमः ।।\nकमलाप्रतिपालाय केशवाय नमो नमः ।। ३२-३३ ।।"
  },
  {
    "text": "नमो भास्कररूपाय शशिरूपधराय च ।।\nलोकपालस्वरूपाय प्रजापतिवपुर्धृते ।। ३२-३४ ।।"
  },
  {
    "text": "भूतग्रामस्वरूपाय जीवरूपाय तेजसे ।।\nजयाय जयिने नेत्रे नियमाय क्रियात्मने ।। ३२-३५ ।।"
  },
  {
    "text": "निर्गुणाय निरीहाय नीतिज्ञायाक्रियात्मने ।।\nबुद्धाय कल्किरूपाय क्षेत्रज्ञायाक्षराय च ।। ३२-३६ ।।"
  },
  {
    "text": "गोविंदाय जगद्भर्त्रेऽनन्तायाद्याय शार्ङ्गिणे ।।\nशंखिने गदिने चैव नमश्चक्रधराय च ।। ३२-३७ ।।"
  },
  {
    "text": "खड्गिने शूलिने चैव सर्वशस्त्रास्त्रघातिने ।।\nशरण्याय वरेण्याय पराय परमात्मने ।। ३२-३८ ।।"
  },
  {
    "text": "हृषीकेशाय विश्वाय विश्वरूपाय ते नमः ।।\nकालनाभाय कालाय शशिसूर्य्यदृशे नमः ।।\nपूर्णाय परिसेव्याय परात्परतराय च ।। ३२-३९ ।।"
  },
  {
    "text": "जगत्कर्त्रे जगद्भर्त्रे जगद्धात्रेंऽतकाय च ।।\nमोहिने क्षोभिने कामरूपिणेऽजाय सूरिणे ।। ३२-४० ।।"
  },
  {
    "text": "भगवंस्तव संप्राप्ताः शरणं दैत्यतापिताः ।।\nतद्विधत्स्वाखिलाधार यथा हि सुखिनो वयम् ।। ३२-४१ ।।"
  },
  {
    "text": "पुत्रमित्रकलत्रादिसंयुता विहरामहे ।।\nतच्छ्रुत्वा स्तवनं तेषां वैकुंठः प्रीतमानसः ।। ३२-४२ ।।"
  },
  {
    "text": "प्रददौ दर्शनं तेषां दैत्यसं संतापितात्मनाम् ।।\nते दृष्ट्वा देवदेवेशं वैकुंठं स्निग्धमानसम् ।। ३२-४३ ।।"
  },
  {
    "text": "विरोचनवधायाशु प्रार्थयामासुरादरात् ।।\nतच्छ्रुत्वा शक्रमुख्यानां कार्यं कार्यविदां वरः ।। ३२-४४ ।।"
  },
  {
    "text": "समाश्वास्य सुरान्प्रीत्या विससर्ज मुदान्वितान् ।।\nगतेषु देववर्गेषु सर्वोपायविदांवरः ।। ३२-४५ ।।"
  },
  {
    "text": "वृद्धब्राह्मणरूपेण विरोचनगृहं ययौ ।।\nद्विजपूजनकाले तु संप्राप्तः कार्यसाधकः ।। ३२-४६ ।।"
  },
  {
    "text": "तं तु दृष्ट्वा विशालाक्षी ब्राह्मणं हृष्टमानसा ।।\nअपूर्वं भक्तिभावेन ददौ सत्कृत्य चासनम् ।। ३२-४७ ।।"
  },
  {
    "text": "सोऽनंगीकृत्य तद्दत्तमासनं प्राह तां शुभे ।।\nनाहं समाददे देवि त्वद्दत्तं परमासनम् ।। ३२-४८ ।।"
  },
  {
    "text": "श्रृणु मे कार्यमतुलं यदर्थमहमागतः ।।\nयन्मे मनोगतं कार्यं तद्विज्ञाय च मानिनि ।। ३२-४९ ।।"
  },
  {
    "text": "योंऽगीकरोति तत्पूजां ग्रहीष्यामि वरानने ।।\nतच्छ्रुत्वा वृद्धविप्रस्य वाक्यं वाक्यविशारदा ।। ३२-५० ।।"
  },
  {
    "text": "मायया मोहिता विष्णोः स्त्रीत्वाच्चाहातिहर्षिता ।।\nविशालाक्ष्युवाच ।।\nयत्ते मनोगतं विप्र तद्दास्यामि गृहाणमे ।। ३२-५१ ।।"
  },
  {
    "text": "आसनं पादसलिलं देहि मे वांछितार्थदम् ।।\nइत्युक्तः स द्विजः प्राह न प्रत्येमि स्त्रिया वचः ।। ३२-५२ ।।"
  },
  {
    "text": "तव भर्ता यदि वदेत्तदा मे प्रत्ययो भवेत् ।।\nतदाकर्ण्य द्विजेनोक्तं विरोचनगृहेश्वरी ।। ३२-५३ ।।"
  },
  {
    "text": "पतिमाकारयामास तत्रैव द्विजसन्निधौ ।।\nस प्राप्तो दूतवाक्येन प्राह्लादिर्हृष्टमानसः ।। ३२-५४ ।।"
  },
  {
    "text": "अंतःपुरं यत्र भार्या विशालाक्षी समास्थिता ।।\nतमागतं समालोक्य पतिं धर्मपरायणा ।। ३२-५५ ।।"
  },
  {
    "text": "उत्थाय नत्वा विप्राग्र्यमासनं पुनरर्पयत् ।।\nयदा तु जगृहे नैव दत्तमासनमादरात् ।। ३२-५६ ।।"
  },
  {
    "text": "राजानं कथयामास दैत्यानां पतिमात्मनः ।।\nतद्दृत्तांतमुपाज्ञाय दैत्यराट् स विरोचनः ।। ३२-५७ ।।"
  },
  {
    "text": "भार्यास्नेहेन मुग्धात्मा तत्तदांगीचकार ह ।।\nअंगीकृते तु दैत्येन तद्विज्ञाय च मानसम् ।। ३२-५८ ।।"
  },
  {
    "text": "उवाच ब्राह्मणो हृष्टः स्वमायुर्मम कल्पय ।।\nततस्तु दंपती तत्र मुग्धौ स्वकृतया शुचा ।। ३२-५९ ।।"
  },
  {
    "text": "मुहूर्तं ध्यानमास्थाय करौ बद्धोचतुर्द्विजम् ।।\nगृहाण जीवितं विप्र देहि पादोदकं मम ।। ३२-६० ।।"
  },
  {
    "text": "त्वयोक्तं वचनं सत्यं कुर्वः प्रीतिमवाप्नुहि ।।\nततस्तु विप्रः प्रोतात्मा तदंगीकृत्य चासनम् ।। ३२-६१ ।।"
  },
  {
    "text": "पादोदकं ददौ तस्यै भक्त्या प्रीतो जनार्दनः ।।\nप्रक्षाल्य पादौ विप्रस्य विशालाक्षी मुदान्विता ।। ३२-६२ ।।"
  },
  {
    "text": "पत्या सह दधौ मूर्ध्नि अपः पादावनेजनीः ।।\nततस्तु सहसा सुभ्रु दंपती दिव्यरूपिणौ ।। ३२-६३ ।।"
  },
  {
    "text": "विमानवरमारुह्य जग्मतुर्वैष्णवं पदम् ।।\nततः प्रसन्नो भगवान् देवशल्यं विमोच्य सः ।। ३२-६४ ।।"
  },
  {
    "text": "ययौ वैकुंठभवनं सर्वैर्देवगणैः स्तुतः ।।\nएवं मयापि दातव्यं तव देवि प्रतिश्रुतम् ।। ३२-६५ ।।"
  },
  {
    "text": "न सत्याच्चालये देवि पतिं रुक्मांगदाभिधम् ।।\nसत्तयमेव मनुष्याणां गतिदं परिकीर्तितम् ।। ३२-६६ ।।"
  },
  {
    "text": "सत्याच्च्चुतं मनुष्यं हि श्वपाकादधमं विदुः । ३२-६७ ।।"
  },
  {
    "text": "इत्येवमुक्त्वा कनकावदाता सा मोहिनीं पंकजजन्मजाताम् ।।\nजग्राह भर्तुश्चरणौ सुताम्नौ रक्तांगुली पाणियुगेन सुभ्रूः ।। ३२-६८ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते संध्यावलीकथनं नाम द्वात्रिंशत्तमोऽध्यायः ।। ३२ ।।"
  }
]
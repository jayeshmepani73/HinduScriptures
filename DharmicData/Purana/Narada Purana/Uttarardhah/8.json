[
  {
    "text": "सौतिरुवाच ।।\nसा श्रुत्वा ब्रह्मणो वाक्यं नारी कमललोचना ।।\nउवाच नाम मेदेहि येन गच्छामि मंदिरम् ।। ८-१ ।।"
  },
  {
    "text": "पित्रा नाम प्रकर्तव्यमपत्यानां जगत्पते ।।\nनाम पापहरं प्रोक्तं तत्कुरुष्व कुशध्वज ।। ८-२ ।।"
  },
  {
    "text": "ब्रह्मोवाच ।।\nयस्मादिदं जगत्सर्वं त्वया सुंदरि मोहितम् ।।\nमोहिनी नाम ते देवि सगुणं हि भविष्यति ।। ८-३ ।।"
  },
  {
    "text": "दशावस्थागतः सम्यग् दर्शनात्ते भविष्यति ।।\nयदि प्राप्नोति वै सुभ्रु त्वत्संपर्कं सुखावहम् ।। ८-४ ।।"
  },
  {
    "text": "एवमुक्ता वरारोहा प्रणम्य कमलासनम् ।।\nवीक्ष्यमाणामरैर्मार्गे प्रतस्थे मंदराचलम् ।। ८-५ ।।"
  },
  {
    "text": "तृतीयेन मुहूर्तेन संप्राप्ता गिरिमस्तकम् ।।\nयस्य संवेष्टने नागो वासुकिर्नहि पूर्यते ।। ८-६ ।।"
  },
  {
    "text": "यो धृतो हरिणा पूर्वं मथितो देवदानवैः ।।\nषड्लक्षयोजनः सिंधुर्यस्यासौ गह्वरो भवेत् ।। ८-७ ।।"
  },
  {
    "text": "कूर्मदेहेन संपृक्तो यो न भिन्नो गिरिर्महान् ।।\nपतता येन राजेंद्र सिंधोर्गुह्यं प्रदर्शितम् ।।। ८-८ ।।"
  },
  {
    "text": "गतं ब्रह्मांडमार्गेण पयो यस्माद्गिरेर्द्विजाः ।।\nकूर्मास्थिघर्षता येन पावको जनितो महान् ।। ८-९ ।।"
  },
  {
    "text": "यस्मिन्स वसते देवः सह भूतैर्दिगंबरः ।।\nन देवैर्दानवैर्वापि दृष्टो यो हि द्विजोत्तमाः ।। ८-१० ।।"
  },
  {
    "text": "दशवर्षसहस्राख्ये काले महति गच्छति ।।\nकेयूरघर्षणे येन कृतं देवस्य चक्रिणः ।। ८-११ ।।"
  },
  {
    "text": "रत्नानां मंदिरं ह्येष बहुधातुसमन्वितः ।। ८-१२ ।।"
  },
  {
    "text": "क्रीडाविहारोऽपि दिवौकसां यस्तपस्विना यस्तपसोऽपि हेतु- ।।\nसुरांगनानां रतिवर्द्धनो यो रत्नौषधीनां प्रभवो गिरिर्महान् ।। ८-१३ ।।"
  },
  {
    "text": "दशैकसाहस्रमितश्च मूले तत्संख्यया विस्तरतां गतोऽसौ ।।\nदैर्घ्येण तावंति हि योजनानि त्रैलोक्ययष्टीव समुच्छ्रितोऽसौ ।। ८-१४ ।।"
  },
  {
    "text": "सकांचनै रत्नमयैश्च श्रृंगैः प्रकाशयन्भूमितलं वियच्च ।।\nयस्मिन्गतः कश्यपनंदनो वै विरश्मितामेति विनष्टतेजाः ।। ८-१५ ।।"
  },
  {
    "text": "कांचनाकारभूतांगं सप्राप्ता कांचनप्रभा ।।\nसूर्यतेजोनिहंतारं मंदरं तेजसा स्वयम् ।। ८-१६ ।।"
  },
  {
    "text": "कुर्वती नृपकामार्थमुपविष्टा शिलातले ।।\nनीलकांतिमये दिव्ये सप्तयोजनविरतृते ।। ८-१७ ।।"
  },
  {
    "text": "तस्यां शिलायां राजेंद्र लिगं तिष्ठति कौलिशम् ।।\nदशहस्त प्रमाणं हि विस्तरादूर्द्ध्वसंख्यया ।। ८-१८ ।।"
  },
  {
    "text": "वृषलिंगेति विख्यातं प्रासादाभ्रसमं परम् ।।\nतस्मिन्बाला द्विजश्रेष्ठाश्चक्रे संगीतमुत्तमम् ।। ८-१९ ।।"
  },
  {
    "text": "तन्त्रीता लसमायुक्तं क्लमहानिकरं परम् ।।\nसमीपवर्तिनी तस्य भूत्वा लिंगस्य भामिनी ।। ८-२० ।।"
  },
  {
    "text": "मूर्च्छनातालसहितं गांधारध्वनिसंयुतम् ।।\nतस्मिन्प्रवृत्ते राजेंद्रगीते मन्मथवर्द्धने ।। ८-२१ ।।"
  },
  {
    "text": "बभूव स्थावराणां हि स्पृहा तस्मिन्मुनीश्वराः ।।\nन च दैवं न चादैवं गीतं तादृग्बभूव ह ।। ८-२२ ।।"
  },
  {
    "text": "मोहिनीमुखनिर्गीतं गीतं सत्वविमोहनम् ।। ८-२३ ।।"
  },
  {
    "text": "श्रुत्वैव गीतं हि दिगम्बरस्तु तेनैव रूपेण वरांगनायाः ।।\nकामातुरो भोक्तुमनाश्चचाल तां मोहिनीं पार्वतिदृष्टिलज्जः ।। ८-२४ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते मंदरर्णनं नामाऽष्टमोऽध्यायः ।। ८ ।।"
  }
]
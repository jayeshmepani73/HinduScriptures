[
  {
    "text": "<span style=\"font-size: 14pt; line-height: 200%\">\nवसिष्ठ उवाच ॥\nवसोर्वचनमाकर्ण्य गङ्गामाहात्म्यसूचकम् ॥\nपुनः पप्रच्छ राजेन्द्रं तं विप्रं स्वपुरोहितम् ॥ ४३-१ ॥\nमोहिन्युवाच ॥\nश्रुतं विप्र मया सर्वं गोदानादि शुभावहम् ॥\nअधुना श्रोतुमिच्छामि गङ्गाव्रतमनुत्तमम् ॥ ४३-२ ॥\nगङ्गादीनां पूजनं च स्थापनं तत्र वा द्विज ॥\nकिं फलं वद सर्वज्ञ त्वामहं शरणं गता ॥ ४३-३ ॥\nअधुना गतिदाता त्वं वर्जितायाश्च बंधुभिः ॥\nपत्या विरहिता चाहं पुत्रहीना विदांवर ॥ ४३-४ ॥\nत्वामेव शरणं प्राप्ता पितुर्वचनगौरवात् ॥\nतद्भवान्प्रणताया मे गंगामाहात्म्यंसंयुतम् ॥\nदेवताराधनं ब्रूहि यच्छ्रुत्वा मुच्यते ह्यघात् ॥ ४३-५ ॥\nवसिष्ठ उवाच ॥\nतच्छ्रुत्वा मोहिनीवाक्यं वसुर्विप्रः प्रतापवान् ॥\nसभाज्य मोहिनीं भूप प्राह वेदविदां वरः ॥ ४३-६ ॥\nवसुरुवाच ॥\nसाधु पृष्टं त्वया देवि लोकानां हितकाम्यया ॥ ४३-७ ॥\nगंगामाहात्म्यमखिलं महापापप्रणाशनम् ॥\nवृषध्वजेन कथितं शिवेन दयया पुरा ॥ ४३-८ ॥\nप्रीत्या देव्याभि पृष्टेन गंगातीरनिवासिना ॥\nदेवैस्तु भुक्तं पूर्वाह्णे मध्याह्ने ऋषिभिस्तथा ॥ ४३-९ ॥\nअपराह्णे च पितृभिः शर्वंर्यां गुह्यकादिभिः ॥\nसर्वा वेला अतिक्रम्य नक्तभोजनमुत्तमम् ॥ ४३-१० ॥\nउपवासाद्वारं भैक्ष्यं भैक्ष्याद्वरमयाचितम् ॥\nअयाचिताद्वारं नक्तं तस्मान्नक्तं समाचरेत् ॥ ४३-११ ॥\nहविष्यभोजनं स्नानं सत्यमाहारलाघवम् ॥\nअग्निकार्य्यमधःशय्यां नक्ताशी षट् समाचरेत् ॥ ४३-१२ ॥\nगंगातीरे माघमासे यः कुर्यान्नक्तभोजनम् ॥\nशिवायतनपार्श्वे तु कृशरं घृतसंयुतम् ॥ ४३-१३ ॥\nनैवेद्यं च निवेद्यैव कृशरान्नं शिवस्य तु ॥\nकाष्ठमौनेन भुंजानो जिह्वालौल्यं विवर्जयेत् ॥ ४३-१४ ॥\nपलाशपत्रे भुञ्जानः शिवं स्मृत्वा जितेंद्रियः ॥\nधर्मराजस्य देव्याश्च पृथक्पिंडं प्रकल्पयेत् ॥ ४३-१५ ॥\nसोपवासश्चतुर्द्दश्यां भवेदुभयपक्षयोः ॥\nपौर्णमास्यां तु गंधैश्च गंगायाः सलिलैस्तथा ॥ ४३-१६ ॥\nशिवं संस्नाप्य पयसा मध्वाज्यदधिभिः पृथक् ॥\nतथैव हेमपुष्पं च लिंगमूर्ध्नि विनिक्षिपेत् ॥ ४३-१७ ॥\nततो दद्यात्तु शक्त्यैवापूपञ्च घृतपाचितम् ॥\nतिलाढकं प्रगृह्याथ शिवलिंगोपरि क्षिपेत् ॥ ४३-१८ ॥\nनीलोत्पलैश्च सर्वेशं पूजयेत्पंकजैरपि ॥\nतदलाभे तु सौवर्णैः पंकजैः पूजयेद्धरम् ॥ ४३-१९ ॥\nपायसं चात्र मध्वक्तं घृतयुक्तं च गुग्गुलम् ॥\nघृतदीपं तथा चैव चंदनाद्यैर्विलेपनम् ॥ ४३-२० ॥\nदद्याद्भक्त्या महेशाय तथा पत्रफलानि च ॥\nकृष्णगोमिथुनं चैव सरूपं च निवेदयेत् ॥ ४३-२१ ॥\nभोजयेद्ब्राह्मणानष्टौ मासांते तु सदक्षिणान् ॥\nवर्जयेन्मधु मांसं च तं मासं ब्रह्मचर्यवान् ॥ ४३-२२ ॥\nएवं कृत्वा यथोद्दिष्टमेकवारमिदं व्रतम् ॥\nयमैश्च नियमैर्युक्तः श्रद्धाभक्तिपरायणः ॥ ४३-२३ ॥\nइह भोगानवाप्नोति प्रेत्य चानुत्तमां गतिम् ॥\nइंद्रनीलप्रतीकाशैर्विमानैः शिखिसंयुक्तैः ॥ ४३-२४ ॥\nदिव्यरत्नमयैश्चैव दिव्यभोगसमन्वितैः ॥\nगत्वा शिवपुरं रम्यं सर्वस्वकुलसंयुतः ॥ ४३-२५ ॥\nसुहृद्भिर्विविधैश्चैव विविधानप्यभीप्सितान् ॥\nभुक्त्वा भोगानशेषांश्च यावदाभूतसंप्लवम् ॥ ४३-२६ ॥\nततो भवति धर्मात्मा जंबूद्वीपपतिस्तथा ॥\nतत्र भुंक्ते समस्ताँश्च भोगान्विगतकल्मषः ॥ ४३-२७ ॥\nसुरूपः सुभगश्चैव तथा विहितशासनः ॥\nसर्वरोगविनिर्मुक्तः सोऽप्येतत्फलभाग्भवेत् ॥ ४३-२८ ॥\nवैशाखे शुक्लपक्षे वा चतुर्दश्यां समाहितः ॥\nशाल्यन्नं क्षीरसंयुक्तं यः कुर्यान्नक्तभोजनम् ॥ ४३-२९ ॥\nशिवं संपूज्य पुष्पाद्यैर्भोज्यं तु संनिवेद्य च ॥\nकाष्ठमौनेन भुंजानो वटकाष्टेन वै तथा ॥ ४३-३० ॥\nमौनेन प्रयतो भूत्वा कुर्याद्वै दंतधावनम् ॥\nशिवलिंगसमीपे तु गंगातीरे निशि स्वपेत् ॥ ४३-३१ ॥\nपौर्णमास्यां प्रभाते तु गंगायां विधिना तथा ॥\nस्नात्वोपवासं संकल्प्य कुर्य्याज्जागरणं निशि ॥ ४३-३२ ॥\nलिंगं घृतेन संस्नाप्य पुष्पगंधादिभिस्तथा ॥\nनैवेद्यधूपदीपैश्च संपूज्य वृषभं शुभम् ॥ ४३-३३ ॥\nसुश्वेतपुष्पवस्त्राद्यैर्हारिद्रैश्चंदनैस्तथा ॥\nअलंकृत्य विधानेन शिवाय विनिवेदयेत् ॥ ४३-३४ ॥\nब्राह्मणांश्च यथाशक्ति पायसेन तु भोजयेत् ॥\nएवं सकृच्च यो भक्त्या करोति श्रद्धयान्वितः ॥ ४३-३५ ॥\nलभते दैवपादोनयुगानां द्विसहस्रकम् ॥\nतपः कृत्वा तु नियमाद्यत्पुण्यं तदसंशयम् ॥ ४३-३६ ॥\nहंसकुंदप्रभायुक्तैर्विमानैश्चन्द्रसन्निभैः ॥\nसुश्वेतवृषयुक्तैश्च मुक्ताजालविभूषितैः ॥ ४३-३७ ॥\nस्वकीयपितृभिः सार्द्धं प्रयातीश्वरमंदिरम् ॥\nनीलोत्पलसुंगंधाभिः सुरूपाभिः समंततः ॥ ४३-३८ ॥\nकांताभिर्दिव्यरूपाभिर्भुक्त्वा भोगाननेकशः ॥\nअनंतकालमैश्वर्ययुक्तो भूत्वा ततो भुवि ॥ ४३-३९ ॥\nजायते स महीपालः कीर्त्यैश्वर्यसमन्वितः ॥\nएकच्छत्रेण स महीं पालयत्याज्ञया सह ॥ ४३-४० ॥\nअन्ते वैराग्यसंपन्नो गंगां स लभते पुनः ॥\nस तया श्रद्धया युक्तो गंगायां मरणं लभेत् ॥ ४३-४१ ॥\nतथा तत्र स्मृतिं लब्ध्वा मोक्षमाप्नोति स ध्रुवम् ॥\nज्येष्ठे मासि सिते पक्षे दशम्यां हस्तसंयुते ॥ ४३-४२ ॥\nगंगातीरे तु पुरुषो नारी वा भक्तिभावतः ॥\nनिशायां जागरं कृत्वा गंगां दशविधैस्ततः ॥ ४३-४३ ॥\nपुष्पैर्गंधैश्च नैवेद्यैः फलैश्च दशसंख्याया ॥\nतथैव दीपैस्तांबूलैः पूजयेच्छ्रद्धयान्वितः ॥ ४३-४४ ॥\nस्नात्वा भक्त्या तु जाह्नव्यां दशकृत्वो विधानतः ॥\nदशप्रसृति कृष्णंश्च तिलान्सर्पिश्च वै जले ॥ ४३-४५ ॥\nसक्तुपिंडान्गुडपिंडान्दद्याच्च दशसंख्यया ॥\nततो गंगातटे रम्ये हेम्ना रूप्येण वा तथा ॥ ४३-४६ ॥\nगंगायाः प्रतिमां कृत्वा वक्ष्यमाणस्वरूपिणीम् ॥\nपद्मस्वस्तिकचिह्नस्य संस्थितस्य तथोपरि ॥ ४३-४७ ॥\nवस्त्रस्रग्दामकंठस्य पूर्णकुंभस्य चोपरि ॥\nसंस्थाप्य पूजयेद्देवीं तदलाभे मृदादि वा ॥ ४३-४८ ॥\nअथ तत्राप्यशक्तश्चेल्लिखेत्पिष्टेन वै भुवि ॥\nचतुर्भुजां सुनेत्रां च चन्द्रायुतसमप्रभाम् ॥ ४३-४९ ॥\nचामरैर्वीज्यमानां च श्वेतच्छत्रोपशिभिताम् ॥\nसुप्रसन्नां च वरदां करुणार्द्रनिजांतराम् ॥ ४३-५० ॥\nसुधाप्लावितभूपृष्ठां देवादिभिरभिष्टुताम् ॥\nदिव्यरत्नपरीतां च दिंव्यमाल्यानुलेपनाम् ॥ ४३-५१ ॥\nध्यात्वा जले यथाप्रोक्तां तत्रार्चायां तु पूजयेत् ॥\nवक्ष्यमाणेन मंत्रेण कुर्यात्पूजां विशेषतः ॥ ४३-५२ ॥\nपंचामृतेन च स्नानमर्चायां तु विशिष्यते ॥\nप्रतिमाग्रे स्थंडिले तु गोमयेनोपलेपयेत् ॥ ४३-५३ ॥\nनारायणं महेशं च ब्रह्माणं भास्करं तथा ॥\nभगीरथं च नृपतिं हिमवंतं नगेश्वरम् ॥ ४३-५४ ॥\nगंधपुष्पादिभिश्चैव यथाशक्ति प्रपूजयेत् ॥\nदशप्रस्थांस्तिलान्दद्याद्दश विप्रेभ्य एव च ॥ ४३-५५ ॥\nदशप्रस्थान्यवान्दद्याद्दश गव्यैर्यथाहितान् ॥\nमत्स्यकच्छपमंडूकमकरादिजलेचरान् ॥ ४३-५६ ॥\nकारितान्वै यथाशक्ति स्वर्णेन रजतेन वा ॥\nतदलाभे पिष्टमयानभ्यर्च्य कुसुमादिभिः ॥\nगंगायां प्रक्षिपेत्पूर्व्वं मंत्रेणैव तु मंत्रवित् ॥ ४३-५७ ॥\nरथयात्रादिने तस्मिन्विभवे सति कारयेत् ॥\nरथारूढप्रतिकृतिं गंगायास्तूत्तरामुखाम् ॥ ४३-५८ ॥\nभ्रमंत्या दर्शनं लोके दुर्लभं पापकर्मणाम् ॥\nदुर्गाया रथयात्रास्ति तथैवात्रापि कारयेत् ॥ ४३-५९ ॥\nएवं कृत्वा विधानेन वित्तशाठ्यविवर्जितः ॥\nदशपापैर्वक्ष्यमाणैः सद्य एव विमुच्यते ॥ ४३-६० ॥\nअदत्तानामुपादानं हिंसा चैवाविधानतः ॥\nपरदारोपसेवा च कायिकं त्रिविधं स्मृतम् ॥ ४३-६१ ॥\nपांरुष्यमनृतं वापि पैशुन्यं चापि सर्वशः ॥\nअसंबद्धप्रलापश्च वाचिकं स्याच्चतुर्विधम् ॥ ४३-६२ ॥\nपरद्रव्येष्वभिध्यानं मनसानिष्टचिंतनम् ॥\nवितथाभिनिवेशश्च मानसं त्रिविधं स्मृतम् ॥ ४३-६३ ॥\nएतैर्दशविधैः पापैः कोटिजन्मसमुद्भवैः ॥\nमुच्यते नात्र संदेहो ब्रह्मणो वचनं यथा ॥ ४३-६४ ॥\nदश त्रिंशच्च तान्पूर्वान्पितॄनेव तथापरान् ॥\nउद्धरत्येव संसारान्मंत्रेणानेन पूजिता ॥ ४३-६५ ॥\n\"ॐ नमो दशहरायै नारायण्यै गंगायै नमः ॥\"\nइति मंत्रेण यो मर्त्यो दिने तस्मिन्दिवानिशम् ॥ ४३-६६ ॥\nजपेत्पचसहस्राणि दशधर्मफलं लभेत् ॥\nउद्दरेद्दश पूर्वाणि पराणि च भवार्णवात् ॥ ४३-६७ ॥\nवक्ष्यमाणमिदं स्तोत्रं विधिना प्रतिगृह्य च ॥\nगंगाग्रे तद्दिने जप्यं विष्णुपूजां प्रवर्तयेत् ॥ ४३-६८ ॥\nॐ नमः शिवायै गंगायै शिवदायै नमोऽस्तु ते ॥\nनमोऽस्तु विष्णुरूपिण्यै गंगायै ते नमो नमः ॥ ४३-६९ ॥\nसर्वदेवस्वरूपिण्यै नमो भेषजमूर्तये ॥\nसर्वस्य सर्वव्याधीनां भिषक्श्रेष्ठे नमोऽस्तु ते ॥ ४३-७० ॥\nस्थाणुजंगमसंभूतविषहंत्रि नमोऽस्तु ते ॥\nसंसारविषनाशिन्यै जीवनायै नमोनमः ॥ ४३-७१ ॥\nतापत्रितयहंत्र्यै च प्राणेश्वर्यै नमोनमः ॥\nशांत्यै संतापहारिण्यै नमस्ते सर्वमूर्तये ॥ ४३-७२ ॥\nसर्वसंशुद्धिकारिण्यै नमः पापविमुक्तये ॥\nभुक्तिमुक्तिप्रदायिन्यै भोगवत्यै नमोनमः ॥ ४३-७३ ॥\nमंदाकिन्यै नमस्तेऽस्तु स्वर्गदायै नमोनमः ॥\nनमस्त्रैलोक्यमूर्तायै त्रिदशायै नमोनमः ॥ ४३-७४ ॥\nनमस्ते शुक्लसंस्थायै क्षेमवत्यै नमोनमः ॥\nत्रिदशासनसंस्थायै तेजोवत्यै नमोऽस्तु ते ॥ ४३-७५ ॥\nमंदायै लिंगधारिण्यै नारायण्यै नमोनमः ॥\nनमस्ते विश्वमित्रायै रेवत्यै ते नमोनमः ॥ ४३-७६ ॥\nबृहत्यै ते नमो नित्यं लोकधात्र्यै नमोनमः ॥\nनमस्ते विश्वमुख्यायै नंदिन्यै ते नमोनमः ॥ ४३-७७ ॥\nपृथ्व्यै शिवामृतायै च विरजायै नमोनमः ॥\nपरावरगताद्यैयै तारायै ते नमोनमः ॥ ४३-७८ ॥\nनमस्ते स्वर्गसंस्थायै अभिन्नायै नमोनमः ॥\nशान्तायै ते प्रतिष्ठायै वरदायै नमोनमः ॥ ४३-७९ ॥\nउग्रायै मुखजल्पायै संजीविन्यै नमोनमः ॥\nब्रह्मगायै ब्रह्मदायै दुरितघ्न्यै नमोनमः ॥ ४३-८० ॥\nप्रणतार्तिप्रभंजिन्यै जगन्मात्रे नमोनमः ॥\nविलुषायै दुर्गहंत्र्यै दक्षायै ते नमोनमः ॥ ४३-८१ ॥\nसर्वापत्प्रतिपक्षायै मंगलायै नमोनमः ॥\nपरापरे परे तुभ्य नमो मोक्षप्रदे सदा ॥\nगंगा ममाग्रतो भूयाद्गंगा मे पार्श्वयोस्तथा ॥ ४३-८२ ॥\nगंगा मे सर्वतो भूयात्त्वयि गंगेऽस्तु मे स्थितिः ॥\nआदौ त्वमंते मध्ये च सर्वा त्वं गांगते शिवे ॥ ४३-८३ ॥\nत्वमेव मूलप्रकृतिस्त्वं हि नारायणः प्रभुः ॥\nगंगे त्वं परमात्मा च शिवस्तुभ्यं नमोनमः ॥ ४३-८४ ॥\nइतीदं पठति स्तोत्रं नित्यं भक्तिपरस्तु यः ॥\nश्रृणोति श्रद्धया वापि कायवाचिकसंभवैः ॥ ४३-८५ ॥\nदशधा संस्थितैर्दोषैः सर्वैरेव प्रमुच्यते ॥\nरोगी प्रमुच्यते रोगान्मुच्येतापन्न आपदः ॥ ४३-८६ ॥\nद्विषभ्द्यो बंधनाच्चापि भयेभ्यश्च विमुच्यते ॥\nसर्वान्कामानवाप्नोति प्रेत्य ब्रह्मणि लीयते ॥ ४३-८७ ॥\nइदं स्तोत्रं गृहे यस्य लिखितं परिपूज्यते ॥\nनाग्निचौरभयं तत्र पापेभ्योऽपि भयं नहि ॥ ४३-८८ ॥\nतस्यां दशम्यामेतच्च स्तोत्रं गंगाजले स्थितः ॥\nजपंस्तु दशकृत्वश्च दरिद्रो वापि चाक्षमः ॥ ४३-८९ ॥\nसोऽपि तत्फलमाप्नोति गंगां संपूज्य भक्तितः ॥\nपूर्वोक्तेन विधानेन फलं यत्परिकीर्तितम् ॥ ४३-९० ॥\nयथा गौरी तथा गंगा तस्माद्गौर्यास्तु पूजने ॥\nविधिर्यो विहितः सम्यक्सोऽपि गंगाप्रपूजने ॥ ४३-९१ ॥\nयथा शिवस्तथा विष्णुर्यथा विष्णुस्तथा ह्युमा ॥\nउमा यथा तथा गंगा चात्र भेदो न विद्यते ॥ ४३-९२ ॥\nविष्णुरुद्रांतरं यश्च गगागौर्यंतरं तथा ॥\nलक्ष्मीगौर्यतरं यश्च प्रब्रूते मूढधीस्तु सः ॥ ४३-९३ ॥\nशुक्लपक्षे दिवा भूमौ गंगायामुत्तरायणे ॥\nधन्या देहं विमुंचंति हृदयस्थे जनार्दने ॥ ४३-९४ ॥\nये मुंचंति नरा- प्राणान् गंगायां विधिनं दिनि ॥\nते विष्णुलोकं गच्छंति स्तूयमाना दिविस्थितैः ॥ ४३-९५ ॥\nअर्द्धोदकेन जाह्नव्यां म्रियतेऽनशनेन यः ॥\nस याति न पुनर्जन्म ब्रह्मसायुज्यमेति च ॥ ४३-९६ ॥\nया गतिर्योगयुक्तस्य सात्विकस्य मनीषिणः ॥\nसा गेतिस्त्यजतः प्राणान् गंगायां तु शरीरिणः ॥ ४३-९७ ॥\nअनशनं गृहीत्वा यो गंगातीरे मृतो नरः ॥\nसत्यमेव परं लोकमाप्नोति पितृभिः सह ॥ ४३-९८ ॥\nगंगायां मरणात्प्राणान्योः प्राज्ञस्त्यक्तुमिच्छति ॥\nगतानि बहुजन्मानि यत्र यत्र मृतानि च ॥ ४३-९९ ॥\nमहाँश्चापि गतः कालो यत्र तत्रापि गच्छतः ॥\nअत्रदूरे समीपे च सदृशं योजनद्वयम् ॥ ४३-१०० ॥\nगंगायां मरणेनेह नात्र कार्या विचारणा ॥\nज्ञानतोऽज्ञानतो वापि कामतोऽपि वा ॥ ४३-१०१ ॥\nगंगायां तु मृतो मर्त्यः स्वर्गं मोक्षं च विंदति ॥\nप्राणेषूत्सृज्यमानेषु यो गंगां संस्मरेन्नरः ॥ ४३-१०२ ॥\nस्पृशेद्वा पापशीलोऽपि स वै याति परां गतिम् ॥ ४३-१०३ ॥\nगंगां गत्वा यैः शरीरं विसृष्टं प्राप्ता धीरास्ते तु देवैः समत्वम् ॥\nतस्मात्सुर्वान्प्रोह्य मुक्तिप्रदान्वै सेवेद्गंगामा शरीरस्य पातम् ॥ ४३-१०४ ॥\nअंतरिक्षे क्षितौ तोये पापीयानपि यो मृतः ॥\nब्रह्मविष्णुशिवैः पूज्यं पदमक्षय्यमश्नुते ॥ ४३-१०५ ॥\nयो धर्मिष्ठश्च सप्राणः प्रयतः शिष्टसंमतः ॥\nचिंतयेन्मनसा गंगां स गतिं परमां लभेत् ॥ ४३-१०६ ॥\nयत्र तत्र मृतो वापि मरणे समुपस्थिते ॥\nभक्त्या गंगां स्मरन्याति शैवं वा वैष्णवं पुरम् ॥ ४३-१०७ ॥\nशंभोर्जटाकलापात्तु विनिष्क्रांतातिकर्कशात् ॥\nप्लावयित्वा दिवं निन्ये या पापान्यगरात्मजान् ॥ ४३-१०८ ॥\nयावंत्यस्थीनि गंगायां तिष्ठंति पुरुषस्य वै ॥\nतावद्वर्षसहस्राणि स्वर्गलोके महीयते ॥ ४३-१०९ ॥\nगगातोये तु यस्यास्थि नीत्वा प्रक्षिप्यते नरैः ॥\nतत्कालमादितः कृत्वा स्वर्गलोके भवेत्स्थितिः ॥ ४३-११० ॥\nगंगातोये तु यस्यास्थि प्राप्यते शुभकर्मणः ॥\nन तस्य पुनरावृत्तिर्ब्रह्मलोकात्कथंचन ॥ ४३-१११ ॥\nदशाहाभ्यंतरे यस्य गंगातोयेऽस्थि संगतम् ॥\nगंगायां मरणे यादृक्तादृक्फलमवाप्नुयात् ॥ ४३-११२ ॥\nस्नात्वा ततः पञ्चगव्येन सिक्त्वा हिरण्यमध्वाज्यतिलैर्नियोज्य ॥\nतदस्थिपिंडं पुटके निधाय पश्यन् दिशं प्रेतगणोपगूढाम् ॥ ४३-११३ ॥\nनमोऽस्तु धर्माय वदन्प्रविश्य जलं स मे प्रीत इति क्षिपेच्च ॥\nस्नात्वा ततस्तीर्थवटाक्षयं च दृष्ट्वा प्रदद्यादथ दक्षिणां तु ॥ ४३-११४ ॥\nएवं कृत्वा प्रेतपुरे स्थितस्य स्वर्गे गतिः स्यात्त महेंद्रतुल्या ॥ ४३-११५ ॥\nप्रवाहमवधिं कृत्वा यावद्धस्तचतुष्टयम् ॥\nतत्र नारायणः स्वामी नान्यः स्वामी कदाचन ॥ ४३-११६ ॥\nन तत्र प्रतिगृह्णीयात्प्राणैः कंठगतैरपि ॥\nभाद्रशुक्लचतुर्दश्यां यावदाक्रमते जलम् ॥ ४३-११७ ॥\nतावद्गभं विजानीयात्तद्दूरं तीरमुच्यते ॥\nसार्द्धहस्तशतं यावद्गर्भस्तीरं ततः परम् ॥ ४३-११८ ॥\nइति केषां मतं देवि श्रुतिस्मृतिषु संमतम् ॥\nतीराद्गव्यूतिमात्रं तु परितः क्षेत्रमुच्यते ॥ ४३-११९ ॥\nतीरं त्यक्त्वा वसेत्क्षेत्रे तीरे वासो न चेष्यते ॥\nएकयोजनविस्तीर्णा क्षेत्रसीमा तटद्वयात् ॥ ४३-१२० ॥\nगंगासीमां न लघंति पापान्यप्यखिलान्यपि ॥\nतां तु दृष्ट्वा पलायंते यथा सिंहं वनौकसः ॥ ४३-१२१ ॥\nयत्र गंगा महाभागे रामशंभुतपोवनम् ॥\nसिद्धक्षेत्रं तु तज्ज्ञेयं समन्तात्तु त्रियोजनम् ॥ ४३-१२२ ॥\nतीर्थे न प्रतिगृह्णीयात्पुण्येष्वायतनेषु च ॥\nनिमित्तेषु च सर्वेषु तन्निवृत्तो भवेन्नरः ॥ ४३-१२३ ॥\nतीर्थे यः प्रतिगृह्णाति पुण्येष्वायतनेषु च ॥\nनिष्फलं तस्य तत्तीर्थं यावत्तद्धनमुच्यते ॥ ४३-१२४ ॥\nगंगाविक्रयाणाद्देवि विष्णोर्विक्रयणं भवेत् ॥\nजनार्दने तु विक्रीते विक्रीतं भुवनत्रयम् ॥ ४३-१२५ ॥\nगंगा तीरसमुद्भूतां मृदं मूर्घ्ना बिभर्ति यः ॥\nबिभर्ति रूपं सोऽर्कस्य तमोनाशाय केवलम् ॥ ४३-१२६ ॥\nगंगापुलिनजां धूलिमास्तीर्याथ निजान् पितॄन् ॥\nप्रीणयन्यो नरः पिंडान्दद्यात्तान् स्वर्नयेदपि ॥ ४३-१२७ ॥\nइदं तेऽभिहितं भद्रे गंगामाहात्म्यमुत्तमम् ॥\nपठन् श्रृण्वन्नरो ह्येति तद्विष्णोः परमं पदम् ॥ ४३-१२८ ॥\nनित्यं जप्यमिदं भक्त्या प्रयतैः श्रद्धयान्वितैः ॥\nवैष्णवीं गतिमिच्छद्भिः शैवीं वा विधिनंदिनि ॥ ४३-१२९ ॥\nइति श्रीबृहन्नारदीयपुराणोत्तरभागे मोहिनीवसुसंवादे गंगामाहात्म्ये पूजादिकथं नाम त्रिचत्वारिंशत्तमोऽध्यायः ॥ ४३ ॥"
  },
  {
    "text": "</span>"
  }
]
[
  {
    "text": "वसुरुवाच ।।\nपंचमेऽह्नि गदालोले कृत्वा स्नानादि पूर्ववत् ।।\nश्राद्धं सपिंडकं कुर्यात्ततोऽक्षयवटे नरः ।। ४७-१ ।।"
  },
  {
    "text": "तत्र श्राद्धादिकं कृत्वा पितॄन्ब्रह्मपुरं नयेत् ।।\nब्रह्मप्रकल्पितान् विप्रान्भोजयेत्पूजयेदथ ।। ४७-२ ।।"
  },
  {
    "text": "कृतश्राद्धोऽक्षयवटे अनेनैव प्रयत्नतः ।।\nदृष्ट्वा नत्वाथ संपूज्य वटेशं च समाहितः ।। ४७-३ ।।"
  },
  {
    "text": "पितॄन्नयेद्ब्रह्मपुरमक्षयं तु सनातनम् ।।\n\"गदालोले महातीर्थे गदाप्रक्षालने वरे ।। ४७-४ ।।"
  },
  {
    "text": "स्नानं करोमि शुद्ध्यर्थमक्षय्याय स्वराप्तये ।।\nएकांतरे वटस्याग्रे यः शेते योगानिद्रया ।। ४७-५ ।।"
  },
  {
    "text": "बालरूपधरस्तस्मै नमस्ते योगशायिने ।।\nसंसारवृक्षशस्त्रायाशेषपापक्षयाय च ।। ४७-६ ।।"
  },
  {
    "text": "अक्षय्यब्रह्मदात्रे च नमोऽक्षय्यवटाय वै\" ।।\n\"कलौ माहेश्वरा लोका येन तस्माद् गदाधरः ।। ४७-७ ।।"
  },
  {
    "text": "लिंगरूपोऽभवत्तं च वन्दे त्वां प्रपितामहम्\" ।।\nनयेत्पितॄन्न्रुपदं नत्वा तं प्रपितामहम् ।। ४७-८ ।।"
  },
  {
    "text": "हेतिं हत्वासुरं तस्य शिरश्चैव द्विधा कृतम् ।।\nगदया सा गदा यत्र क्षालिता प्रभुणाऽभवत् ।। ४७-९ ।।"
  },
  {
    "text": "गदालोलमिति ख्यातं तत्तीर्थप्रवरं ह्यभूत् ।।\nहेती रक्षो ब्रह्मपुत्ररतपस्तेपेऽद्भुतं महत् ।। ४७-१० ।।"
  },
  {
    "text": "ब्रह्मादींस्तपसा तुष्टान्वरं वव्रे वरप्रदान् ।।\nदैत्यादिभिश्च शश्त्राद्यैर्विविधैर्मनुजैरपि ।। ४७-११ ।।"
  },
  {
    "text": "कृष्णेशानादिचक्राद्यैरवध्यः स्यां महाबलः ।।\nतथेत्युक्त्वांतर्हितास्ते हेतिर्देवानथा जयत् ।। ४७-१२ ।।"
  },
  {
    "text": "इन्द्रत्वमकरोद्धेतिस्तदा ब्रह्महरादयः ।।\nदेवा हरिं प्रपन्नास्तमूचुर्हेतिं जहीति च ।। ४७-१३ ।।"
  },
  {
    "text": "ऊचे हरिरवध्योऽयं हेतिर्देवाः सुरासुरैः ।।\nब्रह्मास्त्रं मे प्रयच्छध्वं हेतिं हन्यां हि येन तम् ।। ४७-१४ ।।"
  },
  {
    "text": "इत्युक्तास्ते ततो देवा विष्णवे तां गदां ददुः ।।\nउपेंद्र त्वं जहीत्येव हेतिं प्रोचुरजादयः ।। ४७-१५ ।।"
  },
  {
    "text": "दधार तां गदामाजौ देवैरुक्तो गदाधरः ।।\nगदया हेतिमाहत्य देवेभ्यस्त्रिदिवं ददौ ।। ४७-१६ ।।"
  },
  {
    "text": "उपोषितोऽथ गायत्रीतीर्थे महानदीस्थिते ।।\nगायत्र्या पुरतः स्नातस्ततः संध्यां समाचरेत् ।। ४७-१७ ।।"
  },
  {
    "text": "श्राद्धं सपिंडकं कृत्वा नयेद्ब्राह्मणतां कुलम् ।।\nतीर्थे समुद्यते स्नात्वा सावित्र्याः पुरतो नरः ।। ४७-१८ ।।"
  },
  {
    "text": "संध्यामुपास्य मध्याह्ने नयेत्पितॄन्विधिक्षयम् ।।\nप्राचीसरस्वतीस्नातः सरस्वत्यास्ततोऽग्रतः ।। ४७-१९ ।।"
  },
  {
    "text": "संध्यामुपास्य सायाह्ने नयेत्सर्वज्ञतां कुलम् ।।\nबहुजन्मकृतात्संध्यालोपपापाद्विशुद्ध्यति ।। ४७-२० ।।"
  },
  {
    "text": "विशालायां लिलेहाने तीर्थे च भरतागश्रमे ।।\nपदांकिते मुंडपृष्ठे गदाधरसमीपतः ।। ४७-२१ ।।"
  },
  {
    "text": "तीर्थ आकाशगंगायां गिरिकर्णमुखेषु च ।।\nश्राद्धदः पिंडदो ब्रह्मलोकं पितृशतं नयेत् ।। ४७-२२ ।।"
  },
  {
    "text": "स्नातो गोदावैतरण्यां त्रिःसप्तकुलमुद्धरेत् ।।\nदेवनद्यां गोप्रचारे तथा मानसके पदे ।। ४७-२३ ।।"
  },
  {
    "text": "पुष्करिण्यां गदालोले तीर्थे चामरके तथा ।।\nकोटितीर्थे रुक्मकुंडे पिंडदः स्वर्नयेत्पितॄन् ।। ४७-२४ ।।"
  },
  {
    "text": "मार्कंडेयेशकोटिशौ नत्वा स्यात्पितृतारकः ।।\nतथा पांडुशिलायास्तु पुण्यदायाः सुलोचने ।। ४७-२५ ।।"
  },
  {
    "text": "दृष्टिमात्रेण संपूतान्नरकस्थान्दिवं नयेत् ।।\nइत्युक्त्वा प्रययौ पांडुः शाश्वतं पदमव्ययम् ।। ४७-२६ ।।"
  },
  {
    "text": "घृतकुल्या मधुकुल्या देविका च महानदी ।।\nशिलायां संगता तत्र मधुस्रवा प्रकीर्तिता ।। ४७-२७ ।।"
  },
  {
    "text": "अयुतं ह्यश्वमेधानां स्नानेन लभते नरः ।।\nतर्पयित्वा पितृर्गंणं श्राद्धं कृत्वा सपिंडकम् ।। ४७-२८ ।।"
  },
  {
    "text": "सहस्रकुलमुद्धृत्य नयेद्विष्णुपुरं नरः ।।\nउद्भिज्जाः स्वेदजा वापि ह्यंडजा ये जरायुजाः ।। ४७-२९ ।।"
  },
  {
    "text": "मधुस्रवां समासाद्य मृता विष्णुपदं ययुः ।।\nदशाश्वमेधिके हंसतीर्थे श्राद्धाद्दिवं व्रजेत् ।। ४७-३० ।।"
  },
  {
    "text": "दशाश्वमेधहंसौ च नत्वा शिवपुरं व्रजेत् ।।\nमतंगस्य पदे श्राद्धकर्ता ब्रह्मपुरे वसेत् ।। ४७-३१ ।।"
  },
  {
    "text": "निर्मथ्याग्नीन्शमीगर्भे विधिर्विष्ण्वादिभिः सह ।।\nमंथोकुंडं हि तत्तीर्थं पितॄणां मुक्तिकारकम् ।। ४७-३२ ।।"
  },
  {
    "text": "तर्पणात्पिंडदानाच्च स्नानकृन्मुक्तिमाप्नुयात् ।।\nपितॄन्स्वर्गं नयेन्नत्वा रामेशकरकेश्वरौ ।। ४७-३३ ।।"
  },
  {
    "text": "गयाकूपे पिंडदानादश्वमेधफलं लभेत् ।।\nभस्मकूटे भस्मनाऽथ स्नानात्तारयते पितॄन् ।। ४७-३४ ।।"
  },
  {
    "text": "धौतपापोऽथ निःक्षघीरासंगमे स्नानकृन्नरः ।।\nश्राद्धी रामपुष्करिण्यां ब्रह्मलोकं नयेत्पितॄन् ।। ४७-३५ ।।"
  },
  {
    "text": "सुषुम्नायां महानद्यां त्रिःसप्तकुलमुद्धरेत् ।।\nस्नातो नत्वा वसिष्ठेशं तस्य तीर्थेऽश्वमेधभाक् ।। ४७-३६ ।।"
  },
  {
    "text": "पिडंदो धेनुकारण्ये कामधेनुपदेषु च ।।\nस्नातो नत्वा तु तं देवं ब्रह्मलोकं नयेत्पितॄन् ।। ४७-३७ ।।"
  },
  {
    "text": "कर्दमाले गयानाभौ मुंडपृष्ठसमीपतः ।।\nस्नात्वा श्राद्धी नयेत्स्वर्गं पितॄन्नत्वा च चंडिकाम् ।। ४७-३८ ।।"
  },
  {
    "text": "फल्गुचंडीशनामानं संगमाधीशमर्च्य च ।।\nगयागजो गयादित्यो गायत्री च गदाधरः ।। ४७-३९ ।।"
  },
  {
    "text": "गया गयाशिरश्चैव षड्गया मुक्तिदायिकाः ।।\nगयायां तु वृषोत्सर्गात्त्रिः सप्तकुलमुद्धरेत् ।। ४७-४० ।।"
  },
  {
    "text": "यत्र तत्र स्थितो विप्रगदितो विजितेंद्रियः ।।\nआद्यं गदाधरं ध्यायन् श्राद्धपिंडानि कारयेत् ।। ४७-४१ ।।"
  },
  {
    "text": "कुलानां शतमुद्धृत्य ब्रह्मलोकं नयेद्ध्रुवम् ।।\nततो दध्योदनेनैव दत्वा नैवेद्यमुत्तमम् ।। ४७-४२ ।।"
  },
  {
    "text": "जनार्दनाय देवाय समभ्यर्च्य यथाविधि ।।\nदद्यान्निक्षिप्य पिंडांस्तु तच्छेषेणैव जीवति ।। ४७-४३ ।।"
  },
  {
    "text": "दैत्यस्य मुंडपृष्ठे तु यस्मात्सा संस्थिता शिला ।।\nतस्माद्वै मुंडपृष्ठाद्रिः पितॄणां ब्रह्मलोकदः ।। ४७-४४ ।।"
  },
  {
    "text": "रामे वनं गते शैलमारुह्य भरतः स्थितः ।।\nपित्रे पिंडादिकं दत्वा रामेशं स्थाप्य तत्र च ।। ४७-४५ ।।"
  },
  {
    "text": "स्नात्वा नत्वा च रामेशं रामं सीतां समाहितः ।।\nश्राद्धं पिंडप्रदानं च कृत्वा विष्णुपुरं व्रजेत् ।। ४७-४६ ।।"
  },
  {
    "text": "पितृभिः सह धर्मात्मा कुलानां च शतैः सह ।।\nशिलादक्षिणहस्ते च स्थापितः कुंडपृष्ठतः ।। ४७-४७ ।।"
  },
  {
    "text": "तत्र श्राद्धादिना सर्वान्पितॄन्ब्रह्मपुरं नयेत् ।।\nकुंडेनाथ तपस्तप्तं सीताद्रेर्दक्षिणे नगे ।। ४७-४८ ।।"
  },
  {
    "text": "मतंगस्य पदे पुण्ये पिंडदः स्वर्नयेत्पितॄन् ।।\nवामहस्ते शिलायाश्च ह्यंतको विधृतो गिरिः ।। ४७-४९ ।।"
  },
  {
    "text": "उदयाद्रिरिहानीतो ह्यगस्त्येन महात्मना ।।\nस्थापितः पिंडदस्तत्र पितॄन्ब्रह्मपुरं नयेत् ।। ४७-५० ।।"
  },
  {
    "text": "कुंडमुद्यंतकं तत्र स्वात्मनस्तपसे कृतम् ।।\nब्रह्मा तत्र च सावित्री कुमाराभ्यां स्थितस्त्विह ।। ४७-५१ ।।"
  },
  {
    "text": "हाहाहूंहूप्रभृतयो गीतं वाद्यं प्रचक्रमुः ।।\nस्नातोऽगस्त्ये च मध्याह्ने सावित्रीं समुपास्य च ।। ४७-५२ ।।"
  },
  {
    "text": "कोटिजन्म भवेद्विप्रो धनाढ्यो वेदपारगः ।।\nअगस्त्यस्य पदे स्नातः पिंडदः स्वर्न्नयेत्पितॄन् ।। ४७-५३ ।।"
  },
  {
    "text": "ब्रह्मयोनिं प्रविश्याथ निर्गच्छेद्यस्तु मानवः ।।\nपरं ब्रह्म स यातीह विमुक्तो योनिसंकटात् ।। ४७-५४ ।।"
  },
  {
    "text": "नत्वा गयाकुमारं च ब्राह्मण्यं लभते नरः ।।\nसोमकुंडाभिषेकाद्यैः सोमलोकं नयेत्पितॄन् ।। ४७-५५ ।।"
  },
  {
    "text": "बलिः काकशिलायां तु काकेभ्यः क्षणमोक्षदः ।।\nस्वर्गद्वारेश्वरं नत्वा स्वर्गाद्ब्रह्मपुरं नयेत् ।। ४७-५६ ।।"
  },
  {
    "text": "पिंडदो व्योमगंगायां निर्मलः स्वर्नयेत्पितॄन् ।।\nशिलाया दक्षिणे हस्ते भस्मकूटमधारयत् ।। ४७-५७ ।।"
  },
  {
    "text": "धर्म्मोऽस्तत्र च हरस्तन्नाम समकारयत् ।।\nयत्रासौ भस्मकूटाद्रिर्भस्मनामा तु मोहिनि ।। ४७-५८ ।।"
  },
  {
    "text": "वटो वटेश्वरस्तत्र स्थितश्च प्रपितामहः ।।\nतदग्रे रुक्मिणीकुंडं पश्चिमे कपिला नदी ।। ४७-५९ ।।"
  },
  {
    "text": "कपिलेशो नदीतीरे उमासोमसमागमः ।।\nकपिलायां नरः स्नात्वा कपिलेशं नमेद्यजेत् ।। ४७-६० ।।"
  },
  {
    "text": "श्राद्धदः स्वर्गभागी स्यान्महेशीकुंड एव च ।।\nगौरी च मंगला तत्र सर्वसौभाग्यदार्चिता ।। ४७-६१ ।।"
  },
  {
    "text": "जनार्दनो भस्मकूटे तस्य हस्ते तु पिंडदः ।।\nमंत्रेण चात्मनोऽन्येषां सव्येनापि तिलैर्विना ।। ४७-६२ ।।"
  },
  {
    "text": "पिंडं च दधिसंमिश्रं सर्वे ते विष्णुलोकगाः ।।\n\"एष पिंडो मया दत्तस्तवहस्ते जनार्दन ।। ४७-६३ ।।"
  },
  {
    "text": "गयाश्राद्धे त्वया देयो मह्यं पिण्डो मृते मयि ।।\nतुभ्यं पिंडो मया दतो यमुद्दिश्य जनार्दन ।। ४७-६४ ।।"
  },
  {
    "text": "देहि देव गयाशीर्षे तस्मै तस्मै मृते ततः ।।\nजनार्दन नमस्तुभ्यं नमस्ते पितृरूपिणे ।। ४७-६५ ।।"
  },
  {
    "text": "पितृपात्र नमस्तुभ्यं नमस्ते मुक्तिहेतवे ।।\nगयायां पितॄरूपेण स्वयमेव जनार्दनः ।। ४७-६६ ।।"
  },
  {
    "text": "तं दृष्ट्वा पुंडरींकाक्षं मुच्यते च ऋणत्रयात् ।।\nनमस्ते पुंडरीकाक्षं ऋणत्रयविमोचन ।। ४७-६७ ।।"
  },
  {
    "text": "लक्ष्मीकांत नमस्तेऽस्तु नमस्ते पितृमोक्षद\" ।।\nपुण्डरीकाक्षमभ्यर्च्य स्वर्गंगः स्याज्जनार्दनम् ।। ४७-६८ ।।"
  },
  {
    "text": "वामजानुं तु संपात्य नत्वा भूमिं जनार्दनम् ।।\nश्राद्धं सपिंडकं कृत्वा भ्रातृभिर्विष्णुलोकभाक् ।। ४७-६९ ।।"
  },
  {
    "text": "शिलाया वामपादे तु प्रेतकूटो गिरीर्धृतः ।।\nधर्मराजेन पापढ्यो गिरिः प्रेतशिलामयः ।। ४७-७० ।।"
  },
  {
    "text": "पादेन द्वरे निक्षिप्तः शिलायाः पादभारतः ।।\nप्रेता धानुष्करूपेण करग्रहण कारकाः ।। ४७-७१ ।।"
  },
  {
    "text": "पृथक् स्थिताश्च बहवो विघ्नकारिण एव ते ।।\nश्राद्धादिकारीणं नॄणां तीर्थे पितृविमुक्तये ।। ४७-७२ ।।"
  },
  {
    "text": "गतः शिलाद्रिसंपर्कात्प्रेतकूटः पवित्रताम् ।।\nप्रेतकुंडं तु तत्रास्ते देवास्तत्र पदैः स्थिताः ।। ४७-७३ ।।"
  },
  {
    "text": "श्राद्धपिंडादिकृत्स्नातः प्रेतत्वान्मोचयेत्पितॄन् ।।\nकीकटेषु गया पुण्या पुण्यं राज गृहं वनम् ।। ४७-७४ ।।"
  },
  {
    "text": "च्यवनस्याश्रमः पुण्यो नदी पुण्या पुनः पुना ।।\nवैकुंठो लोहदंडश्च गिरिकूटश्च शोणगः ।। ४७-७५ ।।"
  },
  {
    "text": "श्राद्धपिंडादिकृत्तत्र पितॄन्ब्रह्मपुरं नयेत् ।।\nशिलादक्षिणपादे तु गृध्रकूटो गिरिर्धृतः ।। ४७-७६ ।।"
  },
  {
    "text": "धर्मराजेन स्वस्थैर्यकरणायाशु पावनः ।।\nगृध्ररूपेण संसिद्धास्तपः कृत्वा महर्षयः ।। ४७-७७ ।।"
  },
  {
    "text": "अतो गिरिर्गृध्रकूडस्तत्र गृध्रेश्वरः शिवः ।।\nदृष्ट्वा गृध्रेश्वरं स्नात्वा याति शंभोः पुरं नरः ।। ४७-७८ ।।"
  },
  {
    "text": "तत्र गृध्रपुरं गत्वा प्राप्तकालो दिवं व्रजेत् ।।\nऋणमोक्षं पापमोक्षं शिवं दृष्ट्वा शिवं व्रजेत् ।। ४७-७९ ।।"
  },
  {
    "text": "आदिप्रादेन गिरिणा समाक्रांतं शिलोदकम् ।।\nतत्रास्ते गजरूपेण विघ्नेशो विध्ननाशनः ।। ४७-८० ।।"
  },
  {
    "text": "तं दृष्ट्वा मुच्यते विघ्नैः पितॄञ्छिवपुरं नयेत् ।।\nगायत्रीं च गयादित्यं स्नातो दृष्ट्वा दिवं व्रजेत् ।। ४७-८१ ।।"
  },
  {
    "text": "ब्रह्माणं चादिपादस्थं दृष्ट्वा स्यात्पितृतारकः ।।\nनाभौ च पिंडदो यस्तु पितॄन्ब्रह्मपुरं नयेत् ।। ४७-८२ ।।"
  },
  {
    "text": "शोभार्थे मुण्डपृष्ठस्य अरविन्दवरं त्वभूत् ।।\nमुंडपृष्ठारविंदे च दृष्ट्वा पापैर्विमुच्यते ।। ४७-८३ ।।"
  },
  {
    "text": "श्रृंगिभिर्दंष्ट्रिभिर्व्यालैर्विषवह्निस्त्रिया जलैः ।।\nसुदूरात्परिहर्तव्यः कुर्वन् क्रीडां मृतस्तु यः ।। ४७-८४ ।।"
  },
  {
    "text": "नागानां विप्रियं कृर्वन्हतश्चाप्यथ विद्युता ।।\nनिगृहीतः स्वयं राज्ञा चौर्यदोषेण च क्वचित् ।। ४७-८५ ।।"
  },
  {
    "text": "परदारा न्रमंतश्च द्वेषात्तत्पतिभिर्हताः ।।\nअसमानैश्च संकीर्णैश्चांडालाद्यैश्च विग्रहम् ।। ४७-८६ ।।"
  },
  {
    "text": "कृत्वा तैर्निहतास्तांश्च चांडालादीन्समाश्रिताः ।।\nगवाग्निविषदाश्चैव पाखंडाः क्रूरबुद्धयः ।। ४७-८७ ।।"
  },
  {
    "text": "क्रोधात्प्रायं विषं वह्निं शस्त्रमुद्बंधनं जलम् ।।\nगिरिवृक्षात्प्रपातं च ये कुर्वंति नराधमाः ।। ४७-८८ ।।"
  },
  {
    "text": "कुशिल्पजीविनो ये च पञ्चसूनाधिकारिणः ।।\nमखे सभासु ये केचिद्दीनप्राया नपुंसकाः ।। ४७-८९ ।।"
  },
  {
    "text": "ब्रह्मदंडहता ये तु ये चापि ब्राह्मणैर्हताः ।।\nमहापातकिनो ये च पतितास्ते प्रकीर्तिताः ।। ४७-९० ।।"
  },
  {
    "text": "स्नानेन शुद्धिमायांति गयाकूपस्य भस्मना ।।\nइति ते कथितं देवि गयामाहात्म्यमुत्तमम् ।। ४७-९१ ।।"
  },
  {
    "text": "सर्वपापप्रशमनं पितॄणां मुक्तिदायकम् ।।\nयः श्रृणोति नरो भक्त्या श्राद्धे पर्वणि वान्वहम् ।। ४७-९२ ।।"
  },
  {
    "text": "श्रावयेद्वावरारोहे सोऽपि स्याद्ब्रह्मलोकभाक् ।।\nइदं स्वस्त्ययनं पुण्यं धन्यं स्वर्गतिदंनृणाम् ।। ४७-९३ ।।"
  },
  {
    "text": "यशस्यमपि चायुष्यं पुत्रपौत्रविवर्द्धनम् ।। ४७-९४ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीवसुसंवादे गयामाहात्म्यं नाम सप्तचत्वारिंशत्तमोऽध्यायः ।। ४७ ।।"
  }
]
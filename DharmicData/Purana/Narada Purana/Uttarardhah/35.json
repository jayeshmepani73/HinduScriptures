[
  {
    "text": "यम उवाच ।।\nविबुधेश जगन्नाथ चराचरगुरो प्रभो ।।\nमोहिनी निष्फला जाता वंध्या स्त्री जनने यथा ।। ३५-१ ।।"
  },
  {
    "text": "रुक्मांगदप्रणीतेन मार्गेण कुशलांछन ।।\nलोकः प्रयाति वैकुंण्ठं न मां कश्चित्प्रपद्यते ।। ३५-२ ।।"
  },
  {
    "text": "गतेऽपि भूमिनाथेशे देहं देवस्य चक्रिणः ।।\nतथापि सर्वभूतानां न बुद्धिः परिवर्तते ।। ३५-३ ।।"
  },
  {
    "text": "उपोष्य वासरं विष्णोराकुमारात्तु मानवाः ।।\nप्रयांति परमं लोकं लुप्तपापाः पितामह ।। ३५-४ ।।"
  },
  {
    "text": "पुत्री ते व्रीडिता देवी मोहिनी मोहमागता ।।\nनायाति तव सामीप्यं न भुंक्ते लोकगर्हिता ।। ३५-५ ।।"
  },
  {
    "text": "निर्व्यापारस्त्वहं जातः किं करोमि प्रशाधि माम् ।।\nरविपुत्रवचः श्रुत्वा प्रोवाच कमलासनः ।। ३५-६ ।।"
  },
  {
    "text": "गच्छामः सहिताः सर्वे मोहिनीं प्रतिबोधितुम् ।।\nमोहिन्यां प्रतिबुद्धायां करिष्यामो दिवाकरे ।। ३५-७ ।।"
  },
  {
    "text": "तव कार्यं न संदेहः संभ्रमस्त्यज्यतामयम् ।।\nततो देव गणाः सर्वे शतक्रतुपुरोगमाः ।। ३५-८ ।।"
  },
  {
    "text": "ब्रह्मणा सहिताः पृथ्वीं विमानैः सूर्यसप्रभैः ।।\nसमायाता महीपाल नारीं तां प्रतिबोधितुम् ।। ३५-९ ।।"
  },
  {
    "text": "ते विमानैः समंतात्तु परिवार्य शुभाननाम् ।।\nतेजोहीनां निरानंदां शुष्कतोयां नदीमिव ।। ३५-१० ।।"
  },
  {
    "text": "शशिहीनां निशां भूप ऋत्विग्घीनां क्रियामिव ।।\nपराजितो यथा मर्त्यः प्रम्लानकुसुमं यथा ।। ३५-११ ।।"
  },
  {
    "text": "निवृत्तोत्सववेदीव विद्रुमं धवलं यथा ।।\nगतशालिस्तु केदारो निष्प्र यथा ।। ३५-१२ ।।"
  },
  {
    "text": "मंड वा गतोद्वा यथा सरः ।।\nमंथानं नवनीते वा उद्धृते धरणीपते ।। ३५-१३ ।।"
  },
  {
    "text": "असंस्कृता यथा वाणी मर्दिता च यथा चमूम् ।।\nहत नाथां तु युवतीं धान्यहीनां प्रजां यथा ।। ३५-१४ ।।"
  },
  {
    "text": "मंत्रहीनविधिं युद्धं धर्मं च दयया विना ।।\nपृथ्वीं भूपालहीना वा मंत्रही नोयथा नृप ।। ३५-१५ ।।"
  },
  {
    "text": "धनधान्यविहीनं वा गृहं नृपवरोत्तम ।।\nजलहीनं यथा कुंभं पंकस्थं गोपतिं यथा ।। ३५-१६ ।।"
  },
  {
    "text": "गृहस्थं भार्यया हीनं राष्ट्रभ्रष्टं च भूपतिम् ।।\nभग्नक्रियं यथा वैद्यं भग्नशाखं यथा द्रुमम् ।। ३५-१७ ।।"
  },
  {
    "text": "तेजोहीनं यथागारं निर्जलं वा घनं यथा ।।\nविधूम इव सप्तार्चिर्विरश्मिरिव भास्करः ।। ३५-१८ ।।"
  },
  {
    "text": "मतिभ्रष्टो यथा मर्त्यः पर्वसंगी यथा नरः ।।\nअतृप्तः कांतया कांतः पन्नगश्च विषोज्झितः ।। ३५-१९ ।।"
  },
  {
    "text": "लूनपक्षो यथा पक्षी वृत्तिहीनो यथा द्विजः ।।\nशिरोभ्रष्टा यथा माला पर्वतो धातुवर्जितः ।। ३५-२० ।।"
  },
  {
    "text": "प्रभ्रष्टलिपि शास्त्रं वा ऋग्यजुर्विस्वरं यथा ।।\nस्वरहीनं यथा साम पद्महीनं यथा सरः ।। ३५-२१ ।।"
  },
  {
    "text": "यथा मार्गं तृणै रुद्धं पद्मं पत्रविवर्जितम् ।।\nज्ञानं ममत्वसंयुक्तं पुमांसं प्रकृतिं विना ।। ३५-२२ ।।"
  },
  {
    "text": "सांख्यानि तत्त्वहीनानि धर्मं दंभान्वितं यथा ।।\nतेजोहीनां तथापश्यन् मोहिनीं ते दिवौकसः ।। ३५-२३ ।।"
  },
  {
    "text": "ध्यायमानां निरुत्साहां दृश्यमानां जनैः प्रभो ।।\nआक्रोशवचनैः क्रूरैः पुत्रहत्यासमन्विताम् ।। ३५-२४ ।।"
  },
  {
    "text": "दुःशीलां धर्मसंत्यक्तां तद्वाक्यपरिमोषिताम् ।।\nस्ववाक्यपालनां चंडामुचुर्देवाः समागताः ।। ३५-२५ ।।"
  },
  {
    "text": "मां शोकं कुरु वामोरु पौरुषं हि त्वया कृतम् ।।\nनहि माधवभक्तानां विद्यते मानखण्डनम् ।। ३५-२६ ।।"
  },
  {
    "text": "सा त्वं हरिणशावाक्षि देवकार्यार्थमागता ।।\nतन्न सिद्धं वरारोहे स प्रयातोऽधुनाभवम् ।। ३५-२७ ।।"
  },
  {
    "text": "विघ्नविध्वंसिनीं पूर्वं कृता रुक्मांगदेन हि ।।\nएकादशी महापुण्या मोहिनी माधवे सिते ।। ३५-२८ ।।"
  },
  {
    "text": "संवत्सरं विशालाक्षि कृच्छ्रपादप्रपूजिता ।।\nतस्यैवाध्युष्टिरतुला यत्सत्याचच्चलितो न हि ।। ३५-२९ ।।"
  },
  {
    "text": "विघ्नराज्ञी तु वै नारी लोकेषु परिगीयते ।।\nकर्मणा मनसा वाचा पुत्रव्यापादने मतिम् ।। ३५-३० ।।"
  },
  {
    "text": "कृत्वा चोद्धृत्य खङ्गं च त्यक्त्वा स्नेहं सुदूरुरतः ।।\nतादृशं निकषं प्रोक्ष्य भगवान्मधुसूदनः ।। ३५-३१ ।।"
  },
  {
    "text": "हनिष्यति प्रियं पुत्रं न भुङ्क्ते हरिवासरे ।।\nपुत्रस्य च प्रियायाश्च भावं प्रेक्ष्य नृपस्य च ।। ३५-३२ ।।"
  },
  {
    "text": "विष्णुना परेतुष्टेन नीताः स्वभवने त्रयः ।।\nसदेहाः क्षीणकर्माणोह्यंगारोऽग्निरिवाहितः ।। ३५-३३ ।।"
  },
  {
    "text": "फलं कर्मणि चारब्धे यदि देवी न सिद्ध्यति ।।\nसर्वयत्नेन सुभगे दोषः कोऽत्र तवाधुना ।। ३५-३४ ।।"
  },
  {
    "text": "एतस्माद्वरदाः सर्वे संप्राप्ता विबुधाः शुभे ।।\nसिद्धौ वाप्यथ वासिद्धौ कर्मकृत्स्याद्दृथा न हि ।। ३५-३५ ।।"
  },
  {
    "text": "भर्तव्यो भृत्यवर्गश्च भूभुजा धर्ममिच्छता ।।\nसद्भावे घटमानस्य यदि कर्म न सिद्ध्यति ।। ३५-३६ ।।"
  },
  {
    "text": "देयं वेतनमात्रं तु न च तुष्टिफलं भवेत् ।।\nयो न तस्मै प्रयच्छेत जीवनं जीवनाय वै ।। ३५-३७ ।।"
  },
  {
    "text": "गोवधं समवाप्नोति स नरो नात्र संशयः ।।\nतस्माद्देयं वरारोहे अभीष्टं वरसुन्दरि ।। ३५-३८ ।।"
  },
  {
    "text": "सद्भावेन कृते सम्यग्विघ्नं कार्यं दिवौकसाम् ।।\nकिं न कुर्वंति विबुधास्त्वया सह वरानने ।। ३५-३९ ।।"
  },
  {
    "text": "द्वादश्यास्तेजसा भग्ना यामाहुर्विघ्रनाशिनीम् ।।\nविबुधैरेवमुक्ता तु मोहिनी लोकमोहिनी ।। ३५-४० ।।"
  },
  {
    "text": "उवाच सा निरानन्दा पतिहीनातिदुःखिता ।।\nधिगिदं जीवितं मह्यं येन कार्यं न साधितम् ।। ३५-४१ ।।"
  },
  {
    "text": "न कृतो जनसंबाधो यममार्गोऽमराधिपाः ।।\nन तु लुप्तं हरिदिनं न भुक्तं हरिवासरे ।। ३५-४२ ।।"
  },
  {
    "text": "भूभुजा तेन वीरेण कृतः पुत्रवधो मुदा ।।\nगतो मूर्ध्नि पदं दत्वा मम रुक्माङ्गदो हरिम् ।। ३५-४३ ।।"
  },
  {
    "text": "अप्रमेयगुणं विष्णुं निर्मलं निर्मलाश्रयम् ।।\nहंसं शुचिपदं व्योम प्रणवं बीजमव्ययम् ।। ३५-४४ ।।"
  },
  {
    "text": "निराकारं निराभासं निष्प्रपंचं निरंजनम् ।।\nशून्यं वियत्स्वरूपं च ध्येयध्यानविवर्जितम् ।। ३५-४५ ।।"
  },
  {
    "text": "अस्ति नास्तीति यं प्राहुर्न दूरे नापि चान्तिके ।।\nपरं धाम मनोग्राह्यं पुरुषाख्यं जगन्मयम् ।। ३५-४६ ।।"
  },
  {
    "text": "हृत्पंकजसमासीनं तेजोरूपंसनातनम् ।।\nतस्मिँल्लयमनुप्राप्ते किं नु मे जीविते फलम् ।। ३५-४७ ।।"
  },
  {
    "text": "असाधिते तु यः कार्ये नरो गृह्णाति वेतनम् ।।\nस्वामिनं तु परित्यज्य प्रयाति नरकं ध्रुवम् ।। ३५-४८ ।।"
  },
  {
    "text": "न साधयंति ये कार्यं स्वामिनां तु दिवौकसः ।।\nभृत्या वेतनभोक्तारो जायंते भूतले हयाः ।। ३५-४९ ।।"
  },
  {
    "text": "असाधिनीयं कार्यस्य भर्तृपुत्रविनाशिनी ।।\nकथं वरं तु गृह्णामि भवतां नाकवासिनाम् ।। ३५-५० ।।"
  },
  {
    "text": "देवा ऊचुः ।।\nब्रूहि मोहिनि दास्यामि यत्ते हृदि समीहितम् ।।\nअनृणास्तु भविष्यामः कृत्वा चोपकृतिं तव ।। ३५-५१ ।।"
  },
  {
    "text": "परिश्रमः कृतो देवि त्वया राजप्रयोजने ।।\nतस्य त्वं फलभाग्देवि तादृशार्थे कृतस्य तु ।। ३५-५२ ।।"
  },
  {
    "text": "एवमुच्चरमाणानां देवतानां महीपते ।।\nनृपतेराजगामाथ पुरोधाः पावकप्रभः ।। ३५-५३ ।।"
  },
  {
    "text": "उषितो जलमध्ये तु प्राणायामरतो मुनिः ।।\nद्वादशाब्दे ततः पूर्णे निर्गतो जलमध्यतः ।। ३५-५४ ।।"
  },
  {
    "text": "निर्गतेन श्रुतं तेन मोहिनीचेष्टितं नृप ।।\nसक्रोधो मुनिशार्दूलो देववृंदमुपागतः ।। ३५-५५ ।।"
  },
  {
    "text": "उवाच विबुधान्सर्वान्मोहिनीवरदायिनः ।।\nधिगिमां धिग्देवसंघं कर्म धिक्पापसंज्ञितम् ।। ३५-५६ ।।"
  },
  {
    "text": "भवतां भावनाशाय पुरुषार्थे प्ररोहकम् ।।\nभवंतो यच्च दातारो मोहिन्या वांछितं वरम् ।। ३५-५७ ।।"
  },
  {
    "text": "हत्यायुता भर्तृसुतोपघातिनी विहिनवृत्तिश्च नराशिरूपा ।।\nनास्या हि लोके भवतीह शुद्धिः समिद्धवह्नौ पतनेऽपि देवाः ।। ३५-५८ ।।"
  },
  {
    "text": "\"हत्यायुतं भर्तृवधो निरर्थकमेतत्समं विप्रवरैः पुराकृतम् ।।\nन चापि चास्या भवतीह शुद्धिः समिद्भवह्नौ पतनेऽपि देवाः\" ।। ३५-५९ ।।"
  },
  {
    "text": "विमोयित्वा वचनैः सुधामयैरुक्माङ्गदं धर्मंविभूषणं च ।।\nप्रियायुतं मोक्षपदं निहत्य चकार भूमिं नृपवर्जितां च ।। ३५-५९ ।।"
  },
  {
    "text": "न चापि वासो नरकेषु देवा अस्याः स्थितिः क्क त्रिदिवेऽल्पबुद्धेः ।।\nन चापि राज्ञो निकटे च देवा नाप्येतु विष्णोः पदमव्ययं यत् ।। ३५-६० ।।"
  },
  {
    "text": "न लोकवादेन विदूषिताया लोकेषु कुत्रापि भवेच्च वासः ।।\nधिग्रजीवनं कर्ग्मविगर्हिताया देवाः सदा पापसमारतायाः ।। ३५-६१ ।।"
  },
  {
    "text": "पतिं हत्वा सुतं हत्वा सपत्नीं जननीसमाम् ।।\nहत्वा धरां समस्तां वा कां गतिं यास्यते सुराः ।। ३५-६२ ।।"
  },
  {
    "text": "इयं पापतरा देवा धर्मविध्वंसिनी हरेः ।।\nसर्वदाप्यनया प्रोक्तं भुज्यतां हरिवासरे ।। ३५-६३ ।।"
  },
  {
    "text": "प्राणसंवर्द्धनार्थाय तेषामेवाप्यधोगतिः ।।\nभुज्यतां वासरे विष्णोर्हन्यतां गौर्द्विजान्विता ।। ३५-६४ ।।"
  },
  {
    "text": "अपेयं पीयता मुक्त्वा कथं वासं लभेद्दिवि ।।\nएतदज्ञानिनां प्रोक्तं ज्ञाननां तु न निर्णयः ।। ३५-६५ ।।"
  },
  {
    "text": "अज्ञानाव्द्याहृते वाक्ये भुज्यतां हरिवासरे ।।\nतस्यापि शुद्धिर्गदिता प्राणायामशतेन हि ।। ३५-६६ ।।"
  },
  {
    "text": "अथवाप्युपवासेन एकादश्या दिवौकसः ।।\nऋक्षेण संयुतायास्तु ज्येष्ठकुंडाप्लवेन वा ।। ३५-६७ ।।"
  },
  {
    "text": "शौकरस्पर्शनाद्वापि नरो देवार्चनेन वा ।।\nव्याहृते कथितं विप्रैः सेयमद्य सुनिष्ठुरा ।। ३५-६८ ।।"
  },
  {
    "text": "भोजने पापनिरता दिने विष्णोर्दुरासदे ।।\nभर्तुर्वाक्यं व्यपोह्यैव घातयित्वा सुतं प्रियम् ।। ३५-६९ ।।"
  },
  {
    "text": "वाक्यज्ञं वाक्यनिरतं मातॄणां तु हिते रतम् ।।\nविष्णुधर्मप्रलोप्त्रीयं बहुपापसमन्विता ।। ३५-७० ।।"
  },
  {
    "text": "नैषा स्पृश्यास्ति देवेशाः कथमस्या वरप्रदाः ।।\nभवंतो न्याययुक्तेषु धर्मयुक्तेषु तत्पराः ।। ३५-७१ ।।"
  },
  {
    "text": "पालनं पापयुक्तस्य न कुर्वंति दिवौकसः ।।\nधर्माधाराः स्मृता देवा धर्मो वेदेसमास्थितः ।। ३५-७२ ।।"
  },
  {
    "text": "वेदैः शुश्रूषणं भर्तुः स्त्रीणां धर्मः प्रकीर्तितः ।।\nयद्ब्रवीति पतिः किंचित्तत्कार्यमाविशंकया ।। ३५-७३ ।।"
  },
  {
    "text": "शुक्लं शुक्लमिति ब्रूयात्कृष्णं कृष्णेति चामराः ।।\nशुश्रूषा सा हि विज्ञेया न शुश्रूषा हि सेवनम् ।। ३५-७४ ।।"
  },
  {
    "text": "भर्तुराज्ञा हता देवा आत्माज्ञास्थापनेच्छया ।।\nतस्मात्पापा न संदेहो मोहिनी सर्वयोषिताम् ।।\nसत्यस्य साधनार्थाय शपथैर्यंत्रितो नृपः ।। ३५-७५ ।।"
  },
  {
    "text": "उवाच विविधं वाक्यं सा नैच्छत्पुत्रघातिनी ।।\nतेन मोक्षं गतो राजा पापमस्यां विसृज्य च ।। ३५-७६ ।।"
  },
  {
    "text": "सेयं पापशरीरा हि हत्यायुतसमन्विता ।। ३५-७७ ।।"
  },
  {
    "text": "दातारं सर्वदानानां ब्रह्मण्यं हरिदैवतम् ।।\nप्रजारंजनशीलं च हरिवासरसेविनम् ।। ३५-७८ ।।"
  },
  {
    "text": "परदारेषु निःस्नेहं विषये विगतस्पृहम् ।।\nपरार्थत्यक्तकामं च सदा मखनिषेविणम् ।। ३५-७९ ।।"
  },
  {
    "text": "सदैव दुष्टदमने वर्तमानं धरातले ।।\nव्यसनैः सप्तभिर्घोरैरनाक्रांतं महीपतिम् ।। ३५-८० ।।"
  },
  {
    "text": "संनिरस्य दुराचारा वरयोग्या कथं भवेत् ।।\nयोऽस्याः पक्षेतु वर्तेत देवो वा दानवोऽपि वा ।। ३५-८१ ।।"
  },
  {
    "text": "तं चापि भस्मसात्कुर्यां क्षणेन सुरसत्तमाः ।।\nमोहिन्या रक्षणे यस्तु प्रयत्नं कुरुते सुराः ।। ३५-८२ ।।"
  },
  {
    "text": "तस्य तज्जायते पापं यन्मोहिन्यां व्यवस्थितम् ।। ३५-८३ ।।"
  },
  {
    "text": "स एवमुक्त्वा नृपते द्विजेंद्रः संगृह्य पाणौ सलिलं च तीव्रम् ।।\nक्रोधेन संवीक्ष्य विधिप्रसूतां चिक्षेप तन्मूर्घ्न्यनलप्रकाशम् ।। ३५-८४ ।।"
  },
  {
    "text": "निक्षिप्तमात्रे सलिले महीप सद्यः प्रजज्वाल च तच्छरीरम् ।।\nसंपश्यतां नाकनिवासिनां तु तृण्या यथा वह्निशिखावलीढा ।। ३५-८५ ।।"
  },
  {
    "text": "कोपं विभो संहर संहरेति यावद्गिरः खे मरुतां बभूवुः ।।\nतावत्स वह्निर्द्विजवाक्यमृष्टो भस्मावशेषां प्रमदां चकार ।। ३५-८६ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनी चरिते शापप्राप्तिर्नाम पञ्चत्रिंशोऽध्यायः ।। ३५ ।।"
  }
]
[
  {
    "text": "<span style=\"font-size: 14pt; line-height: 200%\">वसिष्ठ उवाच ॥\nतच्छ्रुत्वा वचनं तस्याः काष्ठीलायाः शुचिस्मिते ॥\nसन्ध्यावली नाम भृशं तामुवाच ह सादरम् ॥ ३१-१ ॥\nत्वद्वाक्याद्विस्मयो जातः काष्ठीले सांप्रतं मम ॥\nकथं दृष्टा मया त्वं च यास्यंती कुत्सितां गतिम् ॥ ३१-२ ॥\nकर्मणा केन ते मुक्तिर्भवेत्कुत्सितयोनितः ॥\nतन्मे वद विशालांगे त्वां दृष्ट्वा दुःखिता ह्यहम् ॥ ३१-३ ॥\nमांसपिंडोपमं श्लक्ष्णं नवनीतोपमं शुभे ॥\nशरीरं तव संवीक्ष्य तया मे जायते हृदि ॥ ३१-४ ॥\nकाष्ठीलोवाच ॥\nपृथिवीं दास्यसे सुभ्रु सकलामपि मत्कृते ॥\nतथापि नैव मुच्येयं सद्यः कुत्सितयोनितः ॥ ३१-५ ॥\nयेन पुण्येन सुभगे मुच्येयं कर्मबन्धनात् ॥\nतन्निर्दिशामि सुमहद्गतिदं त्वं निशामय ॥ ३१-६ ॥\nयश्चायं माघमासस्तु सर्वमासोत्तमः स्मृतः ॥\nयस्मिन् क्रोंशति पापानि ब्रह्महत्यादिकानि च ॥ ३१-७ ॥\nदुर्लभो माघमासो वै दुर्ल्लभं जन्म मानुषम् ॥\nदुर्ल्लभं चोषसि स्नानं दुर्लभं कृष्णसेवनम् ॥ ३१-८ ॥\nदुर्लभो वासरो विष्णोर्विधिना समुपोषितः ॥\nदेवैस्तेजः परिक्षिप्तं माघमासे स्वकं जले ॥ ३१-९ ॥\nतस्माज्जलं माघमासे पावनं हि विशेषतः ॥\nनेदृशी संगरे शूरैर्गतिः प्राप्येत सौख्यदा ॥ ३१-१० ॥\nयादृशी प्लवने प्रातः प्राप्यते नियमस्थितैः ॥\nसरित्तडागवापीषु स्नाने सत्तममीरितम् ॥ ३१-११ ॥\nकूपभांडजलैर्मध्यं जघन्यं वह्नितापितैः ॥\nन सौख्यैर्लभ्यते पुण्यं दुःखैरेवाप्यते तु तत् ॥ ३१-१२ ॥\nधर्म्मसेवार्थकं स्नानं नांगनैर्मल्यहेतुकम् ॥\nहोमार्थं सेवनं वह्नेर्न च शीतादिहानये ॥ ३१-१३ ॥\nयावन्नोदयते सूर्यस्तावत्स्नानं विधीयते ॥\nआच्छादिते घनैर्व्योम्नि ह्युद्गमिष्यन्तमर्थयेत् ॥ ३१-१४ ॥\nअभावे सरिदादीनां नवकुंभस्थितं जलम् ॥\nवायुना ताडितं रात्रौ स्नाने गंगासमं विदुः ॥ ३१-१५ ॥\nमाघस्नायी वरारोहे दुर्गतिं नैव पश्यति ॥\nतन्नास्ति पातकं यत्तु माघस्नानं न शोधयेत् ॥ ३१-१६ ॥\nअग्निप्रवेशादधिकं माघोषस्येव मज्जनम् ॥\nजीवता भुज्यते दुःखं मृतेन बहुलं सुखम् ॥ ३१-१७ ॥\nएतस्मात्कारणाद्भद्रे माघस्नानं विशिष्यते ॥\nअहन्यहनि दातव्यास्तिलाः शर्करयान्विताः ॥ ३१-१८ ॥\nमेघपुंष्पोपपन्नेन सहान्नेन सुमध्यमे ॥\nयावकैश्चैव होतव्या गव्यसर्पिः समन्वितैः ॥ ३१-१९ ॥\nमाध्यां स्नानसमाप्तै तु दद्याद्विप्राय षड्रसम् ॥\nसूर्यो मे प्रीयतां देवो विष्णुमूर्तिर्निरञ्जनः ॥ ३१-२० ॥\nवासांसि द्विजयुग्माय स सप्तान्नानि चार्पयेत् ॥\nत्रिंशच्च मोदका देयास्तिलान्नाः शर्करामयाः ॥ ३१-२१ ॥\nभागास्त्रयस्तिलानां तु चतुर्थः शर्करांशकः ॥\nतांबूलादीनि भोग्यानि भक्त्यादकद्याद्विधानवित् ॥ ३१-२२ ॥\nस्रोतोमुखः सरिति चान्यत्र भास्करसंमुखः ॥\nस्नायादावाह्य तीर्थानि गंगादीन्य कर्मण्डलात् ॥ ३१-२३ ॥\nयदनेकजनुर्जन्यं यज्ज्ञानाज्ञानतः कृतम् ॥\nत्वत्तेजसा हतं चास्तु तत्तु पापं सहस्रधा ॥ ३१-२४ ॥\nदिवाकर जगन्नाथ प्रभाकर नमोऽस्तु ते ॥\nपरिपूर्णं कुरुष्वेदं माघस्नानं ममाच्युत ॥ ३१-२५ ॥\nतीर्थस्नायी वरारोहे माघस्नायी फलाल्पकः ॥\nतीर्थस्नानादियात्स्वर्गं माघस्नानात्परं पदम् ॥ ३१-२६ ॥\nमाघस्य धवले पक्षे भवेदेकादशी तु या ॥\nरविवारेण संयुक्ता महापातकनाशिनी ॥ ३१-२७ ॥\nविनापि ऋक्षसंयोगं सा शुक्लैकादशी नृणाम् ॥\nविनिर्दहति पापानि कुनृपो विषयं यथा ॥ ३१-२८ ॥\nकुपुत्रस्तु कुलं यद्वत्कुभार्या च पतिं यथा ॥\nअधर्मस्तु यथा धर्मं कुमंत्री नृपतिं यथा ॥ ३१-२९ ॥\nअज्ञानं च यथा ज्ञानं कुशौचं शुचितां यथा ॥\nयथा हंत्यनृतं सत्यं वादस्संवादमेव च ॥ ३१-३० ॥\nउष्णं हिममनर्थोऽर्थं पापं कीर्तिं स्मयस्तपः ॥\nयथा रसा महारोगाञ्छ्राद्धं संकेत एव च ॥ ३१-३१ ॥\nतथा दुरितसंघं तु द्वादशी हंति साधिता ॥\nब्रह्महत्या सुरापानं स्तेयं गुर्वंगनागमः ॥ ३१-३२ ॥\nमहान्ति पातकान्येतान्याशु हन्ति हरेर्दिनम् ॥\nसमवेतानि चैतानि न शामयति पुष्करम् ॥ ३१-३३ ॥\nन चापि नैमिषारण्यं न क्षेत्रं कुरुसंज्ञितम् ॥\nप्रभासो न गया देवि न रेवा न सरस्वती ॥ ३१-३४ ॥\nन गगा यमुना चैव प्रयागो न च देवका ॥\nन सरांसि नदाश्चान्ये होमदानतपांसि च ॥ ३१-३५ ॥\nन चान्यत्सुकृतं सुभ्रु पुराणे पठ्यते स्फुटम् ॥\nपापसंघविनाशाय मुक्त्वैकं हरिवासरम् ॥ ३१-३६ ॥\nउपोषणात्सकृद्देवि विनश्यंत्यघराशयः ॥\nएकतः पृथिवीदानमेकतो हरिवासरम् ॥ ३१-३७ ॥\nन समं ब्रह्मणा प्रोक्तमधिकं हरिवासरम् ॥\nतस्मिन्वराहवपुषं कृत्वा देवं तु हाटकम् ॥ ३१-३८ ॥\nघटोपरि नवे पात्रे धृत्वा ताम्रमये शुभे ॥\nसर्वबीजान्विते चैव सितवस्त्रावगुंठिते ॥ ३१-३९ ॥\nसहिरण्ये सुदीपाढ्ये कृतपुष्पावतंसके ॥\nविधिना पूजयित्वा चकुर्याज्जागरणं व्रती ॥ ३१-४० ॥\nप्रातर्विप्राय दद्याच्च वैष्णवाय कुटुंबिने ॥\nतत्कुंभक्रोडसंयुक्तं सनैवेद्यपरिच्छदम् ॥ ३१-४१ ॥\nपश्चाच्च पारणं कुर्याद्द्विजान्भोज्य सुहृद्वृतः ॥\nएवं कृते वरारोहे न भूयो जायते क्वचित् ॥ ३१-४२ ॥\nबहुजन्मार्ज्जितं पापं ज्ञानाज्ञानकृतं च यत् ॥\nतत्सर्वं नाशमायाति तमः सूर्योदये यथा ॥ ३१-४३ ॥\nयथाशास्त्रं मया तुभ्यं वर्णिता द्वादशी शुभे ॥\nया सा कृता त्वया पूर्वमासीद्देव्यन्यजन्मनि ॥ ३१-४४ ॥\nयस्यास्तवातुला पुष्टिर्वर्तते वर्तयिष्यति ॥\nभर्त्तुस्तव च पुत्रस्य सर्वदा सुखदायिनी ॥ ३१-४५ ॥\nतस्यास्त्वया तुरीयांशो देयश्चेन्मह्यमादरात् ॥\nतदा प्रीता गमिष्यामि तद्विष्णोः परमं पदम् ॥ ३१-४६ ॥\nवित्ताह्रुतिजं पापं यद्भूतं मम सुंदरि ॥\nतस्य पावनहेतुं च तुरीयांशं प्रयच्छ मे ॥ ३१-४७ ॥\nजीवितेनापि वित्तेन भर्तारं वंचयेत्तु या ॥\nकृमियोनिशतं गत्वा पुल्कसी जायते तु सा ॥ ३१-४८ ॥\nसुरतं याचमानाय पत्ये वित्तं च मानिनि ॥\nया न यच्छति दुर्बुद्धिः काष्ठीला जायते ध्रुवम् ॥ ३१-४९ ॥\nतत्पातकविशुद्ध्यर्थं देहि मे द्वादशीभवम् ॥\nतुरीयांशमितं पुण्यं यद्यस्ति मयि ते घृणा ॥ ३१-५० ॥\nएतच्छ्रुत्वा वचस्तस्याः काष्ठीलायाः सुलोचने ॥\nपुण्यं दत्तवती तस्यै पाणौ वारि प्रगृह्य च ॥ ३१-५१ ॥\nयत्कृतं हि मया पूर्वमेकादश्यामुपोषणम् ॥\nतत्तुरीयांशपुण्येन काष्ठीलेयं विमुच्यताम् ॥ ३१-५२ ॥\nपूर्वजन्मकृतात्पापात्सत्यं सत्यं मयोदितम् ॥\nएवमुक्ते तु वचने मया विद्युत्समप्रभा ॥ ३१-५३ ॥\nदृष्टा दिव्यविमानस्था गच्छंती वैष्णवं पदम् ॥\nपतिर्हि दैवतं लोके वंचनीयो न भार्यया ॥ ३१-५४ ॥\nदेहेन चापि वित्तेन यदीच्छेच्छोभनां गतिम् ॥\nसा त्वं ब्रूहि प्रदास्यामि भर्तुरर्थे तवेप्सितम् ॥ ३१-५५ ॥\nवित्तं देहं तथा पुत्रं यच्चान्यद्वा वरानने ॥\nकिमन्यद्दैवतं लोके स्त्रीणामेकं पतिं विना ॥ ३१-५६ ॥\nतस्यार्थे वा त्यजेद्वित्तं जीवितं वा सुलोचने ॥\nकल्पकोटिशतं साग्रं विष्णुलोके महीयते ॥ ३१-५७ ॥\nअग्न्यादिसाक्ष्ये वृतमीक्ष्य निष्ठुरा युक्तं सुधोरैर्व्यसनैर्द्विजात्मजा ॥\nपतिं ददौ नैव च याचिता धनं तेनैव पापेन बभूव कीटा ॥ ३१-५८ ॥\nएतन्मया दुष्टमनंगयष्टि कौमारभावे पितृवेश्मवासे ॥\nज्ञात्वा हितं तथ्यमिदं स्वभर्तुर्ददामि सर्वं च गृहाण सुभ्रु ॥ ३१-५९ ॥\nइति श्रीबृहन्नारदीयपुराणोत्तरभागे मोहिनीचरिते काष्ठीलोपाख्याने माघमाहात्म्यं नामैकत्रिंशोऽध्यायः ॥ ३१ ॥\n</span>"
  }
]
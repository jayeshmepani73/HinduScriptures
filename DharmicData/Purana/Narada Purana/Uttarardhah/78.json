[
  {
    "text": "<span style=\"font-size: 14pt; line-height: 200%\">\nअथावन्तीमाहात्म्यमारभ्यते ।।"
  },
  {
    "text": "मोहिन्युवाच ।।\nअत्युद्भुतमिदं विप्र माहात्म्यं नर्मदाभवम् ।।\nश्रुतं त्वया निगदितं नृणां पापविनाशनम् ।। ७८-१ ।।\nअधुना तु महाभाग ब्रूहि मेऽवंतिसंभवम् ।।\nमाहात्म्यं देववंद्यस्य महाकालस्य च प्रभो ।। ७८-२ ।।\nवसुरुवाच ।।\nश्रृणु भद्रे प्रवक्ष्यामि ह्यवंत्याः पुण्यदं नृणाम् ।।\nमाहात्म्यं सर्वपापघ्नं यथावत्परिकीर्ततम् ।। ७८-३ ।।\nमहाकालवनं पुण्यं तपःस्थानमनुत्तमम् ।।\nयत्र देवो महाकालः स्थितस्तपसि नित्यदा ।। ७८-४ ।।\nमहाकालवनात्क्षेत्रं नापरं विद्यते भुवि ।।\nयत्र गत्वा नरो देवि स्पर्द्धते दैवतैः सह ।। ७८-५ ।।\nकपाल मोचनं नाम यत्र तीर्थं सुलोचने ।।\nतत्र स्नात्वा नरो भक्त्या ब्रह्महापि विशुध्यति ।। ७८-६ ।।\nतथा कलकलेशाख्यं देवमभ्यर्च्य मानवः ।।\nविवादे जयमाप्नोति कार्यसिद्धिं च संततम् ।। ७८-७ ।।\nअत्रान्यदप्सरःकुंडं तीर्थं तत्राप्लुतो नरः ।।\nसुभगो भोगवान्भूयात्साक्षात्कंदर्प्पसन्निभः ।। ७८-८ ।।\nमहिषाख्ये तथा कुंडे स्नातः शत्रूञ्जयेद्रणे ।।\nस्नातस्तु रुद्रसरसि रुद्रलोके महीयते ।। ७८-९ ।।\nकुण्डवेश्वरमासाद्य समभ्यर्च्य विधानतः ।।\nव्यापारे लाभमाप्नोति जायते च शिवप्रियः ।। ७८-१० ।।\nविद्याधराह्वये तीर्थे नरः स्नात्वा विशुध्यति ।।\nमार्कण्डेश्वरमभ्यर्च्य दीर्घायुश्च धनी भवेत् ।। ७८-११ ।।\nसंपूज्य शीतलां देवीं नरः कालवने स्थिताम् ।।\nविस्फोटकभयं नैव कदाचित्तस्य जायते ।। ७८-१२ ।।\nस्वर्गद्वारं समासाद्य स्नात्वाभ्यर्च्य सदाशिवम् ।।\nनरो न दुर्गतिं याति स्वर्गलोके महीयते ।। ७८-१३ ।।\nराजस्थलं नरः प्राप्य ततः सामुद्रिके प्लुतः ।।\nस्नानस्य सर्वतीर्थानां लभते फलमुत्तमम् ।। ७८-१४ ।।\nशंकरस्य तथा वाप्यां स्नात्वा नियमवान्नरः ।।\nप्राप्येह वाञ्छितान् भोगानन्ते रुद्रपुरं व्रजेत् ।। ७८-१५ ।।\nशंकरादित्यमभ्यर्च्य नरः स्याद्दुष्प्रधर्षणः ।।\nस्नातस्तु नीलगंगायां देवीं गंधवतीं नरः ।। ७८-१६ ।।\nसंपूज्य भक्तिभावेन सर्वपापैः प्रमुच्यते ।।\nदशाश्वमेधिके स्नात्वा वाजिमेधफलं लभेत् ।। ७८-१७ ।।\nअथ मर्त्यः समासाद्य एकानंशां सुरेश्वरीम् ।।\nसंपूज्य गंधपुष्पाद्यैः सर्वान्कामानवाप्नुयात् ।। ७८-१८ ।।\nहरसिद्धिं नरोऽभ्यर्च्य सर्वसिद्धीश्वरो भवेत् ।।\nपिशाचकादिकान्मर्त्यः समभ्यर्च्य चतुर्द्दश ।। ७८-१९ ।।\nसर्वान्कामानवाप्नोति नात्र कार्या विचारणा ।।\nहनुमत्केश्वरं प्रार्चेत्स्नात्वा रुद्रसरोवरे ।। ७८-२० ।।\nयो नरः श्रद्धया युक्तः स लभेत्संपदोऽखिलाः ।।\nवाल्मीकेश्वरमभ्यर्च्य सर्वविद्यानिधिर्भवेत् ।। ७८-२१ ।।\nशुक्रेश्वरादिलिंगानि योऽर्चयेच्छ्रद्धया नरः ।।\nस स्यादखिलभोगाढ्यः सर्वरोगविवर्जितः ।। ७८-२२ ।।\nपंचेशानं समभ्यर्च्य स्यान्नरः सर्वसिद्धिभाक् ।।\nकुशस्थलीं परिक्रम्य वांछितं लभते फलम् ।। ७८-२३ ।।\nअक्रूरेशं तु संपूज्य क्रूरेभ्योऽप्यभयं लभेत् ।।\nमंदाकिन्यां समाप्लुत्य गंगास्नानफलं लभेत् ।। ७८-२४ ।।\nअंकपादं नरोऽभ्यर्च्य शिवश्यानुचरो भवेत् ।।\nचंद्रादित्यं प्रपूज्याथ भोगान्नानाविधाँल्लभेत् ।। ७८-२५ ।।\nकरभेश्वरमभ्यर्च्य यानसौख्यमावाप्नुयात् ।।\nलङ्डुकप्रियविघ्नेशं समभ्यर्च्य सुखी भवेत् ।। ७८-२६ ।।\nकुसुमेशादिकान्प्रार्च्य सर्वान्भोगान्समश्नुते ।।\nयज्ञवाप्यां नरः स्नात्वा मार्कंडेशं समर्च्य च ।। ७८-२७ ।।\nसर्वयज्ञफलं लब्ध्वा युगमेकं वसेद्दिवि ।।\nसोमवत्यां नरः स्नात्वाभ्यर्च्य सोमेश्वरं सति ।। ७८-२८ ।।\nवांछिताँल्लभते कामानिहामुत्र च मोहिनि ।।\nयातनाकलने स्नात्वा यातनां नैव पश्यति ।। ७८-२९ ।।\nनरकेशं समभ्यर्च्य स्वर्गलोकगतिं लभेत् ।।\nकेदारेशं ततः प्रार्च्य रामेश्वरमथापि वा ।। ७८-३० ।।\nसौभाग्येशं नरादित्यं लभते वांछितं फलम् ।।\nकेशवार्कं तु संपूज्य नरः स्यात्केशवप्रियः ।। ७८-३१ ।।\nशक्तिभेदे ततः स्नात्वा मुच्यतेऽत्युग्रसंकटात् ।।\nस्वर्णक्षुरब्रह्मवाप्यां स्नात्वाभ्यर्च्याभयेश्वरम् ।। ७८-३२ ।।\nअगस्त्येशं च विधिज संपदामयनं भवेत् ।।\nॐकारेशादिलिंगानि यो नरः सम्यगर्चयेत् ।। ७८-३३ ।।\nस लभेदखिलान्कामान्महेशस्य प्रसादतः ।।\nमहाकालवने देवि लिंगसंख्या न विद्यते ।। ७८-३४ ।।\nयत्र तत्र स्थितं लिंगं संपूज्य स्याच्छिवप्रियः ।।\nतथा कनकश्रृंगाह्वा कुशस्थल्यप्यवंतिका ।। ७८-३५ ।।\nतथा पद्मावती देवी कुमुद्वत्युज्जयिन्यपि ।।\nप्रतिकल्पाभिधा भिन्ना विशालाख्यामरावती ।। ७८-३६ ।।\nशिप्रायां वै नरः स्नात्वां यो महेशं समर्चयेत् ।।\nस लभेत्सकलान्कामान्देवयोस्तु प्रसादतः ।। ७८-३७ ।।\nस्नात्वा तु गोमतीकुंडे स्वर्गतिं लभते नरः ।।\nकुंडे तु वामने स्नात्वा स्तौति नामसहस्रतः ।। ७८-३८ ।।\nश्रीधरं सर्वदेवेशं यः स साक्षाद्धरिर्भुवि ।।\nस्नात्वा वीरेशसरसि योऽर्चयेत्कालभैरवम् ।। ७८-३९ ।।\nस सर्वाः संपदो भुक्त्वा शिवलोकमवाप्नुयात् ।।\nयः कुटुंबेश्वरं प्राप्य पूजयेदुपचारकैः ।। ७८-४० ।।\nसंप्राप्य विविधान्कामानंते स्वर्गगतिं लभेत् ।।\nदेवप्रयागसरसि योऽर्चयेद्देवमाधवम् ।। ७८-४१ ।।\nस भक्तिं माधवे प्राप्य पदं विष्णोः समाप्नुयात् ।।\nककराजस्य तीर्थे तु स्नात्वा प्रयतमानसः ।। ७८-४२ ।।\nसर्वरोगविनिर्मुक्तो धनी भोगी भवेत्सति ।।\nअंतर्गृहस्य यात्रायां विघ्नेशं भैरवं ह्युमाम् ।। ७८-४३ ।।\nरुद्रादित्यान्सुरानन्यान्योऽर्चयेच्छ्रद्धया नरः ।।\nयथालब्धोपचाराद्यैः स भवेत्स्वर्गलोकभाक् ।। ७८-४४ ।।\nरुद्रसरःप्रभृतिषु तीर्थान्यन्यानि भामिनि ।।\nबहूनि तेषु चाभ्यर्च्य शंकरं स्यात्सुखी नरः ।। ७८-४५ ।।\nअष्टतीर्थ्यां नरः स्नात्वा सांगं यात्राफलं लभेत् ।।\nकालारण्यस्य विधिजे सत्यं सत्यं मयोदितम् ।। ७८-४६ ।।\nएतत्ते सर्वमाख्यातं माहात्म्यं पापनाशनम् ।।\nअवंत्या यन्नरः श्रुत्वा सर्वपापैः प्रमुच्यते ।। ७८-४७ ।।"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे अवंतिकामाहात्म्यं नामाष्टसप्ततितमोऽध्यायः ।। ७८ ।।"
  },
  {
    "text": "इत्यवन्तीमाहात्म्यं संपूर्णम् ।।\n</span>"
  }
]
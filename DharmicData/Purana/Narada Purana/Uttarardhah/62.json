[
  {
    "text": "वसिष्ठ उवाच ।।\nएतच्छ्रुत्वा तु भूपाल मोहिनी विधिनंदिनी ।।\nपुरुषोत्तममाहात्म्यं भुक्तिमुक्तिप्रदायकम् ।। ६२-१ ।।"
  },
  {
    "text": "पुनः पप्रच्छ तं विप्रं वसुं स्वस्य पुरोहितम् ।।"
  },
  {
    "text": "मोहिन्युवाच ।।\nश्रुतमत्यद्भुतं विप्र पुरुषोत्तमसंभवम् ।। ६२-२ ।।"
  },
  {
    "text": "माहात्म्यं चाधुना ब्रूहि प्रयागस्यापि सुव्रत ।।\nतीर्थराजः प्रयागाख्यः श्रुतः पूर्वं मया गुरो ।। ६२-३ ।।"
  },
  {
    "text": "तन्माहात्म्यं ममाख्याहि तीर्थयात्राविधानयुक् ।।\nस मान्यानां विशेषाणां तीर्थानां गमने द्विज ।। ६२-४ ।।"
  },
  {
    "text": "यत्कर्त्तव्यं च विधिना नृभिर्द्धर्मपरायणैः ।।\nतच्छ्रुत्वा स द्विजो राजन्मोहिन्या भाषितं वचः ।। ६२-५ ।।"
  },
  {
    "text": "सामान्यविधिपूर्वं तत्प्रयागाख्यानमब्रवीत् ।।"
  },
  {
    "text": "वसुरुवाच ।।\nश्रृणु भद्रे प्रवक्ष्यामि तीर्थाभिगमने विधिम् ।। ६२-६ ।।"
  },
  {
    "text": "यं समाश्रित्य मनुजो यथोक्तं फलमाप्नुयात् ।।\nतीर्थाभिगमनं पुण्यं यज्ञैरपि विशिष्यते ।। ६२-७ ।।"
  },
  {
    "text": "अनुपोष्य त्रिरात्राणि तीर्थान्यप्यभिगम्य च ।।\nअदत्त्वा कांचनं गाश्च दारिद्रो जायते नरः ।। ६२-८ ।।"
  },
  {
    "text": "अग्निष्टोमादिभिर्यज्ञैरिष्ट्वा विपुलदक्षिणैः ।।\nन तत्फलमवाप्नोति तीर्थाभिगमनेन यत् ।। ६२-९ ।।"
  },
  {
    "text": "अज्ञानेनापि यस्येह तीर्थामिगमनं भवेत् ।।\nसर्वकामसमृद्धः स स्वर्गलोके महीयते ।। ६२-१० ।।"
  },
  {
    "text": "स्थानं च लभते नित्यं धनधान्यसमाकुलम् ।।\nऐश्वर्यज्ञानसंपूर्णः सदा भवति भोगवान् ।। ६२-११ ।।"
  },
  {
    "text": "तारिताः पितररतेन नरकात्प्रपितामहाः ।।\nयस्य हस्तौ च पादौ च मनश्चैव सुसंयतम् ।। ६२-१२ ।।"
  },
  {
    "text": "विद्या तपश्च कीर्तिश्च स तीर्थफलमश्नुते ।।\nप्रतिग्रहादपावृत्तः संतुष्टो येन केनचित् ।। ६२-१३ ।।"
  },
  {
    "text": "अहंकारविमुक्तश्च स तीर्थफलमाप्नुयात ।।\nअकल्पको निरारम्भो लघ्वाहारो जितेंद्रियः ।। ६२-१४ ।।"
  },
  {
    "text": "विनुक्तः सर्वसंगैस्तु स तीर्थफलभाग्भवेत् ।।\nतीर्थान्यनुसरन्धीरः श्रद्दधानः समाहितः ।। ६२-१५ ।।"
  },
  {
    "text": "कृतपापो विशुध्येत्तु किं पुनः शुद्धकर्मकृत् ।।\nअश्रद्दधानः पापार्तो नास्तिकोऽच्छिन्नसंशयः ।। ६२-१६ ।।"
  },
  {
    "text": "हेतुनिष्टश्च पंचैते न तीर्थफलभागिनः ।।\nनृणां पापकृतां तीर्थे पापस्य शमनं भवेत् ।। ६२-१७ ।।"
  },
  {
    "text": "यथोक्तफलदं तीर्थं भवेच्छुद्धात्मनां नृणाम् ।।\nकामं क्रोधं च लोभं च यो जित्वा तीर्थमाविशेत् ।।\nन तेन किञ्चिदप्राप्तं तीर्थाभिगमनाद्भवेत् ।।\nतीर्थानि च यथाक्तेन विधिना संचरंति ये ।।\nसर्वद्वंद्वसहा धीरास्ते नराः स्वर्गगामिनः ।। ६२-१८ ।।"
  },
  {
    "text": "गंगादितीर्थेषु वसंति मत्स्या देवालये पक्षिगणाश्च संति ।।\nभावोज्झितास्ते न फलं लभंते तीर्थाच्च देवायतनाच्च मुख्यात् ।। ६२-१९ ।।"
  },
  {
    "text": "भावं ततो हृत्कमले निधाय तीर्थानि सेवेत समाहितात्मा ।।\nया तीर्थयात्रा कथिता मुनींद्रैः कृता प्रयुक्ता ह्यनुमोदिता च ।। ६२-२० ।।"
  },
  {
    "text": "तां ब्रह्मचारी विधिवत्करोति सुसंयतो गुरुणा संनियुक्तः ।।\nसर्वस्वनाशेऽप्यथवाल्पपक्षे स ब्राह्मणानग्रत एव कृत्वा ।। ६२-२१ ।।"
  },
  {
    "text": "यज्ञाधिकारेऽप्यथवा निवृत्ते विप्रस्तु तीर्थानि परिभ्रमेच्च ।।\nतीर्थेष्वलं यज्ञफलं हि यस्मात्प्रोक्तं मुनींद्रैरमलस्वभावैः ।। ६२-२२ ।।"
  },
  {
    "text": "यस्येष्टियज्ञेष्वधिकारितास्ति वरं गृहं गृहधर्माश्च सर्वे ।।\nएवं गृहस्ताश्रमसंस्थितस्य तीर्थे गतिः पूर्वतरैर्निषिद्धा ।।\nसर्वाणि तीर्थान्यपि चाग्निहोत्रतुल्यानि नैवेति वदंति केचित् ।। ६२-२३ ।।"
  },
  {
    "text": "यो यः कश्चित्तीर्थयात्रां तु गच्छेत्सुसंयतः स च पूर्वं गृहेषु ।।\nकृतावासः शुचिरप्रमत्तः संपूजयेद्भक्तिनम्रो गणेशम् ।। ६२-२४ ।।"
  },
  {
    "text": "देवान्पितॄन्ब्राह्मणांश्चैव साधून्धीमान्विप्रो वित्तशक्त्या प्रयत्नात् ।।\nप्रत्यागतश्चापि पुनस्तथैव देवान्पितृन्ब्राह्मणान्पूजयेच्च ।। ६२-२५ ।।"
  },
  {
    "text": "एवं कुर्वतस्तस्य तीर्थाद्यदुक्तं फलं तत्स्यान्नात्र संदेहलेशः ।। ६२-२६ ।।"
  },
  {
    "text": "गच्छन्देशान्तरं यस्तु श्राद्धं कुर्यात्स सर्पिषा ।।\nयात्रार्थमिति तत्प्रोक्तं प्रवेशे च संशयः ।। ६२-२७ ।।"
  },
  {
    "text": "प्रयागे तीर्थयात्रायां पितृमातृवियोगतः ।।\nकचानां वपनं कुर्याद् वृथा न विकचो भवेत् ।। ६२-२८ ।।"
  },
  {
    "text": "उद्यतश्चेद्गयां गंतुं श्राद्धं कृत्वा विधानतः ।।\nविधाय कार्पटीवेषं कृत्वा ग्रामप्रदक्षिणाम् ।। ६२-२९ ।।"
  },
  {
    "text": "ततो ग्रामांतरं गत्वा श्राद्धशेषस्य भोजनम् ।।\nततः प्रतिदिनं गच्छैत्प्रतिग्रहविवर्जितः ।। ६२-३० ।।"
  },
  {
    "text": "पदेपदेऽश्वमेधस्य स्यात्फलं गच्छतो गयाम् ।।\nबलीवर्दसमारूढस्तीर्थं यो याति सुव्रते ।। ६२-३१ ।।"
  },
  {
    "text": "नरके वसते घोरे गवां क्रोधो हि दारुणः ।।\nसलिलं च न गृह्णंति पितरस्तस्य देहिनः ।। ६२-३२ ।।"
  },
  {
    "text": "ऐश्वर्याल्लोभमोहाद्वा गच्छेद्यानेन यो नरः ।।\nनिष्फलं तस्य तत्तीर्थं तस्माद्यान विवर्जयेत् ।। ६२-३३ ।।"
  },
  {
    "text": "गोयाने गोवधः प्रोक्तो हययाने तु निष्फलम् ।।\nनरयाने तदर्द्धं स्यात्पद्भ्यां तच्च चतुर्गुणम् ।। ६२-३४ ।।"
  },
  {
    "text": "वर्षातपादिके छत्री दंडी शर्करकंटके ।।\nशरीरत्राणकामोऽसौ सोपानत्कः सदा व्रजेत् ।। ६२-३५ ।।"
  },
  {
    "text": "तीर्थं प्राप्यानुषंगेण स्नानं तीर्थे समाचरन् ।।\nस्रानजं फलमाप्नोति तीर्थयात्राफलं न तु ।। ६२-३६ ।।"
  },
  {
    "text": "षोडशांशं स लभते यः परार्थेन गच्छति ।।\nअर्द्धं तीर्थफलं तस्य यः प्रसंगेन गच्छति ।। ६२-३७ ।।"
  },
  {
    "text": "तीर्थेषु ब्राह्मणं नैव परीक्षेत कदाचन ।।\nअत्रार्थिनमनुप्राप्तं भोज्यं तं मनुरब्रवीत् ।। ६२-३८ ।।"
  },
  {
    "text": "सक्तुभिः पिंडदानं च संयावैः पायसेन वा ।।\nबदरामलकैर्वापि पिण्याकैर्वा सुलोचने ।। ६२-३९ ।।"
  },
  {
    "text": "श्राद्धं तु तत्र कर्तव्यमर्च्चावाहनवर्जितम् ।।\nश्वध्वांक्षगृध्रपापानां नैव दृष्टिहतं च यत् ।। ६२-४० ।।"
  },
  {
    "text": "श्राद्धं तु तैर्थिकं प्रोक्तं पितॄणां तृप्तिकारकम् ।।\nअकालेऽप्यथवा काले तीर्थश्राद्धं तथा नरैः ।। ६२-४१ ।।"
  },
  {
    "text": "प्राप्तैरेव सदा तत्र कर्तव्यं पितृतर्पणम् ।।\nविलंबो नैव कर्तव्यो नैव विघ्नं समाचरेत् ।। ६२-४२ ।।"
  },
  {
    "text": "प्रतिकृतिं कुशमयीं तीर्थवारिणि मज्जयेत् ।।\nयमुद्दिश्य विशालाक्षि सोऽष्टमांशं फलं लभेत् ।। ६२-४३ ।।"
  },
  {
    "text": "कुशोऽसि कुशपुत्रोऽसि ब्रह्मणा निर्मितः पुरा ।।\nत्वयि स्नाते तु स स्नातो यस्येदं ग्रंथिबन्धनम् ।। ६२-४४ ।।"
  },
  {
    "text": "मुण्डनं चोपवासश्च सर्वतीर्थेष्वयं विधिः ।।\nवर्जयित्वा कुरुक्षेत्रं विशालां विरजां गयाम् ।। ६२-४५ ।।"
  },
  {
    "text": "भौमानामथ तीर्थानां पुण्यत्वे कारणं श्रृणु ।।\nयथा शरीरस्योद्देशाः केचिन्मुख्यतमाः स्मृताः ।। ६२-४६ ।।"
  },
  {
    "text": "प्रभावादद्भूमेः सलिलस्य च तेजसः ।।\nपरिग्रहान्मुनीनां च तीर्थानां पुण्यता स्मृता ।। ६२-४७ ।।"
  },
  {
    "text": "गंगां संप्राप्य यो देवि मुंडनं नैव कारयेत् ।।\nक्रिया तस्याक्रिया सर्वा तीर्थद्रोही भवेत्तथा ।। ६२-४८ ।।"
  },
  {
    "text": "गंगायां भास्करक्षेत्रे मुंडनं यो न कारयेत् ।।\nस कोटिकुलसंयुक्त आकल्पं रौरवं व्रजेत् ।। ६२-४९ ।।"
  },
  {
    "text": "गंगां प्राप्य सरिच्छ्रेष्ठां कल्पांतपापसंचयाः ।।\nकेशानाश्रित्य तिष्ठंति तस्मात्तान्परिवर्जयेत् ।। ६२-५० ।।"
  },
  {
    "text": "यावंति नखलोमानि गंगातोये पतंति वै ।।\nतावद्वर्षसहस्राणि स्वर्गलोके महीयते ।। ६२-५१ ।।"
  },
  {
    "text": "प्रयागव्यतिरेके तु गंगायां मुंडनं न हि ।।\nयोऽन्यथा कुरुते मोहात्स महारौरवं विशेत् ।। ६२-५२ ।।"
  },
  {
    "text": "स जीवत्पितृको यस्तु तीर्थं प्राप्य विधानवित् ।।\nक्षौरं समाचरेन्नैव श्मश्रूणां वपनं सति ।। ६२-५३ ।।"
  },
  {
    "text": "गयादावपि देवेशि श्मश्रूणां वपनं विना ।।\nन क्षौरं मुनिभिः सर्वैर्निषिद्धं चेति कीर्तितम् ।। ६२-५४ ।।"
  },
  {
    "text": "सश्मश्रुकेशवपनं मुंडनं तद्विदुर्बुधाः ।।\nन क्षौरं मुंडनं सुभ्रु कीर्तितं वेदवेदिभिः ।। ६२-५५ ।।"
  },
  {
    "text": "इति श्रीबृहन्नारदीयपुराणे बृहदुपाख्याने उत्तरभागे वसुमोहिनीसंवादे प्रयागराजमाहगात्म्ये तीर्थविधिर्नाम द्विषष्टितमोऽध्यायः ।। ६२ ।।"
  }
]
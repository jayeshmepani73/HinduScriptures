[
  {
    "text": "ऋषय ऊचुः ।।\nविस्तरेण समाख्या हि विष्णोराराधनक्रियाम् ।।\nयया तोषं समायाति प्रददाति समीहितम् ।। ३-१ ।।"
  },
  {
    "text": "लक्ष्मीभर्ताजगन्नाथोह्यशेषाघौघनाशनः ।।\nकर्मणा केन स प्रीतो भवेद्यः सचराचरः ।। ३-२ ।।"
  },
  {
    "text": "सौतिरुवाच ।।\nभक्तिग्राह्यो हृषीकेशो न धनैर्द्धरणीधर ।।\nभक्त्या संपूजितो विष्णुः प्रददाति मनोरथम् ।। ३-३ ।।"
  },
  {
    "text": "तस्माद्विप्राः सदा भक्तिः कर्त्तव्या चक्रपाणिनः ।।\nजनेनापि जगन्नाथः पूजितः क्लेशहा भवेत् ।। ३-४ ।।"
  },
  {
    "text": "परितोषं व्रजत्याशुतृषितस्तु जलैर्यथा ।।\nअत्रापि श्रूयते विप्रा आख्यानं पापनाशनम् ।। ३-५ ।।"
  },
  {
    "text": "रुक्मांगदस्य संवादमृषिणा गौतमेन हि ।।\nआसीद्ग्रुक्मांगदो राजा सार्वभौमः क्षमान्वितः ।। ३-६ ।।"
  },
  {
    "text": "क्षीरशायिप्रियो भक्तो हरिवासरतत्परः ।।\nनान्यं पश्यति देवेशात्पद्मनाभान्महीपतिः ।। ३-७ ।।"
  },
  {
    "text": "पटहं वारणे धृत्वा वादयेद्धरि वासरे ।।\nअष्टवर्षाधिको यस्तु पञ्चाशीत्यूनवर्षकः ।। ३-८ ।।"
  },
  {
    "text": "भुनक्ति मानवो ह्यद्य विष्णोरहनि मंदधीः ।।\nस मे दंड्यश्च वध्यश्च निर्वास्यो नगराद्बहिः ।। ३-९ ।।"
  },
  {
    "text": "पिता च यदि वा भ्राता पुत्रो भार्या सुहृन्मम ।।\nपद्मनाभदिने भोक्ता निग्राह्यो दस्युवद्भवेत् ।। ३-१० ।।"
  },
  {
    "text": "ददघ्वंम विप्रमुख्यभ्यो मज्जध्वं जाह्नवीजले ।।\nममेद वचनं श्रृत्वा राज्यं भुंजीत मामकम् ।। ३-११ ।।"
  },
  {
    "text": "वासरे वासरे विष्णोः शुक्लपक्षे महीपतिः ।।\nअशुक्ले तु विशेषेण पटहे हेमसंपुटे ।। ३-१२ ।।"
  },
  {
    "text": "एवं प्रघुष्टे भूपेन सर्वभूमौ द्विजोत्तमाः ।।\nगच्छिद्भिः संकुलो मार्गः कृतो कृतो लोकैर्हरेर्द्विजाः ।। ३-१३ ।।"
  },
  {
    "text": "ये केचिन्निधनं यांति भूपालविषये नराः ।।\nज्ञानात्प्रमादतो वापि ते यांति हरिमन्दिरम् ।। ३-१४ ।।"
  },
  {
    "text": "अवश्यं वैष्णवो लोकः प्राप्यते मानवैर्द्विजाः ।।\nव्याजेनापि प्रकुर्वाणैर्द्वादशीं पापनाशिनीम् ।। ३-१५ ।।"
  },
  {
    "text": "सोऽश्नाति पार्थिवं पापं योऽश्नाति हरिवासरे ।।\nस प्राप्नोति धराधर्मं यो नाश्नाति हरेर्दिने ।। ३-१६ ।।"
  },
  {
    "text": "ब्राह्मणो नैव हंतव्य इत्येषा वैदिकी स्मृतिः ।।\nएकादश्यां न भोक्तव्यं पक्षयोरुभयोरपि ।। ३-१७ ।।"
  },
  {
    "text": "वैलक्ष्यमगमद्राजा रविसूनुर्द्विजोत्तमाः ।।\nलेख्यकर्मणि विश्रांतश्चित्रगुप्तोऽभवत्तदा ।। ३-१८ ।।"
  },
  {
    "text": "संमार्जितानि लेख्यानि पूर्वकर्मोद्भवानि च ।।\nगच्छंति वैष्णवं लोकं स्वधर्मैर्मानवाः क्षणात् ।। ३-१९ ।।"
  },
  {
    "text": "शून्यास्तु निरयाः सर्वे पापप्राणिविवर्जिताः ।।\nभग्नो याम्योऽभवन्मार्गो द्वादशादित्यतापितः ।। ३-२० ।।"
  },
  {
    "text": "सर्वे हि गरुडारूढा जना यांति हरेः पदम् ।।\nदेवा नामपि ये लोकास्ते शून्या ह्यभवँस्तथा ।। ३-२१ ।।"
  },
  {
    "text": "उत्सन्नाः पितृदेवेज्यास्तीर्थदानादिसत्क्रियाः ।।\nमुक्त्वैकां द्वादशीं मर्त्या नान्यं जानंति ते व्रतम् ।। ३-२२ ।।"
  },
  {
    "text": "शून्ये त्रिविष्टपे जाते शून्ये च नरके तथा ।।\nनारदो धर्मराजानं गत्वा चेदमुवाच ह ।। ३-२३ ।।"
  },
  {
    "text": "नारद उवाच ।।\nनाक्रंदः श्रूयते राजन् प्रांगणे नरकेष्वथ ।।\nन चापि क्रियते लेख्यं किंचिद्दुष्कृतकर्मणाम् ।। ३-२४ ।।"
  },
  {
    "text": "चित्रगुप्तो मुनिरिव स्थितोऽयं मौनसंयुतः ।।\nकारणं किं न चायांति पापिनो येन ते गृहम् ।। ३-२५ ।।"
  },
  {
    "text": "मायादंभसमाक्रांता दुष्टकर्मरतास्तथा ।।\nएवमुक्ते तु वचने नारदेन महात्मना ।। ३-२६ ।।"
  },
  {
    "text": "प्राह वैवस्वतो राजा किंचिद्दैन्यसमन्वितः ।।"
  },
  {
    "text": "यम उवाच ।।\nयोऽयं नारद भूपालः पृथिव्यां सांप्रतं स्थितः ।। ३-२७ ।।"
  },
  {
    "text": "स हि भक्तो हृषीकेशे पुराणपुरुषोत्तमे ।।\nप्रबोधयति राजेंद्रः स जनं पटहेन हि ।। ३-२८ ।।"
  },
  {
    "text": "न भोक्तव्यं न भोक्तव्यं संप्राप्ते हरिवासरे ।।\nये केचिद्भुञ्जते मर्त्यास्ते मे दंडेषु यांति हि ।। ३-२९ ।।"
  },
  {
    "text": "तद्भयाद्धि जनाः सर्वे द्वादशीं समुपासते ।।\nव्याजेनापि मुनुश्रेष्ठ द्वादश्यां समुपोषिताः ।। ३-३० ।।"
  },
  {
    "text": "प्रयांति वैष्णवं लोकं दाहप्रलयवर्जितम् ।।\nद्वादशीसेवनाल्लोकाः प्रायांति हरिमंदिरम् ।। ३-३१ ।।"
  },
  {
    "text": "तेन राज्ञा द्विजश्रेष्ठ मार्गा लुप्ता ममाधुना ।।\nकृत हि नरकाः शून्या लोकाश्चापि दिवौकसाम् ।। ३-३२ ।।"
  },
  {
    "text": "विश्रांतं लेखकेर्लेख्यं लिखितं मार्जितं जनैः ।\nएकादश्युपवासस्य माहात्म्येन द्विजोत्तम ।। ३-३३ ।।"
  },
  {
    "text": "ब्रह्महत्यादिपापानि अभुक्त्वैव जना द्विज ।।\nसमुपोष्य दिनं विष्णोः प्रयांति हरिमंदिरम् ।। ३-३४ ।।"
  },
  {
    "text": "सोऽहं काष्‍टमृगेणैव तुल्यो जातो महामुने ।।\nनेत्रहीनः कर्णहीनः संध्याहीनो द्विजो यथा ।। ३-३५ ।।"
  },
  {
    "text": "स्त्रीजितो वा पुमान्यद्वत्षंढो वा प्रमदापतिः ।।\nत्यक्तकामस्त्वहं ब्रह्मंल्लोकपालत्वमीदृशम् ।। ३-३६ ।।"
  },
  {
    "text": "यास्यामि ब्रह्मलोके वै दुःखं ज्ञापयितुं स्वकम् ।।\nनिर्व्यापारो नियोगी तु नियोगे यस्तु तिष्ठति ।। ३-३७ ।।"
  },
  {
    "text": "स्वामिवित्तं समश्नाति स याति नरकं ध्रुवम् ।।"
  },
  {
    "text": "सौतिरुवाच ।।\nएवमुक्त्वा यमो विप्रा नारदेन समन्वितः ।। ३-३८ ।।"
  },
  {
    "text": "ययौ विरंचिसदनं चित्रगुप्तेन चान्वितः ।।\nस ददर्श समासीनं मूर्तामूर्तजनावृतम् ।। ३-३९ ।।"
  },
  {
    "text": "वेदाश्रयं जगद्बीजं सर्वेषां प्रपितामहम् ।।\nस्वभवं भूतनिलयमोंकाराख्यमकल्मषम् ।। ३-४० ।।"
  },
  {
    "text": "शुचिं शुचिपदं हंसं ब्रह्माणं दर्भलांछनम् ।।\nउपास्यमानं विविधैर्लोकपालैर्दिगीश्वरैः ।। ३-४१ ।।"
  },
  {
    "text": "इतिहासपुराणैश्च वेदौर्वेग्रहसंस्थितैः ।।\nमूर्तिमद्भिः समुद्रैश्य नदीभिश्च सरोवरैः ।। ३-४२ ।।"
  },
  {
    "text": "देहधृग्भिस्तथा वृक्षैरश्वत्थाद्यैर्विशेषतः ।।\nवापीकूपतडागाद्यैर्मूर्तिमद्भिश्च पर्वतैः ।। ३-४३ ।।"
  },
  {
    "text": "अहोरात्रैस्तथा पक्षैर्मासैः संवत्सरैर्द्विजाः ।।\nकलाकाष्ठानिमेषैश्च ऋतुभिश्चायनैर्युगैः ।। ३-४४ ।।"
  },
  {
    "text": "मन्वंतरैस्तथा कल्पैर्निमेषैरुन्मिषैरपि ।\nऋक्षैर्योगैश्च करणैः पौर्णमासेंदुसंक्षयैः ।। ३-४५ ।।"
  },
  {
    "text": "सुखैर्दुःखैस्तथा द्वंद्वैर्लाभालाभैर्जयाजयैः ।।\nसत्यानृतैश्च देवेशो वेष्टितो धर्मपावकः ।। ३-४६ ।।"
  },
  {
    "text": "कर्मविद्भिश्च पुरुषैरनुरुपैरुपास्यते ।।\nसत्त्वेन रजसा चैव तमसा च पितामहः ।। ३-४७ ।।"
  },
  {
    "text": "शांतमूढातिघोरैश्च विकारैः प्राकृतैर्विभुः ।।\nवायुना श्लेष्मपित्ताभ्यां मूर्तैरातंकनामभिः ।। ३-४८ ।।"
  },
  {
    "text": "आनंदेन च विश्वात्मा परधर्मं समाश्रितः ।।\nअनुक्तैरपि भूतैश्च संवृतो लोककृत्स्वयम् ।। ३-४९ ।।"
  },
  {
    "text": "दुरुक्तैः कटुवाक्याद्यैर्मूर्तिमद्भिरुपास्यते ।।\nतेषां मध्येऽविशत्सौरिः सव्रीडेव वधूर्यथा ।। ३-५० ।।"
  },
  {
    "text": "विलोकयन्नधोभागं नम्रवक्त्रो व्यदर्शयत् ।।\nते प्रविष्टं यमं दृष्ट्वा सकायस्थं सनारदम् ।। ३-५१ ।।"
  },
  {
    "text": "विस्मिताक्षा मिथः प्रोचुः किमयं भास्करिस्त्विह ।।\nसंप्राप्तो हि लोककरं द्रष्टुं देवं पितामहम् ।। ३-५२ ।।"
  },
  {
    "text": "निर्व्यापारः क्षणं नास्ति योऽयं व्यग्रो रवेः सुतः ।।\nसोऽयमभ्यागतः कस्मात्कञ्चित्क्षेमं दिवौकसाम् ।। ३-५३ ।।"
  },
  {
    "text": "आश्चर्यातिशयं मन्ये यन्मार्जितपटस्त्वयम् ।।\nलेखकः समनुप्राप्तो दैन्येन महतान्वितः ।। ३-५४ ।।"
  },
  {
    "text": "न केनचित्पटो ह्यस्य मार्जितोऽभूच्च धर्मिणा ।।\nयन्न दृष्टं श्रुंत वापि तदिहैव प्रदृश्यते ।। ३-५५ ।।"
  },
  {
    "text": "एवमुच्चरतां तेषां भूतानां कृतशासनः ।।\nनिपपाताग्रतो विप्रा ब्रह्मणो रविनन्दनः ।। ३-५६ ।।"
  },
  {
    "text": "मूलच्छिन्नो यथा शाखी त्राहि त्राहीति संरुदन् ।।\nपरिभूतोऽस्मि देवेश यन्मार्जितपटः कृतः ।। ३-५७ ।।"
  },
  {
    "text": "त्वया नाथेन विधुरं पश्यामि कमलासन ।।\nएवं ब्रुवन्स निश्चेष्टो बभूव द्विजसंत्तमाः ।। ३-५८ ।।"
  },
  {
    "text": "ततो हलहलाशब्दः सभायां समवर्तत ।।\nयोऽर्थं रोदयते लोकान्सर्वान्स्थावरज गमान् ।। ३-५९ ।।"
  },
  {
    "text": "सोऽयं रोदिति दुःखार्तः कस्माद्वैवस्वतो यमः ।।\nअथवा सत्यगाथेयं लौकिकी प्रतिभाति नः ।। ३-६० ।।"
  },
  {
    "text": "जनसन्तापकर्ता यः सोऽचिरेणोपतप्यते ।।\nनहि दुष्कृतकर्मा हि नरः प्राप्नोति शोभनम् ।। ३-६१ ।।"
  },
  {
    "text": "ततो निवारयामास वायुस्तेषां वचस्तदा ।।\nलोकानां समचित्तानां मतं ज्ञात्वा हि वेधसः ।। ३-६२ ।।"
  },
  {
    "text": "निवार्य शंकां मार्तंडिं शनैरुत्थापयन् विभुः ।।\nभुजाभ्यां साधुपीनाभ्यां लोकमूर्तिरुदारधीः ।। ३-६३ ।।"
  },
  {
    "text": "विह्वलं तं पलायंतमासने संन्यवेशयत् ।।\nसकायस्थमुवाचेदं व्योममूर्तिं रवेः सुतम् ।। ३-६४ ।।"
  },
  {
    "text": "केन त्वमभिभूतोऽसि केन स्थानाद्विवासितः ।।\nकेनापमार्जितो देवपटो लोकपटस्तव ।। ३-६५ ।।"
  },
  {
    "text": "ब्रूहि सर्वमशेषेण कुशकेतुर्वदत्वयम् ।।\nयः प्रभुस्तात सर्वेषां स ते कर्ता समुन्नतिम् ।।\nअपनेष्यति मार्तंडे दुःखं हृदयसंस्थितम् ।।। ३-६६ ।।"
  },
  {
    "text": "स एवमुक्तस्तु प्रभंजनेन दिनेशसूनुस्तमथो बभाषे ।।\nविलोक्य वक्त्रं कुशकेतुसूनोः सगद्गदं मंदमुदीरयन्वचः ।। ३-६७ ।।"
  },
  {
    "text": "इति श्रीबृहन्नारदीयपुराणोत्तरे भागे यमस्य ब्रह्मलोकगमनं नाम तृतीयोऽध्यायः ।। ३ ।।"
  }
]
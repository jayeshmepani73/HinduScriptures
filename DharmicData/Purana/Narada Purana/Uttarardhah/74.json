[
  {
    "text": "अथ गोकर्णमाहात्म्यमारभ्यते ।।"
  },
  {
    "text": "मोहिन्युवाच ।।\nपुंडरीकपुराख्यानं त्वया प्रोक्तं श्रुतं गुरो ।।\nगोकर्णस्याद्य तीर्थस्य माहात्म्यं मे समादिश ।। ७४-१ ।।"
  },
  {
    "text": "वसुरुवाच ।।\nश्रृणु मोहिनि वक्ष्यामि तीर्थं पुण्यप्रदं नृणाम् ।।\nगोकर्णाख्यं हरक्षेत्रं सर्वपातकनाशनम् ।। ७४-२ ।।"
  },
  {
    "text": "पश्चिमस्थसमुद्रस्य तीरेऽस्ति वरवर्णिनि ।।\nसार्द्धयोजनविस्तारं दर्शनादपि मुक्तिदम् ।। ७४-३ ।।"
  },
  {
    "text": "सगरस्यात्मजैर्देवि खनिते भूतले क्रमात् ।।\nसागरो वर्द्धितस्त्वारात्प्लावयामास मेदिनीम् ।। ७४-४ ।।"
  },
  {
    "text": "त्रिंशद्योजन विस्तारां सतीर्थक्षेत्रकाननाम् ।।\nततस्तन्निलयाः सर्वे सदेवासुरमानवाः ।। ७४-५ ।।"
  },
  {
    "text": "तत्स्थानं संपरित्यज्य सह्यादिगिरिषु स्थिताः ।।\nततो गुह्यं परं तीर्थं गोकर्णाख्यं समुद्रगम् ।। ७४-६ ।।"
  },
  {
    "text": "चिंतयंतो मुनिवरास्तदुद्धारे मतिं दधुः ।।\nततः संमंत्र्य ते सर्वे पर्वतोपत्यकास्थिताः ।। ७४-७ ।।"
  },
  {
    "text": "महेंद्राचलसंस्थानं पर्शुरामं दिदृक्षवः ।।\nजग्मुर्मुनिवरा देवि गोकर्णोद्धारकांक्षया ।। ७४-८ ।।"
  },
  {
    "text": "समारुह्य तु तं शैलं ददृशुस्तस्य चाश्रमम् ।।\nप्रशांतक्रूरसत्वाढ्यं सर्वर्तुषु सुखावहम् ।। ७४-९ ।।"
  },
  {
    "text": "फलितैः पुष्पितैर्वृक्षैर्गहनं तत्तपोवनम् ।।\nस्निग्धच्छायमनौपम्यं स्वामोदिसुखमारुतम् ।। ७४-१० ।।"
  },
  {
    "text": "तं तदाश्रममासाद्य ब्रह्मघोषनिनादितम् ।।\nविविशुर्हृष्टमनसो यथावृद्धपुरःसरम् ।। ७४-११ ।।"
  },
  {
    "text": "ब्रह्मासने सुखासीनं मृदुकृष्णाजिनोत्तरे ।।\nशिष्यैः परिवृतं शांतं ददृशुस्तं तपोधनम् ।। ७४-१२ ।।"
  },
  {
    "text": "कालाग्निमिव लोकांस्त्रीन्दग्ध्वा शांतं तपःस्थितम् ।।\nते समेत्य भृगुश्रेष्ठं विनयेन ववंदिरे ।। ७४-१३ ।।"
  },
  {
    "text": "ततस्तानागतान्दृष्ट्वा मुनीन्भृगुकुलोद्वहः ।।\nअर्घ्यपाद्यादिभिः सम्यक्पूजयामास सादरम् ।। ७४-१४ ।।"
  },
  {
    "text": "तानासीनान्कृतातिथ्यानुवाच भृगुनंदनः ।।\nस्वागतं वो महाभागा यदर्थमिह चागताः ।। ७४-१५ ।।"
  },
  {
    "text": "तद्वदध्वं सुविश्वस्ताः करणीयं मयास्ति यत् ।।\nततोऽब्रुवन्मुनिश्रेष्ठा यदर्थं राममागताः ।। ७४-१६ ।।"
  },
  {
    "text": "अवेह्यस्मान् भृगुश्रेष्ठ गोकर्णनिलयान्मुनीन् ।।\nखनद्भिः सागरैर्भूमिं तस्मात्तीर्थाद्विवासितान् ।। ७४-१७ ।।"
  },
  {
    "text": "स त्वमात्मप्रभावेण क्षेत्रप्रवरमद्य नः ।।\nदातुमर्हसि विप्रेन्द्र समुत्सार्यार्णवोदकम् ।। ७४-१८ ।।"
  },
  {
    "text": "तच्छ्रुत्वा वचनं तेषां न्यस्तशस्त्रो व्यचिंतयत् ।।\nततो विचिंत्य भगवान्धर्म्यं साध्वभिरक्षणम् ।। ७४-१९ ।।"
  },
  {
    "text": "प्रगृह्य स्वधनुर्बाणान्संप्रतस्थे स तैः समम् ।।\nसोऽवरुह्य महेंद्राद्रेर्दिशं दक्षिणपश्चिमाम् ।। ७४-२० ।।"
  },
  {
    "text": "समुद्दिश्य ययौ शीघ्रं स स्वमुल्लंघ्य पर्वतम् ।।\nसंप्राप्तः सागरतटं सार्द्धं गोकर्णवासिभिः ।। ७४-२१ ।।"
  },
  {
    "text": "मुहूर्त्तं तत्र विश्रम्य वरुणं यादसांपतिम् ।।\nमेघगंभीरया वाचा प्रोवाच वदतां वरः ।। ७४-२२ ।।"
  },
  {
    "text": "रामोऽहं भार्गवः प्राप्तो मुनिभिः सह कार्यवान् ।।\nप्रचेतो दर्शनं देहि कार्यमात्यायिकं त्वया ।। ७४-२३ ।।"
  },
  {
    "text": "एवं रामसमाहूतो यादः पतिरहन्तया ।।\nश्रुत्वापि तस्य तद्वाक्यं नायातो रामसन्निधौ ।। ७४-२४ ।।"
  },
  {
    "text": "एवं पुनः पुनस्तेन समाहूतोऽपि नागतः ।।\nयदा तदाभिसंक्रुद्धो धनुर्जग्राह भार्गवः ।। ७४-२५ ।।"
  },
  {
    "text": "तस्मिन्संधाय विशिखं वह्निदैवं तु भार्गवम् ।।\nअस्त्रं संयोजयामास शोषणाय सरित्पतेः ।। ७४-२६ ।।"
  },
  {
    "text": "तस्मिन्संयोजितेऽस्त्रे तु भार्गवेण महात्मना ।।\nसंक्षुब्धः सागरो भद्रे यादोगणसमाकुलः ।। ७४-२७ ।।"
  },
  {
    "text": "वरुणोऽस्त्राभिसंतप्तो रामस्य भयसम्प्लुतः ।।\nस्वरूपेण समागत्य रामपादौ समग्रहीत् ।। ७४-२८ ।।"
  },
  {
    "text": "ततोऽस्त्रं स विनिर्वर्त्य वरुणं प्राह सत्वरम् ।।\nगोकर्णो दृश्यतां देव उत्सर्पय जलं किल ।। ७४-२९ ।।"
  },
  {
    "text": "ततो रामाज्ञया सोऽपि गोकर्णोदकमाहरत् ।।\nरामोऽपि तं समभ्यर्च्य गोकर्णं नाम शंकरम् ।। ७४-३० ।।"
  },
  {
    "text": "प्राप्तः पुनर्महेंद्राद्रौ तस्थुस्तत्रैव ते द्विजाः ।।\nयत्र सर्वे तपस्तप्त्वा मुनयः शंसितव्रताः ।। ७४-३१ ।।"
  },
  {
    "text": "निर्वाणं परम प्राप्ताः पुनरावृत्तिवर्जितम् ।।\nतत्क्षेत्रस्य प्रभावेण प्रीत्या भूतगणैः सह ।। ७४-३२ ।।"
  },
  {
    "text": "देव्या च सकलैर्देवैर्नित्यं वसति शंकरः ।।\nएनांसि दर्शनात्तस्य गोकर्णस्य महेशितुः ।। ७४-३३ ।।"
  },
  {
    "text": "सद्यो वियुज्य गच्छन्ति प्रवाते शुष्क पर्णवत् ।।\nतत्क्षेत्रसेवनरतिर्नृणां जातु न जायते ।। ७४-३४ ।।"
  },
  {
    "text": "निर्बंधेन तु ये तत्र प्राणिनः स्थिरजंगमाः ।।\nम्रियंते देवि सद्यस्ते स्वर्गं यांति सनातनम् ।। ७४-३५ ।।"
  },
  {
    "text": "स्मृत्यापि सकलैः पापैर्यस्य मुच्येत मानवः ।।\nतद्गोकर्णाभिधं क्षेत्रं सर्वतीर्थनिकेतनम् ।। ७४-३६ ।।"
  },
  {
    "text": "स्नात्वा क्षेत्रेषु सर्वेषु यजंतश्च सदाशिवम् ।।\nलभंते यत्फलं मर्त्यास्तत्सर्वं तत्र दर्शनात् ।। ७४-३७ ।।"
  },
  {
    "text": "कामक्रोधादिभिर्हीना ये तत्र निवसंति वै ।।\nअचिरेणैव कालेन ते सिद्धिं प्राप्नुवंति हि ।। ७४-३८ ।।"
  },
  {
    "text": "जपहोमरताः शांता नियता ब्रह्मचारिणः ।।\nवसंति तस्मिन्ये ते हि सिद्धिं प्राप्स्यंत्यभीप्सिताम् ।। ७४-३९ ।।"
  },
  {
    "text": "दानहोमजपाद्यं च पितृदेवद्विजार्चनम् ।।\nअन्यस्मात्कोटिगुणितं भवेत्तस्मिन्फलं सति ।। ७४-४० ।।"
  },
  {
    "text": "इत्येतत्कथितं भद्रे गोकर्णक्षेत्रसंभवम् ।।\nमाहात्म्यं सर्वपापघ्नं पठतां श्रृण्वतामपि ।। ७४-४१ ।।"
  },
  {
    "text": "इति श्रीबृहन्नारदीयपुराणेबृहदुपाख्याने उत्तरभागे वसुमोहिनीसंवादे गोकर्णमाहात्म्यं नाम चतुःसप्ततितमोऽध्यायः ।। ७४ ।।"
  },
  {
    "text": "इति गोकर्णमाहात्म्यम् ।।"
  }
]
[
  {
    "text": "वसिष्ठ उवाच ।।\nतद्वाक्यं ब्राह्मणाः श्रुत्वा मोहिन्या समुदीरितम् ।।\nतथ्यमित्येवमुक्त्वा तु राजानं वाक्यमब्रुवन् ।। २५-१ ।।"
  },
  {
    "text": "ब्राह्मणा ऊचुः ।।\nयस्त्वया नृपते पुण्यः कृतोऽयं शपथः किल ।।\nएकादश्यां न भोक्तव्यं पक्षयोरुभयोरपि ।। २५-२ ।।"
  },
  {
    "text": "न कृतः शास्त्रदृष्ट्या तु स्वबुद्ध्यैव प्रकल्पितः ।।\nसाग्रीनां प्राशनं प्रोक्तमुभयोः संध्ययोः किल ।। २५-३ ।।"
  },
  {
    "text": "होमोच्छिष्टप्रभोक्तारस्त्रयो वर्णाः प्रकीर्तिताः ।।\nविशेषाद्भूमिपालानां कथं युक्तमुपोषणम् ।। २५-४ ।।"
  },
  {
    "text": "सर्वदोद्यतशस्त्राणां दुष्टसंयमिनां विभो ।।\nशास्त्रतोऽशास्त्रतो वापि यस्त्वया शपथः कृतः ।। २५-५ ।।"
  },
  {
    "text": "परिपूर्णो भवत्यद्य वाक्येन हि द्विजन्मनाम् ।।\nव्रतभंगो न तेऽस्तीह भुक्ष्वं विप्रसमन्वितः ।। २५-६ ।।"
  },
  {
    "text": "परितापो न ते कार्यो विप्रवाक्यं महत्तरम् ।।\nयोऽन्यथा मन्यते वाक्यं विप्राणां नृपसत्तम ।। २५-७ ।।"
  },
  {
    "text": "स याति राक्षसीं योनिं जन्मानि दश पञ्च च ।।\nतच्छ्रुत्वा वचनं रोद्रं राजा कोपसमन्वितः ।। २५-८ ।।"
  },
  {
    "text": "उवाच स्फुरमाणौष्टस्तान्विप्रान्श्लक्ष्णया गिरा ।।\nसर्वेषामेव भूतानां भवंतो मार्गदर्शिनः ।। २५-९ ।।"
  },
  {
    "text": "यतीनां विधवानां च श्लोकोऽयं पठ्यते द्विजाः ।।\nविमार्गगामिनां चैतन्मतं न सात्वतां क्वचित् ।। २५-१० ।।"
  },
  {
    "text": "यद्भवद्भिः समुद्दिष्टं राज्ञां नोपोषणं स्मृतम् ।।\nतत्र वाक्यानि श्रृणुत वैष्णवा चारलक्षणे ।। २५-११ ।।"
  },
  {
    "text": "न शंखेन पिबेत्तोयं न हन्यात्कूर्मसूकरौ ।।\nएकादश्यां न भोक्तव्यं पक्षयोरुभयोरपि ।। २५-१२ ।।"
  },
  {
    "text": "न पातव्यं हि मद्य तु न हन्तव्यो द्विजः क्वचित् ।।\nक्रीडेन्नाक्षैस्तु धर्मज्ञो नाश्नीयाद्धरिवासरे ।। २५-१३ ।।"
  },
  {
    "text": "अभक्ष्य भक्षणं पापं परदाराभिमर्शनम् ।।\nएकादश्यां भोजनं च पतनस्यैव कारणम् ।। २५-१४ ।।"
  },
  {
    "text": "अकार्यकरणं कृत्वा किं जीवेच्‌छरदां शतम् ।।\nको हि संचेष्टमानस्तु भुनक्ति हरिवासरे ।। २५-१५ ।।"
  },
  {
    "text": "चतुष्पदेभ्योऽपि जनैर्नान्नं देयं हरेर्दिने ।।\nउत्तराशास्थितैर्विप्रैर्विष्णुधर्मपरायणैः ।। २५-१६ ।।"
  },
  {
    "text": "सोऽहं कथं करोम्यद्य अभक्ष्यस्य तु भक्षणम् ।।\nनोपक्षीणशरीरोऽहं नामयावी द्विजोत्तमाः ।। २५-१७ ।।"
  },
  {
    "text": "स कथं हि व्रतं त्यक्षे विमार्गस्थद्विजोक्तितः ।।\nधर्मभूषणसंज्ञेन रक्ष्यमाणे धरातले ।। २५-१८ ।।"
  },
  {
    "text": "न च रक्षाविहीनोऽहं शत्रुः कोऽपिन मेऽस्ति च ।।\nएवं ज्ञात्वा द्विजश्रेष्ठा वैष्णवव्रतशालिनः ।। २५-१९ ।।"
  },
  {
    "text": "भवद्भिर्नोचितं वक्तुं प्रतिकूलं व्रतापहम् ।।\nअसंपरीक्ष्य ये दद्युः प्रायश्चित्तं द्विजातयः ।। २५-२० ।।"
  },
  {
    "text": "तेषामेव हि तत्पापं स्मृतिवैकल्यसम्भवम् ।।\nदेवो वा दानवो वापि गन्धर्वो राक्षसोऽपि वा ।। २५-२१ ।।"
  },
  {
    "text": "सिद्धो वा ब्राह्मणो वापि पितास्माकं स्वयं वदेत् ।।\nहरिर्वापि हरो वापि मोहिनीजनकोऽपि वा ।। २५-२२ ।।"
  },
  {
    "text": "दिनकृल्लोकपालो वा नो भोक्ष्ये हरिवासरे ।।\nयो हि रुक्मांगदो राजा विख्यातो भूतले द्विजाः ।। २५-२३ ।।"
  },
  {
    "text": "सत्यप्रतिज्ञां विफलां न कदाचित्करोति हि ।।\nद्युपतेः क्षीयते तेजो हिमवान्परिवर्त्तते ।। २५-२४ ।।"
  },
  {
    "text": "जलधिः शोषमायाति पावकश्चोष्णतां त्यजेत् ।।\nतथापि न त्यजे विप्रा व्रतमेकादशीदिने ।। २५-२५ ।।"
  },
  {
    "text": "प्रसिद्धिरेषा भुवनत्रयेऽपि आरट्यते मे पटहेन विप्राः ।।\nग्रामेषु देशेषु परेषु वापि ये भुञ्जते रुक्मविभूषणस्य ।। २५-२६ ।।"
  },
  {
    "text": "दण्ड्याश्च वध्याश्च सपुत्रकास्ते न चापि वासो विषये हि तेषाम् ।।\nहरेर्दिने सर्वमखप्रधाने पापापहे धर्मविवर्द्धने च ।। २५-२७ ।।"
  },
  {
    "text": "मोक्षप्रदे जन्मनिकृंतनाख्ये तेजो निधौ सर्वजनप्ररूढे ।।\nएंवविधे प्रोद्गत एव शब्दे यद्यस्मि भोक्ता वृजिनस्य कर्त्ता ।। २५-२८ ।।"
  },
  {
    "text": "अमेध्यलिप्तः पटहो भवेत्तदा संछादितो नीलमयेन वाससा ।।\nउत्पाद्य कीर्तिं स्वयमेव जतुर्निकृंतति प्राणभयाच्च पापात् ।। २५-२९ ।।"
  },
  {
    "text": "यस्तस्य वासो निरये युगानां षष्टिर्भवेद्वा क्रिमिदंशसंज्ञे ।।\nवृथा हि सूता मम सा जनित्री भवेन्निराशा द्विजपितृदेवाः ।। २५-३० ।।"
  },
  {
    "text": "वैवस्वतो हर्षमुपाश्रयेच्च सलेखको मे व्रतभंग एव ।।\nकिं तेन जातेन दुरात्मना हि ददाति हर्षं रिपुसुंदरीणाम् ।। २५-३१ ।।"
  },
  {
    "text": "कुकर्मणा पापरतिः कुजातिः सर्वस्य नाशी त्वशुचिस्स मूढः ।।\nन मन्यते वेदपुराणशास्त्रानंते पुरीं याति दिनेशसूनोः ।। २५-३२ ।।"
  },
  {
    "text": "कृत्वैव वांतिं पुनरत्ति तां यस्तद्वत्प्रतिज्ञाव्रतभङ्गकारी ।।\nवेदा न शास्त्रं न च तत्पुराणं न चापि सन्तः स्मृतयो न च स्युः ।। २५-३३ ।।"
  },
  {
    "text": "ये माधवस्य प्रियकृत्ययोग्ये वदंति शुद्धेऽह्नि भुजिक्रियां तु ।।\nश्राद्धेन तेनापि न चास्ति तृप्तिः पितुश्च चीर्णेन हरेर्दिने तु ।। २५-३४ ।।"
  },
  {
    "text": "व्रतेन यद्विष्णुपदप्रदेन साकं क्षयाहेन वदंतु मूढाः ।। २५-३५ ।।"
  },
  {
    "text": "एतच्छ्रुत्वा तु तद्वाक्यं मोहिनी ज्वलितांतरा ।।\nकोपसंरक्तनयना भर्तारं पर्यभाषत् ।। २५-३६ ।।"
  },
  {
    "text": "करोषि चेन्न मे वाक्यं धर्मबाह्यो भविष्यसि ।।\nधर्मबाह्यो हि पुरुषः पांशुना तुल्यतां व्रजेत् ।। २५-३७ ।।"
  },
  {
    "text": "पांशुना पूर्यते गर्तः स गर्तखनको भवेत् ।।\nत्वया ममार्पितः पाणिर्वराय पृथिवीपते ।। २५-३८ ।।"
  },
  {
    "text": "तामुल्लंघ्य प्रतिज्ञां स्वां पालयिष्यासि नो यदि ।।\nकृतकृत्या तदा यास्ये प्राप्तो धर्मो मया तव ।। २५-३९ ।।"
  },
  {
    "text": "न चाहं ते प्रिया भार्या न च त्वं मे पतिर्नृप ।।\nउपधानं करिष्यामि स्वकं बाहुं न ते युधि ।। २५-४० ।।"
  },
  {
    "text": "धिक् त्वां धर्मक्षयकरं स्ववचोलोपकारकम् ।।\nम्लेच्छेष्वपि न दृश्येत त्वादृशो धर्मलोपकः ।। २५-४१ ।।"
  },
  {
    "text": "सत्याच्चलितमद्यत्वां परित्यक्ष्ये सुपापिनम् ।।\nएवमुक्त्वा वरारोहा ह्युदतिष्ठत्त्वरान्विता ।। २५-४२ ।।"
  },
  {
    "text": "यथा सती हरं त्यक्त्वा दिव्याभरणभूषिता ।।\nप्रस्थिता सा तदा तन्वी भूसुरैश्च समन्विता ।। २५-४३ ।।"
  },
  {
    "text": "वरं मद्यस्य संस्पर्शो नास्य संगो नृपस्य वै ।।\nवरं नीलांबरस्पर्शो नास्य धर्मच्युतस्य हि ।। २५-४४ ।।"
  },
  {
    "text": "एवं हि मोहिनी रुष्टा प्रलपंती तदा भृशम् ।।\nगौतमादिसमायुक्ता निर्जगाम गृहाद्ब्रहिः ।। २५-४५ ।।"
  },
  {
    "text": "हा तात हा जगन्नाथ सृष्टिस्थित्त्यंतकारक ।।\nइत्येव शब्दं क्रोशंती ब्रह्मणोमानसोद्भवा ।। २५-४६ ।।"
  },
  {
    "text": "एतस्मिन्नेव काले तु वाजिराजं समास्थितः ।।\nअटित्वा सकलामुर्वीं संप्राप्तो धर्मभूषणः ।। २५-४७ ।।"
  },
  {
    "text": "संमुखोऽभूज्जनन्यास्तु त्वरायुक्तो विमत्सरः ।।\nकर्णाभ्यां तस्य शब्दोऽसौ विश्रुतः पितृवत्सलः ।। २५-४८ ।।"
  },
  {
    "text": "मोहिनीवक्त्रसंभूतो विप्रवाक्योपबृंहितः ।।\nधर्मांगदो धर्ममूर्तिः रुक्मागदसुतस्तदा ।। २५-४९ ।।"
  },
  {
    "text": "अवरुह्य हयात्तूर्णं ययौ तातपदांतिके ।।\nपुनरुत्थाय विप्रेन्द्रान्ननाम विहितांजलिः ।। २५-५० ।।"
  },
  {
    "text": "ततः शीघ्रगतिं दृष्ट्वा मोहिनीं रुष्टमानसाम् ।।\nआलक्ष्य तरसा मातः प्राह राजन् कृतांजलिः ।। २५-५१ ।।"
  },
  {
    "text": "केनावमानिता देवि कथं रुष्टा पितुः प्रिये ।।\nएतैर्द्विजेंद्रैः सहिता क्व त्वं संप्रस्थिताधुना ।। २५-५२ ।।"
  },
  {
    "text": "धर्मांगदवचः श्रुत्वा मोहिनी वाक्यमब्रवीत् ।।\nपिता तवानृती पुत्र करो येन वृथा कृतः ।। २५-५३ ।।"
  },
  {
    "text": "यः कर्त्ता सुकृतं भूरि रक्ताशोकाकृतिः स्थितः ।।\nध्वजांकुशांकितः श्रीमान्दक्षिणः कनकांगदः ।। २५-५४ ।।"
  },
  {
    "text": "रुक्मांगदेन ते पित्रा न चाहं वस्तुमुत्सहे ।। २५-५५ ।।"
  },
  {
    "text": "धर्मांगद उवाच ।।\nयद्ववीषि वचो देवि तत्कर्त्ताहं न संशयः ।।\nमा कोपं कुरु मातस्त्वं निवर्त्ततस्व पितुः प्रिये ।। २५-५६ ।।"
  },
  {
    "text": "मोहिन्युवाच ।।\nअनेन समयेनाहं त्वत्पित्रा मंदराचले ।।\nकृता भार्या शिवः साक्ष्ये स्थितो यत्र सुराधिपः ।। २५-५७ ।।"
  },
  {
    "text": "समयात्स च्युतः सम्यक्पिता ते रुक्मभूपणः ।।\nन प्रयच्छति मे देयं तस्य वृद्धिं विचिंतये ।। २५-५८ ।।"
  },
  {
    "text": "न याचे कांचनं धान्यं हस्त्यश्वं ग्रामवाससी ।।\nयेन तस्य भवेद्धानिर्न याचे तन्नृपात्मज ।। २५-५९ ।।"
  },
  {
    "text": "येनासौ प्रीणयेद्देहं स्वकीयं देहिनां वर ।।\nतन्मया प्रार्थितं पुत्र स मोहान्न प्रयच्छति ।। २५-६० ।।"
  },
  {
    "text": "तस्यैव चोपकाराय शरीरस्य नृपात्मज ।।\nयाचितः सुखहेतोस्तु मया नृपतिसत्तमः ।। २५-६१ ।।"
  },
  {
    "text": "स्थितः सोऽद्यानृते घोरे सुरापानसमे विभुः ।। २५-६२ ।।"
  },
  {
    "text": "सत्यच्युतं निष्ठुरवाक्यभाषिणं विमुक्तधर्मं त्वनृतं शठं च ।।\nपरित्यजेयं जनकं तवाधमं नैव स्थितिर्मे भविता हि तेन ।। २५-६३ ।।"
  },
  {
    "text": "तच्छ्रुत्वा मोहिनीवाक्यं पुत्रो धर्मांगदोऽब्रवीत् ।।\nमयि जीवति तातो मे न भवेदनृती क्वचित् ।। २५-६४ ।।"
  },
  {
    "text": "निवर्तस्व वरारोहे करिष्येऽहं तवेप्सितम् ।।\nपित्रा मे नानृतं देवि पूर्वमुक्तं कदाचन ।। २५-६५ ।।"
  },
  {
    "text": "स कथं मयि जाते तु वदिष्यति महीपतिः ।।\nयस्य सत्ये स्थिता लोकाः सदेवासुरमानुषाः ।। २५-६६ ।।"
  },
  {
    "text": "वैवस्वतगृहं येन कृतं शून्यं हि पापिभिः ।।\nविजृंभते यस्य कीर्तिर्व्याप्तं ब्रह्मांडमंडलम् ।। २५-६७ ।।"
  },
  {
    "text": "स कथं जायते भूपो मिथ्यावचनसंस्थितः ।।\nअश्रुतं भूपतेर्वाक्यं परोक्षे श्रद्दधे कथम् ।। २५-६८ ।।"
  },
  {
    "text": "ममोपरि दयां कृत्वा निवर्तस्व शुभानने ।।\nएतद्धर्मांगदेनोक्तं वाक्यमाकर्ण्य मोहिनी ।। २५-६९ ।।"
  },
  {
    "text": "न्यवर्तत महीपालपुत्रस्कंधावलंबिनी ।।\nयत्र रुक्मांगदः शेते मृतकल्पो रविप्रभः ।। २५-७० ।।"
  },
  {
    "text": "तस्मिन्निवेशयामास शयने कांचनान्विते ।।\nदीपरत्नैः सुप्रकाशे विद्रुमैश्चित्रिते वरे ।। २५-७१ ।।"
  },
  {
    "text": "आखंडलास्त्रमणिभिः कृतपादे सुकोमले ।।\nदीर्घविस्तारसंयुक्ते ह्यनौपम्ये मनोहरे ।। २५-७२ ।।"
  },
  {
    "text": "ततः कृतांजलिः प्राहपितरं श्लक्ष्णया गिरा ।।\nतातैषा जननी मेऽद्य त्वां वदत्यनृती त्विति ।। २५-७३ ।।"
  },
  {
    "text": "कस्मात्त्वमनृती भूप भविष्यसि महीतले ।।\nसकोषरत्ननिचये गजाश्वरथसंयुते ।। २५-७४ ।।"
  },
  {
    "text": "राज्ये प्रशास्यमाने तु सप्तोदधिसमन्विते ।।\nप्रदेहि सकलं ह्यस्यै यत्त्या श्रावितं विभो ।। २५-७५ ।।"
  },
  {
    "text": "मयि चापधरे तात को व्यलीकं चरेत्तव ।।\nदेहि शक्रपदं देव्यै जितं विद्धि पुरंदरम् ।। २५-७६ ।।"
  },
  {
    "text": "वैरिंच्यं दुर्ल्लभं यच्च योगिगम्यं निरंजनम् ।।\nतच्चाप्यहं प्रदास्यामि तपसा तोष्य पद्मजम् ।। २५-७७ ।।"
  },
  {
    "text": "समीहते यज्जननी मदीया रसातले वापि धरातले वा ।।\nत्रिविष्टपे वापि परे पदे वा दास्यामि जित्वा नरदेवदानवान् ।। २५-७८ ।।"
  },
  {
    "text": "अहं हि दासस्तव भूप यस्माद्विक्रीयतां मामथवा तृणाय ।।\nहस्ते हि पापस्य दिवाप्रकीर्तेर्वत्स्यामि तत्कर्मकरः सुभुक्तः ।। २५-७९ ।।"
  },
  {
    "text": "यद्दुष्करं भूमिपते त्रिलोक्यां नादेयमस्तीह तदिष्टंभावात् ।।\nतच्चापि राजेंद्र ददस्व देव्यै मज्जीवितं मज्जननीभवं वा ।। २५-८० ।।"
  },
  {
    "text": "तेनैव सद्यो नृपनाथ लोके सत्कीर्तियुक्तो भव सर्वदैव ।।\nविराजयित्वा स्वगुणैर्नृपौघान्करैरिवात्मप्रभवैः खशोभैः ।। २५-८१ ।।"
  },
  {
    "text": "कीर्तिप्रभंगे वृजिनं भविष्यति प्रजावधे यन्मनुराह सत्यम् ।।\nसंमार्जयित्वा विमलं यशः स्वं कथं सुखी स्यां नृपते ततः क्षमः ।। २५-८२ ।।"
  },
  {
    "text": "इति श्रीबृहन्नारदीयपुराणोत्तरभागे मोहिनीचरिते पञ्चविंशोऽध्यायः ।। २५ ।।"
  }
]
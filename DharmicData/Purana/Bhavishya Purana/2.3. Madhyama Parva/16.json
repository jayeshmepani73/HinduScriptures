[
  {
    "text": "।। सूत उवाच ।। ।\nवृक्षादीनां प्रतिष्ठां च उत्तमेषूत्तमं चरेत्।।\nमध्येमध्ये कनिष्ठा तु कनिष्ठं परिकीर्तितम्।।१।।\nवर्तुलं मंडलं कुर्यात्तत्तु शीर्षे तथान्त्यके।।\nमध्ये वा वेदिकां कुर्यात्तन्मध्ये कुंडमंडलम्।।२।।\nपूर्वेद्यू रात्रिसमये घटं संस्थाप्य पूजयेत्।।\nशेषं संपूज्य विधिवत्पृथिवीं च शिवं तथा।। ३ ।।\nगंधतोयेन गायत्र्या सेतुं संपूज्य मोक्षयेत्।।\nकयानेति च मन्त्रेण आप्यायस्वेति वै ऋचा ।। ४ ।।\nदद्याद्गन्धादिकं श्रीश्च ते लक्ष्मीरिति चन्दनम् ।।\nदूर्वामन्त्रेण दूर्वाश्च फलमन्त्रेण वै फलम् ।। ५ ।।\nशन्नोदेवीति मन्त्रेण दद्यात्कुशपवित्रकम् ।।\nसुरासुरेति मन्त्रेण प्रदद्याद्वस्त्रयुग्मकम् ।। ६ ।।\nअञ्जनालक्तकं कुर्यान्मनोन्ना इति संपठन्।।\nकुर्याच्छ्राद्धं परदिने वसुधारापुरःसरम् ।। ७ ।।\nवरयेदथ आचार्यं होतारं नृवरश्चरेत् ।।\nपात्रद्वयं विधातव्यं सदस्याचार्यमेव च ।।८ ।।\nसेतुयागे विधातव्यं तथा धान्याचलेपि च ।।\nसहस्रहोमे वैकं तु विवाहे ब्रह्मऋत्विजौ ।। ९ ।।\nयजेदेनं कृते मौलियागार्थं यागमंडपम् ।।\nवेदिमावाहयेत्पूर्वं मंडपं प्रतिपूजयेत् ।। 2.3.16.१० ।। विघ्नग्रहाँल्लोकपालान्सर्वसिद्धिप्रदायकान्।।\nस्थंडिले सर्वतोभद्रे शेषं विष्णुं प्रदर्शयेत् ।। ११।।\nतत्रैव तु वराहाख्यं प्रतीतमृत्विगुत्तमम् ।।\nस्थालीपाकेन जुहुयादष्टाविंशतिकत्रयम् ।। १२ ।।\nआज्येन तु वराहस्य होमपञ्चकमीरितम् ।\nततस्तिलयवेनैव एकैकामाहुतिं क्रमात् ।। १३ ।।\nबलिं दद्यात्पृथग्रूपं शेषयेद्विधिपूर्वकम् ।।\nपिष्टकान्नं घृतान्नं च विस्तरे वा गुडौदनम् ।। १४ ।।\nमाषभक्तं तु लोकाय पृथिव्यै परमान्नकम् ।।\nवाक्यपूर्वं सृजेद्धीरो वाक्यप्रकरणं शृणु ।। १५ ।।\n( ॐ अद्येत्यादि एकविंशतिकुलस्य विशिष्टस्वर्गप्राप्तय इमं सेतुं संक्रमसमेतं विष्णुदैवतं सुरपूजितं विधिवद्वासुदेवस्य प्रीतयेऽहमुत्सृजे ।।)\nबद्धांञ्जलिः पठेन्मन्त्रं कुर्याच्च विधिवत्ततः ।।\nपिच्छिले पतितानां च उद्गतेनाङ्गभङ्गतः ।।\nप्रतिष्ठिते धर्मसेतौ धर्मो मे स्यान्न पातकम् ।। १६ ।।\nसेतोरस्य प्रबन्धस्य श्रद्धया परया युतः ।।\nये चात्र प्राणिनः सन्ति सर्वेषां प्राणधारकाः ।। १७ ।।\nवेदागमेन यत्पुण्यं कथितं सेतुबन्धने ।।\nतत्पुण्यं तु मया देव पाथेये हि समर्पितम् ।। १८ ।।\nयूपं दद्यादिति मन्त्रेण अन्ते चापि तथा ध्वजान् ।।\nविधिवद्दक्षिणां दद्यात्कुलानि नव पञ्च वा ।। १९ ।।\nपूर्णां दत्त्वा सवित्रेऽर्घ्यं दत्त्वा च स्वगृहं व्रजेत् ।।\nअनातपे क्षुद्रसेतोः प्रतिष्ठां विधिवच्चरेत् ।। 2.3.16.२० ।।\nपूर्वं च दधिवासं च प्रभाते विप्रभोजनम् ।।\nसेतुमध्यं ततो गत्वा गन्धादीन्विधिवच्चरेत् ।। २१ ।।\nविष्णुं शिवं हुताशं च एककुण्डे समर्चयेत् ।।\nवास्तोष्पतिं यजेत्तत्र होमं तिलयवेन तु ।। २२ ।।\nकुर्यादेकैकशो विप्रा अष्टा विंशतिसंख्यया ।।\nउत्सृज्य दापयेद्धूपं ध्वजवर्ज्यं हि सत्तमाः ।।\nज्ञातिभिः सह भुञ्जीत कृतकृत्योऽभिधीयते ।। २३ ।। ।।\nइति श्रीभविष्ये महा पुराणे मध्यमपर्वणि तृतीयभागे षोडशोऽध्यायः ।। १६ ।।"
  }
]
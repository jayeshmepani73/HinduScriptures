[
  {
    "text": "।। सूत उवाच ।। ।।\nवक्ष्ये बिल्वप्रतिष्ठां च पूर्वेद्युरधिवासयेत् ।।\nत्र्यंबकं चेति मंत्रेण स्थापयेद्गंधवारिणा ।। १ ।।\nसुनाभेति च मंत्रेण मे गृह्णामीति चाक्षतम् ।।\nकयानेति ततो धूपं वस्त्रं माल्यं निवेदयेत् ।। २ ।।\nयजेद्रुद्रं ततो देवं मध्ये दुर्गां धनेश्वरम् ।।\nततः कल्ये समुत्थाय नित्यं निर्वर्त्य शास्त्रतः ।। ३ ।।\nस्वगृहे सप्त विप्रांश्च भोजयेद्द्विजदंपती ।।\nमूले हस्तद्वयं दत्त्वा वर्तुला वेदिका भवेत् ।। ।। ४ ।।\nतत्र गैरिकयुक्तेन कुसुंभचूर्णकेन वा ।।\nनिशारक्तेन वा कुर्यादष्टपत्रं सुशोभनम्।। ५ ।।\nनिवेष्टनं ततः कुर्याद्वृक्षस्य द्विजसत्तमाः ।।\nरक्त सूत्रैर्वेष्टयेच्च पंचसप्तनवभिस्तु ।। ६ ।।\nव्रीहींश्च वापयेत्तत्र उत्तराभिमुखस्तथा ।।\nशिवं विष्णुं च ब्रह्माणं पूजयेद्भूतिमिच्छता ।। ७ ।।\nशिवं च नायकं कुर्यादादित्यान्पत्रमूलके ।।\nशेषं च तरुमूले तु मध्येऽनंतं शतक्रतुम् ।। ८ ।।\nवनपालं च सोमं च सूर्यं पृध्वीमनुक्रमात् ।।\nहोमस्तिलाक्षतैः कार्यो बलिं दद्याद्घृतौदनैः ।। ९ ।।\nयक्षेभ्यो माषभक्तं च वायनानि च द्वादश ।।\nग्रहाणां प्रीतये दद्यात्क्षीरेणावेष्ट्य दक्षिणाम्।। 2.3.10.१०\nकांचनं कांस्यपात्रं च तांबूलं ताम्रपात्रकम् ।।\nयूपारोपं कर्णवेधं सवित्रेऽर्घ्यं निवेदयेत् ।। ११ ।।\nअथ रात्रिप्रतिष्ठां च वक्ष्ये शास्त्रानुसारतः ।।\nयक्षैकवृक्षसंस्कारे न पुनर्जायते भुवि ।। १२ ।।\nपूर्वेद्युरुपवाहे तु वृक्षमूले घटं न्यसेत् ।।\nविष्णुं शिवं गणेशं च पूजयित्वा तु स्थापयेत्।। १३ ।।\nकलशान्पञ्च वा सप्त गंधतैलैरलंकृतान् ।।\nदुग्धेन पंचगव्येन शंखतोयेन यत्नतः ।।१४।।\nसूत्रैः संवेष्टनं कृत्वा वस्त्रमाल्यैरनंतरम्।।\nकांडादिति च मंत्रेण दद्याद्दूर्वा क्षतं ततः ।। १५।।\nविष्णुसूक्तेन च पुनः सिंदूरांजनचंदनम्।।\nदद्यात्फलं च दीपं च स्वयं तत्र स्वपेत्ततः।।१६।।\nहुनेत्पंचाहुतीस्तत्र यूपं दद्यात्समुत्सृजेत्।।  १८ ।।\nबलिं च पायसेनैव प्रकुर्यात्कर्णवेधनम् ।।\nवेष्टयेत्क्षीरतोयेन धान्यं धेनुं च दक्षिणाम् ।।१९।।\nदद्यादर्घ्यं हुनेत्पूर्णं भोजयेद्द्विजदंपती ।। २० ।। ।।\nइति श्रीभविष्ये महापुराणे मध्यमपर्वणि तृतीयभागे दशमोऽध्यायः ।। १० ।।"
  }
]
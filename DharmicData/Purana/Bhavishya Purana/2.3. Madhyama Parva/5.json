[
  {
    "text": "।। सूत उवाच ।। ।।\nनलिन्याश्च तथा वाप्या ह्रदस्य द्विजसत्तमाः ।।\nविधिं वक्ष्ये सहाङ्गेन विधानं शृणुत द्विजाः ।। १ ।।\nस्वर्णपादेन मानेन पूर्वेद्युरधिवास येत् ।।।\nआपोहिष्ठेति मन्त्रेण तथा अस्त्रैः शतैरपि ।। २ ।।\nस्वमण्डले शुभे स्थाने विशेत्पूर्वमुखेन तु ।।\nगणेशं वरुणं चैव घटे संपूजयेच्छिवम् ।। ३ ।।\nवागीशं च तथा विष्णुं सूर्ये कुंभे समर्चयेत् ।।\nपायसेनाहुतिं दद्याद्वरुणाय घृतेन च ।। ४ ।।\nएकैकामाहुतिं दद्यादन्येषां च स्रुवेण च ।।\nबलिदानं पायसेन उत्सृजेत्तदनंतरम् ।। ५ ।।\nयूपं निवेशयेत्पश्चाद्दद्याद्धेनुं च दक्षिणाम् ।।\nपूर्णं दद्यात्सवित्रेऽर्घ्यं दत्त्वा तु स्वगृहं व्रजेत् ।। ६ ।।\nआरामस्य विधिं वक्ष्ये प्रतिष्ठाविधिविस्तरम् ।।\nहीनारामस्य च तथा एक वृक्षस्य च द्विजाः ।। ७ ।।\nअरण्यमध्ये पाश्चात्ये उत्तरे वा विशेषतः ।।\nमंडपं वर्तुलं कुर्यादर्घ्यहस्तप्रमाणकम् ।। ८ ।।\nतद्दक्षिणे भवेत्कुंडं चतुरस्रं समं शुभम् ।।\nचतुर्मुखं च कर्तव्यं तोरणाद्यैरलंकृतम् ।। ९ ।।\nमंदरादिकमावाह्य ततः संपूजयेत्क्रमात् ।।\nविष्वक्सेनं च तत्रैव पूजयेद्गन्धचन्दनैः ।। 2.3.5.१० ।।\nभृगुं कर्णसमारूढं सर्वभूषणभूषितम् ।।\nविष्वक्सेनस्य मंत्रोयं पूजायां चैव सर्वतः ।। ११ ।।\nद्वारपालं च संपूर्णं गौर्यादीन्कलशेषु च ।।\nस्वासु दिक्षु दिगीशानां बलिपुष्पाक्षतादि ना ।। १२ ।।\nनैर्ऋत्यवरुणयोर्मध्ये अनंतं प्रतिपूजयेत् ।।\nइन्द्रेशानयोश्च मध्ये ब्रह्माणं च प्रकल्पयेत् ।। १३ ।।\nवेदिपार्श्वे ततो गत्वा वेदिमावाह्य पूजयेत् ।।\nआसनं कल्पयित्वा तु सामान्यार्घ्यं विधाय च ।। १४ ।।\nऐशाने कलशे विद्युद्ब्रह्माणं च तथा ग्रहान् ।।\nस्वैःस्वैर्मंत्रैर्गंधपुष्पैर्नैवेद्यैश्च पृथग्विधैः ।। १५ ।।\nमडलेशं वासुदेवं सासनं च बृहस्पतिम् ।।\nपूजयेत्परया भक्त्या पायसान्नं बलिं हरेत् ।। १६ ।।\nद्विभुजं वासुदेवं च शंख चक्रधरं विभुम् ।।\nपद्मासनगतं ध्यायेत्पीतवस्त्रं सुशोभनम् ।। १७ ।।\nनीलोत्पलदलाभासं हरिचंदनचर्चितम् ।।\nदेवर्षिसिद्धसहितं कलत्रद्वय संयुतम्।। १८ ।।\nध्यात्वा आरोपयेदेवं बालादीनथ नायकान् ।।\nविमलाद्या नायिकाश्च दिगीशांश्च यथाविधि ।। १९ ।।\nषोडशोच्चैः पृथग्रूपैः प्रतिपुष्पांजलिक्रमात्।।\nपरितः पूजयेद्विष्णुं शिवं दुर्गां सरस्वतीम् ।। 2.3.5.२० ।।\nशुद्धस्फटिकसंकाशं ध्यायेत्सोमं चतुर्मुखम् ।।\nअश्वारूढं दिव्य रूपं पद्माक्षं धृतपुष्पकम् ।। २१ ।।\nवरदं देवगंधर्वैः सेवितं मुनिभिः स्तुतम् ।।\nश्वेतं वनस्पतिं ध्यायेद्द्विभुजं पीतवाससम् ।। २२ ।।\nस्वरथस्थं महाबाहुं शंखांकुशसखेटकम् ।।\nविद्यां च वामतो ध्यायेत्स्वमन्त्रेण च स्थापयेत् ।। २३ ।।\nदशस्वरान्वितं तोयं स्वभावं तमसान्वितम् ।।\nमंत्रोऽयं देवदेवस्य पूजायां विनियोजयेत् ।।२४।।\nनीलं जयं भृंगिणं च परितश्च यथाक्रमात् ।।\nततः कुशकंडिकां कृत्वा स्थालीपाकं विधानतः।। ।। २५ ।।\nअष्टोत्तरशतं चैव सोमाय द्वादशाहुतीः ।।\nवानस्पतेस्तथाष्टौ च आज्येऽन्येषां विधीयताम् ।। २६ ।।\nएकैकामाहुतिं दद्यात्सप्तजिह्वामनंतरम् ।।\nवास्तोष्पतय इति मंत्रेण स्थालीपाकद्वयं नयेत् ।। २७ ।।\nवनस्पतिं समुद्दिश्य ततोयमीरयेदृचम् ।।\nवृक्षादीन्स्थापयेत्पूर्वे गायत्र्या प्रथमं बुधः ।। २८ ।।\nअब्जैरग्रं कांस्यवस्त्रं रत्नं दिक्षु यथाक्रमम् ।।\nब्रीहयश्चेति मंत्रेण तथा च सरितश्च मे ।। २९ ।।\nमित्रत्रयश्चेति तथा पूषा च म ऋचा तथा ।।\nसंस्थाप्य व्रीहीन्संवाप्य तत्रैव विधिपूर्वकम् ।। 2.3.5.३० ।।\nक्षिपेद्गङ्गाजलं तोये सर्वौषध्युदकेन च ।।\nसंस्थाप्य यजमानं च सुरास्त्वामिति मन्त्रकैः ।। ३१ ।।\nआचार्यमात्मने तत्र संस्थितं द्विजपुंगवैः ।।\nसमाप्य नित्यविधिनाचार्यायाथ च दक्षिणाम् ।। ३२ ।।\nधेनुं च लोहपात्रं च दत्त्वा इष्टां च दक्षिणाम् ।।\nब्राह्मणेभ्यो यथाशक्ति दद्यात्पूर्णां गृहं व्रजेत् ।। ३३ ।। ।। ।।\nइति श्रीभविष्ये महापुराणे मध्यमपर्वणि तृतीयभागे पंचमोऽध्यायः ।। ५ ।।"
  }
]
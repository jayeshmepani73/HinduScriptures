[
  {
    "text": "।। सूत उवाच ।। ।।\nअथाश्वत्थप्रतिष्ठायां मूले बाहुप्रमाणके।।\nस्थंडिलं कारयेत्तत्र चंदनेनोक्षितं तथा ।।१।।\nपद्मं प्रकल्पयेत्तत्र सामान्यार्घ्यं विधाय च ।।\nपूर्वेद्यु रात्रिसमये तद्विष्णोरिति वै ऋचा।।२।।\nस्थापयेद्वारिणा पूर्णं कया नेति च गन्धकम् ।।\nगंधद्वारेति तैलेन श्रीश्च तेति च चन्दनम् ।। ३ ।।\nदद्याद्दूर्वाक्षतं कल्पे ब्राह्मणत्रयभोजनम ।।\nकारयेत्सितसूत्रैश्च वेष्टयेच्चन्दनोक्षितैः ।।४।।\nकुंभे विनायकं पूज्य ब्रह्माणं च परे घटम् ।।\nस्वदिक्षु दिक्पतींश्चैव वृक्षमूले नवग्रहान् ।।५।\nमंडले शिवमभ्यर्च्य पीठपूजापुरःसरम् ।।\nअथ ध्यानं प्रवक्ष्यामि श्वेतं वृषभमेव च ।। ६ ।।\nद्विभुजं शूलहस्तं च सर्वाभरणसंयुतम्।।\nआरोपयेत्स्वसामर्थ्याद्भूतशुद्धिं समाचरेत् ।।७।।\nततोर्घ्यपात्रं कृत्वा तु पीठपूजां समाचरेत्।।\nगणेशं गुरुपादं च जयं भद्रं समाहितः।।८।।\nमध्ये आधारशक्तिं च कूर्मानंतौ सपद्मकौ।।\nचन्द्रसूर्याग्निकादीनां मंडलानि क्रमाद्यजेत्।।९।।\nपुनः पात्रांतरस्थं च गृहीत्वा कुसुमं बुधः ।।\nपाणिकच्छपिकां कृत्वा ध्यायेद्वै वरुणं तथा ।।2.3.4.१०।।\nपूर्ववच्च विधानेन दद्यात्पात्रादिकं त्रयम् ।।\nमधुपर्कं चासनं च पृच्छेच्च स्वागतं पुनः ।। ११ ।।\nमुद्रां प्रदर्श्य विधिवदंगपूजां समाचरेत् ।।\nपूर्वादिपत्रे इन्द्रादीन्ब्रह्माणं मध्यतो यजेत् ।। १२ ।।\nअनंतं पुरतश्चैव तेषामस्त्राणि तद्बहिः ।।\nमध्ये तोयाधिपं रुद्रं शांतं चैव प्रशांतकम् ।। १३ ।।\nभूस्तत्त्वं च भुवस्तत्वं स्वस्तत्त्वादि च तत्त्वकम् ।।\nकामं धर्ममधर्मं च दिक्षु नारा यणं शिवम् ।। १४ ।। ।।\nनैर्ऋते च यजेद्दुर्गां पार्श्वयोश्च शतक्रतुम् ।।\nविनायकं च विष्णुं च गङ्गां पृथिविषष्टिकम् ।। १५ ।।\nषोडशेनोपचारेण पूजयेच्च विशेषतः ।।\nमंडलस्योत्तरे भागे नागरूपमनंतकम् ।। १६ ।।\nपंचकृष्णालकैः कुर्याद्बृहत्पर्वप्रमाणकम् ।।\nआरोपयेच्चाक्षताद्यैः श्वेतचन्दनपुष्पकैः ।। १७ ।।\nपूजयेत्परया भक्त्या अग्निकार्यमथाचरेत् ।।\nवरुणं जुहुयात्पूर्वं मधुना पायसेन वा ।। १८ ।।\nतिलाक्षतैर्वा आज्यैर्वा त्रिमध्वक्तैरथापि वा ।।\nअष्टोत्तरशतं कुर्याद्दिगीशानां घृतेन तु ।।१९।।\nएकैकामाहुतिं दद्यात्पुष्पैस्तिलघृतेन च ।।\nनारायणं शिवं दुर्गां गणेशं च ग्रहान्निशि।। ।। 2.3.4.२० ।।\nअष्टावष्टौ च जुहुयाद्घृतैरेकाहुतिर्भवेत ।।\nब्रह्मायुध्वानमिति मंत्रेण ब्रह्माणं पायसेन तु ।।२१।।\nएकाहुतिं ततो दद्यादापोहिष्ठेति वा त्रिभिः ।।\nततो वरुणमुद्दिश्य दद्यादाज्याहुतित्रयम् ।। २२ ।।\nइमं वरुण इति वा तद्वरोमा ऋचा पुनः ।।\nवरुणस्योत्तंभनमसीति येनापावक एव च ।। २३ ।।\nवातस्ययमिति पुनः पञ्चवर्णं यथाक्रमात् ।।\nततो वरुणमुद्दिश्य घृतेन च गुडैः सह ।। २४ ।।\nततः स्विष्टकृते दद्याद्बलिं दद्यादनुक्रमात्।।\nमध्वाज्यपायसं दद्याद्वरुणाय विशेषतः ।।२५।।\nयवक्षीरं दिगीशेभ्यो ह्यन्येभ्यः पायसेन तु ।।\nनागाय पिष्टकं दद्याल्लाजाहोमाष्टकं पुनः।। २६ ।।\nअनंतस्योत्तरे तीरे पद्मपत्रं परिस्तरेत् ।।\nअष्टाष्टापदमानेन वरुणं राजतेन तु ।। २७ ।।\nकुर्यात्पूर्वद्वयेनापि बाणरत्तिसुवर्णकैः ।।\nकुर्यात्पुष्करिणीं तत्र पूर्वार्धे चतुरस्रके ।। २८ ।।\nवरुणं विन्यसेत्तत्र तथा पुष्करिणीमपि ।।\nविधिवद्वाक्यपूर्वेण उत्सृजेच्च जलेशयम् ।। २९ ।।\nॐ अद्येत्यादि विष्णुरूपाय करुणाय श्रुतिरत्याद्युक्तवेदव्याससप्रणीताग्निष्टोमफलप्राप्तये पुष्करिणीप्रतिष्ठाकर्मणि   इमां पुष्करिणीं सुवर्णराजतां स्वगृह्योदितां सालंकारां सुपूजिताममुकगोत्रः    अमुकदेवशर्मा तुभ्यमहं संप्रददे ।। इत्युत्सर्गवाक्यम् ।। ॐ अद्येत्यादि ब्राह्मणमुख्येभ्यः ममाग्निष्टोमाद्यनेकफलप्राप्तये इमं जलाशयं वरुणदैवतं सुपूजितं चतुर्मुखसहितं चतुःसत्त्वावच्छिन्नस्नानपानाद्युपभोगाय अमुकसगोत्रः अमुकदेवशर्माहमुत्सृजे ।।)\nततो नौकां समादाय मध्यात्किंचित्तथोत्तरे ।।\nजलाशयस्य मध्यं तु ऋत्विग्घोमं चरेत्ततः ।। 2.3.4.३० ।।\nपूर्वावस्थायिनीं यष्टिं समारोप्य विधानतः ।।\nततो वरुण सूक्तेन वरुणं राजतोद्भवम् ।।\nपुष्करिण्यासमं तेन नागयष्ट्यंतरे क्षिपेत् ।। ३१ ।।\nतत्रैवानंतनागं च मंत्रमेतदुदीरयेद्।।\nपुंडरीकदलाभास शुभरक्तांतलोचन ।।\nफणासहस्रसंयुक्त सुप्रतिष्ठ नमोऽस्तु ते ।। ३२ ।।\nदक्षिणां च ततो दद्यात्ततः पूर्णां विधाय च ।।\nमोचयेन्मकरान्ग्राहान्मीनकूर्माञ्जलेचरान् ।। ३३ ।।\nपद्मोत्पलं च शैवालं मंत्रमेव प्रयत्नतः ।।\nपुष्करिण्यां च त्रिः कुर्यात्खातं सर्वप्रदक्षिणाम् ।। ३४ ।।\nआदित्याध्यायकं जप्त्वा क्षिपेल्लाजकपर्दकान् ।।\nपातयेत्क्षीरधारां च सहस्रेण शतेन च ।। ३५ ।।\nसूत्रेण वेष्टयेत्प्राज्ञो रक्तेन च चतुष्क्रमात् ।।\nपथि संतोषयेद्दीनान्संतोष्य  च गृहं व्रजेत् ।। ३६ ।। ।।\nइति श्रीभविष्ये महापुराणे मध्यमपर्वणि तृतीयभागे चतुर्थोऽध्यायः ।। ४ ।।"
  }
]
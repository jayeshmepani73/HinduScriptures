[
  {
    "text": "।। सूत उवाच ।। ।।\nप्रतिष्ठां मंडपस्यैव शैलदारुमयस्य च ।।\nतृणकाष्ठस्य च विभो तृणवत्तस्य च द्विजाः ।। १ ।।\nअधिवासस्य पूर्वेद्युः शुभे लग्ने घटं न्यसेत् ।।\nसूर्यं सोमं तथा विष्णुं कलशे तु समर्चयेत् ।। २ ।।\nप्रोक्षयेत्कुशतोयेन आपोहिष्ठेति वै ऋचा ।।\nआप्यायस्वेति गंधेन गंधद्वारेति गंधकम् ।। ३ ।।\nआकृष्णेनेति तैलेन श्रीश्च ते इति चंदनम् ।।\nसिंदूरालक्तकं दद्यादंजनं पूर्वया सह ।। ४ ।।\nततः प्रभाते विमले श्राद्धं वृद्ध्यात्मकं चरेत् ।।\nदिक्पालांश्चैव विन्यस्य मंडपे शुभलक्षणे ।। ५ ।।\nमध्ये वेद्यंतरे चैव राजभिर्मडलं लिखेत् ।।\nसूर्यमावाहयेत्तत्र सोमं विष्णुं च पार्श्वयोः ।। ६ ।।\nगणेशं च ग्रहांश्चैव दिक्पालांश्च घटेऽर्चयेत् ।।\nपायसं जुहुयादग्नावष्टोत्तरशतं तथा ।। ७ ।।\nआदित्यस्य तथा विष्णोः सोमस्य द्वादशाहुतीः ।।\nबलिं च पायसं दद्यात्तैलं क्षीरमथापि वा ।। ८ ।।\nतत उत्सृज्य विधिवद्वाक्यमेतदुदीरयेत् ।।\nजानुभ्यामवनिं गत्वा शनैरोष्ठं न चालयेत् ।। ९ ।।\nवास्तोष्पतिं च तत्रैव पूजयेद्गन्धचन्दनैः ।।\nअर्घ्यं दद्याच्च विधिवद्भूनैवाहुतिं हुनेत्।। 2.3.12.१० ।।\n( ॐ अद्येत्यादि ब्राह्मणादिसर्वसत्त्वेभ्यो विष्णुप्रीणनार्थमिमं मण्डपं सुपूजितं सूर्यदैवतं शैलेयेष्टकादिभिः सर्वसत्त्वेभ्यो रचितं श्रुतिस्मृत्युक्तफलप्राप्तिकामनया अमुकऋषिसगोत्रः अमुकदेवशर्माहमुत्सृजे ।।)\nततः श्वेतघटं दद्यान्मण्डपोपरि सत्तमाः ।।\nत्रिगुणेन निशाक्तैर्वा वेष्टयेद्वारिधारया ।। ।। ११ ।।\nदक्षिणां विधिवद्दद्यात्सूर्यायार्घ्यं निवेदयेत् ।।\nतृणवेश्मनि वै सूर्यं वासुदेवसमन्वितम् ।। १२ ।।\nघटे गणेशं वरदं वरं कृत्वा समुत्सृजेत् ।।\nऐशान्यां दापयेद्यूपं ध्वजान्दिक्षु प्रकल्पयेत् ।। १३ ।।\nमण्डपोपरि कलशं संस्थाप्य मन्त्रमुच्चरेत् ।।\nप्रपायां वरुणः पूज्यो विश्वकर्मा प्रयत्नतः।।। १४ ।।\nपृथिवीं च गणेशं च पूजयित्वा हुनेद्घृतम् ।।\nसर्ववर्ज्यमिदं वाक्यं ध्वजमात्रं विधीयते ।। १५ ।। ।।\nइति श्रीभविष्ये महापुराणे मध्यमपर्वणि तृतीयभागे द्वादशोऽध्यायः ।। १२ ।।"
  }
]
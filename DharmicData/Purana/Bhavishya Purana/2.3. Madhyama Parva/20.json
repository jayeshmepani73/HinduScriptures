[
  {
    "text": "।। सूत उवाच ।। ।।\nदुर्निमित्तान्यथो वक्ष्ये शृण्वंतु मुनिसत्तमाः ।।\nयस्य ये ग्रहदोषाः स्युस्तेषां शांतिं यथाक्रमात् ।। १ ।।\nदिव्यंतरिक्षे भौमे चेत्येवं त्रिः परिकीर्तितम् ।।\nग्रहर्क्षाद्यैः कृतं दिव्यमान्तरिक्षं निबोध मे ।। २ ।।\nउल्काहितो दिशो दाहः परिवेषस्तथैव च ।।\nजलाशयानां वै कृत्यं भौमं तदपि कीर्तितम् ।। ३ ।।\nभौमं चाल्पफलं ज्ञेयं दिव्यान्तरिक्षमेव च ।।\nसप्ताहमफलं दद्याद्दैवं चापि च तत्क्षणात् ।। ४ ।।\nदेवानां हसनं चैव कल्कनं रुधिरस्रवः ।।\nअकस्माद्व्यसनं तत्र यत्र निर्घातनिर्दयः ।।\nसर्पाद्यारोहणं चैव दैवं तदपि कीर्तितम् ।। ५ ।।\nततो मेघात्समुत्पन्ना यदि वृष्टिः शिलातले ।।\nसप्ताहाभ्यंतरे जीवमुत्पन्नं निष्फलं भवेत् ।। ६ ।।\nएकराशिस्थिताः पापाः शनिभौमदिवाकराः ।।\nपृथ्वी धूमाकुला तत्र रुदंति बहवो जनाः ।।७।।\nअभिचारं गते जीवे शनौ च तत्र नागते ।।\nतत्र पश्यति राजेन्द्रः को धरां धारयिष्यति।।८।।\nसूर्यमपश्यनो द्वंद्वं दिग्दाहश्च तथैव च ।।\nदर्शनं धूमकेतोश्च नक्षत्रे धूमदर्शनम् ।। ९ ।।\nभूकम्प एव मासे च एकमासे तथा दिने ।।\nराज्ञो जन्मदिने वाथ शक्रचापं दिनांतरे ।। 2.3.20.१० ।।\nदर्शनं खरवातस्य ग्रहयुद्धस्य दर्शनम् ।।\nमासत्रये तु ग्रहणमुल्कापातप्रपातनम् ।। ११ ।।\nआकाशेऽप्यथ भूमौ च तत्र मण्डूकमेव च ।।\nहरिद्रावृष्टिः पाषाणे सिंहबिल्वाकृतिर्यदि ।।\nदर्शने राष्ट्रदुर्भिक्षमकरं नृपतिक्षयः ।। १२।।\nचैत्रे कुम्भे नदीवेगदर्शने विप्लवो भवेत् ।।\nअर्क स्याद्भुतमेतद्धि स्रुग्युक्तं श्रपयेच्चरुम् ।। १३ ।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>आकृष्णेनेति मन्त्रेण अथ वार्केण यत्नतः ।।\nप्रासादतोरणं तत्र द्वारं३.४३ प्राकारवेश्म च ।। १४ ।।\nधान्यसारं गवां सारं कूपे कुम्भप्रदर्शनम् ।।\nआदित्यस्याद्भुतं विद्यात्कमलं जुहुयात्ततः ।।१५।।\nसहस्रं जुहुयाद्वाथ ततः शांतिर्भवेद्ध्रुवम् ।।\nविकृताः पक्षिणश्चैव पांडुकपोतकास्ततः ।। १६ ।।\nश्वेतोलूको बृहंश्चैव द्रोणकाकश्च कोकिलः ।।\nक्रौंचश्च वर्द्धनी चैव निपतंति गृहे यदि ।। १७ ।।\nगृहे तस्य महोत्पातो भविष्यति न संशयः ।।\nस्थूलभङ्गप्रग्रहणं प्ररोहणमथापि वा ।। १८ ।।\nहाराः कटकटायंते जातस्य दंतसम्भवः ।।\nहसता देवतानां च गात्रे स्वेदश्च जायते ।।\nसर्पमण्डूकप्रसवः कुंभे वापि क्वचिद्भवेत् ।। १९ ।।\nनिमित्तान्येवमादीनि जायंते यस्य वेश्मनि ।।\nषड्भिर्मासैश्च म्रियते गृहिणी च शुभा च या ।।2.3.20.२०।।\nअशनिः पतते यत्र गृहे वज्रं च पादपे ।।\nशुक्ला वह्निस्फुलिंगाश्च तस्य विद्धि महद्भयम् ।।२१।।\nखर्जूर उदरावर्ते निकोचगरलेऽपि च ।।\nफलिवृक्षे तिन्दुके च यत्र निर्जायते क्वचित् ।।२२।।\nउद्याने देवगेहे च स्वगृहे चैत्यवृक्षके ।।\nकुर्यादादित्यवारे वा अयुतं तिलपायसम् ।।\nततः शांतिर्भवेदाशु धेनुं दद्याच्च दक्षिणाम् ।। २३ ।।\nपायसं तिलमुद्गौ च पुष्पं वा तालवृन्तकम् ।।\nइक्षुमोदकपिण्याकाञ्जुहुयाद्रविमुद्दिशन् ।। २४ ।।\nसिंहासनं रथच्छत्रं ध्वजश्चामरभूषिते ।।\nअकस्माद्दृश्यते यत्र राज्ञो वान्यत्र कुत्रचित् ।। २५ ।।\nनदयंति च सत्यस्योज्ज्वलनं स्त्रीपुरुषयोः ।।\nआगमस्य च दृष्ट्वैव भंगः कटकटायनम् ।। २६ ।।\nउपरिष्टाद्भवेद्यस्य महोत्पातो भवेदयम् ।।\nचलत्वं चाधरस्यापि तथा कटकटायनम् ।। २७ ।।\nरुदितं कोकिलस्यापि उलूकोप्यशुभं वदेत् ।।\nराजामात्यविनाशाय महीं च तत्सुतोऽपि वा ।।\nहस्तिनो मदयुक्ताश्च म्रियंते नात्र संशयः ।। २८ ।।\nताडीपूगादयो यत्र यमौ स्यातां प्रमादतः ।।\nगेही तत्र विनश्येत सदारः पुत्रसंयुतः ।। २९ ।।\nबद्धपुष्पे यदा पुष्पं फलं वा यदि दृश्यते ।।\nअक्षतादर्शनात्तत्र सोमस्याद्भुतदर्शनम् ।।\nदधि मधु घृतं चैव जुहुयादयुतं द्विजाः ।।2.3.20.३०।।\nपालाशं सोममुद्दिश्य सोमस्य च भवेद्दिने ।।\n<sup class=\"reference\" id=\"cite_ref-2\"><a href=\"#cite_note-2\">[२]</a></sup>इमंदेवा इति मंत्रेण सोमाय श्रपयेच्चरुम् ।।३१।।\nउत्पतंति गृहे यस्य यवा माषाश्च पुष्कलाः ।।\nदधिक्षीराज्यपाकेषु रुधिरं दृश्यते यदि ।।३२।।\nअकस्माद्गृहदाहस्तु अनग्निज्वलनं यथा ।।\nमेघहीना भवेद्विद्युद्वृषस्योद्गमनं तथा ।।३३।।\nव्याधिलीना विनश्यंति निखिलाः पशुमानुषाः ।।\nएवं सर्वाणि भूतानि भवंत्यकारके ध्रुवम् ।। ३४\nराजामात्यविनाशाय गेहे गेही विनश्यति ।।\nप्राणनाशाय विप्रायाहुत्या च प्रभवंति हि ।। ३५ ।।\nदृष्ट्वा वाभद्रमत्युग्रं जुहुयादयुतं क्रमात् ।।\nदधिमधुघृतैर्युक्तं खादिरोदुम्बरेऽपि च ।। ३६ ।।\n<sup class=\"reference\" id=\"cite_ref-3\"><a href=\"#cite_note-3\">[३]</a></sup>अग्निर्मूद्धेंति मंत्रेण श्रपितं लोहितं चरुम् ।।\nत्रिविप्रान्भोजयेद्दद्याद्दक्षिणां लोहितं ततः ।।\nस्वर्णमंगारमुद्दिश्य ततः शांतिः प्रजायते ।। ३७ ।।\nपुष्पं वा पातयेद्यत्र फलं वापि तथैव च ।।\nदध्यन्नं च घृतैर्मिश्रं रौप्यं हिरण्यमेव च ।।३८।।\nहस्त्यश्वमहिषा गावो दारापत्यधनानि च ।।\nतुष्टेनांगारकेणैव सर्वमेतत्प्रदीयताम्।।\nआंगारकेण मंत्रेण खादिरं चाक्षतैर्युतम्।। ।। ३९ ।।\nदक्षिणां च यथाशक्ति दद्याद्विप्राय वा पुनः ।।\nलोहितं च बलिं दद्यात्ततः संपद्यते शुभम् ।।2.3.20.४०।।\nधावंति चोर्ध्वपुच्छाश्च गृहे गावः स्वयं यदि ।।\nआरोहंति गृहं विप्राः सारमेयाश्च सूकराः।। ४१ ।।\nगृहे यस्य भवंत्येते तस्य भार्या विनश्यति ।।\nसर्वेषां वा भवेन्मृत्युर्वंध्या गौर्वा प्रजायते ।।४२।।\nमिथ्यावादेन गेही च राज्ञा वादैश्च तिष्ठति ।।\nअथ वा यद्गृहे गावो नर्दयंति हसंति च ।।४३।।\nधरणीहननं यत्र द्वयोरास्कदनं तथा ।।\nनिमित्तान्येवमादीनि गोश्वजातानि सत्तमाः ।।४४।।\nयस्य गेहे भवंत्येते नाशस्तस्य भवेद्ध्रुवम् ।।\nमण्डूकसर्पकूष्मांडाः प्रसुवंति यथा स्त्रियः ।।४५।।\nअकस्माद्यदि चैतानि बुधस्योत्पातलक्षणम् ।।\nशांतिं तत्र प्रवक्ष्यामि यथा संपद्यते सुखम् ।। ४६ ।।\nदधिमधुघृताक्तं च अपामार्गं तथा पुनः ।।\nअयुतं बुधवारे च जुहुयाच्छ्रद्धया युतः ।। ४७ ।।\nअंबकेति च मंत्रेण बुधाय श्रपयेच्चरुम् ।।\nसुवर्णं बुधमुद्दिश्य गां च दद्यात्पयस्विनीम् ।। ४८ ।।\nसुवर्णं पुष्पवृष्टिं च सुफलं चाक्षतं तथा ।।\nगृहे प्रांगणके यस्य निपतंति कदाचन ।।४९।।\nअलंकारयुतां वापि सर्वाभरणभूषिताम् ।।\nगृहमध्ये तु यः पश्ये त्क्षीणामंतर्हितां स्त्रियम् ।। 2.3.20.५० ।।\nअकस्मान्मालतीपुष्पं जातं स्यात्तस्य वा गृहे ।।\nसोमाय न च संतुष्टः सर्वमेतत्प्रदृश्यते ।। ५१ ।।\nधनं धान्यं तथा पुत्र ऐश्वर्यं च वरस्त्रियः ।।\nसभृत्याश्च महिष्यश्च मरिष्यंति न संशयः ।।५२।।\nश्रीश्चतेति च मन्त्रेण अपामार्गं तथा बुधः ।।\nसहस्रं बुधवारे च जुहुयाद् घृतसंयुतम् ।। ५३ ।।\nपयस्विनीं तथा गां च वासोयुगसमन्वितम् ।।\nद्विजाय श्रद्धया दद्यात्ततः संपद्यते शुभम्।। ५४ ।।\nरक्तस्रावो भवेद्यत्र तत्र ऋत्विक्प्रसूयते ।।\nसिंहव्याघ्रगवादीनां धनहानिविपत्करः ।। ५५ ।।\nएको वृषस्त्रयो गावः सप्ताष्ट नव दंतिनः ।।\nसंवत्सरेण तस्यैका प्रसूतिर्विहता पुनः ।। ५६ ।।\nपुनःपुनर्व्रतं चाशु अकाले मैथुनं तथा ।।\nगावो यत्र प्रसूयंते यमौ दोषकराविमौ ।। ५७ ।।\nभुञ्जीकृतानि धान्यानि व्रीहयो यवतंडुलाः ।।\nग्राविमार्जारमंडूकाः स्थूणाभंगे च प्राङ्गणे ।। ५८ ।।\nविकिरंति नखैर्भूमिं प्ररोहंति ग्रहं तथा ।।\nगृहे यस्य प्रजायंते तस्या मृत्युर्न संशयः ।। ५९ ।।\nषण्मासाभ्यन्तरे यत्र श्मशानं यास्यति ध्रुवम् ।।\nकलहं ज्ञातिवैरं च व्याधिपीडा भविष्यति ।। 2.3.20.६० ।।\nविप्रलापो मित्र नाश इष्टेष्वनिष्टदर्शनम्।।\nभार्यापुत्रविनाशश्च भवेदेषु विनिश्चितम् ।। ६१ ।।\nक्रियावंतं यदा कुर्वन्कुर्वीत गृध्रबिल्वके ।।\nतदा राज्ञां विभ्रमश्च तथा गृहविनाशनम् ।। ६२ ।।\nअमात्यवर्गाश्च पुरे राज्ञां राज्यपराङ्मुखाः ।।\nबृहस्पतिं समुद्दिश्य गां च दद्यात्पयस्विनीम् ।। ६३ ।।\nवारिमंडे च कूपे च वाप्यां च मधुकांजिके ।।\nक्षीरं दधिघृतं चैव जातं यदि भविष्यति ।। ६४ ।।\nअकस्मात्तत्र वृक्षश्च फलेन सह संयुतः ।।\nगृहमध्ये प्रजायेत ततः संपद्यते शुभम् ।। ६५ ।।\nबृहस्पतेस्तु तुष्टस्य सर्वमेतन्निदर्शनम् ।।\nगौरं बृहस्पतेश्चैव प्रकुर्यात्प्रायदक्षिणाम् ।। ६६ ।।\nअशुभं हि शुभेनैव शांतिं होमं च कारयेत् ।।\nतत्रैव राक्षसं यत्र घटकं परिशोषणम् ।। ६७ ।।\nकेसरी शर्करा तैलं राजतं तांडवं स्थितम् ।।\nमाषभक्तं तथा धान्यं सुवर्णं रजतानि च ।। ६८ ।।\nताम्रं कांस्यं तथा लोहं सीसकं पित्तलं तथा ।।\nस्थापितानीव दृश्यंते गृहे चैतानि यस्य वै ।। ६९ ।।\nधननाशो भवेत्तस्य स्वर्ग भंगो ह्यथापि वा ।।\nव्याधिपीडे तथा घोरे राजोपद्रवबंधने ।।\nगजाश्वपशुभृत्यानां विनाशो जायते ध्रुवम् ।। 2.3.20.७० ।।\nयस्यैतानि प्रदृश्यंते पर्वतः कनकानि च ।।\nसंपत्तस्य प्रजायेत निश्चला सुखदा सदा ।। ७१ ।।\nदंतोत्तरेषु दंताश्च पंक्तिमाक्रम्य संस्थिताः ।।\nतेऽपि दोषकराः सर्वे शला काकृतिनस्तथा ।।\nउपदंताश्च सर्वे ते न ते दोषकराः क्वचित् ।। ७२ ।।\nभांडे कुंभे यदा चैव श्रूयते घनगर्जितम् ।।\nकंचुकानां गृहे चैव प्राकारः श्रूयते यदि ।। ७३ ।।\nमूषिकानां मुखे चैव ज्वलंती यस्य पश्यति ।।\nगेही तत्रैव नश्येत शुक्रस्याद्भुतदर्शनम् ।।७४।।\nशांतिं तत्र प्रवक्ष्यामि यया संपद्यते शुभम् ।।\nशमीपत्रं निर्मितं च यवैर्युक्तं गृहिण्यपि ।।\nदधिमधुघृताक्तं च जुहुयाद्भार्गवे दिने ।। ७५ ।।\nशुक्लवासोयुगं चैव गां च शुक्लां पयस्विनीम् ।।\nसुवर्णं श्रद्धया चैव दद्याद्विप्राय दक्षिणाम् ।। ७६ ।।\nदेवागारे यदा भूमिर्लोहिता यस्य दृश्यते ।।\nपुष्पिता दृश्यते लोके तत्र विद्धि महद्भयम् ।। ७७ ।।\nराजा वा राजपुत्रो वा राज्यं वापि विनश्यति ।।\nमंत्रिणो मंत्रिपुत्राश्च म्रियंते नात्र संशयः ।।७८।।\nयत्र वा दृश्यते लोके गृहे यस्य सुपूजिताः ।।\nपुष्पिताश्च गृहस्तंभाः शरीरं च घटस्तथा ।। ७९ ।।\nहस्त्यश्वमहिषाश्चैव अजा गावस्तथैव च ।।\nनित्यं स्वामिवधार्थाय पुष्पितां प्रवहंति च ।। 2.3.20.८० ।।\nगृहे हंसो गृहे सम्यङ्मण्डूका जलचारिणः ।।\nद्वारे प्रविश्य सर्पश्च प्रतिमायाः प्रकल्पनम् ।। ८१ ।।\nअकस्माद्धटशब्दोपि यत्र कुत्रापि जायते ।।\nस्रवंति प्रमदा यत्र भिन्नास्ते स्युर्नवांगिकाः ।। ८२ ।।\nगृही तत्र विनश्येत सपुत्रपशुबांधवः ।।\nधनुःखड्गधरा रात्रौ मध्याह्ने चान्द्रके तथा ।। ८३ ।।\nउदितो दृश्यते व्योम्नि ज्वलितः पावकस्तथा ।।\nमनुष्याङ्गनानां मरणं तथा स्याद्राष्ट्रविप्लवः ।। ८४ ।।\nरससिद्धानि वस्तूनि सुराद्याश्चापि वा पुनः ।।\nहस्तिनो मदयुक्ताश्च अश्वा धीरितहिंसकाः ।।\nविनश्यंति सदा चैते शनेरद्भुतदर्शने ।। ८५ ।।\nनगरे वा तथा ग्रामे जायन्ते तस्य वैरिणः ।।\nदिवा वा यदि वा रात्रौ शनेरद्भुतदर्शनम् ।। ८६ ।।\nमृगव्याघ्रादिरक्षांसि तथा गोमहिषा अपि ।।\nउत्पतंति यदा चैते शनेरद्भुतमादिशेत् ।। ८७ ।।\nनिधिमंत्रं प्रवक्ष्यामि येन संपद्यते शुभम् ।।\nजुहुयादयुतं सम्यक्सस्यांश्च समिधं द्विजाः ।। ८८ ।।\nशन्नो देवीति मंत्रेण शुभार्थं शनिवासरे ।।\nचरुं च श्रपयेत्तत्र समुद्दिश्य शनैश्चरम् ।। ८९ ।।\nगां च नीलां ततो दद्याज्जीवद्वत्सां पयस्विनीम् ।।\nवासोयुगं च विप्राय सुवर्णं रजतं तथा ।। 2.3.20.९० ।।\nदत्त्वा तु श्रद्धया सम्यग्दक्षिणां शिरसि स्थिताम् ।।\nविधिं होमावसाने तु ततः संपद्यते शुभम् ।। ९१ ।।\nयदा द्वारे गोधिका च शंखिनी प्रविशेद्गृहम् ।।\nतदाऽशुभं विजानीयाद्राजपीडा धनक्षयः ।।\nअयुतं जुहुयात्सम्यक्ततः संपद्यते शुभम् ।। ९२ ।।\nविना गर्जितमेघेन शिलावृष्टिः प्रजायते ।।\nरक्तमिश्रा हि पांडुश्च पतन्ती यत्र दृश्यते ।। ९३ ।।\nतत्र संदृश्यते चाभ्रं वृक्षा वातविवर्जिताः ।।\nशक्रध्वजस्तथा चापं पतनं सुमनस्य च ।। ९४ ।।\nदिवा शिवा पुरा रौति उलूको वा निशाचरः ।।\nनिशि निपत्य काकुत्स्थे प्रदेशे रौति वा वृषः ।। ९५ ।।\nअधर्मप्रबला देशा राजा धर्मपराङ्मुखः ।।\nअन्योन्यं च जिघांसंति गोब्राह्मणमथापि वा ।। ९६ ।।\nगृहे गृही विनश्येच्च सपुत्रपशुबांधवः ।।\nउत्सानं द्वारदेशेऽस्य मरणं राष्ट्रविभ्रमः ।। ९७ ।।\nराज्यनाशो भवेद्राज्ञो मरणं वाहनस्य च ।।\nविपरीतानि देशानि क्रमतः संभवंति हि ।। ९८ ।।\nराहुणा ग्रस्तसूर्योऽपि निशि चाथ यदा दिवा ।।\nतारकागणवच्चैव राज्ञां निधनकारकः ।। ९९ ।।\nसहामात्या विनश्यंति स्वर्गे ये च सुदुर्जयाः ।।\nपरचक्रेण पात्यंते राजानो नात्र संशयः ।। 2.3.20.१०० ।।\nछायाध्वजश्च गगने दृश्यते चेत्कदाचन ।।\nदर्शनादेव राज्ञस्तु विनाशः सहराष्ट्रकैः ।। १०१ ।।\nज्वलितो दृश्यते यत्र पावकश्च सकृज्जले ।।\nवज्रे शिरसि गात्रे वा जीवितं तस्य दुर्लभम् ।। १०२ ।।\nद्वारोपांते तथा स्तंभे आग्निर्वा धूम एव वा ।।\nपुरुषस्य तु तत्रैव मरणं जायते ध्रुवम् ।। १०३ ।।\nगगनेऽशनिघातश्च शक्तिहस्तेन वा पुनः ।।\nअब्दस्याभ्यंतरे तस्य मरणं नात्र संशयः ।।१०४।।\nशिखावलयमध्ये तु सधूमः पावकोद्गमः ।।\nदृश्यते नगरे मध्ये तत्रैवाद्भुतदर्शनम् ।। १०५ ।।\nशवस्य नीयमानस्य उत्थानं वा प्रमादतः ।।\nस्थापितस्य च लिंगस्य अन्यत्र गमनं तथा ।। १०६ ।।\nनिर्घातश्चापि भूकंपो निवातोल्काप्रदर्शनम् ।।\nअकाले पुष्पिता वृक्षाः फलं चाकालसंभवम् ।। ।। १०७ ।।\nअनिमित्तानि सर्वाणि दूरमागत्य निर्भरम् ।।\nअनिमित्तस्य नाशो यः सैंहिकेयकृतस्य च ।। १०८ ।।\nनराणामासनं चैव गवां वा मानुषीगिरा ।।\nपक्षमात्रांतरे तस्य पुत्रस्य मरणं दिशेत् ।। १०९ ।।\nअयुतं जुहुयात्तत्र राहुमुद्दिश्य यत्नतः ।।\nशांतिमत्र प्रवक्ष्यामि यया संपद्यते शुभम् ।। 2.3.20.११० ।।\nदधिमधुघृताक्तं च कुर्याद्दूर्वाक्षतं तथा ।।\nकलायु इति मन्त्रेण जुहुयाद्रविवासरे ।। १११ ।।\nचरुं च श्रपयेत्तत्र राहुमुदिश्य संश्रयात् ।।\nहोमं कुर्यात्ततो गां च कपिलां च पयस्विनीम् ।। ११२ ।।\nअतसी तिलशंखौ वा वासोयुगमथापि वा ।।\nश्रद्धया राहुमुद्दिश्य दद्याद्विप्राय दक्षिणाम् ।। ११३ ।।\nदुरितस्य विनाशाय तस्य संपद्यते शुभम् ।।\nदधिमधुघृतक्षीरेण वारुणेन च वारुणे ।। ११४ ।।\nदृश्यते चाद्भुतं तेषु विशिष्टैर्दोषदर्शिभिः ।।\nगृही तत्र विनष्टश्च भवेत्सपशुबांधवः ।।११५।।\nदृश्यंते तत्र क्रौञ्चाश्च जंबुका गृध्रवायसाः ।।\nदारुणं भीषणं घोरं नृत्यंति च हसंति च ।।१ १६।।\nमैथुनानि च सर्वेषां यस्य वासे भवेद्यदि ।।\nमृत्युस्तस्य भवेदाशु ईश्वरस्य च शासनात् ।। ११७ ।।\nधूमकेतुर्यदा व्योम्नि ज्वलत्पावक सन्निभः ।।\nस्थानात्स्थानांतरं याति भूमौ वा पतते भृशम् ।।\nसबंधुरस्यते राजा परचक्रैः स पीडितः ।। ११८ ।।\nदुर्भिक्षं मरणं चैव चिरं राष्ट्रे भविष्यति ।।\nगावो मर्कटकुंभा व विशंते गृहवेश्मनि ।। ११९ ।।\nगावश्च तस्य नश्यंति दारापत्यधनानि च ।।\nअन्यस्य दोषो भवति गृहे यांति प्रमादतः ।। 2.3.20.१२० ।।\nअब्दांतरे भवेन्मृत्युर्विरजा हि भविष्यति ।।\nशांतिमत्र प्रवक्ष्यामि यया संपद्यते शुभम् ।। १२१ ।।\nसप्ताश्वरथसंयुक्तं हेमच्छत्रविभूषितम् ।।\nविप्राय मंडपं दद्याद्बिल्वपत्रमथापि वा ।। १२२ ।।\nऐंद्रेणैव तु मन्त्रेण होमः कार्यो द्विजातिभिः ।।\nअकस्माच्छालतालाक्षखदिरोत्पलसेरकाः ।। १२३ ।।\nगृहमध्ये प्रजायेत केतोरद्भुतदर्शनम् ।।\nहंसो वा द्रोणकाको वा मयूरो वा गृहोपरि ।। १२४ ।।\nगृहे तस्य महोत्पातः केतोरद्भुतदर्शनम् ।।\nशांतिमत्र प्रवक्ष्यामि यया संपद्यते शुभम्।।१२५।।\nदधिमधुघृताक्तं च जुहुयादयुतं कुशम्।।\n<sup class=\"reference\" id=\"cite_ref-4\"><a href=\"#cite_note-4\">[४]</a></sup>त्र्यंबकं चेति मन्त्रेण केतवेभिवपे च्चरुम् ।। १२६ ।।\nनीलां धेनुं सवत्सां च बहुक्षीरप्रदां तथा ।।\nमृत्तिकां हेमवासश्च नानालंकारमेव च ।। १२७ ।।\nदक्षिणां च प्रवक्ष्यामि यस्य नास्ति प्रतिक्रिया ।।\nदेवमुद्दिश्य दानेन होमेन चरुणा तथा ।। १२८ ।।\nदक्षिणस्यां दिशि च्छायां यः पश्येदात्मनः स्वयम् ।।\nस्वच्छायां पादुकस्यैव पश्येत्पञ्चशिरोद्वयम् ।। १२९ ।।\nएवमेवैव यच्छिन्नं शिनष्टि च ततो हितम् ।।\nशीघ्रं नाशमवाप्नोति सप्ताहान्नात्र संशयः ।। 2.3.20.१३० ।।\nउच्चावचान्प्रवक्ष्यामि यथा शास्त्रेण चोदितम् ।।\nकाकमार्जारशूकानां कपोतानां विशेषतः ।।\nमैथुनं दृश्यते यत्र तच्च राहोर्महाद्भुतम् ।। १३१ ।।\nशनिमुद्दिश्य जुहुयादयुतं शनिवासरे ।।\nपूजयेदर्कपुष्पेण शतेन जुहुयाच्चरुम् ।। १३२ ।।\nकृत्वा तत्रैव पश्येत शनेरद्भुतदर्शनम् ।।\nअष्टाविंशं चरुं कृत्वा ततः शांतिर्भवेद्ध्रुवम् १३३ ।।\nभुजपदोस्तथा चक्षुःस्पंदने मरणं दिशेत् ।।\nतत्तु सोमाद्भुतं विद्याद्वामदक्षिणतः क्रमात् ।। १३४ ।।\nकृष्णपक्षे भवेद्वामे विपरीतेऽद्भुतं दिशेत् ।।\nअनिष्टसूचकं यस्मात्तस्माच्छांतिं प्रकल्पयेत्।।१३५।।\nशतार्द्धं रविमुद्दिश्य शान्त्यर्थे होममाचरेत् ।।\nचरुपाकविधानेन यवैस्तिलसुसर्पिषा ।। १३६ ।।\nपुस्तके यज्ञसूत्रं च असत्पात्रे चरौ तु वा ।।\nशक्रवस्त्रप्रदग्धे च सूर्यस्याद्भुतदर्शनम् ।। १३७ ।।\nहयमारं त्रिमध्वक्तं जुहुयादिष्टसिद्धये ।।\nदेवपुस्तकरत्नानि मणिकांचनमेव च ।। १३८ ।।\nलोहितस्याद्भुतं विद्यात्सहस्रं च विशोधनम् ।।\nदेवागारे तथा गोधा शंखिनी प्रविशेत्क्वचित् ।। १३९ ।।\nद्रोणकाको बकश्चैव उलूकद्वयमेव च ।।\nरक्तकंठः कपोतश्च व्याघ्र एणश्च वा विशेत् ।। 2.3.20.१४० ।।\nयस्य देवगृहं पश्येत्तस्य तस्यायुतं हुनेत् ।।\nन चात्र गृहवैकृत्यं हसनं यदि दृश्यते ।।\nसंपत्तिसूचकं गेहे मरणं दुःखदर्शनम् ।। १४१ ।।\nक्रंदने हतराज्येन गजाश्ववाहने क्वचित् ।।\nसूर्यमुद्दिश्य जुहुयादयुतं सर्वसिद्धये ।। १४२ ।।\nप्रमादात्कंपने हानिः स्वेदे जाते विपद्भवेत् ।।\nक्षीरस्रावे च रुधिरे तत्र राज्ये महद्भयम् ।। १४३ ।।\nगोच्छागौ वाथ गोमायुर्गृहोपरि प्रनृत्यति ।।\nयदा रौति दिवा फेरुस्तदा नाशो भवेद्ध्रुवम् ।। १४४ ।।\nश्वजंबुकावथ व्याघ्रो यथाशक्ति च धावति ।।\nईशाने महिषस्तद्वत्तदा देशे च विप्लवः ।। १४५ ।।\nराहोरद्भुतमुदिश्य सहस्रं जुहुयाच्चरुम् ।।\nवृक्षाद्भुतं यदा पश्येत्तत्र तस्यां परित्यजेत् ।।\nयद्गृहेषु हुतं याति देशविप्लवमादिशेत् ।। ।। १४६ ।।\nदेशे वा नगरे ग्रामे आरण्यपशुबन्धनम् ।।\nसर्पे वा विपरीतं च मांसपिंडमथापि वा ।।\nतद्गृहे मरणं चैव देश विप्लवमादिशेत् ।। १४७ ।।\nदिवाद्भुतेऽयुतं रात्रौ द्विगुणं च भवेद्ध्रुवम् ।।\nद्विगुणं चापि संध्यायामर्धरात्रे चतुर्गुणम् ।। १४८ ।।\nअकाले तत्र मरणमकाले गृहिणीमृतिः ।।\nसौराद्भुतं विजानीयादशुभे वा विशोधनम् ।। १४९ ।।\nएकैकस्यायुतं यत्र कुर्यात्तत्रैव होमयेत् ।।\nसांगोपांगेन सहित मष्टावष्टौ हुतं च वा ।। 2.3.20.१५० ।।\nअधिप्रत्यधिसहितं गृहपक्षेऽपि सत्तमाः ।।\nतन्मानेन हुतं विप्रा कुर्यात्तत्रैव भूषणम् ।। १५१ ।।\nएकैकस्याहुतं विप्रा अष्टावष्टौ हुतं च वा ।।\nअधिप्रत्यधिदेवानां याश्चान्याश्चांगदेवताः ।। १५२ ।।\nमानांतं च ददेत्पूर्णां दत्त्वा पूर्णां न होमयेत् ।।\nवक्ष्ये ग्रहमखे मानं येन मानेन सिध्यति ।। १५३ ।।\nअमानकरणे दोषस्तस्मान्मानं न हापयेत् ।।\nपंक्तिचत्वारिंशदाद्यैश्चतुर्धा विभजेन्नरः ।। १५४।।\nअनिष्टाय ततो दद्याच्चरुहोमं विभागशः ।।\nअधिप्रत्यधिदेवानामष्टावष्ट ह्युदाहृतम् ।।१५५ ।।\n<sup class=\"reference\" id=\"cite_ref-5\"><a href=\"#cite_note-5\">[५]</a></sup>त्र्यंबकादिषु मंत्रेषु होमत्रयमुदाहृतम् ।।\nधनंजये तथा दद्याच्चरुहोमं विभागतः ।। १५६ ।।\nआदित्यायाष्टावष्टावधिककल्पयेत्सुधीः ।।\nशतहोमे तु सर्वत्र दशांगं   कल्पयेन्नरः ।। १५७ ।।\nअनिष्टाय युगांगं तु ग्रहेभ्यो ह्यंगनाय च ।।\nअधिप्रत्यधिदेवानां तथैवांगं प्रकल्पयेत् ।। १५८ ।।\nद्वौ तु दद्यात्त्र्यंबकाय तथा धनंजयाय च ।।\nतत्र होमो नायकाय सर्वत्रैव विचक्षणः ।। १५९ ।।\nसहस्रे चैव विंशांगे अनिष्टाय दशांशकम् ।।\nपञ्चांशेन ग्रहाणां च पञ्चांशेन यवानपि ।। 2.3.20.१६० ।।\nतत्रानिष्टे पंचशतं तस्यार्धं ग्रहवाग्यतः ।।\nएकत्रिंशद्भवेन्मानम् ( ३१) अन्येषां तु चतुर्दश (१४) ।।१६१।।\nग्रहाधिकं होमयुगं तत्र भागे प्रकल्पयेत् ।।\nअधातये च तिथ्यंगं पञ्चांगं यस्य चाद्भुतम् ।। १६२ ।।\nग्रहेभ्यश्चैव पंचांगं तत्र वांगं परानपि ।।\nएकैकांगे भवेन्मानं षट्शतं षष्टिरेव च ।। १६३ ।।\nअधिकं च भवेत्षष्टिर्दशमे भागशेषतः ।।\nअनिष्टांशे त्रिसहस्रं त्रिशतं त्रिंशतं तथा ।। १६४ ।।\nचतुःशतं ग्रहाणां च तथा सप्तशताधिकम् ।।\nउपग्रहेभ्यो दद्याच्च पंचाशीत्यधिकं शतम् ।। १६५ ।।\nतिथ्यंगभागः शेषेण ग्रहे सप्तशताधिकम् ।।\nएकैकं तु ग्रहस्यैवमादित्याय युगं भवेत् ।। १६६ ।।\nग्रहांगे यः स्थितो भागो युगलं भागशेषतः ।।\nत्र्यंबकाय च तद्दद्यात्तथा धनंजयाय च ।।१६७।।\nशांतिके पौष्टिके काम्ये यदीच्छेत्सुखमात्मनः।।\nग्रहाणां चायुतं होमं त्र्यहसाध्येन होमयेत् ।। १६८ ।।\nत्र्यहसाध्ये विधानं यत्पुरैवोदीरितं द्विजाः ।।\nइदानीं प्रक्रमेणैव यो भागः स निगद्यते ।। १६९ ।।\nपूर्वस्मिन्दिवसेऽनिष्टे सहस्रं त्रिशतोत्तरम् ( १३००) ।।\nइतरेषां ग्रहाणां च प्रत्येकं तु शतं शतम्( १००) ।। 2.3.20.१७० ।।\nअधिप्रत्यधिदेवानां पंचाशद्धोम उच्यते ।।\nप्रथमेह्नि प्रदद्याच्च मिलित्वा त्रिसहस्रकम्( ३०००) ।। १७१ ।।\nद्वितीयदिवसेऽनिष्टे द्विसहस्रमुदाहृतम् ( २०००) ।।\nप्रति ग्रहेभ्यस्त्रिशतं दद्यादष्ट शताधिकम्( १०८) ।। १७२ ।।\nउपग्रहेभ्यो दद्याच्च षोडशभ्यो यथाक्रमम् ।।\nएकाशीतिं ददौ यत्नादशीतिं चांत्ययोर्द्वयोः ।। १७३ ।।\nएवं द्वितीयदिवसे मिलित्वा षट्सहस्रकम् ( ६०००) ।।\nअनिष्टाय त्रिशतं तु तृतीयदिवसे मतम्।।१७४।।\nतत्प्रत्येकं ग्रहाणां च द्वाचत्वारिंशदुच्यते ।।\nअधिप्रत्यधिदेवानां प्रत्येकं पंचत्रिंशकम् ।। १७५ ।।\nतृतीयदिवसे दद्यान्मिलित्वैकसहस्रकम् ( १०००) ।।\nआदित्याय युगं दद्यादेकं तु त्र्यंबकाय च ।। १७६ ।।\nधनंजयाय होमैकमेकं चायुतमुच्यते ।।\nतदर्धकं ग्रहेभ्यश्च इतरेभ्यस्तदर्धकम् ।। १७७ ।।\nग्रहाणां त्रिसहस्रं तु पंचानां च सहस्रकम् ।।\nत्रिसहस्रभागशेषमादित्याय सहस्रकम् ।। १७८ ।।\nत्र्यंबकाय तथा दद्यात्तथा धनंजयाय च ।।\nषट्पादाधिक षटषट्कसहस्रपरिसंख्यया ।।\nनवश्लोकशतोद्भूतं संपूर्णं स्याद्भविष्यकम् ।। १७९ ।। ।।\nइति श्रीभविष्ये महापुराणे  मध्यमपर्वणि तृतीयभागे विंशोऽध्यायः ।। २० ।।"
  }
]
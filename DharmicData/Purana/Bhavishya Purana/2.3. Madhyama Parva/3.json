[
  {
    "text": "।। सूत उवाच ।। ।।\nक्षुद्रारामप्रतिष्ठां च वक्ष्ये वै द्विजसत्तमाः ।।\nअमंडले शुभे स्थाने द्विहस्तेऽप्यथ स्थंडिले ।। १ ।।\nस्थापयेत्कलशं तत्र विष्णुं सोमं समर्चयेत् ।।\nआचार्यमात्रं वरयेन्निशासूत्रैः प्रवेष्टयेत्।। २ ।।\nवृक्षान्माल्यैरलंकृत्य भूषयेद्भूषणादिना ।।\nदोहदं च ततो दद्यात्स्थापयेच्छतधारया ।। ३ ।।\nभोजयेत्पञ्चविप्रान्हि पुरतस्तं विशेषयेत् ।।\nकर्णवेधं ततः कृत्वा उत्सृजेद्वाक्यपूर्वकम् ।। ४ ।।\nदद्याद्यूपं मध्यदेशे रोपयेत्कदलीं ततः ।।\nरंभाश्च रोपयेद्दिक्षु स्थालीपाकविधानतः ।। ५ ।।\nअष्टावष्टौ च जुहुयादन्येषां च घृतेन तु ।।\nएकैकामाहुतिं दद्यात्स्विष्टकृत्तदनंतरम् ।। ६ ।।\nदक्षिणां च ततो दद्यात्पूर्णां दत्त्वाहुतिं व्रजेत् ।।७।।\nएकादिवृक्षं वृक्षाणां विधिं वक्ष्ये द्विजोत्तमाः ।।\nसमुत्सृज्य ततो यूपं कर्मणा सह धर्मवित् ।। ८ ।।\nवृक्षमूले यजेद्धर्मं पृथिवी च विशं तथा ।।\nदिगीशांश्च तथा यक्षानाचार्यं तोषयेत्ततः ।। ९ ।।\nधेनुं च दक्षिणां दद्याद्दोहदं वृक्षपूजनम् ।।\nकृत्वा सम्यग्विधानेन सवित्रेऽर्घ्यं निवेदयेत् ।। 2.3.3.१० ।। ।।\nइति श्रीभविष्ये महापुराणे मध्यमपर्वणि तृतीयभागे तृतीयोऽ ध्यायः ।।३।।"
  }
]
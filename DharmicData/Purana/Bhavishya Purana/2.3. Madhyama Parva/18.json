[
  {
    "text": "।। सूत उवाच ।। ।।\nकलौ चैकाहसाध्येन प्रतिष्ठामल्पवित्तवान् ।।\nसद्योधिवासमाज्येन प्रकुर्यात्तांत्रिकोत्तमः ।। १ ।।\nउत्तरं तु गते हंसे अतीते चोत्तरायणे ।।\nशरत्काले व्यतीते तु वसंते यज्ञमारभेत् ।। २ ।।\nनारायणादिमूर्तीनां द्वात्रिंशद्भेद एव तु ।।\nप्रतिष्ठां प्रतिमानां च गजास्यादींश्च सत्तमाः ।। ३ ।।\nनित्यं निर्वर्त्य मतिमान्कुर्यादभ्युदयं ततः ।।\nविप्रान्संभोजयेद्वाथ ततो यागगृहं व्रजेत् ।। ४ ।।\nगणेश ग्रहदिक्पालान्प्रतिकुंभेषु पूजयेत् ।।\nस्थंडिले पूजयेद्विष्णुं परिवारगणं यजेत् ।। ५ ।।\nस्नापयेत्प्रथमं देवं तोयैः पञ्चविधैरपि ।।\nपञ्चामृतैः पञ्चगव्यैः पंचमृत्पिण्डकैरपि ।। ६ ।।\nतिलतैलैश्च स्नेहैश्च कषायैरपि सत्तमाः ।।\nपञ्चपुष्पोदकैर्वाथ त्रिपदैरपि सत्तमाः ।। ७ ।।\nतुलसीकुसुमापुष्पपत्राण्याहुस्त्रिपत्रकम् ।।\nपञ्चकाम्रशमीपद्मकरवीरं च पंचकम् ।।८।।\nमृत्तिका करिदंतस्य तथाश्वखुरमृत्तिका ।।\nगोमूत्रं गोमयं क्षीरं दधि सर्पिस्तु पंचमम् ।। ।। ९ ।।\nकुर्यात्प्राणप्रतिष्ठां च होमं कुर्याद्यथाविधि ।।\nदक्षिणां विधिवद्दद्यात्पूर्णां तु तदनंतरम् ।। 2.3.18.१० ।।\nइति श्रीभविष्ये महापुराणे मध्यम पर्वणि तृतीयभागेऽष्टादशोऽध्यायः ।। १८ ।।"
  }
]
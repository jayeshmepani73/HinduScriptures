[
  {
    "text": "।। सूत उवाच ।। ।।\nज्येष्ठाषाढे तुलस्याश्च प्रतिष्ठां विधिवच्चरेत् ।।\nयजमानः शुद्धदिने एकादश्यामथापि वा ।। १ ।।\nततो रात्रौ घटं स्थाप्य पूजयेत्परमेश्वरम् ।।\nनारायणं शिवं सोमं ब्रह्माणं चेंद्रमेव च ।। २ ।।\nगायत्र्या स्नपनं कुर्यात्तथोक्तैर्मंत्रकैरपि ।।\nकयानेति च गंधेन अश्रुनेति च तैलकम् ।। ३ ।।\nत्वां गंधर्वेति च पुनः पुष्पं मंडंशनेति च ।।\nमानस्तोकेति कुसुमं श्रीश्चतेति च चंदनम् ।। ४ ।।\nवैश्वदेवीति च पुनर्मंत्रेणानेन चंदनम् ।।\nदूर्वामंत्रेण दूर्वाश्च रूपेणेति च दर्प्पणम् ।। ५ ।।\nफलमंत्रेण च फलं समेधेति च अंजनम् ।।\nसकुशैः पीतसूत्राद्यैर्वेष्टयेत्क्षीरधारया ।। ६ ।।\nशतधाराजलेनैव वेष्टयेत्स्वगृहं व्रजेत्।।\nवस्त्रेणावृत्य विधिवद्बुधः काले घटं न्यसेत् ।। ७ ।।\nसप्तपंचत्रिभिर्वाथ तद्विष्णोरिति वै ऋचा ।।\nस्नापयेदथ साध्वीभिः कृतमंगलपूर्वकम् ।। ८ ।।\nततः श्राद्धं समाप्यैव मातृपूजापुरःसरम् ।।\nआचार्यं वरयेत्पूर्वं गंधाद्यैः कुसुमैरपि ।। ९ ।।\nआचार्य एव होता स्याद्ब्रह्माणं च सदस्यकम् ।।\nमंडपे दशहस्तेऽपि वर्तुले स्थंडिलेषु च ।। 2.3.15.१० ।।\nसहस्रं मंडलं कुर्यात्तत्र नारायणं यजेत् ।।\nग्रहाँल्लोकेश्वरान्मध्ये आदित्यांश्च मरुद्गणान्।। ११ ।।\nरुद्रान्वसूंश्च कलशे परितश्च समर्चयेत् ।।\nततः कुशकंडिकां कृत्वा होमं तिलयवेन तु ।। १२ ।।\nअष्टोत्तरशतं कुर्यादन्येषां शक्तितो हुनेत् ।।\nनारायणं समुद्दिश्य दद्यादुत्सृज्य सत्तमाः ।। १३ ।।\nमध्ये यूपं समुद्दिश्य चरुपाकं बलिं ददेत् ।।\nकदलीं दिक्षु संन्यस्य ध्वजान्दिक्षु प्ररोपयेत् ।। १४ ।।\nदक्षिणां कांचनं दद्यात्तिलं धान्यं सपुष्पकम् ।।\nधेनुं पयस्विनीं दयाद्वेष्टयेत्क्षीरधारया।। १५।।\nजयंत्याः सोमवृक्षस्य तथा सोमवटस्य च ।।\nपनसस्य कदंबस्य निंबस्य द्विजसत्तमाः ।। १६ ।।\nपाटला कनकस्यैव शाल्मलीनिंबकस्य च।।\nबिंबाशोकवटस्यैव प्रतिष्ठां नैव कारयेत् ।। १७ ।।\nभद्रकस्य शमीकोणचंडातकबकस्य च ।।\nखदिरस्यैव कर्तव्यं कर्णवेधं न कारयेत् ।।१८।।"
  }
]
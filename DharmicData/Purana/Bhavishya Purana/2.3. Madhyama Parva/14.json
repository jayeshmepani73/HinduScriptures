[
  {
    "text": "।। सूत उवाच ।। ।।\nपुष्पारामप्रतिष्ठां तु वक्ष्ये शृण्वंतु वै द्विजाः ।।\nमध्ये वेदिं त्रिहस्तां च कृत्वा संस्थापयेद्घटम् ।। १ ।।\nअधिवासस्य पूर्वेद्युर्यथावद्विप्रभोजनम् ।।\nकृत्वा घटे गणेशं च सूर्यं सोमं हुताशनम् ।। २ ।।\nनारायणं स्थंडिले च जुहुयान्मधुपायसम्।।\nविधिवद्यूपमारोप्य गोधूमान्सेचयेद्गुरौ ।। ३ ।।\nवेष्टयेद्रक्तसूत्रैश्च प्रदद्याच्चेति दक्षिणाम् ।।\nएतद्धाराजलेनैव यवान्नं सगुडं पयः ।। ४ ।।\nऐशान्यां यूपमारोप्य विधिवद्द्विजसत्तमाः ।।\nकर्णवेधं समारोप्य स्नापयेत्कुशवारिणा ।। ५ ।।\nधान्यं यवं च गोधूमं दद्याद्विप्राय दक्षिणाम् ।।\nशतधारजलेनैव वेष्टयेत्परितो द्विजाः ।। ६ ।। ।।\nइति श्रीभविष्ये महापुराणे मध्यम पर्वणि तृतीयभागे चतुर्दशोऽध्यायः ।। १४ ।।"
  }
]
[
  {
    "text": "।। सूत उवाच ।। ।।\nएकादिवरवृक्षाणां विधिं वक्ष्ये द्विजोत्तमाः ।।\nवृक्षस्य पश्चिमे भागे स्थापयेत्कलशं ततः ।। १ ।।\nवृक्षं संस्थापयेत्पूर्वं सूत्रेण परिवेष्टयेत् ।।\nब्रह्माणं कलशेभ्यश्च सोमं विष्णुं वनस्पतिम् ।। २ ।।\nततस्तिलयवैर्होमानष्टाष्टौ विधिवच्चरेत् ।।\nसमुत्सृज्य ततो यूपं कदल्या सह धर्मवित् ।। ३ ।।\nवृक्षमूले यजेद्धर्मं पृथिवीं च विशं तथा ।।\nदिगीशांश्च तथा यक्षान्नाचार्यं तोषयेत्ततः।। ४।।\nधेनुं च दक्षिणां दद्याद्दोहदं वृक्षपूजनम् ।।\nकृत्वा सम्यग्विधानेन सवित्रेऽर्घ्यं निवेदयेत् ।। ५ ।।\nइति श्रीभविष्ये महापुराणे मध्यमपर्वणि तृतीयभागे सप्तमोऽध्यायः ।। ७ ।।"
  }
]
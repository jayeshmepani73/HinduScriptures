[
  {
    "text": "।। सूत उवाच ।। ।।\nअतः परं तु विप्रेन्द्राः काल्यादीनां तथैव च ।।\nअधिवास्य च पूर्वेद्युः श्राद्धमभ्युदयात्मकम् ।। १ ।।\nप्रथमे जलजैः स्नानं पञ्चगव्यैरनंतरम् ।।\nपूर्ववच्च विधानेन कुंभे दुर्गां समर्चयेत् ।। २ ।।\nपञ्चामृतैः पञ्चगव्यैः करीषशतधारया ।।\nश्रीबिल्वे पूजयेद्देवीं दद्यात्प्राणमनंतरम् ।। ३ ।।\nबिल्वपत्रैः फलैर्वापि दद्याच्चापि शताहुतीः ।।\nएकैकशस्तु सर्वेषां दद्यात्काञ्चन दक्षिणाम् ।। ४ ।।\nप्रतिमां कालिकायाश्च तारायाश्च पृथक्पृथक् ।।\nग्राह्यं विनार्चयेद्विप्राः पञ्चपञ्चशतैरपि ।। ५ ।।\nभोजयेत्स्नापयेद्देवो गंधतोयैर्दिनत्रयम् ।।\nताम्रकुंभेऽर्चयेद्देवीं त्रिदिनं प्रातरेव हि ।। ६ ।।\nसमीरणं ततो दद्यात्पेटिकायां निवेशयेत् ।।\nततोऽपि गन्धतोयैश्च स्नापयेत्कन्यकादिभिः।। ।। ७ ।।\nततो वै चाष्टमदिने रात्रावपि प्रपूजयेत् ।।\nपशुदानं प्रकर्तव्यमग्निकार्यं च पायसैः ।। ८ ।।\nशिवलिङ्गप्रतिष्ठां च वक्ष्ये तंत्रमतं यथा ।।\nत्रिविप्रं भोजयेद्विप्रा अधिवास्यं विशेषतः ।। ९ ।।\nनित्यं समाप्य च पुनः कुर्यादभ्युदयं ततः ।।\nआचार्यं वरयेत्प्रातः स्नापयेत्पूर्ववर्त्मना ।।2.3.19.१०।।\nपरिवारगणैः सार्द्धमर्चयेत्तदनंतरम् ।।\nदद्यात्समीरणं पश्चादग्निकार्यं समाचरेत् ।। ११ ।।\nतिलहेममयीं गां च दद्याद्गां च विधानतः ।।\nन नाम न च गोत्रं च होमकर्मणि सर्वदा ।। १२ ।।\nपूर्णिमायां विशेषेण नान्येषां च कथंचन ।।\nहोमांते वसुधारां च कुंभे दत्त्वा विधानतः ।। १३ ।।\nत्रिहस्तचरकायं च हस्तैकं चतुर्हस्तके ।।\nशालशमशिलायाश्च प्रतिष्ठां विधिवच्चरेत् ।। १४ ।।\nसद्योधिवासयेद्देवं द्वादश्यां स्नापयेदथ ।।\nरत्नतोयैः परिमलैस्त्रिगंधैः पंचपल्लवैः ।। १५ ।।\nकुंभे प्रजापतिं स्थाप्य श्वेताब्जं नवनाभके ।।\nनवदुर्गोक्तमार्गेण पूजयेत्परमेश्वरम् ।। १६ ।।\nचक्रस्वरूपतो ज्ञेयं प्रदद्याच्च समीरणम् ।।\nआनीय ताम्रभांडे च त्रिकालं प्रतिपूजयेत् ।।१७।।\nपायसान्नैरुत्पलैर्वा पङ्कजैर्वापि होमयेत् ।।\nसकाञ्चनं वस्त्रयुग्मं प्रद द्याद्भूरिदक्षिणम् ।। १८ ।।\nश्रीसूर्यस्य गणेशस्य विरिञ्चेश्चापि सत्तमाः ।।\nवटवृक्षांतिकं गत्वा स्थापयेद्वरुणं ततः ।। १९ ।।\nरक्ताब्जे पूजयेत्सूर्यं परिवारसमन्वितम् ।।\nअष्टाविंशतिभिर्द्दत्त्वा दद्यात्प्राणमनंतरम् ।। 2.3.19.२० ।।\nएकाहमथवाकाशे गुप्तं कृत्वा दिनत्रयम् ।।\nत्र्यहादेव पुनः पूजां पुनर्होमं समाचरेत् ।। २१ ।।\nपुनश्च भोजयेद्विप्रान्दद्यात्काञ्चनदक्षिणाम् ।।\nवाराह्यास्त्रिपुरायाश्च नारिकेलोदकैरपि ।।२२।।\nस्थापयेद्वा विधानेन सिन्दूराद्यैः समर्चयेत् ।।\nदद्यात्समीरणं पश्चात्पुनः पूजां च होमयेत् ।। २३ ।।\nपशुज्ञानं च कर्तव्यं षण्मासैः पञ्चमोदकैः ।।\nकुमारीं भोजयेद्रात्रौ दद्यात्काञ्चन दक्षिणाम् ।। २४ ।।\nप्रतिमां भुवनेशीं च महामायाम्बिकामपि ।।\nकामाक्षीं च ततो देवीमिन्द्राक्षीं चापराजिताम् ।। २५ ।।\nपूर्वेद्यू रात्रिसमये पिष्ट काष्टौ निवेदयेत् ।।\nअष्टौ निर्माणयेत्पश्चाद्बलिं चाष्टौ विधानवित् ।। २६ ।।\nपरिवारगणैः सार्द्धं पूजयेत्प्रयतः सुधीः ।।\nसमीरणं ततो दद्याच्छिवं सूर्यं यजेत्पुनः ।। २७ ।।\nपायसान्नैश्च जुहुयात्त्रिदिनं लिपिपूजनम् ।।\nकुमारीपूजनं कुर्यादग्निकार्यं दिनत्रयम् ।। २८ ।।\nपशुदानं च कर्तव्यं विभवे सति सत्तमाः ।।\nरात्रौ जागरणं कुर्यान्मठोत्सवपुरःसरम् ।।२९।।\nइति श्रीभविष्ये महापुराणे मध्यमपर्वणि तृतीयभागे एकोनविंशोऽध्यायः ।।१९।। ।।"
  }
]
[
  {
    "text": "।। सूत उवाच ।। ।।\nअथाश्वत्थप्रतिष्ठायां मूले बाहुप्रमाणकम् ।।\nस्थण्डिलं कारयेत्तत्र चंदनेनाङ्कितं यथा ।। १ ।।\nपद्मं प्रकल्पयेत्तत्र सामान्यार्घ्यं विधाय च ।।\nपूर्वेद्यु रात्रिसमये तद्विष्णोरिति वै ऋचा ।। २ ।।\nस्थापयेद्वारिणा पूर्णं कया नेति च गंधकम् ।।\nगंधद्वारेति तैलेन श्रीश्च तेति च चंदनम् ।। ३ ।।\nदद्याद्दूर्वाक्षतं कल्ये ब्राह्मणत्रयभोजनम् ।।\nकारयेत्सितसूत्रैश्च वेष्टयेच्चंदनस्य च ।। ४ ।।\nकुम्भे विनायकं पूज्य ब्रह्माणं च परे घटे ।।\nस्वदिक्षु दिक्पतींश्चापि वृक्षमूले नवग्रहान् ।। ५ ।।\nमंडले शिवमभ्यर्च्यं पीठपूजा पुरःसरम् ।।\nपूर्वे चंडं प्रचंडं च दक्षिणे नंदिभृंगिणौ ।।६।।\nअनंतं पश्चिमे काममुत्तरे गणनायकम् ।।\nकार्तिकेयं मध्यदेश आधारशक्तिपूर्वकम्।।७।।।\nअनंतं पृथिवीं चैव त्रिवृत्तं च त्रिमंडलम्।।\nअथ ध्यानं प्रवक्ष्यामि श्वेतं वृषभमेव च ।। ८।।\nद्विभुजं शूलहस्तं च सर्वाभरणसंयुतम्।।\nआरोपयेत्स्वतंत्रेण मूले विष्णुं समर्चयेत्।।९।।\nशंकरं च तथा मध्ये अग्रे ब्रह्माणकं यजेत्।।\nबलिं च पिष्टकान्नं च दत्त्वा च श्रपयेच्चरुम्।।2.3.8.१०।।\nजुहुयाद्रुद्रमुद्दिश्य रुद्रसंख्याहुतिं क्रमात् ।।\nअन्येषां च स्रुवेणैव होमं दद्यात्प्रयत्नतः ।। ११ ।।\nरोपयेत्कदलीवृक्षमाचार्यं परितोषयेत् ।।\nकृत्वा पूर्णां पंचधारां कृत्वा चापि प्रदक्षिणाम् ।। १२ ।।\nक्षीरधारां च संपाद्य अर्घ्यं दत्त्वा गृहं व्रजेत् ।। १३ ।। ।।\nइति श्रीभविष्ये महापुराणे मध्यमपर्वणि तृतीयभागेऽष्टमोऽध्यायः ।। ।। ८ ।।"
  }
]
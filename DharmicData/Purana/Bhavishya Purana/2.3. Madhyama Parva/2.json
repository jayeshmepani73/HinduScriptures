[
  {
    "text": "।। सूत उवाच ।। ।।\nगोप्रचारं पुनर्वक्ष्ये विशेषं तत्र मे शृणु ।।\nयजेद्विष्णुं सल क्ष्मीकमुपचारैः पृथग्विधैः ।। १ ।।\nउपचारैश्च ब्रह्माणं रुद्रं चैव करालिकाम् ।।\nवराहं सोमसूर्ये च महादेवं यथाक्रमम् ।। २ ।।\nहोमं चैव यथा विष्णोः कमलायास्त्रयंत्रयम् ।।\nआज्येन क्षेत्रपालानामन्येषां मधुमिश्रितैः ।। ३ ।।\nएकैकामाहुतिं दद्याल्लाजादिषु पृथक्पृथक् ।।\nसमुत्सृज्य विधानेन यूपं संस्थाप्य पूजयेत् ।। ४ ।।\nत्रिहस्तमात्त्रं रचितं कुर्यान्नागफणान्वितम् ।।\nरोपयेदेकहस्तेन गर्भे होमं प्रयोजयेत् ।।५।।\nलाजासंयुक्तविधिना विश्वेषामिति सञ्जपन् ।।\nनागाधिपतये तद्वदच्युताय तृतीयकम् ।। ६ ।।\nभौमायेति चतुर्थं च ततो यूपं निवेदयेत् ।।\nमयि गृभ्णामीति सम्पूज्य  यूपं च रुद्रदैवतम ।। ७ ।।\nसंपूज्य रुद्रं पञ्चांगं धान्यं वस्त्रं च दक्षिणाम् ।।\nआचार्याय तथा होत्रे अन्येषामिष्टदक्षिणाम् ।। ८ ।।\nगोप्रचारे च शैलेयं यूपं हस्तद्वयान्वितम् ।।\nपञ्चशीर्षान्वितं कुर्याद्धस्तमात्रं प्ररोपयेत् ।। ९ ।।\nयूपं च चैत्रवृक्षं च कुण्डलीमठपीठिकाम् ।।\nसंस्पृश्याचम्य वै विप्राः प्राणायामेन शुध्यति ।। 2.3.2.१० ।।\nचतुर्हस्तप्रमाणेन शतकुण्डेन संमितम् ।।\nतदर्धं च कनिष्ठेन अष्टकाष्टाधिकं भवेत् ।। ११ ।।\nभूमौ रत्नं च संस्थाप्य इमं मन्त्रमुदाहरेत् ।।\nशिवलोकस्तथा गावः सर्वदेवसुपूजिताः ।। १२ ।।\nगोभ्य एषा मया भूमिः सम्प्रदत्ता शुभार्थिना ।।\nएवं निवेदयेद्यस्तु गोप्रचारं समाहितः ।। १३ ।।\nस मुक्तः सर्वपापेभ्यो विष्णुलोके महीयते ।।\nयावंति तृणगुल्मानि संति भूमौ शुभानि च ।। १४ ।।\nतावद्वर्षसहस्राणि स्वर्गलोके महीयते ।।\nपूर्वे सीमां निबध्नीयात्कृत्वा वृक्षस्य रोपणम् ।। १५ ।।\nसेतुं कृत्वा दक्षिणतः पश्चिमेंगाररोपणम् ।।\nउत्तरे खानयेत्कूपं तस्य सीमां न लंघयेत।।१६।।\nततः सहस्रधारां च शस्येन परिपूरिताम् ।।\nप्रदद्याद्वा ततो विप्राः सर्वपापैः प्रमुच्यते ।।१७।।\nनगरग्रामपूर्वे वा उत्तरे पश्चिमेपि वा ।।\nन कुर्यादग्निदिग्भागे दक्षिणां वा ततः शुभाम् ।। १८ ।।\nगोप्रचारं खनेद्यस्तु वाहयेद्वा कथंचन ।।\nकुलानि पातयत्याशु ब्रह्महत्याश्च विंदति ।। १९ ।।\nस्वर्गं नयति गोचर्म सम्यग्दत्तं सदक्षिणम् ।।\nयावत्तृणानि तद्भूमौ सप्तसंख्यानि संख्यया ।। 2.3.2.२० ।।\nतावत्कालं वसेत्स्वर्गे विष्णुलोकान्न तच्च्युतिः ।। २१ ।।\nमहायागावसाने च यो न तर्पयति द्विजान् ।।\nनिरर्थकं तस्य कर्म प्रयासफलमात्रकम् ।। २२ ।।\nवृषोत्सर्गा वसाने तु प्रदद्याद्यो महीं द्विजाः ।।\nन याति विप्राः प्रेतत्वं तस्माद्विप्रादमत्सराः ।। २३ ।।\nतत्र मानं पृथक्चैव शृणुतात्र समागताः ।।\nअमानेन ददेद्यस्तु नरकं याति रौरवम ।। २४ ।।\nगवां शतं वृषश्चैको यत्र तिष्ठत्ययंत्रितः ।।\nतद्गोचर्मेति विख्यातं दत्तं सर्वाघनाशनम् ।। २५ ।।\nगोप्रचारस्य देवस्य ब्राह्मणस्य च भो द्विजाः ।।\nयावत्कालावधे सीमा अतीते नास्ति पातकम् ।। २६ ।।\nमण्डपं पूजयेत्सूर्यं वासुदेवसमन्वितम्।।\nहोमस्तिल गुडाभ्यां च अष्टावष्टौ पृथक्पृथक् ।। २७ ।।\nदेहि मेति च मन्त्रेण विन्यसेन्मंडपोपरि ।।\nयत्नसिद्धं ततः कृत्वा शुल्कघटचतुष्टयम्।। २८ ।।\nसमुत्सृजेज्जपेत्पश्चात्सौरं सूक्तं च वैष्णवम् ।।\nवटपत्रे तु संलिख्य चित्रं निर्माय वा पुनः ।। २९ ।।\nदिक्पालान्संन्यसेत्स्वासु स्वासु दिक्षु विचक्षणः ।।\nबद्धाञ्जलिः पठेन्मंत्रानिंद्रादीनां यथाक्रमम् ।। 2.3.2.३० ।।\nधर्मसंस्थापनार्थाय आत्मनो विभवाय च ।।\nवज्रहस्तो महेन्द्र त्वं धर्मतस्त्रातुमर्हसि ।।३१।।\nभो वह्ने मेषवाहस्त्वं चतुःशृंगविराजित ।।\nअनाथं मण्डपं त्वं हि धर्मतस्त्रातुमर्हसि ।। ३२ ।।\nयम त्वं दक्षिणाशेश महामहिषवाहन ।।\nअनाथं मण्डपं त्वं हि धर्मतस्त्रातुमर्हसि ।। ३३ ।।\nमञ्चस्थो राक्षसेन्द्रस्त्वं खड्गपाणिर्महाबलः ।।\nअनाथं मण्डपं त्वं हि धर्मतस्त्रातुमर्हसि ।। ३४ ।।\nवारिराट् ध्वजहस्तोऽसि पवनो मृगवाहनः ।।\nअनाथं मण्डपं त्वं हि धर्मतस्त्रातुमर्हसि ।। ३५ ।।\nधनाध्यक्षो गदाहस्तः पिंगाक्षो नरवाहनः ।।\nअनाथं मण्डपं त्वं हि धर्मतस्त्रातुमर्हसि ।। ३६ ।।\nआदिदेवोसि देवानां कर्ता हर्ता महेश्वरः ।।\nअनाथं मण्डपं त्वं हि धर्मतस्त्रातुमर्हसि ।। ३७ ।।\nअनंतो नागराजो यो धरामुद्धृत्य तिष्ठति ।।\nअनाथं मण्डपं त्वं हि धर्मतस्रातुमर्हसि ।। ३८ ।।\nचतुर्णामेव वर्णानां स्थित्यर्थं मृगपक्षिणाम् ।।\nप्रीतये वासुदेवस्य एवं मण्डपमुत्सृजेत् ।। ३९ ।।\nभग्ने स्तम्भे तृणे जीर्णे पुनस्तृणप्रदापने ।।\nस्थापने च तथैवास्य प्रतिष्ठा स्याद्यथाक्षया ।। 2.3.2.४० ।।\nघातापायादिदोषेण म्रियंते यदि जन्तवः ।।\nप्रतिष्ठायां कृतायां तु धर्मो मे स्यान्न पातकम् ।। ४१ ।।\nमानुषाः पशवो ये च निवसन्तीह मण्डपे ।।\nस्वस्ति चास्तु सदा तेषां त्वत्प्रसादात्किल प्रभो ।। ४२ ।।\nततस्त्रिगुणसूत्रेण सुत्रामाणेति वै ऋचा ।।\nसप्तधा वेष्टयित्वा तु दक्षिणां संप्रकाश्य च ।। ४३ ।।\nउपानहौ तथा छत्रमाचार्याय निवेदयेत् ।।\nमण्डपे भोजयेद्विप्रांस्तेषां दद्याद्यथेप्सितान् ।। ।। ४४ ।।\nदीनेभ्यश्च पृथग्दद्याद्गृहं विप्रपुरःसरम् ।।\nप्रविशेत्तूर्यघोषेण प्रकुर्याच्च गृहार्चनम् ।। ४५ ।।\nएवं प्रपायां विज्ञेयो विशेषो वरुणं व्रजेत् ।।\nवासुदेवेन सहितं सांगोपांगं सदक्षिणम् ।। ४६ ।।\nस्थालीपाकविधानेन प्रकुर्याद्देशिकोत्तमः ।।\nआचार्याय गृहं दद्यात्परिच्छेदसमन्वितम् ।। ४७ ।।\nऋत्विजे ताम्रपात्रं च जलपूर्णं च धान्यकम् ।।\nदिक्पालान्द्वारदेशे तु कूपयागे विशेषतः ।। ४८ ।।\nब्रह्माणं नागराजानं द्वारपालौ च पश्चिमे ।।\nयजेन्मन्त्रैः पृथग्देवान्मन्त्रैरेभिर्यथाक्रमम् ।। ४९ ।।\nबलिदानं विधानेन कृत्वा दद्याद्यथाविधि ।।\nपताकानामतस्तत्त्वं प्रवक्ष्यामि यथाक्रमम् ।। 2.3.2.५० ।।\nवज्री च धूमली कृष्णा पीता चैवाथ वारुणी ।।\nशीघ्रा गौरी उमा चैव पीता शुक्ला प्रकीर्तिता ।।५१।।\nकुंभेषु पूजयेद्देवान्महेशं प्रथमं बुधः ।।\nग्रहांश्च मध्यकलशे ब्रह्माणं च ततः परम् ।। ५२ ।।\nवेदिकापूर्वभागे तु उत्तरे कलशे शिवम् ।।\nदक्षिणे कलशे विष्णुं कर्णिकायां जलेश्वरम् ।। ५३ ।।\nकलशे विधिवद्भक्त्या उपचारैः पृथग्विधैः ।।\nसंपूज्य वटपत्रे च नागान्संलिख्य नागजैः ।। ५४ ।।\nयो नागास्तान्प्रवक्ष्यामि अनंतो वासुकिस्तथा ।।\nतथा कर्कोटकश्चैव पद्मश्च कुलिकस्तथा ।।\nपद्मश्चैव महापद्मो मन्त्रैरेभिः पृथक्पृथक् ।। ५५ ।।\nपुंडरीकदलाभास शुभकर्णांतलोचन ।।\nफणासहस्रसंयुक्त शंखाब्जकृतलोचन ।। ५६ ।।\nअनंत नागराजेन्द्र इहागच्छ नमोऽस्तु ते ।।\nसित कुंदेन्दुवर्णाभ विस्फुरद्भोगमंडल ।। ५७ ।।\nसर्वनागस्य शूरस्य कृतस्वस्तिकलांछन ।।\nनागेन्द्रतक्षक श्रीमन्निहागच्छ नमोस्तु ते ।। ५८ ।।\nनवीनजलदश्याम श्रीमन्कमललोचन ।।\nविषदर्पबलोन्मत्त ग्रीवायामेकशेखर ।। ५९ ।।\nशंखपाल इति ख्यात जलाधारप्रतीक्षक ।।\nअध्यक्षे नागलोकानामिहागच्छ नमोऽस्तु ते ।। 2.3.2.६० ।।\nअतिपीत सुवर्णाभ चन्द्रार्धांकितमस्तक ।।\nदीप्तभोगकृताटोप शुभलक्षणलक्षित ।। ६१ ।।\nकुलीर नागराजेंद्र सर्वसत्त्वहिते रत ।।\nतिष्ठेह यज्ञसिद्ध्यर्थं कामरूप नमोस्तु ते ।। ६२।।\nयः सुवर्णेन वर्णेन पद्मपत्रायतेक्षणः ।।\nपंचबिंदुकृताभोगो ग्रीवायामेकशेखरः ।।\nतस्मै ते पद्मनागेन्द्र तीव्ररूप नमोऽस्तु ते ।। ६३ ।।\nनागिन्यो नागकन्याश्च तथा नागकुमारकाः ।।\nसर्वे ते प्रीतमनसः पूजां गृह्णंतु मे सदा ।। ६४ ।।\nस्वगृह्योक्तेन विधिना कृत्वाग्निस्थापनं बुधः ।।\nआज्यं संस्कृत्य जुहुयाद्दिगीशानां यथाक्रमम् ।। ६५ ।।\nआदित्यादिग्रहांश्चैव ब्रह्माणं कृष्णमेव च ।।\nमधुपिष्टेन च शिवं वरुणं जुहुयात्ततः ।। ६६ ।।\nप्रादेशमात्रं संप्रोक्ष्य यूपं चास्य प्रमाणकम् ।।\nचतुरस्रं शूलयुक्तं गणानानीय पूजयेत् ।। ६७ ।।\nकूपे निक्षिप्य तान्नागान्पञ्चरत्नं क्षिपेत्ततः ।।\nसुत्रामाणेति मंत्रेण त्रिधा संवेष्ट्य सूत्रकैः ।। ६८ ।।\nरञ्जितः कदलीवृक्षं वरुणाय समुत्सृजेत् ।।\nत्रातारमिति मंत्रेण वस्त्रमाल्येन भूषयेत् ।।\nकर्णवेधं ततः कृत्वा उत्सृजेद्वाक्यमुच्चरन् ।। ६९ ।।\nॐ अद्येत्यादि सर्वभूतेभ्यः फलपुष्पपत्रच्छायावृतमुख्यनानातरुविरचितमारामं वनस्पतिदेवतं सुपूजितं वेदव्यासाद्युक्तफलावाप्तये अमुकऋषिसगोत्रः अमुकदेव शर्माहमुत्सृजे ।।)\nमहोत्सवं ततः कुर्यात्कृत्वा बद्धाञ्जलिः पठेत् ।।\nवृक्षाग्रात्पतितस्यापि आरोहात्पतितस्य वा ।। 2.3.2.७० ।।\nमरणे चास्थिभंगे वा कर्ता पापैर्न लिप्यते ।।\nवज्राघातादिदोषेण म्रियंते तरवो यदा ।। ७१ ।।\nतद्दोशमनार्थाय तस्याप्येतत्प्रतिष्ठितम् ।।\nमध्ये यूपं समारोप्य चतुष्को णेपि यत्नतः ।। ७२ ।।\nमधुलाजाक्षतं दद्यादञ्जनं माल्यमेव च ।।\nनिशासूत्रेण संवेष्ट्य कदलीविटपं न्यसेत् ।। ७३ ।।\nवेष्टयेत्क्षीरधारां च पातयेद्घृतधारया ।।\nतोयान्वितं गुच्छयुक्तं वेष्टयेत्स्वगृहं व्रजेत्।। ७४ ।। ।।\nइति श्रीभविष्ये महापुराणे मध्यमपर्वणि तृतीयभागे द्वितीयोऽध्यायः। ।। २ ।।"
  }
]
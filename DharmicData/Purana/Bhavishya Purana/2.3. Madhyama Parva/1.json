[
  {
    "text": "।। ।। सूत उवाच ।। ।।\nआरामादौ विशेषो यो वक्ष्यतेऽत्र मयाधुना ।।\nमंडलं कारयित्वा तु चतुरस्रं समं शुभम् ।।१।।\nऐशान्यां कलशे देवं तत्र नाथं प्रपूजयेत् ।।\nमध्यमे कलशे पूजा ग्रहाणां च ततः परम् ।। २ ।।\nस्वदिक्षु द्वारदेशे तु पश्चिमद्वारदेशयोः ।।\nब्रह्माणं चाप्यनन्तं च मध्यतो वरुणं यजेत् ।।३।।\nवरुणं चोदकुम्भस्थं भूतशाखासु शोभनम् ।।\nतेन चावाहयामि त्वां विभो स्वर्गाय वै भव ।।४।।\nपूर्वगं मन्दरं स्थाप्य तोरणोपरि सत्तमाः ।।\nविष्वक्सेनं समभ्यर्च्य अर्चनं स्वर्गसंयुतम् ।।५।।\nकर्णिकायां वासुदेवं शुद्धस्फटिकसन्निभम् ।।\nचतुर्भुजं शङ्खचक्रगदापद्मविभूषितम् ।। ६ ।।\nश्रीवत्सकौस्तुभोरस्कं मुकुटाद्यैरलंकृतम् ।।\nदक्षिणे कमला तस्य वामे पुष्टिव्यवस्थितिः ।। ७ ।।\nसिद्धकिन्नरयक्षाद्यैः स्तूयमानं सुरासुरैः ।।\nसंपूज्य विधिवद्भक्त्या विष्णोरराट इत्यृचा ।। ८ ।।\nदले संकर्षणादींश्च विमलाद्याश्च नायिकाः ।।\nसंपूज्य धूपदीपाद्यैरुपहारैरनुत्तमैः ।। ९ ।।\nघृतप्रदीपो देवस्य गुग्गुलुः सरलस्तथा ।।\nधूपो देवबलिः क्षीरं परमान्नं घृतप्लुतम् ।। 2.3.1.१० ।।\nध्यायेत्सोमं कर्णिकायां दक्षिणे पद्मसंस्थितम् ।।\nशुक्लाभं द्विभुजं शान्तं केयूराद्युपशोभितम्।। ११ ।।\nप्रशस्यं देवयक्षाणां वरदाभयहस्तकम् ।।\nइमं देवा इति ऋचा उपचारैः पृथग्विधैः ।। १२ ।।\nपूजयेच्च निशानाथं घृतभक्तं निवेदयेत् ।।\nइन्द्रं जयन्तमाकाशं वरुणं चाग्निमेव च ।। १३ ।।\nईशानं तत्पुरुषं चैव वायुं पूर्वादिदिक्ष्वपि ।।\nकर्णिकाया वामभागे वरदाभयहस्तकम् ।।१४।।\nद्विभुजं शुक्लवर्णं च महादेवं प्रपूजयेत् ।।\nत्र्यंबकेण च मंत्रेण दद्याच्च घृतपिष्टकम् ।। १५ ।।\nवासुदेवाय देवाय जुहुयादष्ट आहुतीः ।।\nपरमान्नेन सौम्यस्य जुहुयादष्टविंशतिम् ।। १६ ।।\nशिवाय परमान्नेन जुहुयादाहुतिद्वयम् ।।\nगणेशस्य तथाज्येन ददेदेकाहुतिं बुधः ।। ।। १७ ।।\nब्रह्मणो वरुणस्याथ एकैकामाहुतिं तथा ।।\nग्रहाणां स्वोक्तसमिधा दिगीशानां पृथक्पृथक् ।। १८ ।।\nएकैकामाहुतिं दद्यादाज्येन च यथाक्रम् ।।\nकराली धूमली श्वेता लोहिता कनकप्रभा ।। १९ ।।\nअतिरक्ता पद्मरागा वह्निजिह्वा प्रकीर्तिताः ।।\nतासां मंत्राः क्रमेणैव सादिवासांत बिन्दवः ।। 2.3.1.२० ।।\nयकारस्थाश्च विज्ञेया अष्टस्वरविभूषिताः ।।\nघृतमध्वाज्यसिक्ताभिर्होमयेच्च पृथक्पृथक् ।। २१ ।।\nएकैकामाहुतिं दद्याद्दत्त्वा चैव समाहितः ।।\nअग्नीषोमं तथेन्द्रं च पृथिवीमन्तरिक्षकम् ।। २२ ।।\nस्थालीपाकेन जुहुयान्मधुक्षीरयवान्वितम् ।।\nएकैकामाहुतिं तेषां समुद्दिश्य पृथक्पृथक् ।। २३ ।।\nयावकैर्गंधपुष्पाद्यैरर्चित्वा सपरावकम् ।।\nजपस्व त्वं महाभाग श्रद्धया चैव वाग्यतः ।। २४ ।।\nजापको विधिनानेन प्रजपेत्तत्र रुद्धकम् ।।\nमङ्गलं परमान्नं च सौरसूक्तं तथा जपेत् ।। २५ ।।\nततः संमृज्य विधिना स्नापयित्वा यथाविधि ।।\nयूपं गर्भे विनिक्षिप्य तत्र कुर्याद्विचक्षणः ।।२६।।\nध्वजानारोप्य प्रांतेषु दद्यात्सोमं वनस्पतिम् ।।\nकोऽदादिति पठित्वा च वृक्षाणां कर्णवेधनम् ।।२७।।\nसूच्या सुतीक्ष्णया कार्यं द्विपात्रे वामदक्षिणे ।।\nनवग्रहाणां तृप्त्यर्थं यावकं लड्डुकं तथा ।। २८ ।।\nपिष्टकं च पृथग्दद्यात्कुमारीबालकेषु च ।।\nनिशारंजितसूत्रेण संवेष्ट्य च सचूर्णकम् ।। २९।।\nप्रदद्याद्दोहकं चैव वृक्षाणां विधिपूर्वकम् ।।\nप्राशयेच्चैव तान्वृक्षानिमं मन्त्रमुदाहरेत् ।। 2.3.1.३० ।।\nवृक्षाग्रात्पतितस्यापि आरोहात्पतितस्य च।।\nमरणे वास्थिभङ्गे वा कर्ता पापैर्न लिप्यते ।।३१।।\nधेनुं सुवर्णं धान्यं च आचार्याय प्रदक्षिणम्।।\nदत्त्वा च ऋत्विजे दद्यात्सुवर्णं रजतं तथा ।। ३२ ।।\nधान्यं च ब्रह्मणे दद्याद्घृतभोज्यं सशर्करम् ।।\nइष्टां च दक्षिणां दद्यात्सदस्याय तथैव च ।। ३३ ।।\nअधिकलशं समानीय स्नानं कुर्याद्विधानतः ।।\nकृत्वा चैवानिशं कुर्याद्दद्यात्पूर्णाहुतिं तथा ।।३४।।\nसर्वौषध्युदकं प्रोक्ष्य त्रिवारं क्षीरधारया ।।\nसंवेष्ट्य त्रिश्चतुर्वारं ब्रह्मघोषपुरःसरम् ।। ।। ३५ ।।\nगृहं व्रजेत्ततो विप्रैः कुर्याच्चैव गृहार्चनम् ।।\nतंतौ विशेषं वक्ष्यामि वरा एवेदमित्यृचा ।। ३६ ।।\nबलं कामं हयग्रीवं माधवं पुरुषोत्तमम्।।\nवासुदेवं धनाध्यक्षं ततो नारायणं यजेत्।।३७।।\nदधिभक्तं बलिं दद्यात्पञ्चगव्यसमुद्भवम्।।\nएवं संपूज्य विधिना दक्षिणे पृथिवीं यजेत्।।३८।।\nशुद्धकांञ्चनवर्णाभां वराभयकरां शुभाम् ।।\nमंडूकस्थां च द्विभुजां सर्वालङ्कारसुन्दरीम् ।।३९।।\nस्योना पृथिवीति मन्त्रेण पूजयित्वा यथाविधि ।।\nपायसं मधुसंयुक्तं बलिं दद्यात्सशर्करम् ।। 2.3.1.४० ।।\nवामतो विश्वकर्माणं शुद्धस्फटिकसंनिभम् ।।\nशूलटंकधरं शांतं संयजेदुपचारकैः ।। ४१ ।।\nविश्वन्निति ऋचा तं च बलिं च मधु पिष्टकम् ।।\nदद्याज्जपेच्च कौष्माण्डं सूक्तं पौरुषमेव च ।।।४५।।।\nमधुपायसयुक्तेन होमानष्टौ विधाय च।।\nएकैकं होमयेत्पश्चा त्पृथिवीहोमकर्मणि ।।४३।।\nसमुत्सृज्य ततः सेतुमिमं मन्त्रं पठेत्ततः ।।\nपिच्छिले पतितानां च उच्छ्रितेनांगसंगतः ।। ४४ ।।\nप्रतिष्ठिते धर्मसेतौ धर्मो मे स्यान्न पातकम् ।।\nसेतोरस्य प्रबन्धस्य श्रद्धया परया तथा ।। ४५ ।।\nये चात्र प्राणिनः संति रक्षां कुर्वति सेतवः ।।\nवेदागमेन यत्पुण्यं यथैव हि समर्पितम् ।। ४६ ।।\nगर्तं कृत्वा पञ्चरत्नं संस्थाप्यं तदनन्तरम् ।।\nसंस्थाप्य च ततो यूपं संपूज्य च यथाविधि ।। ४७ ।।\nआचार्याय ततो दद्यादिष्टां च वरदक्षिणाम् ।।\nपूजयेद्द्विजदांपत्यं लाजाभिः परिपूजितम् ।। ४८ ।।\nपोटिकां च ततः शय्यां दद्यादिष्टार्थसिद्धये ।।\nसेतौ वृक्ष स्थिता ये स्यू रोपयेत्कदलीं शुभाम् ।। ४९ ।।\nतेषां पार्श्वद्वयेप्येवमारामे च पृथक्पृथक् ।। 2.3.1.५० ।। ।।\nइति श्रीभविष्ये महापुराणे मध्य मपर्वणि तृतीयभागे प्रथमोऽध्यायः ।। १ ।।"
  }
]
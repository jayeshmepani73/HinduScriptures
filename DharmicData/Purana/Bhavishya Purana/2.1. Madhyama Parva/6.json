[
  {
    "text": "।। सूत उवाच ।। ।।\nचतुर्णामपि वर्णानां नान्यो बंधुः प्रचक्षते ।।\nऋते पितुर्द्विजश्रेष्ठा इतीयं नैगमी स्मृतिः ।। १ ।।\nत्रयोऽपि गुरवः श्रेष्ठास्ताभ्यां माता परो गुरुः ।।\nये सोदरा ज्येष्ठश्रेष्ठा उत्तरोत्तरतो गुरुः ।। २ ।।\nद्वादश्यां तु आमवास्यामथ वा रविसंक्रमे ।।\nवासांसि दक्षिणा देया मणिमुक्ता यथारुचि ।। ३ ।।\nअयने विषुवे चैव चंद्रसूर्यग्रहे तथा ।।\nप्राप्ते चापरपक्षे तु भोजयेच्चापि शक्तितः ।। ४ ।।\nपश्चात्प्रवंदयेत्पादौ मंत्रेणानेन सत्तमाः ।।\nविधिवद्वंदनादेव सर्वतीर्थफलं लभेत् ।। ५ ।।\nस्वर्गापवर्गप्रदमेकमाद्यं ब्रह्मस्वरूपं पितरं नमामि ।।\nयतो जगत्पश्यति चारुरूपं तं तर्पयामः सलिलैस्तिलैर्युतैः ।। ।। ६ ।।\nपितरो जनयंतीह पितरः पालयंति च ।।\nपितरो ब्रह्मरूपा हि तेभ्यो नित्यं नमोनमः ।। ७ ।।\nयस्माद्विजयते लोकस्तस्माद्धर्मः प्रवर्तते ।।।\nनमस्तुभ्यं पितः साक्षाद्ब्रह्मरूप नमोऽस्तु ते ।। ८ ।।\nया कुक्षिविवरे कृत्वा स्वयं रक्षति सर्वतः ।।\nनमामि जननीं देवीं परां प्रकृतिरूपिणीम् ।।९।।।\nकृच्छ्रेण महता देव्या धारितोऽहं यथोदरे ।।\nत्वत्प्रसादाज्जगद्दृष्टं मातर्नित्यं नमोऽस्तु ते ।। 2.1.6.१० ।।\nपृथिव्यां यानि तीर्थानि सागरादीनि सर्वशः ।।\nवसंति यत्र तां नौमि मातरं भूतिहेतवे ।। ११ ।।\nगुरुदेवप्रसादेन लब्धा विद्या यशस्करी ।।\nशिवरूप नमस्तस्मै संसारार्णवसेतवे ।। १२ ।।\nवेद वेदांगशास्त्राणां तत्त्वं यत्र प्रतिष्ठितम् ।।\nआधारः सर्वभूतानामग्रजन्मन्नमोऽस्तु ते ।। १३ ।।\nब्राह्मणो जगतां तीर्थं पावनं परमं यतः ।।\nभूदेव हर मे पापं विष्णुरूपिन्नमोऽस्तु ते ।। १४ ।।\nपितामहं च प्रणमेत्सर्वादौ मातरं गुरुम् ।।\nमातामहं च तदनु आचार्यमथ ऋत्विजम् ।। १५ ।।\nमातृमंत्रैश्च प्रथमं प्रणमेद्भक्तिभावतः ।।\nयथाग्रजस्तथा ज्येष्ठः पितृव्योऽपि द्विजोत्तमाः ।। १६ ।।\nदृष्टादृष्टे च स गुरुर्गुरुर्माता तथा गुरुः ।।\nदृष्टादृष्टस्तृतीयः स्यात्सूर्योऽग्निश्चंद्र एव च ।।१७।।\nमंत्रदाता गुरुः ख्यातस्सप्तमः परिकीर्तितः ।।\nकभोजनगुरुः श्रेष्ठः स्वर्गापवर्गहेतुकः ।।१८।।\nदृष्टदेवं च यो हित्वा अदृष्टं च निषेवते ।।\nपापात्मा परमः सैकस्तिर्यग्योनिं च गच्छति ।।१९।।\nयथा पिता ज्येष्ठपिता कनीयांश्च तथा द्विजाः ।।\nज्येष्ठो भ्राता पितृतुल्यो मान्यः सत्कारभाग्यतः ।।2.1.6.२०।।\nआचार्यो ब्रह्मणो मूर्तिः पिता मूर्तिः प्रजापतेः ।।\nमाता स्यान्पृथिवीमूर्तिर्भ्रातरो मूर्तिरात्मनः ।। २१ ।।\nपिता मेरुर्व शिष्ठः स्याद्धर्ममूर्तिः सनातनः ।।\nस चापि दृष्टदेवः स्यात्तदाज्ञां परिपालयेत् ।। २२ ।।\nपितामहं च पित्रग्रे हव्यकव्यैश्च तर्पयेत् ।।\nस याति ब्रह्मणः स्थानं यस्मान्नावर्तते पुनः ।। २३ ।।\nतस्य पादोदकस्नानाद्गंगा नार्हति केवलम् ।।\nतथावलोकनात्तस्य ज्योतिर्लिंगशतैश्च किम् ।। २४ ।।\nद्वात्रिं शत्कुंडकशिलास्पर्शने यादृशं फलम् ।।\nतादृशं कोटिगुणितं पितामहप्रदक्षिणे ।। २५ ।।\nशतमातृवरिष्ठाश्च पितामह्याश्च पोषणे ।।\nगुणास्तद्दर्शने विप्राः संसारे न पुनर्विशेत् ।। २६ ।।\nइति श्रीभविष्ये महापुराणे मध्यमपर्वणि प्रथमभागे गुरुगुणवर्णनं नाम षष्ठोध्यायः ।। ६ ।।"
  }
]
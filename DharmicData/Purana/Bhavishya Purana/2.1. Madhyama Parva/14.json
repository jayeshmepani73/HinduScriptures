[
  {
    "text": "।। सूत उवाच ।। ।।\nयस्य यज्ञस्य यन्मानं तत्तु तेनैव योजयेत् ।।\nअमानेन हतो यज्ञस्तस्मान्मानं न हापयेत् ।। १ ।।\nशतार्धं प्रथमं मानं शतसाहस्रमेव च ।।\nअयुतं च तथा लक्षं कोटिहोममतः परम् ।।२।।\nअतः परं तु विभवे राजा वान्यो द्धिजोत्तमाः ।।\nन स सिद्धिमवाप्नोति अयागफलभाग्भवेत् ।।३।।\nविपाकं कर्मणां सर्वं नरः प्राप्नोति सर्वदा ।।\nशुभाशुभं ततो नित्यं प्राप्नोति मनुजः किल ।। ४ ।।\nयुक्ताश्चापि ग्रहास्तत्र नित्यं शांतिकपौष्टिके ।।\nतस्मात्प्रयत्नतो भक्त्या नित्यं पूजा यथाविधि ।। ५ ।।\nअद्भुते च तथा शांतिं कुर्याद्भक्तिसमन्वितः ।।\nतस्माद्ग्रहाभिजनितं शुभाशुभफलं खलु ।। ।। ६ ।।\nअद्भुतेषु च सर्वेषु अयुतं कारयेन्नरः ।।\nहोमं यथाभिरुचितं पौष्टिके काम्यकर्मणि ।। ७ ।।\nलक्षहोमं कोटिहोमं राजा कुर्याद्यथाविधि ।।\nअन्यः शतादिकं कुर्यादयुतं विभवे सति ।। ८ ।।\nग्रहाणां लक्षहोमस्तु कोटिहोमस्तथा कलौ ।।\nनिधिहोमं चाभिचारं तन्न कुर्याद्गृहाश्रमी ।। ९ ।।\nयत्र यत्र जपः कार्यो होमो वा यत्र कुत्रचित् ।।\nमानं नैव च कर्तव्यं मानादौ चाष्टकं न्यसेत् ।। 2.1.14.१० ।।\nयुग्मसाध्यं न कर्तव्यं युग्मतो भयमादिशेत् ।।\nलक्षे सप्ततालसंख्या कोटिहोमे च विंशतिः ।। ११ ।।\nएकत्रिंशद्दिनैर्वापि न कुर्याद्व्यत्ययं क्वचित् ।।\nआरंभस्त्रिसहस्रः स्याद्द्वितीयेऽष्टसहस्रकः ।। १२ ।।\nतृतीये तु सहस्रं स्याद्ग्रहसाध्यः स्मृतो विधिः ।।\nपञ्चाहे च समारंभे सहस्रं जुहुयाद्बुधः ।। १३ ।।\nद्वितीयेऽह्नि द्विसाहस्रं तृतीये तु सहस्रकम् ।।\nगुणसाहस्रकं तुर्ये पञ्चाहे शेषमीरितम् ।। १४ ।।\nनवाहे कल्पयेल्लक्षमेकैकांगं दिने दिने ।।\nपंचमे च तथा षष्ठे कुले भागद्वयाधिकम् ।। १५ ।।\nकोटिहोमे च तिथ्यंगे शतभागेन कल्पयेत् ।।\nन न्यूनं नाधिकं कार्यमेतन्मानमुदाहृतम् ।। १६ ।।\nनित्यमेकं दिने दद्यात्पृथङ्नित्यं न चाचरेत् ।।\nस समाजे जपेन्नित्यं पञ्चतारेण स्विष्टकृत् ।। १७ ।।\nअयुते लक्षहोमे च कोटिहोमे च सर्वदा ।।\nप्रथमे दिवसे कुर्याद्देवतानां च स्थापनम् ।। १८ ।।\nमहोत्सवे द्वितीये तु बलिदानं तथैव च ।।\nत्र्यहसाध्ये त्रिरात्रे च पूर्णं कृत्वा विसर्जयेत् ।। १९ ।।\nपञ्चाहे तु तृतीयेऽह्नि बलिदानं प्रशस्यते ।।\nसप्ताहे चाष्टदिवसे नवाहे पंचमेऽहनि ।। 2.1.14.२० ।।\nपञ्चाहे द्वादशाहे तु द्वात्रिंशत्षोडशेऽहनि ।।\nइतोऽन्यथा न कुर्वीत नात्र यज्ञफलं लभेत् ।। २१ ।।\nइति श्रीभविष्ये महापुराणे मध्यमपर्वणि प्रथमभागे चतुर्दशोऽध्यायः ।। १४ ।।"
  }
]
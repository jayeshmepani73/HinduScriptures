[
  {
    "text": "।। सूत उवाच ।। ।।\nअथातो मंडलं वक्ष्ये पुराणेषु यथोदितम् ।।\nयदधीना भवेत्सिद्धिस्तस्मात्कुर्यात्समाहितः ।। १ ।।\nदेवाः पद्मासनस्थाश्च भविष्यंति वसंति च ।।\nविनाब्जं नार्चयेद्देवीमर्चिते यक्षिणी हरेत् ।। २ ।।\nअतो मंडलविच्छेदं यस्माद्दशगुणं भवेत् ।।\nरजःसाध्ये शतगुणं केवले द्विगुणं फलम् ।। ३।।\nत्रिशतं वंदने साध्ये सहस्रं च रजोऽष्टकम् ।।\nरजोभिः षोडशैर्बिंबं शतंशतमनंतकम् ।। ४ ।।\nयन्त्रे मणौ शालग्रामे प्रतिमायां विशेषतः ।।\nमहालये महायोनौ रक्तलिंगे च साधिकम् ।। ५ ।।\nरजोयुक्तं लिखेद्यस्तु पूजाकार्ये विभूतये ।।\nकरणादिफलं यस्मात्तस्मात्तत्परिवर्जयेत् ।।६।।\nचतुरस्रं नवं व्यूहं क्रौंचप्राणं चतु र्विधम् ।।\nकामबीजं वज्रनाभं विघ्नराजं गजाह्वयम् ।। ७ ।।\nपारिजातं चंद्रबिंबं सूर्यकांतं च शेखरम् ।।\nशतपत्रं सहस्रारं नवनाभं च मुष्टिकम् ।। ।। ८ ।।\nपंचाब्जं चैव मैनाकं कामराजं च पुष्करम् ।।\nअष्टास्रं चैव श्रीबिंबं षडस्रं त्र्यस्रमेव तु ।।९।।\nचत्वारिंशत्तथा पंचस्वाधिकं परिसंख्यया ।।\nचतुरस्रं नवव्यूढं वैष्णवे यागकर्मणि ।। 2.1.21.१० ।।\nप्रशस्तं चापि गोमेधे क्रौंचं घ्राणं चतुर्विधम् ।।\nसुभद्रं चाश्वमेधे च नरमेधे नरासनम् ।। ११ ।।\nसर्वत्र सर्वतोभद्रं चतुरस्रं सुभद्रकम् ।।\nकामराजं तथा त्र्यस्रमष्टास्रं च षडस्रकम् ।।१२।।\nशक्तानां कामपक्षे च पंचसिंहासनं महत् ।।\nध्यानाचले मेरुपृष्ठं मणिमुक्ताचलेष्वपि ।। १३ ।।\nसहस्रं शतपत्रं च अन्नदाने तिलाचले ।।\nहरिवल्लभं राजसूये सोमयागेषु शस्यते ।। १४ ।।\nप्रतिष्ठायां सुभद्रं च सर्वतोभद्रमेव च ।।\nजलाशयप्रतिष्ठायां विघ्नराजं प्रशस्यते ।। १५ ।।\nघटप्रस्थापने चैव गजाह्वं तुरगासनम् ।।\nशतपत्रं लक्षहोमे अयुते चतुरस्रकम् ।। १६ ।।\nयस्य यज्ञस्य यद्बिंबं तत्तु तेनैव योजयेत् ।।\nइतोऽन्यथा भवेद्दोषो विपरीतेष्वधोगतिः ।। १७ ।।\nद्विहस्ता चतुरस्रा च वेदिका परिकीर्तिता ।।\nचतुरंगुलोच्छ्रायमिता षडंगुला ह्यथापि वा ।।१८।।\nषडंगुला नवव्यूहे वर्धयेद्यज्ञकोविदः ।।\nएकांगुलसमुत्सेधः कर्तव्यस्सुसमाहितैः।। ।।। १९ ।।\nक्रौंचप्राणे तुर्यहस्तं मुष्टिहस्तं समुच्छ्रितम् ।।\nमध्यद्वये हीनकरं कनिष्ठं त्र्यंगुलाधिकम् ।। 2.1.21.२० ।।\nकुर्याद्द्वित्रिक्रमाद्धीनमुच्छ्राये द्विजसत्तमाः ।।\nपारिजातं चंद्रबिंबं सूर्यकांतं च शेखरम् ।। २१ ।।\nग्रहाणां पौष्टिके पक्षे बाह्यग्रामादिसाधने ।।\nनियोजयेत्तत्रतत्र वेदिकाचक्रकत्रयम् ।। २२ ।।\nप्रथमे मुष्टिहस्तः स्यात्संपूर्णे शेषमानकैः ।।\nनवलाभे च पंचाब्जं करत्रयमुदाहृतम् ।। २३ ।।\nशेषा चैव वरिष्ठा च लवली भित्ति वेदिका ।।\nविज्ञेया द्विजशार्दूला यथाकाम्येषु योजयेत् ।। २४ ।।\nअयथाव्यत्यये दोषस्तस्माद्यत्नेन साधयेत् ।।\nदशहस्ते चाष्टहस्ते अष्टहस्ते च षोडशम् ।।२५।।\nमुष्टिबाहुञ्च प्रादेशं वर्धयेत्षोडशांशके ।।\nहस्तोत्सेधं च कर्तव्यं हीने हीनं च ह्रासयेत् ।। २६ ।।\nदर्पणाकारकं कुर्याद्यागके शांति कर्मणि ।।\nहीनं कुर्यात्प्रयत्नेन वप्राकारं परिस्तवे ।। २७ ।।\nनिशारणैर्गोमयैश्च वेदिकां च प्रलेपयेत् ।।\nस्वर्णरत्नमयैस्तोयैरभिषिच्य कुशोदकैः ।। ।। २८ ।।\nहीनवीर्यगवानां च पुरीषं धेनुकं तथा ।।\nकपिलायाश्च यत्नेन कुंडमंडललेपने ।। २९ ।।\nवर्जयेत्सर्वयागेषु स्थंडिलेषु प्रयत्नतः ।।\nविना सूत्रैः कीलके न मंडले नैव सूत्रयेत् ।। 2.1.21.३० ।।\nतस्मात्प्रयत्नतः कार्यं यत्सूत्रं यच्च कीलकम् ।।\nअर्कहस्तमितं सूत्रं मृदु लाक्षामयं तथा ।। ३१ ।।\nपीतकार्यस्रजं चैव कीलकं स्वर्णनिर्मितम् ।।\nरौप्यताम्रमयं कुर्याद्वैष्णवे यागकर्मणि ।। ३२ ।।\nगणनायके सुप्रशस्तं शैषेपामार्गमेव च ।।\nग्रहपक्षे तथेशस्य कच्छपस्य द्विजोत्तमाः ।। ३३ ।।\nषोडशे चार्कहस्ते च तत्र नेमियुतं भवेत् ।। ३४ ।।\nइति श्रीभविष्ये महापुराणे मध्यमपर्वणि प्रथम भागे एकविंशतितमोऽध्यायः ।। २१ ।।"
  }
]
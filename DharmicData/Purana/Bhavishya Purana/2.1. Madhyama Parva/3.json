[
  {
    "text": "।। सूत उवाच ।। ।।\nध्रुवादूर्ध्वं महर्लोकः कोटियोजनविस्तरः ।।\nकल्पाभिकरणे तत्र संस्थिता द्विजपुङ्गवाः ।। १ ।।\nजनलोको महर्लोकात्तथा कोटिद्वयात्मकः ।।\nसनंदनादयस्तत्र संस्थिता ब्रह्मणः सुताः ।। २ ।।\nजनलोकात्तपोलोकः कोटित्रयसमन्वितः ।।\nविराजंते तु देवा वै स्थिता दाह विवर्जिताः ।। ३ ।।\nप्राजापत्यात्तु भूर्लोकः कोटिषट्केन संयुतः ।।\nसनत्कुमारकस्तत्र ब्रह्मलोकस्तु स स्मृतः ।। ४ ।।\nतत्र लोके गुरुर्ब्रह्मा विश्वात्मा विश्वतोमुखः ।।\nआस्ते यद्योगिभिः पीत्वा योगं मृत्योः परं गतम् ।। ५ ।।\nगायंति यतयो गाथा ह्यास्तिका ब्रह्मवादिनः ।।\nयोगिनस्तापसाः सिद्धा जापकाः परमेष्ठिनम् ।। ६ ।।\nद्वारं तु योगिनामेकं गच्छतां परमं पदम् ।।\nतत्र गत्वा न शोचंति स विष्णुः स च शंकरः ।। ७ ।।\nसूर्यकोटिप्रतीकाशं पुरं तस्य दुरासदम् ।।\nन मे वर्णयितुं शक्यं ज्वालामालासमाकुलम् ।। ८ ।।\nतत्र नारायणस्यापि भवनं ब्रह्मणः पुरे ।।\nशेषे तस्य हरिः श्रीमान्मायासहचरः परः ।। ९ ।।\nस विष्णुर्लोककथितः पुनरावृत्तिवर्जितः ।।\nप्रयांति च महात्मानो ये प्रपन्ना जनार्दनम् ।। 2.1.3.१० ।।\nऊर्ध्वं ब्रह्मासनात्पूर्वं परं ज्योतिर्मयं शुभम् ।।\nवह्निना उपरि क्षिप्तं तत्रास्ते भगवान्भवः ।।११।।\nदेव्या सह महादेवश्चिन्त्यमानो मनीषिभिः ।।\nयोगिभिः शतसाहस्रैर्वृतैकत्वैश्च संवृतः ।। १२ ।।\nतत्र ते यांति नियता द्विजा वै ब्रह्मवादिनः ।।\nमहादेवपरेशानास्तापसा ब्रह्मवादिनः ।। १३ ।।\nनिर्ममा निरहंकाराः कामक्रोधविवर्जिताः ।।\nद्रक्ष्यंति ब्रह्मणा युक्ता रुद्रलोकः स वै स्मृतः ।। १४ ।।\nएते सप्त महर्लोकाः पृथिव्यां परिकीर्तिताः ।।\nमहीतलादयश्चाधः पातालाः संति वै द्विजाः ।। १५ ।।\nमहातलं हैमतलं सर्ववर्णोपशोभितम् ।।\nप्रासादैर्विविधैः शुभ्रैर्देवतायतनैर्युतम् ।। १६ ।।\nअनंतेन समायुक्तं मुचुकुन्देन धीमता ।।\nनृपेण बलिना चैव पातालं स्वर्गवासिना ।। १७ ।।\nशैलं रसातलं विप्राः शांकरं हि रसातलम् ।।\nपीतं सुतलमित्युक्तं वितलं विद्रुमप्रभम् ।। १८ ।।\nसितं हि वितलं प्रोक्तं तलं चैव सितेतरम् ।।\nसुवर्णेन मुनिश्रेष्ठास्तथा वासुकिना शुभम् ।। १९ ।।\nरसातलमिति ख्यातं सर्वशोभासमन्वितम् ।।\nवैनतेयादिभिश्चैव कालनेमिपुरोगमैः ।। 2.1.3.२० ।।\nशंकुकर्णेन संभिन्नं तथा नमुचिपूर्वकम् ।।\nतथान्यैर्विवि धैर्नागैस्तलं चैव सुशोभनम् ।। २१ ।।\nतेषामधस्तान्नरका रौरवाद्याश्च कोटयः ।।\nपापिनस्तेषु पात्यंते न तेऽवनमितुं क्षमाः ।। २२ ।।\nपाताला नामधश्चांते शेषाख्या वैष्णवी तनुः ।।\nकालाग्निरुद्रयोगात्मा नारसिंहोऽपि माधवः ।। २३ ।।\nयोऽनंतः पठ्यते देवो नागरूपी जनार्दनः ।।\nतदाधारमिदं सर्वं सकलाग्निमुपाश्रितम् ।। २४ ।।\nतमाविश्य महायोगी कालस्तद्वदनानलः ।।\nविषज्वालासमोऽनंतो जगत्संहरति स्वयम् ।।२५।।\nतामसी शांभवी मूर्तिः कालात्मा परमेश्वरः।।\nस एव गर्भमाश्रित्य प्रकाशयति नित्यशः ।।२६।।\nइति श्रीभविष्ये महापुराणे मध्यमपर्वणि प्रथमभागे पाताल वर्णनंनाम तृतीयोऽध्यायः ।। ३ ।।"
  }
]
[
  {
    "text": "।। सूत उवाच ।। ।।\nएतद्ब्रह्मांडमाख्यातं चतुर्विधमिदं महत् ।।\nअतः परं प्रवक्ष्यामि भूर्लोकस्य विनिर्णयम् ।। १ ।।\nतद्द्वीपप्रधानो जंबूः प्लक्षः शाल्मल एव च ।।\nकुशः क्रौंचश्च शाकश्च पुष्करश्चैव सप्तमः ।। २ ।।\nएते सप्त महाद्वीपाः समुद्रैः सप्तभिर्वृताः ।।\nद्वीपाद्द्वीपो महानुक्तः सागरादपि सागरः ।। ३ ।।\nक्षीरोदेक्षुरसोदोऽथ क्षारोदश्च घृतोदकः ।।\nदध्योदः क्षीरसलिलो जलोदश्चेति सागराः ।। ४ ।।\nपंचाशत्कोटिविस्तीर्णा समुद्रवलया स्मृता।।\nद्वीपैश्च सप्तभिर्युक्ता योजनानां समानतः ।। ५ ।।\nजंबूद्वीपः समस्तानां द्वीपानां मध्यतः शुभः ।।\nतस्य मध्ये महामेरुर्विश्रुतः कनकप्रभः ।। ६ ।।\nचतुराशीतिसाहस्रयोजनैरस्य चोच्छ्रयः ।।\nप्रविष्टः षोडशाधस्ताद्द्वात्रिंशन्मूर्ध्नि विष्कृतः ।। ७ ।।\nमूले षोडशसाहस्रं विस्तारस्तस्य सर्वतः ।।\nभूप्रमुख्यश्च शैलोऽसौ कलिकात्वेन संस्थितः ।। ८ ।।\nहिमवान्हिमकूटश्च निषधस्त  स्य दक्षिणे ।।\nनीलः श्वेतश्च शृंगी च उत्तरे वर्षपर्वतः।।९।।\nलक्षप्रमाणौ द्वौ मध्ये दशहीनास्तथापरे ।।\nसहस्रद्वितयं दीर्घास्तावद्विस्तारिणश्च ते ।। ।।2.1.4.१०।।\nभारतं दक्षिणं वर्षं ततः किंपुरुषं स्मृतम् ।।\nहरिवर्षं तथैवान्यन्मेरोर्दक्षिणतो द्विजाः ।।११।।\nचंपकं चोत्तरं वर्षं तथैवाश्वहिरण्मयम्।।\nउत्तराः कुरवश्चैव यथैते भारतास्तथा ।। १२ ।।\nनवसाहस्रमेकैकमेतेषां द्विजसत्तमाः ।।\nइलावृतश्च तन्मध्ये तन्मध्ये मेरुरुच्छ्रितः ।।१३।।\nमेरोश्चतुर्दिशस्तत्र नवसाहस्रविष्कृतम् ।।\nइलावृतं महाभागाश्चत्वारस्तत्र पर्वताः ।।१४।।\nविष्कंभा रचिता मेरोर्योजनायुतमुच्छ्रिताः ।।\nपूर्वेण मंदरो नाम दक्षिणे गंधमादनः ।। १५ ।।\nविपुलः पश्चिमे भागे सुपार्श्वश्चोत्तरे स्थितः ।।\nकदंबेष्वेषु नद्यश्च पिप्पलो वट एव च ।। १६ ।।\nजंबूद्वीपस्य सा जंबूर्नामहेतोर्महर्षयः ।।\nमहागजप्रमाणानि जंबून्यस्य फलानि च ।। १७ ।।\nपतंति भूभृतः पृष्ठे शीर्यमाणानि सर्वशः ।।\nरसेन चैव प्रख्याता तस्य जंबूनदी इति ।।१८।।\nसरित्तु वर्तते सापि पीयते तत्र वासिभिः।।\nन खेदो न च दौर्गंध्यं न जरा नेंद्रियक्षयः ।।\nउत्पन्नाः स्वच्छमनसो नरास्तत्र भवन्ति वै ।।१९।।\nतीरसूत्रं समं प्राप्य वायुना च विशोषितम् ।।\nजांबूनदाख्यं भवति सुवर्णं सिद्धभूषणम् ।। 2.1.4.२० ।।\nभद्राश्वः पार्श्वतो मेरोः केतुमालश्च पश्चिमे ।।\nवर्षे द्वे तु मुनिश्रेष्ठास्तयोर्मध्ये इलावृतम् ।। २१ ।।\nमेरोरुपरि विप्रेंद्रा ब्रह्मणः स्थानमुत्तमम् ।।\nतदूर्ध्वे वासवस्थानं तदूर्ध्वे  शंकरस्य च ।। २२ ।।\nतदूर्ध्वं वैष्णवो लोको दुगार्लोकस्तदूर्ध्वतः ।।\nज्योतिर्मयं परं स्थानं निराकारं हिरण्मयम् ।। २३ ।।\nभक्तस्थानं तदूर्ध्वं च देवो हि भगवान्रविः।।\nज्योतिश्चक्रस्थितः शुद्धो निश्चलः परमेश्वरः ।।\nराशिचक्रे च भ्रमति मेरोरुपरि सत्तमाः ।। २४ ।।.\nबिंबषट्केद्रिनाभौ च रथचक्रं दिवानिशम् ।।\nवातरज्जुनिबंधेन ध्रुवाधारे प्रतिष्ठितम्।। २५ ।।\nदिक्पालाद्या ग्रहास्तत्र दक्षिणादुत्तरायणम् ।।\nप्रतिमासं गतः पंथा ह्रासवृद्धिदिनक्षयः ।। २६ ।।\nरविणा लंघितो मासश्चांद्रः ख्यातो मलिम्लुचः ।।\nद्वादशे भगवत्सूर्ये प्रत्यहं भक्तसेवके ।। २७ ।।\nकृत्वा त्रिषु त्वहोरात्रं तारामयगतं विभुम् ।।\nयामेयामे चोदयश्च देशेदेशे च शर्वरी ।। २८ ।।\nदिवा चरति यः सूर्यो रात्रौ चरति चन्द्रमाः ।।\nनक्षत्राणि दिवा रात्रौ सूर्यचक्रे प्रतिष्ठितम्।।२९।।\nदेशान्नं चावगमनं यत्र तस्मादिवाभवत् ।।\nयत्र चंद्रक्षयो भवति यत्र सूर्यः प्रवर्तते ।। 2.1.4.३० ।।\nरात्रिंदिवं विजानीयाज्ज्योतिश्चक्रे प्रतिष्ठितम् ।।\nउदयास्तमनं नास्ति नक्षत्राणां विशेषतः ।। ३१ ।।\nयन्नक्षत्रे च यो देशः स तेषामुदयः स्मृतः ।।\nतत्रास्तो जीवशुक्राणां सूर्यादीनां च सर्वशः ।। ३२ ।।\nतदा काले नियोक्तव्या भार्गवास्तादिकी क्रिया ।।\nसूर्यः सोमो बुधश्चंद्रो भार्गवश्चैव शीघ्रकः ।। ३३ ।।\nदक्षिणायनमास्थाय यदा चरति रश्मिमान् ।।\nतदा सर्वग्रहाणां स सूर्योधस्तात्प्रसर्पति ।। ३४ ।।\nविस्तीर्णमंडलं कृत्वा तस्योर्ध्वे चरते शशी ।।\nनक्षत्रमंडलं कृत्स्नं सोमादूर्ध्वं प्रसर्पति ।। ।। ३५ ।।\nनक्षत्रेभ्यो बुधश्चोर्ध्वं बुधादूर्ध्वं तु भार्गवः ।।\nचन्द्रस्तु भार्गवादूर्ध्वं चंद्रादूर्ध्वं शनैश्चरः ।। ३६ ।।\nतस्माच्छनैश्चरादूर्ध्वं ततः सप्तर्षिमंडलम् ।।\nऋषीणां चैव सप्तानां ध्रुवश्चोर्ध्वं व्यवस्थितः ।। ३७ ।।\nकालचक्रमये चक्रे सूर्यो भवति सर्वदा ।।\nराश्यर्दे्धेषु गतिर्यत्र तिथीनां च तिथौ स्मृता ।। ३८ ।।\nस्तंभते चरते शीघ्रं ह्रासे चापि दिनक्षयः ।।\nपादास्तं चापि शुक्रस्य महास्तं तत्र दृश्यते ।। ३९ ।।\nपादास्ते पक्षमात्रं स्यान्महास्ते याममात्रकम् ।।\nचक्रे पक्षार्धमासः स्यादतिचारोऽष्टवासरान् ।। 2.1.4.४० ।।\nन गण्यते देशभेदे नक्षत्रेण च गण्यते ।।\nबाल वृद्धस्तु शुक्रस्य देशस्थे वा गणस्य च ।। ४१ ।।\nबाल्यवार्द्ध्ये क्षत्रियस्य न गण्येते सदा बुधैः ।।\nपादादूर्ध्वं महास्तस्य वैश्यस्य द्विजस त्तमाः ।। ४२ ।।\nशेषार्धं भार्गवास्तस्य शूद्राणामथ गर्हितम् ।।\nअभिचारे च चक्रे च न शूद्रस्य विधीयते ।। ४३ ।।\nवर्जयेद्वासरान्सप्त इति चाथर्वणी श्रुतिः ।। ४४ ।।\nइति श्रीभविष्ये महापुराणे मध्यमपर्वणि प्रथमभागे ज्योतिश्चक्रे चतुर्थोऽध्यायः ।। ४ ।।"
  }
]
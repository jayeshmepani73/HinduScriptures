[
  {
    "text": "।। सूत उवाच ।। ।।\nश्रीपर्णी शिंशपा क्षीरी बिल्वः खदिर एव च ।।\nस्रुवे प्रशस्तास्तरवः सिद्धिदा यागकर्मणि ।। १ ।।\nप्रतिष्ठायां प्रशस्तास्तु धात्रीखदिरकेशराः ।।\nसंस्कारे शशिभिन्नौ च धात्री धात्रा विनिर्मिता ।। २ ।।\nसंप्राशे यः स्रुवः प्रोक्तः संस्कारे यज्ञसाधने ।।\nप्रतिष्ठायां तु कथितास्त दन्ये शास्त्रवेदिभिः ।। ३ ।।\nस्रुवं स्रुचमथो वक्ष्ये यदधीनश्च जायते ।।\nयज्ञे न सर्वकं धार्यमक्षरेण च व्यत्ययः ।। ४ ।।\nतस्यादौ च स्रुवं वक्ष्ये यच्च मानं यदास्पदम् ।।\nकाष्ठं गृहीत्वा बिल्वस्य रिक्तादितिथिवर्जिते ।। ५ ।।\nसमुपोष्य च रचयेदामिषाणि न च स्मरेत् ।।\nवर्जयेद्ग्राम्यधर्मं च निर्माणे स्रुक्स्रुवस्य वै ।। ६ ।।\nकाष्ठं गृहीत्वा विभजेद्भागांस्त्रिंशत्तथा पुनः ।।\nविंशत्यंगुलमानं तु कुंडवेदिसमोदरम्।। ७।।\nकटाहाकारनिम्नं च स्रुवं कुर्याद्विचक्षणः ।।\nधात्रीफलसमाकारं स्वधानिम्नं सुशोभनम् ।। ८ ।।\nवेदीं शूर्पाकृतिं कुर्यात्कुंडानि परिकल्पयेत् ।।\nहंसवत्त्रिगुणा वापि हस्तेनाऽनुमुखं लिखेत् ।। ९ ।।\nस्रुवं चतुर्विंशतिभिर्भागैश्च रचयेद्ध्रुवम् ।।\nद्वित्रिंशं स्यात्कुंडमानमदैवे तस्य कीर्तितम् ।। 2.1.19.१० ।।\nचतुर्भिरंगैरानाहं कर्षाद्यग्रं ततः स्रुवम् ।।\nअंगद्वयेन विलिखेत्पंके मृगमदाकृतिम् ।।११।।\nदंडमूलाश्रये   दंडी भवेत्कंकणभूषितः ।।\nसौवर्णस्य च ताम्रस्य कार्या दर्वी प्रमाणतः ।।१२।।\nश्रैवर्णिकोद्भवं यच्च इंदुवृक्षसमुद्भवम्।।\nक्षीरवृक्षसमुद्भूतं द्वादशांगुलसंमितम्।।१३।।\nद्वयंगुलं मंडलं तस्य दर्वी सा यज्ञसाधने।।\nचत्वारिंशत्तोलिकाभिरिति ताम्रमयस्य च।।१४।।\nपंचांगुलं मंडलं च अष्टहस्तं च दंडकम्।।\nअन्नादिपायसविधौ दर्वी यज्ञस्य साधने।।१५।।\nदशतोलकमानेन सा च दर्वी उदाहृता ।।\nआज्यसंशोधनार्थं तु सा तु ताम्रमयस्य च ।। १६ ।।\nषोडशांगुलमानेन सर्वाभावे च पैप्पलीम् ।।\nआज्य स्थालीं घृतमयीं मृन्मयीं च समाश्रयेत् ।। १७ ।।\nअथ ताम्रमयी कार्या न च तां तत्र योजयेत् ।। १८ ।।\nइति श्रीभविष्ये महापुराणे मध्यम पर्वणि प्रथमभागे स्रुवदर्वीनिर्णयो नामैकोनविंशोऽध्यायः ।। १९ ।।"
  }
]
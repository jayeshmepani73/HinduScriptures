[
  {
    "text": "।। सूत उवाच ।। ।।\nअथ पूर्णविधिं वक्ष्ये यथा चंद्रार्थवेदिनाम् ।।\nयस्य सम्यगनुष्ठानात्संपूर्णं स्यादिति स्थितिः ।। १ ।।\nहोमपूर्तौ मोक्षकल्पः पूजांतेऽर्घ्यं विधीयते ।।\nअथ तस्यामपूर्णायां हतश्रीर्यज्ञभ्रंशता ।। २।।\nतस्मात्सर्वप्रयत्नेन स्रुवाधो विन्यसेच्चरुम्।।\nपूर्णं दत्त्वा सवित्रेऽर्घ्यं ब्राह्मणान्भोजयेत्ततः।।३।।\nगृहं प्रविश्य च ततः कुलपूजां समाचरेत्।।\nसप्तते देहि मे पूर्णां पुनात्विति ऋचा क्रमात्।।४।।\nनियोजयेत्प्रतिष्ठायां नित्यनैमित्तिके शृणु।।\nपुनात्विति ऋचा पूर्णा प्रथमा  परिकीर्तिता ।। ५ ।।\nसप्ततेति द्वितीया स्याद्देहिमेति तृतीयिका ।।\nपूर्णा दर्वी चतुर्थी स्यात्कुलेवस्थाप्य देशिकः ।। ६ ।।\nउत्थाय दद्यात्पूर्णां तु नोपविश्य कदाचन ।।\nकनकायां च जिह्वायां रक्तायां ग्रहयागके ।। ७ ।।\nग्रहहोमे शतांते च पूर्णा एका विधीयते ।।\nसहस्रांते युगं दद्यादयुतांते युगद्वयम् ।। ८ ।।\nसहस्रांते ददेदेकं पुष्पहोमे च सत्तमाः ।।\nपूर्णा त्वेकसहस्रं तु दद्याद्यज्ञफलेप्सया ।। ९ ।।\nमृदुपुष्पाकृतौ त्वेका केवले चेक्षुहोमके ।।\nशतं द्वे च शते चैव गर्भाधानान्नप्राशने ।। 2.1.20.१० ।।\nसीमंतोन्नयने चैव प्रायश्चित्ताकृतीषु च ।।\nवैश्वदेवे च नित्ये च पूर्णा त्वेका विधीयते ।। ११ ।।\nएवं स्रुचौ समौ कृत्वा उपर्युपरि विन्यसेत् ।।\nयथा न व्ययते कृत्वा न कल्पयति यावता ।। १२ ।।\nऋषिछंदादिकं श्रुत्वा प्रतिमंत्रस्य सत्तमाः ।।\nअन्यथाल्पाल्पकफलं तस्मात्संन्यस्य होमयेत् ।।१३।।\nसप्ततेति ब्राह्मणस्य ऋषिः कौंडिन्य ईरितः ।।\nजगती च भवेच्छंदो देवताग्निः प्रकीर्तितः ।। ।। १४ ।।\nदेहि मेति च मंत्रस्य प्रजापतिर्ऋषिः स्मृतः ।।\nअनुष्टुप् च भवेच्छंदो देवतास्य प्रजापतिः ।। १५ ।।\nपूर्णा दर्वीति मन्त्रस्य शतक्रतुर्ऋषिः स्मृतः ।।\nछंदोनुष्टुप्समाख्यातं वह्निश्चैवात्र देवता ।। १६ ।।\nपुनात्विति च मन्त्रस्य ऋषिः स्यात्पवनः स्मृतः ।।\nछंदोऽपि जगती ख्यातं देवताग्निश्च कीर्तितः ।। १७ ।।\nतुर्यपूर्णा यज्ञमध्ये नकुले द्विजसत्तमाः ।।\nन चाशिषं यज्ञमध्ये अभिषेकं च तर्पणम् ।। १८ ।।\nऋत्विक्छंदः स्पृशन्सम्यग्दक्षिणांगमथापि वा ।।\nयजमानः सपत्नीको महोत्सवपुरःसरम् ।। १९ ।।\nविश्वामित्रोऽयुतं तत्र होमं कुर्याद्विचक्षणः ।।\nलवली बदरी शस्तं पिचुमंदकच्छत्रकम् ।। 2.1.20.२० ।।\nनागरंगं धातकीं च पूर्णायां च विवर्जयेत् ।।\nजप्यहानिरसंख्याते होमभ्रंशश्च जायते ।। २१ ।।\nतस्मात्प्रागेव सतिलान्गणित्वा स्थापयेत्पृथक् ।।\nयुगपद्गणयेद्वाथ न चांगेन कदाचन ।।२२।।\nधातक्याश्च फलैः संख्या कर्तव्या फलमिच्छता ।।\nबदर्याश्च लवल्याश्च फलैः सर्वार्थसिद्धये ।। २३ ।।\nनागरंगफलैरेव धातक्या बकुलैः फलैः ।।\nयज्ञहानिकरं यस्मात्तस्मात्तत्परिवर्जयेत् ।। २४ ।।\nकर्पूरचंदनैः कुर्याद्धोलिकां यज्ञसिद्धये ।।\nगंगामृत्तिकया युक्तः शुनिकामथ वा द्विजाः ।। २५ ।।\nरक्तगुंजाफलैः संख्यां पुष्टिकामेषु योजयेत् ।।\nवातार्धे च शते चैव सहस्रे च तथैव हि ।। २६ ।।\nहोता स्यादयुतेनापि एकाहे वेदसंख्यया ।।\nऋणसाध्ये भवेद्धोता त्रय एव द्विजोत्तमाः ।। २७ ।।\nलक्षहोमे तु होतारः षडेव परिकीर्तिताः ।।\nकोटिहोमे तु विप्राः स्युः प्रशस्ताः पंक्तिसंख्यया ।। २८ ।।\nनव पंच दशदशकं पंचविंशमथापि वा ।।\nकामक्रोध विहीनाः स्युर्ऋत्विजः शांतचेतसः ।। २९ ।।\nनवग्रहमखे विप्राश्चत्वारो वेदवेदिनः ।।\nअथवा ऋत्विजौ शांतौ द्वावेव परिकीर्तितौ ।।2.1.20.३०।।\nकार्यावयुतहोमे तु न प्रसज्येत विस्तरे ।।\nतद्वत्सदशधा चाष्टौ नवहोमे तु ऋत्विजः ।। ३१ ।।\nकर्तव्याः शक्तितस्तद्वच्चत्वारोऽपि विमत्सराः ।।\nतमेव पूजयेद्ब्रह्मा द्वौ वा त्रीन्वा यथाविधि ।। ३२ ।।\nएकमप्यर्चयेद्ब्रह्मा सहस्रे त्वेकब्राह्मणम् ।।\nदक्षिणाभिः प्रयत्नेन निर्वहेदल्पवित्तवान् ।। ३३ ।।\nलक्षहोमस्तु कर्तव्यो यदा वित्तं भवेत्तदा ।।\nयतः सर्वमवाप्नोति कुर्यात्कामविधानतः ।। ३४ ।।\nपूज्यते शिवलोके च वस्वादित्यमरुद्गणैः ।।\nयावत्कल्पशतान्यष्टावंते मोक्षमवाप्नुयात् ।। ३५ ।।\nअकामो यस्त्विमं कुर्याल्लक्षहोमं यथाविधि ।।\nशतकाममवाप्नोति पदं चानंत्यमश्नुते ।। ३६ ।।\nपुत्रार्थी लभते पुत्रं धनार्थी लभते धनम् ।।\nभार्याथीं लभते भार्यां कुमारी च शुभं पतिम् ।। ३७ ।।\nभ्रष्टराज्यस्तथा राज्यं श्रीकामः श्रियमाप्नुयात् ।।\nयं यं कामयते कामं सर्वं प्राप्नोति पुष्कलम् ।। ३८ ।।\nनिष्कामः कुरुते यस्तु परं ब्रह्माधिगच्छति ।।\nतस्माच्छतगुणः प्रोक्तः कोटिहोमः स्वयंभुवा ।। ३९ ।।\nआचार्य एव होता स्याद्ब्राह्मणानामसंभवे ।।\nन योजयेदेकमेव चायुते होमकर्मणि ।। 2.1.20.४० ।।\nदर्भासनेऽतो न कुशे तृणे पत्त्रे त्वचेऽपि च ।।\nपाषाणे मृत्तिकायां च न च वस्त्रासने क्वचित् ।। ४१ ।।\nतत्र दारुमयं कुर्यादागमं भजते द्विजः ।।\nदानं दद्याच्च होमांते पूर्णादौ च यथा भवेत् ।। ४२ ।।\nद्विजसंस्कारकार्येषु पूर्णादौ चापि दक्षिणा ।।\nमंत्रोपासनकार्येषु सोमयागाश्वमेधके ।। ४३ ।। ।।\nइति श्रीभविष्ये महापुराणे मध्यमपर्वणि प्रथमभागे विंशोऽध्यायः ।। २० ।।"
  }
]
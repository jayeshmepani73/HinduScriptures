[
  {
    "text": "।। सूत उवाच ।। ।।\nसमाख्यामीह विप्रेंद्रा इतिहासं पुरातनम् ।।\nश्रवणेपि च धर्मात्मञ्छ्रूयतां यन्मया पुरा ।। १ ।।\nपृष्टोवोचन्महातेजा विरिंचो भगवान्प्रभुः ।।\nहंत ते कथयाम्येष पुराणश्रवणे विधिम् ।। २ ।।\nइतिहासपुराणानि श्रुत्वा भक्त्या द्विजोत्तमाः ।।\nमुच्यते सर्वपापेभ्यो ब्रह्महत्याशतं च यत् ।। ३ ।।\nसायं प्रातस्तथा रात्रौ शुचिर्भूत्वा शृणोति यः ।।\nतस्य विष्णुस्तथा ब्रह्मा तुष्यते शंकरस्तथा ।। ४ ।।\nप्रत्यूषे भगवान्ब्रह्मा दिनांते तुष्यते हरिः ।।\nमहादेवस्तथा रात्रौ शृण्वतां पठतां नृणाम्।।५।।\nशुक्लवस्त्रधरश्चैव चैलाजिनकुशोत्तरः ।।\nप्रदक्षिणत्रयं कुर्याद्या तस्मिन्देवता गुरौ ।।६।।।\nनात्युच्छ्रितं नातिनीचं स्वासनं भजते ततः ।।\nदिक्पतिभ्यो नमस्कृत्य ऊँकाराधिष्ठितानपि ।। ७ ।।\nपुस्तकं धर्मशास्त्रस्य धर्माधिष्ठानशाश्वतम् ।।\nआगमानां शिवो देवस्तंत्रादीनां च शारदा ।। ८ ।।\nजामलानां गणपतिर्डामराणां शतक्रतुः ।।\nनारायणो भारतस्य तथा रामायणस्य च ।। ९ ।।।\nवासुदेवो भवेद्देवः सप्तानां शृणु सत्तम ।।\nआदित्यो वासुदेवश्च माधवो रामकेशवौ ।। 2.1.7.१० ।।\nवनमाली महादेवः सप्तानां सप्तपर्वसु ।।\nविष्णुधर्मादिकानां च शिवो ज्ञेयः सनातनः ।।\nअथ चादिपुराणस्य विरिंचिः परिकीर्तितः ।। ११ ।।\nशुद्धौदनं यवक्षीरं पायसं कृशरं तथा ।।\nकृशरान्नं च वा दद्यात्क्रमाद्बलिगणं विदुः ।। १२ ।।\nशालिभक्तं सगोधूमं तिलाक्षतविमिश्रितम् ।।\nगव्यं च सफलं चैव देयश्चैभ्यस्त्वयं बलिः ।।१३।।\nपृथक्पृथक्चैव कांस्ये विन्यसेद्दिक्षु मध्यतः ।।\nपठेच्चापि विधानेन स यागः षण्मयः परः ।।१४।।\nशीतोदकं मधु क्षीरं सितेक्ष्वोश्च रसो गुडः।।\nसगर्भश्च परो ज्ञेयः षण्मयश्चापरो बलिः ।। १५ ।।\nशालितंडुलप्रस्थं तु तदर्धं वा तदर्धकम् ।।\nक्षीरेणापि च संभक्तं यवक्षीरमिदं स्मृतम् ।। १६ ।।\nक्षीरं भागाष्टकं ग्राह्यं सप्तभागेन संस्थितम्।।\nहैमंतिकं सिताख्यं च तांडुलं प्रपचेच्चरुम् ।। १७ ।।\nअशीतिपलमानेन सिद्धमासादयेत्ततः ।।\nभागार्धेन ददेत्पश्चान्माक्षिकं वा सितामपि ।। १८ ।।\nगुडमिश्रेण यो दद्यात्संपर्को जायते क्वचित् ।।\nसंपृक्तं माक्षिकेणापि दद्यादिक्षुरसं बुधः ।।\nगृहीत्वा याचकः शुद्धः शृणुत द्विजसत्तमाः ।। १९ ।।\nशृणुते वाधीयानो यो दद्याद्धस्ते च पुस्तकम् ।।\nसमुत्थाय च गृह्णीयात्प्रणम्य विनिवेदयेत् ।। 2.1.7.२० ।।\nपूर्वस्थः श्रावको विप्रो विख्यातस्तस्यदक्षिणे ।।\nपश्चिमाशामुखेनैव तर्जन्यांगुष्ठया सह ।।२१।।\nप्रस्तरेणापि हस्तेन विन्यासः पंडितैः सदा ।।\nइतोन्यथा न कर्तव्यः कृत्वा न्यासमथाप्नुयात् ।।२२।।\nअसकृद्विन्यसेद्विप्राः पावमानीं जले जपेत् ।।\nवेदांतागमवेदांतविधिरेष स्मृतो बुधैः ।।२३।।\nयमदिक्संमुखे श्रोता वाचकश्चोत्तरामुखः ।।\nपुराणभारताख्यान एष वै कथितो विधिः ।।२४।।\nवैपरीत्येन विधिना विज्ञेयो द्विजसत्तमाः ।।\nरामायणे धर्मशास्त्रे हरिवंशे च सत्तमाः ।। २५ ।।\nइतोऽन्यथा यातुधानाः प्रलुंपंति फलं यतः ।।\nतस्माद्विधिविधानेन शृणुयादथ वा पठेत् ।। २६ ।।\nश्रुत्वा प्रति पुण्यविद्यां योऽश्नीयान्मांसमेव तु ।।\nस याति गार्दभीं योनिं यदि मैथुनिनः क्वचित् ।। २७ ।।\nयदि देवालये तीर्थे वाचयेच्छृणुयादथ ।।\nयस्य देवगृहे तस्य तस्य तीर्थस्य वर्णनम् ।।२८।।\nमाहात्म्यश्रवणादेव गोदानस्य फलं लभेत्।।\nमहागुरोश्च माहात्म्यं पित्रोरग्रे न च स्मरेत् ।।\nपितुर्माहात्म्यं यत्पुत्रैर्वाच्यं संसदि पर्वणि ।। २९ ।।\nवासुदेवामतश्चापि रुद्रमाहात्म्यवर्णनम् ।।\nरुद्राग्रे वासुदेवस्य कीर्तनं पुण्यवर्धनम् ।। 2.1.7.३० ।।\nदुर्गाग्रे शिवसूर्यस्य वैष्णवाख्यानमेव च ।।\nयः करोति विमूढात्मा गार्दभीं योनिमाविशेत् ।। ३१ ।।\nगुरोरनुज्ञया पित्रोः प्रकुर्यादभिवादनम् ।।\nअनुज्ञया तथा पित्रोर्हरेः कुर्यात्प्रदक्षिणम् ।। ३२ ।।\nन विष्णुर्न च ब्रह्मा च न च रुद्रः शचीपतिः ।।\nसर्ववेदेन तत्तुल्यं सर्वधर्मपरायणम् ।। ३३ ।।\nसर्वज्ञानमयं चैव सर्वज्ञेन च तत्समम् ।।\nतस्माद्द्विजन्मन्पित्रोर्हि सेवनाद्ब्रह्मशाश्वतम् ।।३४।।\nगुरुभ्यो वंदनं व्यर्थ पितरं यो न तर्पयेत् ।।\nजीवन्न तर्पयेन्मुख्यं गंगायां मरणेपि च ।।\nउभयोस्तर्पणं नास्ति जीवन्नपि न जीवति ।। ३५ ।।\nपुराणश्रवणं पुण्यं शून्यं भागवतं यदि ।।\nव्यर्थं भागवतं विप्रा नारसिंहविहीनकम् ।। ।। ३६ ।।\nआदिपर्वणि हीने तु भारताख्यं न धारयेत् ।।\nविनाश्वमेधिकं विप्रा विना यज्ञाननं विना ।। ३७ ।।\nदानकर्मविहीनं च मोक्षधर्मं न धारयेत ।।\nभारतं च दिवारोहधारणादौ वरं व्रजेत् ।। ३८ ।।\nवायुपुराणमश्रुत्वा शास्त्रं च यौगिकं विना ।।\nवायुहीनं देहिकुलं वृथा तस्य न धारकम् ।। ३९ ।।\nतथा वायुपुराणं यद्विहीनं श्रव्यमन्यकम् ।।\nयथा सुन्दरकांडेन आरण्यं च न धारयेत ।। 2.1.7.४० ।।\nलंकां विना चादिकांडं तल्लिखित्वा न धारयेत् ।।\nपाराशरं विना व्यासं याज्ञवक्त्यं विना मखम् ।। ४१ ।।\nदक्षं विना न शंखं च शंखहीनं बृहस्पतिम् ।।\nवह्नीयं श्रवणाद्येन न च युक्तिमथापयेत् ।। ४२ ।।\nसंस्थापनादेव विना न च किमपि राक्षसैः ।।\nन ददेत्प्रार्थकादिभ्यो न विक्रीयेत्कथंचन ।। ४३ ।।\nन हरेत्पुस्तकं चापि न हरेदक्षराणि षट् ।।\nब्रह्माक्षरस्य हरणाद्रौरवान्न निवर्तते ।।४४।।\nआद्याक्षरस्य हरणात्ताम्रकुष्ठी भवेदिह ।।\nमुखवृत्तस्य हरणाद्यावदाचंद्रतारकम्।। ।।४५।।\nकुवले असिपत्रे च पततीह न संशयः ।।\nस्वाक्षरस्य हरणे स्वमातृहरणेऽपि यत् ।।४६।।\nतस्मात्पुस्तकमात्रं यो हरेन्नरकमाप्नुयात् ।।\nयद्भारतं यत्पुराणं स्तोत्ररूपाणि तानि च ।। ४७ ।।\nतानि वेदागमादीनि पुस्तकेष्वपि वाचयेत् ।।\nवेदानां पुस्तकं यत्र लिखित्वा तन्न वाचयेत् ।। ।। ४८ ।।\nतथा तन्त्रोदितान्मंत्राँल्लिखित्वा तन्न वाचयेत् ।।\nपुस्तकं निगमानां च मन्त्रव्याख्यानसंग्रहम् ।। ४९ ।।\nस्फुटं कृत्वा पुरः स्थाप्य यावत्कालं प्रवर्तते ।।\nतावत्स नरके घोरे प्रेतत्वं जन्मजन्मनि ।। 2.1.7.५० ।।\nन वाचयेच्च व्याख्याता वाचकोऽपि प्रवाचयेत् ।।\nपौष्करे च श्लोक पादमाश्वमेधं पदेपदे ।। ५१ ।।\nवेदार्थं वाचयेद्यस्माद्विपरीतोऽपवाचकः ।।\nतावुभौ पतितौ ज्ञेयौ पावमानीशतं जपेत्।। ५२ ।।\nआदिमध्यावसाने च मन्त्रे च प्रणवं दिशेत् ।।\nबलिभिर्गंधपुष्पैश्च पुस्तकं देवनिर्मितम् ।। ५३ ।।\nत्रिदेवं पुस्तकं विद्यात्सूत्रं वासुकिरुच्यते ।।\nअमानकरणे दोषस्तस्मात्तच्च न हापयेत् ।। ५४ ।।\nपत्राणि भगवान्ब्रह्मा ऊर्ध्वदीर्घाणि यानि च ।।\nजनार्दनश्चाक्षराणि मात्रा प्रकृतिरव्यया ।। ५५ ।।\nलिपी भंगी महेशः स्यात्तस्या मात्रा सरस्वती ।।\nएकरेखा च एकात्मा पादाच्च पादविच्युतिः ।। ५६ ।।\nचतुष्पादांतरे युग्मं मध्यमोंऽते युगं युगम् ।।\nविपत्करं युग्मपंक्तावयुग्मे स्वर्गसाधनम् ।। ५७ ।।\nभारते चेतिहासे च पुराणे द्विजसत्तमाः ।।\nअयुग्मपंक्तौ स्वर्गः स्याद्युग्मे नरकमाविशेत् ।। ।। ५८ ।।\nवक्तृनामाक्षरैर्युक्तं पंक्तिभेदेन सत्तमाः ।।\nउपन्यस्तस्य यन्नाम तत्कलौ मात्रया सह ।। ५९ ।।\nआत्मसंशुद्धिसंशुद्ध्या धारयेद्धर्म संहिताम् ।।\nइतोऽन्यथा भवेद्दोषस्तस्मात्तत्परिवर्जयेत् ।। 2.1.7.६० ।।\nरिपुः सूर्यस्तयारामो यक्षोऽनंतः सरस्वती ।।\nब्राह्मी च यक्षिणी चैव गायत्री नवमी स्मृता ।। ६१ ।।\nविष्ण्वन्ते च भवेन्मुक्तिः सूर्यांऽते पादविच्युतिः ।।\nरिपुंकरं भवेत्तस्य यक्षे दुर्गतिमादिशेत् ।। ६२ ।।\nअनंते विपुला कीर्तिः सरस्वत्यां धनागमः ।।\nब्राह्म्या ब्रह्मत्वमाप्नोति यक्षिण्या यक्षमन्दिरम् ।। ६३ ।।\nमुक्तिमाप्नोति गायत्र्या इति पंक्तिफलोदयः ।।\nचतुर्धा प्रतिभक्तिः स्यात्पुस्तकं धर्मनिर्मितम् ।। ६४ ।।\nब्रह्मेन्द्रवैष्णवं शैवं शाक्तिकं च महेश्वरी ।।\nब्रह्मरूपं चेतिहासमैंद्रं रामायणात्मकम्।।६५।।\nवैष्णवं परमं दैवं यच्छैवं तल्ललाटकम् ।।\nपावकोऽस्य तथा मूले मध्ये भागे शतक्रतुः ।। ६६ ।।\nअग्रे स्थिता ग्रहाः सर्वे दिशामीशास्तथा द्विजाः ।।\nमेरुः सुमेरुरुद्दिष्टः संगवान्काम उच्यते ।। ६७ ।।\nद्वावापृथिव्यौ पातालं तस्यांतः समुदाहृतम् ।।\nपौराणिककथायुक्तपुस्तको देवपूजितः ।। ६८ ।।\nन शस्यः पूजनीयश्च गृहे स्थाप्येत मानवः ।।\nयो यस्मै शूद्रो विप्राय वृत्तिं दद्याच्च  मानवः ।। ६९ ।।\nस याति ब्रह्मसदनं मणिवर्त्मादिकुट्टिमम् ।।\nन शस्यः पूजनीयश्च गृहे स्थाप्येत मानवः ।।2.1.7.७०।।\nपत्राणामग्रभागे तु वेधं कुर्यात्सुवर्तुलम् ।।\nश्रवणात्तत्र मात्रेण तत्र पद्मं च वर्तुलम् ।। ७१ ।।\nसंहितागमतन्त्रेषु प्रतिवेधे च संकुलम् ।।\nप्रकुर्याच्चित्ततापेन ततः शक्रपुरं व्रजेत् ।। ७२ ।।\nमध्यं तस्य हरेदायुः पार्श्ववेधः शिवं हरेत् ।।\nयुग्मवेधे जयं दद्यादेकवेधे बलिर्भवेत् ।।७३।।\nपरमं प्रकृतेर्गुह्यं स्थानं देवैर्विनिर्मितम् ।।\nपूरयेत्ताम्रलिंगेन अथ रैत्यमयेन वा ।।७४।।\nअशक्तो बिल्वकाष्ठस्य तथा श्रीपर्णिकस्य च ।।\nन काष्ठस्य नवं शस्यं न लौहं योजयेत्क्वचित् ।। ७५ ।।\nप्रागारंभश्लोकशतं धर्मशास्त्रस्य वै लिखेत् ।।\nसंहितायां पुराणायां युग्मकल्पं तदर्धकम्।। ७६ ।।\nब्रह्मचर्येण विलिखेन्न मोहाद्ब्रह्मणः क्वचित् ।।\nतथापि चाखिलव्यास लेखनात्संततिक्षयः ।। ७७ ।।\nअनामात्वे हेमयुतां बलाकं चित्तमेव च ।।\nन लिखेत्खिलभागं च हरिवंशस्य सत्तमाः ।। ७८ ।।\nगारुडस्य च स्कान्दस्य न लिखेन्मध्यतन्त्रकम् ।।\nलेखनं हरिवंशस्य  व्रतस्थो नियमैर्युतः ।। ७९ ।।\nगृहस्थो न लिखेद्ग्रंथं लिखेच्च मथुरां विना ।।\nलेखने पारिजातस्य मत्स्य मांसाशिनं लिखेत् ।। 2.1.7.८० ।।\nवाल्मीकिसंहितायाश्च लेखने च तथा क्वचित् ।।\nस्तोत्रमात्रं लिखेद्विप्रा अव्रती न  लिखेत्क्वचित् ।। ८१ ।।\nअब्राह्मणेन लिखितं निष्फलं परिकीर्तितम्।। ८२ ।।\nपतितैरपि पाखंडैर्न स्त्री विलिखति क्वचित् ।।\nदुर्विचारो दुष्टभार्यो दुर्मतिश्चापि लेखकः ।।\nन लिखेद्धर्मशास्त्रं च पुराणं स्तोत्रसंहितम् ।। ८३ ।।\nतच्च प्राप्नुवन्कर्तव्यं सुवर्णरजतस्य च ।।\nकज्जलैर्मलिनं कुर्यान्मन्त्री निर्यासमंत्रितैः ।। ८४ ।।\nजीवन्त्याश्च रसैर्युक्तैर्मणिकर्दमलोलुपैः ।।\nवंगुन्यान्मुख्यायुतैर्वापि पीतयोगैरथापि वा ।। ८५ ।।\nकृष्णे वायुप्रदं विद्यात्पीते वायुक्षयो भवेत् ।।\nरक्ते पुष्टिमवाप्नोति कृष्णे च संपदागमः ।।८६।।\nइतिहासपुराणानां विलिखेद्यन्मुखाच्छृणु ।।\nवायव्यादिमुखेनैव काष्ठवेदं च संलिखेत् ।। ८७।।\nपूर्वामुखे चार्थहानिरुत्तरे च मुखे श्रियः ।।\nमरणं दक्षिणास्ये तु पश्चिमास्ये धनक्षयः ।।८८।।\nपितृमेधे भुवः कंपे न लिखेज्जन्मवासरे ।।\nअशौचे मृतके सूतावमायां रविसंक्रमे ।। ८९ ।।\nअत्र लेखाद्दरिद्रः स्यात्तथा पुत्रविनाशनम् ।।\nबलधर्मं क्षयं चैव तस्माद्यत्नेन वर्जयेत् ।। 2.1.7.९० ।।\nपितृश्राद्धदिने लेखः कुलक्षयकरो भवेत् ।।\nएकरात्रं भुवः कंपे तस्मिँल्लेखे धनक्षयः ।।९१।।\nअशोचेऽपि दरिद्रः स्याज्जन्माहे चायुषः क्षयः ।।\nलिपिच्छंदः पदज्ञश्च युवा धीमाञ्जितासनः ।।९२।।\nद्रुतलेखी च तेजस्वी यो लेखयति लेखकः ।।\nअसंवलितभावेन ऊर्ध्वोर्ध्वे स्यात्समाक्षरम् ।।९३।।\nलिपियुक्तः समायुक्तः एवागमलेखकः ।।\nनांदीनागरकैर्वर्णैः शुद्धनागरकैरपि ।। ९४ ।।\nकामरूपाक्षरैर्वापि यावच्च संहितागणः ।।\nअचेतनेन लिखितं यावत्कालं प्रवर्तते  ।। ९५ ।।\nयावदक्षरसंस्थानं तावत्स्वर्गे महीयते ।।\nअनुक्तो वाचयेद्यस्तु धर्मशास्त्रस्य वेतनम् ।। ९६ ।।\nलिखित्वा यस्तु पापात्मा यावदक्षर संख्यया ।।\nतावत्कालं तु नरके पच्यते नात्र संशयः ।। ९७ ।।\nकुटुंबभरणार्थं तु गृह्णीयाद्वापि वेतनम् ।।\nन जीवति स दुष्टात्मा धनवस्त्रफलान्वितः ।। ९८ ।।\nपतितैरंत्यजैर्म्लेच्छै रोगी कुष्ठी क्षयी तथा ।।\nरोगी शिलीपदैश्चैव मूकोऽपि धर्मसंहतः ।। ९९ ।।\nएतैर्विलिखितं यच्च धारयेन्न गृहाश्रमी ।।\nअनायुष्यकरं यस्मात्तस्मात्तत्परिवर्जयेत् ।। 2.1.7.१०० ।।\nहीनांगा प्रतिमा चैव पुस्तकं मानहीनकम् ।।\nन कलौ धारयेद्देह अनायुष्यकरं भवेत् ।। १०१ ।।\nद्वात्रिंशदगुलैर्युक्तं कर्तव्यं पुस्तकोत्तमम् ।।\nस वै नारायणः ख्यातो धारणाच्च कुतोऽप्यलम् ।। १०२ ।।\nचतुविशांगुलं यच्च तद्वै स्वधनमुच्यते ।।\nशंकरः स तु विज्ञेयो धर्मकामफलप्रदः ।। १०३ ।।\nअष्टांगुलं भवेद्यच्च तत्कनिष्ठमिहोच्यते ।।\nतस्माद्ब्रह्ममयं ज्ञेयं त्रिवर्ग फलदायकम् ।। १०४ ।।\nताडिता जलपत्रे च अथ वा चागुरुत्वचि ।।\nएत्याः पत्रकृते मानं भूर्जे मानं न विद्यते ।। १०५ ।।\nद्वादशांगुलकं यच्च भूर्जतैडादिनिर्मितम् ।।\nअंगुलानां प्रमाणं यत्तेनापि ज्ञानपुस्तकम् ।। १०६ ।।\nहस्तसंस्थापिते तस्य तेनायुष्यकरं भवेत् ।।\nधर्मशास्त्रस्य साहस्रे धर्मशास्त्रस्य वेतनम् ।। १०७ ।।\nस्वर्गमार्गस्य गमने भारते च तदर्धकम् ।।\nहरिवंशे स्वर्णमाने कृते मूल्यसहस्रके ।। १०८ ।।\nयुगेयुगे पादहीनं धर्मं कुर्याद्यथारुचि ।।\nप्रणम्य शिरसा सर्वान्व्यासादीन्संहिताश्रुतान् ।। १०९ ।।\nजैमिनिं च ततो व्यासं शंकरं च तथा हरिम् ।।।\nनमस्कारमथैषां तु आदिमध्यावसानके ।। 2.1.7.११० ।।\nततः प्रवाचयेद्विप्रो धर्मशास्त्रार्थकोविदः ।।\nअलक्षितमनास्तद्वद्यद्रूपं  स्पष्टमुच्चरन्।। १११ ।।\nअसंयुक्ताक्षरपदं स्पष्टभागसमन्वितम् ।।\nसप्तस्वरसमायुक्तं सप्तनादविभूषितम् ।। ११२ ।।\nसामगाथाः समाश्रित्य रागयुक्तांतरं पठेत्।।\nमणिवारो धनं यत्स्याद्गौरांधां संतिकस्तथा ।। ११३ ।।\nश्रीरागश्चैव हिल्लोलरागो वाजाविकस्तथा ।।\nएवं प्रक्रममाणेन शृणुयाद्धर्मसंहिताः ।। ११४ ।।\nब्राह्मणः क्षत्रियो वैश्यः शूद्रश्चापि विशेषतः ।।\nअश्वमेधमवाप्नोति सर्वान्कामानवाप्नुयात् ।।\nपापैः प्रमुच्यते सर्वैर्महापुण्यं च विंदति ।। ११५ ।।\nशूद्राणां पुरतो वैश्यो वैश्यानां क्षत्रियः परः ।।\nक्षत्रियांते तथा विप्राः शृणुयुश्चाग्रतः सदा ।। ११६ ।।\nन शूद्रः कथयेद्धर्मांस्तपअध्यापने तथा ।।\nनैहिकत्वं परत्वं च न शुभं न परां गतिम् ।। ११७ ।।\nशूद्रेणाधिगतं नास्ति विशेषाच्छब्दलक्षणम् ।।\nयद्द्विजस्य कृतो दासो ब्रह्मणाऽव्यक्तयोनिना ।।११८।।\nश्वशृगालखरीक्षीरमपेयं हि यथा भवेत् ।।\nएवं शूद्रमुखाद्धर्मा न ग्राह्याः शब्दसंस्कृताः ।।११९।।\nअमेध्यं शुध्यते तोयैः शूद्रः श्रोता हि शुध्यति ।।\nएवं शूद्रोऽप्यशुचिः स्याद्यदि व्याकरणार्थवित् ।।2.1.7.१२०।।\nयः शूद्र उद्दिशेद्धर्मं तथा चागमवैदिकम् ।।\nस वै वध्यो नरेंद्रेण जिह्वां चक्रेण छेदयेत् ।। ।।। १२१ ।।\nबुध्यमानः सदा ह्यर्थं ग्रंथार्थं कृत्स्नमेव च ।।\nय एवं कथयेत्सम्यक्स विप्रो व्यास उच्यते ।। १२२ ।।\nवसेत्स पत्तने ग्रामे पुण्ये देशे स कीर्तितः ।।\nते धन्यास्ते कृतात्मानस्ते कृतार्था न संशयः ।।\nवसंति पत्तने तस्मिन्व्याख्याता यत्र संवसेत् ।। १२३ ।।\nयथार्कहीनं दिवसश्चंद्रहीना यथा निशा ।।\nन रराज सभा तद्वद्व्यासेन रहिता द्विजाः।।१२४।।\nयद्गृहे नैव शिशवो न रराज गृहं क्वचित् ।।\nयथैकतो ग्रहाः सर्वे एकतस्तु दिवाकरः ।।\nतथैव सोदर गेहे दृष्ट्वा पुष्करदर्शनम् ।। १२५ ।।\nइति श्रीभविष्ये महापुराणे मध्यमपर्वणि प्रथमभागे सप्तमोऽध्यायः ।। ७ ।।"
  }
]
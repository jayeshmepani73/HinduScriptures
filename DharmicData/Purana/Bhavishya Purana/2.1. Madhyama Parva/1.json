[
  {
    "text": "।। श्रीगणेशाय नमः ।।\nॐ नमः कमलदलनयनाभिरामाय ।।\nश्रीरामचंद्राय ।।\nस्वच्छं चंद्रावदातं कविकरमकरक्षोभसंजातफेनं बक्षोद्भूतिप्रसूक्तैर्व्रतनियमपरैः  सेवितं विप्रमुख्यैः ।।\nॐकारालंकृतेन त्रिभुवनगुरुणा ब्रह्मणा दृष्टपूतं संभोगाभोगगम्यं जनकलुषहरं पौष्करं वः पुनातु ।। १ ।१\nजयति भुवनदीपो भास्करो लोककर्ता जयति च शितिदेहः शार्ङ्गधन्वा मुरारिः ।।\nजयति च शशिमौली रुद्रनामाभिधेयो जयति सकलमौलिर्भानु मांश्चित्रभानुः ।। २ ।।\nनमस्कृत्याप्रमेयाय देवाय ब्रह्मरूपिणे ।।\nपुराणं संप्रवक्ष्यामि यदुक्तं ब्रह्मयोगिना ।। ३ ।।\nपुराणसंहितां पुण्यां पप्रच्छू रौमहर्षणिम् ।।\nवक्तुमर्हसि चास्माकं पुराणार्थविशारद ।।४।।\nमुनीनां वचनं श्रुत्वा सूतः पौराणिकोत्तमः ।।\nप्रणम्य मनसा प्राह गुरुं सत्यवतीसुतम्।।।।।\n।। सूत उवाच ।। ।।\nनमस्कृत्य जगद्योनिं ब्रह्मरूपधरं हरिम् ।।\nवक्ष्ये पौराणिकीं दिव्यां कथां पापप्रणाशिनीम् ।। ६ ।।\nयच्छ्रुत्वा पापकर्माणि स गच्छेत्परमां गतिम् ।।\nपुण्यं पवित्रमायुष्यमिदानीं शृणुत द्विजाः ।। ७ ।।\nभविष्यपुराणमखिलं यज्जगाद गदाधरः ।।\nमध्यपर्व ह्यथो वक्ष्ये प्रतिष्ठादिविनिर्णयम् ।। ८ ।।\nधर्मप्रशंसनं चात्र ब्राह्मणादिप्रशंसनम् ।।\nआपद्धर्मस्य कथनं विद्यामाहात्म्यवर्धनम्।। ९ ।।\nप्रतिमाकरणं चैव स्थापनाचित्रलक्षणम् ।।\nकालव्यवस्थासर्गादिप्रतिसर्गादिलक्षणम् ।। 2.1.1.१० ।।\nपुराणलक्षणं चैव भूगोलस्य च निर्णयम् ।।\nनिरूपणं तिथीनां च श्राद्धसंकल्पमन्तरम् ।। ११ ।।\nमुमूर्षोरपि यत्कर्म दानमाहात्म्यमेव च ।।\nभूतं भव्यं भविष्यं च युगधर्मानुशासनम् ।। १२ ।।\nउच्चावचावधानं च प्रायश्चित्तादिकं च यत् ।।\nषष्ट्याधिकाष्टसाहस्रनवश्लोकशतोद्भवम् ।। १३ ।।\nपंचतंत्रसमायुक्तं प्रतितंत्रे च विंशतिः ।।\nपंचोत्तरं तथाध्यायाः पुराणेऽस्मिन्द्विजोत्तमाः ।। १४ ।।\nत्रयाणामाश्रमाणां च गृहस्थो योनिरुच्यते ।।\nअन्येऽपि सूपजीवन्ति तस्माच्छ्रेष्ठो गृहाश्रमी ।। १५।।\nएकाश्रमं गृहस्थस्य त्रयाणां मूर्तिदर्शनम् ।।\nतस्माद्गार्हस्थमेवैकं विज्ञेयं धर्मशासनम् ।। १६ ।।\nपरित्यजेदर्थकामौ यौ स्यातां धर्मवर्जितौ ।।\nसर्वलोकविरुद्धं च धर्ममप्याचरेन्न तु ।।१७।।\nतडागस्य च सान्निध्ये तडागं परिवर्जयेत् ।।\nप्रपास्थाने प्रपा वर्ज्या मठस्थाने मठं त्यजेत् ।।१८।।\nधर्मात्संजायते ह्यर्थो धर्मात्कामोऽभिजायते ।।\nधर्मादेवापवर्गोऽयं तस्माद्धर्मं समाश्रयेत् ।। १९ ।।\nधर्मश्चार्थश्च कामश्च त्रिवर्गस्त्रिगुणो मतः ।।\nसत्त्वं रजस्तमश्चेति तस्माद्धर्मं समाश्रयेत् ।। 2.1.1.२० ।।\nऊर्ध्वं गच्छंति सत्त्वस्था मध्ये तिष्ठंति राजसाः ।।\nजघन्यगुणवृत्तिस्था अधो गच्छंति तामसाः ।। २१ ।।\nयस्मिन्धर्मः समायुक्तो ह्यर्थकामौ व्यवस्थितौ ।।\nइह लोके सुखी भूत्वा प्रेत्यानंत्याय कल्पते।।२२।।\nतस्मादर्थं च कामं च युक्त्वा  धर्मं समाश्रयेत् ।।\nधर्मात्संजायते कामो धर्मादर्थोभिजायते।।२३।।\nएवं धर्मस्य मध्येऽयं चतुर्वर्गः प्रदर्शितः ।।\nएवं च धर्मकामार्थं मोक्षस्यापि च मानवः ।।\nमाहात्म्यं वानुतिष्ठेच्च स चानंत्याय कल्पते ।। २४ ।।\nतस्मादर्थं च कामं च मुक्त्वा धर्मं समाचरेत् ।।\nधर्मात्संजायते सर्वमित्याहुर्ब्रह्मवादिनः ।। २५ ।।\nधर्मेण धार्यते सर्वं जगत्स्थावरजंगमम् ।।\nअनादिनिधना शक्तिर्नैषा ब्राह्मी द्विजोत्तम ।। २६ ।।\nकर्मणा प्राप्यते धर्मो ज्ञानेन च न संशयः ।।\nतस्माज्ज्ञानेन सहितं कर्मयोगं समाचरेत् ।। २७ ।।\nप्रवृत्तिश्च निवृत्तिश्च द्विविधं कर्म वैदिकम् ।।\nज्ञानपूर्वा निवृत्तिः स्यात्प्रवृत्तिर्वर्ततेऽन्यथा ।। २८ ।।\nनिवृत्तिं सेवमानस्तु याति तत्परमं पदम् ।।\nतस्मान्निवृत्तं संसेव्यमन्यथा संसरेत्पुनः।।२९।।\nशमो दमो दया दानमलोभस्त्याग एव च ।।\nआर्जवं चानसूया च तीर्थानुसरणं तथा ।। 2.1.1.३० ।।\nसत्यं संतोष आस्तिक्यं श्रद्धा चेन्द्रियनिग्रहः ।।\nदेवताभ्यर्चनं पूजा ब्राह्मणानां विशेषतः ।।३१।।\nअहिंसा सत्यवादित्वमपैशुन्यं सुकल्पता ।।\nशौचाचारश्चानुकंपा सर्ववर्णेऽब्रवीन्मुनिः।।३२।।\nश्रद्धापूर्वाः स्मृता धर्माः श्रद्धामध्ये तु संस्थिताः ।।\nश्रद्धानिष्ठाः प्रतिष्ठाश्च धर्माः श्रद्धेव कीर्तिताः ।। ३३ ।।\nप्राजापत्यं ब्राह्मणानां श्रुतं स्थानं क्रियावताम् ।।\nस्थानमैन्द्रं  क्षत्रियाणां संग्रामेष्वपलायिनाम् ।।३४।।\nवैश्यानाममृतं स्थानं स्वधर्ममनुवर्तताम् ।।\nगांधर्वं शूद्रजीवानां परिचारेण वर्तताम् ।। ३५ ।।\nअष्टाशीति सहस्राणां मुनीनामूर्ध्वरेतसाम् ।।\nस्मृतं स्थानं तु यत्स्थानं तदेव गुरुवासिनाम् ।। ३६ ।।\nसप्तर्षीणां तु यत्स्थानं श्रुतं तद्वै वनौकसाम् ।।\nप्राजापत्यं गृहस्थानां स्थानमुक्तं स्वयंभुवा ।। ३७ ।।\nयतीनां यतचित्तानां तदेव वनवासिनाम् ।।\nहिरण्यगर्भं यत्स्थानं तस्मान्नावर्तते पुनः ।। ३८ ।।\nयोगिनाममृतं स्थानं व्योमाख्यं परमाकरम् ।।\nआनंदमैश्वरं नाम सा काष्ठा परमा गतिः ।। ३९ ।। ।।\nइति श्रीभविष्ये महापुराणे मध्यमपर्वणि प्रथमभागे प्रथमोऽध्यायः ।। १ ।।"
  }
]
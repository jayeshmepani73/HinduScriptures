[
  {
    "text": "।। ।। सूत उवाच ।। ।।\nअथ तंत्रविधिं वक्ष्ये पुराणेष्वपि गीयते ।।\nतन्त्रे चैव प्रतिष्ठां च कुर्यात्पुण्यतमेऽहनि।।१।।\nशतवृक्षक्षुद्रवृक्षे दशद्वादश वृक्षके ।।\nदृष्टिमात्रांतरे सेतौ कूपयागे समुत्सृजेत् ।।२।।\nन कूपमुत्सृजेज्जातु वृक्षयागे कथंचन ।।\nतुलसीवनयागे तु न चान्यं यागमाचरेत् ।। ३ ।।।\nतडागयागे सेत्वादीन्न चारामे कदाचन ।।\nन सेतुं देवयागे तु तडागं न समुत्सृजेत् ।।४।।\nतंत्रे श्राद्धं पृथङ्नास्ति कर्तुर्भेदे पृथग्भवेत् ।।\nशिवलिंगस्थापनायां न चान्यद्देवस्थापनम् ।।५।।\nस्वदेशे वर्जयेत्तं तं स्वतन्त्रेण विधीयते ।।\nविपरीते कृते चापि आयुःक्षय इति स्मृतिः ।।६।।\nतडागे पुष्करिण्या वा आरामेऽपि द्विजोत्तमाः ।।\nमानहीने मानपूर्णे दशहस्ते न दूषणम्।।७।।\nद्विसहस्राधिकं यत्र तत्प्रतिष्ठां समाचरेत्।।\nदश द्वादशवृक्षे च आरामे पूर्ववद्द्विजाः ।।८।।\nप्रतिष्ठां बिल्ववृक्षे च अन्यथा कर्णवेधनम् ।।\nकुर्याद्दोहददानं च तत्र निर्मंथनादिकम् ।।९।।\nअनंतरं प्रदातव्या लाजा मूर्ध्न्यक्षतादिकम् ।। 2.1.11.१० ।। ।।\nइति श्रीभविष्ये महापुराणे मध्यमपर्वणि पूर्वभागे एकादशोऽध्यायः ।। ११ ।।"
  }
]
[
  {
    "text": "।। सूत उवाच ।। ।।\nयज्ञभेदं त्रिभेदं च वक्ष्ये शास्त्रमतं यथा ।।\nयथावेदानुसारेण यथाग्रहण योजनम् ।। १ ।।\nशतार्धे वह्निरुद्दिष्टः शतार्धे काश्यपः स्मृतः ।।\nघृतप्रदीपके विष्णुस्तिलयागे वनस्पतिः ।। २ ।।\nसहस्रे ब्राह्मणो नाम अयुते हरिरुच्यते ।।\nलक्षहोमे तु वह्निः स्यात्कोटिहोमे हुताशनः ।।३।।\nवरुणः शांतिके ज्ञेयो मारणे ह्यरुणः स्मृतः ।।\nनित्यहोमेऽनलो नाम प्रायश्चित्ते हुताशनः ।। ४ ।।\nलोहितश्चान्नयज्ञे यो ग्रहाणां प्रत्यनुक्रमात् ।।\nदेवप्रतिष्ठायागे तु लोहितः परिकीर्तितः ।। ५ ।।\nप्रजापतिर्वास्तुयागे मंडपे चापि पद्मके ।।\nप्रपायां चैव नागाख्यो महादाने हविर्भुजः ।।६।।\nगोदाने च भवेद्रुद्रः कन्यादाने तु गोऽजकः ।।\nतुलापुरुषदाने च धाताग्निः परिकीर्तितः ।। ७ ।।\nवृषोत्सर्गे भवेत्सूर्योऽवसानांते रविः स्मृतः ।।\nपावको वैश्वदेवे च दीक्षापक्षे जनार्दनः ।। ८ ।।\nत्रासने च भवेत्कालः क्रव्यादः शरदाहने ।।\nपर्णदाहे यमो नाम ह्यस्थिदाहे शिखंडिकः ।। ९ ।।\nगर्भाधाने च मरुतः सीमंते पिंगलः स्मृतः ।।\nपुंसवे त्विंद्र आख्यातः प्रशस्तो यागकर्मणि ।। 2.1.17.१० ।।\nनामसंस्थापने चैवमुपन्यस्ते च पार्थिवः ।।\nनिष्क्रमे हाटकश्चैव प्राशने च शुचिस्तथा ।। ११ ।।\nषडाननश्च चूडायां व्रतादेशे समुद्भवः ।।\nवीतिहोत्रश्चोपनये समावर्ते धनंजयः ।। १२ ।।\nउदरे जठराग्निश्च समुद्रे वडवानलः ।।\nशिखायां च विभुर्ज्ञेयः स्वरस्याग्निः सरीसृपः ।। १३ ।।\nअश्वाग्निर्मंथरो नाम रथाग्निर्जातवेदसः ।।\nगजाग्निर्मंदरश्चैव सूर्याग्निर्विंध्यसंज्ञकः ।। १४ ।।\nतोयाग्निर्वरुणोनाम ब्राह्मणाग्निर्हविर्भुजः ।।\nपर्वताग्निः क्रतुभुजो दावाग्निः सूर्य उच्यते ।। १५ ।।\nदीपाग्निः पावको नाम गृह्याग्निर्धरणीपतिः ।।\nघृताग्निश्च नलो वायुः सूतिकाग्निश्च राक्षसः ।। १६ ।।\nइति श्रीभविष्ये महापुराणे मध्यमपर्वणि प्रथमभागेऽग्निनामवर्णनंनाम सप्तदशोऽध्यायः ।। १७ ।।।छ।।।"
  }
]
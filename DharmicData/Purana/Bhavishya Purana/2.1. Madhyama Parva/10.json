[
  {
    "text": "।। सूत उवाच ।। ।।\nशोधयेत्प्रथमं भूमिं मितां कृत्वा ततो द्विजाः ।।\nदशहस्तेन दण्डेन पञ्चहस्तेन वा पुनः ।। १ ।।\nवाहयेत्सदा वृषभैस्तडागार्थेऽपि भूमिकाम् ।।\nदेवागारस्य या भूमिः श्वेतैश्च वृषभैरपि ।। २ ।।\nया भूमिर्ग्रहयागार्थे तन्न वाहैरपि स्पृशेत् ।।\nआरामार्थे कृष्णवृषैः कृषार्थखननैरपि ।। ३ ।।\nवाहयेत्त्रिदिनं विप्राः पञ्चव्रीहींश्च वापयेत् ।।\nदेवपक्षे सप्तगुण आरामकरणे गुणः ।। ४ ।।\nमुद्गमाषौ धान्य तिलाः श्यामाकश्चेति पञ्चमः ।।\nमसूरश्च कलायश्च सप्तव्रीहिगणः स्मृतः ।। ५ ।।\nसर्षपश्च कलायश्च मुद्गो माषश्चतुर्थकः ।।\nव्रीहित्रयं माषमुद्गौ श्यामाको महिषो गणः ।। ६ ।।\nसुवर्णमृत्तिका ग्राह्या वर्णानामनुपूर्वशः ।।\nबिल्ववृक्षैरियं कुर्याद्यूपशूनध्वजे दिने ।।७।।\nअरत्निमात्रं विज्ञेयं प्रशस्तं यष्टिहस्तकम् ।।\nऊर्णासूत्रमयीं मूर्तिं कृत्वा कुर्याच्चतुष्टयम् ।। ८ ।।\nक्षीरदारुगर्तयुतं द्वादशांगुलमेव च ।।\nज्वालयेत्तिलतैलेन तथा केशरजेन वा। ।। ९ ।।\nपूर्वदिक्प्रणवे सिद्धिः पश्चिमाशागतिः शुभा ।।\nमरणे दक्षिणायां च हानिः स्यादुत्तरे स्थिते ।। 2.1.10.१० ।।\nकल्पे विपत्करं विद्यात्तथा चैव च दिग्गते ।।\nनारसिंहेन मनुना चाग्निं प्रज्वाल्य दापयेत् ।। ११ ।।\nमासे घटे तथा मासं कुर्याद्भूमिपरिग्रहम् ।।\nसूत्रयेत्कीलयेत्पश्चान्महामाने द्विजोत्तमाः ।। १२ ।।\nततो वास्तुबलिं दद्यात्खनित्रं परिपूजयेत् ।।\nआब्रह्मन्निति मन्त्रेण खनयेन्मध्यदेशतः ।। १३ ।।\nआज्येन मधुयुक्तेन गात्रमेकं प्रलेपयेत् ।।\nस्वर्णतोयैस्तथा रत्नतोयैः स्नात्वा प्रलेपयेत् ।। १४ ।।\nईशानाभिमुखेनैव कूपपक्षे विदुर्बुधाः ।।\nअकृत्वा वास्तुयागं च यस्तडागं समुत्सृजेत् ।। १५ ।।\nतस्य वैवस्वतो राजा धर्मस्यार्धं निकृन्तति ।।\nप्रासादे च तथारामे महाकूपे तथैव च ।। १६ ।।\nगृहारंभे च विप्रेंद्रा दद्याद्वास्तु बलिं ततः ।।\nशालैश्च खादिरैश्चैव पलाशैः केशरस्य च ।१७।।\nबिल्वस्य बकुलस्यैव कलौ यूपः प्रशस्यते ।।\nशुना चक्रोदरकृतं तत्पार्श्वे तु ध्वजद्वयम् ।। १८ ।।\nसर्पाकारस्तडागे च कूपे कुम्भाकृतिर्भवेत् ।।\nआरामे पद्मपुष्पाभश्छत्रकारस्तु मंडले ।।१९।।\nकुर्याच्छुनाकृतिं सेतौ विष्णुगेहे गदाकृतिम् ।।\nअश्वाकारं चाश्वमेधे नरमेधे नराकृतिम् ।।2.1.10.२०।।\nगोयागे च वृषाकारं गृहयागे ध्वजाकृतिम् ।।\nश्मशानगोप्रचारार्थं चैत्यवृक्षालयोत्तमाः ।। २१ ।।\nचक्राकारो लक्षहोमे कोटिहोमे हलाकृतिः ।।\nनक्षत्राणि तथा मूलं शस्यते द्रुमरोपणे ।। २२ ।।\nएवं शस्योदितां भूमिं शुद्धां पूर्वप्लवान्विताम् ।।\nपरिगृह्य यजेद्देवं वनपालं शिखिध्वजम् ।।२३।।\nसोमं च नागराजानं ततो बीजं सुशोधयेत् ।।\nआनयेद्धारयेत्पश्चाद्रौद्रतापेन तापयेत्।। ।।२४।।\nदिनद्वयांतरे चैव मंत्रैश्च परिमंत्रयेत् ।।\nगर्भाधानं ततः कुर्याद्विष्णुमंत्रं जपंस्त्रिधा ।। २५ ।।\nएवमस्येति मंत्रेण त्रिधा जप्त्वा विमार्जयेत् ।।\nदेहि मेति च मंत्रेण संप्रोक्ष्य दशवारिणा ।।२६।।\nइत्यगृहीतमनुना पञ्चधा परिमंत्रितम् ।।\nत्र्यंबकेनेति मंत्रेण बीजमारोपयेत्ततः ।। २७ ।।\nभार्यामृतुमतीं स्नात्वा पञ्चमेऽहनि सत्तमाः ।।\nउत्संगे स्थापयित्वा च चुम्बयेन्मंत्रयेत्ततः ।। २८ ।।\nएवं वृक्षस्य संस्कारमध्येऽपि त्वनुगच्छति ।।\nतेन पुत्रत्वमाप्नोति नात्र कार्या विचारणा ।। २९ ।।\nतुलस्या बीजमादाय वैष्णवर्क्षे द्विजोऽहनि ।।\nखानयेदपि गोमूत्रबिंदुतोयैः प्रसेचयेत् ।। 2.1.10.३० ।।\nएतां तु स्वर्गमाप्नोति सितकुंभे निपातयेत् ।।\nएकरात्रं परिस्थाप्य तत आरोपयेद्भुवि ।। ३१ ।।\nअविधौ कूपवाप्यादौ खनने सूयते क्वचित् ।।\nकुर्वंति सहकारादिरोपणं ये नराधमाः ।।\nलभंते न फलं तेषामिह चाभ्येत्यधोगतिम् ।। ३२ ।।\nनदीतीरे श्मशाने च स्वगृहस्य च दक्षिणे ।।\nतुलसीरोपणं कृत्वा याति कर्ता यमालयम् ।। ३३ ।।\nपत्रपुष्पफलानां च रजोरेणुसमागमाः ।।\nपोषयंति च पितरं प्रत्यहं प्रतिकर्मणि ।। ३४ ।।\nयस्तु वृक्षं प्रकुरुते छायापुष्पफलोपगम् ।।\nपथि देवालये चापि पापात्तारयते पितॄन्।।\nकीर्तिश्च मानुषे लोके प्रत्यभ्येति शुभं फलम् ।। ३५ ।।\nअतीतानागताश्चातः पितॄन्स स्वर्गतो द्विजाः।।\nतारयेद्वृक्षरोपी च तस्माद्वृक्षं प्ररोपयेत ।।३६।।\nअपुत्रस्य हि पुत्रत्त्वं पादपा इह कुर्वते ।।\nयत्नेनापि च विप्रेंद्रा अश्वत्थारोपणं कुरु ।। ३७ ।।\nशतैः पुत्रसहस्राणामेक एव विशिष्यते ।।\nकामेन रोपयेद्विप्रा एकद्वित्रिप्रसंख्यया ।। ३८ ।।\nमुक्तिहेतुः सहस्राणां लक्षकोटीनि यानि च ।।\nधनी चाश्वत्थवृक्षे च अशोकः शोकनाशनः ।।३९।।\nप्लक्षो भार्याप्रदश्चैव बिल्व आयुष्यदः स्मृतः ।।\nधनप्रदो जंबु वृक्षो ब्रह्मदः प्लक्षवृक्षकः ।। 2.1.10.४० ।।\nतिंदुकात्कुलवृद्धिः स्याद्दाडिमी कामिनीप्रदः ।।\nबकुलो वंजुलश्चैव पापहा बलबुद्धिदः ।। ४१ ।।\nस्वर्गप्रदा धातकी स्याद्वटो मोक्षप्रदायकः ।।\nसहकारः कामप्रदो गुवाकः सिद्धिमादिशेत् ।। ४२ ।।\nसर्वशस्यं बलबले मधुके चार्जुने तथा ।।\nकदंबे विपुला कीर्तिस्तिंतिडी धर्मदूषिकः ।। ४३ ।।\nजीवंत्या रोगशांतिः स्यात्केशरः शत्रुमर्दनः ।।\nधनप्रदश्चैव वटो वटः श्वेतवटस्तथा ।। ४४ ।।\nपनसे मंदबुद्धिः स्यात्कलि वृक्षः श्रियं हरेत् ।।\nकलिवृक्षं च शाखोट उदरावर्तकं तथा ।। ४५ ।।\nतथा च मर्कटीनीपरोपणात्संततिक्षयः ।।\nशिंशपां चार्जुनं चैव जयंती हय मारकान् ।।\nश्रीवृक्षं किंशुकं चैव रोपणात्स्वर्गमादिशेत् ।। ४६ ।।\nन पूर्वां रोपयेज्जातु समिधं कंटकीद्रुमम् ।।\nकुशं पद्मं जलजानां रोपणाद्दुर्गतिं व्रजेत् ।। ४५ ।।\nमंदारे कुलहानिः स्याच्छाल्मले शुकबुद्धिमान् ।।\nनिंबे पशुविनाशः स्याच्छत्राके कुलपांसलः ।। ४८ ।।\nउत्पन्ने कुलपातः स्या त्पशोरेव क्षयो भवेत् ।।\nशत्रुवृद्धिः काकनादे बलपूगे हतश्रियः ।। ४९ ।।\nविना क्रतौ विरुद्धश्च न सिंहं द्विजसत्तमाः ।।\nक्रतौ हि स्याद्विरुद्धश्च प्राप्नुयान्नरकाकृतिम् ।। 2.1.10.५० ।।\nसहकारसहस्रात्तु वरिष्ठं धातकीद्वयम् ।।\nतस्माच्चैव सहस्राद्धि पाटलैका विशिष्यते ।। ५१ ।।\nपाटलानां शतात्पश्चादेकरक्तवटो भवेत् ।।\nवटानां द्विसहस्राच्च पंचकं नागकेशरम् ।। ५२ ।।\nतस्माद्वरिष्ठः श्रीवृक्षो जंबूवृक्षः प्रशस्यते ।।\nतस्माद्धिमवतो ज्ञेयः श्रीपर्णीवृक्ष उत्तमः ।। ५३ ।।\nतिंदुकस्य त्रयश्चैव जंबूवृक्षस्य पंचकम् ।।\nकदंबार्जुनवृक्षस्य नारिकेरस्य च त्रयम् ।।\nएवमुक्त्वा स धर्मात्मा कारयेत्कीदृशं बलम् ।। ५४ ।।\nकल्पकोटिसहस्राणि कल्पकोटिशतानि च ।।\nस्वर्गभोगं समश्नाति विधिवद्द्रुमरोपणे ।। ५५ ।।\nजन्मत्रयादिकं पापं विनाश्य स्वर्गमादिशेत् ।।\nशतरोपी च ब्रह्मत्वं विष्णुत्वं च सहस्रके ।। ५६ ।।\nतुलसीरोपणाच्चैत्र आधिव्याधियुतो भवेत् ।।\nवैशाखे कीर्तिमाप्नोति ज्येष्ठे तु मरणं व्रजेत् ।। ५७ ।।\nआषाढे कीर्तिमाप्नोति श्रावणे परमां गतिम् ।।\nभाद्रे धनागमश्चैव आश्विने कार्तिके क्षयः ।।\nतुलसी त्रिविधा लोके कृते श्वेता प्रशस्यते ।। ५८ ।।\nकिंचिच्छेदं च यः कुर्यादश्वत्थस्य वटस्य च ।।\nश्रीवृक्षस्य च विप्रेंद्राः स भवेद्ब्रह्मघातकः ।। ५९ ।।\nमूलच्छेदेन विप्रेंद्राः कुलपातो भवेदनु ।।\nवृक्षच्छेदी भवेन्मूक आधिव्याधिशतं भजेत् ।।\nसायं प्रातश्च घर्मांते शीतकाले दिनांतरे ।। 2.1.10.६० ।।\nफलमामकुलत्थश्च माषो मुद्गास्तिला यवाः ।।\nनृत्यगीतपयःकेशफलपुष्पप्रदो भवेत् ।। ६१ ।।\nअविकाकसकृच्चूर्णं यवचूर्णानि यानि च ।।\nगोमांसमुदकं चैव सप्तरात्रं निधापयेत् ।। ६२ ।।\nतमेकं सर्ववृक्षाणां फलपुष्पादिवृद्धिदम् ।।\nरोहिमत्स्यस्य पित्तानि धान्याकं तत्र स्थापयेत् ।। ६३ ।।\nतेनोदकादिसेकश्च कृतो वै वृद्धिमादिशेत् ।।\nतित्तिडीबीजमादाय इक्षुदंडेन मर्दयेत् ।।६४।।\nतेनाशोके प्रसेकः स्यात्सहकारस्य वृद्धिमान् ।।\nनालिकेरोदकं चैव माक्षिकैः सह सेचयेत् ।। ६५ ।।\nदोहदं सर्ववृक्षाणां पूगादीनां विशेषतः ।।\nदशशिराबीजयुतादभिषेकाच्च जीवति ।। ६६ ।।\nप्राक्प्रसूतिर्गवादीनां छागादिमहिषस्य च ।।\nजरासु तोयं वृक्षाग्रे स्थापयेदविचारयन् ।। ६७ ।।\nपरस्य सहकारस्य फलं स्यान्नात्र संशयः ।।\nमेषस्य च  वितालस्य यवागूं च समाहरेत् ।। ६८ ।।\nतत्र मासैः सर्षपैश्च पूरयेन्मर्दयेत्ततः ।।\nगुवाकवृक्षकं देव घर्षयेन्मर्दयेत्त्रिभिः ।। ६९ ।।\nमृतोऽपि जीवयेच्छीघ्रं म्रियमाणोऽपि जीवति ।।\nनिंबपत्रं योगपत्रं शतावरिपुनर्नवाम् ।। 2.1.10.७० ।।\nक्षीरिकाताम्रकैः पत्रैर्धूमं दद्याद्दिनत्रयम् ।।\nसहकारस्य मूलेन कीट रोधो न जायते ।। ७१ ।।\nततः प्राधान्यतो वक्ष्ये द्रुमाणां दोहदोऽन्यथा ।।\nमत्स्योदकेन सिक्तेन आम्राणां वृद्धिरिष्यते ।। ७२ ।।\nपक्वाम्रं रुधिरं चैव दाडिमानां प्रशस्यते ।।\nयवोदकं सगोमांसं केतकीनां प्रशस्यते ।। ७३ ।।\nक्षीरके बलवृद्धिः स्यात्तिंदुकः करमर्दकः ।।\nमांसपूति रसामज्जा शोकताले गुवाकके ।। ७४ ।।\nसपूतिमांसं सघृतं नालिकेरस्य रोहितम् ।।\nमधुयष्ट्युदकैः सेकात्सामान्यं निहितं भवेत् ।। ७५ ।।\nकपित्थबिल्वयोः सेकं गुडतोयेन सेचयेत् ।।\nजातीनां मल्लिकानां च कुंदानां रंतिकस्य च ।। ७६ ।।\nगंधतोयसितकरं सर्पनिर्मोकधूपकम् ।।\nकूर्ममांसमन्नरसं विडंगस्य च पुष्पकम् ।। ७७ ।।\nरथ्यावृक्षे प्रतिष्ठाप्य फलवाञ्जायते ततः ।।\nवातसर्पस्य निर्मोकं तगराजगवस्य च ।। ७८ ।।\nदद्याद्धूपं धान्यमध्ये धान्यवृद्धिश्च जायते ।।\nमयूरपत्रमादायच्छागरोमाणि सप्त वै ।। ७९ ।।\nएरंडतैलयोगेन दद्याद्धूपं निशागमे ।।\nहिंगुकुसुमसंयोगान्मूषिकाणां परिन्यसेत् ।। 2.1.10.८० ।।\nकरिविष्ठामृच्छविष्ठां कृत्तिकायां समाहरेत् ।।\nनिशातोये प्रसेकः स्यात्तत्क्षात्रमूलकं हरेत् ।। ८१ ।।\nअश्वत्थमूले दशहस्तमात्रं क्षेत्रं पवित्रं पुरुषोत्तमस्य ।।\nअश्वत्थच्छायासलिलस्य मध्ये विशेषतो वै त्रिपथैव गंगा ।। ८२ ।।\nबाहुविंशांतरे रोपेत्सहकारं स धर्मवित् ।।\nकलाहस्तांतरं धात्री बकुलं वंजुलं तथा ।। ८३ ।।\nश्रैपर्णिकं च पुन्नागं श्रीवृक्षं द्विगुणं तरौ ।।\nहस्ते शैलमये चैव उत्तमं मानमीरितम् ।। ८४ ।।\nशैलेष्टकादिरचिते चतुर्हस्ते तु संमिते ।।\nवाप्यादीनां तु कूपानामेकवृक्षादिकस्य च ।। ८५ ।।\nश्रीविष्णोर्वृक्षपक्षे च वरुणेष्टं च कूपके ।।\nगणेशं पूजयेत्कुम्भं दिक्पालांश्च विशेषतः ।। ८६ ।।\nअग्निकार्यं विना कुर्यात्प्रकुर्याच्च सतां गतिम् ।।\nश्रुत्वा कृतिं विधानेन अन्येषां वा तथोद्भवम् ।। ८७ ।।\nअन्येषां चैव वृक्षे च तथा च तुलसीवने ।।\nकुम्भे वनस्पतिः स्थाप्यः पूजयेद्धोमयेत्ततः।। ८८ ।।\nवृक्षान्वानेन संस्कृत्य वासोभिरभिवेष्टयेत् ।।\nशुच्यमानमिदं ज्ञेयमन्येषां वा तथोद्भवम् ।। ८९ ।।\nतुलस्याः सहकारस्य ब्रह्मवृक्षस्य चैव हि ।।\nअश्वत्थस्य वटस्यैव स्वर्णतामथ वेधयेत् ।। 2.1.10.९० ।। ।।\nइति श्रीभविष्ये महापुराणे मध्यमपर्वणि प्रथमभागे दशमोऽध्यायः ।। १० ।।"
  }
]
[
  {
    "text": "।। सूत उवाच ।। ।।\nअंतर्वेदिं प्रवक्ष्यामि ब्रह्मणोक्तं युगांतरे ।।\nबहिर्वेदं तथैवोक्तं शस्तं स्याद्द्वापरे कलौ ।। १ ।।\nज्ञानसाध्यं तु यत्कर्म अंतर्वेदीति कथ्यते ।।\nदेवतास्थापनं पूजा बहिवेंदिरुदाहृता ।। २ ।।\nप्रपापूर्तादिकं चैव ब्राह्मणानां च तोषणम् ।।\nगुरुभ्यः परिचर्या च बहिर्वेदी द्विधा मता ।। ३ ।।\nअकामेन कृतं कर्म कर्म च व्यसनादिकम् ।।\nअंतर्वेदी तदेवोक्तं बहिर्वेदी विपर्ययः ।। ४ ।।\nधर्मस्य कारणं राजा धर्ममेतद्भवेन्नृपः ।।\nतस्मान्नृपं समाश्रित्य बहिर्वेदी ततो भवेत् ।। ५ ।।\nसप्ताशीतिर्बहिर्वेदी सारमेषां तृतीयकम् ।।\nदेवतास्थापनं चैव प्रासादकरणं तथा ।। ६ ।।\nतडागकरणं चैव तृतीयं न चतुर्थकम् ।।\nपंचमं पितृपूजा च गुरुपूजापुरःसरा ।। ७ ।।\nअधिवासः प्रतिष्ठा च देवतानामविक्रिया ।।\nप्रतिमाकरणं चैव वृक्षाणामथ रोपणम् ।। ८ ।।\nत्रिविधा सा विनिर्दिष्टा उत्तमा चाथ मध्यमा ।।\nकनिष्ठा शेषकल्पश्च सर्वकार्येष्वयं विधिः ।। ९ ।।\nत्रिधा भवति सर्वत्र प्रतिष्ठादिविधिर्मतः ।।\nपूजाहोमादिभिर्दानैर्मानतश्च त्रिभागतः ।। 2.1.9.१० ।।\nत्र्यहसाध्यविधानेन अष्टाविंशतिदेवताः ।।\nत्रिधा भवति सर्वत्र प्रतिष्ठादिविधिर्मतः ।। ११ ।।\nप्रत्यहं पूजयेत्तत्र जापकास्तत्र षोडश ।।\nउत्तमोऽसौ विधिः कृत्स्नो ह्यश्वमेधफलप्रदः ।। १२ ।।\nचत्वारो याजकास्तत्र त्रयोविंशतिदेवताः ।।\nब्रहदिक्पाल वारुण्यं पृथिवी च शिवस्तथा ।। १३ ।।\nएकाहेनैव पूजा च मध्यमः कथितो विधिः ।।\nगणेशग्रहदिक्पालान्वरुणं च शिवं तथा ।। १४ ।।\nसंपूज्य पूज्यते यत्र कनिष्ठोऽसौ विधिः स्मृतः ।।\nएकवृक्षश्चैकरूपैः प्रतिमाक्षुद्रदेवताः ।। १५ ।।\nनलिनीदीर्घिकागर्तवापीमलप्रपादिकम् ।।\nएषां संस्कारकार्येषु प्रतिमानां परिष्क्रिया ।। १६ ।।\nअग्निकार्यं ततः कृत्वा न कुर्याद्विधिविस्तरम् ।।\nगणेशग्रहदिक्पालान्पूजयेदुपचारतः ।। १७ ।।\nवाप्यादेः पुष्करिण्याश्च क्षिपेद्गंगाजलं ततः ।।\nउलूखलद्वयेनापि जीर्णानां तु कदाचन ।। १८ ।।\nसेतुप्रासादवापीनां प्रतिष्ठां नैव कारयेत् ।।\nप्रासादः सेतवश्चैव तडागाद्यास्तथैव च ।। १९ ।।\nत्रिभिर्वर्णैः प्रतिष्ठार्हा जीर्णानां तु समुद्गताः ।।\nमुनयो मानमिच्छंति अमानं न हि दृश्यते ।। 2.1.9.२० ।।\nतस्मान्मानं प्रवक्ष्यामि यन्मानं यादृशं फलम् ।।\nषष्टिहस्तप्रमाणेन तदुक्तं वारणोदितम् ।। २१ ।।\nएकषष्टिहस्तमितं प्रासादं चोत्तमं विदुः ।।\nमध्यं तदर्धं विज्ञेयं कनिष्ठं तत्परं स्मृतम् ।। २२ ।।\nअथ वा देवमानेन कर्तव्यं भूतिमिच्छता ।।\nयस्तडागं नवं कृत्वा जीर्णं वा नवतां नयेत् ।। ।। २३ ।।\nसर्वं कुलं समुद्धृत्य स्वर्गलोके महीयते ।।\nवापीकूपतडागाश्च उद्यानप्रवहास्तथा ।। २४ ।।\nपुनः पुनश्च संस्कार्यो लभते मौक्तिकं  फलम् ।।\nगुणानां च प्रमाणेन प्रतिमानं विभागतः ।। २५ ।।\nद्विशतेन शतेनापि प्रासादस्यैष निश्चयः ।।\nसहस्रहस्तविस्तारं दैर्घ्येणाष्टाधिकं भवेत् ।। २६ ।।\nतडागं तं विजानीयात्प्रथमं मानमीरितम् ।।\nमध्यं चतुःशतेनापि प्रस्तावे दशहीनकम् ।। २७ ।।\nकनिष्ठं त्रिशतं चैव प्रस्थे स्याद्विंशहीनकम् ।।\nतदर्धेन कलौ ज्ञेयं तदर्धेन तदर्धकम् ।। २८ ।।\nतडागमानं विज्ञेयं त्रिवर्गफलदायकम् ।।\nअथ पुष्करिणीपक्षे द्वे शते मानमुत्तमम् ।। २९ ।।\nतडागे द्विगुणा नेमी मानार्धे गर्तमीरितम् ।।\nतत्क्षेत्रं वारुणं स्थानं त्र्युदितं तद्बहिः स्मृतम् ।। 2.1.9.३० ।।\nचतुर्थं चैव गांधर्वं पैशाचं पंचमं विदुः ।।\nयक्षस्थानमिता भागे एवं सर्वक्रमाणि हि ।। ३१ ।।\nअशीतिहस्तमानेन नलिन्या मणिरुच्यते ।।\nपञ्चहीनं च प्रस्तावे एवं मानविदो विदुः ।। ३२ ।।\nषष्टिहस्तेन नलिनी प्रस्तावे तुर्यहीनकम् ।।\nचतुःषष्टिहस्तमिता दीर्घिका च प्रकीर्तिता ।। ३३ ।।\nतुर्यहीनं च प्रस्तावे गर्ते मानं न विद्यते ।। ३४ ।।\nअग्नौ रोगो बंधुनाशश्च याम्यां मृत्युश्चोग्रः प्राप्यते राक्षसे च ।।\nभीतिश्चोग्रा प्राप्यते वायवीये तस्मादेता वर्जनीयाः प्रयत्नात् ।। ३५ ।।\nविप्रादीनां देवतानां समाजे मेरुस्थाने यत्र तत्रैव कुर्यात् ।।\nनद्यास्तीरे वर्जयेद्वा स्मशाने तडागाद्वै आश्रमादीञ्जनानाम् ।। ३६ ।।\nयदा प्रतिष्ठां न करोति मूढः प्रासादवाप्यादिषु पापचेताः ।।\nभयं समाप्नोति च पापमुग्रं पदेऽहिना वै वधभागितां व्रजेत् ।। ३७ ।।\nयदा तु दीर्घासरसीतडागप्रासादकूपादिषु निर्मितानि ।।\nकुर्वंति चान्यानि यदा मखानि भवंति नैवास्य फलप्रदानि ।।३८।।\nयदप्रतिष्ठेषु निपानकेषु प्रासादकूपेषु वनादिकेषु ।।\nप्रतिष्ठिते यत्फलमाप्नुवंति फलं तदाल्पाल्पकमाहुरस्य ।।३९ ।।\nतस्मात्प्रतिष्ठां विधिना जलादेः कुर्याद्यथेष्टं प्रयतो मनुष्यः ।।\nपुण्यार्जनेनैव धनेन काले स्ववित्तसाध्येन शुभाशयेन ।। 2.1.9.४० ।।\nप्रसादे मृन्मयं पुण्यं मयैतत्कथितं द्विजाः ।।\nतस्माच्चतुर्गुणं  प्रोक्तं तृणकाष्ठमये तथा ।। ४१ ।।\nतृणमये शतमयं तदर्धं नववल्कले ।।\nतस्माद्दशगुणं प्रोक्तं कृते दारुमये भवेत्।। ४२ ।।\nततो दशगुणं प्रोक्तमिष्टिकारचिते शुभे ।।\nतस्माच्छतगुणं शैले सहस्रं ताम्ररौप्यके ।। ४३ ।।\nततश्च शतसाहस्रं सौवर्णे द्विजसत्तमाः ।।\nअनंतफलमाप्नोति रत्नादि रचिते तथा ।। ४४ ।।\nयदतीतं भविष्यच्च कुलानामयुतं नरः ।।\nविष्णुलोकं नयत्याशु कारयित्वा हरेर्गृहम्।। ४५ ।।\nकनिष्ठं मध्यमं श्रेष्ठं कारयित्वा हरेर्गृहम् ।।\nअर्धं च वैष्णवं लोकं मोक्षं च लभते क्रमात् ।। ४६ ।।\nहस्तानां पोडशैर्यावत्प्रस्थे स्यात्करहीनकम्।।\nतृणवंशमये मानं मध्यं चार्ककरं भवेत् ।। ४७ ।।\nकनिष्ठं तारहस्तं स्यादुत्तमं पंचविंशतिः ।।\nसर्वोत्तमं च द्वात्रिंशच्चतुष्कोणे महाफलम् ।। ४८ ।।\nपुरद्वारं च कर्तव्यं चतुरस्रं समं भवेत् ।।\nअष्टकोणं न कर्तव्यं त्रिपुरं च कलौ युगे ।। ४९ ।।\nसुरवेश्मनि यावंतो द्विजेन्द्राः परमाणवः ।।\nतावद्वर्षसहस्राणि स्वर्गलोके महीयते ।। 2.1.9.५० ।।\nकर्तुर्दशगुणं प्रोक्तमापानपरिपालकः ।।\nपतितान्युद्धरेद्यस्तु स सर्वं फलमश्नुते ।। ५१ ।।\nपतितं पतमानं च तथार्द्धस्फुटितं तथा ।।\nसमुद्धृत्य हरेर्वेश्म द्विगुणं फलमाप्नुयात् ।। ५२ ।।\nपतितस्य तु यः कर्ता पतमानस्य रक्षिता ।।\nविष्णोरधितलस्यैव मानवः स्वर्गभाग्भवेत् ।। ५३ ।।\nयः कुर्याद्विष्णुप्रासादं ज्योतिर्लिंगस्य वा क्वचित् ।।\nसूर्यस्यापि विरिंचेश्च दुर्गायाः श्रीधरस्य च ।। ५४ ।।\nस्वयं स्वकुलमुद्धृत्य कल्पकोटिं वसेद्दिवि ।।\nस्वर्गाद्भ्रष्टो भवेद्राजा धनी पूज्यतमोपि वा ।। ५५ ।।\nदेवीलिंगेषु योनौ वा कृत्वा देवकुलं नरः ।।\nस्मरत्वं प्राप्नुयाल्लोके पूजितो दिवि सर्वदा ।। ५६ ।।\nप्रावृट्काले स्थितं तोयमग्निष्टोमफलं लभेत् ।।\nशरत्कालस्थितं तोयं यज्ञतोयाद्विशिष्यते ।। ५७ ।।\nनिदाघकाले पानीयं यस्य तिष्ठति वापिनः ।।\nस्वर्गं गच्छेत्स नरकं न कदाचिदवाप्नुयात् ।। ५८ ।।\nएकाहं तु स्थितं तोयं पृथिव्यां द्विजसत्तमाः ।।\nकुलानि तारयेत्तस्य सप्त सप्त पराणि च ।। ५९ ।।\nपूर्वं पितृकुले सप्त तद्वन्मातृकुले द्विजाः ।।\nचतुर्दशमिदं ज्ञेयं शतलेखं ततः शृणु ।। 2.1.9.६० ।।\nपितुरूर्ध्वं कुलं विंशं मातुरूर्ध्व कुलं तथा ।।\nतद्वत्परं विजानीयाद्भार्यायाः पंच एव च ।। ६१ ।।\nपंच वै मातृतश्चास्य पितुर्मातामहे कुले ।।\nपंच पंच विजानीयान्मातुर्मातामहस्य च ।। ६२ ।।\nगुरोः पितृकुले पंच तस्य मातृकुले तथा ।।\nआचार्यस्य कुले द्वंद्वं दशराजकुलस्य च ।। ६३ ।।\nराज्ञो मातामहकुले पंच चैव प्रकीर्तिताः ।।\nएकोत्तरं शतकुलं परिसंख्यातमेव च ।।६४।।\nआत्मना सह विप्रेंद्रा उद्धारः संमतः स्मृतः ।।\nकुर्याद्देवार्चनं तीर्थे स्वविमुक्ते दशार्णवे ।।६५।।\nसमुद्धरेत्कुलशतं शृणु विंशकुलं द्विज ।।\nपंच पंच च पित्रोश्च पितुर्मातामहस्य च ।। ६६ ।।\nमातुर्मातामहस्यैव जातिं द्वंद्वमुदाहृतम्।।\nगुरोः संतानके द्वंद्वं तद्वद्यादवसात्त्वतौ ।।६७।।\nपरपक्षस्य चैकं स्यादेकविंशं कुलं क्रमात्।।\nपानीयमेतत्सकलं त्रैलोक्यं सचराचरम्।। ।। ६८ ।।\nपानीयेन विना वृत्तिर्लोके नास्तीति कर्हिचित्।।\nवारस्वस्थं पुष्पखंडं तोये पतति यावति ।।६९।।\nतावत्कालं वसेत्स्वर्गे चान्ते ब्रह्मत्वमाप्नुयात् ।।\nतस्मात्तोयोपरि गृहं प्रसादोपरि वर्जयेत्।।2.1.9.७०।।\nसूर्यरश्मियुतं यद्वै तत्तोयं तु विनिंदतम्।।\nचंद्ररश्मिविहीनं यन्नामृतत्वाय कल्पते ।।७१।।\nतस्माद्दशगुणं कुंडे तस्माद्दशगुणं ह्रदे।।\nदेवानां स्थापनं कुर्यादविमुक्तफलं शुभम् ।।७२।।\nसुस्थितं दुःस्थितं वापि शिवलिंगं न चालयेत् ।।\nचालनाद्रौरवं याति  न स्वर्गं न च स्वर्गभाक् ।।७३।।\nउच्छन्नगरग्रामे स्थानत्यागे च विप्लवे ।।\nपुनः संसारधर्मेण स्थापयेदविचारयन्।।७४।।\nबाहुदंतादिप्रतिमा विष्णोश्चान्यस्य सत्तमाः।।\nन चालयेत्स्थापिते च विप्रवृक्षं न चालयेत् ।।४।।\nकेशवं हरिवृक्षं च मधूकं किंशुकं तथा।।\nनाकाले स्थापयेज्जातु चालनाद्ब्रह्महा भवेत।।७६।।\nदेवालयस्य पुरतः कुर्यात्पुष्करिणी द्विजाः।।\nब्राह्मणानां समाजे च राजद्वारे चतुष्पथे।।७७।।\nदेवाथें ब्राह्मणार्थे च मुखं कुर्याच्च सर्वतः ।।\nपश्चिमे पुष्टिकामं तु उत्तरे सर्वकामदम् ।। ७८ ।।\nयाम्ये स्वार्थं न कुर्वीत कोणे तु नरकं भवेत् ।।\nमुखं प्रकल्पयेन्मध्ये केचिदुत्तरलंघनम् ।। ७९ ।।\nकुर्याद्दक्षिणपूर्वे तु अर्कहस्तप्रमाणतः ।।\nतडागे तु फलाहस्तं हस्तिकं ह्रासयेत्क्रमात् ।। 2.1.9.८० ।।\nतृप्ये हस्तं नलिन्यादावतो हीनं न कारयेत् ।।\nगर्ततृणं कलाहस्तं तडागेऽत्र प्रचक्ष्यते ।। ८१ ।।\nहीने हीनतरं कुर्याद्धस्तमानेन ह्रासयेत् ।।\nयूपस्तथा खादिर एव कार्यः श्रैपर्णिको धात्रिसमुद्भवश्च ।।\nमानस्तथा षोडशहस्तसम्मितो रत्नात्सगण्डीयुगकामयोजितैः ।। ८२ ।।\nआनाहभग्ने च भवेच्च तस्य विंशां गुलो द्विगुणो मध्यगश्च ।।\nमध्येंऽगुलैश्च हीनः कार्यः शुभदः सर्वदा स्यात् ।। ८३ ।।\nएवंविधश्चैव तडागयूपो मध्ये तथा षोडशहस्तसंमितः ।।\nकूपे च यूपोप्यथ हस्तमात्रस्ततश्चतुर्हस्तमितः प्रकीर्तितः ।। ८४ ।।\nआरामयोगेऽप्यथ मण्डपे च कार्यश्चतुर्हस्तमितोऽथ यूपः ।।\nसंपूर्णमाने कथितं प्रमाणं हीने तु हीनं प्रवदंति तज्ज्ञाः ।।\nहस्तद्वयं प्रापितव्यं तडागे हस्तः सार्धः पुष्करिण्यां प्ररोपः ।।८५।।\nप्रादेशं वै हस्तमानं कूपयूपस्य रोपतः ।।\nन कुर्याज्जलमग्नं च यूपं सर्वत्र सत्तमाः ।। ८६ ।।\nतडागे चापि आरामे स्थापयेच्च जलोपरि ।।\nहस्तमर्धं तदर्धं स्यान्मानेनानेन दापयेत् ।।\nवाप्यां गर्ते पुष्करिण्यां प्रकुर्याज्जलसंमितम् ।। ८७ ।।\nयावत्प्रतोलीगतरेणुसंगसंख्यागणो नो जरतामुपैति ।।\nतावत्सुरेशः सुरलोकवासी प्रासादकृज्जातु न जायते हि ।।८८।।\nकिं वा वाच्यः पुष्करिण्या प्रभावः कर्ता यः स्याद्वारुणो ब्रह्मलोकात् ।।\nयावत्कालो बाहुमात्रोद्धता स्याद् दृष्टिःप्रोक्ता न निवर्तेत्कदाचित् ।। ८९ ।।\nलक्षैकमाराममयोत्तमः स्यान्मध्यं तदर्धं च कनिष्ठमानम् ।।\nतदर्धं वा प्रशस्तं तदनन्यं मुनयो वदंति ।।\nविनार्जुनैर्बदरैः शैलुकैश्च हीनं कुर्याच्छानलैः पातिलैश्च ।। 2.1.9.९० ।।\nइति श्रीभविष्ये महापुराणे मध्यमपर्वणि प्रथमभागे पूर्तनिर्णयो नाम नवमोऽ ध्यायः ।। ९ ।।."
  }
]
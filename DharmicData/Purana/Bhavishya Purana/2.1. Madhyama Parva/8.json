[
  {
    "text": "।। सूत उवाच ।। ।।\nशृणुध्वं विप्रसंघाताः पुराणं देवसंमतम्।।\nयच्छ्रुत्वा मुच्यते पापात्पुरुषो ब्रह्महत्यया।।१।।\nतृतीयं शैवमाख्यातं ततो भागवतं परम्।।\nपंचमं च तथा मात्स्यं भविष्यं षष्ठमुच्यते ।।२।।\nअसामर्थ्ये च मात्स्योक्तं वैष्णवं च भविष्यकम् ।।\nभारते चापि पर्वं च शांतिभैष्मीयकं तथा ।। ३ ।।\nपराशरमतं गृह्यं गोभिलोक्तानि यानि च ।।\nकात्यायनोक्तमपरमभ्यसेन्निगमादितः ।। ४ ।।\nअंतरेणागते मर्त्ये शास्त्रं नाध्यापयेत्क्वचित् ।।\nएकरात्रं गते मर्त्ये त्रिरात्रमजमेषयोः ।। ५ ।।\nमंडूके पंचरात्रं तु सर्पे रात्रिचतुष्टयम् ।।\nसंवत्सरं तु तुरगे गजे द्वादशवत्सरान् ।। ६ ।।\nमासमेकं खरे काके स्थानत्यागान्न कुत्रचित् ।।\nकेरवे वा रवे चैव अहोरात्रं प्रचक्षते ।।७।।\nत्रिरात्रमपि मार्जारे नकुले मूषके खरे ।।\nहंसे दिनमनध्यायं क्षुद्रजंतौ न दूषणम् ।। ८ ।।\nअध्यापयेद्गुरोः पुत्रं ज्ञानिनं धार्मिकं शुचिम् ।।\nभक्तं शांतं वैष्णवं च जितक्रोधं जितेंद्रियम् ।। ९ ।।\nअध्यात्माध्यापयेदेभ्यः शठं पापहरं द्विषम् ।।\nअन्यायेनैव यच्छतमभयं दांभिकं द्विषम्।।2.1.8.१०।।\nनिरर्थकं मंथरं च विशुश्रूषुमयाजकम् ।।\nषण्डं चैवानृजुं क्रुद्धं कृपणं व्यसनार्थिनम्।। ११ ।।\nनिंदकं चाविधिज्ञं च दूरतः परिवर्जयेत् ।।\nअप्रच्छन्ननतं ब्रूयात्पुत्रपौत्रादिकादृते ।। १२ ।।\nविद्यया सह मर्तव्यं न दद्याच्च पृथग्जने ।।\nअतो विद्या वदत्येवं पाठयंतं द्विजोत्तमम् ।।१३।।\nमा दद्याद्भक्तिहीनाय दुर्जनाय दुरात्मने ।।\nअप्रमादाय विप्राय शुचये ब्रह्मचारिणे ।। ।। १४।।\nसार्थकाय विधिज्ञाय साधवे देहि सत्तम ।।\nदद्याद्यदि निषिद्धाय विद्याधनमनुत्तमम् ।। १५ ।।\nतयोरेकतरो गच्छेदचिरेण यमक्षयम् ।।\nअन्यायेन ग्रहं विद्यामन्यं पाठयते सुखात् ।। १६ ।।\nस याति नरकं घोरं विद्यावर्ज्यः स उच्यते ।।\nआध्यात्मिकं वैदिकं चालौकिकं वाथ यो वदेत्।।१७।।\nमानमादौ प्रणम्याथ ततोऽधीयीत सुव्रतः ।।\nकर्मकांडं ज्योतिषस्य तद्विना न समभ्यसेत् ।। १८।।\nचूतभोगसमभ्यासाद्दरिद्रश्चाभिजायते ।।\nवादभागसमभ्यासाद्धननाशाय जायते ।।१९।।\nनिधिभागसमभ्यासाज्जायते नारके कुले।।\nयान्यनुक्तानि शास्त्राणि माननीयानि यानि च ।।2.1.8.२०।।\nम्लेच्छोक्तानि महिम्नानि नाभ्यसेद्दूरतस्त्यजेत् ।।\nलोकानां ज्ञानवृद्ध्यर्थं यः कुर्याद्धर्मसंग्रहम् ।। २१ ।।\nप्रवर्तयित्वा स गुरुर्भवेज्जानप्रदः पिता ।।\nज्ञानदाता च लोकानां तेषु धर्मः प्रवर्तते।।२२।।\nनिगमानां ज्योतिषाणां वेदानां नाटकस्य च ।।\nव्याख्यानसंग्रहं कृत्वा कलौ नाशमवाप्नुयात् ।।२३।।\nवेदानां धर्भशास्त्राणां पुराणानां तथैव च ।।\nमीमांसाज्योतिषां चैव नाटकानां विरंचिनी।।२४।।\nभागावसाने कथितः   पुराणाध्याय एव च ।।\nपुष्पकश्च परिच्छेदः खंडश्च प्रतिखंडकः ।।२५।।\nव्यवहारश्चार्थशास्त्रमश्वशास्त्रस्य चैव हि ।।\nयस्य भागावसाने तु प्रयोक्तव्यः स एव हि।। ।।२६।।\nतत्संग्रहेपि कविना नियोक्तव्यः स एव हि।।\nयस्य नात्रोपदेशे तु प्रवर्तयति संग्रहः ।।२७।।\nतत्तदक्षरसख्यानां ब्रह्मलोकान्न तच्च्युतिः ।।\nन संग्रहस्तंत्रमंत्रे वेदमंत्रे च वर्जयेत् ।।२८।।\nमोहात्कृत्वा होमधेनुं दत्त्वा शुद्धिर्भविष्यति ।।\nकृत्वा चाख्यायिकाग्रंथस्वरूपान्स दिवं व्रजेत् ।। २९ ।।।\nधर्मशास्त्रस्य गम्यस्य व्यवहारस्य चैव हि ।।\nकलौ यः संग्रहं कुर्यात्प्रसुप्ते चैव केशवे ।। 2.1.8.३० ।।\nयावत्प्रवर्तते लोकस्तावत्स्वर्गे महीयते ।।\nसिंहे पौषे च चैत्रे च न कुर्यात्संग्रहं क्वचित् ।। ३१ ।।\nप्रातःकाले न कुर्वीत् तथा मध्यंदिने द्विजाः ।।\nपक्षांते भूभिदाहे च भुवः कंपे दिनक्षये ।। ३२ ।।\nमलमासे विशेषेण सन्ध्ययोश्च विवर्जने ।।\nअमेध्याक्तं च पत्रं च लिप्यक्षरविभूषितम् ।। ३३ ।।\nपूतं स्यात्तत्क्षणाद्विप्राश्चतुः पंचाक्षरेण वा।।\nनारसिंहस्य विन्यासे पूतो भवति तत्क्षणात् ।। ३४ ।।\nमायाविभवविन्यस्ते महापापकलेवरे ।।\nमुहूर्तार्धेन पूतत्वं प्रभोर्यांति परां गतिम् ।। ३५ ।।\nस्त्रियो वा निंदितो वापि म्लेच्छो याति परां गतिम् ।।\nयो मूढो मन्यते दोषं तस्य शौचं समाचरेत् ।।\nस गर्दभीं खरीं योनिं प्रविशेन्नात्र संशयः।। ।। ३६ ।।\nएकमेवात्मकं ब्रह्म तत्प्रकृत्यात्मकं द्वयम् ।।\nनवात्मको भैरवश्च दशमश्च जनार्दनः ।। ३७ ।।\nरुद्र एकादशश्चैव अर्कार्कश्चापि द्वादशः ।।\nत्रयोविंशे च भूतात्मा षड्विंशे मनुरीरितः ।। ३८ ।।\nतिथ्यात्मकं पंचदशे षोडशाख्या कलापरा ।।\nवातात्मकः सप्तदशो मन्त्रः समनुवर्तते ।।३९।।\nअष्टादशाक्षरो मंत्रः पुराणात्मक एव च ।।\nऊनविंशश्चंद्रमाः स्याद्विंशो नारायणो वपुः ।।2.1.8.४०।।\nज्योतिर्मयश्चैकविंशो द्वाविंशे केशवार्चनम् ।।\nनक्षत्राणि त्रयोविंशे चतुर्विंशे च तानकम् ।। ४१ ।।\nपंचविंशे च तीर्थानि षड्विंशे च त्रियंबकः ।।\nअष्टाविंशे धनेशश्च ऊनत्रिंशे सरस्वती ।। ४२ ।।\nत्रिंशद्योगे शिवः प्रोक्तः पातालमेकत्रिंशके ।।\nअहोरात्रश्च द्वात्रिंशे चतुस्त्रिंशे च जाह्नवी ।। ४३ ।।\nपंचत्रिंशे तदंतः स्याच्छते पूर्णे दिवाकरः ।।\nसहस्रे च शिवो ज्ञेयश्चायुते मेरुरुच्यते ।। ४४ ।।\nलक्षे ब्रह्मा तथा कोट्यां देवो नारायणः परः ।।\nपुंप्रकृत्यात्मकं चान्यच्छारदालिपिमातृका ।।४५।।\nशुद्धब्रह्ममयं नित्यं ज्ञानरूपं परं महत् ।।\nयस्मिन्न व्यसनादेव शुचौ चाप्यशुचिस्थले ।।\nक्षणे ब्रह्ममयं याति इत्याह भगवान्मनुः ।। ४६ ।।\nइति श्रीभविष्ये महापुराणे मध्यमपर्वणि प्रथमभागेंऽकमाहात्म्यकथनं नामाष्टमोऽध्यायः ।। ८ ।।"
  }
]
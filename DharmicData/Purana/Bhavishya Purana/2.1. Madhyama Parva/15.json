[
  {
    "text": "।। सूत उवाच ।। ।।\nकुण्डानामथ संस्कारे वक्ष्ये शास्त्रमतं यथा ।।\nअसंस्कृते चार्थहानिस्तस्मात्संस्कृत्य होमयेत् ।। १ ।।\nअष्टादश स्युः संस्काराः कुण्डानां तत्र दर्शिताः।।\nतारेणावेक्षयेत्स्थानं कुशतोयैः प्रसेचयेत् ।।२।।\nत्रिसूत्रीकरणं पश्चाद्वृत्तसूत्रं निपातयेत्।।\nवारेण कीलकं दद्यान्नारसिंहेन कुड्मलम् ।।३।।\nजिह्वां प्रकल्पयेत्पश्चात्तस्मादग्निं समाहरेत् ।।\nन च म्लेच्छगृहादग्निं न शूद्रनिलयात्क्वचित् ।। ४ ।।\nनदीपर्वतशालाभ्यः स्त्रीहस्तात्परिवर्जयेत् ।।\nसंस्कृत्य परिगृह्णीयात्त्रिधा कृत्वा समुद्धरेत् ।। ५ ।।\nतमग्निं प्रतिगृह्णीयादात्मनोऽभिमुखं यथा ।।\nवह्निबीजेन मतिमाञ्छिवबीजेन प्रोक्षयेत् ।। ६ ।।\nवागीश्वरीमृतुस्नातां वागीश्वरसमागताम् ।।\nध्यात्वा समीरणं दद्यात्काममुत्पद्यते ततः ।। ७ ।।\nकालबीजेन चैशान्यां योनावग्निं विनिक्षिपेत् ।।\nपश्चाद्देवस्य देव्याश्च दद्यादाचमनीयकम् ।। ८ ।।\nपितृपिङ्गल दहदह पंचयुग्ममुदीर्य च ।।\nसर्वज्ञाज्ञापय स्वाहा मन्त्रोयं वह्निपूजने ।। ९ ।।\nवह्निबर्हिषि संयुक्ताः सादियांताः सबिंदवः ।।\nवह्निमन्त्राः समुद्दिष्टा द्विजानां मंत्र ईरितः ।। 2.1.15.१० ।।\nजिह्वास्तास्त्रिविधाः प्रोक्ता यज्ञदत्तेन सत्तमाः ।।\nहिरण्यामाज्यहोमेषु होमयेत्संयतात्मकः ।। ११ ।।\nत्रिमध्वक्तैर्यत्र होमं कर्णिकायां च होमयेत् ।।\nकनकास्यात्तु  कृष्णास्याद्धिर्ण्या शुभ्रता तथा ।। १२ ।।\nबहुरूपातिरूपा च सात्त्विका योगकर्मसु ।।\nविश्वमूर्तिं स्फुलिंगिन्यौ धूम्रवर्णा मनोजवा ।।१३।।\nलोहितास्यात्करालास्यात्कालीभासस्य इत्यपि।।\nएताः सप्त नियुंजीत विज्ञेयाः क्रूरकर्मसु ।।१४।।\nसमिद्भेदेषु या जिह्वास्तास्तु तेनैव योजयेत् ।।\nहिरण्यामाज्यहोमे होमयेत्संयतात्मकः ।।१५।।\nत्रिमध्वक्तैर्यथा होमं कर्णिकायां च होमयेत् ।।\nशुद्धक्षीरेण रक्तायां नैत्यिकेषु प्रभा स्मृता ।। १६ ।।\nबहुरूपा पुष्पहोमे कृष्णा चान्नेन पायसैः ।।\nइक्षुहोमे पद्मरागा सुवर्णा पद्महोमके ३१७।।\nलोहिता पद्महोमे च श्वेता वै बिल्वपत्रके ।।\nधूमिनी तिलहोमे च काष्ठहोमे करालिका ।। १८ ।।\nलोहितास्या पितृहोमे ततो ज्ञेया मनोजवा ।।\nवैश्वानरं स्थितं होमे समिद्धोमेषु सत्तमाः ।। १९ ।।\nसमानमाज्यहोमे च निषण्णं शेषवस्तुषु ।।\nआस्यात्तु जुहुयाद्वह्नौ पिपर्त्ति सर्वकर्मसु ।। 2.1.15.२० ।।\nकर्णहोमे तु वै व्याधिर्नेत्रे तद्द्वयमीरितम् ।।\nनासिकायां मनःपीडा मस्तकेऽध्वा न संशयः ।। २१ ।।\nपुत्रं विपत्करं चैव तस्मात्तत्र न होमयेत् ।।\nसाधारणमथो वक्ष्ये वह्नेर्जिह्वाश्च कीर्तिताः ।। २२ ।।\nप्रवक्ष्यामि विधिं कृत्स्नं यद्विशेषं पुनः शृणु ।।\nघृताहुतौ हिरण्याख्या गगना पाणिहोमतः ।। २३ ।।\nवक्रा ख्याता महाहोमे कृष्णाभा सा क्रतौ मता ।।\nसुप्रभा मोदकविधौ बहुरूपातिरूपिकाः ।। २४ ।।\nपुष्पपत्रविधौ होमे वह्नेर्जिह्वाः प्रकीर्तिताः ।।\nन वा संकल्पयेत्कुण्डे शूद्राकार विभेदतः ।। २५ ।।\nइन्द्रकोष्ठं मस्तकं स्यादीशाग्नेये च मस्तके ।।\nतत्काष्ठपार्श्वे द्वे नेत्रे द्वौ करौ च पदक्रमात् ।। २६ ।।\nअविशिष्टं भवेत्पुच्छं मध्ये चोदरसम्भवम् ।।\nउदरे होमयेत्पुष्टिमन्नं पायसकं च यत् ।। २७ ।।\nहुत्वा व्रीहिगणं तत्र कर्णे पुष्पाहुतिं हुनेत् ।।\nवामकर्णे वामनेत्रे हुनेदब्जादिकं बुधः ।। २८ ।।\nश्रवणे चैव नेत्रे च दक्षिणे चेक्षुखंडकम् ।।\nवामपादे वामकरे अभिचारेषु शस्यते ।। २९ ।।\nमारणे पुष्पदेशे तु न चान्यं होमयेत्क्वचित् ।।\nविपत्करं विजानीयाद्ध्वनिः सर्वविनाशकृत् ।। 2.1.15.३० ।।\nचन्दनागरुकर्पूरपाटलायूथिकानिभः ।।\nपावकस्य सुतो गंधः समंतात्सुमहोदयः ।। ३१ ।।\nप्रदक्षिणस्त्यक्तकल्पा छत्राका शिथिला शिखा ।।\nशुभदा यजमानस्य राज्यस्यापि विशेषतः ।। ३२ ।।\nछिन्नवृत्ताः शिखाः कुर्यान्मृत्युर्धनपरिक्षयः ।।\nनिर्वाप्यं मरणं विद्यान्महाधूमाकुलेऽपि च ।। ३३ ।।\nएवंविधेषु दोषेषु प्रायश्चित्तं समाचरेत् ।।\nअष्टाविंशाहुतीस्त्यक्त्वा ब्राह्मणान्भोजयेत्ततः ।। ३४ ।।\nमूलेनाज्येन जुहुयाज्जुहुयात्पञ्चविंशतिम् ।।\nमहास्नानं प्रकर्तव्यं त्रिकालं हरिपूजनम् ।। ।। ३५ ।।\nइति श्रीभविष्ये महापुराणे मध्यमपर्वणि प्रथमभागे पञ्चदशोऽध्यायः ।। १५ ।।"
  }
]
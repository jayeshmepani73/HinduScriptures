[
  {
    "text": "।। सूत उवाच ।। ।।\nइदानीं विस्तरं चैव विभागं रूपमैश्वरम् ।।\nवक्ष्ये कल्पानुसारेण मन्वतरशतानुगम् ।। १ ।।\nआसीत्तमोमयं सर्वमप्रज्ञातमलक्षणम् ।।\nतत्र चैको महानासीद्रुद्रः परमकारणम् ।। २ ।।\nआत्मना स्वयमात्मानं सञ्चित्य भगवान्विभुः ।।\nमनः संसृजते पूर्वमहंकारं च पृष्ठतः ।। ३ ।।\nअहंकारात्प्रजानाति महाभूतानि पञ्च च ।।\nअष्टौ प्रकृतयः प्रोक्ता विकाराश्चैव षोडश ।। ४ ।।\nशब्दः स्पर्शश्च रूपं च रसो गंधस्तथैव च ।।\nप्राणोऽपानः समानश्चोदानव्यानौ तथैव च ।। ५ ।।\nसत्त्वं रजस्तमश्चैव गुणाः प्रोक्तास्तु ते त्रयः ।।\nतस्माद्भागवतो ब्रह्मा तस्माद्विष्णुरजायत ।।६।।\nब्रह्मविष्णुमोहनार्थं ततः शंभुस्तु तेजसा ।।\nअशरीरो वासुदेवो ह्यनुत्पत्तिरयोनिजः ।।७।।\nव्यामोहयित्वा तत्सर्वं तेजसाऽमोहयज्जगत् ।।\nतस्मात्परतरं नास्ति तस्मात्परतरं न हि ।। ८ ।।\nब्रह्मा विष्णुश्च द्वावेतावुद्भूतौ भगवत्सुतौ ।।\nकल्पेकल्पे तु तत्सर्वं सृजतेऽसौ जनं जगत् ।। ९ ।।\nउपसंहरते चैव नानाभूतानि सर्वशः ।।\nद्वासप्ततियुगान्येव मन्वन्तर इति स्मृतः ।। 2.1.2.१० ।।\nचतुर्दश तु तान्येवं कल्प इत्यभिधीयते ।।\nदिनैकं ब्रह्मणः प्रोक्तं निशि कल्पस्तथोच्यते ।। ११ ।।\nएवं मासश्च वर्षश्च तथा चाष्टशतं द्विजाः ।।\nएवं बुद्धीन्द्रियस्यास्य विष्णोश्च निमिषः स्मृतः ।। १२ ।।\nब्रह्मादिस्तंबपर्यंतं निमेषश्च ध्रुवस्य वै ।।\nनिमेषजीवनं सर्वं सर्वलोकचराचरम् ।। १३ ।।\nभूर्लोकोऽथ भुवर्लोकः स्वर्लोकश्च प्रकीर्तितः ।।\nजनस्तपश्च सत्यं च ब्रह्मलोकश्च सप्तमः ।। १४ ।।\nपातालं वितलं तद्धि अतलं तलमेव च ।।\nपञ्चमं विद्धि सुतलं सप्तमं च रसातलम् ।। १५ ।।\nएतेषु सप्तविख्याता अधःपातालवासिनः ।।\nतेषामादौ च मध्ये च अंते रुद्रः प्रकीर्तितः ।। १६ ।।\nग्रसते जायते लोकान्क्रीडार्थं तु महेश्वरः ।।\nब्रह्मलोकपरीप्सूनां गतिरूर्ध्वं प्रकीर्तिता ।। १७ ।।\nपृथिवीं चांतरिक्षं च दिशश्च विदिशस्तथा ।।\nसमुद्राणां गिरीणां च अधस्तिर्यक्प्रसंख्यया ।। १८ ।।\nसमुद्राणां च विस्तारं प्रमाणं च ततः शृणु ।।\nस्थावराणां च शैलानां देवानां च दिवौकसाम् ।। १९ ।।\nचतुष्पदानां द्विपदां तथा धर्मैकभाषिणाम् ।।\nसहस्रगुणमाख्यातं स्थावराणां प्रकीर्तितम् ।। 2.1.2.२० ।।\nसहस्रगुणशीलाश्च इत्याह भगवान्मुनिः ।।\nऋषिस्तु प्रथमं कुर्वन्प्रकृतिं नाम नामतः ।। २१ ।।\nतस्या ब्रह्मा प्रकृत्यास्तु उत्पन्नः सह विष्णुना ।।\nतस्माद्बुद्ध्या प्रकुरुते सृष्टिं नैमित्तिकीं द्विजाः ।। २२ ।।\nतस्मात्स्वयंभुवो ब्रह्मा ब्राह्मणान्समकल्पयत् ।।\nपादहीनान्क्षत्रियांश्च तस्माद्धीनांस्तु वैश्यकान् ।। २३ ।।\nचतुर्थ पादहीनांश्च आचारेषु बहिष्कृतान् ।।\nपृथिवीं चांतरिक्षं च दिशश्चैवाप्यकल्पयत् ।। २४ ।।\nलोकालोकस्य संस्था च द्वीपानामुदधेस्तथा ।।\nसरितां सागराणां च तीर्थान्यायतनानि च ।। २५ ।।\nमेघस्तनितनिर्घोषरोहितेंद्रधनूंषि च ।।\nउल्कानिर्घातकेतूंश्च ज्योतींष्यायतनानि च ।। २६ ।।\nउत्पन्नं तस्य देहेषु भूयः कालेन पीडयेत् ।। २७ ।।\nइति श्रीभविष्ये महापुराणे मध्यमपर्वणि प्रथमभागे द्वितीयोऽध्यायः ।। २ ।।"
  }
]
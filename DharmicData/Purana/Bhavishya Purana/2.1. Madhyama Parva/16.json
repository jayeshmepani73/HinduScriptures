[
  {
    "text": "।। सूत् उवाच ।। ।।\nनित्यं नैमित्तिकं चैव यागादौ च समाप्तके ।।\nहोमावसाने प्रजपेदुपचारांश्च षोडश ।। १ ।।\nदद्यात्समीरणं पश्चात्पीठपूजां समाचरत् ।।\nगृहीत्वा रक्तपुष्पं च ध्यायेद्वह्निं यथाविधि ।। २ ।।\nइष्टं शक्तिस्वस्तिकाभीतिमुच्चैर्दीर्घैर्दोर्भिर्धारयन्तं वरांतम् ।।\nहेमाकल्पं पद्मसंस्थं त्रिनेत्रं ध्यायेद्वह्निं बद्धमौलिं जटाभिः ।। ।। ३ ।।\nपूर्वादिद्वारदेशेषु कामदेवं शतक्रतुम् ।।\nवराहं षण्मुखं चैव गंधाद्यैः साधु पूजयेत् ।। ४ ।।\nआवाह्य स्थापयेत्पश्चादष्टौ मुद्राः प्रदर्शयेत् ।।\nदत्त्वासनं स्वागतं च दद्यात्पाद्यादिकत्रयम् ।। ५ ।।\nअतः पूर्वादिपात्रेषु यावता च हुताशनम् ।।\nसुवर्णवर्णममलं समिद्धं सर्वतोमुखम् ।। ६ ।।\nमहोदरं महाजिह्वमाकाशत्वेन पूजयेत् ।।\nतारकादीन्समाप्ते च गन्धैः पुष्पैः पृथग्विधैः ।। ७ ।।\nतत्रैव जिह्वास्त्रिविधा ध्यायेन्मंत्रपुरःसराः ।।\nवक्ष्यमाणेन मंत्रेण उपचारैरनंतरम् ।। ८ ।।\nत्वमादिः सर्वभूतानां संसारार्णवतारकः ।।\nपरमज्योतीरूपस्त्वमासनं सफली कुरु ।। ९ ।।\nदद्यादासनमेतेन पुष्पगुच्छत्रयेण तु ।।\nपुटांजलिं ततो बद्ध्वा पृच्छेत्कुशलपूर्वकम् ।। 2.1.16.१० ।।\nवैश्वानर नमस्तेऽस्तु नमस्ते हव्यवाहन ।।\nस्वागतं तु सुरश्रेष्ठ शांतिं कुरु नमोऽस्तु ते ।। ११ ।।\nनमस्ते भगवन्देव आपोनारायणात्मक ।।\nसर्वलोकहितार्थाय पाद्यं च प्रतिगृह्यताम्।। १२ ।।\nनारायणपरं धाम ज्योतीरूप सनातन ।।\nगृहाणार्घ्यं मया दत्तं विश्वरूप नमोऽस्तु ते ।। १३ ।।\nजगदादित्यरूपेण प्रकाशयति यः सदा ।।\nतस्मै प्रकाशरू पाय नमस्ते जातवेदसे ।। १४ ।।\nधनंजय नमस्तेऽस्तु सर्वपापप्रणाशन ।।\nस्नानीयं ते मया दत्तं सर्वकामार्थसिद्धये ।। १५ ।।\nहुताशन महाबाहो देवदेव सनातन ।।\nशरणं ते प्रयच्छामि देहि मे परमं पदम् ।। १६ ।।\nज्योतिषां ज्योतीरूपस्त्वमनादिनिधनाच्युत ।।\nमया दत्तमलंकारमलंकुरु नमोस्तु ते ।। १७ ।।\nदेवीदेवा मुदं यांति यस्य सम्यक्समागमात् ।।\nसर्वदोषोपशांत्यर्थ गन्धोऽयं प्रतिगृह्यताम् ।। १८ ।।\nत्वं विष्णुस्त्वं हि ब्रह्मा च ज्योतिषां गतिरीश्वर ।।\nगृहाण पुष्पं देवेश सानुलेपं जगद्भवेत् ।। १९ ।।\nदेवतानां पितॄणां च सुखमेकं सनातनम् ।।\nधूपोऽयं देवदेवेश गृह्यतां मे धनंजय ।। 2.1.16.२० ।।\nत्वमेकः सर्वभूतेषु स्थावरेषु चरेषु च ।।\nपरमात्मा पराकारः प्रदीपः प्रतिगृह्यताम् ।। २१ ।।\nनमोऽस्तु यज्ञपतये प्रभवे जातवेदसे ।।\nसर्वलोकहितार्थाय नैवेद्यं प्रतिगृह्यताम् ।। २२ ।।\nहुताशन नमस्तुभ्यं नमस्ते रुक्मवाहन ।।\nलोकनाथ नमस्तेऽस्तु नमस्ते जातवेदसे ।। २३ ।।\nइत्यनेन तु मन्त्रेण दद्याद्दिव्येऽप्यधीतकम् ।।\nसर्वस्वं यज्ञसूत्रं च परमान्नं समाक्षिकम् ।।२४।।\nइति श्रीभविष्ये महापुराणे मध्यमपर्वणि प्रथमभागे षोडशोऽध्यायः ।। १६ ।।"
  }
]
[
  {
    "text": "।। सूत उवाच ।। ।।\nप्रतिमालक्षणं वक्ष्ये यथाशास्त्रमतं द्विजाः ।।\nप्रतिमां लक्षणैर्हीनां गृहीतां नैव पूजयेत् ।। १ ।।\nशैलजा दारुजा ताम्री मृद्भवा सर्वकामदा ।।\nएकहस्ता द्विहस्ता वा सार्धहस्ता तथापि वा ।। २ ।।\nप्रासादमानमथवा अथवा सर्वलक्षणम् ।।\nअष्टांगुलोत्सेधकं च न गेहेऽर्चयेत्कृती ।। ३ ।।\nदेवागारस्य यद्द्वारं तस्मादष्टांगुलेन तु ।।\nत्रिभागपिंडिका कार्या द्वौ भागौ प्रतिमा भवेत् ।। ४ ।।\nअंगुलं वै भवेद्वृद्धिरशीतिश्चतुरुत्तरा।।\nविस्तारमानतः कार्यं वदनं द्वादशांगुलम् ।। ५ ।।\nमुखत्रिभागे चिबुकं ललाटं नासिकां तथा ।।\nकर्णौ नासिकया ग्रीवातुल्यौ वा नियतौ तु यौ ।। ६ ।।\nनयने द्व्यंगुले स्यातां त्रिभागा तारका भवेत् ।।\nतृतीयतारकाभागे शुभदृष्टिं विचक्षणः ।। ७ ।।\nललाटमस्तकग्रीवं कुर्यात्तत्सममेव तु ।।\nपरिणाहस्तु शिरसो भवेद्द्वात्रिंशदंगुलः ।। ८ ।।\nतुल्यौ नासिकया ग्रीवा मुखेन हृदयांतरम् ।।\nअथ विस्तारपंक्तिस्तु ततोऽर्धं तु कटिः सदा ।। ९ ।।\nबाहू च बाहुतुल्यौ च ऊरू जंघे च जाघनम् ।।\nगुल्फावस्थ्नस्तु पादः स्याद्धाटितश्चतुरंगुलः ।।\nषडंगुलस्तु विस्तारस्तुल्यांगुष्ठोंऽगुलत्रयम् ।। 2.1.12.१० ।।\nप्रदेशिनी च तत्तुल्या हीना शेषान्नखानखम् ।।\nचतुर्दशांगुलः पादस्यायामः परिकीर्तितः ।। ११ ।।\nएवं लक्षणसंयुक्ता सा पूज्या प्रतिमा शुभा ।।\nअधरोष्ठस्तथैवोरुभ्रूललाटमनीषिकम् ।। १२ ।।\nगंडं च नियतं मूर्तौ कुर्यादंगसमुन्नतेः ।।\nविशालनयनस्ताम्रपदो वायतलोचनः ।। १३ ।।\nसवितानल पत्रस्य चारुविद्याधरस्तथा ।।\nवत्सप्रोक्तोऽतिमुकुटः कटकांगदहारवान् ।। १४ ।।\nअभ्यंगपदबन्धादि सामान्येनोपशोभि च ।।\nसुप्रभामंडला चारु विचित्रमणिकुण्डला ।। १५ ।।\nकराभ्यां कांचनीं मालां प्रोद्वहंतीं शिरोरुहान्।।\nएवं लक्षणसंपन्नां कारयेद्विहितप्रदाम् ।। १६ ।।\nसुस्निग्धां वरदां सौम्यां द्वितीयाश्रमिणामिमाम् ।।\nनवतालो भवेद्विष्णुर्वासुदेवस्त्रितालकः ।। १७ ।।\nनृसिंहः पञ्चतालः स्याद्धयग्रीवस्तु पंचमः ।।\nनारायणश्चाष्टतालो महेशः पञ्चतालकः ।। १८ ।।\nनवताला भवेद्दुर्गा लक्ष्मीश्चैव त्रितालिका ।।\nवाणीं त्रितालिकां विद्यात्सविता सप्ततालकः ।। १९ ।।\nदक्षिणे वासुदेवस्य करे चक्रं प्रतिष्ठितम् ।।\nशंखो भवेच्च तदधो वामार्धे तस्य वै गदा ।। 2.1.12.२० ।।\nतदधश्च भवेत्पद्मं श्रीवत्सेनोपशोभितम् ।।\nसव्येऽर्धे तारकास्यं च त्रिनेत्रमुभयात्मकम् ।। २१ ।।\nपार्श्वे नलिनसिंहौ द्वौ सुभद्रां दक्षिणे न्यसेत् ।।\nरुक्मिणी वामभागे च तदधस्ताद्दिवींद्रकम् ।। २२ ।।\nकृतांजलिपुटस्थश्च नारदः कपिलस्तथा ।।\nधर्माधर्मावुभौ पार्श्वे कर्तव्यौ स्रग्विणां वरौ ।। २३ ।।\nयदुग्रं वासुदेवस्य तथा नारायणस्य च ।।\nवैपरीत्यं विजानीयान्माधवानां तथैव च ।। २४ ।।\nतीर्थे गिरौ तडागे च समीपे स्थापयेत्सुधीः ।।\nनगरग्राममध्ये वा ब्राह्मणानां च संसदि ।। २५ ।।\nअविमुक्ते विशेषण सिद्धक्षेत्रे दशार्णके ।।\nत्रीण्युत्तरसहस्राणि पंचपंचोत्तराणि षट् ।। २६ ।।\nकुलानि पूर्वं विप्रेंद्राः समुद्धरति नान्यथा ।।\nकलौ दारुमयः कार्यो ह्यशक्तो मृन्मयोथ वा ।। २७ ।।\nचंदनागुरुभिः कुर्याद्बिल्वश्रीपर्णिकस्य च ।।\nपद्मकाष्ठमयश्चैव वाममस्य तथैव हि ।। २८ ।। ।।\nइति श्रीभविष्ये महापुराणे मध्यमपर्वणि प्रथमभागे द्वादशोऽध्यायः ।। १२ ।।"
  }
]
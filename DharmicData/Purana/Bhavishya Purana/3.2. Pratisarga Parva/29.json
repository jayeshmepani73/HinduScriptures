[
  {
    "text": "।। सूत उवाच ।। ।।\nतापत्रयहरं विष्णोश्चरितं तस्य ते शिवम् ।।\nशृण्वंति सुधियो नित्यं ते वसंति हरेः पदम् ।। ।। १ ।।\nप्रतिकूले हरौ तस्मिन्यास्यन्ति निरयान्बहून् ।।\nतत्प्रिया कमला देवी चत्वारस्तस्य चात्मजाः ।। २ ।।\nधर्मो यज्ञो नृपश्चौरः सर्वे लक्ष्मीप्रियंकराः ।।\nविप्रेभ्यश्चातिथिभ्यश्च यद्दानं धर्म उच्यते।।३ ।।\nमातृभ्यो देवताभ्यश्च स्वधा स्वाहेति वै मखः ।।\nधर्मस्यैव मखस्यैव रक्षको नृपतिः स्मृतः ।। ४ ।।\nद्वयोर्हन्ता हि चोरः स ते सर्वे धर्मकिंकराः ।।\nयत्र सत्यं ततो धर्मस्तत्र लक्ष्मीः स्थिरा भवेत् ।।५।।\nसत्यहीनस्य तत्साधोर्धनं यत्तद्ग्रहे स्थितम् ।।\nहृतवानवनीपालः चौरैर्भार्यातिदुःखिता ।। ६ ।।\nवासोलंकरणादीनि विक्रीय बुभुजे किल ।।\nनास्ति तत्पच्यते किंचित्तदा कष्टमगाहत ।। ७ ।।\nअथैकस्मिन्दिने कन्या भोजनाच्छादनं विना ।।\nगता विप्रगृहेऽपश्यत्सत्यनारायणार्चनम् ।। ८ ।।\nप्रार्थयंतं जगन्नाथं दृष्ट्वा सा प्रार्थयद्धरिम् ।।\nसत्यनारायण हरे पिता भर्ता च मे गृहम् ।।९।।\nआगच्छत्वर्चयिष्यामि भवंतमिति वाचये ।।\nतथास्तु ब्राह्मणैरुक्ता ततः सा त्वाश्रमं ययौ ।। 3.2.29.१० ।।\nमात्रा निर्भर्त्सितेयंतं कालं कुत्र स्थिता शुभे ।।\nवृत्तांतं कथयामास सत्यनारायणार्चने ।। ११ ।।\nकलौ प्रत्यक्ष फलदः सर्वदा क्रियते नरैः ।।\nकर्तुमिच्छाम्यहं मातरनुज्ञातुं त्वमर्हसि ।। १२ ।।\nदेशमायातु जनकः स्वामी च मम कामना ।।\nरात्रौ निश्चित्य मनसा प्रभाते सा कलावती ।। १३ ।।\nशीलपालस्य गुप्तस्य गेहे प्राप्ता धनार्थिनी ।।\nबंधो किंचिद्धनं देहि येन सत्यार्चनं भवेत् ।। १४ ।।\nइति श्रुत्वा शीलपालः पंचनिष्कं धनं ददौ ।।\nत्वत्पितुश्च ऋणं शेषं मयीत्येव कलावति ।। १५ ।।\nइत्युक्त्वा सोऽनृणो भूत्वा गयाश्राद्धाय संययौ ।।\nसुतापि तेन द्रव्येण कृतं सत्यार्चनं शुभम् ।। १६ ।।\nलीलावती सह तया भक्त्याकार्षीत्प्रपूजनम्।।\nपूजनेन विशेषेण तुष्टो नारायणोऽभवत्।।१७।।\nनर्मदातीरनगरे नृपः सुष्वाप मंदिरे ।।\nरात्रिशेषे सुपर्यंके निद्रां कुर्वति राजनि ।।\nउवाच विप्ररूपेण बोधयञ्छ्लक्ष्णया गिरा ।। १८ ।।\nउत्तिष्ठोत्तिष्ठ राजेन्द्र तौ साधू परिमोचय ।।\nअपराधं विना बद्धौ नो चेच्छं न भवेत्तव ।। १९ ।।\nइत्येवं भूपतिश्चैव विप्ररूपेण बोधितः ।।\nतदा ह्यन्तर्दधे विष्णु र्विनिद्रो नृपतिस्तदा ।। 3.2.29.२० ।।\nविस्मितः सहसोत्थाय दध्यौ ब्रह्म सनातनम् ।।\nसभायां मंत्रिणे राजा स्वप्नहेतुं न्यवेदयत् ।। २१ ।।\nमहामन्त्री च भूपालं प्राह सत्येन भो द्विज ।।\nमयापि दर्शितं स्वप्नं वृद्धविप्रेण बोधितम् ।।\nअतस्तौ हि समानीय संपृच्छ विधिवन्नृप ।। २२ ।।\nआनीय साधुं पप्रच्छ सत्यमालंब्य भूपतिः ।।\nकुत्रत्यौ वां कुलं किं वा वसतिः कस्य वा पुरे ।। २३ ।।\n।। साधुरुवाच ।। ।।\nरम्ये रत्नपुरे वासो वणिग्जातौ जनिर्मम ।।\nवाणिज्यार्थं महाराज वाणिज्यं जीविकावयोः ।। २४ ।।\nमणिमुक्तादि विक्रेतुं क्रेतुं वा तव पत्तने ।।\nप्राप्तौ दूतैश्च बद्ध्वावां त्वत्समीपमुपागतौ ।। २५ ।।\nप्रतिकूले विधौ को वा दशां नाप्नोति वै पुमान् ।।\nविनापराधं राजेन्द्र मणिचौरानवादयन् ।। २६ ।।\nआवां न चौरो राजेंद्र तत्त्वतस्त्वं विचारय ।।\nश्रुत्वा तन्निश्चयं ज्ञात्वा तयोर्बंधनकारणम् ।। २७ ।।\nछेदयित्वा दृढं पाशं लोमशातिमकारयत् ।।\nकारयित्वा परिष्कारं भोजयामास तौ नृपः ।। २८ ।।\nनगरे पूजयामास वस्त्राभूषणवाहनैः ।।\nअब्रवीत्पूजितः साधुर्भूपतिं विनयान्वितः ।। २९ ।।\nकारागारे बहुविधं प्राप्तं दुःखमतः परम् ।।\nआज्ञापय महाराज देशं गंतुं कृपानिधे ।। 3.2.29.३० ।।\nश्रुत्वा साधुवचो राजा प्राह कोशाधिकारिणम् ।।\nमुद्राभिस्तरणीः सद्यः पूरयाशु मदाज्ञया ।। ३१ ।।\nजामात्रा सहितः साधुर्गीतवादित्रमंगलैः ।।\nस्वदेशं चलितोऽद्यापि न चक्रे हरिसेवनम्।। ३२ ।।\nसत्यनारायणो देवः प्रत्यक्षफलदः कलौ ।।\nस एव तापसो भूत्वा चक्रे साधुविडंबनम् ।। ३३ ।।\n।। तापस उवाच ।। ।।\nधर्मः किं नौषु ते साधो मामनादृत्य यासि भोः ।।\nप्रत्युत्तरमदात्साधुः क्षिप नौकाश्च सत्वरम् ।। ३४ ।।\nभोः स्वामिन्मे धनं नास्ति लतापत्रादिपूरितम् ।।\nनौभिर्गच्छामि स्वस्थानं विरोधे नात्र किं फलम् ।। ३५ ।।\nइत्युक्तस्तापसः प्राह तथास्त्विति वचः क्षणात् ।।\nधनमंतर्दधे साधोर्लतापत्रावशेषितम् ।। ३६ ।।\nधनं नौकासु नास्तीति साधुश्चिंतातुरोऽभवत् ।।\nकिमिदं कस्य वा हेतोर्धनं कुत्र गतं मम ।। ३७ ।।\nवज्रपाताहत इव भृशं दुःखितमानसः ।।\nक्व यास्यामि क्व तिष्ठामि किं करोमि धनं कुतः ।। ३८ ।।\nइति मूर्छागतः साधुर्विललाप पुनःपुनः ।।\nजामात्रा बोधितः पश्चात्तापसं तं जगाम ह ।। ३९ ।।\nगले वसनमादाय प्रणनाम स तापसम् ।।\nको भवानिति पप्रच्छ देवो गंधर्व ईश्वरः।।3.2.29.४०।।\nदेवदेवोऽथवा कोऽपि न जाने तव विक्रमम् ।।\nआज्ञापय महाभाग तद्विडम्बनकारणम् ।। ४१ ।।\n।। तापस उवाच ।। ।।\nआत्मा चैवात्मनः शत्रुस्तथात्र च प्रियोऽप्रियः ।।\nत्यज मौढ्यमति साधो प्रवादं मा वृथा कृथाः ।।४२।।\nइति विज्ञापितः साधुर्न बुबोध महाधनः ।।\nपुनः स तापसः प्राह कृपया पूर्वकर्मतः।।४३।।\nचंद्रचूडो यदानर्च सत्यनारायणं नृपः ।।\nअनपत्येन सुचिरं पुत्रकन्यार्थिना त्वया ।। ४४ ।।\nप्रार्थितं न स्मृतं ह्येव इदानीं तप्यसे वृथा ।।\nसत्यनारायणो देवो विश्वव्यापी फलप्रदः ।।४५।।\nतमनादृत्य दुर्बुद्धे कुतः सम्यग्भवेत्तव ।।\nपुरालब्धवरं स्मृत्वा सस्मार जगदीश्वरम् ।। ४६ ।।\nसत्यनारायणं देवं तापसं तं ददर्श ह ।।\nप्रणम्य भुवि कायेन परिक्रम्य पुनःपुनः ।।\nतुष्टाव तापसं तत्र साधुर्गद्गदया गिरा ।। ४७ ।।\n।। साधुरुवाच ।। ।।\nसत्यरूपं सत्यसंधं सत्यनारायणं हरिम् ।।\nयत्सत्यत्वेन जगतस्तं सत्यं त्वां नमाम्यहम् ।। ४८ ।।\nत्वन्मायामोहितात्मानो न पश्यंत्यात्मनः शुभम् ।।\nदुःखांभोधौ सदा मग्ना दुःखे च सुखमानिनः ।। ४९ ।।\nमूढोहं धनगर्वेण मदांधीकृतलोचनः ।।\nन जाने स्वात्मनः क्षेमं कथं पश्यामि मूढधीः ।। 3.2.29.५० ।।\nक्षमस्व मम दौरात्म्यं तपो धाम्ने हरे नमः।।\nआज्ञापयात्मदास्यं मे येन ते चरणौ स्मरे ।। ५१ ।।\nइति स्तुत्वा लक्षमुद्राः स्थापिताः स्वपुरोधसि ।।\nगत्वावासं पूजयिष्ये सत्यनारायणं प्रभुम् ।।५२।।\nतुष्टो नारायणः प्राह वांछा पूर्णा भवेत्तु ते ।।\nपुत्रपौत्रसमायुक्तो भुक्त्वा भोगांस्त्वनुत्तमान् ।।\nअंते सांनिध्यमासाद्य मोदसे त्वं मया सह ।।५३।।\nइत्युक्त्वान्तर्दधे विष्णुः साधुश्च स्वाश्रमं ययौ ।।\nसप्ताहेन गृहं प्राप्तः सत्यदेवेन रक्षितः ।। ५४ ।।\nआगत्य नगराभ्याशे प्राहि णोद्द्रुतमाश्रमम् ।।\nगृहमागत्य दूतोपि प्राह लीलावतीं प्रति ।। ५५ ।।\nजामात्रा सहितः साधुः कृतकृत्यः समागतः ।।\nसत्यनारायणार्चायां स्थिता साध्वी सकन्यका ।। ५६ ।।\nपूजाभारं सुतायै सा दत्त्वा नौकांतिकं ययौ ।।\nसखीगणैः परिवृता कृतकौतुकमंगला ।। ५७ ।।\nकलावती त्ववज्ञाय प्रसादं सत्वरा ययौ ।।\nपातुं पतिमुखांभोजं चकोरीव दिनात्यये ।। ५८ ।।\nअवज्ञानात्प्रसादस्य नौकाशंखपतेरथ ।।\nनिमग्ना जलमध्ये तु जामात्रा सह तत्क्षणात् ।। ५९ ।।\nमग्नं जामातरं पश्यन्विललाप स मूर्च्छितः ।।\nलीलावती तु तद्दृष्ट्वा मूर्च्छिता विललाप ह ।। 3.2.29.६० ।।\nततः कलावती दृष्ट्वा पपात भुवि मूर्च्छिता ।।\nरंभेव वातविहता कान्तकान्तेतिवादिनी ।। ६१ ।।\nहा नाथ प्रिय धर्मज्ञ करुणाकरकौशल ।।\nत्वया विरहिता पत्या निराशा विधिना कृता ।।\nपत्युरर्द्धं गतं कस्मादर्द्धांगं जीवनं कथम्।। ६२ ।।\n।। सूत उवाच ।। ।।\nकलावती चारुकलासु कौशला प्रवालरक्तांघ्रितलातिकोमला ।।\nसरोजनेत्रांबुकणान्विमुंचती मुक्तावलीभिस्तनकुड्मलांचिता ।। ६३ ।।\nहा सत्यनारायण सत्यसिंधो मग्नं हि मामु द्धर तद्वियोगे ।।\nश्रुत्वार्तशब्दं भगवानुवाच वचस्तदाकाशसमुद्भवं च ।। ६४ ।।\nसाधो कलावती क्षिप्रं मत्प्रसादं हि भोजयेत् ।।\nतत्पश्चादिह संप्राप्य पतिं प्राप्स्यति मा शुचः ।। ६५ ।।\nइत्याकाशे वचः श्रुत्वा विस्मिता तच्चकार सा ।।\nनारायणस्य कृपया पतिं प्राप्ता कलावती ।। ६६ ।।\nतत्रैव साधुः साह्लादो भक्त्या परमया युतः ।।\nपूजनं लक्षमुद्राभिः सत्यदेवस्य चाकरोत् ।। ६७ ।।\nतेन व्रतप्रभावेन पुत्रपौत्रसमन्वितः ।।\nभुक्त्वा भोगान्मुदा युक्तो मृतः स्वर्गपुरं ययौ ।। ६८ ।।\nइतिहासमिमं भक्त्या शृणुयाद्यो हि मानवः ।।\nसोऽपि विष्णुप्रियतरः कामसिद्धिमवाप्नुयात् ।। ।। ६९ ।।\nइति ते कथितं विप्र व्रतानामुत्तमं व्रत।।\nकलिकाले परं पुण्यं ब्राह्मणस्य मुखोद्भवम् ।। 3.2.29.७० ।।\nइति श्रीभविष्ये महापुराणे प्रतिसर्गं पर्वणि चतुर्युगखण्डापरपर्याये कलियुगीयेतिहाससमुच्चये सत्यनारायणव्रतमाहात्म्यवर्णनं नामैकोनत्रिंशोऽध्यायः।।२९।।"
  }
]
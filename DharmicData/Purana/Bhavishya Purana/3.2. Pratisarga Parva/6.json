[
  {
    "text": "।। सूत उवाच ।। ।।\nपुनराह स वैतालः शृणु राजन्कथामिमाम् ।।\nग्रामे धर्मपुरं रम्ये नानाजननिषेविते ।। १ ।।\nतत्राभवन्महीपालो धर्मशीलो महोत्तमः ।।\nलज्जादेवी च महिषी तस्य भूपस्य भूपते ।। २ ।।\nअंधको नाम तन्मंत्री न्यायशास्त्रविशारदः ।।\nकियता चैव कालेन देवीमंदिरमुत्तमम् ।। ३ ।।\nधर्मशीलेन रचितं तत्र दुर्गा प्रतिष्ठिता ।।\nअपत्यार्थे भूपतिना कृतस्तत्र महोत्सवः ।। ४ ।।\nअर्द्धरात्रे महागौरी नृपं प्राह वृणीष्व भोः ।।\nश्रुत्वामृतमयं वाक्यं धर्मशीलो नृपोत्तमः ।।\nस्तुतिं चकार नम्रात्मा येन दुर्गा प्रसीदति ।। ५ ।।\n।। धर्मशील उवाच ।। ।।\nएका तु प्रकृतिर्नित्या सर्ववर्णस्वरूपिणी ।। ६ ।।\nसा त्वं भगवती साक्षात्त्वया सर्वमिदं ततम् ।।\nत्वदाज्ञया सुरश्रेष्ठो रचित्वा लोकमुत्तमम् ।।७।।\nमहालक्ष्म्या त्वया सार्द्धं बुभुजे निर्मलं सुखम् ।।\nत्वद्भक्त्या भगवान्विष्णुस्त्रैलोक्यं ब्रह्म निर्मितम् ।। ८ ।।\nपालयंश्च महालक्ष्म्या त्वया सार्द्धं सनातनि ।।\nत्वद्बलेन महादेवि त्रैलोक्यं विष्णुपालितम् ।। ९ ।।\nमहाकाल्या त्वया सार्द्धं भस्म कृत्वा विराजते ।।\nसर्वे देवास्तथा दैत्याः पितरो मनुजाः खगाः ।।3.2.6.१ ०।।\nत्वल्लीलया च ते जाता जगन्मातर्नमोस्तु ते ।।\nइत्युक्तवंतं नृपतिं वागुवा चाशरीरिणी।। ११।।\nमहाबलो महावीर्यस्तनयस्ते भविष्यति ।।\nतव स्तुत्या प्रसन्नाहं दास्यामि विविधं फलम्।।१२।।\nइति श्रुत्वा स नृपतिः स्वगेहं प्राप्य निर्भयः ।।\nराज्ञ्यै निवेदयामास देवीवचनमुत्तमम्।।१३।।\nततः प्रभृति राजेन्द्र मूर्तौ जाता स्वयं किल।।\nएकस्मिन्दिवसे राजन्रजकः कलिभोजनः।।१४।।\nकाशीदासेन सहितो ग्रामं धर्मपुरं गतः ।।\nतत्र दृष्ट्वा शुभां कन्यां कामांगीं नाम विश्रुताम् ।। १५ ।।\nपित्रान्वितां राजमार्गे गच्छंती श्रमपीडिताम् ।।\nमुमोह कामवेगेन रजकः कलिभोजनः ।। १६ ।।\nकामांधश्चंडिकां प्राह जगन्मातः सनातनि ।।\nयदि मे भविता सुभ्रूस्तर्हि दास्यामि ते शिरः ।। १७ ।।\nजातियोग्या ममैवास्ति रजकस्य सुता शुभा ।।\nइति श्रुत्वा तु सा देवी वचनं रजकस्य वै ।। १८ ।।\nमोहयित्वा च पितरं तस्याः पाणिग्रहः कृतः ।।\nस सुतां कामिनीं प्राप्य प्रसन्नात्मा गृहं ययौ ।। १९ ।।\nभुक्त्वा स विविधं भोगं तया सार्द्धं सुखप्रदम् ।।\nवर्षांतरे शिरो देव्यै गत्वा शीघ्रं समार्पयत् ।। 3.2.6.२० ।।\nकाशिदासस्तु तच्छ्रुत्वा स्नेहेन त्वरितोऽगमत् ।।\nस्वशिरो दत्तवान्देव्यै कामांगी पतिशोकतः।। २१ ।।\nअर्पयित्वा शिरो देव्यै देवीरूपत्वमागता ।।\nतदा प्रसन्ना सा चण्डी त्रीनुज्जीव्याब्रवीच्च तान् ।। २२ ।।\nवरं वरयतामद्य यो यः कामो ह्यभीप्सितः ।।\nकाशिदासस्तु तां प्राह कामांगीं मां समर्पय।।२३।।\nकामांगी सा तु तां प्राह स्वपतिं मां समर्पय।।\nकलिभोजन एवासौ देवीं प्राह प्रसन्नधीः।।२४।।\nमित्रांगं सुन्दरं मह्यं देहि मातर्नमोनमः ।।\nतेषां वाचस्तदा श्रुत्वा सा दुर्गा मौनमास्थिता ।।\nयथाकामं दत्तवती वरं दारसुरूपिणी ।। ।। २५ ।।\n।। सूत उवाच ।। ।।\nइत्युक्त्वा स तु वैतालो नृपं प्राह विहस्य भोः ।। २६ ।।\nकिं कृतं च तया देव्या तेषामर्थे वदस्व मे ।।\nइत्युक्तः स तु भूपालो वैतालमिदमब्रवीत् ।। २७ ।।\nकपालमुत्तमं देहे तया च्छिन्नं द्वयोस्तदा ।।\nविपरीतं कृतं मात्रा वरं स्वंस्वं समाप्नुयुः ।। २८ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये षष्ठोऽध्यायः ।। ६ ।।"
  }
]
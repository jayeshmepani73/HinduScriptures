[
  {
    "text": "।। सूत उवाच ।। ।।\nअथ ते वर्णयिष्यामि कथां साधूपचारिताम् ।।\nनृपोपदेशतः साधुः कृतार्थोऽभूद्वणिग्यथा।। ।। १ ।।\nमणिपूरपती राजा चन्द्रचूडो महायशाः ।।\nसह प्रजाभिरानर्च सत्यनारायणं प्रभुम् ।। २ ।।\nअथ रत्नपुरस्थायी साधुर्लक्षपतिर्वणिक् ।।\nधनैरापूर्य तरणीः सह गच्छन्नदीतटे ।। ३ ।।\nददर्श बहुलं लोकं नानाग्रामविलासिनम् ।।\nमणिमुक्ताविरचितैर्वितानैस्समलंकृतम् ।। ४ ।।\nवेदवादांश्च शुश्राव गीतवादित्रसंगतान् ।।\nरम्यं स्थानं समालोक्य कर्णधारं समादिशत् ।। ५ ।।\nविश्रामयात्र तरणीरिति पश्यामि कौतुकम् ।।\nभर्त्रादिष्टस्तथा चक्रे कर्णधारः सभृत्यकैः ।। ६ ।।\nतटसीम्नः समुत्तीर्य मल्ललीलाविलासिनः ।।\nकर्णधारा नगा वीरा युयुधुर्मल्ललीलया ।। ७ ।।\nस्वयमुत्तीर्य सामात्यो लोकान्पप्रच्छ सादरम् ।।\nयज्ञस्थानं समालोक्य प्रशस्तं समुदो ययौ ।।८।।\nकिमत्र क्रियते सभ्या भवद्भिर्लोकपूजितैः ।।\nसभ्या ऊचुश्च ते सर्वे सत्यनारायणो विभुः ।। ९ ।।\nपूज्यते बंधुभिः सार्धं राज्ञा लोकानुकंपिना ।।\nप्राप्तं निष्कटकं राज्यं सत्यनारायणार्चनात् ।। 3.2.28.१० ।।\nधनार्थी लभते द्रव्यं पुत्रार्थी सुतमुत्तमम् ।।\nज्ञानार्थी लभते चक्षुर्निर्भयः स्याद्भयातुरः ।। ११ ।।\nसर्वान्कामानवाप्नोति नरः सत्यसुरार्च नात् ।।\nविधानं तु ततः श्रुत्वा चैलं बद्ध्वा गलेऽसकृत् ।। १२ ।।\nदंडवत्प्रणिपत्याह कामं सभ्यानमोदयत् ।।\nअनपत्योऽस्मि भगवन्वृथैश्वर्यो वृथोद्यमः ।। १३ ।।\nपुत्रं वा यदि वा कन्यां लभेयं त्वत्प्रसादतः ।।\nपताकां कांचनीं कृत्वा पूजयिष्ये कृपानिधिम् ।। १४ ।।\nश्रुत्वा सभ्या अब्रुवंस्ते कामनासिद्धिरस्तु ते ।।\nहरिं प्रणम्य सभ्याश्च प्रसादं भुक्तवांस्तदा ।। १५ ।।\nजगाम स्वालयं साधुर्मनसा चिंतयन्हरिम्।।\nस्वगृहे ह्यागते तस्मिन्नार्यो मंगलपाणयः ।। १६ ।।\nमंगलानि विचित्राणि यथोचितमकारयन् ।।\nविवेशांतःपुरे साधुर्महाकौतुकमंगलः ।। १७ ।।\nऋतुस्नाता सती लीलावती पर्यचरत्पतिम् ।।\nगर्भं धृतवती साध्वी समये सुषुवे तु सा ।। १८ ।।\nकन्यां कमललोलाक्षीं बांधवामोदकारिणीम् ।।\nसाधुः परां मुदं लेभे विततार धनं बहु ।। १९ ।।\nविप्रानाहूय वेदज्ञान्कारयामास मंगलम् ।।\nलेखयित्वा जन्मपत्रीं नाम चक्रे कलावतीम् ।। 3.2.28.२० ।।\nकलानिधिकले वासौ ववृधे सा कलावती ।।\nअष्टवर्षा भवेद्गौरी नववर्षा च रोहिणी ।। २१ ।।\nदशवर्षा भवेत्कन्या ततः प्रौढा रजस्वला ।।\nप्रौढां कालेन तां दृष्ट्वा विवाहार्थमचिन्तयत् ।। २२ ।।\nनगरे कांचनपुरे वणिक्छंखपतिः श्रुतः ।।\nकुलीनो रूपसंपत्तिशीलौदार्यगुणान्वितः ।। २३ ।।\nवरयामास तं साधुर्दुहितुः सदृशं वरम् ।।\nशुभे लग्ने बहुविधैर्मंगलैरग्निसन्निधौ ।।२४।।\nवेदवादित्रनिनदैर्ददौ कन्यां यथाविधि ।।\nमणिमुक्ताप्रवालानि वसनं भूषणानि च ।। २५ ।।\nमहामोदमनाः साधुर्मंगलार्थं ददौ च ह ।।\nप्रेम्णा निवासयामास गृहे जामातरं ततः ।। २६ ।।\nतं मेने पुत्रवत्साधुः स च तं पितृवत्सुधीः ।।\nअतीते भूयसः काले सत्यनारायणार्चनम् ।। २७ ।।\nविस्मृत्य सह जामात्रा वाणिज्याय ययौ पुनः ।।\n।। सूत उवाच ।। ।।\nअथ साधुः समादाय रत्नानि विविधानि च ।। २८ ।।\nनौकाः संस्थाप्य स ययौ देशाद्देशान्तरं प्रति ।।\nनगरं नर्मदातीरे तत्र वासं चकार सः ।।२९।।\nकुर्वन्क्रयं विक्रयं च चिरं तस्थौ महामनाः ।।\nकर्मणा मनसा वाचा न कृतं सत्यसेवनम् ।। 3.2.28.३० ।।\nततः कर्मविपाकेन तापमापाचिराद्वणिक् ।।\nकस्मिंश्चिद्दिवसे रात्रौ राज्ञो गेहे तमोवृते:।। ३१ ।।\nज्ञात्वा निद्रागतान्सर्वान्हृतं चौरैर्महाधनम् ।।\nप्रभाते वाचितो राजा सूतमागधबंदिभिः ।। ।। ३२ ।।\nप्रातःकृत्यं नृपः कृत्वा सदः संप्राविशच्च सः ।।\nततस्तत्र समायातः किंकरो राजवल्लभः ।। ३३ ।।\nउवाच स तदा वाक्यं शृणुष्व त्वं धरा पते ।।\nमुक्तामालाश्च बहुधा रत्नानि विविधानि च ।। ३४ ।।\nमुमुषुश्चौरा गतास्सर्वे न जानीमो वयं नृप ।।\nइति विज्ञापितो राजा पुण्यश्लोक शिखामणिः ।। ३५ ।।\nउवाच क्रोधताम्राक्षो यूयं संयात मा चिरम् ।।\nसचौरं द्रव्यमादाय मत्पार्श्वं त्वमुपानय ।। ३६ ।।\nनो चेद्धनिष्ये सगणानिति दूतान्समादिशत् ।।\nनृपवाक्यं समाकर्ण्य प्रजग्मुस्ते च किंकराः ।। ३७ ।।\nबहुयत्नैर्न संशोध्य द्रव्यं चोरसमन्वितम् ।।\nएकीभूत्वा निशि तदा महाचिंतातुरोऽभवत् ।। ३८ ।।\nहन्ता मां सगणं राजा किं करोमि कुतः सुखम् ।।\nनृपदंडाच्च मे मृत्युः प्रेतत्वाय भवेदिह ।। ३९ ।।\nनर्मदायां च मरणं शिवलोकप्रदायकम् ।।\nइत्येवं संमतं कृत्वा नर्मदायास्तटं ययुः ।। 3.2.28.४० ।।\nविदेशिनोऽस्य वणिजो ददर्श विपुलं धनम् ।।\nमुक्ताहारं गले तस्य लुंठितं वणिजोऽस्य च ।। ४१ ।।\nचौरोऽयमिति निश्चित्य तौ बबंधात्मरक्षणात् ।।\nसधनं सह जामात्रा नृपान्तिकमुपानयत् ।। ४२ ।।\nप्रतिकूले हरौ तस्मिन्राज्ञापि न विचारितम् ।।\nधनागारे धनं नीत्वा बध्नीत तौ सुदुर्मती ।। ४३ ।।\nकारागारे लोहमयैः शृंखलैरंगपादयोः ।।\nइति राजाज्ञया दूतास्तथा चक्रुर्निबंधनम् ।। ४४ ।।\nजामात्रा सहितः साधुर्विललाप भृशं मुहुः ।।\nहा पुत्र तात तातेति जामातः क्व धनं गतम् ।। ४५ ।।\nक्व स्थिता च सुता भार्या पश्य धातुर्विपर्ययम् ।।\nनिमग्नौ दुःखजलधौ को वां पास्यति संकटात् ।। ४६ ।।\nमया बहुतरं धातुर्विप्रियं हि पुराकृतम् ।।\nतत्कर्मणः प्रभावोऽयं न जाने कस्य वा फलम् ।। ४७ ।।\nसमं श्वशुरजामात्रौ द्वादशेषु विषादिनौ ।। ४८ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चयेऽष्टाविंशो ऽध्यायः ।। २८ ।।"
  }
]
[
  {
    "text": "।। सूत उवाच ।। ।।\nविहस्य स तु वैतालो राजानमिदमब्रवीत् ।।\nराजंश्चूडापुरे रम्ये भूपश्चूडामणिः स्मृतः ।।१।।\nदेवस्वामी गुरुस्तस्य वेदवेदांगपारगः ।।\nतस्य पत्नी विशालाक्षी पतिधर्मपरायणा ।। २ ।।\nशिवमाराधयामास पुत्रार्थे वरवर्णिनी ।।\nरुद्रस्य वरदानेन कामदेवसमः सुतः ।। ३ ।।\nहरिस्वामीति विख्यातो जातो देवांशवान्बली ।।\nसर्वसंपत्समायुक्तो देवतुल्यसुखी क्षितौ ।। ४ ।।\nरूपलावण्यिका नाम्ना तत्पत्नी हि सुरांगना ।।\nजाता देवलशापेन तस्य नन्दनतो नृप ।। ५ ।।\nएकदा पतिना सार्द्धं वसन्ते कुसुमाकरे ।।\nहर्म्ये सुष्वाप संप्रीत्या शय्यामध्यास्य सुंदरी ।।६।।\nसुकलो नाम गंधर्वस्तस्या रूपेण मोहितः ।।\nतां जहार विमाने स्वे संस्थाप्य स्वपुरं ययौ ।।७।।\nप्रबुद्धः स तु तां नारीं मृगयामास विह्वलः ।।\nअलब्ध्वा व्याकुलो भूत्वा देशं त्यक्त्वा वनं गतः ।।८।।\nसंन्यस्य विषयान्सर्वान्हरिध्यानपरायणः ।।\nकदाचित्प्राप स स्नेही विप्रगेहमुपागतः ।। ९ ।।\nप्रपच्य पायसमपि वटवृक्षमुपाश्रितः ।।\nवृक्षोपरि निधायाशु नदीस्नानमथाकरोत् ।।\nभोजनं च ततो राजन्सर्पेण गरलीकृतम् ।। 3.2.12.१० ।।\nततो यतिः समायातो भुक्त्वा मदमुपाययौ ।।\nविषेण पीडिततनुर्दृष्ट्वा ब्राह्मणमब्रवीत् ।। ११ ।।\nत्वया प्रदत्तं मूर्खेण पायसं विषमिश्रितम् ।।\nमरणं यामि भो दुष्ट ब्रह्महत्यामवाप्स्यसि ।। १२ ।।\nइत्युक्त्वा मरणं प्राप्य शिवलोकमुपाययौ ।।\nरूपतेजोयुतां देवीं गृहीत्वा सुखमाप्तवान् ।। १३ ।।\nइत्युक्त्वा स तु वेतालो राजानमिदब्रवीत् ।।\nकस्मै प्राप्ता ब्रह्महत्या तेषां मध्ये वदस्व मे ।। १४ ।।\n।। राजोवाच ।। ।।\nस्वाभाविकविषो नागो ह्यज्ञानेन विषं कृतम् ।।\nअतो दोषी हि भुजगो ब्रह्महत्यां न चाप्तवान् ।। १५ ।।\nबुभुक्षिते ददौ भिक्षां स द्विजो दैवमोहितः ।।\nब्रह्महत्यामतो नायात्कुलधर्मपरायणम् ।। १६ ।।\nआत्मना च कृतं पापं भोक्तव्यं सर्वदा जनैः ।।\nआत्मत्यागो ब्रह्महत्या चातिथेश्चावमाननम्।। १७ ।।\nब्रह्महत्या तदा ज्ञेया विषदत्तेन सा तथा ।।\nआत्मत्यागः स्मृतो दैवात्तस्मात्सोपि न पापवान् ।। १८ ।।\nयैर्नरैः कथिता वार्ता ब्रह्महत्या त्वया कृता ।।\nतेषां ब्राह्मणहत्या सा न्यायभ्रष्टवतां नृणाम् ।। १९ ।। ।।\nइति श्रीभविष्ये महापुराणे प्रतिसर्गपर्वणि चतुर्युग खण्डापरपर्याये कलियुगीयेतिहाससमुच्चये द्वादशोऽध्यायः ।। १२ ।।"
  }
]
[
  {
    "text": "।। सूत उवाच ।। ।।\nइति श्रुत्वा स वैतालो नृपं प्राह पुनः कथाम् ।।\nविशालनगरे रम्ये विपुलेशो महीपतिः ।।१।।\nतस्य ग्रामेवसद्वैश्योर्थदत्तोविपणे रतः ।।\nअनंगमंजरी कन्या तस्य जाता मनोरमा।।२।।\nसुवर्णनाम्ने वैश्याय पिता वै दत्तवान्स्वयम्।।\nकदाचित्कमलग्रामात्सुवर्णो द्वीपमागमत्।।\nद्रव्यलाभाय न्यवसच्चिरं कालं स लुब्धवान् ।।३।।\nअनंगमंजरीगेहे दैवयोगाद्द्विजोत्तमः ।।\nकमलाकरनामासौ कृत्ययोगात्समागतः ।। ४ ।।\nहोमांते सुन्दरी नारी मार्जनार्थे सुता गता ।।\nदृष्ट्वा तां कामकलिकां मुमोह द्विजसत्तमः ।। ५ ।।\nसुतापि मदघूर्णाक्षी विप्राय समयं ददौ ।।\nनिशीथे तमउद्भूते त्वं मां प्राप्य सुखी भव ।। ६ ।।\nइति श्रुत्वा द्विजो वाक्यं तस्या ध्यानं तदाकरोत् ।।\nकामाग्निना चिरं तप्तः सुष्वाप परमासने ।। ७ ।।\nअर्द्धरात्रे तु सा नारी द्विजागमनतत्परा ।।\nमार्गमन्वेषमाणा सा प्रियस्य स्मरपीडिता।। ।। ८ ।।\nनागतः स द्विजो दैवात्तदा सा मरणं गता ।।\nकमलाकर एवाशु समयान्ते समाययौ ।। ९ ।।\nदृष्ट्वा मृत्युवशां सुभ्रूं स्वयं मरणमागतः ।।\nप्रभाते चार्थदत्तो वै दाहयामास तां शुचा ।। 3.2.20.१० ।।\nसुवर्णश्च तदागत्य विललाप प्रियां प्रति ।।\nचितायां भस्मसाद्भूत्वा स्वर्गलोके तु सा ययौ।। ।। ११ ।।\nइत्युक्त्वा स तु वैतालो नृपतिं प्राह विक्रमम् ।।\nकस्य स्नेहोऽधिकस्तेषां कुतः स्वर्गपुरं ययौ ।। १२ ।।\n।। राजोवाच ।। ।।\nपति स्नेहोधिकस्तेषां मध्यमौ नारिविप्रकौ ।।\nद्विजस्नेहेन सा नारी मृता स्वर्गपुरं ययौ ।। १३ ।।\nवैश्यवर्णैः सदा पूज्यो ब्राह्मणो ब्रह्ममूर्तिमान् ।। ।। १४ ।।\nद्विजोऽपि नाप्तवान्नारीं तदा स्वर्गगतिं हरिम् ।।\nहृदि कृत्वा च निधनं प्राप्तो ह्यस्मात्त्रिविष्टपम् ।। १५ ।।\nसुवर्णो हृदि संज्ञाय मत्प्रिया ब्रह्मवत्सला ।।\nमां त्यक्ता तु दिवं याता वह्निदाहप्रभावतः ।। १६ ।।\nइति श्रीभीविष्ये महापुराणे प्रतिसर्गपर्वणि चतुर्युगखण्डापरपर्याये कलियु गीयेतिहासमुच्चये विंशोऽध्याय ।। २० ।।"
  }
]
[
  {
    "text": "।। सूत उवाच ।। ।।\nइति श्रुत्वा स वैतालो राजानमिदमब्रवीत् ।।\nविदेहदेशे भूपाल नगरी मिथिलावती ।। १ ।।\nगुणाधिपस्तत्र राजा धनधान्यसमन्वितः ।।\nचिरंदेव इति ख्यातो राजन्यः कश्चनागतः ।। २ ।।\nवृत्त्यर्थं मिथिलादेशे तत्र वासं चकार सः ।।\nवर्षांते भूपतिः सोऽपि चतुरङ्गबलान्वितः ।। ३ ।।\nमृगयार्थे वनं प्राप्तस्तत्र शार्दूलमुत्तमम् ।।\nदृष्ट्वा तं चावधीद्राजा क्रोधताम्रेक्षणो वने ।। ४ ।।\nव्याघ्र मार्गेण भूपालो वनान्तरमुपाययौ ।।\nचिरंदेवस्तु तत्पश्चाद्गतः स गहने वने ।। ५ ।।\nक्षुत्क्षामकण्ठो नृपतिः श्रमसन्तापपीडितः ।।\nचिरंदेवमुवाचाशु भोजनं देहि मेऽद्य भोः ।। ६ ।।\nइति श्रुत्वा स राजन्यो हत्वा हरिणमुत्तमम् ।।\nसंस्कृत्य प्रददौ राज्ञे तन्मांसं भूपतिप्रियम् ।। ७ ।।।\nतुष्टो भूपस्तदा प्राह वरं वरय सत्तम ।।\nवांछितं ते ददाम्याशु स होवाच महीपतिम्।। ८।।\nत्वया सहस्रमुद्राश्च खादिता मम भूपते।।\nगृहमानीय भूपाल ताः समर्पय मा चिरम्।।९।।\nशतमुद्रास्तु मासान्ते मह्यं देहि कुटुंबिने।।\nतथेत्युक्त्वा स नृपतिः स्वगेहं शीघ्रमाययौ।। 3.2.8.१०।।\nएकस्मिन्दिवसे राजन्स च राजा गुणाधिपः।।\nचिरंदेवं स्वभृत्यं च प्रेषयामास सागरे।।११।।\nस गत्वा सागरतटे देवीमूर्तिं ददर्श ह।।\nनाम्ना कुसुमदां देवीं मार्कण्डेयस्थलस्थिताम्।।१२।।\nगन्धर्वतनयां सुभ्रूं पूजयित्वा प्रसन्नधीः।।\nप्रांजलिः पुरतस्तस्थौ तदा देवी समागता। ।। १३ ।।\nवरं वरय तं प्राह चिरंदेवस्तु चाब्रवीत् ।।\nपाणिं गृहाण मे सुभ्रूस्त्वद्रूपेण विमोहितः ।।१४।।\nइति श्रुत्वा तु सा देवी विहस्योवाच कामिनम् ।।\nअद्य स्नानं विधेहि त्वं मत्कुण्डे देवनिर्मिते।।१५।।\nतथेत्युक्त्वा गतस्तोये प्लावितो मिथिलां ययौ।।\nस स्थितो भूपतिं प्राह कारणं विस्मयप्रदम्।।१६।।\nगुणाधिपस्तु तच्छ्रुत्वा स्वभृत्येन समन्वितः।।\nप्राप्तवान्मंदिरे देव्याः सा भूयः प्राह पुष्पदा।।१७।।\nगांधर्वेण विवाहेन मां गृहाण गुणाधिप।।\nइति श्रुत्वा नृपः प्राह यदि देवि वचो मम।।१८।।\nपुण्यदे त्वं गृहाणाद्य तर्हि त्वां संभजाम्यहम्।।\nतथेति मत्वा तं प्राह सत्वं कार्यं निवेदय।।१९।।\nस होवाच शृणु त्वं भो मम भृत्यं चिरं सुरम् ।।\nभज त्वं चपलापांगि देवि सत्यं वचः कुरु ।।3.2.8.२०।।\nव्रीडिता तु कथां कृत्वा भूपतिं प्राह कामिनी।।\nमां भजस्व दयासिंधो कामिनीं शक्रचोदिताम् ।। २१ ।।\nचिरंदेवं तु संप्राप्य कामांधा त्वां समागता ।।\nपुष्पदंतरुय? तनया गन्धर्वस्य शुभानना।।\nशापिता देवदेवेन नरभोगकरी ह्यहम् ।।२२।।\nइति श्रुत्वा स भूपालो धर्मात्मा शीलविग्रहः ।।\nकथं भजाम्यहं सुभ्रूः स्नुषामिव सुधर्मिणीम् ।। २३ ।।\nचिरंदेवस्तु राजन्यो मत्पुत्र इव वर्तते ।।\nतस्य त्वं भोगिनी नारी शोभने भव सांप्रतम् ।। २४ ।।\nलज्जिता सा तदा देवी स्नुषेवः च ववर्त वै ।। २५ ।।\nइत्युक्त्वा भूपतिं प्राह वैतालो रुद्रकिंकरः ।।\nसत्यं धर्मश्च कस्यैव जातस्तन्मे वदस्व भोः ।। २६ ।।\n।। सूत उवाच ।। ।।।\nभूपतिस्तं विहस्याह चिरंदेवस्य जायते ।।\nसत्यं धर्मश्च वेताल शृणु तत्कारणं शुभम् ।। २७ ।।\nनृपाणां परमो धर्मः सर्वोपकरणं स्मृतः ।।\nकृतोपकारभृत्यस्य तेन तत्किं हि सत्यता ।। २८ ।।\nभृत्येन च कृतं कर्म तच्छृणुष्व वदाम्यहम् ।।\nविना वृत्तिं स्थितो गेहे भूपतेर्गुणशालिनः ।।\nसेवा वृत्तिः कृता सर्वा यथान्यैर्न नरैः कृता ।। २९ ।।\nपश्चाद्भूपतिना ज्ञातः संकटे बृहदागते ।।\nचिरंदेवस्तु तस्माच्च कारणादधिको मतः ।। 3.2.8.३० ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चयेऽष्टमोऽध्यायः ।। ८ ।।"
  }
]
[
  {
    "text": "।। सूत उवाच ।। ।।\nइत्युक्तस्स तु वैतालो महाकालेश्वरस्थितः ।।\nशिवं मनसि संस्थाप्य राज्ञानमिदमब्रवीत्।।\nविक्रमादित्यभूपाल शृणु गाथां मनोरमाम् ।।\nवाराणसी पुरी रम्या महेशो यत्र तिष्ठति ।। २ ।।\nचातुर्वर्ण्यप्रजा यत्र प्रतापमुकुटो नृपः ।।\nमहादेवी च महिषी धर्मज्ञस्य महीपतेः ।। ३ ।।\nतत्पुत्रो वज्रमुकुटो मंत्रिणः सुतवल्लभाः ।।\nषोडशाब्देऽथ संप्राप्ते हयारूढो वनं गतः ।।४।।\nअमात्यतनयश्चैव बुद्धिदक्ष इति श्रुतः ।।\nहयारूढो गतः सार्धं समानवयसा वने ।।५।।\nस दृष्ट्वा विपिनं रम्यं मृगपक्षिसमन्वितम् ।।\nमुमोद वजमुकुटः कामाशयवशं गतः ।। ६ ।।\nतत्र दिव्यं सरो रम्यं नानापक्षिनिनादितम् ।।\nतस्य कूले शिवस्थानं मुनिवृंदैः प्रपूजितम् ।। ७ ।।\nदृष्ट्वा तत्र गतौ वीरौ परमानंदमापतुः ।।\nएतस्मिन्नंतरे भूप करणाटकभूपतेः ।। ८ ।।\nदंतवक्त्रस्य तनया नाम्ना पद्मावती मता ।।\nकामदेवं नमस्कृत्य कामिनी कामरूपिणी ।।९।।\nचिक्रीड सखिभिः क्रीडां सरोमध्ये मनोहरा ।।\nतदा तु वज्रमुकुटो मन्दिरादागतो बहिः ।। 3.2.1.१० ।।\nदृष्ट्वा पद्मावतीं बालां तुल्यरूपगुणान्विताम्।।\nमूर्च्छितः पतितो भूमौ सा दृष्ट्वा तु मुमोह वै ।। ११ ।।\nप्रबुद्धो वज्रमुकुटो मां पाहि शिवशंकर ।।\nइत्युक्त्वा भूपतनयः पुनर्बालां ददर्श ह ।। १२\nशिरसः पद्मकुसुमं सा गृहीत्वा तु कर्णयोः ।।\nकृत्वा चखान दशनैः पादयोर्दधती पुनः ।। १३ ।।\nपुनर्गृहीत्वा तत्पुष्पं हृदये संप्रवेशितम् ।।\nइति भावं च सा कृत्वाऽऽलिभिः सार्धं ययौ गृहम् ।। १४ ।।\nतीर्थार्थं च समं पित्रा संप्राप्ता गिरिजावने ।।\nतस्यां गतायां स नृपो मारबाणेन पीडितः ।। १५ ।।\nमहतीं मानसीं पीडां प्राप्तवान्मोहमागतः ।।\nउन्मादीव ततो भूत्वा खाद्यपानविवर्जितः ।। १६ ।।\nध्यात्वा पद्मावतीं बालां मौनव्रतमचीकरत् ।।\nतदा कोलाहलो जातः प्रतापमुकुटांतिके ।। १७ ।।\nकुमारः कां दशां प्राप्त इति हाहेति सर्वतः ।।\nत्रिदिनांते मंत्रिसुतो बुद्धि दक्षो विशारदः ।। १८ ।।\nअब्रवीद्वज्रमुकुटं सत्यं कथय भूपते ।।\nस आह कारणं सर्वं यथा जातं सरोवरे ।। १९ ।।\nतच्छ्रुत्वा बुद्धिदक्षश्च विहस्याह महीपतिम् ।।\nमहाकष्टेन सा देवी मित्रत्वं हि गमिष्यति ।। 3.2.1.२० ।।\nकरणाटकभूपस्य दंतवक्त्रस्य सा सुता ।।\nपद्मावतीति विख्याता दधती त्वां स्वमानसे ।। २१ ।।\nपुष्पभावेन ज्ञात्वाहं त्वां नयामि तदंतिके ।।\nइत्युक्त्वा तस्य पितरं प्रतापमुकुटं प्रति ।। २२ ।।\nआहाज्ञां देहि भूपाल यास्येहं कारणाटके ।।\nत्वत्सुतस्य चिकित्सार्थं स वज्रमुकुटोऽचिरम् ।। २३ ।।\nआयामि नाऽत्र सन्देहो यदि जीवयसे सुतम् ।।\nतथेति मत्वा स नृपः प्रादात्पुत्रं च मन्त्रिणे ।। २४ ।।\nहयारूढौ गतौ शीघ्रं दंतवक्त्रस्य पत्तने ।।\nकाचिद्वृद्धा स्थिता तत्र तस्या गेहं च तौ गतौ ।। २५ ।।\nबहुद्रव्यं ददौ तस्यै बुद्धिदक्षो विशारदः ।।\nऊषतुर्मंदिरे तस्मिन्रात्रिं घोरतमोवृताम् ।। २६ ।।\nप्रातःकाले तु सा वृद्धा गच्छती राजमन्दिरम् ।।\nतामाह मन्त्रितनयः शृणु मातर्वचो मम ।। २७ ।।\nपद्मावतीं च संप्राप्यैकांते मद्वचनं वद ।।\nज्येष्ठशुक्लस्य पञ्चम्यामिंदुवारे सरोवरे ।। २८ ।।\nयो दृष्टः पुरुषो रम्यस्त्वदर्थे समुपागतः।।\nइति श्रुत्वा ययौ वृद्धा पद्मं तस्यै न्यवेदयत् ।। २९ ।।\nरुष्टा पद्मावती प्राह चंदनार्द्रांगुलीयिका ।।\nगच्छ गच्छ महादुष्टे तलेनोरस्यताडयत् ।।3.2.1.३० ।।\nअंगुलीभिः कपोलौ च तस्याः स्पृष्ट्वा ययौ गृहम् ।।\nसा तु वृद्धा बुद्धिदक्षं सर्वं भावं न्यवेदयत् ।। ।। ३१ ।।\nस मित्रं दुःखितं प्राह शृणु मित्र शुचं त्यज ।।\nत्वामाह भूपतेः कन्या प्राणप्रिय वचः शृणु ।। ३२ ।।\nत्वदर्थे ताडितं वक्षः कदा मित्रं भविष्यसि।।\nश्रुत्वा तन्मधुरं वाक्यं रजो देहे समागतम् ।। ३३ ।।\nरजस्वलांते भो मित्र तवास्यं चुंबितास्म्यहम् ।।\nइति श्रुत्वा भूपसुतः परमानन्दमाययौ ।। ३४ ।।\nत्रिदिनांते तु सा वृद्धा पद्मावत्यै न्यवेदयेत् ।।\nत्वामुत्सुकः स भूपालस्तव दर्शनलालसः ।। ३५ ।।\nतं भजस्वाद्य सुश्रोणि सफलं जीवनं कुरु ।।\nइति श्रुत्वा महाहृष्टा सा मस्यार्द्रांगुलीयकम् ।। ३६ ।।\nगवाक्षद्वारि निष्कास्य तले पृष्ठे च ताडिता ।।\nतथैव वृद्धा तं प्राप्य मन्त्रिणं चाब्रवीद्वचः ।। ३७ ।।\nप्रसन्नो बुद्धिदक्षश्च मित्रं प्राह शृणुष्व भोः ।।\nपश्चिमे दिशि भोः स्वामिन्गवाक्षं तव निर्मितम् ।। ३८ ।।\nअर्द्धरात्रे तु संप्राप्य भज मां कामविह्वलाम् ।।\nश्रुत्वा तद्वज्रमुकुटः प्रियादर्शनलालसः ।। ३९ ।।\nययौ शीघ्रं महाकामी रमणीं तामरामयत् ।।\nमासांते कामशिथिलो मित्रदर्शनलालसः ।। 3.2.1.४० ।।\nपद्मावतीं प्रियां प्राह शृणु वाक्यं वरानने ।।\nयेन प्राप्तवती मह्यं त्वं सुभ्रूः सुरदुर्लभा ।। ४१ ।।\nतन्मित्रं बुद्धिदक्षश्च किं नु तिष्ठति सांप्रतम् ।।\nआज्ञां देहि प्रिये मह्यं दृष्ट्वायास्यामि तेंऽतिकम् ।। ४२ ।।\nइति श्रुत्वा वचस्तस्य निष्ठुरं कुलिशोपमम् ।।\nमिष्टान्नं सविषं कृत्वा मंत्रिणे सा न्यवेदयत् ।। ४३ ।।\nतदा तु बुद्धिदक्षश्च चित्रगुप्तप्रपूजकः ।।\nज्ञात्वा तत्कारणं सर्वं न तु भक्षितवान्स्वयम् ।। ४४ ।।\nएतस्मिन्नन्तरे प्राप्तो भूपतिस्त्वरयान्वितः ।।\nविवेकवन्तं मित्रं तं दृष्ट्वा प्राह रुषान्वितः ।। ४५ ।।\nकस्मान्न खादितं मित्र भोजनं मत्प्रियाकृतम् ।।\nविहस्य बुद्धिदक्षस्तु सारमेये ददौ हि तत् ।। ४६ ।।\nभुक्त्वा स मरणं प्राप्तः स दृष्ट्वा विस्मितो नृपः ।।\nस्त्रीचरित्रं च विज्ञाय स्नेहं त्यक्त्वाऽब्रवीत्तु तम् ।।४७।।\nमित्र गच्छ गृहं शीघ्रं मया त्यक्ता च पापिनी ।।\nस आह शृणु भूपाल गच्छ शीघ्रं प्रियांतिकम् ।।४८।।\nतदलंकारमाहृत्य त्रिशूलं कुरु जानुनि ।।\nप्रसुप्तां त्यज भो मित्र याहि त्वं मा विचारय ।। ४९ ।।\nइति श्रुत्वा ययौ भूपस्तथा कृत्वा समागतः ।।\nस्वमित्रेण ययौ सार्धं स्मशाने रुद्रमण्डपे ।। 3.2.1.५० ।।\nशिष्यं कृत्वा नृपं तं स योगिरूपो हि भूषणम् ।।\nविक्रयार्थं ददौ तस्मै स्वमित्राय स बुद्धिमान् ।। ५१ ।।\nस वज्रमुकुटो मत्वा तदाज्ञां नगरं गतः ।।\nचोरोयमिति तं मत्वा बद्ध्वा राज्ञो हि रक्षिणः ।। ५२ ।।\nशीघ्रं निवेदयामासुर्दन्तवक्त्रस्तमब्रवीत् ।।\nक्व प्राप्तं भूषणं रम्यं सर्वं कथय पूरुष ।। ५३ ।।\nजटिलः प्राह भो राजन्श्मशाने मद्गुरुः स्थितः ।।\nतेन दत्तं विक्रयार्थं भूषणं स्वर्णगुंठितम् ।। ५४ ।।\nइति श्रुत्वा स नृपतिस्तूर्णमाहूय तद्गुरुम् ।।\nभूषणं पृष्टवान्राजा योगी प्राह शृणुष्व भोः ।। ५५ ।।\nस्मशाने संधितं मंत्रं मया योगिस्वरूपिणा ।।\nपिशाची प्रापिता काचित्तस्याश्चिह्नं मया कृतम् ।। ५६ ।।\nवामजानुनि शूलेन तया दत्तं हि भूषणम् ।।\nज्ञात्वा तत्कारणं राजा सुता निष्कासिता गृहात् ।। ५७ ।।\nस वज्रमुकुटस्तां तु गृहीत्वा गृहमाययौ ।।\nविहस्य प्राह वैतालः शृणु विक्रमभूपते ।। ५८ ।।\nकस्मै पापं महत्प्राप्तं चतुर्णा मे वदाधुना ।।\n।। सूत उवाच ।। ।।\nइति श्रुत्वा वचस्तस्य विक्रमो नाम भूपतिः ।। ५९ ।।\nविहस्य भार्गवं प्राह प्राप्तं पापं हि भूपतेः ।।\nमित्रकार्यममात्येन स्वामिकार्यं च रक्षिभिः ।। 3.2.1.६० ।।\nभूप पुत्रेणार्थसिद्धं कृतं तस्माच्च भूपतेः ।।\nमहत्पापं च संप्राप्तं तेनासौ नरकं गतः ।। ६१ ।।\nरजोवतीं सुतां दृष्ट्वा न विवाहेत यो नरः ।।\nस पापी नरकं याति षष्टिवर्षसहस्रकम् ।। ६२ ।।\nगांधर्वं च विवाहं वै कामिन्या च कृतं यया ।।\nतस्या विघ्नकरो यो वै स पापी यमपीडितः ।। ६३ ।।\nअदृष्टदोषां यः कन्यां विवेकेन विना त्यजेत् ।।\nस पापी नरकं याति लक्षवर्षप्रमाणकम् ।। ६४ ।।\nइति श्रुत्वा? स वैतालो धर्मगाथां नृपेरिताम् ।।\nप्रसन्नहृदयः प्राह भूपतिं धर्मतत्परम् ।।६५ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये   नाम प्रथमोऽध्यायः ।। १ ।।"
  }
]
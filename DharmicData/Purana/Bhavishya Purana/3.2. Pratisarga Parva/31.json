[
  {
    "text": "।। ऋषय ऊचुः ।। ।।\nभगवन्सर्वतीर्थानां दानानां किं परं स्मृतम् ।।\nयत्कृत्वा च कलौ घोरे परां निर्वृतिमाप्नुयात् ।। १ ।।\n।। सूत उवाच ।। ।।\nसामनस्य सुतः श्रेष्ठः पाणिनिर्नाम विश्रुतः ।।\nकणभुग्वरशिष्यैश्च शास्त्रज्ञैः स पराजितः ।। २ ।।\nलज्जितः पाणिनिस्तत्र गतस्तीर्थान्तरं प्रति ।।\nस्नात्वा सर्वाणि तीर्थानि संतर्प्य पितृदेवताः ।।३।।\nकेदारमुदकं पीत्वा शिवध्यानपरोऽभवत् ।।\nपर्णाशी सप्तदिवसाञ्जलभक्षस्ततोऽभवत् ।। ४ ।।\nततो दशदिनान्ते स वायुभक्षो दशाहनि ।।\nअष्टाविंशद्दिने रुद्रो वरं ब्रूहि वचोऽब्रवीत् ।। ५ ।।\nश्रुत्वामृतमयं वाक्यमस्तौद्गद्गदया गिरा ।।\nसर्वेशं सर्वलिंगेशं गिरिजावल्लभं हरम् ।। ६।।\n।। पाणिनिरुवाच ।। ।।\nनमो रुद्राय महते सर्वेशाय हितैषिणे ।।\nनन्दीसंस्थाय देवाय विद्याभयकराय च ।। ७ ।।\nपापान्तकाय भर्गाय नमोनन्ताय वेधसे ।।\nनमो मायाहरेशाय नमस्ते लोकशंकर ।। ८ ।।\nयदि प्रसन्नो देवेश विद्यामूलप्रदो भव ।।\nपरं तीर्थं हि मे देहि द्वैमातुरपितर्नमः ।। ९ ।।\n।। सूत उवाच ।। ।।।\nइति श्रुत्वा महादेवः सूत्राणि प्रददौ मुदा ।।\nसर्ववर्णमयान्येव अइउणादिशुभानि वै ।। 3.2.31.१० ।।\nज्ञानह्रदे सत्यजले राग द्वेषमलापहे ।।\nयः प्राप्तो मानसे तीर्थे सर्वतीर्थफलं भजेत् ।।११।।\nमानसं हि महत्तीर्थ ब्रह्मदर्शनकारकम् ।।\nपाणिने ते ददौ विप्र कृतकृत्यो भवान्भव ।। १२ ।।\nइत्युक्त्वांतर्दधे रुद्रः पाणिनिः स्वगृहं ययौ ।।\nसूत्रपाठं धातुपाठं गणपाठं तथैव च ।। १३ ।।\nलिंगसूत्रं तथा कृत्वा परं निर्वाणमाप्त वान् ।।\nतस्मात्त्वं भार्गवश्रेष्ठ मानसं तीर्थमाचर ।। १४ ।।\nयतो याता स्वयं गंगा सर्वतीर्थमयी शिवा ।।\nगंगातीर्थात्परं तीर्थं न भूतं न भवि ष्यति ।। १५ ।। ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चय एकत्रिंशोऽध्यायः ।। ३१ ।। ।।"
  }
]
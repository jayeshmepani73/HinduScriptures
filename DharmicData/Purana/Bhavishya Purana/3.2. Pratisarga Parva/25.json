[
  {
    "text": "।। सूत उवाच ।। ।।\nकृपया ब्राह्मणद्वारा प्रकटीकृतवान्स्वकम् ।।\nइतिहासमिमं वक्ष्ये संवादं हरिविप्रयोः ।। १ ।।\nकाशीपुरीति विख्याता तत्रासीद्ब्राह्मणो वरः ।।\nदीनो गृहाश्रमी नित्यं भिक्षुः पुत्रकलत्रवान् ।। २ ।।\nशतानंद इति ख्यातो विष्णुव्रतपरायणः ।।\nएकदा पथि भिक्षार्थं गच्छतस्तस्य श्रीपतिः ।। ३ ।।\nविनीतस्यातिशांतस्य स बभूवाक्षिगोचरः ।।\nवृद्धब्राह्मणवेषेण पप्रच्छ ब्राह्मणं हरिः ।।\nक्व यासीति द्विजश्रेष्ठ वृत्तिः कामेन कथ्यताम् ।। ४ ।।\n।। शतानन्द उवाच ।। ।।\nभिक्षावृत्तिरहं सौम्य कलत्रापत्यहेतवे ।।\nयाचितुं धनिनां द्वारि व्रजामि धनमुत्तमम् ।। ५ ।।\n।। नारायण उवाच ।। ।।\nभिक्षावृत्तिस्त्वया दीर्घकालं द्विज सदा धृता ।।\nतद्वारक उपायोयं विशेषेण कलौ किल ।। ६ ।।\nममोपदेशतो विप्र सत्यनारायणं भज ।।\nदारिद्र्यशोकशमनं संतापहरणं हरेः ।।\nचरणं शरणं याहि मोक्षदं पद्मलोचनम् ।। ।। ७ ।।\nएवं संबोधितो विप्रो हरिणा करुणात्मना ।।\nपुनः पप्रच्छ विप्रोसौ सत्यनारायणो हि कः ।। ८ ।।\n।। वृद्धब्राह्मण उवाच ।। ।।\nबहु रूपः सत्यसंधः सर्वव्यापी निरञ्जनः ।।\nइदानीं विप्ररूपेण तव प्रत्यक्षमागतः ।। ९ ।।\nदुःखोदधिनिमग्नानां तरणिश्चरणौ हरेः ।।\nकुशलाः शरणं यांति नेतरे विषयात्मिकाः ।। 3.2.25.१० ।।\nआहृत्य पूजासंभारान्हिताय जगतां द्विज ।।\nअर्चयंस्तमनुध्यायंस्त्वमेतत्प्रकटी कुरु ।। ११ ।।\nइति ब्रुवंतं विप्रोसौ ददर्श पुरुषोत्तमम् ।।\nजलदश्यामलं चारुचतुर्बाहुं गदादिभिः ।। १२ ।।\nपीतांबरं नवांभोजलोचनं स्मितपूर्वकम् ।।\nवनमालामधुव्रात चुंबितांग्रिसरोरुहम् ।। १३ ।।\nनिशम्य पुलकांगोसौ प्रेमपूर्णसुलोचनः ।।\nस्तुवन्गद्गदया वाचा दंडवत्पतितो भुवि ।। १४ ।।\nप्रणमामि जगन्नाथ जगत्कारणकारकम् ।।\nअनाथनाथं शिवदं शरण्यमनघं शुचिम् ।। १५ ।।\nअव्यक्तं व्यक्ततां यातं तापत्रयविमोचनम् ।। १६ ।।\nनमः सत्य नारायणायास्य कर्त्रे नमः शुद्धसत्त्वाय विश्वस्य भर्त्रे ।।\nकरालाय कालाय विश्वस्य हर्त्रे नमस्ते जगन्मङ्गलायात्ममूर्ते ।। १७ ।।\nधन्योस्म्यद्य कृती धन्यो भवोद्य सफलो मम ।।\nवाङ्मनोगोचरो यस्त्वं मम प्रत्यक्षमागतः ।। १८ ।।\nदिष्टं किं वर्णयाम्याहो न जाने कस्य वा फलम् ।।\nक्रियाहीनस्य मन्दस्य देहोऽयं फलवान्कृतः ।। १९ ।।\nपूजनं च प्रकर्तव्यं लोकनाथ रमापते ।।\nविधिना केन कृपया तदाज्ञापय मां विभो ।। ।। 3.2.25.२० ।।\nहरिस्तमाह मधुरं सस्मितं विश्वमोहनः ।।\nपूजायां मम विप्रेन्द्र बहु नापेक्षितं धनम् ।। २१ ।।\nअनायासेन लब्धेन श्रद्धामात्रेण मां यज ।।\nग्राहग्रस्तोजामिलो वा यथाऽभून्मुक्तसंकटः ।। २२ ।।\nविधानं शृणु विप्रेन्द्र मनसा कामयेत्फलम् ।।\nपूजासंभृतसंभारः पूजां कुर्याद्यथा विधि ।।२३।।\nगोधूमचूर्णं पादार्द्धं सेटकादिप्रमाणतः ।।\nदुग्धेन तावता युक्तं मिश्रितं शर्करादिभिः ।।२४।।\nतच्चूर्णं हरये दद्याद् घृतयुक्तं हरिप्रियम्।।\nगोदुग्धेनैव दधिना गोघृतेन समन्वितम् ।। २५ ।।\nगंगाजलेन मधुना युक्तं पञ्चामृतं प्रियम् ।।\nपञ्चामृतेन संस्नाप्य शालग्रामोद्भवां शिलाम् ।। ।। २६ ।।\nगन्धपुष्पादिनैवेद्यैर्वेदवादैर्मनोहरैः ।।\nधूपैर्दीपैश्च नैवेद्यैस्तांबूलादिभिरर्चयेत् ।। २७ ।।\nमिष्टान्नपानसन्मानैर्भक्ष्यैर्भोज्यैः फलैस्तथा ।।\nऋतुकालोद्भवैः पुष्पैः पूजयेद्भक्तितत्परः ।। २८ ।।\nब्राह्मणैः स्वजनैश्चैव वेष्टितः श्रद्धयान्वितः ।।\nत्वया सार्द्धं मम कथां शृणुयात्परमादरात् ।। ।। २९ ।।\nइतिहासं तथा राज्ञो भिल्लानां वणिजोऽस्य च ।।\nकथांते प्रणमेद्भक्त्या प्रसादं विभजेत्ततः ।। 3.2.25.३० ।।\nलब्धं प्रसादं भुंजीत मानयन्न विचारयेत् ।।\nद्रव्यादिभिर्न मे शांतिर्भक्त्या केवलया यथा ।। ३१ ।।\nविधि?नानेन विप्रेन्द्र पूजयंति च ये नराः ।।\nपुत्रपौत्रधनैर्युक्ता भुक्त्वा भोगान नुत्तमान् ।। ३२ ।।\nअन्ते सान्निध्यमासाद्य मोदन्ते ते मया सह ।।\nयंयं कामयते कामं सुव्रती तंतमाप्नुयात् ।। ३३ ।।\nइत्युक्त्वान्तर्दधे विष्णुर्विप्रोपि सुखमाप्तवान् ।।\nप्रणम्यागाद्यथादिष्टं मनसा कौतुकाकुलः ।। ३४ ।।\nअद्य भैक्ष्येण लभ्येन पूज्यो नारायणो मया ।।\nइति निश्चित्य मनसा भिक्षार्थी नगरं गतः ।। ३५ ।।\nविना देहीति वचनं लब्धा च विपुलं धनम् ।।\nकौतुकायासमनसा जगाम निजमालयम् ।। ३६।।\nवृत्तांतं सर्वमाचख्यौ ब्राह्मणी सान्वमोदत ।।\nसादरं द्रव्यसंभारमाहृत्य भर्तुराज्ञया ।। ३७ ।।\nआहूय बन्धुमित्राणि तथा सान्निध्यवर्तिनः ।।\nसत्यनारायणं देवं यजामि स्वगणैर्वृतः ।। ३८ ।।\nभक्त्या तुतोष भगवान्सत्यनारायणः स्वयम् ।।\nकामं दित्सुः प्रादुरासीत्कथांते भक्तवत्सलः ।। ३९ ।।\nवव्रे विप्रोऽभिलषितमिहामुत्र सुखप्रदम् ।।\nभक्तिं परां भगवति तथा तत्संगिनां व्रतम् ।। 3.2.25.४० ।।\nरथं कुञ्जरं मंजुलं मन्दिरं च हयं चारु चामी करालं कृतं च ।।\nधनं दासदासीगणं गां महीं च लुलायाः सदुग्धा हरे देहि दास्यम् ।।४१।।\nतथास्त्विति हरिः प्राह ततश्चांतर्दधे प्रभुः ।।\nविप्रोऽपिकृत कृत्योऽभूत्सर्वे लोका विसिस्मिरे ।।४२।।\nप्रणम्य भुवि कायेन प्रसादं प्रापुरादरात् ।।\nस्वंस्वं धाम समाजग्मुर्धन्यधन्येति वादिनः ।। ४३ ।।\nप्रचचार ततो लोके सत्यनारायणार्चनम् ।।\nकामसिद्धिप्रदं मुक्तिभुक्तिदं कलुषापहम् ।।४४।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये पञ्चविंशोऽध्यायः ।।२५।।"
  }
]
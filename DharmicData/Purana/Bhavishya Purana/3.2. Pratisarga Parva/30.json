[
  {
    "text": "।। ऋषय ऊचुः।। ।।\nभगवन्गुह्यजं कर्म वृत्तं प्रोक्तं पुरातनैः ।।\nव्रतानां चैव सर्वेषां श्रेष्ठं नारायणव्रतम् ।। १ ।।\nत्वन्मुखेन श्रुतं सूत तापत्रयविनाशनम् ।।\nइदानीं श्रोतुमिच्छामि लिंगजं कर्म चोत्तमम् ।। २ ।।\nसर्वेषां ब्रह्मचर्याणां ब्रह्मचर्ये हि किं परम् ।।\nतन्मे वद महाप्राज्ञ सर्वंज्ञोऽसि मतौ मम ।। ३ ।।\n।। सूत उवाच ।। ।।\nआसीत्पुरा कलियुगे पितृशर्मा द्विजोत्तमः ।।\nवेदवेदांगतत्त्वज्ञो यमलोकभयान्वितः ।। ४ ।।\nज्ञात्वा घोरतमं कालं कलि कालमधर्मजम्।।\nवार्धनं यमराष्ट्रस्य तदा चिंतातुरोऽभवत् ।। ५ ।।\nकेनाश्रमेण वर्णेन मम श्रेयो भवेदिह ।।\nकलौ संन्यासमार्गो हि दंभपाखंडखंडितः  ।। ६ ।।\nवानप्रस्थः कलौ नास्ति ब्रह्मचर्यं क्वचित्क्वचित् ।।\nगार्हस्थ्यं कर्म सर्वेषां कर्मणां श्रेष्ठमुच्यते ।। ७ ।।\nअतः स्त्री संग्राह्यो मया घोरे कलौ युगे ।।\nयदि मे च भवेन्नारी मनोवृत्त्यनुसारिणी ।।\nतर्हि मे सफलं जन्म मम श्रेयो भवेदिह ।। ८ ।।\nइत्येवं संमतं कृत्वा शिवां मंगलदायिनीम् ।।\nचंदनाद्यैश्च संपूज्य तुष्टाव मनसा पराम् ।।\nविश्वेश्वरीं जगन्मूर्तिं सच्चिदानंदरूपिणीम् ।। ९ ।। ।।\n।। पितृशर्मोवाच ।।\nनमः प्रकृत्यै सर्वायै कैवल्यायै नमोनमः ।।\nत्रिगुणैक्यस्वरूपायै तुरीयायै नमोनमः ।। 3.2.30.१० ।।\nमहत्तत्त्वजनन्यै च द्वंद्वकर्त्र्यै नमोनमः ।।\nब्रह्ममातर्नमस्तुभ्यं साहंकारपितामहि ।। ११ ।।\nपृथग्गुणायै शुद्धायै नमो मातर्नमोनमः ।।\nविद्यायै शुद्धसत्त्वायै लक्ष्म्यै सत्त्वरजोमयि ।।१२।।\nनमो मातरविद्यायै ततः शुद्ध्यै नमोनमः।।\nकाल्यै सत्त्वतमोभूत्यै नमो मातर्नर्मोनमः ।।१३।।\nस्त्रियै शुद्धरजोमूर्त्यै नमस्त्रैलोक्यवासिनि ।।\nनमोरजस्तमोमूर्त्यै दुर्गायै च नमोनमः ।। १४ ।।\nइति श्रुत्वा स्तवं देव्या प्रसादः स्थापितस्तया ।।\nसुतायां विष्णुयशसो ब्राह्मणस्य तदा स्वयम् ।। १५ ।।\nतामुद्वाह्य द्विजो देवीं नाम्ना वै ब्रह्मचारिणीम् ।।\nन्यवसन्मथुरायां स कृत्वा धर्मं स्वयं हृदि ।। १६ ।।\nप्रियायै स रजोवत्यै ऋतुदानं करोति हि ।।\nचत्वारश्चात्मजाश्चासंश्चतुर्वेदैक्यधारिणः ।। १७ ।।\nऋग्यजुश्च तथा साम तुर्यश्चासी दथर्वणः ।।\nऋचश्च तनयो व्याडिर्न्यायशास्त्रविशारदः ।। १८ ।।\nयजुषस्तु सुतो जातो मीमांसो लोकविश्रुतः ।।\nपाणिनिः सामनस्यैव सुतोऽभू च्छब्दपालः ।। १९ ।।\nपुत्रो वररुचिः श्रेष्ठोऽथर्वणस्य नृपप्रियः ।।\nते गता मागधेशस्य चन्द्रगुप्तस्य वै सभाम् 3.2.30.२० ।।\nनृपस्तान्पूजयामास बहुमानपुरःसरम् ।।\nअब्रवीत्तांस्ततो राजा ब्रह्मचर्यं हि किं परम् ।। २१ ।।\nव्याडिराह महाराज यः स्तुतौ तत्परः पुमान् ।।\nन्यायतोऽखिल देवानां ब्रह्मचारी हि मे मतः ।। २२ ।।\nमीमांसश्चाह भो राजन्यज्ञे यो हि पुमान्परः ।।\nकर्मणा यजते देवान्रोचनादिभिरर्चयेत् ।। २३ ।।\nहवनं तर्पणं कृत्वा ब्रह्मादिकसुरान्प्रति ।।\nतत्प्रसादं हि गृह्णीयाद्ब्रह्मचारी च स स्मृतः ।। २४ ।।\nश्रुत्वेदं पाणिनिश्चाह चन्द्रगुप्त शृणुष्व भोः ।।\nत्रिधा स्वरैः परं ब्रह्म शुद्धशब्दमयैः परैः ।। २५ ।।\nतथैव सूत्रपाठैश्च लिंगधातुगणावृतैः ।।\nयो यजेद्ब्रह्मचारी स परं ब्रह्माधिगच्छति ।। २६ ।।\nश्रुत्वा वररुचिश्चाह शृणु मागधभूपते ।।\nगृहीत्वा यज्ञसूत्रं यः प्राप्तो गुरुकुले वसन् ।। २७ ।।\nदंडलोमनखाधारी भिक्षार्थी वेदतत्परः ।।\nआज्ञया च गुरोर्वर्तेद्ब्रह्मचारी हि स स्मृतः ।। २८ ।।\nइति तेषां वचः श्रुत्वा पितृशर्माब्रवीदिदम् ।।\nयो गृहस्थे वसन्विप्रः पितृदेवातिथिप्रियः ।। २९ ।।\nगामी पाणिगृहीतायामृतुकाले यतेंद्रियः ।।\nब्रह्मचारी हि मुख्यस्स श्रुत्वा राजाब्रवीदिदम् ।। 3.2.30.३० ।।\nस्वामिन्यद्भवता चोक्तं धर्मज्ञेन यशस्विना ।।\nकलौ भयंकरे प्राप्ते स धर्मो हि मतो मम ।।३१।।\nइत्युक्त्वा तस्य शिष्योऽभूद्गुरुवाक्यपरायणः ।।\nतथान्ते मरणं प्राप्य स्वर्गलोकं नृपो ययौ ।।३२।।\nपितृशर्मापि मनसा ध्यात्वा दामोदरं हरिम् ।।\nहिमालयं गिरिं प्राप्य योगध्यानपरोऽभवत् ।। ३३ ।।\nइति श्रीभविष्ये महापुराणे प्रतिसर्गं पर्वणि चतुर्युगखण्डापरपर्याये कलियुगीयेतिहाससमुच्चये त्रिंशोऽध्यायः ।। ३० ।। छ ।।"
  }
]
[
  {
    "text": "।। सूत उवाच ।। ।।\nउज्जयिन्यां पुरा विप्र राजन्यः सर्वहिंसकः ।।\nबभूव मद्यमांसाशी भीमवर्मेति विश्रुतः ।। १ ।।\nमांसलोभेन स खलः सूकरान्ग्रामकुक्कुटान् ।।\nहत्वा चाभक्षयत्पापी वेश्यासंगपरायणः ।। ।। २ ।।\nनरमांसं स क्रव्यादस्त्यक्त्वान्यान्भक्षकोऽभवत् ।।\nएवं बहुगते काले भीमवर्मा महाधमः ।।\nविसूच्यग्निवशं यातो ममार च युवापि सः ।। ३ ।।\nकारितश्चंडिकापाठस्तेन दुष्टेन भीरुणा ।।\nतस्य पुण्यप्रभावेन नागतो नरकान्प्रति ।। ४ ।।\nपुनः क्षत्रत्वमगमन्मागधे स महीपतिः ।।\nमहानन्दीति विख्यातो राजनीतिपरायणः ।। ५ ।।\nजातिस्मरो बभूवासौ वेदधर्मपरायणः ।।\nकात्यायनस्य शिष्योऽभून्महाशाक्तस्य धीमतः ।। ६ ।।\nतस्मै नृपाय स मुनिर्दत्त्वा मध्यचरित्रकम् ।।\nसबीजं पुनरागत्य विन्ध्ये शक्ति परोऽभवत् ।। ७ ।।\nनृपोऽपि प्रत्यहं देवीं महालक्ष्मीं सनातनीम् ।।\nरोचनाद्यैश्च संपूज्य जपन्मध्यचरित्रकम् ।। ८ ।।\nपुण्यक्षेत्रत्वमगमन्महामायाप्रसादतः ।।\nशूद्रभावं परित्यज्य क्षत्रभावमुपागतः ।। ९ ।।\nद्वादशाब्दांतरे प्राप्तस्तद्गुरुः शक्तितत्परः ।।\nलक्षचण्डीं नृपादेव कारयामास धर्मतः ।। 3.2.34.१० ।।\nतदा प्रादुरभूद्देवी जगदंबा सनातनी ।।\nनृपाय धर्ममर्थं च कामं मोक्षं हि चाददात् ।। ११ ।।\nमहानन्दी महाभागो भुक्त्वा भोगं सुरेप्सितम् ।।\nअन्ते जगाम परमं लोकं देवनमस्कृतम् ।। १२ ।।\nइति ते कथिता विप्र यत्प्रोक्तं यजुषो गतिः ।।\nसा वै मध्यचरित्रेण प्राप्ता शूद्रनृपेण वै ।। १३ ।।\nइत्येवं वर्णितं विप्र माहात्म्यं मुनिवर्णितम् ।। १४ ।।\nइति श्रीभविष्ये महापुराणे प्रतिसर्गपर्वणि चतु र्युगखण्डापरपर्याये कलियुगीयेतिहाससमुच्चये चतुस्त्रिंशोऽध्यायः ।। ३४ ।।"
  }
]
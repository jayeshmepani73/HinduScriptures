[
  {
    "text": "।। सूत उवाच ।। ।।\nपुनः प्रोवाच वेतालस्तदा ब्राह्मणरूपवान् ।।\nशृणु भूप महाभाग कथां तव मनोरमाम् ।। १ ।।\nउज्जयिन्यां महाभाग महासेनो नृपोऽभवेत् ।।\nतस्य राज्येऽवसद्विप्रो देवशर्मेति विश्रुतः ।। २ ।।\nगुणाकरस्तस्य सुतो मद्यमांसपरायणः ।।\nद्यूतेन संक्षयं वित्तं तस्य पापस्य चाभवत् ।। ३ ।।\nबांधवैः स परित्यक्तो बभ्राम वसुधातले ।।\nकदाचिद्दैवयोगेन सिद्धाश्रममुपागमत् ।। ४ ।।\nकपर्दी नाम तं योगी कपालान्नैरपूजयत् ।।\nज्ञात्वा पैशाचमन्नं स बुभुक्षुर्न गृहीतवान् ।। ५ ।।\nतदातिथ्यं तदर्थं स यक्षिणीं समुपाह्वयत् ।।\nतया रात्रौ महानन्दं प्राप्तवान्स द्विजः शयी ।। ६ ।।\nप्रातः काले तु संप्राप्ते कैलासं यक्षिणी गता ।।\nस द्विजस्तद्वियोगेन योग्यंतिकमुपाययौ ।। ७ ।।\nकपर्दी प्रददौ तस्मै विद्यां यक्षिणिकर्षिणीम् ।।\nचत्वारिंशद्दिनान्येव निशीथे जलमध्यगः ।। ८ ।।\nस जजाप शुभं मन्त्रं न प्राप्ता कामचारिणी ।।\nतदा योग्याज्ञया विप्रः स्वयं तु ममतां त्यजन् ।। ९ ।।\nप्राप्तवान्पितरौ नत्वा स्वगेहे निवसन्निशि ।। 3.2.17.१०।।\nप्रतिबोधिवनं प्राप्तस्तच्छिष्यत्वमुपाययौ ।।\nपञ्चाग्निमध्ये स स्थित्वा तन्मंत्रमजपच्छुचिः ।। ११ ।।\nन प्राप्ता योगिनी देवी तदा चिन्तातुरो ऽभवत् ।।\nइत्युक्त्वा स वैतालो नृपतिं ज्ञानकोविदम् ।। १२ ।।\nपुनराह कथं देवी न प्राप्ता यक्षिणी प्रिया ।।\nश्रुत्वाह नृपतिर्विप्र वैतालं रुद्र किंकरम् ।। १३ ।।\nत्रिविधं कर्म भो विप्र सिद्ध्यर्थे साधकाय वै ।।\nमनोवाग्विहितं कर्म परलोके सुखप्रदम् ।। १४ ।।\nसुन्दरांगकृतं ज्ञेयं पुनर्वाक्कायसंभवम् ।।\nकिञ्चित्सिद्धिप्रदं ज्ञेयमिह जन्मनि वीक्षितम् ।। १५ ।।\nपरत्र च भुवर्लोके पिण्डदेहकृतं स्मृतम् ।।\nमनःकायेन संभूतं पर जन्मनि राज्यदम् ।। १६ ।।\nमनोवाक्कायसंभूतमिह जन्मनि सिद्धिदम् ।।\nपरत्र परमां सिद्धिं तत्कर्म प्रददाति हि ।। १७ ।।\nतस्मात्कर्तव्यमेवेह त्रिविधं कर्म साधकैः ।।\nअन्यवित्त्तेन स द्विजः कृतवान्कर्म मन्त्रजम् ।।\nअतोऽन्यजन्मनि प्राप्तो यक्षत्वं तत्परो द्विजः ।। १८ ।।\n।। सूत उवाच ।।\nइत्युक्त्वा स तु वैतालः प्रसन्नवदनोऽभवत् ।। १९ ।।\nसाधु साध्विति तं प्रोच्य सद्वाक्यैः समपूजयत् ।।\nइतिहासं पुनः प्राह परीक्षार्थे नृपाय सः ।। 3.2.17.२० ।। ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये सप्तदशो ऽध्यायः ।। १७ ।।"
  }
]
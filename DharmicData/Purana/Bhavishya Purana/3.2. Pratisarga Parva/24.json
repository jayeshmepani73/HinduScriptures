[
  {
    "text": "।। व्यास उवाच ।। ।।\nएकदा नैमिषारण्ये ऋषयः शौनकादयः ।।\nपृच्छन्ति विनयेनैव सूतं पौराणिकं खलु ।। १ ।।\nभगवन्ब्रूहि लोकानां हितार्थाय चतुर्युगे ।।\nकः पूज्यः सेवितव्यश्च वांच्छितार्थप्रदायकः ।।२।।\nविनायासेन वै कामं प्राप्नुयुर्मानवाः शुभम् ।।\nसत्यं ब्रह्मन्वदोपायं नराणां कीर्तिकारकम् ।।३।।\n।। सूत उवाच ।। ।।\nनवांभोजनेत्रं रमाकेलिपात्रं चतु्र्बाहुचामीकराचारुगात्रम् ।।\nजगत्त्राणहेतुं रिपौ धूम्रकेतुं सदा सत्यनारायणं स्तौमि देवम् ।। ४ ।।\nश्रीरामं सहलक्ष्मणं सकरुणं सीतान्वितं\nसात्त्विकं वैदेहीमुखपद्मलुब्धमधुपं पौलस्त्यसंहारकम् ।।\nवन्दे वन्द्यपदांबुजं सुरवरं भक्तानुकम्पाकरं\nशत्रुघ्नेन हनूमता च भरतेनासेवितं राघवम् ।। ५ ।।\nकलिकलुषविनाशं कामसिद्धिप्रकाशं सुरवरमुखभासं भूसुरेण प्रकाशम् ।।\nविबुधबुधविलासं साधुचर्याविशेषं नृप तिवरचरित्रं भोः शृणुष्वेतिहासम् ।। ६ ।।\nएकदा नारदो योगी परानुग्रहवांच्छया ।।\nपर्यटन्विविधाँल्लोकान्मर्त्यलोकमुपागमत् ।। ७ ।।\nतत्र दृष्ट्वा जनान्सर्वान्नानाक्लेशसमन्वितान् ।।\nआधिव्याधियुतानार्तान्पच्यमानान्स्वकर्मभिः ।। ८ ।।\nकेनोपायेन चैतेषां दुःखनाशो भवेद्ध्रुवम्।।\nइति सञ्चिंत्य मनसा विष्णुलोकं गतस्तदा ।। ९ ।।\nतत्र नारायणं देवं शुक्लवर्णं चतुर्भुजम् ।।\nशंखचक्रगदापद्मवनमालाविभूषितम् ।। 3.2.24.१० ।।\nप्रसन्नवदनं शांतं सनकाद्यैरभिष्टुतम् ।।\nदृष्ट्वा तं देवदेवेशं स्तोतुं समुपचक्रमे ।। ११ ।।\n।। नारद उवाच ।। ।।\nनमो वाङ्मनसातीतरूपायानंतशक्तये ।।\nनादि मध्यान्तदेवाय निर्गुणाय महात्मने ।। १२ ।।\nसर्वेषामादिभूताय लोकानामुपकारिणे ।।\nअपारपरिमाणाय तपोधाम्ने नमोनमः ।। १३ ।। ।।\n।। सूत उवाच ।। ।।\nइति श्रुत्वा स्तुतिं विष्णुर्नारदं प्रत्यभाषत ।।\nकिमर्थमागतोऽसि त्वं कि ते मनसि वर्तते ।।१४।।\nकथयस्व महाभाग तत्सर्वं कथयामि ते ।।\nश्रुत्वा तु नारदो विष्णुमुक्तवान्सर्वकारणम् ।। १५ ।।\nनारदस्य वचः श्रुत्वा साधुसाध्वित्यपूजयत् ।।\nशृणु नारद वक्ष्यामि व्रतमेकं सनातनम्।।१६।।\nकृते त्रेतायुगे विष्णुर्द्वापरेऽनेकरूपधृक् ।।\nकलौ प्रत्यक्षफलदः सत्यनारायणो विभुः ।। १७ ।।\nचतुष्पादो हि धर्मश्च तस्य सत्यं प्रसाधनम् ।।\nसत्येन धार्यते लोकः सत्ये ब्रह्म प्रतिष्ठितम् ।। १८ ।।\nसत्यनारायणव्रतमतः श्रेष्ठतमं स्मृतम् ।।\nइति श्रुत्वा हरेर्वाक्यं नारदः पुनरब्रवीत् ।। १९ ।।\nकिं फलं किं विधानं च सत्यनारायणार्चने ।।\nतत्सर्वं कृपया देव कथयस्व कृपानिधे ।। 3.2.24.२० ।।\n।। भगवानुवाच ।। ।।\nनारायणार्चने वक्तुं फलं नालं चतुर्मुखः ।।\nशृणु संक्षेपतो ह्येतत्कथयामि तवाग्रतः ।। २१ ।।\nनिर्धनोपि धनाढ्यः स्यादपुत्रः पुत्रवान्भवेत् ।।\nभ्रष्टराज्यो लभेद्राज्यमन्धोऽपि स्यात्सुलोचनः ।। २२ ।।\nमुच्यते बंधनाद्बद्धो निर्भयः स्याद्भयातुरः ।।\nमनसा कामयेद्यंयं लभते तं विधानतः ।।२३।।\nइह जन्मनि भो विप्र भक्त्या च विधिनार्चयेत् ।।\nलभेत्कामं हि तच्छीघ्रं नात्र कार्या विचारणा ।। २४ ।।\nप्रातःस्नायी शुचिर्भूत्वा दंतधावनपूर्व कम् ।।\nतुलसीमञ्जरीं धृत्वा ध्यायेत्सत्यस्थितं हरिम् ।। २५ ।।\nनारायणं सांद्रघनावदातं चतुर्भुजं पीतमहार्हवाससम् ।।\nप्रसन्नवक्त्रं नवकंजलोचनं सनन्दनाद्यैरुपसेवितं भजे ।। २६ ।।\nकरोमि ते व्रतं देव सायंकाले त्वदर्चनम् ।।\nश्रुत्वा गाथां त्वदीयां हि प्रसादं ते भजाम्यहम् ।। २७ ।।\nइति संकल्प्य मनसा सायंकाले प्रपूजयेत् ।।\nपञ्चभिः कलशैर्जुष्टं कदलीतोरणान्वितम् ।। २८ ।।\nशालग्रामं स्वर्णयुक्तं पूजयेदात्मसूक्तकैः ।।\nपञ्चामृतेन संस्नाप्य चन्दनादिभिरर्चयेत् ।। २९ ।।\nॐनमो भगवते नित्यं सत्यदेवाय धीमहि ।।\nचतुःपदार्थदात्रे च नमस्तुभ्यं नमोनमः ।। 3.2.24.३० ।।\nजप्तव्यष्टोत्तरशतं जुहुयात्तद्दशांशकम् ।।\nतर्पणं मार्जनं कृत्वा कथां श्रुत्वा हरेरिमाम् ।।३१।।\nषडध्यायीं सत्यमुख्यां तत्पश्चात्तत्प्रसादकम् ।।\nसम्यग्विभज्य तत्सर्वं दापयेच्छ्रोतृकाय च ।। ३२ ।।\nआचार्यायादिभागं च द्वितीयं स्वकुलाय सः ।।\nश्रोतृभ्यश्च तृतीयं च चतुर्थं चात्महेतवे ।। ३३ ।।\nविप्रेभ्यो भोजनं दद्यात्स्वयं भुञ्जीत वाग्यतः ।।\nदेवर्षेऽनेन विधिना सत्यनारायणार्चनम् ।।३४।।\nकारयेद्यदि भक्त्या च श्रद्धया च समन्वितः ।।\nव्रती कामानवाप्नोति वांछितानिह जन्मनि ।। ३५ ।।\nइह जन्मकृतं कर्म परजन्मनि पद्यते ।।\nपरजन्मकृतं कर्म भोक्तव्यं सर्वदा नरैः ।। ३६ ।।\nसत्यनारायण व्रतमिह सर्वान्कामान्ददाति हि ।।\nअद्यैव जगतीमध्ये स्थापयामि त्वदाज्ञया ।। ३७ ।।\nइत्युक्त्ंवाऽतर्दधे देवो नारदः स्वर्गतिं ययौ ।।\nस्वयं नारायणो देवः काश्यां पुर्यां समागतः ।।३८।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये चतुर्विशोऽध्यायः ।। २४ ।।"
  }
]
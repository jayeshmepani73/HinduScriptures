[
  {
    "text": "।। सूत उवाच ।। ।।\nअथेतिहासं शृणुत यथा भिल्लाः कृतार्थिनः ।।\nविचरंतो वने नित्यं निषादाः काष्ठवाहिनः ।।१।।\nवनात्काष्ठानि विक्रेतुं पुरीं काशीं ययुः क्वचित्।।\nएकस्तृषाकुलो यातो विष्णुदासाश्रमं तदा ।।२।।\nददर्श विपुलैश्वर्यं सेवितं च द्विजैर्हरिम् ।।\nजलं पीत्वा विस्मितोऽभूद्भिक्षुकस्य कुतो धनम्।।३।।\nयो दृष्टोऽकिंचनो विप्रो दृश्यतेऽद्य महाधनः।।\nइति संचिंत्य हृदये स पप्रच्छ द्विजोत्तमम्।।४।।\nऐश्वर्यं ते कुतो ब्रह्मन्दुर्गतिस्ते कुतो गता ।।\nआज्ञापय महाभाग श्रोतुमिच्छामि तत्त्वतः ।। ५ ।।\n।। सदानंद उवाच ।। ।।\nसत्यनारायणस्यांग सेवया किं न लभ्यते ।।\nन किंचित्सुखमाप्नोति विना तस्यानुकंपया ।। ६ ।।\n।।निषाद उवाच ।। ।।\nअहो किमिति माहात्म्यं सत्यनारायणार्चने ।।\nविधानं सोपचारं च ह्युपदेष्टुं त्वमर्हसि ।। ७ ।।\nसाधूनां समचित्तानामुपकारवतां सताम् ।।\nन गोप्यं विद्यते किंचिदार्तानामार्तिनाशनम् ।। ८ ।।\nइति पृष्टो विधिं वक्तुमितिहासमथाब्रवीत् ।।\nचन्द्रचूडो महीपालः केदारमणिपूरके ।। ९ ।।\nममाश्रमं समायातः सत्यनारायणार्चने ।।\nविधानं श्रोतुकामोऽसौ मामाह सादरं वचः ।। 3.2.27.१० ।।\nमया यत्कथितंतस्मै तन्निबोध निषादज ।।\nसंकल्प्य मनसा कामं निष्कामो वा जनः क्वचित् ।। ११ ।।\nगोधूमचूर्णं पादार्धं सेटकाद्यैः सुचूर्णकम् ।।\nसंस्कृतं मधुगंधाज्यैर्नैवेद्यं विभवेऽर्पयेत् ।। १२ ।।\nपंचामृतेन संस्नाप्य चन्दनाद्यैश्च पूजयेत् ।।\nपायसापूपसंयावदधिक्षीरमथोहरेत् ।। १३ ।।\nउच्चावचः फलैः पुष्पैर्धूपदीपैमर्नोरमैः ।।\nपूजयेत्परया भक्त्या विभवे सति विस्तरैः ।। १४ ।।\nन तुष्येद्द्रव्यसंभारैर्भक्त्या केवलया यथा ।।\nभगवान्परितः पूर्णो न मानं वृणुयात्क्वचित् ।। १५ ।।\nदुर्योधनकृतां त्यत्क्वा राजपूजां जनार्दनः ।।\nविदुरस्याश्रमे वासमातिथ्यं जगृहे विभुः ।। १६ ।।\nसुदाम्नस्तंडुलकणाञ्जग्ध्वा मानुष्यदुर्लभाः ।।\nसंपदोऽदाद्धरिः प्रीत्या भक्तिमात्रमपेक्ष्यते ।। १७ ।।\nगोपो गृध्रो वणिग्व्याधो हनुमान्सविभीषणः ।।\nयेऽन्ये पापात्मका दैत्या वृत्रकायाधवादयः ।। १८ ।।\nनारायणान्तिकं प्राप्य मोदंतेऽद्यापि यद्वशाः ।।\nइति श्रुत्वा नरपतिः पूजासंभारमादरात् ।। १९ ।।\nकृतवान्स धनं लब्ध्वा मोदते नर्मदातटे ।।\nनिषाद त्वमपि प्रीत्या सत्यनारायणं भज ।। 3.2.27.२० ।।\nइह लोके सुखं प्राप्य चान्ते सान्निध्यमाप्नुयाः ।।\nकृतकृत्यो निषादोऽभूत्प्रणम्य द्विजपुंगवम् ।। २१ ।।\nस गत्वा स्वगणानाह माहात्म्यं हरिसेवने ।।\nते हृष्टमनसः सर्वे समयं चक्रुरादृताः ।। २२ ।।\nसत्यनारायणे पूजां काष्ठलब्धेन यावता ।।\nवयं कुलैः करिष्यामः पुण्यवृक्षविधानतः ।। २३ ।।\nइति निश्चित्य मनसा काष्ठं विक्रीय लेभिरे ।।\nचतुर्गुणं धनं हृष्टाः स्वंस्वं भवनमाययुः ।।२४।।\nमुदा स्त्रीभ्यस्समाचख्युर्वृत्तांतं सर्वमादितः।।\nताः श्रुत्वा हृष्टमनसः पूजनं चक्रुरादरात् ।।२५।।\nकथान्ते प्रणमन्भक्त्या प्रसादं जगृहुस्ततः ।।\nस्वजातिभ्यः परेभ्यश्च ददुस्तच्चूर्णमुत्तमम् ।। २६ ।।\nपूजाप्रभावतो भिल्लाः पुत्रदारादिभिर्युताः ।।\nलब्ध्वा भूमितले द्रव्यं ज्ञानचक्षुर्महोत्तमम् ।। २७ ।।\nभुक्त्वा भोगान्यथेष्टन्ते दरिद्रान्धा द्विजोत्तम ।।\nजग्मुस्ते वैष्णवं धाम योगिनामपि दुर्लभम् ।। २८ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये सप्तर्विशोऽध्यायः ।। २७ ।।"
  }
]
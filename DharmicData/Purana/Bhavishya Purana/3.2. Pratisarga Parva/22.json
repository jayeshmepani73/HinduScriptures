[
  {
    "text": "।। वैताल उवाच ।। ।।\nभो राजन्बिल्वतीग्रामे गंगायामुनमध्यगे ।।\nअहं पूर्वभवे चासं क्षत्रसिंहो महीपतिः ।। १ ।।\nतस्य ग्रामे वसद्विप्रो वेदवेदांगपारगः ।।\nशंभुदत्त इति ख्यातो रुद्रभक्तिपरायणः ।। २ ।।\nउभकौ तनयौ तस्य सर्वविद्याविशारदौ ।।\nविष्णुभक्तः स्मृतो ज्येष्ठो नाम्ना लीलाधरो बली ।।\nशाक्तोऽभवत्तदनुजो मोहनो नाम श्रुतः ।। ३ ।।\nकदाचित्क्षत्रसिंहस्तु यज्ञार्थी यज्ञहेतवे ।।\nशंभुदत्तं समाहूय ससुतं धर्मकोविदम् ।।\nस्वयं च कारयामास च्छागमेधं सुरप्रियम् ।। ४ ।।\nशंभुदत्तस्तु वृद्धात्मा शिवभक्तिपरायणः ।।\nचतुश्चक्रांश्च संस्थाप्य कलशं कार्यसिद्धिदम् ।। ५।।\nहव्यैः सुसंस्कृतै रम्यैश्चकार हवनं मुदा ।।\nछागमाहूय विधिवत्पूजयामास भूपतिः ।। ६ ।।\nलीलाधरस्तु तं दृष्ट्वा छागं च मरणोन्मुखम् ।।\nदयालुर्वेष्णवो धीमानब्रवीद्वचनं रुषा ।। ७ ।।\nदारुणं नरकं योग्यमनया जीवहिंसया ।।\nसर्वेशो भगवान्विष्णुहिंसायज्ञेन दुष्यति ।। ८ ।।\nइति श्रुत्वा वचस्तस्य ज्येष्ठबंधोश्च मोहनः ।।\nमृदुपूर्वं जहासोच्चैर्वचनं प्राह नम्रधीः ।। ९ ।।\nपुरा सत्ययुगे भ्रातर्ब्राह्मणा यज्ञतत्पराः ।।\nअजेनैव हि यष्टव्यमिति ज्ञात्वा परां श्रुतिम् ।।3.2.22.१ ०।।\nतिलाधिकमजं मत्वा हव्ये ते तु मनो दधुः ।।\nतदा शक्रादयो देवा वह्निमध्ये समागताः ।। ११ ।।\nऊचुस्ते मधुरं वाक्यं त्वन्मतं निष्फलप्रदम् ।।\nअजच्छागः स्मृतो वेदैस्तेन यष्टव्यमन्तरम् ।। १२ ।।।\nश्रुत्वेति वचनं तेषां विस्मिता मुनयोऽभवन् ।।\nएतस्मिन्नंतरे तत्र पितृयोनिरमावसुः ।। १३ ।।\nविमानं परमारुह्य मुनीन्प्रोवाच निर्भयः ।।\nछाग मेधेन यष्टव्यं सुराणां तृप्तिहेतवे ।। १४ ।।\nइति श्रुत्वा वचस्तस्य तथा कृत्वा शिवं ययुः ।।\nतस्मात्त्वं च मया सार्द्धं यज्ञं कुरु महामते ।। १५ ।।\nइति श्रुत्वा वचो घोरं लीलाधर उदारधीः ।।\nमोहनं प्राह धर्मात्मा यज्ञस्त्रेतायुगेऽभवत् ।। १६ ।।\nरजोगुणमयो लोकस्त्रेतायां संबभूव ह ।।\nहिंसा सत्ययुगे नासीद्धर्मस्तत्र चतुष्पदः ।।१७।।\nहव्येन तर्पिता देवा न मांसे रक्तसंभवैः।।\nइति श्रुत्वा क्षत्रसिंहस्त्यक्त्वा छागं भयातुरम् ।।१८।।\nफलाऽद्यैः कारयामास तदा पूर्णाहुतीर्नृप ।।\nएतस्मिन्नन्तरे देवी तामसी क्रोधमूर्छिता ।।\nनगरं दाहयामास नरनारीसमन्वितम् ।। १९ ।।\nमहामायाप्रभावेण शंभुदत्तः शिवप्रियः ।।\nस भूत्वा च महोन्मादी त्यक्त्वा देहं दिवं ययौ ।। 3.2.22.२० ।।\nतदा लीलाधरो विप्रो दशपुत्रोपजीवकः ।।\nबालानध्यापयामास ग्रामे पद्मपुरे शुभे ।। २१ ।।\nक्षत्रसिंहस्तु नृपतिर्मोहनान्तिकमाययौ ।।\nप्रसादं कारयामास देवमातुरनुग्रहम् ।। २२ ।।\n।। मोहन उवाच ।। ।।।\nबीजमन्त्रजपाद्ब्रह्मा ब्राह्मीं शक्तिमवाप्तवान् ।।\nतदंबायै नमस्तुभ्यं महावीरायै नमोनमः ।। २३ ।।\nजप्त्वा सप्तशतीं विष्णुर्वैष्णवीं शक्तिमाप्तवान् ।।\nतदंबायै नमस्तुभ्यं महालक्ष्म्यै नमोनमः ।। २४ ।।\nप्रणवास्तनया यस्यास्तुरीयपुरुषप्रिया ।।\nतदंबायै नमस्तुभ्यं प्रणवायै नमोनमः ।। २५ ।।।\nयया दृश्यमिदं जातं यया वै पाल्यते जगत् ।।\nयस्या देहे स्थितं विश्वं तदंबायै नमोनमः ।। २६ ।।\nशची सिद्धिस्तथा मृत्युः प्रभा गीर्वाणसैनिकाः ।।\nस्वाहा च निर्ऋती रात्रिर्ऋद्धिर्भुक्तिस्त्वदुद्भवा ।।\nलोकपालप्रिया त्वं हि लोकमातर्नमोनमः ।। २७ ।।\nतृष्णा तृप्ती रतिर्न्नीतिर्हिंसा क्षांतिर्मतिर्गतिः ।।\nनिंदा स्तुतिस्तथेर्ष्या च लज्जा त्वं हि नमोनमः ।। २८ ।।\nइत्यष्टकप्रभावेण क्षत्रसिंहो महीपतिः ।।\nशिवलोकं गतः साधु र्वैतालत्वमवाप्तवान् ।। २९ ।।\nतस्मात्त्वं विक्रमादित्य भज दुर्गां सनातनीम् ।।\nशिवाज्ञया त्वहं प्राप्तस्त्वत्समीपे महीपते ।। 3.2.22.३० ।।\nप्रश्नोत्तरेण भूपाल मया त्वं संपरीक्षितः ।।\nभुजयोस्ते स्थितिर्मे स्याज्जहि सर्वरिपून्भुवि ।। ३१ ।।\nदस्युनष्टाः पुरीः सर्वाः क्षेत्राणि विविधानि च ।।\nशास्त्रमानेन संस्थाप्य समयं कुरु भो नृप ।। ३२ ।।\nयो नृपः सर्वतीर्थानि पुनरुद्धारयिष्यति ।।\nस हि मत्स्थापितं संवद्विपरीतं करिष्यति ।। ।। ३३ ।।\nविक्रमाख्यानकालोऽयं पुनर्धर्मं करोति हि ।।\nद्वादशाब्दशतं वर्षं द्वापरो हि प्रवर्तते ।। ३४ ।।\nतदन्ते भुवि कृष्णांशो भविष्यति महा बली ।।\nकलेरुद्धरणार्थाय म्लेच्छवंशविवृद्धये ।। ३५ ।।\nसूताद्या मुनयः सर्वे नैमिषारण्यवासिनः ।।\nविशालायां समागत्य चक्रतीर्थनिवासिनः ।।\nभविष्यंति महाराज पुराणश्रवणे रताः ।। ३६ ।।\nइत्युक्त्वा स तु वैतालस्तत्रैवान्तरधीयत ।।\nनृपतिर्विक्रमादित्यः परमानंदमाप्तवान् ।।३७।।\nतस्माद्यूयं मुनिश्रेष्ठा ज्ञात्वा संध्यां समागताम् ।।\nशिवं भजत सर्वेशं ध्याननिष्ठासमन्विताः ।। ३८ ।। ।।\nइति श्रीभविष्ये महापुराणे प्रतिसर्ग पर्वणि वतुर्युगखण्डापरपर्याये कलियुगीयेतिहाससमुच्चये द्वाविंशोऽध्यायः ।। २२ ।।"
  }
]
[
  {
    "text": "।। ऋषय ऊचुः ।। ।।\nवाग्जं कर्म स्मृतं सूत वेद पाठः सनातनः ।।\nबहुत्वात्सर्ववेदानां श्रोतुमिच्छामहे वयम् ।। १ ।।\nकेन स्तोत्रेण वेदानां पाठस्य फलमाप्नुयात् ।।\nपापानि विलयं यांति तन्मे वद विचक्षण ।। २ ।।\n।। सूत उवाच ।। ।।\nविक्रमादित्यराज्ये तु द्विजः कश्चिदभूद्भुवि ।।\nव्याधकर्मेति विख्यातो ब्राह्मण्यां शूद्रतोऽभवत् ।। ।। ३ ।।\nत्रिपाठिनो द्विजस्यैव भार्या नाम्ना हि कामिनी ।।\nमैथुनेच्छावती नित्यं मदाघूर्णितलोचना ।। ४ ।।\nद्विजस्सप्तशतीपाठे वृत्त्यर्थी कर्हिचिद्गतः ।।\nग्रामे देवलके रम्ये वहुवैश्यनिषेविते ।। ५ ।।\nतत्र मासो गतः कालो नाययौ स स्वमंदिरम् ।।\nतदा तु कामिनी दुष्टा रूपयौवनसंयुता ।। ६ ।।\nदृष्ट्वा निषादं सबलं काष्ठभारोपजीविनम् ।।\nतस्मै दत्त्वा पञ्च मुद्रा बुभुजे कामपीडिता ।। ७ ।।\nतदा गर्भं दधौ सा च व्याधिवीर्येण संचि तम् ।।\nपुत्रोऽभूद्दशमासांते जातकर्म पिताकरोत् ।। ८ ।।\nद्वादशाब्दे गते काले स धूर्तो वेदवर्जितः ।।\nव्याधकर्मकरो नित्यं व्याधकर्मा ह्यतोभवत्।। ।। ९ ।।\nनिष्कासितौ द्विजेनैव मातृपुत्रौ द्विजाधमौ ।।\nत्रिपाठी ब्रह्मचर्यं तु कृतवान्धर्मतत्परः ।। 3.2.33.१० ।।\nप्रत्यहं चंडिकापाठं कृत्वा विंध्यगिरौ वसन् ।।\nजीवन्मुक्तोभवच्छीघ्रं जगदंबाप्रसादतः ।। ११ ।।\nनिषादस्य गृहे चोभौ वने गत्वोषतुर्मुदा ।।\nप्रत्यहं जारभावेन बहुद्रव्यमुपार्जितम् ।। ।। १२ ।।\nव्याधकर्मा तु चौर्येण पितृमातृप्रियंकरः ।।\nएकदा दैवयोगेन शिवामंदिरमाययौ ।। १३ ।।\nचौरवृत्तिपरो धूर्तः स्त्रिया भूषणमाहरत् ।।\nकैश्चिज्जातः स नी? धूर्तो बहुमायाविशारदः ।। १४ ।।\nकदाचित्प्राप्तवांस्तत्र द्विजवस्त्रसमुद्गतम् ।।\nश्रुतमादिचरित्रं हि तेन शब्दप्रियेण वै ।। १५ ।।\nपाठपुण्यप्रभावेण धर्मबुद्धिस्ततोऽभवत् ।।\nदत्त्वा चौर्यधनं सर्वं तस्मै विप्राय पाठिने ।। १६ ।।\nशिष्यत्वमगमत्तत्राक्षरमैशं जजाप ह ।।\nबीजमंत्रप्रभावेण तदंगात्पापमुल्बणम् ।। १७ ।।\nनिःसृतं कृमिरूपेण बहुवर्णेन तापितम् ।।\nत्रिवर्षान्ते च निष्पापो बभूव द्विजसत्तमः ।। १६ ।।\nपठित्वाक्षरमालां च जजापादिचरित्रकम् ।।\nद्वादशाब्दमिते काले काश्यां गत्वा स तु द्विजः ।। १९ ।।\nअन्नपूर्णां महादेवीं तुष्टाव परया मुदा ।।\nरोचनाद्यैश्च संपूज्यां मुनिदेवनिषेविताम् ।। 3.2.33.२० ।।\nनित्यानंदकरी पराभयकरी सौंदर्यरत्नाकरी निर्धूताखिलपापपावनकरी काशीपुराधीश्वरी ।।\nनानालोककरी महाभयहरी विश्वंभरी सुन्दरी विद्यां देहि कृपावलंबनकरी मातान्नपूर्णेश्वरी ।। २१ ।।\nस इत्यष्टोत्तरं जप्त्वा ध्यानस्तिमितलोचनः ।।\nसुष्वाप तत्र मुदितः स्वप्ने प्रादुरभूच्छिवा ।। २२ ।।\nदत्त्वा तस्मै हि ऋग्विद्यां पुनरंतरधीयत ।।\nउत्थाय स द्विजो धीमाँल्लब्ध्वा विद्यामनुत्तमाम् ।। २३ ।।\nविक्रमादित्यभूपस्य यज्ञाचार्यो बभूव ह ।।\nयज्ञांते योगमास्थाय जगाम तु हिमालयम् ।। २४ ।।\nएतत्ते वर्णितं विप्र पुण्यमादिचरित्रकम् ।।\nब्रह्मीभूय यथा विप्रो लेभे सिद्धिमनुत्तमाम् ।। २५ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये प्रथमच रित्रवर्णनंनाम त्रयस्त्रिंशोध्यायः ।। ३३ ।।"
  }
]
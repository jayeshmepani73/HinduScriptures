[
  {
    "text": "।। सूत उवाच ।। ।।\nतोतादर्यां द्विजः कश्चिद्बोपदेव इति श्रुतः ।।\nबभूव कृष्णभक्तश्च वेदवेदांगपारगः ।। १ ।।\nगत्वा वृन्दावनं रम्यं गोपगोपीनिषेवितम् ।।\nमनसा पूजयामास देवदेवं जनार्द्दनम् ।। २ ।।\nवर्षान्ते च हरिः साक्षाद्ददौ ज्ञानमनुत्तमम् ।।\nतेन ज्ञानेन संप्राप्ता हृदि भागवती कथा ।। ३ ।।\nशुकेन वर्णिता या वै विष्णुराताय धीमते ।।\nतां कथां वर्णयामास मोक्षमूर्तिं सनातनीम् ।। ४ ।।\nकथान्ते भगवान्विष्णुः प्रादुरासीज्जनार्दनः ।।\nउवाच स्निग्धया वाचा वरं ब्रूहि महामते ।। ५ ।।\n।। बोपदेव उवाच ।। ।।\nनमस्ते भगवन्विष्णो लोकानुग्रहकारक ।।\nत्वया ततमिदं विश्वं देवतिर्यङ्नरादिकम् ।। ६ ।।\nत्वन्नाम्ना नरकार्ताश्च ते कृतार्थाः कलौ युगे ।।\nत्वया दत्तं भागवतं श्रीम द्व्यासेन निर्मितम् ।।\nमाहात्म्यं तस्य मे ब्रूहि यदि दत्तो वरस्त्वया ।। ७ ।।\n।। श्रीभगवानुवाच ।। ।।\nएकदा भगवान्रुद्रो भवान्या सह शंकरः ।। ८ ।।\nबौद्धराज्ये जगत्प्राप्ते दंभपाखण्डनिर्मिते ।।\nदृष्ट्वा काश्यां भूमितुंगं प्रणनाम मुदा युतः ।।\nजय सच्चिदानन्द विभो जगदानं दकारक ।। ९ ।।\nइति श्रुत्वा शिवा प्राह को देवोऽस्ति तवोत्तमः ।।\nस होवाच महादेवि यज्ञः सप्ताहमत्र वै ।। 3.2.32.१० ।।\nतस्माद्भूमिपवित्रत्वमिह प्राप्तं वरानने ।।\nसर्वतीर्थाधिकत्वं च स्वयं ब्रह्म सनातनम् ।। ११ ।।\nइति श्रुत्वा शिवा देवी प्राप्तासीद्गुह्यकालयम् ।।\nरुद्रेण सहिता तत्र भूमिशुद्धिमकारयत् ।। १२ ।।\nचण्डीशश्च गणेशश्च नंदिनो गुह एव च ।।\nरक्षार्थे स्थापितास्तत्र देवदेवेन भो द्विज ।। १३ ।।\nशृणु देवि कथां रम्यां मम मानससंस्थिताम् ।।\nइत्युक्त्वा ध्यानमास्थाय सप्ताहेन स्ववर्णयत् ।। १४ ।।\nअष्टाहे नेत्र उन्मील्य दृष्ट्वा निद्रागतां शिवाम् ।।\nबोधयामास भगवान्कथांते लोकशंकरः ।। १५ ।।\nकियती ते श्रुता गाथा श्रुत्वाह जगदंबिका ।।\nसुधामंथनपर्यंतं चरित्रं शिवयेरितम् ।। १६ ।।\nकोटरस्थः शुकः श्रुत्वा चिरंजीवत्वमागतः ।।\nपार्वत्या रक्षितोसौ वै शुकः परमसुन्दरः ।। १७ ।।\nस्थित्वा शिवस्य सदने मम ध्यानपरोऽभवत् ।।\nममाज्ञया शुकः साक्षात्त्वदीयहृदयस्थितः ।। १८ ।।\nतेन प्राप्तं भागवतं माहात्म्यं चास्य दुर्लभम् ।।\nत्वं वै गंधर्वसेनाय पित्रे विक्रमभूपतेः ।। १९ ।।\nनर्मदाकूलमासाद्य श्रावयस्व कथां शुभाम् ।।\nहरिमाहात्म्यदानं हि सर्वदानपरं स्मृतम् ।। 3.2.32.२० ।।\nसत्पात्राय प्रदातव्यं विष्णुभक्ताय धीमते ।।\nबुभुक्षितान्नदानं च तद्दानस्य समं न हि ।। २१ ।।\nइत्युक्त्वांतर्दधे देवो बोपदेवः प्रसन्नधीः ।। २२ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये द्वात्रिंशत्तमोऽध्यायः ।। ३२ ।।"
  }
]
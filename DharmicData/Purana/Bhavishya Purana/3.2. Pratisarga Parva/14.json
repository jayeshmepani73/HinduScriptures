[
  {
    "text": "।। सूत उवाच ।। ।।\nभृगुवर्य महाभाग वैतालो नृपमब्रवीत् ।।\nराजन्पुष्पावती रम्या नगरी तत्र भूपतिः ।।\nसुविचार इति ख्यातः प्रजापालनतत्परः ।। १ ।।\nचन्द्रप्रभा तस्य पत्नी रूपयौवन शालिनी ।।\nतस्यां जाता सुता देवी नाम्ना चन्द्रावली मता ।। २ ।।\nकदाचित्स्वालिभिः सार्द्धं विपिनं कुसुमाकरम् ।।\nआययौ तत्र वै विप्रं सुदेवं सा ददर्श ह ।।३।।\nमोहिता चाभवद्देवी विप्रोपि पतितः क्षितौ ।।\nकामबाणव्यथां प्राप्य गतप्राण इवाभवत् ।। ४ ।।\nतस्यां गतायां सदने द्वौ विप्रौ तत्र चागतौ ।।\nमूलदेवः शशी नाम्ना तत्र विद्याविशारदौ ।।५।।\nतथागतं द्विजं दृष्ट्वा रूपयौवनशालिनम् ।।\nपप्रच्छ कारणं सर्व येन मोहत्वमागतः ।। ६ ।।\nस श्रुत्वा रोदनं कृत्वा सर्वं तस्मै न्यवेदयत् ।।\nकृपालुर्मूलदेवस्तु तं स्वगेहमवाप्तवान् ।। ७ ।।\nगृहे जप्त्वा महामंत्रं चामुण्डाबीजसंयुतम् ।।\nकृतवान्गुटिके चोभे सुदेवाय समार्पयत् ।। ८ ।।\nएकया सुंदरी कन्या द्वादशाब्दमयी शुभा ।।\nद्वितीयया महावृद्धो मूलदेवस्तदाभवत् ।। ९ ।।\nद्वौ गतौ राजसदने नृपमाशीर्भिरर्च्य तम् ।।\nहेतुं निवेदयामास तच्छुणुष्व महामते ।।3.2.14.१०।।\nनगरे तांत्रिके राजन्मद्गेहं सुन्दरोपमम् ।।\nविलापध्वजनाम्ना वै राज्ञा संलुठितं बलात्।।१ १।।\nपलायितौ सुतः पत्नी तावन्वेष्टुं समाययौ।।\nइयं वधूर्महाराज मम तत्पुत्रभाविनी।।१२।।\nयावदहं न गच्छामि स्वगेहे रक्ष धर्मतः ।।\nइति श्रुत्वा स नृपतिश्चाहूय स्वसुतां तदा ।।\nतस्यै समर्प्य तां पश्चात्स द्विजो गेहमाययौ ।। १३ ।।\nसुदेवस्तु निशीथे वै रमणीं प्राह निर्भयः।।\nकुतस्ते मन उद्विग्नं सत्यं कथय मे सखि ।।१४।।\nसाह मे हृदये नित्यं सुदेवो ब्राह्मणोत्तमः ।।\nउषितस्तद्वियोगेन व्याकुलाहं सदा सखे ।।१५।।\nसुदेवश्चाह भोः सुभूर्यदि ते ब्राह्मणोत्तमम् ।।\nसमर्पयामि तत्त्वं मे किं ददासि वदस्व भोः ।।\nसाह ते सर्वदा दासी भवामि द्विजभामिनि ।।१६।।\nइति श्रुत्वा सुदेवस्तु मुखान्निष्कृष्य यंत्रकम् ।।\nपूर्वदेहत्वमापन्नस्तया सार्द्धं समारमत् ।। १७ ।।\nचतुर्मास्यो भवद्गर्भस्तस्मिन्काले तु भो नृप ।। ।। १८ ।।\nअमात्यतनयो विप्रस्त्रीरूपं प्रति मोहितः ।।\nतदा मरणसम्पन्नं ज्ञात्वा तं मदनालसम् ।। १९ ।।\nमन्त्री स्नेहाच्च बहुधा सञ्चित्य हृदि पंडितैः ।।\nतस्मै समर्पयामास तां नारीं मन्त्रसम्भवाम् ।। 3.2.14.२० ।।\nसाह भोमात्यतनय त्रिमासं तीर्थमण्डले ।।\nसंस्नाहि तर्हि मे योग्यो भविष्यसि तथा कुरु ।। २१ ।।\nतथा मत्वा मंत्रिसुतो नम्रात्मा मदनालसः ।।\nतीर्थांतरं गतः सोऽपि सुदेवस्तस्य योषितम् ।। २२ ।।\nभूपकांतिं कामवशां चालिलिंग स कामुकः ।।\nसा तु गर्भं दधाराशु द्विमासस्य द्विजेन वै ।। २३ ।।\nसुदेवो मानुषो भूत्वा मूलदेवगृहं ययौ ।।\nसर्वं निवेदयामास यथाजातं नृपालये ।। २४ ।।\nमूलदेवः प्रसन्नात्मा शशिनं नाम मित्रकम् ।।\nविंशद्वर्षतरं कृत्वा स्वयं वृद्धस्य रूपवान् ।। २५ ।।\nराज्ञे निवेद्य तत्सर्वं वधूं मे देहि भूपते ।।\nतदा तु स नृपो भीत्या तं प्राह श्लक्ष्णया गिरा ।। २६ ।।\nमन्त्री राजकरो नाम तत्पुत्रो मदनालसः ।।\nदृष्ट्वा तव वधूं रम्यां मुमोह मरणोन्मुखः ।। २७ ।।\nस्वपुत्रस्य वियोगेन स मन्त्री च तथेदृशः ।।\nतथाहं ब्राह्मणान्वृद्धान्पृष्ट्वा तस्मै च तामदाम् ।। २८ ।।\nयथा प्रसन्नो हि भवान्कुरु त्वं च तथाविधम् ।।\nमूलदेवस्तु नृपतिं प्रोवाच विषमुद्वमन् ।। २९ ।।\nदेहि भूप सुतां मह्यं तत्पुत्रस्य सुरताय वै ।।\nतथैव मत्वा स नृपः सुतां चन्द्रावलीं शुभाम् ।। 3.2.14.३० ।।\nदत्त्वा च वेदविधिना बहुधा द्रव्यसंयुताम् ।।\nस्वयं चकार राज्यं वै ब्रह्मदोषविवर्जितः ।। ३१ ।।\nशशी तु भूपतेः कन्यां गृहीत्वा स्वगृहं ययौ ।।\nसुदेवस्तु तदा दुःखी मूलदेवमुवाच ह ।। ३२ ।।\nमदीयेयं नृपसुता भोगपत्नी महोत्तमा ।।\nतच्छ्रुत्वा मूलदेवस्तु विस्मितः स तथाकरोत् ।। ३३ ।।\nइत्युक्त्वा नृपतिं प्राह वैतालो रुद्रकिंकरः ।।\nकस्मै प्राप्ता नृपसुता धर्मतस्तद्वदस्व मे ।। ३४ ।। ।।\n।। राजोवाच ।। ।।\nपितामात्राज्ञया पुत्री देवानां सन्मुखे स्थिता ।।\nयस्मै निवेदिता तस्मै सा योग्या धर्मतः सदा ।। ३५ ।।\nशास्त्रेषु कथितं देव स्त्रीरत्नं सर्वदैव हि ।।\nयथाक्षेत्रं भुवि ख्यातं बीजमन्त्रेन रोपितम् ।। ३६ ।।\nतत्क्षेत्रं कृषिकारस्य बीजदातुर्न चैव ह ।।\nतस्माद्वै राजतनया शशिनं वरयिष्यति ।। ३७ ।।\nसुदेवस्य वै तनयो योग्यत्वं हि गमिष्यति ।। ३८ ।।\nइति ते कथितं देव यथाशास्त्रेषु भाषितम् ।।\nकिं कृतं मन्त्रिपुत्रेण तथैव कथयस्व मे ।। ३९ ।।\nइति श्रुत्वा स होवाच स पुत्रो मदनालसः ।।\nवृन्दावनं शुभं प्राप्य राधाकुण्डे समागतः ।। 3.2.14.४० ।।\nस स्नात्वा बहुला ष्टम्यां तत्पुण्येन नृपोत्तम ।।\nभस्मसादभवत्पापं येन मोहत्वमागतः ।। ४१ ।।\nस्मृत्वा स हृदि गोविंदं तुष्टाव श्लक्ष्णया गिरा ।। ४२ ।।\n।। मदनालस उवाच ।। ।।\nनमस्ते दयासिंधवे कृष्णदेव त्वयेदं ततं विश्वमम्भोधिरूपम् ।।\nत्वयैकेन लीलार्थतो देवदेव प्रियाराधया सार्द्धमेतद्धि गुप्तम्।। ।। ४३ ।।\nजगत्यन्तकाले त्वया कालमूर्त्या जगत्संहृतं वै नमस्तेनमस्ते ।।\nमदीया च बुद्धिर्हृषीकेश शुद्धा यथा स्यात्तथैवेश शीघ्रं कुरु त्वम् ।। ।। ४४ ।।\nइति स्तोत्रप्रभावेन देवदेवेन मोचिता ।।\nकामपाशात्तस्य बुद्धिः स क्षत्री गृहमाययौ ।। ४५ ।।\nरमणीं स्वां समालिंग्य ननन्द मुदितो नृप ।।\nविप्रदोषविनाशाय हृदि संचिन्त्य बुद्धिमान्।।\nसुदेवं स समाहूय स्वां स्वसारं ददौ मुदा ।। ४६।।\nसुदेवस्तस्य भगिनीं क्षत्रियस्य मदातुराम् ।।\nधर्मेणोद्वाह्य स्वगेहं प्राप्तवान्कामकिंकरः ।। ४७ ।।\nइति ते कथितं भूप चरित्रं तस्य धीमतः ।।\nमूलदेवस्य विप्रस्य तथान्यत्कथयाम्यहम्।। ।। ४८ ।।"
  }
]
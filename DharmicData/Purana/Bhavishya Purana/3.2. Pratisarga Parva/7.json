[
  {
    "text": "सूत उवाच ।। ।।\nतस्मिन्काले स वैतालो भृगुवर्यः प्रसन्नधीः ।।\nराजानमुत्तमां गाथां वर्णयामास विश्रुताम् ।। १ ।।\nचंपापुरी च विख्याता चम्पकेशो महीपतिः ।।\nतत्रास्ते बलवान्धन्वी महिषी तत्सुलोचना ।। २ ।।\nत्रिलोकसुंदरी नाम कन्या तस्यामजायत ।।\nवदनं चन्द्रवद्यस्या भ्रुवौ चापसमे स्मृते ।। ३ ।।\nमृगाक्षी कोकिलरवा कोमलांगी महोत्तमा ।।\nदेवैर्मनोवृता बाला किमन्यैर्मानुषैर्नृप ।। ४ ।।\nतस्याः स्वयंवरो जातो नृपा बहुविधास्तदा ।।\nतस्या योगेन संप्राप्ता ये भूपा भुवि विश्रुताः ।। ५ ।।\nइन्द्रो यमः कुबेरश्च वरुणो विबुधोत्तमः ।।\nकृत्वा नरमयं रूपं तदर्थे समुपागताः ।। ६ ।।\nचंपकेशमिदं प्राह शृणु राजन्वचो मम ।।\nसर्वशास्त्रेषु निपुणं रूपवन्तं मनोरमम् ।।\nइन्द्रदत्तं च मां विद्धि स्वसुतां मे समर्पय ।। ७ ।।\nद्वितीयस्तु तदा प्राह धर्मदत्तं मनोरमम् ।।\nधनुर्वेदेषु निपुणं स्वकन्यां दातुमर्हसि ।। ८ ।।\nतृतीयश्चाह भो राजन्धनपालाय शोभिने ।।\nसर्वजीवस्य भाषाणां ज्ञायिने गुणरूपिणे ।।\nमह्यं च स्वसुतां शीघ्रं समर्पय सुखी भव ।। ९ ।।\nचतुर्थश्चाह भो राजन्सर्वकलासु कोविदः ।।\nपञ्चरत्नसमुद्योगी प्रत्यहं भूपते ह्यहम् ।। ।। 3.2.7.१० ।।\nपुण्यार्थमेकरत्नं च होमार्थं द्वितियं वसु ।।\nआत्मार्थं तृतियं रत्नं पत्न्यर्थे तुरियं वसु ।। ११ ।।\nशेषं सुभोजनार्थं च रत्नं नित्यं मयाहृतम् ।।\nईदृग्विधं मां पुरुषं स्वसुतां दातुमर्हसि ।। १२ ।।\nइति श्रुत्वा वचस्तेषां मोहितो नृपतिस्तदा ।।\nस्वसुतां प्राह धर्मात्मा कस्मै दास्यामि कन्यके ।। १३ ।।\nसा देवी तु वचः श्रुत्वा व्रीडिता दैवमोहिता ।।\nनोत्तरं च ददौ तस्मै स्वपित्रे धर्मशालिनी ।। १४ ।।\nइत्युक्त्वा स तु वैतालो विहस्योवाच भूपतिम् ।।\nकस्मै योग्या भवेत्कन्या रूपयौवनशालिनी ।। १५ ।।\n।। सूत उवाच ।। ।।\nइत्युक्तः स तु भूपालो वचनं तं समब्रवीत् ।।\nधर्मदत्ताय सा कन्या योग्या भवति रूपिणी ।। १६ ।।\nसर्वशास्त्रेषु निपुणः स द्विजो वर्णतः स्मृतः ।।\nभाषावेत्ता तु वणिजो धनधान्य प्रसारकः ।।१७।।\nकलाज्ञः स तु शूद्रो हि धनुर्वेदी स भूपतिः।।\nसवर्णाय च वैताल सदा योग्या हि कन्यका ।।\nअतो विवाहिता बाला धर्मदत्ताय शीलिने।।१८।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये सप्तमोऽध्यायः ।। ७ ।।"
  }
]
[
  {
    "text": "।। व्यास उवाच ।। ।।\nइति श्रुत्वा तु मुनयो विशालानगरीस्थिताः ।।\nस्नात्वा केदारकुण्डे ते मनसा पूजयञ्छिवम् ।। १ ।।\nसमाधिनिष्ठास्ते सर्वे वर्षमेकं व्यतीतयन् ।। २ ।।\nएतस्मिन्नंतरे राजा विक्रमादित्यभूपतिः ।।\nनत्वा मुनीन्समाधिस्थांस्तुष्टाव परया गिरा ।। ३ ।।\nउषित्वा ते तु मुनयः सूतं गत्वाऽब्रुवन्निदम् ।।\nसोऽयं राजा समायातो यस्यैवं वर्णिता कथा ।। ४ ।।\nवाजिमेधं च नृपतेः कारयामस्त्वदाज्ञया ।।\nभवान्हि चक्रतीर्थे च स्थित्वा ध्यानपरो भवेत् ।। ५ ।।\nतथेत्युक्त्वा तु सूतस्तैः सार्धं च पुनरागमत् ।।\nविधिना कारयामास हयमेधं महामखम् ।।६।।\nपूर्वे तु कपिलस्थानं दक्षिणे सेतुबन्धनम् ।।\nपश्चिमे सिंधुनद्यन्तं चोत्तरे बदरीवनम् ।। ७ ।।\nहयो जगाम तरसा ततः क्षिप्रां नदीं गतः ।।\nत्यक्त्वा कलेवरं वह्नौ स्वर्गलोकमतो ययौ ।। ८ ।।\nनृपयज्ञे सुराः सर्वे सपत्नीकाः समागताः ।।\nचंद्रमास्तत्र नायातो भूपतिर्विमना अभूत् ।।९।।\nयज्ञांते विविधं दानं दत्त्वा वैतालसंयुतः ।।\nचंद्रलोकं गतो राजा चंद्रमाः सुखितोऽभवत् ।।3.2.23.१ ०।।\nभोभो राजन्महाभाग कलौ प्राप्ते भयंकरे ।।\nमद्गतिर्भूतले नास्ति तस्मान्नायामि तेऽन्तिकम् ।। ११ ।।\nदत्त्वा सुधामयं तोयं चंद्रश्चान्तर्दधे पुनः ।।\nज्ञात्वेन्द्रस्तत्र संप्राप्य द्विजरूपी ह्ययाचयत् ।।१२।।\nदत्तं राज्ञा तदमृतं शक्रः स्वर्गमुमुपागतः ।।\nतेन तस्य फलं जातमायुर्लक्ष समं ह्यभूत्।।१३।।\nतस्मिन्काले द्विजः कश्चिज्जयन्तो नाम विश्रुतः ।।\nतत्फलं तपसा प्राप्तः शक्रतः स्वर्गृहं ययौ ।।१४।।\nजयन्तो भर्तृहरये लक्षस्वर्णेन वर्णयन् ।।\nभुक्त्वा भर्तृहरिस्तत्र योगारूढो वनं ययौ ।।१५।।\nविक्रमादित्य एवास्य राज्यमकंटकम्।।\nशतवर्षं मुदायुक्तो जगाम मरणे दिवम् ।। ।।१६।।\nशौनकाद्यास्तु ऋषयो ज्ञात्वा भूपस्य स्वर्गतिम् ।।\nगत्वा सूतं प्रणम्योचुर्धर्मं मुख्यं वदाधुना ।। १७ ।।\nतेभ्यः सूतः पुराणानि श्रावयामास वै पुनः ।।\nशतवर्षं पञ्चलक्षश्लोकमध्यापयन्मुदा ।।\nते श्रुत्वा मुनयः सर्वे जग्मुर्हृष्टाः स्वमालयम् ।। १८ ।।\nइति श्रीभविष्ये महापुराणे प्रतिसर्गं पर्वणि चतुर्युगखण्डापरपर्याये कलियुगीयेतिहाससमुच्चये त्रयोविंशोऽध्यायः ।। २३ ।।"
  }
]
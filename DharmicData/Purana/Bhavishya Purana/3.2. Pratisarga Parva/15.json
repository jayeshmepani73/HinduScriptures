[
  {
    "text": "।। सूत उवाच ।। ।।\nप्रशस्य भूपतिं शुद्धं वेतालो रुद्रकिंकरः ।।\nपुनराख्यानकं विप्र वर्णयामास सुन्दरम् ।। १ ।।\nकान्यकुज्जे महाराज ब्राह्मणो दानशीलकः ।।\nबभूव सत्यसंधश्च देवीपूजनतत्परः ।।\nप्रतिग्रहेण यद्द्रव्यं तेन दानमचीकरत् ।। २ ।।\nकदाचित्तु शरत्काले नवदुर्गाव्रतं ह्यभूत् ।।\nन प्राप्तं दानतो द्रव्यं तदा चिंतातुरोऽभवत् ।।३।।\nकिं कर्तव्यं मया चाद्य येन द्रव्ययुतो ह्यहम् ।।\nकन्या निमंत्रिताश्चाद्य कथं तां भोजयाम्यहम् ।।४।।\nइति शोकसमायुक्तस्तदा देवीप्रसादतः ।।\nमुद्राः पञ्च तदा प्राप्तास्ताभिर्व्रतमचीकरत् ।। ५ ।।\nनिराहारव्रतं तेन कृतं तु नवमाह्निकम् ।।\nतेन व्रतप्रभावेन मृतो देवत्वमागतः ।। ६ ।।\nजीमूतकेतुरिति च सोभूद्विद्याधराधिपः ।।\nहिमाचलगिरौ रम्ये पुरे विद्याधरे शुभे ।।७।।\nउवास कतिचिद्वर्षान्दिव्य भोगप्रभोगवान्।।\nतत्र कल्पद्रुमं नित्यं पूजयामास भक्तितः ।। ८ ।।\nतेन वृक्षप्रभावेन जातः पुत्रो महोत्तमः ।।\nसर्वाकलासु निपुणो नाम्ना जीमूतवाहनः ।। ९ ।।\nस वै पूर्वभवे राजन्मध्यदेशे महोत्तमे ।।\nक्षत्रियः शूरसेनाख्यो बभूव वसुधाधिपः ।। 3.2.15.१० ।।\nएकदा मृगयाकेलिलोलुपः स महीपतिः ।।\nप्राप्तवानुत्पलारण्यं यत्र वाल्मीकिसंस्थितिः ।। ११ ।।\nचैत्रशुक्लनवम्यां तु न कृतं जीवघातनम् ।।\nउत्सवं रामदिवसे चकार विधिवन्नृपः ।। १२ ।।\nवाल्मीकेश्च कुटीमध्ये रात्रौ जागरणं कृतम् ।। १३ ।।\nश्रुता राममयी गाथा तस्य पुण्यप्रभावतः ।।\nविद्याधरत्वमापन्नो मुमुदे तत्र शक्रवत् ।।१४।।\nकल्पवृक्षस्य वै पूजा कृता तेन महात्मना ।।\nवर्षांतरे द्रुमः प्राह वरं वरय सत्तम ।। १५ ।।\nस तमाह महावृक्ष मदीयं नगरं शुभम् ।।\nधनधान्यस मायुक्तं यथैव स्यात्तथा कुरु ।। १६ ।।\nइत्युक्ते सति वृक्षेण नगरं भूपतेः समम् ।।\nकृतं तदा न कोऽप्यासीद्यो मन्येत्पार्थिवाश्रयम् ।। १७ ।।\nसर्वे ते राजतुल्याश्च कल्पवृक्षप्रसादतः ।।\nतदा तौ तु पितापुत्रौ तपसोऽर्थे वनं गतौ ।।१८।।\nमलयाद्रौ महारम्ये तेपतुर्बहुलं तपः।।\nएकस्मिन्दिवसे राजन्मलयध्वजभूपतेः ।। १९ ।।\nकमलाक्षीति विख्याता कन्या च शिवमंदिरे ।।\nस्वसख्या सहिता प्राप्ता शिवपूजनतत्परा ।। 3.2.15.२० ।।\nजीमूतवाहनश्चैव पूजार्थे मंदिरं ययौ ।।\nबालां ददर्श दिव्यांगीं सर्वभूषासमन्विताम् ।। २१ ।।\nतस्या दर्शनमात्रेण कामबाणेन पीडितः ।।\nमनसा कामदेवं तं तुष्टाव श्लक्ष्णया गिरा ।। २२ ।।\nजीमूतवाहन उवाच ।। ।।\nमदनाय नमस्तुभ्यं कृष्णपुत्राय ते नमः ।।\nशंबरप्राणहंत्रे च चतुर्व्यूहाय ते नमः ।। ।। २३ ।।\nपंचबाणाय कामाय प्रद्युम्नाय नमोनमः ।।\nमद्योग्यां कुरु सुश्रोणीं कामिनीं कमलाननाम् ।। २४ ।।\nतदा प्रसन्नो भगवान्मकरध्वजदेवता ।।\nमोहयित्वा च पितरं तद्विवाहमकारयत् ।। २५ ।।\nविश्वावसुरिति ख्यातस्तस्य भूपस्य वै सुतः ।।\nभगिनीपतिना सार्द्धं स ययौ गंधमादनम् ।। २६ ।।\nनरं नारायणं नत्वा गरुडोत्तुंगमाययौ ।।\nतदा नागस्य वै माता शंखचूडस्य भो नृप ।।२७।।\nरुरोद बहुधा तत्र यत्र जीमूतवाहनः।।\nदुःखितः स जगामाशु दयालुर्दीनवत्सलः ।। २८ ।।\nवृद्धामाश्वास्य पप्रच्छ केनेदं दुःखमागतम् ।।\nसाह मे तनयो देव गरुडास्ये गमिष्यति ।। ।। २९ ।।\nतद्वियोगेन दुःखार्ता विलपामि महाकुला ।।\nइति ज्ञात्वा स नृपतिर्गरुडोत्तुंगमाययौ ।। 3.2.15.३० ।।\nगरुडोऽपि गृहीत्वा तं नभोमार्गमुपागमत् ।।\nतस्यांगदोऽसृजा लिप्तो न्यधात्तत्तत्र भामिनी ।। ३१ ।।\nकमलाक्षी तु वियति स्थितं गरुडभक्षितम् ।।\nविलोक्य चारुदद्गाढं पतिदुःखेन दुःखिता ।। ३२ ।।\nतदा तु गरुडस्त्रस्तस्तत्रागत्य त्वरान्वितः ।।\nजीमूतवाहनं प्राह कस्मात्त्वं मम भक्षितः ।। ३३ ।।\nस होवाच प्रभो मेद्य वचः शृणु महामते ।।\nशंखचूडस्य जननी महादुःखेन दुःखिता ।। ३४ ।।\nतस्याः पुत्रस्य रक्षार्थं संप्राप्तोऽहं तवांतिकम् ।।\nइत्युक्ते सति भूपाल शंखचूडश्च पन्नगः ।। ३५ ।।\nतद्व्यालस्यैव दुःखेन दुःखितः शत्रुमाप्तवान् ।।\nमां प्रभक्ष कृपासिंधो त्वदाहारार्थमागतम् ।। ३६ ।।\nसंत्यज्य मानुषं दिव्यं कुर्वाहारं महामते ।।\nतदा प्रसन्नो गरुडो ददौ तस्मै वरत्रयम् ।।३७ ।।\nजीमूतवाहनायैव विद्याधरसुताय च ।।\nशंखचूडकुलं नाहं भक्षयिष्ये कदा चन ।। ३८ ।।\nत्वं तु विद्याधरपुरे प्राप्य राज्यं महोत्तमम् ।।\nसुभोजयित्वा लक्षाब्दं ततो वैकुण्ठमेष्यसि ।। ३९ ।।\nइत्युक्त्वान्तर्दधौ देवः स पित्रा राज्यमाप्तवान् ।।\nस्वपत्न्या सह राज्यांगं भुक्त्वा वैकुंठमाययौ ।। 3.2.15.४० ।।\nइत्युक्त्वा स तु वैतालो नृपतिं प्राह नम्रधीः ।।\nतेषां मध्ये महाराज कस्य प्राप्तं महाफलम् ।। ४१ ।।\n।। राजोवाच ।। ।।\nशंखचूडस्य संप्राप्तं जीवदानमहाफलम् ।।\nनृपस्यैवोपकारं च स्वभावो विधिना कृतः ।। ४२ ।।\nपतिव्रताप्रभावेन जीवदानेन भूपतेः ।।\nसन्तुष्टो गरुडो जातस्तस्य किं तर्हि तत्फलम् ।। ४३ ।।\nनिर्भयः शंखचूडस्तु स्वशत्रुं प्रति चागमत् ।।\nशरीरमर्पयित्वा तं ततः प्राप्तं महाफलम् ।। ४४ ।।"
  },
  {
    "text": "इति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेति हाससमुच्चये पंचदशोऽध्यायः ।। १५ ।।"
  }
]
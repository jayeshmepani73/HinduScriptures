[
  {
    "text": "।। सूत उवाच ।। ।।\nभृगुवर्य महाभाग श्रुत्वा वैताल एव सः ।।\nप्रसन्नात्मा वचः प्राह भूपतिं ज्ञानसंपदम् ।। १ ।।\nउज्जयिन्यां महाराज महाबल इति श्रुतः ।।\nचंद्रवंशी नृपः प्राज्ञो वेदशास्त्रविशारदः ।। २ ।।\nतस्य दूतो हरेर्दासः स्वामिकार्यकरः सदा ।।\nभक्तिमाला प्रिया तस्य साधुसेवापरायणा ।। ३ ।।\nतस्यां जाता रूपवती कन्या कमललोचना ।।\nमहादेवीति विख्याता सर्वविद्याविशारदा ।। ४ ।।\nहरिदासं च सा प्राह शृणु तात वचो मम ।।\nमत्तोऽधिको नरो यो वै तस्मै मां तु ददस्व भोः ।। ५ ।।\nतथेत्युक्त्वा पिता राजन्राज्ञाहूतो गतः सभाम् ।।\nनत्वा तं नृपतिः प्राह हरिदास शृणुष्व भोः ।। ६ ।।\nतैलंगाधिपतिं गच्छ हरिश्चंद्रं महीपतिम् ।।\nतस्य क्षेमं तथा ज्ञात्वा मां निवेदय मा चिरम् ।। ।। ७ ।।\nइति श्रुत्वा द्विजः प्रागाद्धरिश्चंद्रं महामतिम् ।।\nकुशलं वर्णयामास महाबलनृपस्य वै ।। ८ ।।\nश्रुत्वा प्रसन्नहृदयो हरिश्चंद्रो महीपतिः ।।\nश्वशुरस्तस्य नृपतेः स भूयो हर्षमागतः ।। ९ ।।\nहरिदासं स पप्रच्छ कलेरागमनं कदा ।।\nइत्युक्तः स तु तं प्राह न्यूहश्च भविताधिकम् ।। 3.2.5.१० ।।\nयदा राज्यं कृतं तेन कलेरागममनं तदा ।।\nब्रह्मणोस्य मुखाज्जात ओंकारः सत्यपूजितः ।।११।।\nद्वितीयास्याच्च विविधा भाषा लोक विमोहिनी ।।\nजाता कलेर्हितार्थाय यमलोकहितैषिणी ।। १२ ।।\nयदा धर्मं च वेदोक्तं विपरीतं हि दृश्यते ।।\nकलिराज्यं तदा ज्ञेयं म्लेच्छा यस्य प्रियाः स्मृताः।। ।। १३ ।।\nकलिनाऽधर्ममित्रेण सर्वे देवा निराकृताः ।।\nपापस्यैव मृषा भार्या दुःखं तत्तनयः स्मृतः ।। १४ ।।\nदुर्गतिस्तस्य चार्धांगी गेहेगेहे तदा भवेत् ।।\nक्रोधवश्याः नृपाः सर्वे ब्राह्मणाः कामकिंकराः ।। १५ ।।\nलोभवश्यास्तु धनिनो महत्त्वं शूद्रका गताः ।।\nनार्यो लज्जाविहीनाश्च किंकराः स्वामिघातकाः ।। १६ ।।\nनिष्फला तु मही जाता कलौ प्राप्ते हि दृश्यते ।।\nये हरेः शरणं प्राप्तास्ते सर्वे मुदिताः कलौ ।। १७ ।।\nइति श्रुत्वा हरिश्चंद्रो दत्त्वा तस्मै सुदक्षिणाम् ।।\nस्वगेहं प्राप्तवान्राजा विप्रस्तु शिबिरं ययौ ।। १८ ।।\nएतस्मिन्नंतरे तत्र ब्राह्मणो बुद्धिकोविदः ।।\nस्वविद्यां दर्शयामास हरिदासाय धीमते ।। १९ ।।\nविमानं शीघ्रगं नाम देव्या दत्तं महोत्तमम् ।।\nमंत्रजापात्समुद्भूतं कामजं विस्मयप्रदम् ।। 3.2.5.२० ।।\nतस्मिन्ददर्श कन्यार्थे तदा विप्रो विमोहितः ।।\nवरित्वा तं स्वकन्यार्थं ततः स्वपुरमागतः ।। २१ ।।\nहरिदासस्य तनयो मुकुंदो नाम कोविदः ।।\nपठित्वा स्वगुरुं प्राह वृणीष्व गुरुदक्षिणाम् ।। २२।।\nगुरुराह च शिष्यं तं शृणु वाचं मुकुंद मे ।।\nदापय स्वस्य भगिनीं मत्पुत्राय च धीमते ।।२३।।\nतथेत्युक्त्वा मुकुंदस्तु स्वगेहं शीघ्रमाययौ ।।\nतस्मिन्काले महादेवी द्रौणिशिष्यं द्विजं शुभम् ।। २४ ।।\nवामनं वरयामास तं विप्रं शब्दवेधिनम् ।।\nदक्षिणादिभिरभ्यर्च्य तांबूलेन विधानतः ।। २५ ।।\nत्रयस्ते ब्राह्मणाः प्राप्ताः सुतार्थे गुणकोविदाः ।।\nएतस्मिन्नन्तरे कामी राक्षसो दैवमोहितः ।। ।। २६ ।।\nमहादेवीं जहाराशु प्राप्तो विंध्याचले गिरौ ।।\nतदा ते दुःखिनो भूत्वा विलेपुः कामपीडिता ।। २७ ।।\nधीमान्नाम द्विजो विद्वांस्तान्प्राह गणकोत्तमः।।\nविंध्याचले गिरौ बाला चास्ते क्रव्यादवश्यगा ।। २८ ।।\nस्वविमाने समारोप्य तौ द्विजौ बुद्धिकोविदः ।।\nविंध्याचले गिरौ प्राप्तः शब्दवेधी तदा धनुः ।। २९ ।।\nसमारोप्य शरेणैव जघानाशु स राक्षसम् ।।\nकन्यां गृहीत्वा ते जग्मुरुज्जयिन्यां विमानगाः ।। 3.2.5.३० ।।\nमिथो विवादवंतस्ते दृष्ट्वा कन्यां स्मरानुगाः ।।\nकस्मै योग्या भवेत्कन्या भूप मे कृपया वद ।। ३१ ।।\n।। सूत उवाच ।। ।।\nइति श्रुत्वा वचस्तस्य विक्रमो नाम भूपतिः ।।\nप्रश्रयावनतः प्राह वैतालं रुद्रकिंकरम् ।। ३२ ।।\nविदित्वा योऽवदत्कन्यां पितृतुल्यो द्विजो हि सः ।।\nयेन प्राप्ता विमानेन स तु तद्भ्रातृकः स्मृतः ।। ३३ ।।\nहत्वा यो राक्षसं वीरं कन्यायोग्यो हि सोऽभवत् ।। ३४ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापर पर्याये कलियुगीयेतिहाससमुच्चये पंचमोऽध्यायः ।। ५ ।।"
  }
]
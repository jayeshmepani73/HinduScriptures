[
  {
    "text": "।। सूत उवाच ।। ।।\nविप्रवर्य महाभाग शृणु गाथां मनोरमाम्।।\nवैतालो भूपतिश्रेष्ठं पुनर्विक्रममब्रवीत् ।।१।।\nवर्द्धवन्नगरे रम्ये नानाजननिषेविते।।\nतत्राभवन्महीपालो रूपसेनो महाबलः ।। २ ।।\nविद्वन्माला प्रिया तस्य पतिसेवापरायणा ।।\nएकदा क्षत्रियः कश्चिन्नाम्ना वीरवरः स्मृतः ।। ३ ।।\nपुत्रकन्यासपत्नीको वृत्त्यर्थं समुपागतः ।।\nविनयावनतो भूत्वा रूपसेनं महीपतिम् ।। ४ ।।\nकिंचिच्छ्रुत्वा ददौ स्वर्णं सहस्रं प्रत्यहं नृप ।।\nवीरसेनस्तु तल्लब्ध्वा वह्नौ तीर्थे द्विजातिषु ।।५।।\nव्ययं कृत्वा तु तच्छेषं स कुल्ये भुक्तवान्स्वयम् ।।\nएवं वर्षे गते राजन्राजलक्ष्मीः शिवाज्ञया ।।६।।\nपरीक्षार्थं स्मशाने च रोदनं बहु कुर्वती ।।\nअर्धरात्रे तदा राजा बुद्ध्वा प्राह स्वसेवकम् ।। ७ ।।\nगच्छ वीरवर त्वं वै यतोऽसौ श्रूयते रवः ।।\nज्ञात्वा तत्कारणं सर्वं मह्यं शीघ्रं निवेदय ।। ८ ।।\nइति श्रुत्वा वीरवरः शस्त्रास्त्रकुशलो बली ।।\nस तत्र गत्वा यत्रास्ते राजलक्ष्मीः शुभानना ।। ९ ।।\nश्लक्ष्णं वचश्च तामाह किमर्थं रोदने स्थिता ।।\nमहत्कष्टं च किं प्राप्तं कारणं देवि मे वद ।। 3.2.3.१० ।।\nइति श्रुत्वा राजलक्ष्मीर्वीरसेनं तमब्रवीत् ।।\nराजलक्ष्मीं च मां विद्धि रूपसेनस्य भूपतेः ।। ११ ।।\nमासान्ते प्रलयं यास्ये तस्माच्छोचामि भो बलिन् ।।\nस आह शृणु भो देवि त्वदल्पायुस्स मीरितम् ।।\nकेन पुण्येन दीर्घायुस्त्वं भवेः कारणं वद ।। १२ ।।\nदेव्युवाच ।।\nमहाबाहो महाप्राज्ञ यदि ते तनयस्य वै ।। १३ ।। ।।\nकपालमर्पय त्वं च चंडिकायै तदानघ ।।\nदीर्घायुर्भविता चाहं स्वामिकार्यं प्रसाधय।।१४।।\nइति श्रुत्वा वीरवरो मंदिरं स्वयमागतः ।।\nपत्नीं प्राह प्रसन्नात्मा सुतं देव्यै निवेदय ।। १५ ।।\nतथेत्युक्त्वा तु सा साध्वी तनयं प्राह निर्भया ।।\nराज्ञोऽर्थे तव देहं वै पुत्र पासि कुरुष्व तत् ।। १६ ।।\nतथा मत्वा तु तत्पुत्रो भगिन्या मातृसंयुतः।।\nचंडिकाभवनं प्राप्याब्रवीत्स्वपितरं तदा ।। १७ ।।\nभोस्तात मे कपालं च चंडिकायै समर्पय ।।\nदीर्घायुर्येन यत्नेन राजलक्ष्मीश्च तत्कुरु ।। १८ ।।\nइति श्रुत्वा वीरसेनः शिरश्छित्त्वा समार्पयत् ।।\nतस्यानुजा मृता तत्र तथा माता तथा पिता ।। १९ ।।\nदृष्ट्वा तद्रूप सेनस्तु कारणं सर्वमादितः ।।\nसेवकं सत्यसंधं च मत्वा तु स्वशिरोऽर्पयत् ।। 3.2.3.२० ।।\nतदा प्रसन्ना सा देवी नृपमुजीव्य साब्रवीत् ।।\nवरं वरय भूपाल यथेष्टं शीघ्रमाप्नुयाः ।। २१ ।।\nस आह वीरसेनस्तु सकुलो जीवमाप्नुयात् ।।\nतथेत्युक्त्वा तु सा देवी तत्रैवांतर्हिताभवत् ।। २२ ।।\nरूपसेनः प्रसन्नात्मा स्वसुतां कामरूपिणीम् ।।\nददौ सुताय वैतालो नृपतिं प्राह विस्मितः।।\nमुख्यस्नेहं कृतं केन तेषां मध्ये वदस्व मे ।।२३।।\n।। राजोवाच ।।\nमुख्यस्नेहं कृतं राज्ञा दासार्थे स्वतनुं ददौ ।।\nस्वर्णस्नेही वीरवरो धमर्प्रीतिः पतिव्रता ।।\nबंधुप्रीतिश्च भगिनी पितृस्नेही तु पुत्रकः ।। २४ ।।\nमहान्स्नेहः कृतो राज्ञा रूपसेनेन धीमता ।। २५ ।।"
  }
]
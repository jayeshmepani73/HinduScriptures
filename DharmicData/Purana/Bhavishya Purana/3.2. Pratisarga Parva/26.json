[
  {
    "text": "।। सूत उवाच ।। ।।\nराजासीद्धार्मिकः कश्चित्केदारमणिपूरके ।।\nचन्द्रचूड इति ख्यातः प्रजापालनतत्परः ।।१।।\nशांतो मधुरवाग्धीरो नारायणपरायणः।।\nबभूवुः शत्रवस्तस्य म्लेच्छा विंध्यनिवासिनः ।।२।।\nतस्य तैरवभवद्युद्धमतिप्रबलदारुणैः।।\nभुशुंडीयुद्धनिपुणैः क्षेपणैः परिघायुधैः ।।३।।\nचन्द्रचूडस्य महती सेना यमपुरे गता।।\nशतं रथास्तथा नागासहस्रं तु हयास्तथा।।४।।\nपत्तयः पंचसाहस्रा मृताः स्वर्गपुरं ययुः ।।\nदस्यवः पंचसाहस्रा मृताः कैतवयोधिनः ।। ५ ।।\nआक्रांतः स महाभागस्तैर्म्लेच्छैर्दंभयोधिभिः ।।\nत्यक्त्वा राष्ट्रं च नगरं सैकाकी वनमाययौ ।। ६ ।।\nतीर्थव्याजेन स नृपः पुरीं काशीं समागतः ।।\nतत्र नारायणं देवं वंद्यं सर्वगृहेगृहे ।। ७ ।।\nददर्श नगरीं चैव धनधान्यसमन्विताम् ।।\nयथा द्वारावती ज्ञेया तथा सा च पुरी शुभा ।। ८ ।।\nविस्मितश्चंद्रचूडश्च दृष्ट्वाश्चर्यमनुत्तमम् ।।\nसत्येन रोधितां लक्ष्मीं शीलधर्मसमन्विताम्।। ९ ।।\nदृष्ट्वा श्रुत्वा सदानंदं सत्यदेवप्रपूजकम् ।।\nपतित्वा तच्चरणयोः प्रणनाम मुदा युतः ।। 3.2.26.१० ।।\nद्विजराज नमस्तुभ्यं सदानंद महामते ।।\nभ्रष्टराज्यं च मां ज्ञात्वा कृपया मां समुद्धर ।। ११ ।।\nयथा प्रसन्नो भगवाँल्लक्ष्मीकान्तो जनार्दनः ।।\nतथा तद्वद यद्योग्यं व्रतं पापप्रणाशनम् ।। १२ ।।\n।। सदानंद उवाच ।। ।।\nदुःखशोकादिशमनं धनधान्यप्रवर्धनम् ।।\nसौभाग्यसंततिकरं सर्वत्र विजयप्रदम् ।। १३ ।।\nसत्यनारायणव्रतं श्रीपतेस्तुष्टिकारकम् ।।\nयस्मिन्कस्मिन्दिने भूप यजेच्चैव निशामुखे ।। १४ ।।\nतोरणादि प्रकर्तव्यं कदलीस्तंभमंडितम् ।।\nपंचभिः कलशैर्युक्तं ध्वजपंचसमन्वितम् ।।१५।।\nतन्मध्ये वेदिकां रम्यां कारयेत्स व्रती द्विजैः ।।\nतत्र स्थाप्य शिलारूपं कृष्णं स्वर्ण समन्वितम् ।।१६।।\nकुर्याद्गंधादिभिः पूजां प्रेमभक्तिसमन्वितः।।\nभूमिशायी हरिं ध्यायन्सप्तरात्रं व्यतीतयेत् ।।१७।।\nइति श्रुत्वा स नृपतिः काश्यां देवमपूजयत् ।।\nरात्रौ प्रसन्नो भगवान्ददौ राज्ञेऽसिमुत्तमम् ।। १८ ।।\nशत्रुपक्षक्षयकरं प्राप्य खङ्गं नृपोत्तमः ।।\nप्रणम्य च सदानन्दं केदारमणिमा ययौ ।। १९ ।।\nहत्वा दस्यून्षष्टिशतांस्तेषां लब्ध्वा महद्धनम् ।।\nहरिं प्रपूजयामास नर्मदायास्तटे शुभे ।।3.2.26.२०।।\nपौर्णमास्यां विधानेन मासिमासि नृपोत्तमः।।\nअपूजयत्सत्यदेवं प्रेमभक्तिसमन्वितः।।२१।।\nतद्व्रतस्य प्रभावेन लक्षग्रामाधिपोऽभवत्।।\nराज्यं कृत्वा स षष्ट्यब्दमन्ते विष्णुपुरं ययौ।।२२।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये चन्द्रचूडोद्धारोनाम षडूविंशोऽध्यायः ।। २६ ।।"
  }
]
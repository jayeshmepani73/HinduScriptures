[
  {
    "text": "।। सूत उवाच ।। ।।\nइति श्रुत्वा स वैतालो राजानमिदमब्रवीत् ।।\nकाचिद्भोगावती नाम्ना नगरी परमाद्भुता ।।१।।\nरूपवर्मा च नृपतिस्तत्र राज्यं करोति वै ।।\nचूडामणिरिति ख्यातः शुको बुद्धिविशारदः ।।२।।\nतस्य भूपस्य गेहे च निवसनञ्च्छुभपंजरे ।।\nकदाचिद्रूपवर्मा च त्रिंशदब्द उरूर्जितः ।। ३ ।।\nपप्रच्छ मम योग्या वै शुक काचिद्वरांगना ।।\nचेदस्ति तर्हि मे ब्रूहि श्रुत्वा तं चाब्रवीच्छुकः ।। ४ ।।\nमगधेश्वरभूपस्य कन्या चन्द्रवती शुभा ।।\nतव योग्या हि भो राजन्सांप्रतं तां गृहाण वै ।। ५ ।।\nइति श्रुत्वा स नृपतिर्गणेशं द्विजसत्तमम् ।।\nप्रेषयित्वा ददौ द्रव्यं यथोद्वाह्या तथा कुरु ।। ६ ।।\nगणेशोपि गतस्तूर्णं देशे मागधके शुभे ।।\nमहादेवं च संपूज्य चकार स्तवनं मुदा ।। ७ ।।\nनमः शिवाय शांताय सर्वाभीष्टप्रदायिने ।।\nभवाय शंकरायैव रुद्राय सततं नमः ।। ८ ।।\nमृडायानंदरूपाय सर्वदुःखहराय च ।। ९ ।।\nइत्युक्तवति विप्रे च तदा चन्द्रवती शुभा ।।\nकामातुराब्रवीच्चैनां नाम्ना मदनमञ्जरीम् ।। 3.2.4.१० ।।\nमम योग्यश्च पुरुषः कश्चिदस्ति महीतले ।।\nसाह भो रूपवर्मा च योग्यो भोगापुरीपतिः ।। ११ ।।\nइति श्रुत्वा तु सा देवी दुर्गां वाञ्छितदायिनीम् ।।\nतुष्टाव मनसा सुभ्रूर्यया जातमिदं जगत् ।। १२ ।।\nनमोनमो जगन्मातर्मम कार्यप्रदायिनि ।।\nत्रिलिंगजननी त्वं वै वर्णमूर्तिः सनातनी ।।१३।।\nत्वं स्वाहा त्वं स्वधा संध्या नमस्तस्यै नमोनमः ।।\nनृपतिं रूपवर्माणं मत्पतिं कुरु भोः शिवे।।१४।।\nइति स्तुत्या प्रसन्नाभूज्जगदंबा जगन्मयी।।\nपितरं मगधेशं च मोहयित्वा च मातरम् ।।१५।।\nविवाहं कारयामास मासान्ते सिद्धरूपिणी ।।\nरूपवर्मा चंद्रवती बुभुजाते परं सुखम् ।।१६।।\nएकस्मिन्दिवसे राजन्मेनां मदनमंजरीम्।।\nनृपः प्राह विवाहं त्वं सुशुकेन कुरुष्व भोः ।। ।।१७।।\nमेनका प्राह भो राजन्विवाहाश्चेदृशो मताः ।।\nउत्तमाधममध्याश्च पुरुषास्त्रिविधाः स्मृताः।।१८।।\nतथैव त्रिविधा नारी यथा योग्यो वरो भवेत्।।\nउत्तमा यो भवेन्नारी योग्याया चाधमाय वै ।।१९।।\nशृणु तत्कारणं राजन्मया दृष्टं यथाऽभवत् ।।\nइलापुरे वसत्येको वैश्यो लक्षपतिर्धनी।। 3.2.4.२० ।।\nअनपत्यो देवयाजी तस्य पत्नी पतिव्रता ।।\nबहुयत्नेन तनयस्तस्य जातो महाधमः ।। २१ ।।\nद्यूतक्रीडापरो नित्यं सुरापाने रतस्सदा ।।\nवेश्यागामी महाधूर्तो नित्यं मांसाशनः खलः ।। २२ ।।\nतस्य धर्मं च पितरौ समालोक्य वनं गतौ ।।\nनरं नारायणं ध्यात्वा परमं पदमापतुः ।। २३ ।।\nमदपालस्तु तनयः कृत्वा सर्वधनव्ययम् ।।\nअन्यदेशे च वृत्त्यर्थं जगाम धनवर्जितः ।।२४।।\nप्राप्तश्चंद्रपुरे रम्ये यत्र हेमपतिः स्थितः।।\nवृत्तांतं कथयामास वैश्यं हेमपतिं हि सः ।। २५ ।।\nदेवयाजी सुतोऽहं वै स्वल्पं वै धनमाहृतम् ।।\nदेशान्तरे विक्रयार्थे सिन्धुमार्गेण प्राप्तवान् ।। २६ ।।\nमहावायु प्रभावेन द्रव्यं तन्मग्नमंभसि ।।\nतल्लज्जया न यास्येऽहं पितरं प्रति मारिष ।। २७ ।।\nइति श्रुत्वा हेमपतिः स्वपत्नीं काममंजरीम् ।।\nवचः प्राह प्रसन्नात्मा संयोगो विधिना कृतः ।। २८ ।।\nचंद्रकांतिं सुतां दास्ये तद्वराय त्वदाज्ञया ।।\nसंमंत्र्य दंपती राजन्ददौ कन्यां विधानतः ।। २९ ।।\nस्वगृहे वासयामास मदपालं सुतापतिम् ।।\nमासमेकमुषित्वा तं श्वशुरं प्राह नम्रधीः ।। 3.2.4.३० ।।\nआज्ञां देहि धनाध्यक्ष स्वगेहं यामि मा चिरम् ।।\nइति श्रुत्वा हेमपतिः स्वसुतां स्वर्णभूषिताम् ।।३१।।\nचंद्रकांतिं सदासीं च तस्मै दत्त्वा गृहं ययौ ।।\nनरान्विसृज्य दुष्टात्मा शिबिकावाहकान्नृप ।।। ।। ३२ ।।\nदासीं हत्वा तदा पत्नीं विसृज्य धनवर्जिताम् ।।\nएकाकी प्राप्तवान्गेहं मदपालो महाधमः ।। ३३ ।।\nवर्षांतरे च तत्स्वर्णं व्ययं कृत्वा कुमार्गके ।।\nबुभुक्षितः पुनः शोकं चकार बहुधा नृप ।। ३४ ।।\nपुनश्च श्वशुरस्यैव गृहे संप्राप्तवान्खलः ।।\nचंद्रकांतिस्तु तं दृष्ट्वा स्वपतिं प्राह नम्रधीः ।। ३५ ।।\nमया निवेदितं पित्रे धनं चौरैश्च लुंठितम् ।।\nअतस्त्वं त्यज संतापं चिरं वस गृहे मम ।। ३६ ।।\nतथेत्युक्त्वा महाधूर्त उवास कतिचिद्दिनम् ।।\nज्ञात्वा विमोहिता पत्नीमर्द्धरात्रे तमोवृते ।। ३७ ।।\nहत्वा तां स ययौ गेहं गृहीत्वा बहुभूषणम् ।।\nअयोग्योयमतो राजन्विवाहः शुकमेनयोः ।। ३८ ।।\nइति श्रुत्वा शुकः प्राह भूपतिं करुणानिधिम् ।।\nविवाहं न करिष्यामि नार्य्या चाधमया सह ।। ३९ ।।\nअधमा मेनका नारी श्यामांगा च कुरूपिणी ।।\nउत्तमोऽहं शुको राजन्पुरुषश्च हरेत्तनुम् ।। 3.2.4.४० ।।\nशृणु तत्कारणं भूप मया दृष्टं महोत्तमम् ।।\nनगरे कांचनपुरे वणिक्छंखपतिः श्रुतः ।। ४१ ।।\nतस्य पुत्रस्तु मेधावी सिन्धुगुप्तो गुणी धनी ।।\nप्रभावती प्रिया तस्य श्रीदत्तस्तत्सुतः स्मृतः ।। ४२ ।।\nविवाहमकरोत्तस्य जयश्रीपत्तने शुभे ।।\nसोमदत्तस्य सुतया जयलक्ष्म्या समन्वितम् ।। ४३ ।।\nश्रीदत्तस्तु गतो देशं वाणिज्यार्थं कुरुस्थलम् ।।\nआयाति द्वादशाब्दे तु सधनो गेहमागतः ।। ४४ ।।\nजयलक्ष्मीस्तु कामेन पीडिता पितृमंदिरे ।।\nअमात्यतनयेनैव होमदत्तेन मोहिता ।। ४५ ।।\nदूती मार्गेण तं प्राप्य व्ययं कृत्वा धनं बहु ।।\nरमयामास सा नारी तेन सार्द्धं महाधमा ।। ४६ ।।\nत्रिमासान्ते च तत्स्वामी श्रीदत्तः श्वशुरालये ।।\nसंप्राप्तः सा तु तं दृष्ट्वा महद्दुःखमुपाययौ ।। ४७ ।।\nअर्धरात्रे तु तन्मात्रा प्रेषिता स्वपतिं प्रति ।।\nजयलक्ष्मीश्च संप्राप्ता क्रोधेन स्फुरिताधरा।।४८।।\nबहुमानेन स्वपतिस्नेहं कृत्वालयं ययौ ।।\nतदा तु कुलटा सा च गता दूतीगृहं प्रति ।। ४९ ।।\nशून्यालये होमदत्तो दंशितो भुजगेन वै ।।\nसुष्वाप मरणं प्राप्य तदा बाला समागता ।। 3.2.4.५० ।।\nवेगेन रमयामास तं जारं विषमोहितम् ।।\nपिप्पलस्थः पिशाचश्च दृष्ट्वा तां जारिणीं शुभाम् ।। ५१ ।।\nशवदेहं च संप्राप्य रमणीं तामरीरमत् ।।\nखनित्वा दशनैर्नासां पिप्पलोपरि सोऽगमत् ।। ५२ ।।\nकफल्लो नाम चौरस्तु दृष्ट्वा तत्कारणं तदा ।।\nकामिन्या अनुगो भूत्वा मंदिरं तत्प्रविष्टवान् ।। ५३ ।।\nतदा तु जयलक्ष्मीश्च स्वपतिं प्राप्य दुर्भगा ।।\nचक्रे सा रोदनं गाढं सर्वे लोकाः प्रत स्थिरे ।। ५४ ।।\nनासाहीनां सुतां दृष्ट्वा सोमदत्तो महाधनः ।।\nबद्ध्वा जामातरं शीघ्रं राजांतिकमुपाययौ ।। ५५ ।।\nनृपाज्ञया राजदूतास्तमुद्बंधनमादधुः ।।\nतदा कफल्लः संप्राप्य सर्वं राज्ञे न्यवेदयत् ।। ५६ ।।\nमत्वा तस्य वचः सत्यं जयलक्ष्मीं महाधमाम् ।।\nरासभोपरि संस्थाप्य कृत्वा दुर्गतिरूपिणीम् ।। ५७ ।।\nनगरात्प्रेषयामास वनं शार्दूलसेवितम् ।।\nअतस्त्वं शृणु भूपाल मेना मद्योग्यिका न हि ।। ५८ ।।\nइत्युक्त्वा स तु वैतालो विक्रमं प्राह नम्रधीः ।।\nनारी पापाधिका वाथ पुरुषस्तद्वद्वस्व मे ।। ५९ ।।\n।। विक्रम उवाच ।। ।।\nब्रह्मणोऽगुणरूपस्य मायावर्णस्व रूपिणी ।।\nतमो न पुंसकं ज्ञेयं त्रिलिंगैकं तदव्ययम् ।। 3.2.4.६० ।।\nअव्ययं ब्रह्मणो धाम माया लिंगस्वरूपिणी ।।\nतया जातमिदं विश्वं तदंबायै नमोनमः ।। ६१ ।।\nक्लीबा स्त्री सर्वदा श्रेष्ठा स्त्रियास्तु पुरुषस्तथा ।।\nअव्याधिकश्च पुरुषो नारी कर्माधिका मता ।। ६२ ।।\nक्लीबमज्ञानमधिकं कथितं पूर्वकोविदैः ।।\nकर्मैव बन्धनं पुंसां ज्ञानं निर्बंधन स्मृतम् ।। ६३ ।।\nअतः पापाधिका नारी पुरुषो हीनकिल्बिषः ।। ।। ६४ ।। ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये चतुर्थोऽध्यायः ।। ४ ।।"
  }
]
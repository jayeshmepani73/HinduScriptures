[
  {
    "text": "।। सूत उवाच ।। ।।\nपुनः प्राह स वैतालो भूपतिं ज्ञानकोविदम् ।।\nचंद्रशेखरभूपस्य नगरी दक्षिणे स्थिता ।। १ ।।\nरत्नदत्तोवसद्वैश्यो धर्मज्ञो धनधान्यवान्।।\nकामावरूथिनी तस्य सुता जाता महोत्तमा ।। २ ।।\nतद्रूपमुत्तमं दृष्ट्वा स वैश्यो भूपतिं प्रति ।।\nउवाच भो महाराज सुता मम सुरेप्सिता ।। ३ ।।\nतां गृहाण कृपासिंधो त्वद्योग्या विधिनिर्मिता ।।\nइति श्रुत्वा तु वचनं भूपतिश्चंद्रशेखरः।।। ।। ४ ।।\nमंत्रिणं विदुरं प्राह त्वं च गच्छ महामते ।।\nयथायोग्यं हि तद्रूपं मां निवेदय सत्वरम् ।। ५ ।।\nइत्युक्त्वा स ययौ गेहं भूपतिश्चंद्रशेखरः।\nश्यामला नाम तत्पत्नी ज्ञात्वा राजानमागतम्।।६।।\nधूपदीपादिभिः पुष्पैर्यथायोग्यैः समार्चयत् ।।\nएतस्मिन्नेव काले तु गौश्च शार्दूलपीडिता।।७।।\nहंभाशब्देन महता विललाप भयातुरा ।।\nतच्छ्रुत्वा स तु भूपालः खड्गहस्तः समभ्यगात् ।। ८ ।।\nशीघ्रं हत्वा तु शार्दूलं मुमोद नृपतिस्तदा ।।\nमुकुलो दानवो नाम तद्देहाद्रूपमाप्तवान् ।।९।।\nभूपतिं प्राह नम्रात्मा धर्मज्ञं चंद्रशेखरम् ।।\nत्वया विमोचितो नाथ यास्यामि वरुणालयम् ।।१ ०।।\nप्रह्रादस्यैव शापेन व्याघ्रदेहत्वमागतः ।।\nपरिक्रम्य ययौ दैत्यः प्रह्लादं प्रति सत्वरः ।। ११ ।।\nनृपतिर्गृहमागत्य सुष्वाप परया मुदा ।।\nप्रभाते बोधितो राजा सभायां स्वयमागमत् ।। १२ ।।\nनृपोक्तः स ययौ तत्र यत्र कामावरूथिनी ।।\nदिव्यमूर्तिमयीं दृष्ट्वाचिंतयत्स स्वमानसे ।। १३ ।।\nअस्या मूर्तिप्रभावेन राजासौ मोहमाप्स्यति।।\nइति ज्ञात्वा नृपं प्राह सैव त्वद्योग्यका न हि।।१४।।\nतथा मत्वा स नृपतिर्न विवाहमथाकरोत्।।\nरत्नदत्तस्य भूपस्य सेनायाः पतये ददौ ।। १५ ।।\nबलभद्रस्य सा पत्नी बभूव वरवर्णिनी ।।\nएकदा नृपतिस्तां वै दृष्ट्वा कामावथरूथिनीम् ।। १६ ।।\nमोहितः कामबाणेन मूर्च्छितः पतितो भुवि ।।\nतदा सेनापतिस्तूर्णं नृपमुत्थाप्य सत्वरम् ।। १७ ।।\nशिबिकां चैव संस्थाप्य सभायां च समैरयत् ।।\nतदा प्रबुद्धो नृपतिः प्राह सेनापतिं मुदा ।। १८ ।।\nकस्येयं सुन्दरी भार्या कुतो जाता महोत्तमा ।।\nबलभद्रस्तु तच्छ्रुत्वा नृपतिं प्राह नम्रधीः ।। १९ ।।\nममेयं सुन्दरी नारी रत्नदत्तस्य सा सुता ।।\nराज्यभंगभयान्मन्त्री न रूपं त्वयि वर्णिवान् ।। २० ।।\nमम दासस्य या पत्नी त्वद्योग्या भूपते सदा ।।\nतवेच्छां पूरयिष्यामि तां गृहाण कृपानिधे ।। २१ ।।\nइत्युक्तः क्रोधताम्राक्षो भूपतिस्तमुवाच ह ।।\nतवेयं धर्मतो भार्या प्राप्ता सुन्दररूपिणी ।। २२ ।।\nगृह्णामि यदि तां देवीं नरके यमकिंकराः ।।\nपातयित्वा महादुःखं भजयिष्यन्ति तर्हि भोः ।। २३ ।।\nइत्युक्त्वा भूपतिस्तूर्णं विरहाग्निप्रपीडितः ।।\nमरणं प्राप्तवान्राजा गतो धर्मपुरांतिके ।। २४ ।।\nइत्युक्त्वा स तु वैतालो नृपं प्राह शृणुष्व भोः ।।\nमृते राजनि तत्पत्नी सती भूत्वा प्रदृश्यते ।।२५।।\nसेनापतिस्तु तत्रैव भस्मसादभवत्क्षणात् ।।\nकामावरूथिनी देवी भस्म कृत्वा कलेवरम् ।।२६।।\nस्वर्गं गतास्तु ते सर्वे कस्य पुण्याधिकं मतम् ।।\nस होवाच च वैतालं राजा धर्माधिको मतः ।।२७ ।।\nमरणं किंकरस्यैव योग्यं भूपतिहेतवे ।।\nपतिव्रताया मरणं पतिसंगेन योग्यकम् ।। २८ ।।\nदत्ता यत्किंकरेणैव सुंदरी नृपहेतवे ।।\nधर्मभीत्या न नृपतिस्तामगृह्णात्स कामुकः ।। २९ ।।\nजित्वा कामं तथा पाल्यं धर्मं तस्मान्नृपेऽधिकम् ।। ३० ।। ।।"
  }
]
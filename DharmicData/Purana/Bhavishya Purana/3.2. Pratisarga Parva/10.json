[
  {
    "text": "।। सूत उवाच ।। ।।\nवैतालस्तु महाभाग राजानमिदमब्रवीत् ।।\nगौडदेशे महाराज वर्धनं नाम वै पुरम् ।। १ ।।\nगुणशेखर आख्यातो भूपालस्तत्र धर्मवान् ।।\nतन्मन्त्री निर्भयानन्दो जैनधर्मपरा यणः ।। २ ।।\nकदाचिद्भूपतिर्यातो मन्दिरे गिरिजापतेः ।।\nपूजयामास तं देवं सर्वव्यापिनमीश्वरम् ।। ३ ।।\nवृश्चिकस्तत्र संप्राप्य ददंश नृपतिं रुषा ।।\nतत्कष्टेन स भूपालो मूर्छितः पतितो भुवि ।। ४ ।।\nतदा तु निर्भयानन्दो विषमुत्तार्य तस्य वै ।।\nभूपतिं वर्णयामास जैनधर्म परायणः ।। ५ ।।\nशृणु राजन्महाभाग शत्रून्षण्मानसाधमान् ।।\nकामः क्रोधस्तथा लोभो रतिर्हिंसा च तृष्णिका ।।\nरजोगुणाच्च ते जातास्तेषां भेदाः पृथक्पृथक्  ।। ६ ।।\nमोहो दंभो मदश्चैव ममताशा च गर्हणा ।।\nतमोगुणाच्च ते जातास्तैरिदं पूरितं जगत् ।। ७ ।।\nकामी विष्णुस्तथा रुद्रः क्रोधी लोभी विधिस्तथा ।।\nदंभी शक्रो यमो मोही मदी यक्षपतिः स्वयम् ।। ८ ।।\nमाया वश्याश्च ते सर्वे तर्हि तत्पूजनेन किम् ।।\nषट्शत्रुभिर्जितो यो वै स जिनो मुनिभिः स्मृतः ।। ९ ।।\nन जितः स जिनो ज्ञेयोऽद्वैतवादी निरंजनः ।।\nतस्य ध्यानेन भावेन मोक्षवंतो नराः सदा ।। 3.2.10.१० ।।\nतत्प्रसादाय यो धर्मः शृणु मे वसुधाधिप ।।\nगोपूजनेन ते देवास्तुष्टिं यान्ति सदैव हि ।। ११ ।।\nअतो गोपूजनं शुद्धं हिंसा सर्वत्र वर्जिता ।।\nमदपानेन सर्वात्मा जिनः क्लेशं समाप्नुयात् ।। १२ ।।\nतस्मान्मांसं च पानं च वर्जितं सर्वदैव हि।\nन्यायेनोपार्जितं वित्तं भोजयेच्च बुभुक्षितान् ।। १३ ।।\nरविरात्मा जिनस्यैव तत्प्रकाशे हि भोजयेत् ।।\nइत्येवं वर्णयित्वैनं मंत्री गेहमुपाययौ ।। १४ ।।\nतथैव मत्वा स नृपो जिनधर्मं गृहीतवान् ।।\nकियता चैव कालेन वेदमार्गो हि लंघितः ।। १५ ।।\nतदा तु दुःखिता राज्ञी शिवस्य शरणं ययौ ।। १६ ।।\nवरदानेन रुद्रस्य पुत्रो जातो महोत्तमः ।।\nधर्मराज इति ख्यातो वेदव्रतपरायणः ।। १७ ।।\nगुणशेखर एवासौ पंचत्वे निरयं ययौ ।।\nधर्मराजस्तदा राज्यं कृतवान्धर्मतः स्वयम् ।। १८ ।।\nतस्य धर्मप्रभावेण तत्पिता स्वर्गमाप्तवान् ।।\nत्रयः पत्न्योभवंस्तस्यगुणरूपा महोत्तमा ।। १९ ।।\nवसंतसमये राजा ताभिः सह वनांतरे ।।\nसंयातो रमयामास पुष्पभ्रमरनादिते ।। 3.2.10.२० ।।\nश्रमितः स तु भूपालो राज्ञीभिः सह मोदितः ।।\nसरोवरे स्नापितवान्मदाघूर्णितलोचनः ।। २१\nगृहीत्वा कुसुमं पाद्मं करे राज्ञ्यै समार्पयत् ।।\nपदि हीनत्वमायाता पतता कुसुमेन वै ।।२२ ।।\nदुःखितः स तु भूपालो राज्ञीं तामचिकित्सयत् ।।\nरात्रौ प्राप्ते द्वितीया तु चन्द्रशीलेन मोहिता ।। २३ ।।\nअपतद्व्याकुलीभूत्वा शुद्धं पादमभूत्ततः ।।\nपतितायाश्च शब्देन तृतीया ज्वरिताऽभवत् ।। २४ ।।\nतस्या मूर्च्छा तदा क्षीणा द्वितीयाया अजायत ।।\nनृपस्पर्शेन सा सुभ्रूर्ज्वरतापं विहाय च ।। २५ ।।\nप्रभाते सुंदरे जाते स ताभिर्गृहमाययौ ।।\nइत्युक्त्वा स तु वैतालो भूपतिं प्राह नम्रधीः ।।\nआसां मध्ये महाराज का श्रेष्ठा सुकुमारिका ।।२६।।\n।।राजोवाच।। ।।\nतृतीया सुकुमारी च तासां मध्ये महोत्तमा।।\nवायुप्रकृतितश्चासौ पद्मपुष्पेण खंजिता।।२७।।\nशीतांशुना द्वितीया तु मूर्च्छिता कफभावतः ।।\nशब्दमात्रेण संतापो यस्यां जातो हि सोत्तमा ।।२८।।\nविहस्याह पुनर्देवो भवभक्तं महीपतिम् ।।\nजैनधर्मः प्रधानो हि वेदधर्मोथ वा वद ।।२९।।\nस होवाच प्रधानोऽसौ वेदधर्मः सनातनः।।\nअष्टौ श्रेण्यो हि तस्यैव ब्रह्मणोव्यक्तरूपिणः।।3.2.10.३०।।\nशूद्रो वैश्यस्तथा क्षत्री ब्राह्मणो ब्रह्मचर्यकृत् ।।\nगेही वन्यो यतिश्चैव क्रमाच्छ्रेष्ठाः प्रकीर्तिताः ।। ३१ ।।\nयः कृत्वा दारसंसर्गं यतिवद्वर्तते गृही ।।\nस पापी नरकं याति यावदाभूतसंप्लवम् ।। ३२ ।।\nगृहेषु यतिवद्धर्मो जैनशास्त्रे प्रकीर्तितः ।।\nपाखण्डः स स्मृतः प्राज्ञैर्वर्जनीयो हि सर्वदा ।। ३३ ।।\nइति श्रीभविष्ये महापुराणे चतुर्युगखंडापरपर्याये कलियुगी येतिहाससमुच्चये दशमोऽध्यायः ।।१०।।"
  },
  {
    "text": "तुलनीय - <a class=\"external text\" href=\"https://sa.wikisource.org/s/1d7\">वेतालपंचविंशति</a>"
  }
]
[
  {
    "text": "।। सूत उवाच ।। ।।\nभो शौनक महाबुद्धे वैतालेन महीपतिः ।।\nमहाप्रवीणश्च मतस्तमाह स च भूपतिम् ।। १ ।।\nराजन्कामपुरे रम्ये वीरसिंहो महीपतिः ।।\nन्यायतो धर्मतश्चैव तत्र राज्यमचीकरत् ।। २ ।।\nहिरण्यदत्तस्तत्रैव वैश्यो धनमदान्वितः ।।\nकामालसा तस्य सुता रूपयौवनशालिनी ।। ३ ।।\nअवसत्सुखतो नित्यं वसंते कुसुमप्रिया ।।\nकदाचित्कुसुमार्थं वै वनं भ्रमरनादितम् ।। ४ ।।\nगच्छन्तीं तां समालोक्य धर्मदत्तात्मजो बली ।।\nसोमदत्त इति ख्यातः पस्पर्श मदनालसाम् ।। ५ ।।\nसा तु तं निर्जने स्थाने प्रोवाच विनयान्विता ।।\nकन्यकाहं महावीर त्यज मां धर्मतोद्य भोः ।। ६ ।।\nविवाहे सति पूर्वं त्वां भजामि दशमेऽहनि ।।\nअतो दशदिनस्यैवादेशं देहि दयानिधे ।। ७ ।।\nतथेति मत्वा तां त्यक्त्वा निजगेहं समागतः ।।\nकामालसा तु तद्ग्रामे पित्रा दत्ता वराय च ।। ८ ।।\nमदपालाय वैश्याय मणिग्रीवसुताय च ।।\nश्वशुरस्य गृहं गत्वा स्वमित्रं प्रत्यचिन्तयत् ।। ९ ।।\nनवमेऽहनि तत्स्वामी गृहीत्वा कामिनीं बलात् ।।\nकामातुरः स पत्नीं तामालिलिंग मदान्वितः ।। 3.2.9.१० ।।\nअरुदत्सा तु तत्पत्नी मित्रवाक्येन कर्षिता ।।\nतामुवाच तदा वैश्यः शांतिपूर्वमिदं वचः ।। ११ ।।\nकिं रोदिषि मदापूर्णे सत्यं कथय शोभने ।।\nसा तु सत्यवती प्राह यथाजातं हि कानने ।। १२ ।।\nयदि नायामि पार्श्वे त्वां सोमदत्त धनोत्तम ।।\nतदा वैधव्यतां प्राप्य भजामि वृजिनं हि तत् ।। १३ ।।\nइति वाक्येन बद्धाहं यास्याम्यद्य तदंतिके ।।\nइति श्रुत्वा च तत्स्वामी तामाज्ञाप्य मुदान्वितः ।। १४ ।।\nसुष्वाप सा तु तत्पार्श्वे ह्यगमत्कामविह्वला ।।\nतदा चौरस्तु तां दृष्ट्वा सर्वाभरणभूषिताम् ।। १५ ।।\nवचश्चोवाच लोभात्मा कुत्र यासि च सुन्दरि ।।\nकेनैवापेक्षिता रात्रौ सत्यं कथय भामिनि ।। १६ ।।\nकामालसा तु तं चौरमुवाच मदविह्वला ।।\nरक्षिता कामबाणेन स्वमित्रं प्रति यामि भोः ।। १७ ।।\nचौरस्तामाह भोः सुभ्रूर्भूषण देहि मेऽबले ।।\nचौरोऽहं ते धनग्राही सा श्रुत्वा वाक्यमब्रवीत् ।। १८ ।।\nआलिंग्योपपतिं मित्रं तुभ्यं दास्यामि भूषणम् ।।\nतथेत्युक्त्वा तु तेनैव सोमदत्तं समागता ।। १९ ।।\nदृष्ट्वा तामब्रवीद्वैश्यः कथं याता स्मरालसे ।।\nसत्यं कथय मे शीघ्रं तत्पश्चात्त्वां भजाम्यहम् ।। 3.2.9.२० ।।\nकामालसा तु तच्छ्रुत्वा यथा जातं तथाऽब्रवीत् ।।\nश्रुत्वा स ज्ञानहृदयो विष्णुदेवेन बोधितः ।। २१ ।।\nमत्वा पतिव्रतां नारीं परिक्रम्य व्यसर्जयत् ।।\nचौरस्तु कारणं श्रुत्वा विष्णुदेवेन बोधितः ।। २२ ।।\nगेहे प्रवेशयामास तत्पतिर्यत्र तिष्ठति ।।\nसा तु कामालसा देवी स्वपातिव्रत्य धर्मिणी ।। २३ ।।\nबुभुजे विषयान्दिव्यान्देवदेवेन चोदितान् ।।\nइत्युक्त्वा स तु वैतालो नृपतिं प्राह कोविदम् ।।\nकस्य सत्यं स्मृतं श्रेष्ठं तेषां मध्ये वदस्व मे ।। २४ ।।\n।। सूत उवाच ।। ।।\nइत्युक्तः स तु भूपालो वैतालमिदमब्रवीत् ।। २५ ।।\nचौरस्य सत्यता श्रेष्ठा यथा जाता तथा शृणु ।।\nनृपभीत्या स वैश्यस्तु तां नारीं न तु भुक्तवान्।। २६ ।।\nवैधव्यभीत्या सा देवी स्वमित्रं प्रति चागता ।।\nधर्मभीत्या च तत्स्वामी स्वपत्नीं न तु भुक्तवान् ।। २७ ।।\nचौरस्तु सत्यभीत्या वै त्यक्त्वा तां मुदमागतः ।। २८ ।। ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये नवमोऽध्यायः ।। ९ ।।"
  }
]
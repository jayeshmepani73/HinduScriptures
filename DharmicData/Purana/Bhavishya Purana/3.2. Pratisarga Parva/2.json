[
  {
    "text": "।। सूत उवाच ।। ।।\nप्रसन्नमनसं भूपं महासिंहासने स्थितम् ।।\nद्विजवर्यः स वैतालो वचः प्राह प्रसन्नधीः ।।१।।\nएकदा यमुनातीरे धर्मस्थलपुरी शुभा ।।\nधनधान्यसमायुक्ता चतुर्वर्णसमन्विता ।। २ ।।\nगुणाधिपो महीपालस्तत्र राज्यं चकार वै ।।\nहरिशर्मा पुरोधास्तु स्नानपूजनतत्परः ।।३ ।।\nतस्य पत्नी सुशीला च पतिव्रतपरायणा ।।\nसत्यशीलः सुतो जातो विद्याध्ययनतत्परः ।। ४ ।।\nतस्यानुजा मधुमती शीलरूपगुणान्विता ।।\nद्वादशाब्दवयःप्राप्ते विवाहार्थं पिता यदा ।। ५ ।।\nभ्राता? बभ्राम तौ सर्वं चिनुतश्च सुतावरम् ।।\nकदाचिद्राजपुत्रस्य विवाहे समतो द्विजः ।। ६ ।।\nपठनार्थे तु काश्यां वै सत्त्वशीलः स्वयं गतः ।।\nएतस्मिन्नंतरे राजन्द्विजः कश्चित्समागतः ।। ७ ।।\nवामनो नाम विख्यातो रूपशीलवयोवृतः ।।\nसुता मधुमती तं च दृष्ट्वा कामातुराऽभवत् ।। ८ ।।\nभोजनं छादनं पानं स्वप्नं त्यक्त्वा च विह्वला ।।\nचकोरीव विना चंद्रं कामबाणप्रपीडिता ।। ९ ।।\nदृष्ट्वा सुशीला तं बाला वामनं ब्राह्मणं तथा ।।\nवारयामास तांबूलैः स्वर्णद्रव्यसमन्वितैः ।। 3.2.2.१० ।।\nहरिशर्मा प्रयोगे च द्विजं दृष्ट्वा त्रिविक्रमम् ।।\nवेदवेदांतत्त्वज्ञं सुतार्थेऽवरयत्तदा ।। ११ ।।\nसत्यशीलस्तु काश्यां वै गुरुपुत्रं च केशवम् ।।\nवरित्वा तं भगिन्यर्थे ययौ गेहं मुदान्वितः ।। १२ ।।\nमाघकृष्णत्रयोदश्यां भृगौ लग्नं शुभं स्मृतम् ।।\nत्रयो विप्रास्तदा प्राप्ताः कन्यार्थे रूपमोहिताः ।। १३ ।।\nतस्मिन्काले तु सा कन्या भुजगेनैव दंशिता ।।\nमृता प्रेतत्वमापन्ना पूर्वकर्मप्रभावतः ।। १४ ।।\nतदा ते ब्राह्मणा यत्नं कारयामासुरुत्तमम् ।।\nन जीवनवती बाला गरलेन विमोहिता ।।१५।।\nहरिशर्मा तु तत्सर्वं कृत्वा वेदविधानतः ।।\nआययौ मंदिरं राजन्त्सुतागुणविमोहितः ।। १६ ।।\nत्रिविक्रमस्तु बहुधा दुःखं कृत्वा स्मरानुगः ।।\nकंथाधारी यतिर्भूत्वा देशाद्देशातरं ययौ ।। १७ ।।\nकेशवस्तु महादुःखी प्रियास्थीनि गृहीतवान् ।।\nतीर्थात्तीर्थांतरं प्राप्तः कामबाणेन पीडितः ।। १८ ।।\nभस्मग्राही वामनस्तु विरहाग्निप्रपीडितः ।।\nतस्थौ चितायां कामार्तः पत्नीध्यानपरायणः ।।१९।।\nएकदा सरयूतीरे लक्ष्मणाख्यपुरे शुभे ।।\nत्रिविक्रमस्तु भिक्षार्थे संप्राप्तो द्विजमंदिरे ।। 3.2.2.२० ।।\nतस्मिन्दिने रामशर्मा शिवध्यानपरायणः ।।\nयतिनं वरयामास भोजनार्थं स्वमंदिरे ।। २१ ।।\nतस्य पत्नी विशालाक्षी रचित्वा बहुभोजनम् ।।\nआहूय यतिनं राजन्पात्रमालभमाकरोत् ।। २२ ।।\nतस्मिन्काले च तद्बालो मृतः पापवशंगतः ।।\nअरोदीत्तस्य सैरंध्री विशालाक्ष्यपि भर्त्सिता ।। २३ ।।\nन रोदनं त्यक्तवती पुत्रशोकाग्नितापिता ।।\nरामशर्मा तदा प्राप्तो मंत्रं संजीवनं शुभम् ।। २४ ।।\nजपित्वा मार्जनं कृत्वा जीवयामास बालकम् ।।\nविनयावनतो विप्रस्तं च संन्यासिनं तदा।। ।। २५ ।।\nभोजनं कारयित्वा तु मंत्रं संजीवनं ददौ ।।\nत्रिविक्रमस्तु तं मंत्रं पठित्वा यमुनातटे ।।२६।।\nप्राप्तवान्यत्र सा नारी दाहिता हरिशर्मणा।।\nएतस्मिन्नन्तरे तत्र राजपुत्रो मृतिं गतः ।। २७ ।।\nदाहितस्तनयः पित्रा शोककर्त्रा तदामुना ।।\nजीवनं प्राप्तवान्बालस्तस्य मंत्रप्रभावतः ।। २८ ।।\nगुणाधिपस्य तनयो राज्ञो धर्मस्थलीपतेः ।।\nत्रिविक्रमं वचः प्राह वीरबाहुर्महाबलः ।।२९।।\nजीवनं दत्तवान्मह्यं वरयाद्य वरं मम ।।\nस विप्रः प्राह भो राजन्केशवो नाम यो द्विजः ।। 3.2.2.३० ।।\nगृहीत्वास्थि गतस्तीर्थे तमन्वेषय मा चिरम् ।।\nवीरबाहुस्तथा मत्वा दूतमार्गेण तं प्रति ।। ३१ ।।\nप्राप्तस्तं कथयामास यथा प्राप्तं हि जीवनम् ।।\nइति श्रुत्वा वचस्तस्य केशवोऽस्थिसमन्वितः ।३२।।\nप्रगत्यास्थीनि सर्वाणि ददौ तस्मै द्विजातये ।।\nपुनः संजीविता बाला केशवादीन्वचोऽब्रवीत्।।३३।।\nयोग्या धर्मेण यस्याहं तस्मै प्रायामि धर्मिणे।।\nइति श्रुत्वा वचस्तस्या मौनवंतस्त्रयः स्थिताः।।३४।।\nअतस्त्वं विक्रमादित्य धर्मज्ञ कथयस्व मे ।।\nकस्मै योग्या च सा बाला नाम्ना मधुमती शुभा ।। ३५ ।।\n।।सूत उवाच ।। ।।\nविहस्य विक्रमादित्यो वैतालं प्राह नम्रधीः।।\nयोग्या मधुमती नारी वामनाय द्विजन्मने।।३६।।\nप्राणदाता तु यो विप्रः पितेव गुणतत्परः ।।\nअस्थिदाता तु यो विप्रो भ्रातृतुल्यस्स वेदवित् ।। ३७ ।।"
  }
]
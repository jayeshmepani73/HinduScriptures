[
  {
    "text": "।। सूत उवाच ।। ।।\nभोः शौनक महाप्राज्ञ वैतालस्तं हि सोऽब्रवीत् ।।\nसुदक्षो नाम नृपतिर्वसन्कंबलके पुरे ।। १ ।।\nन्यायवान्धर्मवाञ्छूरो दाता शिवपरायणः ।।\nतस्य राज्येऽवसद्वैश्यो धनाध्यक्ष इति श्रुतः ।। २ ।।\nतनया सुन्दरी तस्य नाम्ना धनवती शुभा ।।\nगौरीदत्ताय वैश्याय पित्रा दत्ता वरांगना ।। ३ ।।\nकियता चैव कालेन मोहिनी तत्सुताभवत् ।।\nद्वादशाब्दवयस्तस्याः पिता तु निधनं  गतः ।। ४ ।।\nतदा धनवती रंडा निधना पितुरंतिके ।।\nकन्यया सह संप्राप्ता निशि मार्गे तमोमये ।। ५ ।।\nन्यायशर्मा द्विजः कश्चिद्ब्रह्मस्वस्यापहारकः ।।\nनामसत्यत्वभावेन शूल्यां न निधनं गतः ।। ६ ।।\nअकस्माद्वैश्यजा प्राप्ता तत्करं सा तदास्पृशत् ।।\nतेन दुःखेन महता रुरोदो च्चैर्द्विजश्च सः ।।७।।\nहा रामकृष्ण प्रद्युम्नानिरुद्धेति पुनःपुनः ।।\nश्रुत्वा धनवती दीना को भवानिति साब्रवीत् ।।८।।\nद्विज आह च विप्रोऽहं त्र्यहं शूल्यां निरूपितः ।।\nयदि दास्यसि मे कन्यां कोटिस्वर्णं ददामि ते ।। ९ ।।\nश्रुत्वा धनवती तस्मा उद्वाह्य मोहिनीं सुताम् ।।\nवटमूले स्थितं द्रव्यं खनित्वा गृहमाययौ ।। 3.2.18.१० ।।\nमोहिन्यपि पतिं प्राह भवान्मृत्युवशं गतः ।।\nकुतो जायेत तनयस्तन्मे ब्रूहि दयानिधे ।। १ १।।\nद्विजः प्राह शृणु व्यंगे यदा ते हृच्छयो भवेत् ।।\nदता त्वं पंडितं प्राप्य पुत्रमुत्पादयाशु वै ।।१२।।\nइत्युक्त्वा मरणं प्राप्य यमलोकं गतो द्विजः ।।\nनारकीं यातनां नित्यं बुभुजे निंद्यकर्मजाम् ।। १३ ।।\nमातुर्गृहे तु सा नारी मोहिनी यौवनान्विता ।।\nसमयं हृदये कृत्वा तिष्ठंती च पुनःपुनः ।। १४ ।।\nके भोगाश्च किमाश्चर्यं को जागर्ति शयीत कः ।।\nपापो व्याधिश्च दुःखं च कुतो जातं हृदि स्थितम् ।। १५ ।।\nइति श्लोकं द्विजानाह नोत्तरं च ददुर्द्विजाः ।।\nमेधावी नाम काश्मीरे स्थितो विप्रः समागतः ।। १६ ।।\nतामुवाच प्रसन्नात्मा शृणु मोहिनि सुंदरि ।।\nसुगंधि वनिता वस्त्रं गीतं पानं च भोजनम् ।।\nशय्या च भूषणं ज्ञेयो भोगो ह्यष्टविधो बुधैः ।। १७ ।।\nअहन्यहनि भूतानि म्रियन्ते जनयन्ति च ।।\nममतां यः करोत्येषां तदाश्चर्यं स्मृतं बुधैः ।। १८ ।।\nयो विवेकं समासाद्य कुरुते कर्मसंग्रहम् ।।\nसंसारे घोरतमसि स जागर्ति विवेकवान्।। १९ ।।\nसंसाराजगरं ज्ञात्वा वैराग्यं  योऽकरोद्भुवि ।।\nऔदासीन्यं समाधिं च सुखं शेते हि मानवः ।।3.2.18.२०।।\nसंकल्पाज्जायते कामस्ततो लोभः प्रजायते।।\nलोभाज्जातश्च तृष्णायां स पापो निरयप्रदः ।। २१ ।।\nजलप्रकृत्यां यो जातो रसो रसविकारवान् ।।\nरसाजातस्य देहेऽस्मिन्व्याधिः कर्ममयोऽशुभः ।। २२ ।।\nरुद्रात्काल्यां समुद्भूतो मोहो हृदि च लोकहा ।।\nस तुष्टाव महादेवीं पत्न्यर्थे सुरपूजिताम् ।। २३ ।।\nमिथ्यादृष्टिस्ततो जाता मोहस्य दयिताभवत्।।\nतस्मात्स्नेहश्च तत्पत्न्यां जातश्च ममताप्रियः ।। २४ ।।\nतयोः सकाशात्संजातं दुःखं शोकसमन्वितम् ।।\nइति श्रुत्वा तु सा नारी मुहोह वरवर्णिनी ।। २५ ।।\nमानी शूरश्च चतुरोऽधिकारी गुणवान्सखा ।।\nस्त्रीरक्षकश्च पुरुषो वशं नारीं सदा नयेत् ।। २६ ।।\nतस्यै गर्भं च विप्रोऽसौ दत्त्वा स्वर्णं गृहीतवान् ।।\nसापि नारी सुखं लेभे तेन गर्भेण प्रत्यहम् ।। २७ ।।\nकदाचिद्दशमासांते मोहिनीमब्रवीच्छिवः ।।\nस्वप्नांतरे महाराज सापि ज्ञात्वा तथाकरोत् ।। २८ ।।\nदोलामध्ये सहस्रं च स्वर्णं चैव स्वबालकम् ।।\nराजद्वारे स्थापयित्वा सुष्वाप जननी सुखम् ।। २९ ।।\nशिवेन बोधितो राजा सुतार्थी रुद्रपूजकः ।।\nद्विजपुत्रं समालेभे मोहिन्यां जातमुत्तमम् ।। 3.2.18.३० ।।\nकारयित्वा जातकर्म विततार धनं बहु ।।\nहरदत्तश्च नाम्नासीत्सर्वविद्याविशारदः ।। ३१ ।।\nपितुरन्ते च तद्राज्यं प्राप्य धर्मं प्रकाशयन् ।।\nगयाश्राद्धं कृतं तेन फल्गुतीरे विधानतः ।। ३२ ।।\nत्रयो हस्तास्तदा जाताः स राजा विस्मितोऽभवत् ।। ३३ ।।\nइत्युक्त्वा स तु वैतालो नृपतिं प्राह भो नृप ।।\nकस्मै योग्यो हि पिंडोऽसौ श्रुत्वा राजाब्रवीदिदम् ।। ३४ ।।\nद्रव्यार्थी पंडितो ज्ञेयो गुरुतुल्यश्च भूपतिः ।।\nचौराय पिंड उचितो यस्य नारी च मोहिनी ।। ३५ ।।\n।। सूत उवाच ।। ।।\nतेन पिंडप्रभावेन स चौरो ब्रह्मद्रव्यहा ।।\nनिरयान्निःसृतो विप्र स्वर्गलोकं समागतः ।। ३६ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलि युगीयेतिहाससमुच्चयेऽष्टादशोऽध्यायः ।।१८।।"
  }
]
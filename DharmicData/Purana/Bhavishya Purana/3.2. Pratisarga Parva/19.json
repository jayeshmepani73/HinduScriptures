[
  {
    "text": "चित्रकूटे च नृपती रूपदत्त इति श्रुतः ।।\nवने मृगप्रसंगेन वनान्तरमुपाययौ।।१।।\nमध्याह्ने सरसस्तीरे मुनिपुत्रो ददर्श सः।।\nचिन्वतीं पद्मकुसुमं रूपयौवनशालिनीम् ।।२।।\nतस्या नेत्रे स्वयं नेत्रे चैकीभूते समागते।।\nएतस्मिन्नंतरे विप्रस्तत्र प्राप्तो ददर्श तौ ।।३।।\nतस्य दर्शनमात्रेण नृपतेर्ज्ञानमागतम् ।।\nविनयावनतो राजा धर्मं पप्रच्छ चोत्तमम् ।।४।।\nतमुवाच मुनिर्द्धीमान्दयाधर्मप्रपोषणम् ।। ।\nनिर्भयस्य समं दानं न भूतं न भविष्यति ।।५।।\nअनर्हान्दण्डमादद्यादर्हपूजाफलं भजेत् ।।\nमित्रता गोद्विजे नित्यं समता दंडनिग्रहे ।। ६ ।।\nसत्यता सुरपूजायां दमता गुरुपूजने ।।\nमृदुता दानसमये संतुष्टिर्निंद्यकर्मणि ।।७।।\nइत्युक्त्वा स मुनिः पुत्रीं तस्मै दत्त्वा गृहं ययौ।।\nराजापि च तया सार्द्धं वटमूलेऽशयिष्ट वै ।।८।।\nतदा तु राक्षसः कश्चित्तत्पत्नीभक्षणोत्सुकः ।।\nबोधयामास नृपतिं बलिं तस्मै स भूपतिः ।।९।।\nदानार्थं चैव क्रव्यादे सप्तवर्षात्मकं द्विजम् ।।\nसमयं कृतवान्राजा सत्येन स्वगृहं ययौ ।।3.2.19.१ ०।।\nअमात्यैः संमतं कृत्वा स्वर्णलक्षं ददौ द्विजे ।।\nमध्यं बालं पुरस्कृत्य राक्षसाय बलिं ददौ।।११।।\nमृत्युकाले द्विजसुतो विहस्योच्चै रुरोद ह ।।\nकथं हास्यं कृतं तेन तत्पश्चाद्रोदनं कथम् ।।१२।।\nइति श्रुत्वा नृपः प्राह शृणु वैतालिक द्विज ।।\nज्येष्ठपुत्रं पितुर्हृद्यं मातृहृद्यमवर्यकम्।।१३।।\nज्ञात्वा स मध्यमः पुत्रो राजानं शरणं ययौ।।\nनिर्दयी रूपसेनश्च पत्नीकल्याणभिक्षुकः ।।१४।।\nखङ्गहस्तं नृपं ज्ञात्वा जहास शिवतत्परः ।।\nराक्षसाय शरीरं मे प्राप्तमस्माद्रुरोद ह ।।१५।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चय एकोनविंशोऽध्यायः ।।१९।।।"
  }
]
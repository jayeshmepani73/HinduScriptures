[
  {
    "text": "।। सूत उवाच ।। ।।\nकृतकृत्यः प्रसन्नात्मा वैतालो नृपमब्रवीत् ।।\nनगरे चन्द्रहृदये रणधीरो नृपोऽभवत् ।। १ ।।\nतत्र वैश्योऽवसद्धर्मी नाम्ना धर्मध्वजो धनी ।।\nतस्य पुत्री समायाता सुन्दरी सुखभाविनी ।। २ ।।\nएकदा नगरे तस्मिन्यातुभक्तो नरोऽभवत् ।।\nद्यूतविद्यापरो नित्यं मद्यमांसपरायणः ।। ३ ।।\nवाशरो नाम तत्रासीद्राक्षसः पुरुषादनः ।।\nतस्मै मद्यं च मांसं च प्रत्यहं स च दत्तवान् ।। ४ ।।\nप्रसन्नो राक्षसो भूत्वा यातुभक्तं तमब्रवीत् ।।\nवरं वरय यो योग्यो मत्तः सर्वमवाप्स्यसि ।। ५ ।।\nस होवाच वरो मह्यं देयस्ते पुरुषादक ।।\nगुप्तगर्तं च भूमध्ये कुरु चौरनिरूपणम् ।। ६ ।।\nइति श्रुत्वाकरोद्गर्तं नर बुद्धिविमोहनम् ।।\nस्वयं तत्र स्थितो देवः स्वभक्तेन समन्वितः ।। ७ ।।\nतेन रात्रौ तु चौर्येण नृपदासी वरांगना ।।\nहृता संस्थापिता गर्ते बहुद्रव्यं तथा हृतम् ।। ८ ।।\nसप्तपत्न्योऽभवंस्तस्य चतुर्वर्णस्य योषितः ।।\nतासां मध्ये भूपदासी तस्य चौरस्य वल्लभा ।। ९ ।।\nनृपदुर्गसमं गेहं रचितं तेन रक्षसा ।।\nभूतले गुप्तरूपं च नरबुद्धिविमोहनम्।। 3.2.13.१० ।।\nचोरितं बहुधा द्रव्यं गर्ते संस्थापितं बलात्।।\nतदा ते व्याकुला राजञ्जना राजानमब्रु वन् ।। ११ ।।\nत्यजाम नगरीं भूप चौरविघ्नकरीं तव ।।\nइति श्रुत्वाथ भूपेन रक्षिणः शस्त्रसंयुताः ।।\nस्थापिता नगरे तस्मिश्चौरहिंसापराय णाः ।। १२ ।।\nआज्ञाप्य स ययौ गेहं तैस्तु श्रुत्वा तथा कृतम् ।। १३ ।।\nराक्षस्या मायया सर्वे मोहिता रक्षिणस्तदा ।।\nचौरेण बहुधा द्रव्यं हृतं च धनिनां वलात् ।। १४ ।।\nपुनस्ते प्रययुर्भूपं रणधीरं समेरयन् ।।\nश्रुत्वा तु विस्मितो राजा स्वयं नगरमागतः ।। १५ ।।\nअर्धरात्रे तमोभूते स चौरो नृपमागतम् ।।\nज्ञात्वाब्रवीच्च राजानं को भवानत्र चाप्तवान् ।। १६ ।।\nनृपोऽब्रवीदहं चौरश्चोदितार्थः समागतः ।।\nयास्यामि धनिनां गेहे भवान्मे वचनं कुरु ।। १७ ।।\nमया सार्द्धं च बहुधा द्रव्यं हर सुखी भव ।।\nतथा मत्वा तु बहुधा चौरेण धनमाहृतम् ।। १८ ।।\nगर्तमध्ये गतो रात्रौ स्थापयित्वा नृपं बहिः ।।\nएतस्मिन्नेव तत्पत्नी नृपदासी वरांगना ।। १९ ।।\nभूपतिं प्राह भो राजन्गच्छ शीघ्रं स्वकं गृहम् ।।\nचौरोऽसौ हि त्वदर्थे च मृत्युं कुर्वन्गृहं गतः ।। 3.2.13.२० ।।\nइत्युक्त्वा सा तु भूपाय मार्गभेदमदर्शयत् ।।\nनृपोऽपि स्वगृहं प्राप्य प्रभाते विमले रवौ ।। २१ ।।\nआययौ सेनया सार्द्धं यत्र चौरः स्वयं स्थितः ।।\nचौरोऽपि भयमासाद्य वाशरं नाम राक्षसम् ।। २२ ।।\nसंपूज्य वर्णयामास यथा जातं तथाविधि ।।\nविहस्याह च रक्षस्तं त्वया मे भोजनं कृतम्। २३ ।।\nअद्य भक्ष्याम्यहं सर्वान्मानुषान्दैवचोदितान् ।।\nइत्युक्त्वा स ययौ घोरो राक्षसो नृपतिं प्रति ।। ।। २४ ।।\nचखाद बहुलां सेनां तेपि याता दिशो दश ।।\nआक्रांतः स च भूपालो रक्षसा विकलीकृतः ।। २५ ।।\nतदा चौरः स्वयं प्राप्य भूपतिं प्राह रोषतः ।।\nपलायनं न भूपस्य योग्यं धर्मजनस्य वै ।। २६ ।।\nइति श्रुत्वा नृपश्चैव तूर्णमागत्य तत्र ह ।।\nध्यात्वा देवीं महाकालीं लब्ध्वा मंत्रं महोत्तमम् ।। २७ ।।\nरक्षसा सह तद्गर्तं भस्मसादभवत्क्षणात् ।।\nनिगडैस्तं बबंधाशु चौरं नगरलुंठकम् ।। २८ ।।\nतथा सर्वधनैः सार्धं स्त्रीभिस्ताभिः समाययौ ।।\nराज्यस्थानं समासाद्य दुर्गतिस्तस्य चाभवत् ।। २९ ।।\nपटहाताडितेनैव शब्देन च गृहेगृहे ।।\nज्ञापितं करणं सर्वं तच्चौरस्य वधस्य तैः ।। 3.2.13.३० ।।\nतद्दिने नगरे तस्मिन्भ्रामितो गर्दभोपरि ।।\nधर्मध्वजगृहद्वारे स चौरो हि समागतः ।। ३१ ।।\nतस्य रूपं समालोक्य मुमोह सुखभाविनी ।।\nपितरं प्राह दुःखार्ता चौरं मोचय सत्वरम् ।। ३२ ।।\nस गत्वा नृपतिं प्राह पंचलक्षधनं मम ।।\nगृहाण चौरमोक्षार्थे म्रियते न हि मे सुता ।। ३३ ।।\nविहस्याह नृपस्तं वै चौरोऽयं धनलुंठकः ।।\nकर्हिचिन्न मया त्याज्यो भुवि वै पुरुषाधमः ।। ३४ ।।\nइति श्रुत्वा निराशोऽभूत्स चौरो मरणं गतः ।।\nशल्यारोपणकाले तु प्राक्प्रहस्य ततोऽरुदत् ।। ३५ ।।\nएतस्मिन्नेव तत्पुत्री देवमायाविमोहिता ।।\nगृहीत्वा चौरदेहं तु वह्निकुण्डे तु सागमत् ।। ३६ ।।\nतदा प्रसन्ना सा दुर्गा तावुजीव्य प्रसादतः ।।\nतस्यै दत्तो वरो दिव्यो भुक्तिमुक्तिफलप्रदः ।। ३७ ।।\nइत्युक्त्वा स तु भूपालं पुनः प्राह विहस्य तम् ।।\nकिं कारणेन चौरोसौ प्राक्प्रहस्य ततोऽरुदत् ।। ३८ ।।\n।। राजोवाच ।। ।।\nमदर्थे सुन्दरी नारी स्वप्राणान्दातुमुद्यता ।।\nतस्यै किं च प्रदातव्यं मया तत्स्नेहरूपिणा ।। ३९ ।।\nअतो रोदितवान्पश्चाद्धसने कारणं शृणु ।।\nधन्योऽयं भगवान्कृष्णो यस्य लीलेयमीदृशी ।। ।। 3.2.13.४० ।।\nअधर्मिणे च नाकस्य फलं दातुं समर्हति ।।\nधर्मिणे नरकस्यैव फलं तस्मै नमोनमः ।। ४१ ।।\nअतः स हसितः पूर्वं मोहितो हरिलीलया ।।\nइति श्रुत्वाह वैतालो हरेः शरणमुत्तमम् ।। ४२ ।।\nवाक्यं तेन कृतं शूल्यामतो जीवितवाच्छुचिः ।। ४३ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये त्रयोदशोऽध्यायः ।। १३ ।।"
  }
]
[
  {
    "text": "।। सूत उवाच ।। ।।\nचित्रकूटे गिरौ रम्ये नानाधातुविचित्रिते ।।\nतत्रावसन्महाप्राज्ञ उपाध्यायः पतञ्जलिः। १ ।।\nवेदवेदांगतत्त्वज्ञो गीताशास्त्रपरायणः ।।\nविष्णुभक्तः सत्यसन्धो भाष्यशास्त्र विशारदः ।। २ ।।\nकदाचित्स तु शुद्धात्मा गतस्तीर्थांतरं प्रति ।।\nकाश्यां कात्यायनेनैव तस्य वादो महानभूत् ।। ३ ।।\nवर्षान्ते च तदा विप्रो देवीभक्तेन निर्जितः ।।\nलज्जितः स तु धर्मात्मा संतुष्टाव सरस्वतीम् ।। ४ ।।\n।। पतञ्जलिरुवाच ।। ।।\nनमो देव्यै महामूर्त्यै सर्वमूर्त्यै नमो नम ।।\nशिवायै सर्वमांगल्यै विष्णुमाये च ते नमः ।। ५ ।।\nत्वमेव श्रद्धा बुद्धिस्त्वं मेधा विद्या शिवंकरी ।।\nशांतिर्वाणी त्वमेवासि नारायणि नमोनमः ।। ६ ।।\nइत्युक्ते सति विप्रे तु वागुवाचाशरीरिणी ।।\nविप्रोत्तम चरित्रं मे जप चैकाग्रमानसः ।। ७ ।।\nतच्चरित्रप्रभावेण सत्यं ज्ञानमवाप्स्यसि ।।\nकात्यायनस्य विप्रस्य राजसंज्ञानमुद्धतम् ।।\nमद्भक्त्या तेन संप्राप्तं पराजय पतञ्जले ।।८ ।।\nइति श्रुत्वा वचो देव्या विन्ध्यवासिनि मन्दिरम् ।।\nगत्वा तां पूजयामास तुष्टाव स्तोत्रपाठतः ।। ९ ।।\nज्ञानं प्रसादजं विप्रः प्राप्य विष्णुपरायणम् ।।\nकात्यायनं पराजित्य परां मुदमवाप ह ।। 3.2.35.१० ।।\nऊर्द्ध्वपुंड्रं च तिलकं तुलसीकण्ठमालिकाम् ।।\nकृष्णमन्त्रं च शिवदं स्थापयित्वा गृहेगृहे ।। ११ ।।\nजनेजने तथा कृत्वा महाभाष्य मुदैरयत् ।।\nचिरंजीवित्वमगमद्विष्णुमायाप्रसादतः ।। १२ ।।\nइति ते कथितो विप्र जाप्यानामुत्तमो जपः ।।\nकिमन्यच्छ्रोतुमिच्छंति शौनकाद्या महर्षयः ।। १३ ।।\nसर्वे भद्राणि पश्यंतु मा कश्चिद्दुःखभाग्भवेत् ।। १४ ।।\nमंगलं भगवान्विष्णुर्मंगलं गरुडध्वजः ।।\nमंगलं पुंडरीकाक्षो मंगला यतनो हरिः ।। १५ ।।\nशुचिर्यो हि नरो नित्यमितिहाससमुच्चयम् ।।\nशृणुयाद्धर्मकामार्थी स याति परमां गतिम् ।। १६ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये उत्तमचरितमाहात्म्ये पंचत्रिंशोऽध्यायः ।।३५।।"
  }
]
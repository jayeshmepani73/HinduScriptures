[
  {
    "text": "।। सूत उवाच ।। ।।\nप्राप्ते सप्तदशाब्दे च कृष्णांशे तत्र चाभवत् ।।\nशृणु त्वं मुनिशार्दूल दृष्टं यद्योगदर्शनात् ।। १ ।।\nरत्नभानौ मृते राज्ञि मरुधन्वमहीपतिः ।।\nगजसेनस्तदा विप्र पृथ्वीराजभयातुरः ।। २ ।।\nआराध्य पावकं देवं यज्ञध्यानव्रतार्चनैः ।।\nद्वादशाब्दं सदाचारः प्रेमभक्त्या ह्यतोषयत् ।। ३।।\nतदा प्रसन्नो भगवान्पावकीयं हयं शुभम् ।।\nददौ तस्मै सुतौ चोभौ कन्यां च गजमुक्तिकाम् ।। ४ ।।\nपावकास्ते हि चत्वारः समुद्भूता महीतले ।।\nअग्निवर्णा महावीराः सर्वलक्षणलक्षिताः ।। ५ ।।\nअष्टादशवयोभूताः सर्वे ते मुनिपुंगव ।।\nजातमात्रा देवसमाः सर्वविद्याविशारदाः ।। ६ ।।\nअष्टादशाब्दवयसा सा कन्या वरवर्णिनी ।।\nदुर्गायाश्च वरं प्राप्ता धर्मांशस्त्वां वरिष्यति ।। ७ ।।\nशार्दूलवंशी स नृपः कृतवान्वै स्वयंवरम् ।।\nनानादेश्या नृपाः प्राप्ताः सुताया रूपमोहिताः ।। ८ ।।\nमार्गशीर्षे सिते पक्षे चाष्टम्यां चंद्रवासरे ।।\nतस्याः स्वयंवरश्चासीत्सा नृपान्प्रति चाययौ ।। ९ ।।\nविद्युद्वर्णं मुखं तस्याश्चंचलायास्तथागतम् ।।\nदृष्ट्वा मुमोह धर्मांशो बलखानिर्महीपतिः ।। 3.3.16.१० ।।\nसापि दृष्ट्वा च तं वीरं मुमोह गजमुक्तिका ।।\nबुद्ध्वा तस्मै ददौ मालां वैजयंती शुभानना ।। ११ ।।\nतारकाद्याश्च भूपालाः सर्वशस्त्रास्त्रसंयुताः ।।\nरुरुधुः सर्वतो वीरं ते बलात्कन्यकार्थिनः ।। १२ ।।\nतथाविधान्नृपान्दृष्ट्वा भूपान्पंचशतान्बली ।।\nस शीघ्रं खङ्गमुत्सृज्य शतभूपशिरांस्यहन् ।। ।। १३ ।।\nसर्वतो वध्यमानं तं बलखानिं स तारकः ।।\nतद्भुजाभ्यां ददौ खड्गं स तदंगे द्विधाभवत् ।। १४ ।।\nमहीराजसुतो ज्येष्ठो दृष्ट्वा खड्गं तथा गतम् ।।\nअपोवाह रणाच्छूरस्तत्पश्चात्ते नृपा ययुः ।। १५ ।।\nपराजिते नृपबले बलखानिर्महाबलः ।।\nतां कन्यां शिबिकारूढां स्वगेहं सोऽनयद्बली ।। १६ ।।\nतां गच्छंतीं सुतां दृष्ट्वा गजसेनो महीपतिः ।।\nमहीपत्याज्ञया प्राप्तो ज्ञात्वा तं क्षत्रियाधमम् ।। १७ ।।\nजंबुकघ्नं महावीरं मायया तममोहयत् ।।\nजाते निद्रातुरे वीरे दुर्गायाः शापमोहिते ।। १८ ।।\nनिगडैस्तं बबंधाशु दृढैर्लोहमयै रुषा ।।\nलोहदुर्गं च संप्राप्य ग्रामरूपं महीपतिः ।। १९ ।।\nचांडालांश्च समाहूय कठिनांस्तत्रवासिनः ।।\nवधायाज्ञापयामास तस्य दंडैरनेकशः ।। 3.3.16.२० ।।\nते रौद्रास्तं समाबध्य ताडयामासुरूज्जिताः ।।\nतत्ताडनात्तदा निद्रा तत्रैव विलयं गता ।। २१ ।।\nदृष्ट्वा ततस्तु चंडालान्बलखानिरताडयत् ।।\nतलमुष्टिप्रहारेण चांडाला मरणं गताः ।। २२ ।।\nमृते पंचशते रौद्रे तच्छेषा दुद्रुवुर्भयात् ।।\nकपाटं सुदृढं कृत्वा नृपांतिकमुपाययुः ।। २३ ।।\nस नृपः कारणं ज्ञात्वा हस्तबद्धो महाबली ।।\nउवाच तत्र गत्वासौ वचनं कार्यतत्परः ।।२४।।\nभवान्महाबलो वीर चांडालैर्बंधनं गतः ।।\nदस्युभिर्लुंठितस्तत्र निद्रावश्यो वनं गतः।।२५।।\nमत्सुता भवने प्राप्ता दिष्ट्या त्वं जीवितं गतः ।।\nउद्वाह्य मत्सुतां शीघ्रं स्वगेहं यातुमर्हसि ।।\nइति श्रुत्वा प्रियं वाक्यं तं प्रशस्य तथाकरोत्।।२६।।\nमंडपे वेदकर्माणि विवाहार्थं चकार सः ।।\nजातायां मंडपार्चायां पत्रमाह्लादहेतवे ।। २७ ।।\nतदाज्ञया लिखित्वासौ गजसेनोऽग्निसेवकः ।।\nउष्ट्रारूढं समाहूय शीघ्रं पत्रमचोदयत् ।। २८ ।।\nबलखानेर्विवाहोऽत्र भवान्सैन्यसमन्वितः ।।\nसंप्राप्य योग्यद्रव्याणि भुक्त्वा त्वं तृप्तिमावह ।। २९ ।।\nइत्युक्ते निशि जातायां बलखानिर्महाबलः ।।\nभोजनं कृतवांस्तत्र विषजुष्टं नृपार्पितम् ।। 3.3.16.३० ।।\nगरलं तेन संभुक्तं न ममार वराच्छुभात् ।।\nततः काले च संप्राप्ते दृष्ट्वा मोहत्वमागतम् ।।\nपुनर्बबंध निगडैस्ताडयामास वेतसैः ।। ३१ ।।\nविषदोषमसृक्द्वारान्निस्सृतं सर्वदेहतः ।।\nतदा बुबोध बलवान्भूपतिं प्राह नम्रधीः ।। ३२ ।।\nराजन्किमीदृशं जातं त्वत्सैन्यं ताडने रतम् ।।\nस आह भो महावीर मत्कुले रीतिरीदृशी ।।\nयातनां प्रथमं प्राप्य तदनूद्वाहितो भवेत् ।। ३३ ।।\nइत्युक्ते सति भूपाले गजमुक्ता समागता ।।\nपितरं प्राह वचनं कोऽयं तत्ताडने गतः ।। ३४ ।।\nनृपः प्राह सुते शीघ्रं याहि त्वं निजमंदिरे ।।\nकृषिकरोयमायातो द्रव्यार्थं ताडने गतः ।। ३५ ।।\nइति श्रुत्वा वचो घोरं बलखानिर्महाबलः ।।\nछित्त्वा तद्बंधनं घोरं खड्गहस्तः समाययौ ।। ३६ ।।\nशूरान्पंचशतं तं च रुद्ध्वा शस्त्रैः समंततः ।।\nप्रजघ्नतस्तु तान्सर्वान्बलखानिर्व्यनाशयत् ।। ३७ ।।\nगजसेन सुतो ज्येष्ठः सूर्यद्युतिरुपागतः ।।\nबद्ध्वा पुनस्तं बलिनं गर्तमध्ये समाक्षिपत् ।। ३८ ।।\nतथा गतं पतिं दृष्ट्वा गजमुक्ता सुदुःखिता ।।\nनिशि तत्र गता देवी दत्त्वा द्रव्यं तु रक्षकान् ।। ३९।।\nपतिं निष्कास्य रुदती व्यजनं पतये ददौ ।।\nरात्रौरात्रौ तथा प्राप्ता व्यतीतं पक्षमात्रकम् ।। 3.3.16.४० ।।\nएतस्मिन्नंतरे वीरश्चाह्लादः सप्तलक्षकैः ।।\nसैन्यैः सहाययौ शीघ्रं श्रुत्वा तत्रैव कारणम् ।। ४१ ।।\nबलखानिर्गतो गर्ते रुरोध नगरीं तदा ।।\nगजैः षोडशसाहस्रैर्गजसेनो रणं ययौ ।। ४२ ।।\nत्रिलक्षैश्च हयैः सार्द्धं सूर्यद्युतिरुपाययौ ।।\nकांतामलस्तदा प्राप्तस्त्रिलक्षैश्च पदातिभिः ।। ४३ ।।\nतयोश्चासीन्महद्युद्धमहोरात्रं हि सैन्ययोः ।।\nरक्षिते तालनाद्ये च गजसेनाद्यके तदा ।। ४४ ।।\nद्वितीयेऽह्नि समायाते गजसेनो महाबलः ।।\nप्रभग्नं स्वबलं दृष्ट्वा पावकीऽयं समारुहत् ।।\nदाहयामास तत्सैन्यं तालनाद्यैश्च पालितम् ।। ४५ ।।\nभस्मीभूतं बलं दृष्ट्वा तालनः शत्रुसम्मुखे ।।\nगत्वा भल्लेन भूपालं ताडयामास वेगतः ।। ४६ ।।\nमूर्छितं नृपमाज्ञाय सूर्यद्युतिरुपाययौ ।।\nपावकीयं समारुह्य दाहयामास तालनम् ।। ४७ ।।\nएतस्मिन्नंतरे शूरौ देवौ चाह्लादकृष्णकौ ।।\nबबन्धतू रुषाविष्टौ सूर्यद्युतिमरिंदमम् ।। ४८ ।।\nसुबद्धं भ्रातरं ज्ञात्वा हयं कांतामलोऽरुहत् ।।\nदेवसिंहं च संमोह्य कृष्णांशं प्रति सोऽगमत् ।।\nगृहीत्वा तं स कृष्णांशं तस्य तेजः समाहरत् ।। ४९ ।।\nसप्तलक्षबलं सर्वं वह्निभूतमभूत्तदा ।।\nअमरत्वात्स आह्लादस्तदा तु समजीवयत् ।। 3.3.16.५० ।।\nगजसेनस्यार्द्धसैन्यं तैश्च सर्वैर्विनाशितम् ।।\nविजयं नृपतिः प्राप्य हर्षितो गेहमाययौ । ५१ ।।\nवह्निभूतं च कृष्णांशं दृष्ट्वाह्लादः सुदुःखितः ।।\nदुर्गां देवीं स तुष्टाव मनसा रणमूर्द्धनि ।। ५२ ।।\nतदा देवी वचः प्राह वत्स ते पुत्र एव च ।।\nस्वर्गादागत्य सर्वाणि पुनरुज्जीवयिष्यति ।। ५३ ।।\nइत्युक्ते वचने देव्या इन्दुलो वासवाज्ञया ।।\nद्वादशाब्दसमं रूपं धृत्वा विद्याविशारदः ।।\nवडवामृतमारुह्य हयं तत्र समागतः ।। ५४ ।।\nतदङ्गादुद्धृता वाहा मेघा इव समन्ततः ।।\nपावकं शमयामासुस्त्रयस्ते देवतोपमाः ।। ५५ ।।\nशमीभूते तदा वह्नौ स्वमुखात्सहयो मुदा ।।\nलालामुद्वाहयामास तया ते जीवितास्ततः ।। ५६ ।।\nजीविते सप्तलक्षे तु शमीभूते हि पावके ।।\nगजसेनः सुताभ्यां च प्रयातः सर्वतोदिशम् ।। ५७ ।।\nलक्षं सैन्यं तु ये शिष्टास्ते सर्वेऽपि भयातुराः ।।\nदुद्रुवुर्भार्गवश्रेष्ठ दिव्यरूपत्वधारिणः ।। ५८ ।।\nकेचित्संन्यासिनो भूत्वा केचिद्वै ब्रह्मचारिणः ।।\nजीवत्वं प्राप्तवन्तस्ते तथान्ये संक्षयं गताः ।। ५९ ।।\nबद्ध्वा तान्गजसेनादींस्त्रीञ्छूरान्स   च तालनः ।।\nकृष्णांशेन समायुक्त इंद्रदुर्गं समाययौ ।। 3.3.16.६० ।।\nबलखानिं च निष्कास्य तालनस्तदनंतरम् ।।\nपृष्टवान् कारणं सर्वं श्रुत्वा तन्मुखतो वचः ।।\nतान्वीरांस्ताडयामास वेतसैः स्तंभबंधनैः ।। ६१ ।।\nगजमुक्ताज्ञया विप्र सेनापतरिरुदारधीः ।।\nतालनस्तान्समुत्सृज्य विवाहार्थं समाययौ ।।\nबलखानिर्हयारूढो गजमुक्ता च मंडपे ।। ६२ ।।\nगजसेनस्तदा दिव्यैर्भोजनैस्तानभोजयत् ।।\nनिवास्य लोहदुर्गे तान्कपाटः सुदृढीकृतः ।।\nलक्षशूरान्स संस्थाप्य स्वयं रुद्रपुरं ययौ ।।६३।।\nते रात्रौ लोहदुर्गेषु ह्युषित्वा यत्नतो बलात् ।।\nप्रभाते च कपाटे न द्वारं दृष्ट्वा तदाब्रवीत् ।।\nद्वारमुद्घाटयाशु त्वं नो चेत्प्राणांस्त्यजिष्यसि ।। ६४ ।।\nइति सेनापतिः श्रुत्वा लक्षशूरान्समादिशत् ।।\nनानायत्नैश्च हंतव्याः शत्रवो भयकारिणः ।। ६५ ।।\nइति श्रुत्वा तु ते शूराः शतघ्न्यस्तैः सुरोपिताः ।।\nएकैकं क्रमशो जघ्नुर्वृंदं ते वैरतत्पराः ।। ६६ ।।\nहते दशसहस्रे तु कृष्णांशो बिंदुलं हयम् ।।\nसमारुह्य जघानाशु स्वखड्गेन महद्बलम् ।। ६७ ।।\nहतशेषा भयार्ताश्च सहयाशीतिसम्मिताः ।।\nइंद्रदुर्गं प्रति प्राहुर्यथा जातो बलक्षयः ।। ६८ ।।\nश्रुत्वा भयातुरो राजा स्वसुताभ्यां समन्वितः ।।\nगजमुक्तां पुरस्कृत्य वहुद्रव्यसमन्विताम् ।।\nस्वपापं क्षालयामास दत्त्वा कन्यां विधानतः ।। ६९ ।।\nषोडशोष्ट्राणि स्वर्णानि गृहीत्वाह्लाद एव सः ।।\nययौ स्वगेहं सहितः पुत्रभ्रातृसमन्वितः ।। 3.3.16.७० ।।\nसंप्राप्ते गेहमाह्लादे देवी स्वर्णवती स्वयम् ।।\nइन्दुलं स्वांकमारोप्य ललाप करुणं बहु ।। ७१ ।।\nमृताहं च त्वया पुत्र पुनरुज्जीविता खलु ।।\nधन्याहं कृतकृत्यास्मि जयन्त तव दर्शनात् ।।७२।।\nइति श्रुत्वेन्दुलो वीरो नत्वाह जननीं मुदा।।\nअनृणं नाधिगच्छामि त्वत्तो मातः कदाचन।।७३।।\nसंप्राप्ते गेहमाह्लादे राजा परिमलः सुधीः ।।\nवाद्यानि  वादयामास विप्रेभ्यश्च ददौ धनम्।। ७४।।\nइति श्रीभविष्ये महापुराणे प्रतिसर्गपर्वणि चतुर्युगखंडापपरपर्याये  कलियुगीयेतिहाससमुच्चये षोडशोऽध्यायः ।। १६ ।।"
  }
]
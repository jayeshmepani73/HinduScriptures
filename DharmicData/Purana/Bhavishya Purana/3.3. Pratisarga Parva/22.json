[
  {
    "text": "सूत उवाच ।।\nमहावत्यां तु संप्राप्ते कृष्णांशे बलवत्तरे ।।\nमंगलं कृतवान्राजा तदा परिमलो बली ।। १ ।।\nपुष्पवत्या तया सार्द्धं गीतनृत्यविशारदः ।।\nकृष्णांशः प्रत्यहं गेहे मुमोह सखिभिः सह ।। २ ।।\nहेमंतशिशिरे वीरो रहः क्रीडां करोति वै ।।\nयथा शक्रोऽप्सरोभिश्च तथैव ह्युदयो बली ।। ३ ।।\nग्राम्यधर्मं न कृतवान्सर्वस्पर्शविशारदः ।।\nएकदा नृत्यक्रीडायां देवी पुष्पवती स्वयम् ।। ४ ।।\nकृष्णांशं वचनं प्राह पूर्वजन्मनि को भवान् ।।\nइति श्रुत्वोदयो वीरो विहस्योवाच वै वचः ।। ५ ।।\nनृपोहं चंद्रदासश्च पूर्वजन्मनि हे प्रिये ।।\nबाल्यात्प्रभृति मे दुःखं प्राप्तं दैवविनिर्मितम्।।६।।\nशालग्रामशिलापूजा प्रत्यहं वै मया कृता ।।\nतेन पुण्यप्रभावेन सार्वभौमो बभूव ह ।।७।।\nमृतेऽहनि तु संप्राप्ते शालग्रामे मनो दधौ ।।\nसायुज्यं मे हरेश्चासीत्स्वयं ब्रह्मप्रसादतः।।८।।\nकलिना प्रार्थितो विष्णुः कालात्मा परमेश्वरः ।।\nस्वदेहान्मां तु निष्कास्य भूमौ जनिमचीकरत् ।।९।।\nयदा यदा हि धर्मस्य ग्लानिर्भवति वै प्रिये।।\nयुगधर्मस्य मर्यादास्थापनाय भवाम्यहम्।।3.3.22.१ ०।।\nसत्ये तु मानसी पूजा देवानां तृप्तिहेतवे ।।\nत्रेतायां वह्निपूजा च यज्ञदानादिका क्रिया ।।११।।\nद्वापरे मूर्तिपूजा च देवानां वै प्रियंकरी ।।\nकलौ तु दारुणे प्राप्ते ब्रह्मपूजनमुत्तमम्।।१२।।\nअहं हंसः सत्ययुगे त्रेतायां यज्ञपूरुषः ।।\nहिरण्यगर्भश्च प्रिये द्वापरेऽहं सुखप्रदः ।।\nशालग्रामः कलौ प्राप्ते देवानां तृप्तये ह्यहम् ।। १३ ।।\nमुनयो देवतास्सर्वास्तथा पितृगणाः प्रिये ।।\nसर्वे ते तृप्तिमायांति शालग्रामस्य पूजनात् ।। १४ ।।\nद्विजातिभिस्त्रिवर्णैश्च पूजनं चंदनादिकैः ।।\nशूद्रैश्च स्नानमात्रेण भक्ति भावेन पूजनम् ।।१५।।\nम्लेच्छैश्च दर्शनं पुण्यं विनयाद्भक्तिभावतः ।।\nशालग्रामः स्वयं ब्रह्म सच्चिदानंदविग्रहः ।।\nतस्य दर्शनमात्रेण क्षयं यास्यंति वै मलाः ।।१६।।\nइति ते कथितं देवि युगमर्यादमुत्तमम् ।।\nपुरा त्वं कस्य तनया सत्यं कथय मेऽचिरम्।।१७।।\nपुष्पवत्युवाच।।\nपूर्वजन्मनि वेश्याहं चंद्रकांतिरिति श्रुता ।।\nगाननृत्यादिकं वाद्यं देवस्याग्रे मया कृतम् ।। १८ ।।\nतेन पुण्यप्रभावेण स्वर्गलोकमुपागता ।।\nदेवैश्च प्रार्थिता तत्र रूप यौवनशालिनी ।। १९ ।।\nब्रह्मचर्यं न तत्याज स्वर्गलोकेऽपि वै ह्यहम् ।।\nतेन पुण्यप्रभावेण चोषा बाणसुताऽभवम् ।।\nअनिरुद्धः स्वयं ब्रह्म मम पाणिं गृहीतवान् ।। 3.3.22.२० ।।\nकलिना प्रार्थितो देवो मम स्वामी स्वहेतवे ।।\nअर्चावतारमासाद्य मार्कंडेयस्थलं गतः ।। २१ ।।\nस्वप्रसादस्य महिमा दर्शितस्तेन तत्र वै ।।\nअत्रैव स्थितिमर्यादो दारुरूपस्य मे पतेः ।। २२ ।।\nअहं तस्याज्ञया स्वामिञ्जम्बुकस्य सुताभवम् ।।\nदिव्यरूपसमायुक्ता नाम्नाहं विजयैषिणी ।। २३ ।।\nकृतं ममैव मरणं त्वद्भ्रात्रा बलखानिना ।।\nमकरंदस्य भगिनी भूत्वा त्वां पतिमागता ।।२४।।\nतेन दोषेण त्वद्भ्राता यातनां तीव्रमागतः ।।\nराज्ञ इन्नगठस्यैव गेहे गजपतेः स्वयम् ।।\nइत्युक्त्वा मौनमास्थाय रेमे पत्या समं मुदा ।। २५ ।।\nहोलिकासमये प्राप्ते मलना स्नेहदुःखिता ।।\nसुतां चंद्रावलीं रम्यां स्वप्नांते सा ददर्श ह ।।\nरुरोद निशि दुःखेन स्वसुतास्नेहकातरा ।। २६ ।।\nतदोदयो महावीरो ज्ञात्वा रोदन कारणम् ।।\nशूरैश्च दशसाहस्रैस्सार्द्धं बहुधनैर्युतः ।।\nएकाकी प्रययौ वीरो यत्र चंद्रावलीगृहम् ।। २७ ।।\nमहीपतिस्तु तच्छत्रुर्ज्ञात्वा कारणमुत्तमम् ।।\nपश्चाज्जगाम कार्यार्थी स तु दुर्योधनांशकः ।।\nबलीठाठमिति ख्यातं ग्रामं यादवपालितम् ।। २८ ।।\nवीरसेनो नृपस्तत्र त्रिलक्षबलसंयुतः ।।\nअष्टौ सुताश्च तस्यासन्रूपयौवनशालिनः ।। २९ ।।\nकामसेनः प्रसेनश्च महासेनस्तथैव च ।।\nसुखसेनो रूपसेनो विष्वक्सेनो मधुव्रतः ।।\nमधुपश्च क्रमाज्जाता यादवांशाश्च यादवाः ।। 3.3.22.३० ।।\nतत्र गत्वा च कृष्णांशस्सभायां नरकेसरी ।।\nदंडवत्प्रणतो भूत्वा वीरसेनं महीपतिम् ।। ३१ ।।\nमलनालिखितं पत्रं दत्त्वा राज्ञे महामनाः ।।\nदशभारं सुवर्णस्य पुनर्वासमचीकरत् ।। ३२ ।।\nव्यंजनानि विचित्राणि भुक्त्वा यादवसंयुतः ।।\nचंद्रावलीं समागत्य कुशलं च न्यवेदयत् ।। ३३ ।।\nप्रेमोत्सुका  च भगिनी कृष्णांशं प्राह दुःखिता।।\nभवान्द्व्यब्दवया वीर तदाहं च विवाहिता ।।३४।।\nविंशदब्दस्ततो जातो विस्मृता पितृमातृभिः ।।\nसमर्थेन त्वया वीर संस्मृता भगिनी स्वयम् ।। ३५ ।।\nअद्य मे सफलं जन्म जीवितं सफलं च मे ।।\nबंधुदर्शनमात्रेण सर्वं च सफलं मम ।। ३६ ।।\nप्रसन्नात्मोदयस्तत्र भगिनीं प्राह नम्रधीः ।।\nजम्बुकेन गृहं सर्वं लुण्ठितं बलशालिना ।। ३७ ।। ।\nतस्य दुःखेन भूपालो भयभीतो दिनेदिने ।।\nमहाकष्टेन विजयो जम्बुकाच्चाभयोऽभवत् ।। ३८ ।।\nमहीराजस्तु बलवान्रुरोध नगरीं मम ।।\nमया विवाहितो भ्राता ब्रह्मा तत्सुतया सह ।। ३९ ।।\nपुनश्च सिंहलद्वीपे जयंतार्थे वयं गताः ।।\nएवंविधानि दुःखानि बहूनि ह्यभवन्पितुः ।। 3.3.22.४० ।।\nअतस्त्वां प्रति सुप्रीता वयं भगिनिकिंकराः ।।\nमृदुवाक्यमिति श्रुत्वा तदा चंद्रावली मुदा ।। ४१ ।।\nगेहं निवासयामास स्वकीयं प्रेमविह्वला ।।\nएतस्मिन्नन्तरे धूर्तो महीपतिरुपाययौ ।। ४२ ।।\nसभायां वीरसेनस्य राज्ञा तेनैव सत्कृतः ।।\nवार्तांतरं समासाद्य तमुवाच महीपतिः ।। ४३ ।।\nनिष्कासिताश्च ते सर्वे राज्ञाह्लादादयः खलाः ।\nचौरितो नृपतेः कोशो हीनजात्यैर्महाबलैः ।।४४।।\nतदा तु कुंठिताः सर्वे शिरीषाख्यपुरेऽवसन् ।।\nछिद्रदर्शी तु कृष्णांशो गेहं तव समागतः ।। ४५ ।।\nचंद्रावल्याश्च वै दोलां गृहीत्वा स गमिष्यति ।।\nसत्यं ब्रवीमि भूपाल नान्यथा वचनं मम ।। ।। ४६ ।।\nइति श्रुत्वा वीरसेनो ज्ञात्वा तत्सत्यकारणम् ।।\nकामसेनं समाहूय चंद्रावल्याः पतिं सुतम् ।।४७।।\nवचनं प्राह भोः पुत्र बंधनं कुरु तस्य वै ।।\nइति श्रुत्वा कामसेनो विषमादाय दारुणम् ।। ४८ ।।\nभोजनाय ददौ तस्यै ज्ञात्वा चन्द्रावली तदा ।।\nभ्रातुरंतिकमासाद्य पात्रमादाय सा ययौ ।। ४९ ।।\nकामसेनश्च कुपितो गृहीत्वा दंडवेतसम् ।।\nस्वप्रियां ताडयामास स दृष्ट्वा तं तदाकुपत् ।। 3.3.22.५० ।।\nगृहीत्वा भुजयोस्तं वै बंधनाय समुद्यतः ।।\nबंधनत्वं गते पुत्रे वीरसेनो महाबलः ।। ५१ ।।\nपुत्रानाज्ञापयामास तस्य बंधनहेतवे ।।\nएतस्मिन्नंतरे वीरो दोलामादाय सत्वरम् ।। ।। ५२ ।।\nसेनामध्ये समागम्य महद्युदमचीकरत् ।।\nएकतो दशसाहस्रास्त्रिलक्षास्तु तथैकतः ।।\nअहोरात्रमभूद्युद्धं दारुणं रोमहर्षणम् ।।५३ ।।\nहता लक्षं महाशूरा उदयेन महाबलाः ।।\nशेषाः प्रदुद्रुवुस्सर्वे यादवा भयकातराः ।। ५४ ।।\nदृष्ट्वा पराजितं सैन्यं सप्त पुत्रा महाबलाः ।।\nस्वान्गजांश्च समारुह्य कृष्णांशं रुरुधू रुषा ।। ५५ ।।\nस वीरो बिंदुलारूढो भूमौ कृत्वा गजासनान् ।।\nतेषामस्त्राणि संच्छिद्य बध्नाति बलदर्पितः।।५६।।\nइति श्रुत्वा वीरसेनः सूर्यभक्तिपरायणः ।।\nसौरमस्त्रं समादाय तस्य सैन्यमदाहयत् ।।\nतेनास्त्रेणैव कृष्णांशः सहयो मूर्च्छितो भुवि ।। ५७ ।।\nवीरसेनस्तु तं बद्ध्वा मोचयित्वा सुतान्वधूम् ।।\nस्वगेहमागतस्तृर्णं नानावाद्यान्यवादयत् ।। ५८ ।।\nहतरोषास्तदा वीराः कृष्णांशस्य ययुर्दिशः ।।\nहेतुं परिमलस्याग्रे सर्वमूचुस्तदादितः ।। ५९ ।।\nमहीपतिं महाधूर्तं मत्वा राजाब्रवीदिदम् ।।\nगच्छ त्वं मलनापुत्र लक्षसैन्यसमन्वितः ।। 3.3.22.६० ।।\nबद्ध्वा स्वभगिनीकांतं स्वबंधुं मोचयाशु वै ।।\nइति श्रुत्वा च स सुतो लक्षसेनासमन्वितः ।।६१।।\nशीघ्रं गत्वा च नगरीं रुरोध बलवान्रुषा ।।\nयुद्धी भूते बले तस्मिन्वीरसेनो नृपोत्तमः ।।\nसौरमस्त्रमुपादाय दाहनार्थं समुद्यतः ।। ६२ ।।\nसज्जीभूते तदस्त्रे तु ब्रह्मानंदो महाबलः ।।\nब्रह्मास्त्रेणैव स शरं वारयामास वै रुषा ।। ६३ ।।\nदृष्ट्वा भयान्वितो भूपस्तमेव शरणं ययौ ।।\nब्रह्मानंदस्तु तं भूपं वचनं प्राह निर्भयः ।। ६४ ।।\nधूर्तवाक्येन हे भूप मद्बंधुर्बाधितस्त्वया ।।\nअवध्या च सदा नारी त्वत्सुतस्तामताडयत् ।।\nअतस्त्वं भगिनीयुक्तं स्वसुतं देहि मे नृप ।। ६५।।\nइति श्रुत्वा च नृपतिर्वचनं प्राह नम्रधीः ।।\nमत्सुता च गृहे नास्ति कामसेनं गृहाण भोः ।। ६६ ।।\nइत्युक्त्वा वीरसेनश्च सुतं चंद्रावलीं तथा ।।\nदत्त्वा तस्मै प्रसन्नात्मा तत्प्रस्थानमकारयत् ।। ६७ ।।\nब्रह्मानन्दोऽपि बलवान्कृष्णांशेन समन्वितः ।।\nसेनयाशीतिसाहस्र्या ययौ सार्द्धं महावतीम् ।। ६८ ।।\nमलना स्वसुतं दृष्ट्वा प्रेमविह्वलकंपिता ।।\nस्नापयित्वाश्रुधाराभिर्द्विजातिभ्यो ददौ धनम् ।। ६९ ।।\nइति ते कथितं विप्र कृष्णांशचरितं शुभम् ।।\nशृण्वतां कलिपापघ्नं कथयिष्यामि वै पुनः ।। 3.3.22.७० ।।"
  }
]
[
  {
    "text": "सूत उवाच ।।\nषड्विंशाब्दे च कृष्णांशे यथा जातं तथा शृणु ।।\nमुने बिंदुसरो नाम दक्षिणस्यां दिशि स्थितम् ।।१।।\nतस्य तीरेऽवसद्ग्रामो योजनायामसंयुतः ।।\nनाम्ना बिंदुगढो दुर्गो वर्णधर्मप्रवर्तकः ।। २ ।।\nतस्मिन्ग्रामेऽवसद्भूपो विष्वक्सेनान्वयोद्भवः ।।\nशारदानन्दनो नाम ब्रह्मध्यानपरायणः।।३।।\nब्रह्मचर्यप्रभावेण तद्वीर्यं शिरसि स्थितम् ।।\nअतस्स   कामपालाख्यः प्रथितोऽभून्महीतले।।४।।\nयज्ञैः संपूजयामास सुरज्येष्ठं प्रजापतिम्।।\nयज्ञांशभुक्तमात्रेण राज्ञी गर्भमुपादधौ।।५।।\nदशमासान्तरे जाता कन्या सर्वगुणालया ।।\nपद्मिनी नाम विख्याता सर्वशोभासमन्विता।। ६ ।।\nद्वादशाब्दवयः प्राप्तौ बभूव वरवर्णिनी ।।\nपद्माकरो भूपसुतो महीराजपदानुगः ।।७।।\nपितुराज्ञानुसारेण भूपानाहूय सत्वरम् ।।\nस्वयं वरं भगिन्याश्च कारयामास वै मुदा ।। ८ ।।\nनानादेश्या ययुर्भूपा मुख्यशूरसमन्विताः ।।\nसहाह्लादैश्चतुवीरैर्लक्षणः पितुराज्ञया ।। ९ ।।\nययौ बिंदुगढं ग्रामं स्थितो यत्र महोत्सवः ।।\nमहीराजस्तु बलवान्दृष्ट्वा लक्षणमागतम् ।। 3.3.25.१० ।।\nस्वसेनां स्थापयामास रक्षार्थे सर्वभूभुजाम् ।।\nएतस्मिन्नंतरे देवी सखीभिः सह पद्मिनी ।। ११ ।।\nसर्वभूपान्विलोक्याशु लक्षणांतमुपाययौ ।।\nश्यामांगं च युवानं च सर्वलक्षण लक्षितम् ।। १२ ।।\nचत्वारिंशत्तथा पंचाशन्मानाब्दवयोवृतम् ।।\nव्यूढोरस्कं दृढस्कंधं निर्जरं रोगवर्जितम् ।। १३ ।।\nदृष्ट्वा तमात्मसदृशमाह्लादाद्यैश्च रक्षितम् ।।\nजयमालां ददौ तस्मै पद्मिनी लक्षणाय च ।। १४ ।।\nतदा स लक्षणो वीरो गृहीत्वा पाणिमुत्तमम् ।।\nस्वरथं च समारुह्य राज्ञां मध्ये ययौ मुदा ।। १५ ।।\nपृध्वीराजस्तथा सर्वे भूमिपा बलसंयुताः ।।\nरुरुधुः सर्वतो वीरं लक्षणं बलवत्तरम् ।। १६ ।।\nतालनः सिंहिनीसंस्थो गृहीत्वा परिघं मुदा ।।\nसैन्यानि योधयामास भीमसेनांशसंभवः ।। १७ ।।\nपंचशब्दगजारूढश्चाह्लादस्तोमरायुधः ।।\nरिपून्विदारयामास बलभद्रांशसंभवः ।। १८ ।।\nकृष्णांशो बिन्दुलारूढो गृहीत्वा खड्गमुत्तमम् ।।\nभूपतीन्बहुधा छित्त्वा महावधमकारयत् ।। १९ ।।\nदेवो मनोरथारूढो भैरवं भल्लमादधौ ।।\nहत्वा च बहुधा सैन्यं ननर्द च पुनःपुनः ।। 3.3.25.२० ।।\nलक्षणो धनुरादाय वैष्णवास्त्राणि वै पुनः ।।\nसंधाय च जघानाशु महीराजस्य सैन्यपान् ।। २१ ।।\nयाममात्रमभूयुद्धं तेषां तैश्च समन्वितम् ।।\nत्यक्त्वा युद्धं महीराजः सर्वभूपसमन्वितः ।। २२ ।।\nययौ स देहलीग्रामे शारदानंदनस्तदा ।।\nसंस्थाप्य मण्डपशुभं कृत्वा वैवाहिकीः क्रियाः ।।\nददौ कन्यां विधानेन धनधान्यादिसंवृताम् ।। २३ ।।\nएतस्मिन्नन्तरे प्राप्तो महीपतिरुवाच तम् ।।\nपद्माकरं भूपसुतं लक्षसैन्यसमन्वितम् ।। २४ ।।\nअहो मित्र महावीर कीदृशी ते मतिः स्थिता ।।\nविष्वक्सेनान्वये त्वं वै संजातः क्षत्रियोत्तमः ।। २५ ।।\nलक्षणो धर्मरहितो वर्णसंकरसंयुतः ।।\nआह्लादाद्याश्च ते शूरा आभीरमातृसंभवाः ।।\nतैर्युतश्च निवासो वै संत्याज्यो धर्मकोविदैः ।। २६ ।।\nइति पद्माकरः  श्रुत्वा सर्वमायाविशारदः ।।\nस कृत्वा शाम्बरीं मायां बद्ध्वा तानेव दुर्जयान् ।।\nस्वगेहे स्थापयामास कारागारे शिलामये ।। २७ ।।\nदेव्याश्च वरदानेन देवसिंहस्तदा निशि ।।\nत्यक्त्वा मायामोहमयी कान्यकुब्जमुपाययौ ।। २८ ।।\nइंदुलाग्रे च तत्सर्वे गदित्वा तेन संयुतः ।।\nप्राप्तो बिंदुगढं शीघ्रं दिव्यमायाविशारदः ।। २९ ।।\nपद्माकरस्तु तच्छुत्वा कृत्वा मायां च शाम्बरीम् ।।\nमोहनायोद्यतस्तत्र यथा मेघो रविं दिवि ।। 3.3.25.३० ।।\nइंदुलश्च तदा चापे संधाय शरमुत्तमम् ।।\nकामास्त्रेण तु तन्माया भस्मीभूताभवत्क्षणात् ।। ३१ ।।\nतदा ते बोधिताः सर्वे कामास्त्रेण महाबलाः ।।\nभित्त्वा लोहमयं जालं कपाटं च तथा दृढम् ।। ३२ ।।\nबहिर्भूता: समाजग्मुः शत्रुसैन्यान्यनाशयन् ।।\nक्षत्रियाः पंचसाहस्रा मृता यमपुरं ययुः ।। ३३ ।।\nशारदानंदनो भूपस्तत्रागत्य विनम्य तान् ।।\nस्वसुतां च ददौ तस्मै लक्षणाय महात्मने ।।३४।।\nनानाविधानि भोज्यानि प्रशस्याभरणानि च ।।\nसर्वेभ्यश्च ददौ राजा सहस्रेभ्यस्तदा मुदा ।। ३५ ।।\nकुमारिकां स्वकीयां च बहुरोदनतत्पराम्।।\nस मत्वा कामपालो वै स्वगेहात्तं न्यवासयत् ।।\nआगतो लक्षणो गेहं माघकृष्णाष्टमीदिने ।। ३६ ।।\nजयचंद्रस्तु तं दृष्ट्वा लक्षणं प्रेमविह्वलः ।।\nशतग्रामान्ददौ तेभ्यस्तालनादिभ्य एव च।।३७।।\nदत्त्वा ततोऽन्यदानानि गोवस्त्राभरणानि च ।।\nप्रददौ ब्राह्मणेभ्यश्च स चकार महोत्सवम् ।।३८।। ।।\n।। सूत उवाच ।। ।।\nमहीराजो वरं प्राप्तः शंकरात्पार्थिवार्चनात् ।।\nसंयोज्य फाल्गुने मासि सेनां शत्रुभयंकराम् ।। ३९ ।।\nसप्तलक्षैश्च सहितः शिरीषाख्यपुरं ययौ ।।\nनृपाज्ञया च चांमुडो रुरोध नगरं पुनः ।। 3.3.25.४० ।।\nसुखखानिस्तदा क्रुद्धो लक्षसैन्यसमन्वितः ।।\nनगराद्बहिरागत्य महावधमकारयत् ।। ४१ ।।\nपावकास्त्रेण बलवान्हत्वा दशसहस्रकम् ।।\nमहीराजमुपागम्य वचनं प्राह निर्भयः ।। ४२ ।।\nअद्य त्वां च हनिष्यामि त्वं वा हन्ता रणे मम ।।\nस्वविद्यां कुरु भूप त्वं नो चेद्यास्यसि वैशसम् ।। ४३ ।।\nइति श्रुत्वा महीराजो रौद्रास्त्रं चाप आदधे ।।\nतदस्त्राच्च महावह्निः प्रादुर्भूतो भयंकरः ।। ४४ ।।\nसुखखानिस्तदाग्नेयं संदधौ तस्य शांतये ।।\nरौद्राग्निना च सशरः सुखखानिर्लयं गतः ।। ४५ ।।\nतदस्त्रं शिवतूणीरे गतं कार्यं विधाय तत् ।।\nबलखानिस्तु तच्छ्रुत्वा भयभीतः समागतः ।। ४६ ।।\nभ्रातुर्वैरमुपादाय जघान च रिपोर्बलम् ।।\nध्यात्वा च शारदां देवीं भूमिराजमुपागमत् ।। ४७ ।।\nभूमिराजस्तु तं दृष्ट्वा तद्बलाधिक्यमोहितः ।।\nउवाच वचनं प्रेम्णा बलखाने शृणुष्व भोः ।। ४८ ।।\nक्रोशमात्रान्तरे गर्ता द्वादशैव मया कृताः ।।\nरक्षिता द्वादशशतैः शूरैर्युद्धविशारदैः ।। ४९ ।।\nशूराञ्जित्वा समुल्लंघ्य गर्तान्द्वादशसम्मितान् ।।\nममार्द्धं सकलं राष्ट्रं गृहाण बलिसत्तम ।। 3.3.25.५० ।।\nइति श्रुत्वा प्रियं वाक्यं तद्राज्ञा सत्यभाषितम् ।।\nकपोतं हयमारुह्य खड्गहस्तो वनं ययौ ।। ५१ ।।\nदृष्ट्वा गर्तान्महावीरो हत्वा शूराञ्छतञ्छतम्।।\nययौ स द्वादशान्गर्त्तान्बाहुशाली जितेंद्रियः ।। ५२ ।।\nचामुंडस्तु तदागत्य शरायुतसमन्वितः ।।.\nरुरोध सर्वतो वीरं छद्मकारी द्विजाधमः ।। ५३ ।।\nबलखानिश्च महतीं सेनां तस्य जघान ह ।।\nचामुंडं तमुपागम्य ननर्द च पुनःपुनः ।। ५४ ।।\nत्रयोदशं गुप्तगर्तं तृणैराच्छादितं मृदा ।।\nविषधौतैर्महाभल्लैस्संरुद्धं विवरप्रभम् ।। ५५ ।।\nपतितः सकपोतश्च स वीरो दैवमोहितः ।।\nअंधकारे महाघोरं गंभीरं क्रोशमात्रकम् ।। ५६ ।।\nविदीर्णस्तत्र चरणस्स पद्मो वत्सजस्य वै ।।\nमहाकष्टेन तद्वाजी गर्तादागत्य वै बहिः ।।\nस्वपदैस्ताडयामास महीराजस्य तद्बलम् ।। ५७ ।।\nचामुंडस्तु तदागत्य बलखानेश्च वै शिरः ।।\nछित्त्वा जघान तत्सैन्यं हाहाभूतं विनेश्वरम् ।। ५८ ।।\nगजमुक्ता च तच्छुत्वा चितामारोप्य वै पतिम् ।।\nदाहयामास चांगानि सा पत्या सह वै सती ।। ५९ ।।\nतदा ब्रह्मा स्ववध्वा च सार्द्धमागत्य तत्र वै ।।\nसुखखानिं च संहूय ददाह तत्कलेवरम् ।। 3.3.25.६० ।।\nशून्यभूतं च नगरं भस्म कृत्वा स वै नृपः ।।\nजगाम देहली शीघ्रं महोत्साहसमन्वितः ।। ६१ ।।"
  }
]
[
  {
    "text": "।। सूत उवाच ।। ।।\nकृष्णांशे च गृहं प्राप्ते चेन्दुले च विवाहिते ।।\nमहीपतिस्सदा दुःखी देहलीं प्रति चागमत्।। १ ।।\nवृत्तांतं च नृपस्याग्रे कथयित्वा स तारकः ।।\nपरं विस्मयमापन्नः कृष्णांशचरितं प्रति ।। २ ।।\nएतस्मिन्नंतरे मंत्री चंद्रभट्ट उदारधीः ।।\nभूमिराजं वचः प्राह शृणु पार्थिवसत्तम।।३।।\nमया चाराधिता देवी वैष्णवी विश्वकारिणी ।।\nत्रिवर्षांते च तुष्टाभूद्वरदा भयहारिणी।।४।।\nतया दत्तं शुभं ज्ञानं कुमतिध्वंसकारकम्।।\nततोऽहं ज्ञानवान्भूत्वा कृष्णांशं प्रति भृपते ।।\nचरित्रं वर्णयामास तस्य कल्मषनाशनम् ।। ५ ।।\nइत्युक्त्वा स च शुद्धात्मा ग्रंथं भाषामयं शुभम् ।।\nमाहात्म्यं देविभक्तानां श्रावयामास वै सभाम् ।।६।।\nतच्छ्रुत्वा भूमिराजस्तु विस्मितश्चाभवत्क्ष णात् ।।\nमहीपतिस्तदा प्राह दिव्याश्वबलदर्पितः। ।।\nउदयो नाम बलवान्यस्यैवं वर्णिता कथा ।।७।।\nचत्वारो वाजिनो दिव्या जलस्थलखगाश्च ते ।।\nशीघ्रं तांश्च समाहृत्य स्वयं भूप बली भव ।। ८ ।।\nइति श्रुत्वा स नृपतिः श्रुतवाक्यविशारदम् ।।\nआहूय कुंदनमलं प्रेषयामास सत्वरम् ।। ९ ।।\nमहावतीं समागत्य स दूतो भूपतिं प्रति ।।\nउवाच वचनं प्रेम्णा महीराजस्य भूपतेः ।। 3.3.2४.१० ।।\nवाजिनस्ते हि चत्वारो दिव्यरूपाः शुभ प्रभाः ।।\nदर्शनाथें तव वधूर्वेला नाम ममात्मजा ।। ११ ।।\nतयाहूतान्हयान्भूप देहि मे विस्मयं त्यज ।।\nनो चेद्वेलाग्निना सर्वे क्षयं यास्यंति सैन्यपाः ।। १२ ।।\nइति श्रुत्वा वचो घोरं स भूपो भयकातरः ।।\nआह्लादादीन्समाहूय वचनं प्राह नम्रधीः ।।\nहयान्स्वान्स्वान्मुदा देहि मदीयं वचनं कुरु ।। ।।१३।।\nइति श्रुत्वा स आह्लादो ध्यात्वा सर्वमयीं शिवाम् ।।\nउवाच मधुरं वाक्यं शृणु भूप शिवप्रिय ।।१४।।\nयत्र नः संस्थिताः प्राणास्तत्र ते वा जिनः स्थिताः ।।\nन दास्यामो वयं राजन्सत्यंसत्यं न चान्यथा ।। १५ ।।\nइति श्रुत्वा वचस्तस्य राजा परिमलो बली ।।१६।।\nशपथं कृतवान्घोरं शृण्वतां बलशालिनाम् ।।\nभोजनं ब्रह्ममांसस्य पानीयं गोऽसृजोपमम्।।१७।।\nशय्या स्वमातृसदृशी ब्रह्महत्योपमा सभा ।।\nमम राष्ट्रे च युष्माभिर्वासः पापमयो महान् ।।१८।।\nइति श्रुत्वा तु शपथं देवकी शोकतत्परा ।।\nचकार रोदनं गाढं सगेहजनविग्रहा।।१९।।\nपंचविंशाब्दके प्राप्ते कृष्णांशे योगतत्परे ।।\nभाद्रशुक्लचतुर्दश्यां तद्गेहाद्धर्मतत्पराः ।। 3.3.2४.२० ।।\nनिर्ययुः कान्यकुब्जं ते जयचंद्रेण पालितम्  ।।\nस्वर्णवत्या पुष्पवत्या सहिताश्चित्ररेखया ।।२१।।\nइन्दुलः प्रययौ शीघ्रमयुताश्वबलैस्सह ।।\nकरालं हयमारुह्य पंचशब्दं च तत्पिता ।।\nकृष्णांशो बिंदुलारूढो देवकीमनुसंययौ ।।२२।।\nत्यक्त्वा ते भूपतेर्ग्रामं सर्वसंपत्समन्वितम् ।।\nपथि त्र्यहमुषित्वा ते जयचंद्रमुपाययुः ।।२३।।\nनत्वा तं भूपतिं प्रेम्णा गदित्वा सर्वकारणम् ।।\nउषित्वा शीतलास्थाने पूजयामासुरम्बिकाम्।।२४।।\nजयचंद्रस्तु भूपालो देवसिंहेन वर्णितः।।\nतेभ्यश्च न ददौ वृत्तिं भूमा परिमलाज्ञया।।२५।।\nकुंठितो देवसिंहस्तु गत्वा कृष्णांशमुत्तमम् ।।\nउदित्वा कारणं सर्वं स श्रुत्वा रोषमादधौ ।। २६।।\nत्वरितं बिंदुलारूढो हयपंचशतावृतः ।।\nलुंठयामास नगरं पालितं लक्षणेन तत् ।। २७ ।।\nदृष्ट्वा तं लक्षणो वीरो हस्तिनः पृष्ठमास्थितः ।।\nशरेण ताडयामास कृष्णांशहृदयं दृढम् ।।२८।।\nनिष्फलत्वं गतो बाणो विष्णुमंत्रेण प्रेरितः ।।\nविस्मितः स तु भूपालो वाहनाद्भूमिमागतः ।। २९ ।।\nनत्वा तच्चरणौ दिव्यौ कुलिशादिभिरन्वितौ ।।\nतुष्टाव दंडवद्भूत्वा लक्षणो गद्गदं गिरा ।। 3.3.2४.३० ।।\n।। लक्षण उवाच ।। ।।\nवैष्णवं विद्धि मां स्वामिन्विष्णुपूजनतत्परम् ।।\nजानेऽहं त्वां महाबाहो कृष्णशक्त्यवतारकम् ।।३१।।\nत्वदृते को हि मे बाणं निष्फलं कुरुते भुवि ।।\nक्षमस्व मम दौरात्म्यं नाथ ते मायया कृतम् ।।३२।।\nइत्युक्त्वा तेन सहितो जयचन्द्रं महीपतिम्।।\nगत्वा तं कथयामास यथा प्राप्तः पराजयम्।।३३।।\nनृपस्तयोः परीक्षार्थं यौ तु छायाविमोहितौ।।\nगजौ कुवलयापीडौ  त्यक्तवाच्छीतलास्थले।।३४।।\nतदाह्लादोदयौ वीरौ गृहीत्वा तौ स्वलीलया ।।\nचकृषतुर्बलात्पुच्छे क्रोशमात्रं पुनःपुनः ।। ३५ ।।\nमृतौ कुवलयापीडौ दृष्ट्वा राजा भयातुरः ।।\nददौ राजगृहं ग्रामं तयोरर्थे प्रसन्नधीः ।। ३६ ।।\nइषशुद्धे तु संप्राप्ते लक्षणो नाम वै बली ।।\nनृपाज्ञया ययौ शीघ्रं तैश्च दिग्विजयं प्रति ।। ३७ ।।\nसप्तलक्षबलैस्सार्द्धं तालनाद्यैश्च संयुतः ।।\nवाराणसीं पुरीं प्राप्य रुरोध नगरीं तदा ।। ३८ ।।\nरुद्रवर्मा च भूपालो गौडवंशयशस्करः ।।\nपंचायुतैः स्वसैन्यैश्च सार्द्धं युद्धार्थमाप्तवान् ।। ३९ ।।\nयाममात्रेण तं जित्वा षोडशाब्दस्य वै करम् ।।\nकोटिमुद्रामयं प्राप्य जयचंद्राय चार्पयत् ।।3.3.2४.४० ।।\nमागधेशं पुनर्जित्वा नाम्ना विजयकारिणम् ।।\nविंशत्यब्दकरं प्राप्य स्वभूपाय समर्पयत् ।। ४१ ।।\nपंचकोटीश्च वै मुद्रा राजतस्य पुनर्ययौ ।।\nअंग वंगदेशपतिं वीरो लक्षणो वै  युतश्च तैः।।\nलक्षसैन्ययुतं भूपं कालीवर्माणमुत्तमम्।।\nअहोरात्रेण तं जित्वा महायुद्धेन लक्षणः।। ४४।\nविंशत्यब्द करं प्राप्य कोटिं स्वर्णमयं तदा।।\nप्रेषयामास भूपाय जयचंद्राय वै मुदा।।४५।।\nउष्ट्रदेशं ययौ वीरः पालितं तैर्महाबलैः।।\nधोयीकविस्तत्रनृपो लक्षसैन्यसमन्वितः।४६।।\nजगन्नाथाज्ञया प्राप्तस्तैश्च सार्द्धं रणोन्मुखे।।\nतयोश्चासीन्महद्युद्धं तुमुलं रोमहर्षणम्।।\nअहोरात्रप्रमाणेन कृष्णांशेन जितो नृपः।।४७।।\nविंशत्यब्दकरं सर्वं कोटिस्वर्णसमन्वितम् ।।\nसंप्राप्य प्रेषयामास कान्यकुब्जाधिपाय वै ।। ४८ ।।\nपुंड्रदेशं ययौ वीरो  लक्षणो बलवत्तरः ।।\nनृपं नागपतिं नाम पंचायुतबलैर्युतम् ।।\nदिनमात्रेण तं जित्वा कोटिमुद्रा गृहीतवान् ।। ४९ ।।\nमहेंद्रगिरिमागत्य नत्वा तं भार्गवं मुनिम् ।।\nनतो निवृत्य ते सर्वे नेत्रपालपुरं ययुः ।। 3.3.2४.५० ।।\nयोगसिंहस्तदागत्य कृष्णांशं प्रति भार्गव ।।\nकोटिमुद्रा ददौ तस्मै सप्तरात्रम वासयत् ।। ५१ ।।\nवीरसिंहपुरं जग्मुस्ते वीरा मदवत्तराः ।।\nरुरुधुर्नगरीं सर्वां हिमतुंगोपरि स्थिताम् ।।\nपालितां गोरखाख्येन योगिना भक्तकार णात् ।। ५२ ।।\nभूपानुजः प्रवीरश्च सैन्यायुतसमन्वितः ।।\nकृतवान्दारुणं युद्धं लक्षणस्यैव सेनया ।। ५३ ।।\nप्रत्यहं बलवाञ्छूरो हत्वा शूरसहस्र कम् ।।\nसायंकाले गृहं प्राप्य योगिनं तमपूजयत् ।। ५४ ।।\nपूजनात्स प्रसन्नात्मा सैन्यमुज्जीव्य भूपतेः ।।\nदत्त्वा गजबलं तेभ्यः पुनर्योगं करोति वै ।। ५५ ।।\nसार्द्धमासो गतस्तत्र युद्ध्यतां बलशालिनाम् ।।\nतदा ते तु निरुत्साहा देवसिंहं तमब्रुववन् ।। ५६ ।।\nविजयो नः कथं भूप ब्रूहि नस्तत्त्वमग्रतः।।\nइति श्रुत्वा स होवाच शृणु कृष्णांश मे वचः ।।५७।।\nयोगिनां गोरखं नाम पराजित्य स्वनृत्यतः ।।\nपुनर्युद्धं कुरु त्वं वै ततो जय मवाप्स्यसि ।। ५८ ।।\nइत्युक्तास्ते हि कृष्णाद्याः कृत्वा योगमयं वपुः ।।\nस्थापयित्वा रणे सेनां पालितां लक्षणेन वै ।। ५९ ।।\nप्रातः काले ययुस्ते वै मंदिरं तस्य योगिनः ।।\nकृष्णांशो नर्तकश्चासीद्वेणुवाद्यविशारदः ।। 3.3.2४.६० ।।\nदेवसिंहो मृदंगाढ्यो वीणाधारी च तालनः ।।\nकांस्यधारी तदाह्लादो जगौ गीतां सनातनीम् ।। ६१ ।।\nतदर्थं हृदये कृत्वा गोरखस्सर्वयोगवान् ।।\nवरं वृणुत तानाह ते तच्छ्रुत्वाऽब्रुवन्वचः ।। ६२ ।।\nनमस्यामो वयं तुभ्यं यदि देयो वरस्त्वया ।।\nदेहि संजीविनी विद्यामाह्लादाय महात्मने ।।६३।।\nइति श्रुत्वा हृदि ध्यात्वा तानुवाच प्रसन्नधीः ।।\nविद्या संजीविनी तुभ्यं वर्षमात्रं भविष्यति ।।\nतत्पश्चान्निष्कलीभूयागमिष्यति मदंतिकम् ।।६४।।\nअद्यप्रभृति भो वीर मया त्यक्तमिदं जगत् ।।\nयत्र भर्तृहरिः शिष्यस्तत्र गत्वा शये ह्यहम्।। ६५ ।।\nइत्युक्त्वान्तर्हितो योगी जग्मुस्ते रणमूर्द्धनि ।।\nजित्वा प्रवीरसिंहं च वीरसिंहं तथैव च ।। ६६ ।।\nहत्वा तस्यायुतं सैन्यं लुण्ठयित्वा च तद्गृहम् ।।\nकृत्वा दासमयं भूपं लक्षणः प्रययौ मुदा ।। ६७ ।।\nकोशलं देशमागत्य जित्वा तस्य महीपतिम् ।।\nसैन्यायुतं सूर्यधरं करयोग्यमचीकरत् ।। ६८ ।।\nषोडशाब्दकरं प्राप्य मुद्राकोट्ययुतं मुदा ।।\nनैमिषारण्यमागम्य तत्रोषुः स्नानतत्पराः ।। ६९ ।।\nहोलिकाया दिने रम्ये लक्षणो बलवत्तरः ।।\nदत्त्वा दानानि विप्रेभ्यो महोत्सवमकारयत् ।। 3.3.2४.७० ।।\nतदा वयं च मुनयः समाधिस्थाश्च भूपतिः ।।\nयदा स लक्षणः प्राप्तो नैमिषारण्यमुत्तमम् ।। ७१ ।।\nस्नात्वा सर्वाणि तीर्थानि संतर्प्य द्विजदेवताः ।।\nकान्यकुब्जपुरं जग्मुश्चैत्रकृष्णाष्टमीदिने ।। ७२ ।।\nइति ते कथितं विप्र यथादिग्विजयोभवत् ।।\nशृणु विप्र कथां रम्यां बलखानिर्यथा मृतः ।। ७३ ।।\nमार्गकृष्णस्य सप्तम्यां भूमिराजो महाबलः ।।\nमहीपतेश्च वाक्येन सामंतं प्राह निर्भयः ।। ७४ ।।\nमया श्रुतस्ते तनयः शारदावरदर्पितः ।।\nरक्तबीजत्वमापन्नस्तं मे देहि कृपां कुरु ।। ७५ ।।\nइत्युक्तस्स तु सामन्तस्तेन राज्ञेव सत्कृतः ।\nचामुंडं नाम तनयं समाहूयाब्रवीदिदम् ।। ७६ ।।\nपुत्र त्वं नृपतेः कार्यं सदा कुरु रणप्रिय ।।\nइति श्रुत्वा पितुर्वाक्यं स वै राजानमब्रवीत् ।। ७७ ।।\nदेह्याज्ञां भूपते मह्यं शीघ्रं जयमवाप्स्यसि ।।\nइति श्रुत्वा स होवाच बलखानिर्महाबलः ।। ७८ ।।\nमच्छिरीषवनं छित्वा गृहीत्त्वा राष्ट्रमुत्तमम् ।।\nसुस्थितो निर्भयो गेहे बाहुशाली यतेंद्रियः ।।७९।।\nयदि त्वं बलखानिं च जित्वा मे ह्यर्पयिष्यसि।।\nहत्वा वा तस्य सकलं राष्ट्रं त्वयि भविष्यति ।। 3.3.2४.८० ।।\nइत्युक्त्वा रक्तबीजं तं समाहूय स्वकं बलम् ।।\nसप्तलक्षं ददौ तस्मै स तत्प्राप्य मुदा ययौ ।। ।। ८१ ।।\nउषित्वा त्रिदिनं मार्गे शिरीषाख्यमुपागतः ।।\nरुरोध नगरीं सर्वां बलखानेर्महात्मनः।। ८२ ।।\nचामुंडागमनं श्रुत्वा बलखानिर्महाबलः।।\nपूजयित्वा महमायां दत्त्वा दानान्यनेकशः ।।\nलक्षसैन्येन सहितः प्रययौ नगराद्बहिः ।। ८३ ।।\nतस्यानुजो महावीरस्सुखखानिर्बलैः सह ।।\nहरिणीं तां समारुह्य शत्रुसैन्यमचिक्षपत् ।। ८४ ।।\nबलखानिः कपोतस्थो नाशयित्वा रिपोर्बलम् ।।\nलक्षसैन्यं मुदा युक्तश्चामुंडं प्रति चागमत् ।। ।। ८५ ।।\nतयोश्चासीन्महद्युद्धं स्वस्वसैन्यक्षयंकरम् ।।\nअहोरात्रप्रमाणेन निहताः क्षत्रिया रणे ।। ८६ ।।\nप्रातःकाले तु संप्राप्ते कृत्वा स्नानादिकाः क्रियाः ।।\nजग्मतुस्तौ रणे वीरौ धनुर्बाणविशारदौ ।। ८७ ।।\nरथस्थो बलखानिश्च चामुण्डो गजपृष्ठगः ।।\nचक्रतुस्तुमुलं घोरं नरविस्मयकारकम् ।। ८८ ।।\nबाणैर्बाणांश्च संछिद्य देवीभक्तौ च तौ मुदा ।।\nअन्योन्यं वाहने हत्वा भूतलत्वमुपागतौ ।।\nखड्गचर्मधरौ वीरौ युयुधाते परस्परम्।।८९।।\nयावन्तो रक्तबीजांगात्संजाता रक्तबिंदवः ।।\nतावन्तः पुरुषा जाता रक्तबीजपराक्रमाः ।। 3.3.2४.९० ।।\nतैश्च वीरैर्मदोन्मत्तैर्बलखानिस्समंततः ।।\nसंरुद्धोऽभूद् भृगुश्रेष्ठ शारदां शरणं ययौ।।९१।।\nएतस्मिन्नंतरे वीरः सुखखानिस्ततोऽनुजः।।\nआग्नेयं शरमादाय रक्तबीजानदाहयत्।।९२।।\nपुरा तु सुखखा निश्च हव्यैर्देवं च पावकम् ।।\nपंचाब्दान्पूजयामास तदा तुष्टस्स्वयं प्रभुः ।। ९३ ।।\nपावकीयं शरं रम्यं शत्रुसंहारकारकम् ।।\nददौ तस्मै प्रसन्नात्मा तेनासावभवज्जयी ।। ९४ ।।\nबलखानिस्तु बलवान्दृष्ट्वा शत्रुविनाशनम् ।।\nपराजितं च चामुंडं बद्ध्वा गेहमुपागतम् ।। ९५।।\nकृत्वा नारीमयं वेषं स भीतो ब्रह्महत्यया ।।\nदोलामारोप्य बलवान्प्रेषयामास शत्रवे ।। ९६ ।।\nहतशेषं पंचलक्षं सैन्यं गत्वा च देहलीम् ।।\nवृत्तान्तं कथयामास यथा जातो महारणः ।। ९७ ।।\nनारीवेषं च चामुंडं स दृष्ट्वा पृथिवीपतिः ।।\nक्रोधाविष्टश्च बलवान्महीपतिमुवाच ह ।। ९८ ।।\nकथं जयो मे भविता सुखखानौ च जीविते ।।\nश्रुत्वा महीपतिः प्राह च्छद्मना कार्यमाकुरु ।। ९९ ।।\nब्राह्मी माता तयोर्ज्ञेया शुद्धा सैव पतिव्रता ।।\nदूतीभिः कारणं ज्ञात्वा पुनर्युद्धं कुरुष्व भोः ।। 3.3.2४.१०० ।।\nइति श्रुत्वा महीराजो दूतीस्ताश्छलकोविदाः ।।\nआहूय प्रेषयामास बलखानिगृहं प्रति ।।१ ०१।।\nब्राह्मण्यस्तास्तदा भूत्वा बलखानिगृहं ययुः ।।\nससुतां तां प्रशस्याशु पप्रच्छुर्विनयान्विताः ।। १०२ ।।\nतव पुत्रौ महावीरौ दिष्ट्या शत्रुक्षयंकरौ ।।\nतयोर्मृत्युः कथं भूयाज्जीवतां शरदां शतम् ।। १०३ ।।\nतदा ब्राह्मी वचः प्राह पावकीयः शरः शुभः ।।\nसुखखानेर्जीवकरो बलखानेः पदाह्वकः ।। १०४ ।।\nइति ज्ञात्वा तु ता दूत्यः प्रययुर्देहलीं प्रति ।।\nकथयित्वा नृपस्याग्रे धनं प्राप्यं गृहं ययुः ।।१०५।।\nमहीराजस्तु तच्छ्रुत्वा महादेवमुमापतिम् ।।\nपार्थिवैः पूजनं चक्रे सहस्रदिवसान्मुदा ।।१०६।।"
  }
]
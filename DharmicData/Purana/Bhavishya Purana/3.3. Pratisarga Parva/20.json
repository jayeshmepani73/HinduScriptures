[
  {
    "text": "।। ।। सूत उवाच ।। ।।\nमुने पांचालदेशे तु राजासीद्बलवर्द्धनः ।।\nतस्य पत्नी विशालाक्षी जलदेवीति विश्रुता ।। १ ।।\nबिसेनवंशभूपालो वेदतत्त्वविशारदः ।।\nसस्त्रीकः पूजयामास वरुणं यादसां पतिम् ।।२ ।।\nतस्य पुत्रावुभौ जातौ क्षत्रधर्मपरायणौ ।।\nलहरो ज्येष्ठतनयो मयूरध्वज एव हि ।। ३ ।।\nद्वादशाब्दवया भूत्वा मयूरध्वज एव सः ।।\nआज्ञया ज्येष्ठबंधोश्च स्कंददेवमतोषयत् ।। ४ ।।\nयतेंद्रियस्तथा मौनी वानप्रस्थ परायणः ।।\nपंचाब्दं तद्व्रती भूत्वा जपध्यानपरोभवत् ।। ५ ।।\nतदा प्रसन्नो भगवान्सेनानीरग्निभूः स्वयम् ।।\nस्वरूपं दर्शयामास सर्वाश्चर्यसमन्वि तम्।। ६ ।।\nमयूरध्वज एवापि दृष्ट्वा सर्वमयं शिशुम् ।।\nदेवसेनासहायं च तुष्टाव श्लक्ष्णया गिरा ।। ७ ।।\nमयूरध्वज उवाच ।।\nजयति ते वपुर्दिव्यविग्रहं नयति सर्वदा देवतागणान् ।।\nपिबति मात्रियं दुग्धमुत्तमं वधति सर्वदा दैत्यदानवान् ।। ८ ।।\nनमस्ते देवसेनेश महिषासुरमर्दन ।।\nषडानन महाबाहो तारकप्राणनाशक ।। ९ ।।\nप्रसन्नो भव सर्वात्मन्गुहशक्तिधराव्यय ।।\nकिंकरं पाहि मां नित्यं शरणागतवत्सल ।। 3.3.20.१० ।।\nइति श्रुत्वा स्तुतिं तस्य सेनानीस्तमुवाच वै ।।\nकिं तेऽभीष्टं नृपश्रेष्ठ मत्तः सर्वमवाप्स्यसि ।। ११ ।।\nइत्युक्तस्तेन देवेन भूपतिः प्राह नम्रधीः ।।\nबलं मे देहि भगवन्सहायं कुरु सर्वदा ।। १२ ।।\nतथेत्युक्त्वा तु तं स्कंदस्तत्रैवान्तर्दधे पुनः ।।\nस नृपस्तु प्रसन्नात्मा कारयामास वै पुरम् ।। १३ ।।\nनाम्ना मयूरनगरं नरवृंदसमन्वितम् ।।\nद्वियोजनायामयुतं स्कंददेवेन रक्षितम् ।। १४ ।।\nलहरो नामा तद्बंधुर्द्विदशाब्दप्रयत्नतः ।।\nवरुणं पूजयामास नदीनदसमन्वितम् ।। १५ ।।\nतदा प्रसन्नो भगवान्वरुणो यादसां पतिः ।।\nवरं ब्रूहीति वचनं प्रेम्णोवाच महीपतिम् ।। १६ ।।\nइति श्रुत्वाऽमृतमयं वचनं लहरो नृपः ।।\nतुष्टाव श्लक्ष्णया वाचा पाशिनं पयसां पतिम् ।। १७ ।।\n।। लहर उवाच ।। ।।\nयस्य चित्तं महज्ज्ञेयं तपो बलसमन्वितम् ।।\nअतः प्रचेतास्ते नाम नमस्तुभ्यं प्रचेतसे ।। १८ ।।\nरुणद्धि पयसां वेगं न केनाप्यवरोधितः ।।\nअतस्त्वं वरुणो नाम नमस्ते वरुणाय वै ।। १९ ।।\nदैत्यानां बंधनार्थाय देवानां जयहेतवे ।।\nदिव्यः पाशस्त्वयानीतः पाशिने ते नमोनमः ।। 3.3.20.२० ।।\nइति स्तुतस्तदा देवो राज्ञा तेनैव धीमता ।।\nनगरीं कारयामास लाहरीमथ चोत्तमाम् ।।२१।।\nत्रियोजनायामयुतां चतुर्वर्णसमन्विताम् ।।\nस्वयं च ग्रामरक्षार्थे तत्रोवास जला धिपः।। २२ ।।\nभूपस्तु तत्प्रसादेन प्राप राज्ञीं शुभाननाम् ।।\nरावी नाम महाश्रेष्ठा ज्ञेया देवांगनोपमा ।। २३ ।।\nतस्यां स जनयामास सुतान्षो डशसंमितान् ।। धार्तराष्ट्रांशजान्मुख्यान्गजतुल्यबलान्वितान् ।।२४।।\nतत्पश्चात्कन्यका जाता नाम्ना मदनमंजरी ।।\nद्वादशाब्दवयःप्राप्ते सुतायाः स तु भूपतिः ।। २५ ।।\nदेवसिंहं वरं मत्वा चंद्रवंशिनमुत्तमम् ।।\nप्राहूय ज्येष्ठतनयं प्रेषयामास भूपतिः।।२६ ।।\nरणधीरस्तु तनयो लक्षमुद्रान्वितो बली ।।\nसहस्रशबरसहितः प्राप्तवान्स महावतीम् ।। २७ ।।\nनत्वा परिमलं भूपं तदीयात्कुलशालिनः ।।\nस्वहेतुं वर्णयामास विवाहार्थे स्वसुः स्वयम् ।।२८।।\nश्रुत्वा परिमलो भूपो देवसिंहं महामतिम् ।।\nआहूय वचनं प्राह विवाहार्थे मनः कुरु ।। ३९ ।।\nदेवसिंहस्तु बलवान्पितृव्यं प्राह नम्रधीः ।।\nविवाहं न करिष्यामि ब्रह्मचर्यं व्रतं मम ।। 3.3.20.३० ।।\nबहुधा प्रार्थितस्सर्वैर्द्विजवृंदसमन्वितैः ।।\nन तत्याज व्रतं श्रेष्ठं देवसिंहो महामतिः ।। ।। ३१ ।।\nतदा परिमलो भूपो रणधीरं वचोऽब्रवीत् ।।\nसुखखानिरयं बालो विवाहार्थे वदाम्यहम्।। ३२ ।।\nतथेति मत्वा स नृपो  रणधीरो गृहं ययौ ।।\nपितरं कथयामास सुखखानिर्महाव्रतः ।। ३३ ।।\nएतस्मिन्नन्तरे धूर्तो महीपतिरुवाच तम् ।।\nअयोग्योऽयं विवाहोऽत्र पावकीये कुलोत्तमे ।। ३४ ।।\nशूद्रीयोऽत्र वरो राजन्वर्णसंकरकारकः ।।\nतस्मात्त्वं सैन्यसहितो जेतुं तान्गंतुमर्हसि ।। ३५ ।।\nकारागारे लोहमये बंधनं कुरु भूपतेः ।।\nमत्कीर्तिः स्वर्गगा नित्यं जगत्यंते भविष्यति ।। ३६ ।।\nजितस्तैर्जम्बुको राजा नेत्रसिंहस्तु यो नृपः ।।\nतथा गजपतिर्भूपः पृथ्वीराजो महाबलः ।। ३७ ।।\nआर्यसिंहस्तथान्ये च जितास्ते बलवत्तराः ।।\nइति श्रुत्वा वचो रम्यं लहरो नृपसत्तमः ।। ३८ ।।\nसेनां संस्थापयामास चतुरंगबलान्विताम् ।।\nचतुर्लक्षमितां श्रेष्ठां पालितां षोडशात्मजैः ।। ३९ ।।\nमाघशुक्लदशम्यां च बलखानिं महाबलः ।।\nसंप्राप्तः स्वकुलैस्सार्द्धं चतुर्लक्षबलान्वितम् ।।3.3.20.४०।।\nदेशे पांचालके रम्ये लहरीनगरे स्थितः ।।\nद्वादशाब्दे च कृष्णांशे तत्र वासमकारयत् ।। ४१ ।।\nनृपतेराज्ञया शूरा युद्धाय समुपाययुः ।।\nबलखानिस्तु धर्मात्मा दृष्ट्वा शूरांस्तथागतान्।।\nवीरानाज्ञापयामास स्वकीयान्संगरे पुनः ।। ४२ ।।\nतयोर्युद्धमभूद्घोरं सेनयोर्लोमहर्षणम् ।।\nपंचमेऽह्नि दिवा प्राप्ते बलखानिर्महाबलः ।।\nकृष्णांशेनैव सहितो रिपोर्वधमकारयत्।। ४३ ।।\nपराजिताश्च ते शूरा हतशेषा भयातुराः ।।\nतान्दृष्ट्वा षोडशसुता रथं स्वंस्वं समास्थिताः ।।\nयुद्धायाभिमुखं जग्मुर्धनुर्बाणविशारदाः ।। ४४ ।।\nकृष्णांशस्तांस्तथा दृष्ट्वा शरवर्षसमन्वितान् ।।\nएकाकी प्रययौ शीघ्रं खड्गचर्मधरो बली ।। ४५ ।।\nतेषां धनूंषि संछिद्य बद्ध्वा तान्युद्धदुर्मदान्।।\nआह्लादाय ददौ वीरः कृष्णांशो रणकोविदः ।। ४६ ।।\nपुत्राणां बन्धनं श्रुत्वा लहरो नृपसत्तमः ।।\nप्लावयामास तत्सैन्यं बलखानेर्महात्मनः ।। ४७ ।।\nजलीभूते तथा सैन्ये जयन्तो बलवत्तरः ।।\nवायव्यास्त्रेण समरे शुशोष सकलं जलम् ।।\nलहरस्य ततः सेनामुवाह बहुयोजनम् ।। ४८ ।।\nतदा तु भगवान्देवो वरुणो यादसां पतिः ।।\nसुतामुद्वाहयामास लहरस्य महीपतेः ।। ४९ ।।\nलहरोऽपि प्रसन्नात्मा ज्ञात्वांशं जगतीतले ।।\nभक्तिं चकार शुद्धानामंशानां परया मुदा ।। 3.3.20.५० ।।\nदत्त्वा च बहुधा द्रव्यं परिक्रम्य पुनःपुनः ।।\nस्वान्ते निवेशयामास मासमात्रं प्रसन्नधीः ।। ५१ ।।\nअंशास्तेऽपि महापूजां गृहीत्वा लहरप्रदाम् ।।\nदोलामारोप्य तां देवीं स्वगेहाय ययुर्मुदा ।। ५२ ।।\nइति ते कथितं विप्र कृष्णांशचरितं शुभम् ।।\nसुखखानेर्विवाहं च श्रुत्वानंदमवाप्नुयात् ।।५३।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये विंशोऽध्यायः ।।२०।।"
  }
]
[
  {
    "text": "।। सूत उवाच ।। ।।\nशृणु विप्र महाभाग चंद्रभट्टस्तदा स्वयम् ।।\nमहीराजं सदःस्थं तं चन्द्रतुल्यस्समागतः ।। १ ।।\nतमागतं समालोक्य स राजा शोकतत्परः ।।\nउवाच वचनं रम्यं शृणु मंत्रिवर प्रभो ।। २ ।।\nकृष्णांशाद्यैर्महाशूरैर्मद्ग्रामे भयमागतम् ।।\nकदा ते च मरिष्यंति कंटका मम दारुणाः ।। ३ ।।\nइत्युक्तस्स तु शुद्धात्मा ध्यात्वा सर्वमयीं शिवाम् ।।\nवचनं प्राह राजानं स्थ भूपशिरोमणे ।। ४ ।।\nजिष्णोरंशात्समुद्भूतो ब्रह्मानंदो महावतीम् ।।\nस कृष्णांशसखः श्रेष्ठः सर्वदा तत्प्रिये रतः ।। ५ ।।\nयदा च मलनापुत्रो देहं त्यक्त्वा गमिष्यति ।।\nतदा ते सर्वदेवांशा गमिष्यंति यतो गताः ।। ६ ।।\nइत्येवंवादिनं धीरममात्यं च महीपतिः ।।\nवचनं प्राह नम्रात्मा कोऽप्यर्थश्चिंतितो मया ।। ७ ।। ।\nएकाकिनं महाशूरं ब्रह्मानंदं नृपोत्तमम् ।।\nसमाहूय महीराजो द्विरागमनहेतवे ।।\nछद्मना घातयित्वा तं कृतकृत्यो भविष्यति ।। ८ ।।\nइत्युक्ते नृपतिं प्राह महीराजः प्रसन्नधीः ।।\nवचनं शृणु भो मित्र गच्छ शीघ्रं महावतीम् ।। ९ ।।\nमलनां च समागत्य बोधयित्वा तु तां स्वयम् ।।\nममान्तिकमुपागम्य चिरं जीव सुखीभव ।। 3.3.31.१० ।।\nइति श्रुत्वा तु वचनं नत्वा तं च महीपतिः ।।\nरात्रौ घोरं मुनिश्रेष्ठ मलनां प्राह निर्भयः ।।११ ।।\nवधूस्तव महाराज्ञि वेला नाम सुरूपिणी ।।\nसंप्राप्ता यौवनवती पतियोग्या शुभानना ।। १२ ।।\nकुजातिश्चैव कृष्णांशः श्रुतो राज्ञा महात्मना ।।\nअतो न प्रेषिता पुत्री तव पुत्राय धीमते ।।\nअतो मद्वचनं मत्वा कुरु कार्यं तव प्रियम् ।। १३ ।।\nमया सार्द्धं तव सुतो ब्रह्मानंदो महाबलः ।।\nउर्वीयां नगरीं प्राप्य तदा मत्सैन्यसंयुतः ।। १४ ।।\nमहीराजमुपागम्य पत्नीं शीघ्रमवाप्स्यति ।।\nनो चेन्ममाज्ञया वेला त्यक्त्वा कान्तं मरिष्यति ।। १५ ।।\nइति श्रुत्वा तु सा राज्ञी मोहिता देवमायया ।।\nराजानं समुपागम्य भ्रातुर्वचनमुत्तमम् ।।\nकथयामास वै सर्वं श्रुत्वा भूपोऽब्रवीदिदम् ।। १६ ।।\nमहीपतिर्महाधूर्तो मद्विनाशाय चोद्यतः ।।\nतस्य वार्ता न मे रम्या कपटस्तेन निर्मितः ।। १७ ।।\nइति श्रुत्वा च मलना राजानं कोपसंयुतम् ।।\nवचनं प्राह भो राजन्यथा बंधुस्तथा ह्यहम्।।\nवचनं कुरु मे राजन्नो चेत्प्राणांस्त्यजाम्यहम्।।१८।।\nइत्युक्तवादिनीं रात्रौ तदा परिमलो नृपः ।।\nब्रह्मानन्दं ददौ तस्मै स सुतो मातृवत्सलः ।। १९ ।।\nमातुराज्ञां पुरस्कृत्य मातुलेन समन्वितः ।।\nरात्रौ च मातुलग्रामं संप्राप्य मुदितोऽभवत् ।।3.3.31.२०।।\nप्रातःकाले च संप्राप्ते हरिनागरमास्थितः ।।\nएकाकी देहलीं रम्यां प्रययौ देवमोहितः ।। २१ ।।\nसायंकाले तु संप्राप्ते महीराजस्य मंदिरे ।।\nअगमां दर्शयामास सुरूपां दिव्यविग्रहाम् ।। २२ ।।\nअगमा च समालोक्य परं हर्षमुपाययौ ।।\nमाघशुक्लस्य चाष्टम्यां ब्रह्मानंदश्च निर्भयः ।।\nश्यालानां योषितः सप्त ददर्श रुचिरानना ।। २३ ।।\nतिस्रो नार्यश्च विधवाश्चतस्रो धवसंयुताः ।।\nब्रह्मानंदं शरुमयं वाक्यमूचुर्मुदान्विताः ।। २४ ।।\nब्रह्मानंद महाभाग सावधानं वचः शृणु ।।\nतव पत्नी स्वयं काली वेला कलहरूपिणी ।।\nसंजहार धवानेव नो वयं तु सुदुःखिता ।। २५ ।।\nसापत्न्यमस्तु तत्तस्या गृहाणास्मान्मनोहर ।।\nधवान्विदेहि नो वीर पतिर्भव मुदान्वितः ।। २६ ।।\nइति श्रुत्वा वचस्तासां ब्रह्मानंदो महाबलः ।।\nउवाच मधुरं वाक्यं श्रुतिस्मृतिसमन्वितम् ।। २७ ।।\nपुरा सत्ययुगे नारी चोत्तमा च पतिव्रता ।।\nत्रेतायां मध्यमा जाता निकृष्टा द्वापरे पुनः ।। २८ ।।\nअधमा हि कलौ नारी परपुंसोपभोगिनी ।।\nअतस्तु कलिकाले वै विहाहो? विधवास्त्रियाः ।।\nदेवलेन शुभः प्रोक्तश्चासितेन स्वयं स्मृतौ ।।२९।।\nसती सत्ये तु सा प्रोक्ता त्रेतायां पतिभस्मगा ।।3.3.31.३०।।\nसती सा मध्यमा प्रोक्ता द्वापरे विधवा सती ।।\nब्रह्मचर्यपरा ज्ञेया कलौ नास्ति सतीव्रतम् ।। ३१ ।।\nअतो यूयं मया सार्द्धं भुंक्षध्वममलं सुखम् ।।\nइति श्रुत्वा प्रियं वाक्यं तिस्रस्ता विधवाः स्त्रियः ।। ३२ ।।\nकृत्वा शृंगार रूपाणि भूषणानि च सर्वशः ।।\nब्रह्मानंदमुपागम्य समालिंगनतत्पराः ।।३३।।\nता दृष्ट्वा मलनापुत्रो वचनं प्राह निर्भयः ।।३४।।\nयुष्माभिः पतयो मुक्ता ये च मद्बंधुना हताः ।। ३५ ।।\nयुष्मानतो न गृह्णीयां सत्यंसत्यं ब्रवीम्यहम्।।\nइति श्रुत्वा वचो घोरं हास्ययुक्तं च योषितः ।।३६।।\nमहीराजन्तमागम्य  रुरुदुर्भृशदुःखिताः।।\nराजन्वेलापतिर्धूर्तो मम धर्मं जहाति वै ।।\nदंडं देहि च धूर्ताय नो चेत्प्राणांस्त्यजाम्यहम् ।। ३७ ।।\nइति श्रुत्वा महीराजो ब्रह्मानन्दं महाबलम् ।।\nसमाहूय वचः प्राह भवान्भूपकुलाधमः ।। ३८ ।।\nपरस्त्रियं च यो भुंक्ते स याति यममंदिरम् ।।\nअद्यैव त्वं सुताकान्त कारागृहमवाप्नुयाः ।। ३९ ।।\nइतिश्रुत्वा वचो घोरं ब्रह्मानंदो महाबलः ।।\nसत्सरोः खड्गमुत्सृज्य महीराजमधावत ।। 3.3.31.४० ।।\nदृष्ट्वा भयातुरो राजा चामुंडान्तमुपाययौ।।\nकपाटं दृढमाच्छाद्य तत्र वासमकारयत् ॥ ४१ ॥\n॥ ऋषय ऊचुः।। ॥ ॥\nतासां कथं विवाहाः स्युस्तत्त्वं नो ब्रूहि विस्तरात्।।\nकुत्रत्यास्ताः किमंशाश्च दृष्टा योगेन वै त्वया ॥ ४२॥\n॥ सूत उवाच। ॥\nअंगदेशे मुनिश्रेष्ठ मायावर्मनृपोऽभवत् ॥\nतामसीं पूजयित्वा वै शक्तिं सर्वविमोहिनीम् ॥ ४३ ॥\nवर्मोत्तमं तया दत्तं सर्वसत्त्वभयंकरम्।\nगृहीत्वा स तु भूपालः प्रस्थितोऽभून्महीतले ॥४४॥\nप्रमदा नाम तत्पत्नी दश पुत्रानसूषुवत् ॥\nकौरवांशान्महाभाग वर्षान्ते नाम मे शृणु ॥४५॥\nमत्तः प्रमत्त उन्मत्त सुमत्तो दुर्मदस्तथा॥\nदुर्मुखो दुर्धरो बाहुः सुरथो विरथः क्रमात्।\nतेषां स्वसानुजा चासीत्सुनाम्ना मदिरेक्षणा॥४६॥\nतस्या वै सुंदरं रूपं मदाघूर्णितलोचनम् ॥\nकितवो नाम वै दैत्यो दृष्ट्वा मोहमुपागतः ॥ ४७॥\nमायावर्माणमागत्य वचनं प्राह नम्रधीः ॥\nयदि त्वं मे स्वतनयां देहि कामातुराय च ॥४८॥\nतर्हि ते सकलं कार्यं करिष्यामि न संशयः ॥\nइति श्रुत्वा तदा भूपो ददौ  तस्मै स्वकन्यकाम्॥४९॥\nकितवो गह्वरावासी रात्रौ घोरे तमोवृते ॥\nनृपगेहमुपागम्य बुभुजे स्मरविह्वलः ॥\nप्रातःकाले तु तां त्यक्त्वा कन्दरान्तमुपाययौ॥3.3.31.५०॥\nवर्मदेवमते जाते ततो राजा मदातुरः॥\nपुरोहितं समाहूय लक्षद्रव्यसमन्वितम् ॥\nमहीराजाय संप्रेष्य तारकं स समावृणोत् ॥५१॥\nमहीराजस्तु बलवाँल्लक्षषोडशसैन्यपः॥\nसंयुतः शतभूपालैर्मासान्ते समुपागमत् ॥५२॥\nकृष्णांशे पंचदशके संप्राप्ते व्रततत्परे।।\nतारकश्च विवाहाय बहुभूपोंगमानयत्।।५३।।\nमायावर्मा च तं दृष्ट्वा तारकं भूपसंयुतम्।।\nवचनं प्राह बलवान्राजराज वचः शृणु।। ५४।।\nकितवो नाम मेधावी दैत्यवंशयशस्करः।।\nतेन मे पीडिता बाला रात्रौ घोरतमोवृते ॥५५॥\nहता भूपकुमाराश्च मत्सुतार्थं समागताः।।\nभक्षितास्तेन दैत्येन संययुस्ते यमालयम्॥ ५६ ॥\nतेषां च बहुधा द्रव्यं लुंठयित्वा मदातुरः॥\nमत्सुतायै ददौ सर्वं तस्मात्त्वं दितिजं जहि।।५७।।\nइति श्रुत्वा महीराजस्सर्वसैन्यसमन्वितः ॥\nकितवं च समाहूय महद्युद्धमचीकरत् ॥५८॥\nकितवस्स तु मायावी जित्वा सर्वान्महाबलान्॥\nतारकं च समाहृत्य गुहायां समुपागमत् ॥ ५९ ॥\nतारकश्च तदा दुःखी ध्यात्वा शंकरमुत्तमम् ॥\nपाषाणभूतो ह्यगमन्महादेवप्रसादतः ॥ 3.3.31.६० ॥\nएतस्मिन्नंतरे प्राप्ता महावतीनिवासिनः ।।\nक्षत्रिया दशसाहस्रा कृष्णांशाद्यैश्च पालिताः ।। ६१ ।।\nमहीराजस्तु तान्दृष्ट्वा बलखानिं महाबलम् ।।\nउवाच वचनं प्रेम्णा पुत्रशोकेन दुःखितः ।। ६२ ।।\nतारकः कितवेनैव संहृतो दितिजेन वै ।।\nयदि त्वं मे सुतं देहि कोटिस्वर्णं ददामि तत् ।।६३।।\nइति श्रुत्वा तु ते धीराः कृष्णांशो देवसिंहकः ।।\nवत्सजौ च तथागम्य कितवं रुरुधुर्बलात् ।।६४।।\nअहोरात्रमभूद्युद्धं तेषां तेन समन्वितम् ।।\nकितवस्तु रुषाविष्टः कृष्णांशं देवसिंहकम् ।।\nबलखानिं मोहयित्वा जगर्ज च पुनःपुनः ।। ६५ ।।\nसुखखानिस्तदा शूरः कितवं बलवत्तरम् ।।\nस्वखड्गेन शिरस्तस्य छित्त्वा राजानमागमत् ।। ६६ ।।\nत्रयस्ते सुखिनो भूत्वा सुखखानिं प्रशस्य च ।।\nमहीराजाय च ददौ तारकं कैतवं शिरः ।। ।। ६७ ।।\nतदा भूपसुता देवी सुखखानिं समावृणोत् ।।\nमहीपतिस्तदागत्य तत्सुतां मदिरेक्षणाम् ।। ६८ ।।\nसंबोध्य विविधैर्वाक्यैर्भूमिराजांतमागमत् ।।\nतारकस्य तया सार्द्धं विवाहो मुदितोऽभवत् ।। ६९ ।।\nकोटिस्वर्णं नृपात्प्राप्य बलखानिर्महाबलः ।।\nप्रययौ बंधुभिस्सार्द्धं शिरीषाख्यपुरं शुभम् ।। 3.3.31.७० ।।\n।। सूत उवाच ।। ।।\nगुर्जरे नृपतिश्चासीन्मूलवर्मा महाबलः ।।\nप्रभावती तस्य सुता दशपुत्रानुजाभवत् ।। ७१ ।।\nबलश्च प्रबलश्चैव सुबलो बलवान्बली ।।\nसुमूलश्च महाभूलो दुर्गो भीमो भयंकरः ।। ७२ ।।\nकरभो नाम वै यक्षो लल्लराजस्य सेवकः ।।\nप्रभावतीं समालोक्य मुमोह मदविह्वलः ।।\nपञ्चवर्षांतरे जाते तेन भुक्ता कुमारिका ।। ७३ ।।\nमूलवर्मा महीराजं समाहूय ससैन्यकम् ।।\nवचनं प्राह नम्रात्मा राजराज वचः कुरु ।। ७४ ।।\nप्रभावतीं शुभां कन्यां नृहराय ददाम्यहम् ।।\nइत्युक्त्वा नृहरं पुत्रं समाहूय स्वमंदिरे ।।\nददौ वेदविधानेन सुतां च नृहराय वै ।। ।। ७५ ।।\nपक्षमात्रांतरे यक्षः करभस्तत्र चागतः ।।\nदंपती पीडयामास जित्वा सर्वमहीपतीन् ।। ७६ ।।\nमहीराजस्तदा दुःखी वत्सजौ बलवत्तरौ ।।\nसमाहूय कथित्वाग्रे रुरोद बलवान्बली ।। ७७ ।।\nदयालू वत्सजौ वीरौ करभांतमुपेयतुः ।।\nकरभस्तौ समालोक्य तत्रैवांतर्धिमागमत् ।।\nनागपाशेन तौ बद्ध्वा पीडयामास दंपती ।। ७ ।।\nइति श्रुत्वा स कृष्णांशः करभं यक्षकिंकरम् ।।\nबद्ध्वा योगबलेनैव मोचयामास दम्पती ।। ७९ ।।\nभ्रातरौ तौ समागम्य नागपाशं तु चासिना ।।\nछित्त्वा मुमोद बलवान्कोटिस्वर्णं गृहीतवान्।।\nभूमिराजः प्रसन्नात्मा देहलीं मुदितोऽगमत्।। 3.3.31.८० ।। ।।\n।। सूत उवाच ।। ।।\nकाश्मीरे च नृपश्चासीत्कैकयो नाम विश्रुतः ।।\nदश पुत्राश्च तस्यैव कन्या च मदनावती ।। ८१ ।।\nकामः प्रकामः सकामो निष्कामो निरपत्रपः ।।\nजयश्च विजयश्चैव जयन्तो जयवाञ्जयः ।। ८२ ।।\nस भूपो भूमिराजं च समाहूय वचोऽब्रवीत् ।।\nपुत्रस्ते वै सरदनो मत्कन्यां प्राप्तुमर्हति ।। ८३ ।।\nगंधर्वस्सुकलो नाम मत्कन्यां च शुभाननाम् ।।\nज्योत्स्नायां निशि संहृत्य तया सार्द्रं हि दीव्यति ।। ८४ ।।\nपूर्णिमायां च संप्राप्तः स वै चित्ररथप्रियः ।।\nवैशाखस्यासिते पक्षे चाष्टमी चाद्य मंगला ।।\nवधं कुरु नृपश्रेष्ठ देहलीं गंतुमर्हसि ।। ८५ ।।\nइति श्रुत्वा महीराजो लक्षसैन्यसमन्वितः ।।\nगृहीत्वा दंपती शीघ्रं देहलीनगरं ययौ ।। ८६ ।।\nवैशाख्यां सुखजातायां सुकलोनाम वीर्यवान् ।।\nगंधर्वो दश साहस्रै रुरोध नगरं रुषा ।। ८७ ।।\nनगराच्च बहिर्जाता ये शूरा मदविह्वलाः ।।\nहत्वा तान्सुकलः शीघ्रं राज्ञे दुःखं चकार ह ।। ८८ ।।\nभयभीतो महीराजो ध्यात्वा सर्वमयीं शिवाम् ।।\nसुष्वाप निशि शुद्धात्मा तुष्टाभूज्जगदंबिका ।। ८९ ।।\nकृष्णांशादीन्बोधयित्वा तैश्च सार्धं समागमत् ।।\nतेषां चासीन्महद्युद्धं गंधर्वेण तदाह्निकम्।। 3.3.31.९० ।।\nबलखानिश्च बलवाञ्छतगंधर्वमुत्तमम् ।।\nत्रिदिनांते च संहत्य सुखखानिस्तथैव च ।। ९१ ।।।\nसुकलश्च तदा क्रुद्धो गांधर्वीं च ससर्ज ह ।।\nबहुधा ते हि गंधर्वास्तैश्च सार्द्धं समारुधन् ।। ९२ ।।\nभयभीतास्तदा सर्वे रामांशं शरणं ययुः ।।\nआह्लादश्च प्रसन्नात्मा शारदां सर्वमंगलाम् ।। ९३ ।।\nदिवासूक्तेन तुष्टाव तदा प्रादुरभूच्छिवा। ।।\nगंधर्वान्मोहयित्वाशु द्रावयामास शारदा ।। ९४ ।।\nपराजिते च गंधर्वे कृष्णांशो जनमोहनः ।।\nमहीराजमुपागम्य कोटिस्वर्णं गृहीतवान् ।। ९५ ।।\nषोडशाब्दे च कृष्णांशे संप्राप्ते देविपूजके ।।\nमार्गमासं तु संप्राप्ते मर्दनश्च विवाहितः ।। ९६ ।।\n।। सूत उवाच ।। ।।\nपुंड्रदेशे महाराजो नागवर्मा महाबलः ।।\nबभूव तक्षकपरो धर्मवाञ्जगतीतले ।।।१ ।। ९७ ।।\nपत्नी नागवती तस्य तक्षकस्य सुता शुभा ।।\nपितुः शापेन सञ्जाता कलिंगाधिपतेः सुता ।। ९८ ।।\nदशैव तनयाश्चासन्कन्या तस्य शुभानना ।।\nसुवेला नाम विख्याता रूपयौवनशालिनी ।। ९९ ।।\nपुरोहितं समाहूय महीराजाय प्रैषयत् ।।\nस गत्वा कथयित्वाग्रे मर्दनो वीरतो मया ।। 3.3.31.१०० ।।\nमहीराजस्तु तच्छ्रुत्वा त्रिलक्षबलसंयुतः ।।\nमंगलं कारयामास गत्वा नागपुरे शुभे ।। १०१ ।।\nसुवेला पितरं प्राह देहि मे  नागभूषणम्।।\nविवाहं हि करिष्यामि नोचेत्प्राणांस्त्यजाम्यहम् ।। १०२ ।।\nइति श्रुत्वा नागवर्मा महीराजान्तमाययौ ।।\nसुवेलाया अभिप्रायं वर्णयामास विस्तरात् ।। १०३ ।।\nइत्युक्तः स महीराजो विस्मितोभूत्सुदुःखितः ।।\nप्रेषयामास वै पत्रं यत्राह्लादादयः स्थिताः ।। १०४ ।।\nइति ज्ञात्वा तदाऽऽह्लादः शूरपंचशतावृतः ।।\nकृष्णांशवत्सजैस्सार्द्धं दिनांते च समागमत् ।। १०५ ।।\nशतयोजनगामिन्यो वाजिन्यश्च द्वियामके ।।।।\nसहस्रयोजनं वीर्यं तासां चैव दिने निशि।।१०६।।\nकलांशादुद्भवा अश्वा वाजिना च हरेः स्वयम्।।\nरत्नाश्वस्य कलांशश्च कपोतो हरणीभवः।।१०७।।\nगायत्रो योभवद्वाजी कालचक्रप्रवर्तकः ।।\nतत्कलांशात्समुद्भूतो रविदत्तः पपीहकः ।।\nहरिणी नाम तच्छक्तिः कलांशाद्भूमिमागता ।। १०८ ।।।\nसुखखानिः पपीहस्थो बलखानिः कपोतगः।।\nआह्लादश्च करालस्थो बिंदुलस्थो हरेः कला ।।१०९।।\nगत्वा ते तु महीराजं नत्वा तुंगासनां ययुः ।।\nप्रसन्नः स महीराजो वचनं प्राह नम्रधीः ।। 3.3.31.११० ।।\nमम पुत्राश्च युष्माभिस्त्रयः शूरा विवाहिताः ।।\nतथैव मर्दनं वीरं समुद्वाह्य सुखी भव ।।१११।।\nइति श्रुत्वा स आह्लादो गत्वा भूतलमुत्तमम् ।।\nरसातलं च विख्यातं नागिनीं प्राह निर्भयः ।। ११२ ।।\nसुप्तो हि तव भर्ता च पुंडरीकः शुभाननः ।।\nबोधयाशु महाराज्ञि नागानां नो दयां कुरु ।।११३।।\nइत्युक्ता साह तं वीरं पुंडरीकश्च मत्पतिः ।।\nरुषाविष्टश्च बलवान्दाहयेच्च वपुस्तव ।। ११४ ।।\nइति श्रुत्वा विहस्याह तव भर्तुर्न नो भयम् ।।\nइत्येवं वचनं कृत्वा पद्भ्यां पुच्छमताडयत् ।। ११५ ।।\nप्रबुद्धश्च तदा राजा नागानां च महाबलः।।\nज्वालामालां स्वदेहाच्च जनयामास वीर्यवान्।।११६।।\nदृष्ट्वा तद्विषमुज्ज्वालं स ध्यात्वा सर्वमंगलाम्।।\nशमयामास बलवान्देवीपूजनतत्परः ।।११७।।\nपुंडरीकः प्रसन्नात्मा नागभूषणमुत्तमम् ।।\nआह्लादाय ददौ शीघ्रं सर्वशृङ्गारसंयुतम् ।। ११८ ।।\nआह्लादस्तु हयारूढो महीराजाय दत्तवान् ।।\nविवाहं कारयामास वैवाहिकविधानतः ।।\nकोटिस्वर्णं नृपात्प्राप्तं गृहीत्वा शीघ्रमाययौ ।। ११९ ।।\nहयविद्यासमारूढास्ते हया गेहमागताः ।।\nज्ञेयाः पंचशतं सर्वे सशूरा गृहमाययुः ।। 3.3.31.१२० ।।\nसूत उवाच ।।\nमद्रदेशेषु यश्चासीन्मद्रकेशो महाबलः।।\nपञ्चाब्दं पूजयामास स्वर्गवैद्यौ सुरोत्तमौ ।। १२१ ।।\nतयोश्च वरदानेन दश पुत्रा बभूविरे ।।\nसुता कान्तिमती जाता रूपयौवनशालिनी ।।१२२।।\nस महीराजमाहूय त्रिलक्षबलसंयुतम् ।।\nददौ कन्यां विधानेन मद्रेशः सूर्यवर्मणे ।।१२३।।\nनवोढां तु तदा पत्नीं सूर्यवर्मा गृहीतवान्।।\nस्वगेहाय ययौ शीघ्रं महीराजो बलैस्सह ।। १२४ ।।\nकर्बुरोनाम मायावी विभीषणसुतो बली ।।\nराक्षसस्तत्र संप्राप्तो दृष्ट्वा कांतिमतीं शुभाम् ।। १२५ ।।\nमद्रकेशस्य तनयां दिव्यशोभासमन्वि ताम् ।।\nजहार पश्यतां तेषां सह्याद्रिगिरिमाययौ ।। १२६ ।।\nमहीराजस्तदा दुःखी विललाप भृशं मुहुः ।।\nदेहलीगेहमागम्य दूतमाहूय सत्व रम् ।। १२७ ।।\nकृष्णांशं प्रेषयामास स गत्वा समवर्णयत् ।।\nज्ञात्वा ते तु हयारूढाः शूराः पंचशतावृताः ।। १२८ ।।\nसह्याद्रिगिरिमागम्य कृष्णां शः कर्बुरं प्रति ।।\nनिर्भयो वचनं प्राह शृणु राक्षससत्तम ।। १२९ ।।\nविभीषणो भक्तराजस्तस्य त्वं दयितः सुतः ।।\nतस्मात्त्वया न कर्तव्यं पापं वंश विनाशनम् ।।\nरावणेन पुरा सीता संहृता विदितं तव ।। 3.3.31.१३० ।।\nइति श्रुत्वा स होवाच पुरेयं दयिता प्रिया ।।\nमम गंधर्वतनया मुनिशापान्महीं गता ।। १३१ ।।\nअतोऽहं तद्वियोगेन त्यक्त्वा लंकां महापुरीम् ।।\nमद्रकेशमहं प्राप्य मद्रकेशभयादहम् ।।\nन जहार प्रियां रम्यां तत्रोषित्वा दिनं बहु ।। १३२ ।।\nअद्य मे वशगा साभून्नाम्ना कांतिमती शुभा ।।\nजित्वा मां च गृहाणाशु समर्थाश्च वयं सदा ।। १३३ ।।\nइति श्रुत्वा स कृष्णांशः खड्गयुद्धमचीकरत् ।।\nसप्तरात्रेण तं जित्वा लब्ध्वा कांतिमतीं शुभाम् ।।\nतदा च देहलीं प्राप्य महीराजान्तमाययौ ।।१३४।।\nकोटिस्वर्णं ददौ राजा कृष्णांशाय महात्मने ।।\nस वीरो बंधुभिः सार्धं प्रमदावनमाययौ ।।१३५।।\n।। सूत उवाच ।। ।।\nपट्टनाख्यपुरे राजा नाम्ना पूर्णामलो बली ।।\nवसूनाराधायामास पंचवर्षान्तरे मुदा ।।\nतदा प्रसन्नास्ते देवा ददुस्तस्मै वरं शुभम् ।। १३६ ।।\nवरदानाच्च सञ्जाता दश पुत्रा महीपतेः ।।\nविद्युन्माला सुता जाता रूपयौवनशालिनी ।। १३७\nतद्विवाहार्थमाहूय महीराजं महाबलम् ।।\nसप्तलक्षबलैः सार्द्धं तत्पुत्राय सुतां ददौ ।। १३८ ।।\nमहीराजसुतो भीमः पत्नीं प्राप्य मनोरमाम् ।।\nगेहमागम्य तैः सार्द्धं देहलीं हर्षमाप्तवान् ।। १३९ ।।\nतदा पैशाचदेशस्थः सहोदश्च महीपतिः ।।\nम्लेच्छैश्च दशसाहस्रैर्विद्युन्मालार्थमुद्यतः ।।3.3.31.१४०।।\nबलिदैत्याज्ञया प्राप्तः कुरुक्षेत्रं शुभस्थलम् ।।\nभित्त्वा मूर्तीः सुराणां गोरक्तैस्तीर्थजलं कृतम् ।। ।। १४१ ।।\nपत्रमालिख्य बलवान्महीराजाय धर्मिणे ।।\nस्वदूतः प्रेषितस्तेन श्रुत्वा भूपोऽब्रवीदिदम् ।। १४२ ।।\nभवान्म्लेच्छपती राजा विद्युन्मालार्थमुद्यतः ।।\nमां शब्दवेधिनं विद्धि चौर्यदेशधुरंधरम् ।। १४३ ।।\nइत्युक्त्वा स त्रिलक्षैश्च कुरुक्षेत्रमुपागतः ।।\nतयोश्चासीन्महद्युद्धमहोरात्रं भयानकम् ।। १४४ ।।\nनिशीथे समनुप्राप्ते ज्येष्ठे मासि तमोमये ।।\nपातालाद्बलिरागत्य दैत्यायुतसमन्वितः ।। १४५ ।।\nनृपसैन्यं जघानाशु भक्षयित्वा पुनः पुनः ।।\nभयभीतस्तदा राजा शारदां शरणं ययौ ।। १४६ ।।\nएतस्मिन्नंतरे देवाः कृष्णांशाद्या महाबलाः ।।\nक्षणमात्रेण संप्राप्तास्तदा पदचरा मुने ।। १४७ ।।\nहत्वा दैत्यसहस्राणि बलिदैत्यमुपाययुः ।।\nदेशजौ वत्सजौ वीरौ देवसिंहस्तथैव च ।।\nस्वखड्गैस्तर्पयामास दैत्यराजं महाबलम् ।। १४८ ।।\nतदा प्रसन्नो बलवान्दैत्यराजो बलिः स्वयम् ।।\nवरं वृणुत तानाह ते तु श्रुत्वाब्रुवन्वचः ।।१४९।।\nआर्यदेशं च ते दैत्या नागच्छन्तु त्वया सह।।\nम्लेच्छदेशं सदा प्राप्य भक्षध्वं म्लेच्छधर्मगान् ।। 3.3.31.१५० ।।\nइति श्रुत्वा वचो घोरं विप्रियं च बलिः स्वयम् ।।\nकृष्णांशमुदयं गत्वा तुष्टाव परया गिरा ।। १५१ ।।\nतदा प्रसन्नः कृष्णांशो वचनं प्राह निर्भयः ।।\nयावदहं भूमिवासी तावत्त्वं गेहमावस ।।\nतत्पश्चाद्भूमिमागत्य यथायोग्यं कुरुष्व भोः ।। १५२ ।।\nइति तद्वचनं श्रुत्वा सहोदो नीलसंयुतः ।।\nपैशाचं देशमगमत्पुनः प्राप्तो रसातलम् ।। १५३ ।।\nभूमिराजः प्रसन्नात्मा कोटिस्वर्णं ददौ तदा ।।\nगजारूढाश्च ते पंच संययुश्च महावतीम् ।। १५४ ।।\n।। सूत उवाच ।। ।।\nवर्द्धनो भूमिराजस्य सुतः सर्वेभ्य उत्तमः।।\nपंचमाब्दवया भूत्वा श्रीदं तुष्टाव भक्तितः।।\nवर्षांतरे च भगवान्ददौ सर्वं शुभं निधिम् ।।१५५।।\nतत्सर्वनिधिभावेन नृपकोशः समन्ततः ।।\nपूर्णो बभूव कनकै राजराजप्रभावतः ।।१५६।।\nकिंनरी नाम या कन्या मंकणस्य प्रकीर्तिता ।।\nकुबेरश्च ददौ तस्मै वर्द्धनाय प्रियाय च ।।\nइति ते कथितं सर्वं विवाहचरितं मुने ।। १५७ ।।\nधुन्धुकारो महाशूरो लक्षसैन्यसमन्वितः ।।\nब्रह्मानंदमुपागम्य युद्धार्थाय तमाह्वयत्।। १५८ ।।\nएकत्रिंशाब्दके प्राप्ते कृष्णांशे बलवत्तरे ।।\nएकाकी मलनापुत्रो दृष्ट्वा सैन्यमुपस्थितम् ।।\nब्रह्मास्त्रं चाप आधाय चार्धसैन्यमदाहयत् ।। १५९ ।।\nपंचायुताश्च ते शूरा भयभीता दिशो गताः ।।\nधुन्धुकारो रणं त्वक्त्वा भूमिराजमुपागमत् ।। 3.3.31.१६० ।।\nमहीराजस्तदा दुःखी भयभीतः समंततः ।।\nमहीपतिं समाहूय चन्द्रभट्टं च सोऽब्रवीत् ।। १६१ ।।\nकथं जयो मे भविता तत्सर्वं मंत्रयाशु वै ।।\nमहीपतिस्तदा प्राह शृणु भूपशिरोमणे ।। ।। १६२ ।।\nकृत्वा नारीमयं वेषं चामुण्डं बलशालिनम् ।।\nवेलां मत्वा च तद्दोलां ब्रह्मानंदाय चार्पय ।। १६३ ।।\nचत्वारस्ते सुताः शूरा धुंधुकारेण संयुता ।।\nछद्मना च स्वशस्त्रैश्च घातयेयुस्तमूर्जिताः ।। १६४ ।।\nइति श्रुत्वा महीराजो ब्रह्मानंदाय हर्षितः ।।\nतथा कृत्वा ददौ दोलां पंचशूरैश्च पालिताम् ।। १६५ ।।\nसायंकाले तु संप्राप्ते माघशुक्लाष्टमीदिने ।।\nवेलावंशश्च चामुण्डो ब्रह्मानंदमुपाययौ ।। १६६ ।।\nछद्मना च त्रिशूलं च बलात्कृत्वा रिपूदरे ।।\nरुरोद बलवाञ्छूरस्ते तु शूराः समागताः ।। १६७ ।।\nतारको हृदि तं बाणैः सूर्यवर्मा च तोमरैः ।।\nभीमश्च गदया चात्र वर्द्धनश्च तदासिना ।।\nधुंधुकारश्च भल्लेन जघान रिपुमूर्द्धनि ।। १६८ ।।\nमूर्छितः पतितो भूमौ बह्मानंदो महाबलः ।।\nमहद्व्रणयुतस्तत्र स्वखङ्गं च समाददत् ।। १६९ ।।\nभीमस्य च शिरः कायाद्वर्द्धनस्य तथैव च ।।\nछित्त्वा तथैव भूमध्ये सूर्यवर्माणमागतंः ।। 3.3.31.१७० ।।\nतारको धुंधुकारश्च चामु ण्डश्च तथैव च ।।\nब्रह्मानंदं तदा त्यक्त्वा महीराजान्तमाययौ ।। १७१ ।।\nहतेषु तेषु पुत्रेषु महीराजो भयातुरः ।।\nवेलापार्श्वमुपागम्य रुरोद बहु दुःखितः ।। १७२ ।।\nइति श्रुत्वा तदा वेला दोलामारुह्य सत्वरम् ।।\nब्रह्मानंदं ययौ शीघ्रं मूर्च्छितं तं ददर्श ह ।। १७३ ।।\nकनिष्ठामृतभावेन वेलाया बलवांस्तदा ।।\nउत्थाय रुदतीं नारीं ददर्श रुचिरान्विताम् ।। १७४ ।।\nका त्वं कस्य सुता रम्या संग्रामे मामुपस्थिता ।।\nजलं देहि महा सुभूर्वचनं कुरु सुप्रियम् ।। १७५ ।।\nइति श्रुत्वा तदा वेला जलं दत्त्वा शुचान्विता ।।\nवचनं प्राह वै रात्रौ शृणु त्वं मलनासुत ।। १७६ ।।\nवेला नाम महीभर्तुः सुताहं त्वामुपस्थिता ।।\nमत्पतिश्च भवान्धीरश्छद्मना वंचकैर्हतः ।।\nजीवनं कुरु राजेंद्र भुंक्ष्व भोगान्मया सह ।। १७७ ।।\nइत्युक्तः स तु तामाह कलिकाले समागते ।।\nजीवनान्मरणं श्रेष्ठं तस्मान्मद्वचनं कुरु ।। १७८ ।।\nहरिनागरमारुह्य मया सार्द्धं शुभानने ।।\nगत्वा तीर्थानि रम्याणि संत्यजामि कलेवरम्।।१७९।।\nइत्पुक्त्वा तौ समारुह्य पूर्वे च कपिलान्तिकम्।।\nगत्वा स्नात्वा च विधिवत्ततोध्ये जग्मतुर्मुदा।।3.3.31.१८०।।\nपृथक्पृथक्सुतार्थानि स्नात्वा दत्त्वा च .जग्मतुः ।।\nदक्षिणे सेतुबंधान्ते पश्चिमे द्वारिकामनु ।। १८१ ।।\nउत्तरे बदरीस्थाने स्नात्वा तीर्थानि जग्मतुः ।।\nगंधमादनमागत्य ब्रह्मानंदो महाबलः ।। १८२ ।।\nवेलामुवाच वचनं भाद्रशुक्लाष्टमीदिने ।।\nदेहं त्यजामि भो राज्ञि तारकं जहि भूतले ।।१८३।।\nइति श्रुत्वा तु सा प्राह स्वामिन्मद्वचनं कुरु ।।\nकुरुक्षेत्रं मया सार्द्धं भवान्वै गंतुमर्हति ।।१८४।।\nस्थित्वा तत्र समस्वान्तो भज त्वं सर्वमंगलाम् ।।\nअहं महावतीं प्राप्य पुनर्वै देहलीं प्रति ।। १८५ ।।\nतारकं च तथा हत्वा त्वत्समीपं व्रजाम्यहम् ।।\nइत्युक्तः स तथेत्युक्त्वा ब्रह्मध्यानपरोऽभवत् ।। १८६ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये एकत्रिंशोऽध्यायः ।। ३१ ।।"
  }
]
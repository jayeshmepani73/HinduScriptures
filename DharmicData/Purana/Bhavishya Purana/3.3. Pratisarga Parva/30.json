[
  {
    "text": "।। सूत उवाच ।। ।।\nयदा ते चीनदेशस्थास्तदाहूतो नृपेण वै ।।\nकामपालेन भो विप्र लक्षणो नकुलांशकः ।। १ ।।\nजयचंद्र महाभाग सावधानं वचः शृणु ।।\nवैशाखशुक्ल सप्तम्यां मुहूर्तोऽयं दिनागमे ।। २ ।।\nअतो वै लक्षणो वीरश्चैकाकी मां समाप्नुयात् ।।\nगृहीत्वा मत्सुतां दोलां गमिष्यति तवांतिकम् ।। ३ ।।\nसेनान्वितं च तं ज्ञात्वा महीराजो महाबलः ।।\nग्रहीष्यति पराजित्य तस्माद्योग्यं वचो मम ।। ४ ।।\nइति तत्रत्यवचनं मत्वा राजा प्रसन्नधीः ।।\nलक्षणं हस्तिनीसंस्थं शतशूरसमन्वितम् ।। ५ ।।\nआहूय प्रेषयामास कामपालाय धीमते ।।\nमार्गे पंचदिनं वीर उषित्वा तद्गृहं ययौ ।। ६ ।।\nतदा पद्माकरः श्यालो ज्ञात्वा लक्षणमागतम् ।।\nभूमिराजं समाहूय तेन युद्धमचीकरत् ।। ७ ।।\nलक्षणो नकुलांशश्च दृष्ट्वा शत्रुमुपस्थितम् ।।\nस्वशरैस्तर्पयामास राजराजं महाबलम् ।। ८ ।।\nमूर्च्छयित्वा महीराजं हत्वा पंचशतं बली ।।\nकामपालं समागम्य नत्वा वासमकारयत् ।। ९ ।।\nउत्थितश्च महीराजो गत्वा पद्माकरं प्रति ।।\nवचनं प्राह कार्यार्थी शृणु मित्र वचो मम ।। 3.3.30.१० ।।\nलक्षणो मे महाञ्छत्रुस्स च त्वद्गेहमागतः ।।\nयदि दास्यसि तं बद्ध्वा त्वां मदंगं करोम्यहम् ।। ११ ।।\nइति श्रुत्वा स लोभात्मा दत्त्वा हालाहलं विषम् ।।\nबद्ध्वा तं लक्षणं वीरं महीराजाय चार्पयत् ।।\nहत्वा ताञ्छतशूरांश्च गुप्तवार्तामकारयन् ।। १२ ।।\nज्ञात्वा तत्पद्मिनी नारी दुःखितालप्य वै भृशम् ।।\nचंडिकां पूजयामास पतिमंगलहेतवे ।। १३ ।।\nतदा प्रसन्ना सा देवी वरदा सर्वमंगला ।।\nआश्वास्य पद्मिनीं नारीं लक्षणांतमुपाययौ ।। १४ ।।\nस्वप्ने तमाह सा देवी ह्रीं फट् घेघे जपं कुरु ।।\nअस्य मंत्रप्रभावाच्च सर्वविघ्नः प्रणश्यति ।। १५ ।।\nस बुद्ध्वा लक्षणो वीरस्तं मंत्रं च जजाप ह ।।\nआषाढे मासि संप्राप्ते कृष्णांशाद्या गृहं ययुः ।। १६ ।।\nतालनश्च युतस्ताभ्यां कल्यकुब्जमुपाययौ ।।\nन दृष्टो लक्षणो वीरो जयचंद्रप्रियंकरः ।।\nज्ञात्वा तत्कारणं तैश्च कृतं योगमयं वपुः ।। १७ ।।\nधान्यपालः कांस्यधारी वीणाधारी च तालनः ।।\nलल्लसिंहो मृदंगांको ययुस्ते वै महावतीम् ।। १८ ।।\nसभां परिमलस्यैव गत्वा ते योगरूपिणः ।।\nचक्रुर्गानं मुदा युक्ताः सर्वे ते मोहमागताः ।। १९ ।।\nप्रसन्नश्च तदा राजा मुक्तामालां स्वकण्ठगाम् ।।\nतालनाय ददौ प्रीत्या ताभ्यां स्वर्णांगुलीयके ।। 3.3.30.२० ।।\nतदा ते हर्षिताः सर्वे कृष्णांशं प्रति चाययुः ।।\nज्ञात्वा कृष्णांश एवापि धृत्वा योगमयं वपुः ।।\nययौ बिंदुगढं वीरस्तालनाद्यैस्समन्वितः ।। २१ ।।\nहट्टमध्ये समागम्य कृत्वा रासोत्सवं शुभम् ।।\nगेहं पद्माकरस्यैव गत्वा ते ननृतुर्मुदा ।। ।। २२ ।।\nएतस्मिन्नंतरे सर्वा योषितस्तत्र चागताः ।।\nवेणुवाद्यवृतंवीरं कृष्णांशं ददृशुर्मुहुः ।।\nमोहितास्तस्य गानेन जडीभूता धनं ददुः ।। ।। २३ ।।\nतदा तु पद्मिनी नारी सर्वलक्षणसंयुता ।।\nज्ञात्वा कृष्णांशमेवापि रुरोद चिरमातुरा ।। २४ ।।\nउवाच च विलप्याशु मत्पतिर्ल क्षणो बली ।।\nमहीराजेन शूरेण कारागारे बलात्कृतः ।।\nअहं योषा भवान्योगी कथं कार्यं भविष्यति ।। २५ ।।\nइति श्रुत्वा तु स नृपो भुजमुत्थाप्य सत्वरम् ।।\nआश्वास्य पद्मिनीं नारीं ययुस्ते देहलीं प्रति ।।\nराजद्वारमुपागम्य कृष्णांशस्स ननर्त ह ।। २६ ।।\nमहीराजस्तु बलवान्प्रसन्नस्तस्यलीलया ।।\nवांछितं ब्रूहि कृष्णांश सर्वं योगिन्ददाम्यहम् ।। २७ ।।\nइति श्रुत्वा भूपवचो विहस्योवाच तं प्रति।।\nकारागारं लोहमयं नृपयोग्यं च मे नृप ।।\nदर्शयाशु स्वकीयं वै भवान्भूपशिरोमणिः ।। २८ ।।\nइति श्रुत्वा स नृपतिर्मोहितः कृष्णलीलया ।।\nदर्शयित्वा च वै शीप्रं पुनस्तेभ्यो ददौ धनम् ।। २९ ।।\nततस्ते योगिनस्सर्वे संप्राप्य च महावतीम् ।।\nनत्वा परिमलं भूपं गदित्वा सर्वकारणम् ।। ।। 3.3.30.३० ।।\nस्वसेनां सज्जयामास चाह्लादश्च नृपाज्ञया ।।\nपञ्चलक्षं महावत्या हयारूढास्समास्थिताः ।। ३१ ।।\nतालनस्सप्त लक्षाणि सैन्यान्याहूय चागतः ।।\nएवं द्वादशलक्षाणि क्षत्रिया रणदुर्मदाः ।।\nदेहलीं च समाजग्मुस्सर्वशस्त्रसमन्विताः ।। ३२ ।।\nएतस्मिन्नंतरे मन्त्री चद्रभट्टो विशारदः ।।\nसर्वशास्त्रार्थकुशलो वैष्णवीशक्तिपूजकः ।।३३।।\nमहीराजं समागम्य वचः प्राह शृणुष्व भोः ।।\nमया वै च रहः क्रीडा दृष्टा देवीप्रसादतः ।।३४।।\nतत्रोदयश्च कृष्णांशः पूर्णब्रह्माणमागमत् ।।\nवचः प्राह प्रसन्नात्मा शृणु त्वं सत्त्वविग्रह ।। ३५ ।।\nअग्निवंशविनाशाय चाद्य यास्यामि देहलीम् ।।\nहत्वाहं कौरवांशांश्च स्थापयित्वा कलिं भुवि ।। ३६ ।।\nपुनस्तवान्तिकं प्राप्य रहः क्रीडां करोम्यहम् ।।\nइत्युक्त्वा बिंदुलारूढः स वीरस्त्वामुप स्थितः ।।\nइत्यहं दृष्टवान्भूप कृष्णांशं योगनिद्रया ।। ३७ ।।\nइति तस्य वचः श्रुत्वा स भूपो विस्मयान्वितः ।।\nभयभीतः सहस्राणि शूरानाहूय सत्वरम् ।।\nतेभ्यश्च लक्षणं दत्त्वा वचनं प्राह तान्प्रति ।। ३८ ।।\nपद्माकराय भूपाय गत्वा दत्त्वाशु लक्षणम् ।।\nममान्तिकमुपागम्य कारणं वदताशु तत् ।। ३९ ।।\nइति श्रुत्वा तु ते सर्वे वह्निवंश्या महाबलाः ।।\nगत्वा तत्र तथा कृत्वा महीराजमुपागमन् ।। 3.3.30.४० ।।\nभगदंतश्च तेषां तु सहस्राणां च नायकः।।\nमहीराजं वचः प्राह शृणु तन्नृपभाषितम् ।।४१।।\nपद्मिनी मे स्वसा राजन् गुप्तविद्याविशारदा ।।\nतया यज्ञपतिर्देवः सम्यगाराधितः पुरा ।। ४२ ।।\nदत्तस्तेन वरो रम्यो ह्यन्तर्धानमयः परः ।।\nसा तु तं लक्षणं कांतमंतर्धानं करिष्यति ।।\nइति श्रुत्वा स नृपतिः परमानन्दमाप्तवान् ।। ४३ ।।\nएतस्मिन्नंतरे प्राप्ताः कृष्णांशाद्या महाबलाः ।।\nरुरुधुर्देहलीं सर्वां महीराजेन पालिताम् ।। ४४ ।।\nस तदा पृथिवीराजो गृहीत्वा बहुभूषणम् ।।\nसर्वेभ्यश्च ददौ प्रेम्णा वचनं प्राह नम्रधीः ।। ४५ ।।\nलक्षणो नाम ते राजा कारागारे न वै मम ।।\nयदि मन्नगरे चास्ति तर्हि ते रोष ईदृशः ।। ४६ ।।\nइत्युक्त्वा तं च कृष्णांशं दर्शयामास वै गृहम्। ।।\nमहादेवस्य शपथं कृतवान्भूपतिर्भयात् ।। ४७ ।।\nतदोदयो भूपवचः सत्यं मत्वा सुदुःखितः ।।\nस्वकीयैः सह संप्राप्तो ग्रामं बिंदुगढं शुभम् ।। ४८।\nकामपालस्तु तच्छ्रुत्वा कृष्णांशागमनं बली ।।\nबलिं बहुं गृहीत्वाशु कृष्णांशं शरणं ययौ ।।\nप्रांजलिः प्रणतो भूत्वा वचनं प्राह भीरुकः ।। ४९ ।।\nसुता मे पद्मिनी नारी लक्षणेन समन्विता ।।\nन ज्ञात्वा क्व गताऽस्माभिस्सत्यं सत्यं ब्रवीम्यहम् ।।3.3.30.५०।।\nइति तद्वचनं श्रुत्वा कृष्णांशः स्वबलैस्सह ।।\nकान्यकुब्जं समागत्य जयचन्द्रमुवाच ह ।। ५१ ।।\nभ्रातृजस्तव भूपाल पद्मिन्या लक्षणोऽन्वितः ।।\nकामपालगृहे नास्ति निश्चितो बहुधा मया ।। ५२ ।।\nन जाने क्व गतो राजा मम प्राणसमो भुवि ।।\nयदि भूप न पश्यामि सत्यं प्राणांस्त्यजाम्यहम् ।। ५३ ।।\nहा रत्नभानुतनय विष्णुभक्त शुभंकर ।।\nस्वमित्रं मां परित्यज्य कां दिशं गतवान्भवान् ।।\nइत्युक्त्वा मूर्छितश्चासीत्कृष्णांशो वैष्णवप्रियः ।। ५४ ।।\nतदा स्वर्णवती देवी स्वदास्या शोभया सह ।।\nधृत्वा शुकमयं रूपं तत्रागत्य स्वमूर्तिगा ।। ५५ ।।\nतया संप्रेषिता शोभा म्लेच्छमायाविशारदा ।।\nजयचंद्रमुपागम्य धृत्वा दिव्यमयं वपुः ।। ५६ ।।\nउवाच वचनं तत्र शृणु भूपशिरोमणे ।।\nमायाविनी च मां विद्धि शोभनां नाम विश्रुताम् ।। ५७।।\nदंपती तव भूपाल संहृतौ येन यत्र वै ।।\nतत्राहं च गमिष्यामि महामदसमन्विता ।। ५८ ।।\nआह्लादश्चेन्दुलो वीरो देवो वै तालनो बली ।।\nकृष्णांशपालितास्सर्वे यास्यामो भूपते वयम् ।। ५९।।\nइत्युक्त्वा शोभना वेश्या कृत्वा योगमयं वपुः ।।\nमहामदं समारुह्य पैशाचं रुद्रकिंकरम् ।।\nप्रययौ तान्पुरस्कृत्य योगिवेषान्महाब लान्।। 3.3.30.६० ।।\nआह्लादो गजसंस्थो वै करालारूढ इन्दुलः ।।\nतालनः सिंहिनीसंस्थो देवसिंहो मनोरथे ।।\nकृष्णांशो बिन्दुलारूढो नर्तयामास तं हयम्।। ६१ ।।\nकामरूपमयं देशं शतयोजनगामिनः ।।\nबलवंतश्च संप्राप्ता गेहेगेहे जनेजने ।।\nलक्षणं शोधयामासुर्न प्राप्तास्तत्र तं नृपम् ।। ६२ ।।\nपुनर्मयूरनगरं शोभना तैः समन्विता ।।\nचिन्वती तं मनुष्येषु न प्राप्ता तत्र वै नृपम् ।। ६३ ।।\nपुनरिन्नगढग्रामं शोभना च जनेजने ।।\nलक्षणं मृगयामास न प्राप तत्र लक्षणम्।। ६४ ।।\nगत्वा बाह्लीकनगरं शोभना तैस्समन्विता ।।\nलक्षणं च नृपश्रेष्ठं नापश्यत्तत्र दुःखिता ।। ६५ ।।\nपुनः स्वदेशमागम्य बाह्लीकं म्लेच्छवासिनम् ।।\nमर्कटेश्वरमीशानं तत्राह वनवासिनम् ।।\nपूजयित्वा च सा वेश्या गाननृत्यपराभवत् ।। ६६ ।।\nस देवो भूमिमध्यात् समागम्य मुदान्वितः ।।\nकृष्णांशं प्रणतो भूत्वाऽब्रवीन्म्लेच्छप्रपूजितः ।। ६७ ।।\nअहं कालाग्निरुद्रेण भूमिगर्ते सुरोपितः ।।\nअसमर्थं च मां विद्धि गच्छ वीर यथासुखम् ।। ६८ ।।\nइति श्रुत्वा च सा शोभा निराशाभूत्तदा स्वयम् ।। ६९ ।।\nपुनः स्वर्णवतीं प्राप्य सर्वमेवा दितोऽब्रवीत् ।।\nत्रिंशदब्दैश्च कृष्णांशे चैत्रशुक्ल समागते ।। 3.3.30.७० ।।\nतानाश्वास्य सुवर्णांगी पूजयामास चंडिकाम् ।।\nनवरात्रं गतं तस्या भोजनाच्छादनं विना ।।\nनिशीथान्ते तमःप्राप्ते गत्वाह जगदम्बिका ।। ७१ ।।\nपद्मिनी नाम या नारी मणिदेवस्य वै प्रिया ।।\nजाता सा कामपालस्य गृहे यज्ञावमानिता ।। ७२ ।।\nसेनापतिः कुबेरस्य मणिदेवो हि स स्मृतः ।।\nपूर्वं हि भीमसेनेन यक्षयुद्धेषु घातितः ।। ७३ ।।\nतदा तत्पद्मिनी नारी देवदेवमुमापतिम् ।।\nतुष्टाव च निराहारा मत्पतिं देहि शंकर ।। ७४ ।।\nशतवर्षांतरे देवो महादेव उवाच ताम् ।।\nकलौ विक्रमकाले हि शतद्वादशकेऽन्तिके ।। ७५ ।।\nनकुलांशं च संप्राप्य भुक्त्वा तेन महत्सुखम् ।।\nतद्वियोगेन संत्यज्य देहं पद्मानुवासितम् ।।\nस्वपतिं च तदा प्राप्य कैलासं पुनरेष्यसि ।। ७६ ।।\nमहावतीं पुरीं रम्यां राष्ट्रपालाय शारदा ।।\nकरिष्यति तदा देवी मणिदेवस्तु त्वत्पतिः ।। ७७ ।।\nतया विरचितो भूमौ ग्रामरक्षार्थमुद्यतः ।।\nप्राप्तस्त्वां पद्मिनीं नारीं कैलासं पुनरेष्यति ।। ७८ ।।\nअतः स्वर्णवति त्वं वै कैलासं गुह्यकालयम् ।।\nगत्वाशु पद्मिनीं तत्र बोधयाशु वचः कुरु ।। ७९ ।।\nइति श्रुत्वा स्वर्णवती पद्मिनीं प्रति चागमत् ।।\nवृत्तांतं कथयित्वाग्रे पद्मिनीं तु दयातुरा ।। 3.3.30.८० ।।\nकामपालगृहं प्राप्य तत्र वासमकारयत् ।।\nस्वर्णवत्यपि संप्राप्ता तदा शीघ्रं महावतीम् ।। ८१ ।।\nतस्यां गतायां गेहे वै पद्मिन्या लिखितं शुभम् ।।\nपत्रं परिमलो राजा वर्तयामास हर्षितः ।।८३।।\nआगच्छ सेनया सार्द्धं कृष्णांश बलवत्तर ।।\nजित्वा पद्माकरं बंधुं मत्पतिं मोचयाशु वै।।\nभूतले लक्षणो राजा स्थितः पद्माकरार्तिगः ।। ८३ ।।\nइति ज्ञात्वा च कृष्णांशो लक्षद्वादशसेनया ।।\nरुरोध नगरीं सर्वां कामपालेन रक्षिताम् ।। ८४ ।।\nकामपालस्तु बलवांस्त्रिलक्षबलसंयुतः ।।\nसुताज्ञया ययौ युद्धं सार्द्धं पद्माकरेण वै ।। ८५।।\nतयोश्चासीन्महद्युद्धं सेनयोरुभयोस्तदा ।।\nअहोरात्रप्रमाणेन भूपसेना पराजिता ।। ८६ ।।\nपद्मिनीं शरणं प्राप्य तदा भ्राता पिता स्थितः ।।\nतयोर्विजयमेवाशु यथाप्राप्तं चकार सा ।।\nअन्तर्द्धानमयं पत्रं तयोरर्थे च सा ददौ ।। ८७ ।।\nतौ तत्रान्तर्हितौ भूत्वा स्वखड्गेन रिपोर्बलम् ।।\nअयुतं जघ्नतुर्मत्तौ तदा ते विस्मयं गताः ।।८८।।\nतालनाद्या रणं त्यक्त्वा कृष्णांणशं शरणं ययुः ।।\nकृष्णांशोऽपि तदा दुःखी ध्यात्वा सर्वमयीं शिवाम् ।। ८९ ।।\nदिव्यदृष्टिस्ततो जातः संप्राप्य तमयुध्यत ।।\nनभोगतं कामपालं तथा पद्माकरं नृपम् ।। 3.3.30.९० ।।\nबद्ध्वा तत्र मुदाविष्टो लक्षणं प्राप्य निर्भयः ।।\nदोलामारोप्य तां देवीं स्वगेहाय मुदा ययौ ।। ९१ ।।\nजयचंद्राय भूपाय दत्त्वा वै तौ च दंपती ।।\nलक्षणं पद्मिनीं चैव कृतकृत्यस्तदाभवत् ।। ९२ ।।\nजयचंद्रोऽपि बलवान्दृष्ट्वा गेहे स्वदंपती ।।\nददौ दानं द्विजातिभ्यो भूपतिं सममोचयत् ।।\nज्येष्ठे मासि सिते पक्षे कृष्णांशो गेहमागतः ।। ९३ ।।\nइति ते कथितं विप्र कृष्णांशचरितं शुभम् ।।\nपुनस्ते कथयिष्यामि दृष्टं योगबलेन वै ।।९४।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये त्रिंशोऽध्यायः ।।३०।।"
  }
]
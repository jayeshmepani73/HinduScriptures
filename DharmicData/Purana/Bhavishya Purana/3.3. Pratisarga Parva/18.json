[
  {
    "text": "।। सूत उवाच ।। ।।\nविंशाब्दे चैव कृष्णांशे यथा जातं तथा शृणु ।।\nसागराख्यसरस्तीरे कदाचिदिंदुलो बली ।।\nजप्त्वा सप्तशतीस्तोत्रं तत्र ध्यानान्वितोऽभवत् ।।१।।\nएतस्मिन्नंतरे हंसा आकाशाद्भू मिमागताः ।।\nतेषां च रुतशब्दैश्च स ध्यानादुत्थितोऽभवत् ।। २ ।।\nवक्ष्यमाणं वचः प्राहुर्धन्योऽयं दिव्यविग्रहः ।।\nपर्वतानां हिमगिरिर्वनं वृंदावनं तथा ।। ३ ।।\nमहावती पुरीणां च सागरः सरसामपि ।।\nनारीणां पद्मिनी नारी नृणां श्रेष्ठस्त्वमिंदुलः ।। ४ ।।\nभो इन्दुल महाप्राज्ञ मानसे सरसि स्थिताः ।।\nवयं श्रुत्वा श्रियो वाक्यं नलिनी सागरं गताः ।। ५ ।।\nदृष्ट्वा तत्र शुभां नारीं सर्वाभरणभूषिताम् ।।\nसप्तालिभिर्युतां रम्यां गीतनाट्य विशारदाम् ।। ६ ।।\nदृष्ट्वा मोहत्वमापन्ना वयं देशान्तरं गताः ।।\nविलोकिता नराः सर्वेऽत्रास्माभिर्जगतीतले ।।\nत्वत्समो न हि कोऽप्यत्र पद्मिनी सदृशो वरः ।। ७ ।।\nतस्मात्त्वं नः समारुह्य तां देवीं द्रष्टुमर्हसि ।।\nतथेत्युक्त्वा शक्रसुतो हंसराजं समारुहत् ।। ८ ।।\nसिंहलद्वीपके रम्ये ह्यार्यसिंहो नृपः स्थितः ।।\nतत्सुता पद्मिनी नाम्ना रूपयौवनशालिनी ।।\nरागिण्यः सप्त विख्यातास्तत्सख्यः प्रमदोत्तमाः ।। ९ ।।\nनलिनीसागरे रम्ये गिरिजामंदिरं शुभम् ।।\nतत्र स्थितां च तां देवीमिन्दुलः स ददर्श ह ।। 3.3.18.१० ।।\nसापि तं सुन्दरं दृष्ट्वा हंसदेहे समास्थितम् ।।\nसंमोह्याहूय तं देवं तेन सार्द्धमरीरमत् ।।११।।\nवर्षमेकं ययौ तत्र नानालीलासु मोहितः ।।\nनक्तं दिवं न बुबुधे रममाणस्तया सह ।। १२।।\nभक्तिगर्वत्वमापन्ने चाह्लादे जगदंबिका ।।\nदृष्ट्वा चान्तर्दधे देवी गर्वाचरणकुंठिता ।। १३ ।।\nतस्य प्राप्तं महद्दुःखमाह्लादस्य जयैषिणः ।।\nस कैश्चित्पुरुषैर्वीरः कथितोऽभूत्स्व मंदिरे ।। १४ ।।\nइन्दुलं रूपसम्पन्नं लंकापुरनिवासिनः ।।\nराक्षसास्तं समाहृत्य स्वगेहं शीघ्रमाययुः ।। १५ ।।\nइति श्रुत्वा वचो घोरं सकुलो विललाप ह ।।\nहाहाशब्दो महांश्चासीत्तेषां तु रुदतां मुने ।। १६ ।।\nकृष्णांशो रुदितं प्राहाह्लादं ज्येष्ठं शृणुष्व भोः ।।\nजित्वाहं राक्षसान्सर्वांस्तालनाद्यैः समन्वितः ।।\nइंदुलं त्वां समेष्यामि भवान्धैर्यपरो भवेत् ।।१७।।\nबलखानिश्च कृष्णांशो देवसिंहश्च तालनः ।।\nसप्तलक्षबलैः सार्द्धं लकां प्रति ययुर्मुदा ।। १८ ।।\nमार्गप्राप्ताश्च ये भूपा ग्रामपा राष्ट्रपास्तथा ।।\nयथायोग्य बलिं रम्यं प्राप्य तस्मै न्यवेदयन् ।।१९।।\nये भूपा मदमत्ताश्च जित्वा तांस्तालनो बली ।।\nबद्ध्वा तैश्च समागच्छत्सेतुबंधं शिवस्थलम् ।।3.3.18.२०।।\nपूजयित्वा च रामेशं रामेण स्थापितं शिवम् ।।\nसिंहलद्वीपमगन्षण्मासाभ्यंतरे तदा ।।२१।।\nनलिनीसागरं प्राप्य तत्र वासमकारयन् ।।\nपत्रं संप्रेषयामास बलखानिर्नृपाय च ।।२२।।\nआर्य्यसिंह महाभाग स्वपोतान्देहि तीर्णकान् ।।\nभवाँश्च स्वबलैः सार्द्धं लंकां प्रति व्रजाधुना ।।\nनो चेत्त्वां सबलं जित्वा राष्ट्रभंगं करोम्यहम् ।।२३।।\nइति श्रुत्वा पत्रवचो भूपतिर्बलवत्तरः ।।\nरक्षितः शक्रपुत्रेण युद्धाय समुपाययौ ।।२४।।\nइन्दुलः स्तंभनं मंत्रं संस्थाप्य शर उत्तमे ।।\nस्तंभयामास तत्सैन्यं तालनाद्यैः सुरक्षितम् ।। ।।२५।।\nदिवसे सुखशर्मा च त्रिलक्षैः स्वदलैः सह ।।\nआर्य्यसिंहस्य तनयो महद्युद्धमचीकरत् ।। २६ ।।\nनिशामुखे च संप्राप्ते शक्रपुत्रो महाबलः।\nशतपुत्रैः क्षत्रियाणां सार्द्धं युद्धाय चाययौ ।।२७।।\nतेषां हया   हरिद्वर्णा योगिवेषधरा बलात् ।।\nमहतीं ते सहस्रं च रिपोः सेनां व्यनाशयत् ।।\nतत्पश्चाद्गेहमासाद्य तदा तैः सुखितोऽवसत् ।। २८ ।।\nएवं जाताश्च षण्मासास्तयोर्युद्धं हि सेनयोः ।।\nक्रमेण संक्षयं प्राप्तं बलखानेर्महद्बलम् ।। २९ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चयेऽष्टादशोऽध्यायः ।। १८ ।।"
  }
]
[
  {
    "text": "।। ऋषय ऊचुः ।। ।।\nकिन्नरी नाम या कन्या त्वया प्रोक्ता महामुने ।।\nकुत्र स्थाने कथं जाता तत्सर्वं कृपया वद ।। १ ।।\n।। सूत उवाच ।। ।।\nपुरा चैत्ररथे देशे नानाजननिषेविते ।।\nवसंतसमये प्राप्ते क्रीडंत्यत्र दिवौकसः ।। २ ।।\nमंजुघोषा च स्वर्वेश्या शुकस्थाने समागता ।।\nदृष्ट्वा तं सुन्दरं बालं मोहनाय समुद्यता ।। ३ ।।\nगीतनृत्यादिरागांश्च कृत्वा सा कामविह्वला ।।\nप्रांजलिं प्रणता बद्ध्वा पुनस्तुष्टाव तं मुनिम् ।।४।।\nतदा शुकस्तु भगवान्पद्यं स्तुति मयं शुभम् ।।\nश्रुत्वा प्रसन्नहृदयो वरं ब्रूहीति सोऽब्रवीत् ।। ५ ।।\nसा तु श्रुत्वा शुभं वाक्यं प्रोवाच श्लक्ष्णया गिरा ।।\nपतिर्मे भव हे नाथ शरणागतवत्सल ।। ६ ।।\nइति श्रुत्वा तु वचनं तथा कृत्वा तया सह ।।\nस रेमे मुनिशार्दूलः शुको विज्ञानकोविदः ।। ७ ।।\nतयोस्सकाशात्संजज्ञे मुनिर्नाम सुतोऽनयोः ।।\nतपश्चकार बलवान्द्वादशाब्दं प्रयत्नतः ।। ८ ।।\nतस्मै ददौ तदा पत्नीं स्वर्णदेवस्य वै सुताम् ।।\nकुबेरो रुद्रसहितः स मुनिस्तु मुदान्वितः ।। ९ ।।\nतया रेमे प्रसन्नात्मा तयोर्जाता सुतोत्तमा ।।\nकिन्नरी नाम विख्याता हिमतुंगे समुद्भवा ।।\nतपश्चचार  सा देवी रूपयौवन शालिनी ।। 3.3.29.१० ।।\nतदा प्रसन्नो भगवाञ्छंकरो लोकशंकरः ।।\nमकरंदाय धीराय ददौ तां रुचिराननाम् ।। ११ ।।\nमुनिस्तु शंकरं प्राह देवदेव नमोऽस्तु ते ।।\nमत्सुतायै वरं देहि राष्ट्रवर्धनमुत्तमम् ।। १२ ।।\nइति श्रुत्वा शिवः प्राह गुरुंडान्ते च भूतले ।।\nमध्यदेशे च ते राष्ट्रं भविष्यति सुखप्रदम् ।।\nत्रिंशदब्दप्रमाणेन तत्पश्चात्क्षयमेष्यति ।। १३ ।।\nइति श्रुत्वा तु स मुनिर्हिमतुंगनिवासकः ।।\nमकरंदेन सहितस्तत्र वासमकारयत्।।१४।।\nइति ते कथितं विप्र पुनः शृणु कथां शुभाम् ।।\nऊनत्रिंशाब्दकं प्राप्ते कृष्णांशे रणकारणम् ।। १५ ।।\nनेत्रपालस्य नगरं नानाधातुविचित्रितम् ।।\nमत्वा न्यूनपतिर्बौद्धो रुरोध नगरं शुभम् ।। १६ ।।\nसप्तलक्षयुतो राजा बौद्धसिंहो महाबलः ।।\nत्रिलक्षबलसंयुक्तैस्सार्द्धं युद्धमचीकरत् ।। १७ ।।\nसप्ताहोरात्रमभवत्सेनायुद्धं भयानकम् ।।\nयोगसिंहो भोगसिंहो विजयश्च महाबलः ।। १८ ।।\nजघान शात्रवीं सेनां बौद्धसिंहेन पालिताम् ।।\nएतस्मिन्नंतरे प्राप्ताः श्यामजापकदेशगाः ।। १९ ।।\nबौद्धा मायाविनस्सर्वे लोकमान्यप्रपूजकाः ।।\nपुनर्जातं महद्युद्धं मासमेकं तयोस्तदा ।। 3.3.29.२० ।।\nनेत्रपालाज्ञया सर्वे कृष्णांशाद्याः समागताः ।।\nकृष्णांशो बिंदुलारूढो देवः स्वहयसंस्थितः ।।२१।।\nइंदुलश्च करालाश्वे मंडलीको गजे स्थितः ।।\nगौतमश्च समायातो हरिनागरसंस्थितः ।।२२।।\nतालनश्च समायातः सिंहिन्युपरि संस्थितः ।।\nधान्यपालस्तैल्यकारो युयुत्सोरंशसंभवः ।।२३।।\nलल्लसिंहश्च बलवान्कुंतिभोजांशसंभवः ।।\nताम्बूलीयकजातीयो लक्षणानुज्ञया ययौ ।। २४ ।।\nतदा तु नेत्रसिंहश्च सप्तलक्षबलैर्वृतः ।।\nपालितश्चाष्टभिर्वीरैस्तेषां नाशाय चाययौ ।। २५ ।।\nभयभीताश्च ते बौद्धास्त्यक्त्वा देशं समन्ततः ।।\nचीनदेशमुपागम्य युद्धभूमिमकारयन् ।। २६ ।।\nतदनुप्रययुस्ते वै हूहानदमुपस्थिताः ।।\nमाघमासे तु संप्राप्ते पुनर्युद्धमवर्तत ।। २७ ।।\nश्यामदेशोद्भवा लक्षं तथा लक्षं च जापकाः ।।\nदश लक्षाश्चीनदेश्या युद्धाय समुपस्थिताः ।। २८ ।।\nकृष्णांशो लक्षसेनाढ्यो देवो लक्षसमन्वितः ।।\nनेत्रपालश्च लक्षाढयो योगभोगसमन्वितः ।। २९ ।।\nमंडलीकश्चेन्दुलेन लक्षसैन्यसमन्वितः ।।\nध्यानपालो लल्लसिंहो लक्षसैन्यान्वितः स्थितः ।। 3.3.29.३० ।।\nजननायक एवापि लक्षसैन्ययुतः स्थितः ।।\nतालनो लक्षसेनाढ्यो युद्धाय समुपागतः ।। ३१ ।।\nतत्र युद्धमभूद्घोरं बौद्धानामार्यकैस्सह ।।\nपक्षमात्रं मुनिश्रेष्ठ यमलोकविवर्द्धनम् ।। ३२ ।।\nसप्त लक्षं हता बौद्धा द्विलक्षं चार्यदेशजाः ।।\nततस्ते भयभीताश्च त्यक्त्वा युद्धं गृहं ययुः ।। ३३ ।।\nकृत्वा दारुमयीं सेनां कलयंत्रप्रभावतः ।।\nगजाश्च दशसाहस्रा सशूराः काष्ठनिर्मिताः ।। ३४ ।।\nएकलक्षं हयारूढा दारुपाश्च रणोन्मुखाः ।।\nसहस्रं महिषारूढास्सहस्रं कोलपृष्ठगाः।। ३५ ।।\nसिंहारूढास्सहस्रं च सहस्रं हंसवाहनाः।।\nकंकगोमायुगृध्राणां श्यामारूढाः पृथक्तथा ।। ३६ ।।\nउष्ट्राः सप्तसहस्राणि सशूराश्च रणोन्मुखाः ।।\nएवं सपादलक्षैश्च काष्ठसैन्यैश्च मानुषाः ।। ३७ ।।\nद्विलक्षाणि क्षयं जग्मुः कृष्णांशाद्यैः सुरक्षिताः ।।\nततो हाहाकृतं सैन्यं चार्य्याणां च ननाश तत् ।। ।। ३८ ।।\nदृष्ट्वा तत्कौतुकं रम्यं जयन्तो युद्धकोविदः ।।\nआग्नेयं शरमादाय काष्ठसैन्येषु चाक्षिपत् ।। ३९ ।।\nभस्मीभूताश्च ते सर्वे तत्रैव विलयं गताः ।।\nत्रिलक्षं क्षत्रियाः शेषा जयंतं रणकोविदम् ।।\nचक्रुर्जयरवं तत्र तुष्टुवुश्च पुनः पुनः ।। 3.3.29.४० ।।\nतदा तु चीनजा बौद्धाः कृत्वा विंशत्सहस्रकान्।। हयारूढाँल्लोहमयान्प्रेषयामासुरूर्जितान् ।। ४१ ।।\nयोगसिंहो गजारूढो धनुर्बाणधरो वली ।।\nकंठेषु लोहजान्वीरांस्ताडयामास वै तदा ।। ।। ४२ ।।\nमृतास्ते पंचसाहस्रा योगसिंहशरार्दिताः ।।\nबौद्धसिंहस्तदा शूरो दृष्ट्वा तस्य पराक्रमम् ।।\nकृत्वा लोहमयं सिंहं योगसिंहमपेषयत् ।।४३।।\nपातेन तस्य सिंहस्य स वीरो मरणं गतः ।।\nतदा तु भोगसिंहश्च हयारूढो जगाम ह ।।\nस्वभल्लेन च तं सिंहं हत्वा तत्र जगर्ज वै ।। ४४ ।।\nतदा तु बौद्धसिंहेन शार्दूलस्तत्र चोदितः ।।\nसहयो भोगसिंहश्च तेनैव मरणं गतः ।। ४५ ।।\nमातुलौ मृत्युवशगौ दृष्ट्वा स्वर्णवतीसुतः ।।\nकरालं हयमा रुह्य बौद्धसिंहमुपाययौ ।। ४६ ।।\nशरमादाय वै शीघ्रं नाम्ना संमोहनं शुभम् ।।\nमोहयित्वा रिपुबलं बौद्धसिंहसमन्वितम् ।। ४७ ।।\nबद्ध्वा तान्बौद्धसिंहादीन्नृपान्दशसहस्रकम् ।।\nकलयंत्रं च संचूर्ण्य कृष्णां शांतिकमाययौ ।। ४८ ।।\nतदा ते हर्षितास्सर्वे प्रपेष्य नगरं ययुः ।।\nतद्वेश्म योजनायामं सर्वसंपत्समन्वितम् ।।\nलुण्ठयित्वा बलात्सर्वे नृपदुर्गमुपाययुः ।। ४९ ।।\nबौद्धसिंहस्तदागत्य जयन्तेन विमोचितः ।।\nसुतां स्वां पद्मजां नाम्ना जयन्ताय ददौ मुदा ।। 3.3.29.५० ।।\nदशकोटीः सुवर्णस्य चाह्लादाय तदा धनम्।।\nसर्वैश्च बौद्धवृन्दैश्च तत्रैव शपथः कृतः ।। ५१ ।।\nआर्यदेशं न यास्यामः कदाचिद्राष्ट्रहेतवे ।।\nइत्युक्त्वा तान्प्रणम्याशु संप्रस्थानमकारयन् ।।\nत्रिलक्षैश्च युतास्ते वै नेत्रपालगृहं गताः ।। ५२ ।।\n।। ऋषयः ऊचुः ।। ।।\nइन्दुलेन कथं सूत तत्र प्राणीकृता न हि ।।\nसुप्रिया योगसिंहाद्यास्तन्नो वद विचक्षण ।। ५३ ।।\n।। सूत उवाच ।। ।।\nआगता यमलोकाद्वै कतिचित्प्राणिनो भुवि ।।\nतदा तु दुःखितो देवो महेंद्रान्तमुपाययौ ।। ५४ ।।\nदेवराज नमस्तुभ्यं सर्वदेवप्रियंकर ।।\nजयंतो जगतीं प्राप्य मृताञ्जीवयति स्वयम् ।।\nअतो वै लोकमर्यादा विरुद्धा दृश्यते भुवि ।। ५५ ।।\nइति श्रुत्वा तु वचनं महेन्द्रो देवमायया ।।\nवडवामृतमाहृत्य तथा वै स्वर्गगां गतिम् ।।\nजयंतस्य स्वपुत्रस्य मुमोद स सुरैः सह ।। ५६ ।।\nइन्दुलश्च तदा दुःखी शारदां सर्वमंगलाम् ।।\nपूजयित्वा विधानेन योगध्यान परोऽभवत् ।। ५७ ।।\nइति ते कथितं विप्र पुनः शृणु कथां शुभाम् ।।\nनेत्रपालश्च बलवान्बहुपुत्रः शुचान्वितः ।।\nदशकोटिमितं स्वर्णं तेभ्यो दत्त्वा समं समम् ।। ५८ ।।\nप्रस्थानं कारयामास चाष्टानां बलशालिनाम् ।।\nते वै द्विलक्षसैन्याढ्याः स्वगेहाय ययुर्मुदा ।। ५९ ।। ।।"
  }
]
[
  {
    "text": "।। सूत उवाच ।। ।।\nश्रावणे मासि संप्राप्ते देहलीं च महीपतिः ।।\nनागोत्सवाय प्रययौ सदैव कलहप्रियः ।। १ ।।\nदृष्ट्वा नागोत्सवं तत्र गीतनृत्यसमन्वितम् ।।\nमहीराजं नमस्कृत्य वचनं प्राह नम्रधीः ।। २ ।।\nराजन्महावतीग्रामे कीर्तिसागरमध्यगे ।।\nवामनोत्सवमत्यं तं यवव्रीहिसमन्वितः ।।\nपश्य त्वं तत्र गत्वा च ममैव वचनं कुरु ।। ३ ।।\nइति श्रुत्वा महीराजो धुंधुकारेण संयुतः ।।\nसप्तलक्षबलैर्युक्तश्चामुण्डेन समन्वितः ।।\nप्राप्तः शिरीषविपिने तत्र वासमकारयत् ।। ४ ।।\nमहीपतिस्तु नृपतिं नत्वा वै चन्द्रवंशिनम् ।।\nउवाच वचनं दुःखी धूर्तो मायाविशारदः ।। ५ ।।\nराजन्प्राप्तो महीराजो युद्धार्थी त्वामुपस्थितः ।।\nचन्द्रावलीं च तनयां ब्रह्मानंदं तवात्मजम् ।।\nदिव्यलिंगं स संपूज्य बलात्काराद्ग्रहीष्यति ।। ६ ।।\nतस्मात्त्वं स्वबलैः सार्द्धं मया सह महामते ।।\nछद्मना तं पराजित्य नगरेऽस्मिन्सुखी भव ।। ७ ।।\nइति श्रुत्वा दैव वशो राजा परिमलो बली ।।\nचतुर्लक्षबलैस्सार्द्धं निशीथे च समागतः ।। ८ ।।\nशयितान्क्षत्रियाञ्छूरान्हत्वा पंचसहस्रकान् ।।\nशतघ्नीं रोषणीं चक्रे बहुशूरविनाशिनीम् ।। ९ ।।\nतदोत्थाय महीराजः कटिमाबध्य संभ्रमात् ।।\nवैरिणं परमं मत्वा महद्युद्धमचीकरत् ।। 3.3.26.१० ।।\nयुद्ध्यंत्योः सेनयो स्तत्र मलना पुत्रगृद्धिनी ।।\nशारदामादराद्गत्वा पूजयामास भक्तितः ।। ११ ।।\nदेविदेवि महादेवि सर्वदुःखविनाशिनि ।।\nहर मे सकलां बाधां कृष्णांशं बोधयाशु च ।। १२ ।।\nजप्त्वायुतमिमं मंत्रं हुत्वा तर्पणमार्जने ।।\nकृत्वा सुष्वाप तद्वेश्मस्तदा तुष्टा स्वयं शिवा ।। १३ ।।\nमलने महती बाधा क्षयं यास्यति मा शुचः ।। १४ ।।\nइत्युक्त्वा शारदा देवी कृष्णांशं प्रति चागमत् ।।\nपुत्र ते जननी भूमिर्महीराजेन पीडिता।।\nक्षयं यास्यति शीघ्रं च तस्मात्त्वं तां समुद्धर ।। १५ ।।\nइति श्रुत्वा वचो देव्यास्स वीरो विस्मयान्वितः ।।\nदेवकीं प्रति संप्राप्तः कथयामास कारणम् ।। १६ ।।\nसा तु श्रुत्वा वचो घोरं स्वर्णवत्या समन्विता ।।\nरुरोद भृशमुद्विग्ना विलप्य बहुधा सती ।। १७ ।।\nकृष्णांशस्तु तदा दुःखी देवसिंहमुवाच ह ।।\nकिं कर्तव्यं मया वीर देह्याज्ञां दारुणे भये ।। १८ ।।\nतच्छ्रुत्वा तेन सहितो लक्षणेन समन्वितः ।।\nययौ दिग्विजयार्थेन व्याजेन च महावतीम् ।। ।। १९ ।।\nतालनो भीमसेनांशः सेनापतिरुदारधीः ।।\nसप्तलक्षबलैस्सार्द्धं विनाह्लादेन संययौ ।। 3.3.26.२० ।।\nकल्पक्ष्रेत्रमुपागम्य योगिनस्ते तदाभवन् ।।\nसेनां निवेशयामास विपिने तत्र दारुणे ।। २१ ।।\nकृष्णांशस्तालनो देवो लक्षणो बलवत्तरः ।।\nगृहीत्वा लास्यवस्तूनि युद्धभूमिमुपागमन् ।।२२।।\nसप्ताहं च तयोर्युद्धं जातं मृत्युविवर्द्धनम् ।।\nसप्तमेऽहनि ते वीरास्संप्राप्ता रणमूर्द्धनि ।।२३।।\nतस्मिन्दिने महाभाग महद्युद्धमवर्तत ।। २४ ।।\nदृष्ट्वा पराजितं सैन्यं राजा परिमलो बली ।।\nरथस्थश्चापमादाय महीराजमुपाययौ ।। २५ ।।\nयादवश्च गजारूढस्तदा चंद्रावलीपतिः ।।\nधुन्धुकारं समाहूय धनुर्युद्धमचीकरत् ।। २६ ।।\nहरिनागरमारुह्य ब्रह्मानंदो महाबल. ।।\nतारकं शत्रुमाहूय धनुर्युद्धं चकार ह ।। २७ ।।\nमर्दनं राजपुत्रं च रणजिद्ग जसंस्थितः ।।\nस्वशरैस्ताडयामास तत्सुतं च जघान ह ।। २८ ।।\nरूपणो वै सरदनं हयारूढो जगाम ह ।।\nआभीरीतनयो जातो मदनो नाम वै बली ।।\nनृहरं राजपुत्रं च शंखांशश्च जगाम ह ।। २९ ।।\nतेषु संग्राममेतेषु चामुण्डोऽयुतसैन्यपः ।।\nमहीपतेश्च वचनं मत्वा नगरमाययौ ।। 3.3.26.३० ।।\nददर्श नगरीं रम्यां चतुर्वर्णसमन्विताम् ।।\nधनधान्ययुतां वीरो देवीभक्तिपरायणः ।। ३१ ।।\nमहीपतिस्तु वै धूर्तो दुर्गद्वारि समागतः ।।\nचामुंडेन युतः पापी राजगेहमुपाययौ ।।३२।।\nमलना भ्रातरं दृष्ट्वा वचनं प्राह दुःखिता ।।\nभाद्रकृष्णाष्टमी चाद्य यवव्रीहि गृहे स्थितम् ।।३३।।\nन प्राप्तं जल संस्थाने सुपुण्ये कीर्तिसागरे ।।\nमहीराजो महापापी वामनोत्सवमागतः ।।३४।।\nविनाह्लादं च कृष्णांशं महद्दुःखमुपागतम् ।।\nइत्युक्तस्य विहस्याह ब्राह्मणोऽयं महाबली ।।\nकान्यकुब्जात्समायातः कृष्णांशेन प्रयोजितः ।।३५।।\nदेवीदत्तश्च नाम्नाऽयं स ते कार्यं करिष्यति ।।\nश्रुत्वा चंद्रावली देवी सर्वभूषणसंयुता ।।३६।।\nकामाग्निपीडितं विप्रं चामुंडं च ददर्श ह।।\nमातरं प्रति चागम्य वचनं प्राह निर्भरम्।।३७।।\nधूर्तोऽयं ब्राह्मणो मातर्निश्चयं मां हरिष्यति ।।\nकोऽयं वीरो न जानामि कथं यामि पतिव्रता ।।३८।।\nइति श्रुत्वा वचस्तस्या लज्जितस्स महीपतिः।।\nचामुंडेन युतः प्राप्तो यत्राभूत्स महारणः।।३९।।\nएतस्मिन्नंतरे ते वै ब्रह्माद्यास्तैः पराजिताः।।\nत्यक्त्वा युद्धं गृहं प्राप्तास्त्रिलक्षबलसंयुताः ।।3.3.26.४०।।\nकपाटं सुदृढं कृत्वा महाचिंतामुपाययुः ।\nमहीराजस्तु बलवान्महीपत्यनुमोदितः।।४१।।\nप्रमदावनमागत्य षष्टिलक्षबलान्वितः।।\nजुगोप तत्र बलवान्माननोत्सवहेतवे ।।\nतालनाद्याश्च चत्वारः शिरीषाख्यपुरं ययुः।।\nस्थलीभूतं च तं ग्रामं दृष्ट्वा ते विस्मयान्विताः।।\nप्रययुस्ते सुखभ्रष्टा ददृशुर्हिमदं मुनिम्।।४३।।\nप्रणम्योचुः शुचाविष्टा बलखा निर्मुने बली ।।\nक्व गतः समरश्लाघी स च कुनागरैर्युतः ।।४४।।\nश्रुत्वाह हिमदो योगी महीराजेन नाशितः ।।\nछद्मना बलखानिश्च तस्येयं सुन्दरी चिता ।।४५।।\nइति श्रुत्वा वचो घोरं कृष्णांशः शोकतत्परः ।।४६।।\nविललाप भृशं तत्र हा बन्धो धर्मजांशक ।।\nत्वदृते भूतले वासो ममातीव भयंकरः ।। ४७ ।।\nदर्शनं देहि मे क्षिप्रं नो चेत्प्राणांस्त्यजाम्यहम् ।। ४८ ।।\nइत्युक्तः स तु तद्भ्राता बलखानिः पिशाचगः ।।\nसपत्नीकस्समायातो रोदनं कृतवान्बहु ।।\nकथित्वा सर्ववृत्तान्तं यथाजातं स्ववैशसम् ।। ४९ ।।\nदिव्यं विमानमारुह्य गतो नाकं मनोरमम् ।।\nयुधिष्ठिरे तस्य कला बलखानेर्लयं गता ।। 3.3.26.५० ।।\nतदा दुःखी स कृष्णांशः कृत्वा भ्रातुस्तिलांजलिम् ।।\nमहावतीं समागत्य राजगेहमुपाययौ ।। ५१ ।।\nवेणुशब्देन कृष्णांशो ननर्त जनमोहनः ।।\nवीणाप्रवाद्यं च जगौ तालनो योगिरूपधृक ।। ५२ ।।\nमृदंगध्वनिना देवो लक्षणः कांस्यवाद्यकः ।।\nसुस्वरं च जगौ तत्र श्रुत्वा राजा विमोहितः ।। ५३ ।।\nतदा तु मलना राज्ञी दृष्ट्वा तद्वामनोत्सवम् ।।\nरुदित्वा वचनं प्राह क्व गतो मे प्रियंकरः ।। ५४ ।।\nकृष्णांशो बन्धुसहितस्त्यक्त्वा मां मन्दभागिनीम् ।।\nत्वया विरहितो देशो महीराजेन लुंठितः ।। ५५ ।।\nइत्युक्तां मलनां दृष्ट्वा कृष्णांशः स्नेह कातरः ।।\nवचनं प्राह नम्रात्मा देवि त्वं वचनं कुरु ।। ५६ ।।\nयोगिनश्च वयं राज्ञि सर्वयुद्धविशारदाः ।।\nतवेदं सकलं कार्यं कृत्वा यामो हि नैमिषम् ।। ५७ ।।\nये यवव्रीहयश्चैव तव सद्मनि संस्थिताः ।।\nगृहीत्वा योषितस्सर्वा गच्छन्तु सागरान्तिकम् ।।\nवयं तु योगसैन्येन तव रक्षां च कुर्महे ।। ५८ ।।\nइति श्रुत्वा वचस्तस्य तत्सुता च पतिव्रता ।।\nमातरं वचनं प्राह कृष्णांशोऽयं न नर्तकः ।। ५९ ।।\nपुण्डरीकनिभे नेत्रे श्यामांगं तस्य सुन्दरम् ।।\nकृष्णांशेन विना मातः को रक्षार्थं क्षमो भुवि ।।\nदुर्जयश्च महीराजः कृष्णांशेन विनिर्जितः ।। 3.3.26.६० ।।\nइति तद्वचनं श्रुत्वा मलना प्रेमविह्वला ।।\nयववीहयो निष्कास्य योषितां स्थापिताः करे ।। ६१ ।।\nजगुस्ता योषितस्सर्वाः कृष्णांशचरितं शुभम् ।।\nलक्षणः शीघ्रमागम्य योगिवेषान्स्वसैनिकान् ।।\nसज्जीकृत्य स्थितस्तत्र तालनाद्यैः सुरक्षितः ।। ६२ ।।\nकीर्तिसागरमागम्य ते वीरा बल दर्पिताः ।।\nरुरुधुः सर्वतो नारीर्दोलायुतमितस्थिताः ।। ६३ ।।\nमहीपतिस्तु कुलहा ज्ञात्वा कृष्णांशमागतम् ।।\nचंद्रवंशिनमागम्य सपुत्रश्च रुरोद ह ।। ६४ ।।\nयोगिभिस्तैर्महाराज लुंठिताः सर्वयोषितः ।।\nमलना संहृता तत्र तथा चंद्रावली सुता ।। ६५ ।।\nमहीराजस्य ते सैन्या योगिवेषास्समागताः ।।\nतारकाय सुतां प्रादान्महीराजाय मत्स्वसाम् ।। ६६ ।।\nइति श्रुत्वा वचो घोरं ब्रह्मानन्दो महाबलः ।।\nलक्षसैन्यान्वितस्तत्र ययौ रोषसमन्वितः ।। ६७ ।।\nमहीराजस्तु कलही सैन्यायुतमहात्मजः ।।\nरक्षितः कामसेनेन तथा रणजिता ययौ ।। ६८ ।।\nतयोश्चासीन्महयुद्धं सेनयोरुभयोर्भुवि ।।\nतालनो योगिवेषश्च ब्रह्मानंदमुपाययौ ।। ६९ ।।\nलक्षणश्चाभयं शूरं देवसिंहो महीपतिम् ।।\nजित्वा बद्ध्वा च मुदितौ कामसेनस्समागतः ।। 3.3.26.७० ।।\nलक्षणः कामसेनं च देवो रणजितं तदा ।।\nबद्ध्वा तत्र स्थितौ वीरौ शत्रूसैन्यक्षयंकरौ ।। ७१ ।\nएतस्मिन्नंतरे ब्रह्मा बद्ध्वा वै तालनं बली ।।\nलक्षणान्तमुपागम्य धनुर्युद्धमचीकरत् ।। ७२ ।।\nलक्षणं छिन्नधन्वानं पुनर्बद्ध्वा महाबलः ।।\nदेवसिंहमुपागम्य मूर्छितं तं चकार ह ।। ७३ ।।\nहाहाभूते योगिसैन्ये प्रद्रुते सर्वतो दिशम् ।।\nकृष्णांशो योषितस्सर्वा वचनं प्राह नम्रधीः ।। ७४ ।।\nब्रह्मानन्दोऽयमायातो मम सैन्य क्षयंकरः ।।\nतस्माद्यूयं मया सार्द्धं गच्छाशु च तं प्रति ।। ७५ ।।\nइत्युक्त्वा तास्समादाय ब्रह्मानन्दमुपाययौ ।।\nतयोश्चासीन्महद्युद्धं नरनारायणां शयोः ।। ७६ ।।\nकृष्णांशस्तत्र बलवान्नभोमार्गेण तं प्रति ।।\nरथस्थं च समागम्य मोहयामास सोऽसिना ।। ७७ ।।\nतदा तु मूर्छिते तस्मिन्मोचयित्वा च ता मुदा ।।\nयोगी सैन्यान्वितो युद्धात्पलायनपरोऽभवत् ।। ७८ ।।\nपराजिते योगिसैन्ये ब्रह्मानंदो महाबलः ।।\nयोषितस्ताः समादाय स्वगेहाय दधौ मनः ।। ७९ ।।\nमहीराजस्तु संप्राप्तो महीपत्यनुमोदितः ।।\nरुरोध सर्वतो नारीः शिवदत्तवरो बली ।। 3.3.26.८० ।।\nनृहरश्चाभयं शूरं मर्दनश्चैव रूपणम् ।।\nमदनं वै सरदनो ब्रह्मानंदं च तारकः ।। ८१ ।।\nचामुण्डः कामसेनं च धनुर्युद्धमचीकरत् ।।\nतदाभयो महावीरो धुन्वंतं नृहरं रिपुम् ।। ८२ ।।\nछित्त्वा धनुस्तमागत्य खड्गयुद्धमचीकरत् ।।\nनृहरः खड्गरहितोऽभवद्युद्धपराङ्मुखः ।।\nतमाह वचनं क्रुद्धोऽभयो युद्धार्थमुद्यतः ।। ।। ८३ ।।\nभवान्वै मातृष्वस्रीयो महीराजस्य चात्मजः ।। ८४ ।।\nक्षत्रियाणां परं धर्मं कथं संहर्तुमिच्छति ।।\nइति श्रुत्वा तु नृहरो गृहीत्वा परिघं रुषा ।। ८५ ।।\nजघान तं च शिरसि स हतः स्वर्गमाययौ ।।\nस च वै कृतवर्मांशो विलीनः कृतवर्मणि ।। ८६ ।।\nमदनं गोपजातं च हत्वा सरदनो बली ।।\nजयशब्दं चकारोच्चैर्पुनर्हत्वा रिपोर्बलम् ।।\nउत्तरांशश्च स ज्ञेयो मदनश्चोत्तरे लयः ।। ८७ ।।\nरूपणश्च समागत्य मूर्छयित्वा च मर्दनम् ।।\nपुनस्सरदनं प्राप्य खड्गयुद्धं चकार ह ।। ८८ ।।\nब्रह्मानंदश्च बलवान्स बद्ध्वा तारकं रुषा ।।\nमहीराजान्तमागम्य धनुर्युद्धं चकार ह ।। ८९ ।।\nनृहरं रणजित्प्राप्य स्वभल्लेन तदा रुषा ।।\nजघान समरश्लाघी महीराजसुतं शुभम् ।।3.3.26.९०।।\nस वै दुश्शासनांशश्च मृतस्तस्मिन्समागतः ।। ९१ ।।\nनिहते नृहरे बंधौ मर्दनः क्रोधतत्परः ।।\nस्वशरैस्ताडयामास सात्यकेरंशमुत्तमम् ।। ९२ ।।\nछित्त्वा तान्रणजिच्छूरस्स वै परिमलोद्भवः ।।\nस्वभल्लेन शिरः कायान्मर्दनस्य स चाहरत् ।। ९३ ।।\nमृतेऽस्मिन्मर्दने वीरे तदा सरदनो बली ।।\nताडयामास तं वीरं स्वभल्लेनैव वक्षसि ।। ९४ ।।\nमहत्कष्टमुपागम्य रणजिन्मलनोद्भवः ।।\nस्वखङ्गेन शिरः कायादपाहरत वैरिणः ।। ९५ ।।\nत्रिबंधौ निहते युद्धे तारकः क्रोधमूर्छितः ।।\nरथस्थश्च रथस्थं च ताडयामास वै शरैः ।। ९६ ।।\nछित्त्वा बाणं च रणजित्तथैव च रिपोर्द्धनुः ।।\nत्रिशरैस्ताडयामास कर्णांशं तारकं हृदि ।। ९७ ।।\nअमर्षवशमापन्नो यथा दंडैर्भुजंगमः ।।\nध्यात्वा च शंकरं देवं विषधौतं शरं पुनः ।। ९८ ।।\nसंधाय तर्जयित्वा च शत्रुकंठमताडयत् ।।\nतेन बाणेन रणजित्त्यक्त्वा देहं दिवं गतः ।। ९९ ।।\nहते तस्मिन्महावीर्ये ब्रह्मानंदश्च दुःखितः ।।\nमहीराजभयाद्ब्रह्मा पुरस्कृस्य च योषितः ।।\nसंध्याकाले तु संप्राप्ते भाद्रकृष्णाष्टमीदिने ।। 3.3.26.१०० ।।\nकपाटं सुदृढं कृत्वा सैन्यैः षष्टिसहस्रकैः ।।\nसार्द्धं गेहमुपागम्य शारदां शरणं ययौ ।। १०१ ।।\nमहीराजस्तु बलवान्पुत्रशोकेन दुःखितः ।।\nसंकल्पं कृतवान्घोरं शृण्वतां सर्वभूभृताम् ।। १०२ ।।\nशिरीषाख्यपुरं रम्यं यथा शून्यं मया कृतम् ।।\nतथा महावती सर्वा ब्रह्मानंदादिभिस्सह ।।\nक्षयं यास्यंति मद्बाणैः सर्वे ते चंद्रवंशिनः ।। १०३ ।।\nइत्युक्त्वा धुंधुकारं वै चाह्वयामास भूपतिः ।।\nपंचलक्षबलैस्सार्द्धं शीघ्रमागम्यतां प्रिय ।। १०४ ।।\nइति श्रुत्वा धुंधुकारो गत्वा शीघ्रं च देहलीम् ।।\nउषित्वा सप्त दिवसान्युद्धभूमिमुपागमत् ।। १०५ ।।\nतदाष्टलक्षसहितो महीराजो महाबलः ।।\nतारकेण च संयुक्तो युद्धाय समुपाययौ ।। १०६ ।।"
  }
]
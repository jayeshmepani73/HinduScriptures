[
  {
    "text": "सूत उवाच ।। ।।\nनवमाब्दं वयः प्राप्ते कृष्णांशो बलवत्तरः ।।\nपठित्वान्वीक्षिकीं विद्यां चतुःषष्टिकलास्तथा ।। १ ।।\nधर्मशास्त्रं तथैवापि सर्वश्रेष्ठं बभूव ह ।।\nतस्मिन्काले भृगुश्रेष्ठ महीराजो नृपोत्तमः ।। २ ।।\nकरार्थं प्रेषयामास स्वसैन्यं च महावतीम् ।।\nते वै लक्षं महाशूराः सर्वशस्त्रास्त्रधारिणः ।। ३ ।।\nऊचुः परिमलं भूपं शृणु चंद्रकुलोद्भव ।।\nसर्वे च भारते वर्षे ये राजानो महाबलाः ।। ४ ।।\nषडंशं करमादायास्मद्राजाय ददंति वै ।।\nभवान्करे हि तस्यैव योग्यो भवति सांप्रतम् ।। ५।।\nअद्यप्रभृति चेद्राज्ञे तस्मै दद्यात्करं न हि ।।\nमहीराजस्य रौद्रास्त्रैः क्षयं यास्यति सैनिकैः ।। ६ ।।\nये भूपा जयचंद्रस्य पक्षगास्ते हि तद्भयात् ।।\nददंते भूमिराजाय दंडं तन्मानसत्कृताः ।। ७ ।।\nइति श्रुत्वा स नृपतिस्तस्मै राज्ञे महात्मने।।\nकरं षडंशमादाय ददौ प्रीतिसमन्वितः ।। ८ ।।\nदशलक्षमितं द्रव्यं गृहीत्वा ते समाययुः ।।\nमहीराजः प्रसन्नात्मा पूर्ववैरमपाहरत् ।। ९ ।।\nतदा ते लक्षशूराश्च कान्यकुब्जमुपाययुः ।।\nजयचंद्रं तु नत्वोचुः शृणु लक्षणकोविद ।। 3.3.10.१० ।।\nपृथ्वीराजो महाराजो दंडं त्वत्तः समिच्छति ।।\nइत्युक्तस्तैर्वैष्णवास्त्री लक्षणस्तानुवाच ह ।। ११ ।।\nमद्देशे मंडलीकाश्च बहवः संति सांप्रतम् ।।\nभूमिराजो मांडलिको मयि जीवति मा भवेत् ।। १२ ।।\nइत्युक्त्वा वैष्णवास्त्रं तान्क्रुद्धः स च समादधत् ।।\nतदस्त्रज्वालतः सर्वे भयभीता प्रदुद्रुवुः ।। १३ ।।\nमहीराजस्तु तच्छ्रुत्वा महद्भयमुपागमत् ।।\nदशाब्दं च वयः प्राप्ते कृष्णांशे मल्लकोविदे ।। १४ ।।\nनानामल्लाः समाजग्मुस्तेन राज्ञैव सत्कृताः ।।\nतेषां मध्ये स कृष्णांशो बाहुशाली बभूव ह ।। १५ ।।\nउर्वीयाधिपतेः पुत्रः षोडशाब्दवया बली ।।\nशतमल्लैश्च सहितः कदाचित्स समागतः ।। १६ ।।\nपितृष्वसृपतिं भूपं नत्वा नाम्नाऽभयो बली ।।\nउवाच शृणु भूपाल कृष्णोऽयं मदमत्तरः ।। १७ ।।\nतेन सार्द्धं भवेन्मल्लयुद्धं मम नृपोत्तम ।।\nइति वज्रसमं वाक्यं श्रुत्वा राजा भयातुरः ।। १० ।।\nउवाच श्यालजं प्रेम्णा भवान्युद्धविशारदः ।।\nअष्टाब्दोऽयं सुतः स्निग्धो मम प्राणसमो भुवि ।। १९ ।।\nक्व भवान्वज्रसदृशः क्व सुतोऽयं सुकोमलः ।।\nअन्यैर्मल्लैर्मदीयैश्च सार्द्धं योग्यो भवान्रणे ।।3.3.10.२०।।\nइति श्रुत्वा नृपः स्यालो महीपतिरिति स्मृतः ।।\nस तमाह रुषाविष्टो बालोऽयं बलवत्तरः ।। २१ ।।\nशृणु तत्कारणं भूप यथा ज्ञातो मया शिशुः ।।\nआगस्कृतं महीराजं मत्वा सतिलकः सुतम् ।। २२ ।।\nपंडितांश्च समाहूय मुहूर्तं पृष्टवान्मुदा ।।\nगणेशो नाम मतिमाञ्ज्योतिश्शास्त्रविशारदः ।। २३ ।।\nलक्षणं वचनं प्राह महीराजमनुत्तमम् ।।\nशिवदत्तवरो राजन्कुबेर इव सांप्रतम् ।। २४ ।।\nकृष्णांशस्तस्य योग्योऽयं देशराजसुतोऽवरः ।।\nनान्योऽस्ति भूतले राजन्सत्यं सत्यं ब्रवीम्यहम् ।।। २५ ।।\nतच्छ्रुत्वा लक्षणो वीरः पूर्वे बर्हिष्मतीं प्रति ।।\nकल्पक्षेत्रं दक्षिणे च भूमिग्रामं तु पश्चिमे ।। २६ ।।\nउत्तरे नैमिषारण्यं स्वकीयं राष्ट्रमादधत् ।।\nअतः श्रेष्ठः कुमारोऽयं कान्यकुब्जे मया श्रुतः ।। २७ ।।\nनागोत्सवे च भूपाल पंचम्यां च नभस्सिते ।।\nदृश्यमात्रं कुमारांगं तस्माद्योग्यो ह्ययं सुतः ।। २८ ।।\nइति श्रुत्वा स कृष्णांशो वाक्छरेण प्रपीडितः।\nअभयं भुजयोः शीघ्रं गृहीत्वा सोऽयुधद्बली ।। २९ ।।\nक्षणमात्रं रणं कृत्वा भूमिमध्ये तमक्षिपत् ।।\nअभयस्य भुजो भग्नस्तत्र जातो बलेन वै ।। 3.3.10.३० ।।\nमूर्च्छितं स्वसुतं ज्ञात्वा खड्गहस्तो महीपतिः ।।\nप्रेषयामास तान्मल्लान्कृष्णांशस्य प्रहारणे ।। ३१ ।।\nरुषाविष्टांश्च ताञ्ज्ञात्वा कृष्णांशो बलवत्तरः ।।\nतानेकैकं समाक्षिप्य विजयी स बभूव ह ।। ३२ ।।\nपराजिते मल्लबले खड्गहस्तो महीपतिः ।।\nमरणाय मतिं चक्रे कृष्णांशस्य प्रभावतः ।।३३।।\nज्ञात्वा तमीदृशं भूपं वारयामास भूपतिः ।।\nअभयं नीरुजं कृत्वा प्रेम्णा गेहमवासयत् ।। ३४ ।।\nनवाब्दांगे च कृष्णांशे चाह्लादाद्याः कुमारकाः।।\nमृगयार्थे दधुश्चित्तं तमूचुर्भूपतिं प्रियम् ।।३५।।\nनमस्ते तात भूपाग्र्य सर्वानंदप्रदायक ।।\nअस्मभ्यं त्वं हयान्देहि मत्प्रियान्करुणाकर ।। ३६ ।।\nइति श्रुत्वा वचस्तेषां तथेत्युक्त्वा महीपतिः ।।\nभूतले वासिनोऽश्वान्वै दिव्यान्राट् चतुरो वरान् ।। ३७ ।।\nददौ तेभ्यो मुदा युक्तो हरिणीगर्भसंभवान् ।।\nऋषय ऊचुः ।।\nत्वन्मुखेन श्रुतं सूत हरिणी वडवा यथा।।३८ ।।\nभीष्मसिंहाय संप्राप्ता शक्राद्देवेशतो मुने ।।\nइदानीं श्रोतुमिच्छामः कुतो जातास्तुरंगमाः ।। ३९ ।।\nदिव्यांगा भूषणापन्ना नभस्सलिलगामिनः ।।\n।। सूत उवाच ।।\nदेशराजेन भूपेन पुरा धर्मयुतेन वै।।3.3.10.४०।।\nसेवनं भास्करस्यैव कृतं च द्वादशाब्दिकम् ।।\nसेवान्ते भगवान्सूर्यो वरं ब्रूहि तमब्रवीत्।। ।। ४१ ।।\nप्राह देव नमस्तुभ्यं यदि देयो वरस्त्वया ।।\nहयं दिव्यमयं देहि नभस्थलजलातिगम् ।। ४२ ।।\nतथेत्युक्त्वा रविः साक्षाद्ददौ तस्मै पपिहकम् ।।\nलोकान्पाति पपीर्ज्ञेयस्तस्येदं नाम चोत्तमम् ।। ४३ ।।\nअतः पपीहको नाम लोकपालनकर्मवान् ।।\nस हयो मदमत्तश्च हरिणीं दिव्यरूपिणीम् ।। ४४ ।।\nबुभुजे स्मरवेगेन तस्यां जातास्तुरंगमाः ।।\nमनोरथश्च पीतांगः करालः कृष्णरूपकः ।। ४५ ।।\nएकगर्भे समुद्भूतौ शैब्यसुग्रीवकांशकौ ।।\nयस्मिन्दिने समुद्भूतौ जिष्णुविष्णुकलांशतः ।। ६ ।।\nतदा जातौ हरिण्याश्च मेघपुष्पबलाहकौ ।।\nबिन्दुलश्च सुवर्णांगः श्वेतांगो हरिनागरः।। ४७ ।।\nदिव्यांगास्ते हि चत्वारः पूर्वं जाता महाबलाः ।।\nपश्चादंशावताराश्च जातास्तेषां महात्मनाम् ।। ४८ ।।\nइति ते कथितं विप्र शृणु तत्र कथां शुभाम् ।।\nभूतले ते हयाः सर्वे प्राप्ताश्चोपरिभूमिगाः ।। ४९ ।।\nदेवसिंहाय बलिने ददौ चाश्वं मनोरथम् ।।\nआह्लादाय करालं च कृष्णांशायैव बिन्दुलम् ।। 3.3.10.५० ।।\nब्रह्मानंदाय पुत्राय प्रददौ हरिनागरम् ।।\nते चत्वारो हयारूढा मृगयार्थं वनं ययुः ।। ५१ ।।\nहरिणीं वडवां शुभ्रां बलखानिः समारुहत् ।।\nतदनु प्रययौ वीरो वनं सिंहनिषेवितम् ।। ५२ ।।\nआह्लादेनैव शार्दूलो हतः प्राणिभयंकरः ।।\nदेवसिंहेन सिंहश्च सूकरो बलखानिना ।। ५३ ।।\nब्रह्मानंदेन हरिणो हतस्तत्र महावने ।।\nमृगाः शतं हतास्तैश्च तान्गृहीत्वा गृहं ययुः ।। ५४ ।।\nएतस्मिन्नंतरे देवी शारदा च शुभानना ।।\nमृगी स्वर्णमयी भूत्वा तेषामग्रे प्रधाविता ।।५५।।\nदृष्ट्वा तां मोहिताः सर्वे स्वैः स्वैर्बाणैरताडयन् ।।\nशरास्तु संक्षयं जग्मुर्मृग्यंगे बलवत्तराः ।।५६।।\nआह्लादाद्याश्च ते शूरा विस्मिताश्च बभूविरे ।।\nतस्मिन्काले स कृ्ष्णांगो बाणेनैव ह्यताडयत् ।।५७।।\nतदा च पीडिता देवी भयभीता ययौ वनम् ।।\nकृष्णांशः क्रोधताम्राक्षस्तत्पश्चात्प्रययौ बली ।।५८।।\nवनांतरं च संप्राप्य देवी धृत्वा स्वकं वपुः ।।\nतमुवाच प्रसन्नाक्षी परीक्षा ते मया कृता ।। ५९ ।।\nयदा ते च भयं भूयात्तदा त्वं मां सदा स्मर ।।\nसाधयिष्यामि ते कार्यं कृष्णांशो हि भवान्विभुः ।। 3.3.10.६० ।।\nइत्युक्त्वान्तर्हिता देवी शारदा सर्वमंगला ।।\nकृष्णांशस्तु ययौ गेहं तैश्च सार्द्धं मुदा युतः ।। ६१ ।।\nतदा पराक्रमं तेषां दृष्ट्वा राजा सुखोऽभवत् ।।\nगृहे गृहे च सर्वेषां लक्ष्मीर्देवी समाविशत् ।। ६२ ।। ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये दशमोऽध्यायः ।। १० ।।"
  }
]
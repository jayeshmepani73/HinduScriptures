[
  {
    "text": "।। सूत उवाच ।। ।।\nजम्बुको नाम भूपालो महीराजो भयातुरः ।।\nकालियेन युतः प्राप्तो नर्मदायास्तटे शुभे ।। १ ।।\nपार्थिवैः पूजयामास देवदेवं पिनाकिनम् ।।\nषण्मासान्ते महादेवो जम्बुकं प्राह भूपतिम् ।। २ ।।\nवरं वरय तेऽभीष्टं भूप आह कृतांजलिः ।।\nअजितत्वं नृपैः सर्वैर्देहि मे करुणानिधे ।। ३ ।।\nतथेत्युक्त्वा महादेवस्तत्रैवान्तर्हितोभवत् ।।\nकालियस्त त्सुतो लब्ध्वा वीरो माहेश्वरं वरम् ।। ४ ।।\nमोहनं सर्वसैन्यानां पितुरंतिकमाययौ ।।\nपितरं प्राह नम्रात्मा देह्याज्ञां तात मत्प्रियाम् ।। ५ ।\nगमिष्यामि बलैः सार्द्धं गंगां शुद्धजलां शुभाम् ।।\nतथेत्युक्त्वा पिता तस्मै ययौ तु स्वं निवेशनम् ।। ६ ।।\nभगिनीं प्राह बलवान्विजयैषिणि शोभने ।।\nकिमिच्छसि शुभं वस्तु तदाज्ञां देहि मा चिरम् ।। ७ ।।\nसाह ग्रैवेयकं हारं मणिमुक्ताविभूषितम् ।।\nमत्प्रियं देहि मे वीर तथेत्युक्त्वा ययौ गृहात् ।। ८ ।।\nकालियो लक्षतुरगैः संयुतस्त्वरितोऽगमत् ।।\nप्राप्य गंगां सागरगां कृत्वा स्नानं विधानतः ।। ९ ।।\nदत्त्वा दानानि विप्रेभ्यो जयचन्द्रपुरीं ययौ ।।\nनिर्धनः समभूद्राजा बाहुशाली महाबलः ।। 3.3.8.१० ।।\nकान्यकुब्जे महाहारौ न प्राप्तो बहुमूल्यकः ।।\nतदोर्वीयाधिपेनैव महीशेन प्रबोधितः ।।११।।\nययौ महावतीं रम्यां शिवदत्तवरो बली ।।\nरुरोध नगरीं सर्वां श्रुत्वा राजा भयातुरः ।।१२।।\nरुद्रं कपर्दिनं शंभुं शरण्यं शरणं ययौ ।।\nशिवाज्ञया नृपो धीमान्बलैः षष्टिसहस्रकैः ।। १३ ।।\nसार्द्धं पुराद्बहिर्यातस्त्रिभिः शूरैः सुरक्षितः ।।\nतस्य नागाः सहस्रं च देशराजश्च तत्पतिः ।। १४ ।।\nहयाः षोडशसाहस्रा वत्सराजस्तु तत्पतिः ।।\nशेषाः पदातयस्तस्य तालनेनैव रक्षिताः ।। १५ ।।\nप्रनष्टो मुलं युद्धं तेषां वीरवरक्षयम् ।।७\nअहोरात्रप्रमाणेन महद्घोरमवर्तत ।। १६ ।।\nते हत्वा शात्रवीं सेनां चक्रुर्जयरवान्मुहुः ।।\nभयार्ता नार्मदेयाश्च माहिष्मतिनिवासिनः ।। १७ ।।\nदुद्रुवुः सर्वतो विप्र दृष्ट्वा तान्कालियो नृपः ।।\nआश्वास्य प्रययौ युद्धमर्द्धसैन्यसमन्वितः ।। १८ ।।\nहृदि कृत्वा महादेवं मोहनं बाणमादधत् ।।\nसिद्धमन्त्रप्रभावेण मोहितास्ते बभूविरे ।। १९ ।।\nशेषास्ते शत्रवः सर्वे रिपुघाताय संययुः ।।\nअलसांस्तान्कपालेषु जघ्नुस्ते भयवर्जिताः ।। 3.3.8.२० ।।\nभीष्मसिंहस्तथा दृष्ट्वा बोधयामास सैनिकान् ।।\nसूर्यदत्तेन बाणेन संज्ञाख्यानेन तत्र वै ।। ।। २१ ।।\nभैरवाख्येन भल्लेन शत्रुदेहमताडयत् ।।\nमूर्च्छितः सोऽपतद्वीरो गजपृष्ठे शरार्दितः ।। २२ ।।\nतदा माहिष्मती सेना निर्ययौ सा दिशौ दश ।।\nमुहूर्तं कश्मलं प्राप्य पुनरुत्थाय कालियः ।। २३ ।।\nभल्लेन तच्छिरः कायादपाहरत भूमिपः ।।\nहते तस्मिन्महावीर्ये तालनाद्या महा बलाः ।। २४ ।।\nकालियं ते पराजित्य तं शत्रुं प्रत्यषेधयन् ।।\nमहाकष्टान्वितो भूपो ध्यात्वा मनसि शंकरम् ।। २५ ।।\nमोहयित्वा रिपून्सर्वान् ययौ स्वं निवेशनम् ।।\nअर्द्धसैन्येन सहिता हतशेषास्त्रयस्तथा ।। २६ ।।\nतदा परिमलो राजा दृष्ट्वा शत्रुपराजयम् ।।\nपरिष्वज्य महावीरान्स्व गेहं पुनराययौ ।। २७ ।।\nजयचन्द्रस्तु तच्छुत्वा परं विस्मयमागतः ।।\nतालनं च समाहूय सेनाधीशमकरायत् ।। २८ ।।\nभीष्मसिंहे गते लोके पंचमासान्तरे नृपे ।।\nतत्पत्नी जनयामास पुत्ररत्नं शुभाननम् ।। २९ ।।\nसा तु गुर्जरभूपस्य तनयाख्या मदालसा ।।\nदिव्यं पुत्रं समालोक्य मुमुदे सगणा भृशम् ।। 3.3.8.३० ।।\nश्रुत्वा तज्जन्म नृपतिर्विततार धनं बहु ।।\nआहूय गणकान्प्राज्ञाञ्जातकर्म ह्यकारयत् ।। ३१ ।।\nसहदेवांश एवासौ भुवि जातः शिवाज्ञया ।।\nदेवसिंहः कृतो नाम गणकैः शास्त्रचिंतकैः ।। ३२ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चयेऽष्टमोऽध्यायः ।। ८ ।।"
  }
]
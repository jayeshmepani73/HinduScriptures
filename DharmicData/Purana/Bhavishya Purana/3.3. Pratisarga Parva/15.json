[
  {
    "text": "।। सूत उवाच ।। ।।\nइन्दुले स्वर्गसंप्राप्ते ते वीराः शोककातराः ।।\nशारदां पूजयामासुः सर्वलोकनिवासिनीम् ।। १ ।।\nजप्त्वा सप्तशती स्तोत्रं त्रिसन्ध्यं प्रेमभक्तितः ।।\nध्यानेनानन्दमापन्नास्तदा सप्तशतेहनि ।। २ ।।\nसामन्तद्विजपुत्रश्च चामुण्डो नाम विश्रुतः ।।\nसोऽष्टवर्षवया भूत्वा पूजयामास चण्डिकाम् ।। ३ ।।\nद्वादशाब्दे ततो जाते त्रिचरित्रस्य पाठतः ।।\nपरीक्षार्थं तु भक्तानां साक्षान्मूर्तित्वमागता ।। ४ ।।\nकुंडिकेयं च भो भक्ताः पूरयामि च तामहम् ।।\nयूयं तु मनसोपायैः कुरुध्वं पूरणे मतिम् ।। ५ ।।\nसुखखानिस्तु बलवान्मधुपुष्पैस्तथा फलैः ।।\nकुण्डिकां पूरया मास न पूर्णत्वमुपागता ।।\nबलखानिस्तथा मांसैर्मूलशर्मा तु रक्तकैः ।। ६ ।।\nदेवकी च तदा हव्यैश्चन्दनादिभिरर्चनैः ।।\nकुण्डिकां पूरयामास न पूर्णत्वमुपागता ।। ७ ।।\nआह्रादश्चैव सर्वांगैरुदयः शिरसा स्वयम् ।।\nकुण्डिकां पूरयामास तदा पूर्णत्वमागता ।। ८ ।।\nउवाच वचनं देवी स्वभक्तान्भक्तवत्सला ।।\nसुखाखाने भवान्वीरो भविष्यति सुरप्रियः ।। ९ ।।\nबलखानिर्महावीरो दीर्घे काले स मृत्युभाक् ।।\nमूलशर्मा तु बलवान्रक्तबीजो भविष्यति ।। 3.3.15.१० ।।\nदेवकी च भवेद्देवी चिरकालं स्वलोकगा ।।\nआह्लादश्चैव कृष्णांशस्तयोर्मध्ये द्वयं वरम् ।।\nएकस्तु देववत्प्रोक्तो बलाधिक्यो द्वितीयकः ।। ११ ।।\nनिष्कामोऽयं देवसिंहो मृतो मोक्षत्वमाप्नुयात् ।।\nइत्युक्त्वान्तर्दधे माता ते सर्वे तृप्तिमागताः ।। १२ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये पञ्चदशोऽध्यायः ।। १५ ।।"
  }
]
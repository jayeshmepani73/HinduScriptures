[
  {
    "text": "।। सूत उवाच ।। ।।\nसप्तविंशाब्दके प्राप्ते कृष्णांशे सर्वमंगले ।।\nभाद्रकृष्णदशम्यां च मलना शोककातरा ।।\nजननायकमाहूय वचनं प्राह दुःखिता ।। १ ।।\nअये कच्छपदेशीय गोतमान्वयसंभव ।।\nहरिनागरमारुह्य कान्यकुब्जं व्रजाधुना ।। २ ।।\nपुत्रमाह्लादमाहूय सानुजं मत्प्रियंकरम् ।।\nइति श्रुत्वा तु वचनं हृदि संचिंत्य त्रै पुनः ।। ३ ।।\nमलनां दुःखितां प्राह न त्वायास्यति स प्रभुः ।।\nराज्ञः परिमलस्यैव वाक्यं मत्वा सुदुःखदम् ।। ४ ।।\nइति श्रुत्वा तु वचनं रुरोद मलना सती ।।\nपुनर्मूर्च्छां गता भूमौ जीवनं त्यक्तुमुद्यता ।। ५ ।।\nहा रामांश महाबाहो वत्स कृष्णांश सुन्दर ।।\nक्व गतौ सह देवक्या त्यक्त्वा मां मंदभागिनीम् ।।६।।\nतदा परिमलापुत्रो दृष्ट्वा राज्ञीं तथा गताम् ।।\nबहुधाश्वास्य बलवान्कान्यकुब्जपुरं ययौ ।। ७ ।।\n।। ऋषय ऊचुः ।। ।।\nत्वया परिमलापुत्रस्संप्रोक्तो जननायकः ।।\nरोमहर्षण नो ब्रूहि सोऽयं कस्तेन किं कृतम् ।। ८ ।।\n।। सूत उवाच ।। ।।\nइंद्रप्रस्थपुरेवात्सीत्प्रद्योतः कथितो मया ।।\nपिता परिमलस्यैवामात्योऽनंगमहीपतेः ।। ९ ।।\nतस्य कन्या समाजाता नाम्ना परिमला मुने ।।\nदुःशलांशसमुद्भूता रंभेव सुकुमारिका ।। 3.3.27.१० ।।\nतद्विवाहार्थमुद्योगः कृतः पित्रा स्वयंवरः ।।\nपुत्रः कच्छपभूपस्य स नाम्ना कमलापतिः ।।\nतामुद्वाह्म विधानेन स्वगेहाय ययौ मुदा।। ११ ।।\nतयोस्समागमो जातः पुत्रोऽयं जननायकः ।।\nशत्रुविद्यापरः शूरः खड्गयुद्धविशारदः ।।१२।।\nजित्वा भूपान्बलाद्वीरः सिंधुतीरलनिवासिनः ।।\nषडंशकरमादाय पितृराज्यमुपस्थितः ।।१३।।\nएकदा तु महीराजः स्वसैन्यपरिवारितः ।।\nकच्छदेशमुपागम्य करार्थं समुपस्थितः ।।१४।।\nतयोश्चासीन्महद्युद्धं जननायकभूपयोः।।\nमासान्ते सूर्यवंशीयो महीराजेन निर्जितः ।। १५ ।।\nत्यक्त्वा राष्ट्रं च सकुलः संप्राप्तश्च महावतीम् ।।\nपरिमलस्तु तदा राजा तस्मै ग्रामं शुभं ददौ ।। १६ ।।\nनिवासं कृतवांस्तत्र स्वनाम्ना प्रथितं भुवि ।।\nस वै कच्छपदेशीयो ययौ परिमलाज्ञया।। १७ ।।\nतदासौ च महीराजो महीपत्यनुमोदितः ।।\nचामुंडं शीघ्रमाहूय लक्षसैन्यसमन्वितम् ।।\nआदेशं कृतवान्राजा तस्य बंधनहेतवे ।। १८ ।।\nस च नेत्रवतीकूले संप्राप्ते लक्ष सैन्यपः ।।\nरुरोध सूर्यवंशीयं जननायकमुत्तमम् ।।१९।।\nस तदा खड्गमादाय बाहुशाली यतेंद्रियः ।।\nतत्र शूरशतं हत्वा नभोमार्गमुपाययौ ।।3.3.27.२०।।\nसेनापतेश्च मुकुटं गजस्थस्य गृहीतवान् ।।\nलज्जितः स तु चामुंडो वचनं प्राह नम्रधीः ।।२१।।\nभवान्वृत्तिकरो मह्यं क्षत्रियो ब्राह्मणस्य वै ।।\nदेहि मे मुकुटं वीर चिरं जीव सुखी भव।।२२।।\nइति श्रुत्वा स विनयं दत्त्वा तस्मै शुभं वसु ।।\nकुठारनगरे प्राप्तो वामनेन सुरक्षितः ।।२३।।\nदृष्ट्वा तत्र वटच्छायां श्रमेणातीव कर्षितः।।\nसुष्वाप निर्भयो वीरस्तत्र स्थाने सुखप्रदे ।। २४ ।।\nतदा तु वामनो ज्ञात्वा स्वदूतैस्तत्र कारणम् ।।\nवस्त्राण्याच्छाद्य चागम्य चाहरद्धरिनागरम् ।। २५ ।।\nहृते तस्मिंश्च दिव्याश्वे प्रबुद्धो जननायकः ।।\nचिंतामवाप्य महतीं रोदनं कृतवान्बहु ।। २६ ।।\nअश्वांघ्रिचिह्नमालोक्य वामनं प्राप्य निर्भयः ।।\nवचनं प्राह नम्रात्मा नृपं गौरान्वयोद्भवम् ।। २७ ।।\nक्षत्रियाणां हि संहास्यो भयदो भुवि सर्वदा ।।\nस भवान्राजनीतिज्ञो देहि मेऽश्वं सुखी भव ।।२८।।\nनो चेत्त्वां वै सनगरं कृष्णांशः क्षपयिष्यति ।।\nइति श्रुत्वा तु वचनं वामनो गौरवंशजः।।२९।।\nभयभीतो विनिश्चित्य प्रददौ हरिनागरम् ।। 3.3.27.३० ।।\nप्रतोदं स्वर्णरचितं नानारत्नसमन्वितम् ।।\nलोभाच्च न ददौ राजा मृषा शपथकारकः ।।३१ ।।\nतदा परिमलापुत्रः कुंठितः प्राह भूपतिम् ।।\nप्रतोदलोभात्ते राजन्क्षयं दुर्गो गमिष्यति ।। ३२ ।।\nइत्युक्त्वा प्रययौ वीरः कान्यकुब्जं महोत्तमम्।।\nलक्षणो हस्तिनीसंस्थो वचनं प्राह गर्वितः ।।\nकस्त्वं प्राप्तो हयारूढो निर्भयः क्षत्रियोत्तमः ।। ३३ ।।\nस होवाच महाराज प्रेषितश्चंद्रवंशिना ।।\nतवान्तिकं समायातः शरणागतवत्सल ।। ३४ ।।\nमहीराजश्च बलवान्सकुलं चंद्रवंशिनम् ।।\nहनिष्यति च रौद्रास्त्रैर्महीपत्यनुमोदितः ।। ३५ ।। ।\nअतस्त्वं स्वबलैस्सार्द्धं सहाह्लादादिभिर्युतः ।।\nगच्छगच्छ महाराज मृतानुजीवयाधुना ।। ३६ ।।\nइत्युक्तो लक्षणस्तेन जयचंद्रं प्रणम्य सः ।।\nसर्वं वै कथयामास महीराजो यथागतः ।। ३७।।\nजयचंद्रस्तु तच्छ्रुत्वा चाहूय जननायकम् ।।\nवचनं प्राह क्रुद्धात्मा शृणु गौतमवंशज ।। ३८ ।।\nराजा परिमलः क्रूरस्त्यक्त्वा मां निजभूपतिम् ।।\nप्रीतिं च कृतवांस्तेन मच्छत्रोर्देहलीपतेः ।। ३९ ।।\nप्रियं संबधिनं मत्वा संत्यक्तास्तेन रक्षकाः ।।\nयथा कृतं फलं तेन भोक्तव्यं च तथा भुवि ।। 3.3.27.४० ।।\nइति श्रुत्वा तु वचनं कृष्णांशः प्राह नम्रधीः ।।\nराजञ्छुद्धः परिमलो महीपत्यनुवाचकः ।।\nअतो वै त्वां समुत्सृज्य भूमिराजवशं गतः ।।४१।।\nभवान्वै सर्वधर्मज्ञस्तत्क्षमस्वापराधकम् ।।\nआज्ञां देहि महाराज निवत्स्यामस्तदंतिकम्।। ४२ ।।\nइति श्रुत्वा तु वचनं जयचंद्रो महीपतिः ।।\nकृष्णांशं प्राह भो वीर देहि मे भुक्तिमूल्यकम् ।।\nशीघ्रं व्रज त्वं सकुलो नो चेन्नो गंतुमर्हसि ।। ४३ ।।\nइति श्रुत्वा विहस्याह कृष्णांशस्सर्वमोहनः ।।\nमया दिग्विजयः सर्वः कृतो भीरुभयंकरः ।।\nतद्देयं देहि मे राजन्गृहाण भुक्तिमूल्यकम्।।४४।।\nइत्युक्तस्स तु भूपालः कृष्णांशेन विलज्जितः ।।\nसैन्यमाज्ञापयामास सप्तलक्षं महाबलम् ।। ४५ ।।\nतदा वै सकुलो वीरश्चाह्लादो लक्षणान्वितः ।।\nनृपस्याग्रे समास्थाय नमस्कृत्य ययौ मुदा ।। ४६ ।।\nकुठारनगरं प्राप्य नृपदुर्गं रुरोध ह ।।\nज्ञात्वा स वामनो भूपः प्रतोदं च ददौ मुदा ।। ४७ ।।\nसैन्यायुत युतं भूपं वामनं लक्षणो बली ।।\nपश्चात्कृत्य ययौ शीघ्रं यमुनातटमुत्तमम् ।। ४८ ।।\nयमुनाजलमुत्तीर्य कल्पक्षेत्रमवाप्तवान्।।\nगंगासिंहं च नृपतिं षष्टिसाहस्रसंयुतम् ।।\nपुरस्कृत्य ययौ वीरो लक्षणो बलवत्तरः ।। ४९ ।।\nनदीं वेत्रवतीं रम्यां समागम्य बलैस्सह ।।\nतत्रोषुः क्षत्रियाः शूरास्सर्व शस्त्रास्त्रसंयुताः ।। 3.3.27.५० ।।\nएतस्मिन्नंतरे वीरश्चामुंडो लक्षसैन्यपः ।।\nशतघ्नीः स्थापयामास भैरवीः शत्रुनाशिनीः ।। ५१ ।।\nतयोश्चासीन्महद्युद्धं शतघ्रीरणसंस्थयोः ।।\nप्रहरान्ते च तत्सैन्यं दृष्ट्वा शूरः पराजितम् ।। ५२ ।।\nरक्तबीजः समागम्य गजस्थस्त्वरितो बली।।\nस्वबाणैस्ताडयामास सैन्यं तालनपालितम् ।। ५३ ।।\nकेचिच्छूरा हता युद्धे केचित्तत्र पराजिताः ।।\nदुद्रुवुर्भयभीताश्च चामुंडेन च पीडिताः ।। ५४ ।।\nप्रभग्नं स्वबलं दृष्ट्वा तालनः परिघायुधः ।।\nजघान तेन स गजं चामुंडो भूमिमागतः ५५ ।।\nखड्गयुद्धपरो वीरस्तालनं पीरघायुधम्।।\nपराजित्य ययौ पश्चाच्छत्रु सैन्यक्षयंकरः ।।५६।।\nलक्षणस्त्वरितो गत्वा स्वभल्लेन च तं रिपुम् ।।\nभुजयोस्ताडयामास तदा ते बहुधाऽभवन्।। ५७ ।।\nसहस्रं रक्तबीजाश्च खड्ग शक्त्यृष्टिपाणयः ।।\nतिष्ठतिष्ठेति भाषन्तः क्षत्रियान्युद्धदुर्मदान् ।। ५८ ।।\nआह्लादाद्याश्च ते शूरा रक्तबीजभयातुराः ।।\nत्यक्त्वा युद्धं ययुस्सर्वे ब्रह्मानंदं महाबलम् ।। ५९ ।।\nब्रह्मानंदस्तु तान्दृष्ट्वा गत्वा स्वपितरं प्रति ।।\nवृत्तांतं कथयामास लक्षणागमनं मुने ।। 3.3.27.६० ।।\nश्रुत्वा परिमलो राजा प्रेमविह्वलगद्गदः ।।\nआह्लादपार्श्वमागम्य रुरोद भृशमातुरः ।। ६१ ।।\nतदा तु देवकी देवी नृपतिं प्रेमतत्परम् ।।\nउवाच सुमुखी दीना वयं ते भक्ति तत्पराः ।। ६२ ।।\nभवता संपरित्यक्ता विचरामोऽन्यभूपतिम् ।।\nक्षमस्व मम दौरात्म्यं पूर्वजन्मविपाकजम्।। ६३ ।।\nइति श्रुत्वा च नृपतिः परमा नंदनिर्भरः ।।\nमंत्रिणश्चाधिकारं च रामांशाय ददौ मुदा ।।\nस्वकीयं लक्षसैन्यं च तत्पतिश्चोदयः कृतः ।। ६४ ।।\nततः पंचदिनान्ते तु महीराजस्समागतः ।।\nरुरोध नगरीं सर्वां चामुंडबलदर्पितः ।।\nतयोश्चासीन्महयुद्धं मासमात्रं भयानकम् ।।६५।।\nप्रभाते विमले जाते कृष्णांशो लक्षसैन्यपः।।\nचामुडान्तमुपागम्य सहस्रं स्वांगसंभवम् ।।\nचिच्छेद च शिरस्तेषां चामुंडानां पृथक्पृथक् ।। ६६ ।।\nछिन्ने शिरसि ते सर्वे लक्षवीरा बभूविरे ।।\nतदा तद्व्याकुलं सैन्यं चामुण्डैस्तैः प्रपीडितम् ।।६७।।\nविस्मितश्चैव कृष्णांशो भयभीतस्तदा मुने ।।\nतुष्टाव शारदां देवीं सर्वमंगलकारिणीम् ।। ६८ ।।\nकृष्णांश उवाच।।\nनमस्ते शारदे मातर्ब्रह्मलोकनिवासिनि।।\nत्वया ततमिदं विश्वं शब्दमात्रनिरंतरम्।।६९।।\nरक्तबीजविनाशाय चामुंडारूपधारिणि।।\nनमस्ते दिव्यचामुण्डे पाहि मां शरणागतम्।।3.3.27.७०।।\nइति श्रुत्वा स्तवं देवी वरदा सर्वकारिणी।।\nतस्य खड्गमुपागम्य रक्तबीजं ददाह वै।। ७१।।\nभस्मीभूते लक्षरिपौ चामुण्डो भूमिमागतः।।\nबबंध तं स कृष्णांशो ब्रह्मानंदांतिकं ययौ।।\nभूमिराजस्तु तच्छ्रुत्वा भयभीतः समागतः।।\nतदा परिमलं भूपं दयालुं प्रेमविह्वलम् ।।\nउवाच वचनं राजा क्षमस्व मम दुष्कृतम् ।। ७३ ।।\nमहीपतेश्च वचनान्महद्भयमुपागतम् ।।\nअद्यप्रभृति भो वीर संत्यक्तः कलहः प्रियः ।।\nभवांश्च मम संबन्धी वयं वै तव किंकराः ।।७४ ।।\nइति श्रुत्वा परिमलो राजानमिदमब्रवीत् ।।\nरत्नभानोश्च तनयं लक्षणं नाम  विश्रुतम् ।।\nशरण्यं शरणं याहि विष्णुभक्तं दयापरम् ।। ७५ ।।\nइति श्रुत्वा भूमिराजो द्विजरूपधरो बली।।\nसाष्टांगं दंडवद्भूमौ लक्षणस्य चकार ह ।। ७६ ।।\nतदा तु लक्षणो वीरः कृत्वा स्नेहं नृपोपरि ।।\nसप्तलक्षबलैः सार्द्धं कान्यकुज्जमुपाययौ ।। ७७ ।।\nफाल्गुने मासि संप्राप्ते सर्वे स्वंस्वं गृहं ययुः ।। ७८ ।।\nबलखानेर्गयाश्राद्धमचीकरदविप्लुतः ।।\nचैत्रमासि सिते पक्षे संप्राप्य निजमंदिरे ।।\nब्राह्मणान्भोजयामास सहस्रं वेदतत्परान् ।। ७९ ।।"
  }
]
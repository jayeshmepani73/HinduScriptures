[
  {
    "text": "।। सूत उवाच ।।\nभीष्मः सिंहस्थिते गंगाकूले शक्रप्रपूजकः ।।\nशक्रं सूर्यमयं ज्ञात्वा तपसा समतोषयत् ।। १ ।।\nमासांते भगवानिंद्रो ज्ञात्वा तद्भक्तिमुत्तमाम् ।।\nवरं वरय च प्राह श्रुत्वा शूरोब्रवीदिदम् ।। २ ।।\nदेहि मे वडवां दिव्यां यदि तुष्टो भवान्प्रभुः ।।\nइति श्रुत्वा तदा तस्मै वडवां हरिणीं शुभाम् ।। ३ ।।\nददौ स भगवानिंद्रस्तत्रैवान्तर्हितोभवत् ।। ४ ।।\nतस्मिन्काले परिमलः पितृशोकपरायणः ।।\nपार्थिवैः पूजयामास महादेवमुमापतिम् ।।\nपरीक्षार्थं शिवः साक्षात्सर्परोगेण तं ग्रसत् ।। ५ ।।\nव्यतीते पंचमे मासे नृपः शक्तिविवर्जितः ।।\nन तत्याज महापूजां महाक्लेशसमन्वितः ।। ६ ।।\nमरणाय ययौ काशीं स्वपत्न्या सहितो नृपः ।।\nउवास वटमूलांते रात्रौ रोगप्रपीडितः ।। ७ ।।\nएतस्मिन्नन्तरे कश्चित्पन्नगो मूलसंस्थितः ।।\nशब्दं चकार मधुरं श्रुत्वा रुद्राहिराययौ ।। ८ ।।\nरुद्राहिं पन्नगः प्राह भवान्निर्दय मन्दधीः ।।\nशिवभक्तं नृपमिमं पीडयेत्प्रत्यहं खलः ।। ९ ।।\nमूर्खोऽयं भूपतिः साक्षादारनालं पिबेन्नहि ।।\nइति श्रुत्वा स रुद्राहिराह रे पन्नगाधम ।। 3.3.7.१० ।।\nराज्ञो देहे परं हर्षं प्रत्यहं प्राप्तवानहम् ।।\nस्वगेहं दुःखतस्त्याज्यं कथं त्याज्यं मया शठ ।। ११ ।।\nमूर्खोत्र भूपतिर्यो वै तैलोष्णं यन्न दत्तवान् ।।\nइत्युक्त्वान्तर्गतो देहे श्रुत्वा सा मलना सती ।। १२ ।।\nचकार पन्नगोक्तं तद्गतरोगो नृपोऽभवत् ।।\nतैलोष्णैर्बिलमापूर्य चखान च सती स्वयम् ।। १३ ।।\nततो जातं स्वयं लिंगमंगुष्ठाभं सनातनम् ।।\nज्योतीरूपं चिदानंदं सर्वलक्ष्मसमन्वितम् ।। १४ ।।\nनिशीथे तम उद्भूते दिक्षु सूर्यत्वमागतम् ।।\nदृष्ट्वा स विस्मितो राजा पूजयामास शंकरम् ।। १५ ।।\nमहिम्नस्तवपाठैश्च तुष्टाव गिरिजापतिम् ।।\nतदा प्रसन्नो भगवान्वरं ब्रूहि तमब्रवीत् ।। १६ ।।\nश्रुत्वाह नृपतिर्देवं यदि तुष्टो महेश्वर ।।\nश्रीपतिर्मे गृहं प्राप्य वसेन्मत्प्रियकारकः ।। १७ ।।\nतथेत्युक्त्वा महादेवो लिंगरूपत्वमागतः ।।\nप्रत्यहं भारमेकं च सुवर्णं सुषुवे तनोः ।। १८ ।।\nतदा मलस्तु संतुष्टः प्राप्तो गेहं महावतीम् ।।\nभीमसिंहेन सहितः परमानंदमाययौ ।। १९ ।।\nततःप्रभृति वर्षांते जयचंद्रपुरीं ययौ ।।\nदृष्ट्वा परिमलं राजा कृतकृत्यत्वमागतः ।। 3.3.7.२० ।।\nदिष्ट्या ते संक्षितो रोगो दिष्ट्या ते दर्शितं मुखम् ।।\nभवान्निजपुरीं प्राप्य सुखी भवतु मा चिरम् ।। २१ ।।\nयदा मे विघ्न आभूयात्तदा त्वं मां समाचर ।।\nइति श्रुत्वा परिमलो गत्वा स्थानमवासयत् ।। २२ ।।\nतदा तु लक्षणो वीरो भगवन्तमुषापतिम् ।।\nजगन्नाथमुपागम्य समभ्यर्च्चापरोऽभवत् ।। २३ ।।\nपक्षमात्रांतरे विष्णुर्जगन्नाथ उषापतिः ।।\nवरं ब्रूहि वचश्चेति लक्षणं प्राह हर्षतः ।। २४ ।।\nइत्युक्तः स तु तं देवं नत्वोवाच विनम्रधीः ।।\nदेहि मे वाहनं दिव्यं सर्वशत्रुविनाशनम् ।। २५ ।।\nइति श्रुत्वा जगन्नाथः शक्तिमैरावताद्गजात् ।।\nसमुत्पाद्य ददौ तस्मै दिव्यामैरावतीं मुदा ।। २६ ।।\nआरुह्यैरावतीं राजा लक्षणो गेहमाययौ ।।\nस वै परिमलो राजा जगाम च महावतीम् ।। २७ ।।\nएतस्मिन्नंतरे वीरास्तालनाद्या मदोत्कटाः ।।\nमहावतीं पुरीं प्राप्य ददृशुस्तं महीपतिम् ।। २८ ।।\nतेन सार्द्धं च महतीं प्रीतिं कृत्वा  न्यवासयन् ।।\nमासान्ते च पुनस्ते वै राजानो विनयान्विताः ।। २९ ।।\nऊचुस्तं शृणु भूपाल वयं गच्छामहे पुरीः ।।\nतदा राजापि तान्प्राह सर्वान्क्षितिपती नथ ।।\nदत्त्वाधिकारं पुत्रेभ्यस्तदाऽऽयास्यामि वोऽन्तिकम् ।। 3.3.7.३० ।।\nतथेत्युक्तास्तु ते राज्ञा स्वगेहं पुनराययुः ।।\nसानुजो देशराजस्तु द्विजेभ्यः स्वपुरं ददौ ।। ३१ ।।\nपुत्रेभ्यस्तालनो वीरो ददौ वाराणसीं पुरीम् ।।\nअलिकोल्लामतिः कालः पत्र पुष्पोदरी वरी ।। ३२ ।।\nकरीनरी सुललितस्तेषां नामानि वै क्रमात् ।।\nद्वौ द्वौ पुत्रौ स्मृतौ तेषां पितुस्तुल्यपराक्रमौ ।। ३३ ।।\nस वै पुत्राज्ञया शूरस्तालनो राक्षसप्रियः ।।\nयातुधानमयं देवं तुष्टाव म्लेच्छपूजनैः ।। ३४ ।।\nतथा वसुमतः पुत्रौ भूपतीदेशवत्सजौ ।।\nशक्रं सूर्य्यं समाराध्य कृतकृत्यौ बभूवतुः ।। ३५ ।।\nसिंहिनीनाम वडवां या तु दत्ता भयानका ।।\nआरुह्य बलवाञ्छूरो गमनाय मनो दधौ ।। ३६ ।।\nपंचशब्दं महानागमिन्द्रदत्तं मनोरमम् ।।\nदेशराजस्तमारुह्य गमनाय मनो दधे ।। ३७ ।।\nहयं पपीहकं नाम सूर्यदत्तं नरस्वरम् ।।\nवत्सराजस्तमारुह्य गमनाय मनो दधे ।। ३८ ।।\nत्रयः शूराः समागम्य नगरीं ते महावतीम् ।।\nऊषुस्तत्र महात्मानो बहुमानेन सत्कृताः ।। ३९ ।।\nसेना षष्टिसहस्रं तत्तेषां स्वामी स तालनः ।।\nमंत्रिणौ भ्रातरौ तौ च नृपतेश्चन्द्रवंशिनः ।। 3.3.7.४० ।।\nतैर्वीरै रक्षितो राजा कृतकृत्यत्वमागतः ।। ४१ ।। ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापर पर्याये कलियुगीयेतिहाससमुच्चये सप्तमोऽध्यायः ।। ७ ।।"
  }
]
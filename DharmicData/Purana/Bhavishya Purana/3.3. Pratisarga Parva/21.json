[
  {
    "text": "।। ऋषिरुवाच ।। ।।\nगृहं गत्वा च ते वीराः किं चक्रुश्चरितं शुभम् ।।\nतत्त्वं कथय विप्रेन्द्र सर्वज्ञोऽसि मतो हि नः ।। १ ।।\n।। सूत उवाच ।। ।।\nगृहमागत्य ते सर्वे परितो भूपतेः सभाम् ।।\nगत्वा वार्तां तथा चक्रुर्यथा जातो महारणः ।। २ ।।\nश्रुत्वा परिमलो भूपो वाजिवृंदं क्षयं गतम् ।।\nआहूय स च कृष्णांशं वचनं प्राह नम्रधीः ।। ३ ।।\nसिंधुदेशे च गंतव्यं त्वया च बलशालिना ।।\nपञ्चलक्षान्हयान्कृत्वा पुनरागच्छ वै गृहम् ।।४।।\nइति श्रुत्वा तु कृष्णांशो देवसिंहेन संयुतः ।।\nस्वर्णभारसहस्रोष्ट्रान्गृहीत्वा तरसा ययौ ।। ५ ।।\nशूरैश्च दशसाहस्रैस्सार्द्धं तत्र समागतः ।।\nमयूरनगरी यत्र चतुर्वर्णसमन्विता ।। ६ ।।\nप्रातःकाले तु संप्राप्ते मालाकारस्य वै सुता।।\nपुष्पानाम समासन्ना चारंभे कुसुमार्थिनी ।। ७ ।।\nकृष्णांशस्तु तदा पूजां कृत्वा देवमयो मुदा ।।\nजगाम विपिनं रम्यं वसंते पुष्पनालिके ।। ८ ।।\nबह्वाश्चर्ययुतं पुष्प मत्तभ्रमरनादितम् ।।\nदृष्ट्वा मुमोह कृष्णांशस्तदर्थे स्वयमुद्यतः ।। ९ ।।\nएतस्मिन्नंतरे पुष्पा पुष्पार्थं समुपागता ।।\nददर्श देवसदृशं षोडशाब्दमयं नरम् ।।\nप्रसन्नवदनं शान्तमिंद्रनीलमणिद्युतिम् ।।3.3.21.१०।।\nकृष्णांशस्तु शुभां नारीं दृष्ट्वाश्चर्यमुपागतः ।।\nपप्रच्छ वचसा तां वै कस्येयं सुरसुंदरी ।।\nस्वर्गलोकादिहायाता यदि वा पन्नगी स्वयम् ।। ११ ।।\nइति श्रुत्वा च सा प्राह मालाकारस्य वै सुता ।।\nअहं शूद्री महाबाहो पुष्पार्थं समुपागता ।। १२ ।।\nपुष्पेणानेन भूपाल तुलिता भूपतेः सुता ।।\nनाम्ना पुष्पवती देवी राधेव सगुणावली ।। १३ ।।\nदेवैश्च प्रार्थिता बाला रूपयौवनशालिनी ।।\nमकरंदभयाद्देवास्तस्या योग्या न वै बलात् ।। १४ ।।\nशृणु तत्कारणं भूप मकरंदो यथा भवेत् ।।\nमयूरध्वजभूपेन संप्राप्तो गुहतो वरः ।। १५ ।।\nअजेयोऽन्यैश्च कृष्णांशादृते त्वं जगतीतले ।।\nतन्मित्रं पृथिवीराजो राजराजः शिवप्रियः ।। १६ ।।\nस राज्यं कारयामास धर्ममेघं हरिप्रियम् ।।\nतदा प्रसन्नो भगवान्यज्ञेशो यज्ञमूर्तिमान्।।१७।।\nमिथुनं जनयामास पावकात्सुंदराननम् ।।\nमकरंदः सुतो ज्ञेयः कन्या पुष्पवती मता ।। १८ ।।\nपञ्चमाब्दवया भूत्वा मकरंदो महाबलः ।।\nतुष्टाव तपसा धर्मं वेदधर्मपरायणः ।। १९ ।।\nद्वादशाब्दवयः प्राप्ते मकरंदे नृपप्रिये ।।\nप्रसन्नो भगवान्धर्मो ददौ तस्मै महाहयम् ।। 3.3.21.२० ।।\nशिलामयं महावेगं शत्रुसेनाक्षयंकरम् ।।\nतमश्वं स्वयमारुह्य सर्वपूज्यो ह्यभूत्सुखी ।।२१।।\nतस्येदं सुंदरं दिव्यं विपिनं सुरपूजितम् ।।\nभवानर्हति वै श्रेष्ठः पुष्पवत्याः कलेवरम् ।। २२ ।।\nइति श्रुत्वा तु वचनं कृष्णांशः स्मरपीडितः ।।\nददौ बहुधनं तस्यै मालिन्या गेहमागतः ।। २३ ।।\nदेवसिंहस्तु कालज्ञो ज्ञात्वा मोहत्वमागतम् ।।\nकृष्णांशं बोधयामास पद्यैः सांख्यसमुद्भवैः ।।२४ ।।\nकृष्णांशस्तु ततस्सार्द्धं देवसिंहेन तन्मयः ।।\nसिंधुदेशं समागत्य क्रीत्वा सर्वहयांस्तदा ।। २५ ।।\nमासान्ते गृहमागत्य राज्ञे सर्वान्न्यवेदयत् ।।\nपुष्पवत्याः शुभं रूपं ध्यात्वा पुष्पेरितं बली ।।\nकृष्णांशो मोहमागत्य तुष्टाव जगदंबिकाम् ।।२६।।\nकृष्णांश उवाच ।।\nदेवमाये महामाये नित्यशुद्धस्वरूपिणि ।।\nपाहि मां कामदेवार्तं पुष्पवत्यै प्रबोधय ।।२७।।\nमधुकैटभसंमोहे महिषासुरघातिनि ।।\nपाहि मां कामदेवार्तं पुष्पवत्य प्रबोधय ।। २८ ।।\nधूम्रलोचनसंदाहे चंडमुंडविनाशिनि ।।\nपाहि मां कामदेवार्त्तं पुष्पवत्यै प्रबोधय ।। २९ ।।\nरक्तबीजासृक्कपीते सर्वदैत्यभयंकरे ।।\nपाहि मां कामदेवार्त्तं पुष्पवत्यै प्रबोधय ।। 3.3.21.३० ।। ।\nनिशुंभदैत्यसंहारे शुंभदैत्यविनाशिनि ।।\nपाहि मां कामदेवार्त्तं पुष्पवत्यै प्रबोधय ।। ३१ ।।\nइति स्तुत्वा च सुष्वाप स वीरः परमासने ।।\nतदा तु शारदा देवी तस्याः स्वप्नप्रदर्शनम् ।।\nचकार प्रत्यहं देवी वरदाभयकारिणी ।। ३२ ।।\nएवं गते चतुर्मासे जलवृष्टिकरे मुने ।।\nत्रिविंशाब्दवयश्चासीत्कृष्णांशस्य यशस्करम् ।। ३३ ।।\nकार्तिके कृष्णपक्षे तु गतोऽसौ देवसंयुतः ।।\nमयूरनगरे रम्ये मकरंदेन रक्षिते ।। ३४ ।।\nपुष्पागृहमुपागम्य तत्र वासमचीकरत् ।। ३५ ।।\nएकदा सुंदरं हार कृष्णांशेनैव गुंठितम् ।।\nमणिमुक्तायुतं रम्यं नानापुष्पसमन्वितम् ।।\nगृहीत्वा प्रययौ पुष्पा पुष्पवत्याश्च मंदिरे ।। ३६ ।।\nसा तु ग्रैवेयकं दृष्ट्वा त्वष्ट्रेव रचितं प्रियम् ।।\nहृदि कृत्वा मुमोहाशु कामिनी रतिरूपिणि ।। ३७ ।।\nअये सखि महामाये सत्यं कथय मेऽग्रतः ।।\nग्रैवेयकमिदं रम्यं कुतः प्राप्तं मम प्रियम् ।। ३८ ।।\nइति श्रुत्वा वचस्तस्या मकरंदभयातुरा ।।\nपुष्पा पुष्पांजलिं कृत्वा वचनं प्राह तां प्रति ।। ३९ ।।\nजीवदानं च मे देहि तर्हि ते कथयाम्यहम् ।।\nतथेत्युक्तवतीं कन्यां साह मे भगिनी शुभे ।। 3.3.21.४० ।।\nकृष्णा नाम महारम्या सर्वलोकविमोहिनी ।।\nमहावत्यां गृहं तस्या मद्गृहे सा समागता ।।\nतया विरचितं सुभूर्ग्रैवेयकमनुत्तमम् ।। ४१ ।।\nइति श्रुत्वा तु वचनं देवी पुष्पवती स्वयम् ।।\nउवाच मालिनीं वाक्यं रात्रिं दर्शय तां मम ।। ४२ ।।\nमकरंदभयाद्देवास्तथान्ये पुरुषा भुवि ।।\nमत्समीपे गतिर्नास्ति तेषां सत्यं ब्रवीम्यहम् ।। ४३ ।।\nइति श्रुत्वा वचो घोरं पुष्पा तु भयकातरा ।।\nनोवाच वचनं किञ्चित्पृच्छ्यमाना पुनः पुनः ।। ४४ ।।\nतदा पुष्पवती प्राह किं ते भयमुपागतम् ।।\nसाह मे भगिनी रम्या यदि त्वद्गेहमागता ।। ४५ ।।\nमोहितः पुरुषः कश्चिद्बलात्तां हि भजिष्यति ।।\nतर्हि मे मरणं ज्ञेयं कुलधर्मपरायणे ।। ४६ ।।\nइति श्रुत्वा पुष्पवती पुनः प्रोवाच धर्मिणी ।।\nमयूरध्वज एवापि मत्पिता नीतितत्परः ।।\nअयोग्यं ये करिष्यंति ते यास्यंति यमालयम् ।। ४७ ।।\nअतस्त्वं शीघ्रमादाय तद्दोलां च मदंतिके ।।\nदर्शयित्वा च तां रम्यां पुनर्गच्छ गृहं स्वकम् ।। ४८ ।।\nतथेति मत्वा सा शूद्री गृहमागत्य भामिनी ।।\nकृष्णाशं वर्णयामास यथा प्रोक्तं तया मुने ।। ४९ ।।\nइति श्रुत्वा वचो रम्यं कृष्णांशो बलवत्तरः ।।\nनासावेधं स्वयं कृत्वा पुनर्नारीमयं वपुः ।।\nजगाम पुष्पया सार्द्धं दोलामारुह्य वीर्यवान् ।। 3.3.21.५० ।।\nतदा पुष्पवती देवी दृष्ट्वा कृष्णां मनोरमाम् ।।\nउवाच वचनं पुष्पां शृणु मे वचनं सखि ।। ५१ ।।\nयादृशीयं शुभा नारी तादृशः पुरुषो मया ।।\nस्वप्नांते प्रत्यहं दृष्टो रममाणो मया सह ।। ५२ ।।\nकृष्णांशश्च स तामाह देशराजसुतो वरः ।।\nउदयो नाम विख्यातस्तस्याहं ललिता सखी ।। ५३ ।।\nप्रत्यहं रचितं हारमथ पूजनहेतवे ।।\nस वीरस्तु गृहीत्वा तं देवीं पूज्य न्यवेदयत् ।। ५४ ।।\nएकदा प्रस्थितं वीरं पुष्पमध्ये शनैःशनैः ।।\nउदासीनं च तं दृष्ट्वा प्रोवाचाहं समागता ।। ५५ ।।\nमोहोऽयं ते कुतः प्राप्तः स त्वं कथय मा चिरम् ।।\nइत्युक्तः स तु मामाह स्वप्नांते प्रत्यहं सखि ।। ५६ ।।\nमया दृष्टा शुभा नारी रूपयौवनशालिनी ।।\nतद्वियोगेन दुःखार्तं मुखं म्लानत्वमागतम् ।। ५७ ।।\nइति श्रुत्वा पुष्पवती तामाह रुचिराननाम् ।।\nविवाहो मे यदा तेन सार्द्धं रम्यो भविष्यति ।। ।। ५८ ।।\nतदा त्वां तर्पयिष्यामि बहुद्रव्यैः शुभानने ।।\nअतस्त्वं गच्छ तत्पार्श्वं शीघ्रं तस्मै निवेदय ।। ५९ ।।\nइति श्रुत्वा तु तद्वाचं पुष्पा प्रेमसमन्विता ।।\nदोलामारोप्य तां कृष्णां स्वगेहं गंतुमुयता ।। 3.3.21.६० ।।\nदुर्गद्वारे तु प्राप्तायां तद्दोलायां च भार्गव ।।\nमकरंदो महावीर्य्यो द्वादशाब्दवया बली ।। ६१ ।।\nदोलासमीपमागत्य ददर्श रुचिराननाम् ।।\nकृष्णामिन्दीवरश्यामां चारुनेत्रां मनोहराम् ।। ६२ ।।\nमुमोह बलवान्वीरो गोवर्द्धन कलांशकः ।।      गोवर्धन\nप्रेम्णोवाच स चार्वंगि शृणु मे वचनं प्रिये ।। ६३ ।।\nमद्गृहं शीघ्रमागच्छ पत्नी मम भवाधुना ।।\nइति श्रुत्वा तु सा कृष्णा विहस्यो वाच भूपतिम् ।। ६४ ।।\nकुलीनस्त्वं महावीर वह्निकुण्डात्समुद्भवः ।।\nषोडशाब्दवयास्तूणी शनिभल्लसमन्वितः ।। ६५ ।।\nत्वद्योग्या भूपतेः कन्या चंद्रसूर्य्यान्वयस्य वै ।।\nअहं शूद्री हीनतमा कथं योग्या तवेह वै ।। ६६ ।।\nकन्याहं शूद्रजातेश्च बह्मचर्य्यव्रते स्थिता ।।\nइति श्रुत्वा तु वचनं मकरन्दो नृपात्मजः ।। ६७ ।।\nबलाद्गृहीत्वा तां नारीं पस्पर्श हृदये स्वयम् ।।\nकृष्णांशस्तु तदा तस्मै दत्त्वा हृदयवेदनाम् ।।\nमोहयित्वा नृपसुतं स देवः स्वगृहं ययौ ।। ६८ ।।\nमकरन्दस्तु संबुद्धो मदनाग्निप्रपीडितः ।।\nगेहमागत्य पुष्पायाः सर्वं तस्यै न्यवेदयत् ।। ६९ ।।\nतत्स्नेहकातरं भूपं मकरंदं महाबलम्।।\nपुष्पाह श्लक्ष्णया वाचा शृणु पार्थिवसत्तम ।। 3.3.21.७० ।।\nमहावती पुरी रम्या तत्र कृष्णागृहं शुभम् ।।\nत्वद्भयाच्च गता गेहं कृष्णांशस्य च सा सखी ।। ७१ ।।\nरोदनं कुर्वती गाढं तव निन्दनतत्परा ।। ७२ ।।\nआगमिष्यति वै वीरो बलैस्सार्द्धं महाबल ।।\nअतस्त्वं सर्वसैन्यानि सज्जीभूतानि वै कुरु ।। ७३ ।।\nजितो येन महावीरः पितृव्यो लहरस्तव ।।\nविवाहं कारयामास तद्बन्धोः सुतया सह ।। ७४ ।।\nइति श्रुत्वा वचो घोरं मकरन्दो महीपतिः ।।\nशतघ्नीः स्थापयामास दुर्गकूटेषु दारुणाः ।। ७५ ।।\nस्वसैन्यं च समाहूय त्रिलक्षं खड्गसंयुतम् ।।\nतत्रैव स्थापयामास राष्ट्ररक्षार्थमुद्यतः ।। ७६ ।।\nकृष्णांशस्तु गृहं प्राप्य बलखानिमुवाच तत् ।।\nश्रुत्वा स च महावीरो भ्रातृमित्रसमन्वितः ।।\nपञ्चलक्षबलैस्सार्द्धं मयूरनगरं ययौ ।। ७७ ।।\nशतघ्न्यः पञ्चसाहस्रा गजा दश सहस्रकाः ।।\nएकलक्षं हयाः सर्वे शेषा ज्ञेयाः पदातयः ।।\nउषित्वा पक्षमात्रं तु मार्गे पांचालके तदा ।। ७८ ।।\nमकरंदस्तु तच्छ्रुत्वा शनिभल्लकरः स्थितः ।।\nसेनामाज्ञापयामास जहि शत्रून्महाबलान् ।। ७९ ।।\nश्रुत्वा पदातयो लक्षं शतघ्नीवह्निमाददन् ।।\nते तु वै सप्तसाहस्राश्चक्रुः शत्रुबलक्षयम् ।। 3.3.21.८० ।।\nग्रामस्य दक्षिणद्वारे हयारूढास्तदा ययुः ।।\nभुशुंडीक्षेपणीशक्तिखड्गयुद्धविशारदाः ।। ८१ ।।\nएकलक्षं हयास्सर्वे मकरंदस्य भूपतेः ।।\nतयोश्चासीन्महद्युद्धं तुमुलं हयसेनयोः ।। ८२ ।।\nतदा तु पश्चिमद्वारे गजा विंशत्सहस्रकाः ।।\nतथा दशसहस्रैश्च शत्रुभिः सह संययुः ।। ८३ ।।\nउष्ट्र रक्षा महावीराश्चत्वारिंशत्सहस्रकाः ।।\nबलखान्यादिभिः सार्द्धं युयुधुर्दिशि चोत्तरे ।। ८४ ।।\nअहोरात्रमभूद्युद्धं तुमुलं लोमहर्षणम् ।।\nततः पराजितास्सर्वे बलखानेर्महाबलाः ।। ८५ ।।\nत्यक्त्वा युद्धं तु ते सर्वे दुद्रुवुश्च दिशो दश ।।\nकृष्णांशो बिंदुलारूढो बलखानिः कपोतगः ।। ८६ ।।\nमनोरथस्थितो देवश्चाह्लादस्तु गजस्थितः।।\nपूर्वादिक्रमतो द्वारि गतास्ते रणदुर्मदाः ।। ८७ ।।\nसत्सरुं खड्गमुत्सृज्य चक्रुः शत्रुमहावधम् ।।\nपराजिताश्च ते शूरा मकरंदमुपाययुः ।। ८८ ।।\nवह्निपुत्रस्तु बलवान्वाजिनं च शिलामयम्।।\nशनिभल्लकरग्राही तमारुह्य रणं ययौ ।। ८९ ।।\nकृष्णांशाद्याश्च ते शूरा रुरुधुस्सर्वतोदिशम् ।।\nतं च कंठे ददौ खड्गं बलखानिर्महाबलः ।। 3.3.21.९० ।।\nस्वभल्लं देवसिंहश्च तमंके च समाहनत् ।।\nआह्लादो वक्षसि शरं कृष्णांशः खड्गमुत्तमम् ।। ९१ ।।\nशिलावाजिप्रभावेण कश्मलं न जगाम ह ।।\nस दृष्ट्वा निष्फलान्वीराञ्जगर्ज भैरवं ध्वनिम् ।। ९२ ।।\nशनिभल्लेन  ते सर्वे बभूवुर्मूर्छिता रणे ।।\nतेऽश्वाः शिलाश्ववेगेन मूर्छिताश्चाभवन्क्षणात् ।। ९३ ।।\nमकरंदस्तु बलवान्बद्ध्वा तान्युद्धदुर्मदान् ।।\nप्रसन्नात्मा ययौ गेहं स्वपित्रे तान्न्यवेदयत् ।। ९४ ।।\nदृष्ट्वा पराजितान्वीरान्रूपणो भयकातरः ।।\nमहावतीं पुरीं प्राप्य भूपतिं समवर्णयत् ।। ९५ ।।\nब्रह्मानंदस्तु तच्छ्रुत्वा लक्षसैन्यसमन्वितः ।।\nइंदुलेन सहायेन मयूरनगरं ययौ ।। ९६ ।।\nलिखित्वा निर्मलं पत्रं तद्राज्ञे त्वरितो ददौ ।।\nभूमिराजसुताकांत विद्धि मां मनुजर्षभ ।। ९७ ।।\nकृष्णांशाय सुतां देहि नाम्ना पुष्पवतीं शुभाम् ।।\nनो चेन्मत्कठिनैर्बाणैः क्षयं यास्यंति सैनिकाः ।। ९८ ।।\nनिशम्येति नृपश्रेष्ठो मयूरध्वज एव सः ।।\nमकरंदेन सहितो द्विलक्षबलसंयुतः ।।\nअहोरात्रं कृतं युद्धं तेन सार्द्धं भयप्रदम् ।। ९९ ।।\nब्रह्मानंदस्तु बलवान्बाणयुद्धमचीकरत् ।।\nमकरंदस्य भल्लेन मूर्छितः सोऽपतद्भुवि ।। 3.3.21.१०० ।।\nतदा स्वर्णवतीपुत्रो जयन्तः शक्रसंभवः ।।\nस्वविद्यां दर्शयामास मकरंदाय धीमते ।। १०१ ।।\nवैष्णवास्त्रप्रभावेन शिलाश्वो भस्म चाभवत् ।।\nब्रह्मास्त्रेण भृगुश्रेष्ठ शनिभल्लोऽपतद्भुवि ।।१ ०२।।\nनागपाशेन तं बद्ध्वा मकरंदं महाबलम् ।।\nविवाहं कारयामास कृष्णांशस्य महात्मनः ।।१ ०३।।\nसेनामुज्जीवयामास स्वकीयामिंदुलो बली ।।\nमंगलं कारयामास मकरंदो गृहेगृहे ।।\nददौ कन्यां विधानेन बहुद्रव्यसमन्विताम् ।।१ ०४।।\nमयूरध्वजभूपालो महास्नेहमचीकरत्।।\nनृपाज्ञां ते पुरस्कृत्य ययुः सार्द्धं महावतीम् ।। ।।१ ०५।।"
  }
]
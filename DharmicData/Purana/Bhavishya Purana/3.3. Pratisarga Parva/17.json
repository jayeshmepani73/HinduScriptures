[
  {
    "text": "।। सूत उवाच ।। ।।\nकृष्णांशेऽष्टादशाब्दे तु यथाजातं तथा शृणु ।।\nमृते कृष्णकुमारे तु भूपतौ रत्नभानुना ।। १ ।।\nमहीराजः सुदुःखार्तो लक्षचंडीमकारयत् ।।\nहोमान्ते तु तदा देवी वागुवाच नृपं प्रति ।। २ ।।\nवर्षेवर्षे तु ते सप्त भविष्यंत्यंगसम्भवाः ।।\nकुमाराः कौरवांशाश्च द्रौपद्यंशा सुता नृप ।। ३ ।।\nइत्युक्ते वचने तस्मिन्राज्ञी गर्भमथो दधौ ।।\nकर्णांशश्च सुतो जातस्तारको बलवत्तरः ।। ४ ।।\nद्वितीयाब्दे तथा जाते दुश्शासनशुभांशतः ।।\nनृहरिरिति विख्यातस्तृतीयाब्दे तु चाभवत् ।। ५ ।।\nउद्धर्षांशः सरदनो दुर्मुखांशस्तु मर्दनः ।।\nविकर्णांशः सूर्य्यकर्मा भीमश्चांशो विविंशतेः ।। ६ ।।\nवर्द्धनश्चित्रबाणांशो वेला तदनु चाभवत् ।।\nयथा कृष्णा तथा सैव रूपचेष्टागुणैर्मुने ।। ७ ।।\nभुवि तस्यां च जातायां भूकम्पो दारुणोऽभवत् ।।\nअट्टाट्टहासमशिवं चामुंडा खे चकार ह ।।\nरक्तवृष्टिः पुरे चासीदस्थिशर्करया युता ।। ८ ।।\nब्राह्मणाश्च समागत्य जातकर्मादिकां क्रियाम् ।।\nकृत्वा नाम तथा चक्रे शृणु भूमिप साक्षरम् ।। ९ ।।९।।\nइला च शशिनो माता विकल्पेनाऽभवद्भुवि ।।\nतस्माद्वेलेति विख्याता कन्येयं रूपशालिनी ।। 3.3.17.१० ।।\nजातायां च सुतायां स पिता विप्रेभ्य उत्तमम् ।।\nददौ दानं  मुदा युक्तो वासांसि विविधानि च ।। ११ ।।\nद्वादशाब्दवयः प्राप्ते सा सुता वरवर्णिनी ।।\nउवाच पितरं नम्रा शृणु त्वं पृथिवीपते ।। १२ ।।\nमंडपे  रक्तधाराभिर्यो मां संस्नापयिष्यति ।।\nद्रौपद्या भूषणं दाता स मे भर्ता भविष्यति ।।१३।।\nस्वर्णपत्रे तदा राजा पद्यं वेलामुखोद्भवम् ।।\nलिखित्वा तारकं प्राह त्वमन्वेषय तत्पतिम् ।। १४ ।।\nसार्द्धं लक्षत्रयं द्रव्यं गृहीत्वा लक्षसैन्यकः ।।\nनृपान्तरं ययौ शीघ्रं तारकः पितुराज्ञया ।। १५।।\nसिंधुस्थाने चार्यदेशे भूपं भूपं ययौ बली ।।\nन गृहीतं नृपैः केश्चित्तद्वाक्यं घोरमुल्बणम् ।।\nमहीपतिं स संप्राप्य मातुलं तद्वचोऽब्रवीत् ।। १६ ।।\nश्रुत्वा स आह भो वीर ब्रह्मानन्दो महाबलः ।।\nस च वाक्यं प्रगृह्णीयादाह्लादाद्यैः सुरक्षितः ।। १७ ।।\nकिं त्वया विदितं नैव चरितं तस्य विश्रुतम् ।।\nभवान्षड्बंधुसहितः कृष्णांशाद्यैर्विवाहितः ।। १८ ।।\nते सर्वे वशगास्तस्य ब्रह्मानंदस्य धीमतः ।।\nनास्ति भूमंडले कश्चित्तद्बलेन समो नृपः ।। १९ ।।\nइति श्रुत्वा ययौ तूर्णं तारकः स्वबलैः सह ।।\nतत्पद्यं कथयित्वाग्रे हस्तबद्धस्तदाभवत् ।। 3.3.17.२० ।।\nकृष्णांशस्तु गृहीत्वाशु पद्यं वाक्यमुवाच ह ।।\nअहं विवाहयिष्यामि ब्रह्मानंदं नृपोत्तमम् ।। २१ ।।\nतूष्णीं भूतास्तदा सर्वे तारकः स द्विजैः सह ।।\nअभिषेकं तदा कृत्वा स्वगेहं पुनराययौ ।। २२ ।।\nमाघमासे सिते पक्षे त्रयोदश्यां सुवासरे ।।\nविवाहलग्नं शुभदं वरकन्यार्थयोस्तदा ।। २३ ।।\nसप्तलक्षबलैः सार्द्धं लक्षणश्च सतालनः ।।\nमहावतीं पुरीं प्राप्तो बली परिमलादिभिः ।। २४ ।।\nआह्लादो लक्षसैन्याढ्यः कृष्णांशेन समन्वितः ।।\nबलखानिर्लक्षसैन्यः संयुतः सुखखानिना ।। २५ ।।\nनेत्रसिंहो लक्षसैन्यो योगभोगसमन्वितः ।।\nरणजिच्च बली बालो द्विलक्षबलसंयुतः ।। २६ ।।\nएवं द्वादशलक्षाणां सैन्यानामधिपो बली ।।\nतालनः सिंहिनीसंस्थो वडवां प्रययौ सह ।। २७ ।।\nसैन्यैर्द्वादशलक्षैश्च सहितस्तालनो बली ।।\nआययौ देहलीग्रामे महीराजानुपालिते ।। २८ ।।\nदेवो मनोरथारूढो विंदुलस्थः स कृष्णकः ।।\nवडवामृतमासाद्य स्वर्णवत्याः सुतो गतः ।। ।। २९ ।।\nरूपणश्च करालस्थ आह्लादश्च पपीहके ।।\nबलखानिः कपोतस्थो हरिणस्थोऽनुजस्ततः ।। 3.3.17.३० ।।\nरणजिन्मलनापुत्रः संस्थितो हरिनागरे ।।\nपञ्चशब्दगजारूढो महावत्यधिपो गतः ।। ३१ ।।\nविमानवरमारुह्य धीवरैः शतवाहिकैः ।।\nमणिमुक्तास्वर्णमयं सहस्रैर्वाद्यकैर्युतम् ।। ३२ ।।\nअयुतैश्च पताकैश्च वेत्रपाणिसहक्रकैः ।।\nसहस्रैः शिबिकाभिश्च पञ्चसाहस्रकै रथैः ।। ३३ ।।\nशकटैर्महिषोढैस्तु तथा पञ्चसहस्रकैः ।।\nसर्वतोपस्कृतं रम्यं ब्रह्मानंदं समागतः ।। ३४ ।।\nश्रुत्वा कोलाहलं तेषां महीराजो नृपोत्तमः ।।\nविस्मितः स बभूवात्र शिबिराणि मुदा ददौ ।। ३५ ।।\nदुर्गद्वारि क्रियां रम्यां कृत्वा विधिविधानतः ।।\nद्रौपद्या भूषणं देहि वेलायै स तमब्रवीत् ।। ३६ ।।\nइन्दुलस्तु ययौ स्वर्गं वासवं प्रति चाब्रवीत् ।।\nद्रौपद्या भूषणं सर्वं देहि मह्यं सुरोत्तम ।। ३७ ।।\nकुबेरात्स समानीय दिव्यमाभूषणं ददौ ।।\nइन्दुलः प्रहरान्ते च प्राप्तः पित्रे न्यवेदयत् ।। ३८ ।।\nआह्लादस्तु स्वयं गत्वा वेलाये भूषणं ददौ ।।\nप्राप्ते ब्राह्मे मुहूर्ते तु विवाहस्तत्र चाभवत् ।। ३९ ।।\nसंप्राप्ते प्रथमावर्ते तारकः खड्गमाददौ ।।\nआह्लादस्तं समासाद्य युयुधे बहुलीलया ।। 3.3.17.४० ।।\nनृहरिस्तु द्वितीये च कृष्णांशं प्रति चारुधत् ।।\nतथा सरदनं वीरं बलखानिरुपाययौ ।। ४१ ।।\nमर्दनं सुखखानिस्तु चतुर्थावर्तकेऽरुधत् ।।\nरणजित्सूर्यवर्माणं स भीमं रूपणो बली ।।\nदेवस्तु वर्धनं वीरं सप्तावर्ते क्रमाद्ययौ ।। ४२ ।।\nशतभूपान्खड्गधरान्गजसेनादिकांस्तदा ।।\nलक्षणाद्याः समाजग्मुर्मंडपे बहुविस्तते ।। ४३ ।।\nभग्नभूतं नृपबलं दृष्ट्वा राजा रुषान्वितः ।।\nमहीराजो ययौ रूढो गजं चारिभयंकरम् ।। ४४ ।।\nजित्वा तान्नेत्रसिंहादीञ्छब्दवेधी नृपोत्तमः ।।\nलक्षणं प्रययौ शीघ्रं बौद्धिनीं हस्तिनीं स्थितम् ।। ४५ ।।\nशिवं मनसि संस्थाप्य जित्वा बद्ध्वा रुषान्वितः ।।\nअगमत्तमुपगृह्य दर्शयामास तं नृपम् ।। ४६ ।।\nश्रुत्वा परिमलो राजा कृष्णांशं भीरुको ययौ ।।\nवृत्तान्तं कथयामास चाह्रादादिपराजयम्।। ४७ ।।\nअजितः स च कृष्णांशो नभोमार्गेण मंदिरम् ।।\nगत्वा जगर्ज बलवान्योगिन्यानंददायकः ।। ४८ ।।\nतदा स लक्षणो वीरस्त्यक्त्वा बंधनमुत्तमम् ।।\nविष्णुं मनसि संस्थाप्य महीराजं समाययौ ।। ४९ ।।\nगृहीत्वा चागमां दोलां स्वयं शिबिरमाप्तवान् ।। 3.3.17.५० ।।\nएतस्मिन्नंतरे सर्वे त्यक्त्वा मूर्च्छां समंततः ।।\nखड्गयुद्धेन ताञ्जित्वा बद्ध्वा तान्निगडैर्दृढैः ।। ५१ ।।\nसान्वयाञ्छतभूपांश्च हत्वा तद्रुधिरावहैः ।।\nद्रौपदीं स्नापयामासुर्वेलारूपां कलोत्तमाम् ।। ५२ ।।\nविवाहान्ते च ते सर्वे शिबिराणि समाययुः ।।\nसमुत्सृज्य सुतान्सप्त सुभोज्यैस्ते ह्यभोजयन् ।। ५३ ।।\nभुक्तवत्सु सुवीरेषु साहस्रास्तैः सुतैः सह ।।\nरुरुधुः सर्वतो जघ्नुरस्त्रशस्त्रैः समंततः ।। ५४ ।।\nसहस्रशूरांस्तान्हत्वा पुनर्बद्ध्वा महाबलान् ।।\nशिबिराणि समाजग्मुस्तेषां हास्यविशारदाः ।। ५५ ।।\nदशलक्षसुवर्णानि गृहीत्वा नृपतिर्बली ।।\nवेलां नवोढामादाय गत्वा नत्वा तमब्रवीत् ।। ५६ ।।\nप्रद्योतसुत हे राजँल्लक्षणोऽसौ महाबलः ।।\nमम पत्नीं समादाय दासीं कर्तुं समिच्छति ।। ५७ ।।\nइति श्रुत्वा परिमलः सर्व भूपसमन्वितः ।।\nबहुधा बोधितश्चैव न बुबोध तदा नृपः ।। ५८ ।।\nतदा महासती वेला विललाप भृशं मुहुः ।।\nतच्छुत्वा स च कृष्णांशः सहितो बलखानिना ।।\nतामाश्वास्य तदा वेलां नभोमार्गेण चाययौ ।।५९।।\nलक्षणं तर्जयित्वासौ गृहीत्वा चागमन्मुदा।।\nनभोमार्गेण गेहे तं कृष्णांशः समपेषयत् ।। 3.3.17.६० ।।\nपुनस्त्यक्त्वा सप्त सुतान्सहितान्नृपतेस्तु ते ।।\nशपथं कारयामासुर्दंभं प्रति महाबलाः ।।\nउषित्वा दशरात्रांते दध्युर्गंतुमनो मुने ।।६१।।\nमहीराजस्तु बलवान्गृहीत्वा भूपतेः पदौ ।।\nस उवाचाश्रुपूर्णाक्षस्तदा परिमलं नृपम् ।। ६२ ।।\nमहाराज वधूस्ते च वेलेयं द्वादशाब्दिका ।।\nपितृमातृवियोगं च न क्षमंती तु बालिका ।। ६३ ।।\nतस्मात्तां त्वं परित्यज्य गच्छ गेहं सुखी भव ।।\nपतियोग्या यदा भूयात्तदा त्वां पुनरेष्यति।।६४।।\nइत्यु्क्त्वा च वचो राजा स स्नेहादंकमस्पृशत्।।\nचूर्णीभूते परिमले चाह्लादस्तत्र दुःखितः।।\nमहीराजं स पस्पर्श स राजा चूर्णतां गतः।। ६५।।\nभग्नास्थी भूपती चोभौ पावकीयैश्चिकित्सकैः।।\nसुखवंतौ गृहं प्राप्य कृतकृत्यत्वमागतौ।।६६।।\nमलना स्वसुतं दृष्ट्वा प्राप्तमुद्वाहितं गृहे ।।\nकृत्वोत्सवं बहुविधं विप्रेभ्यश्च ददौ धनम् ।।\nहोमं वै कारयामास चंडिकायाः प्रसादतः ।। ६७ ।।\nसभायां लक्षणो वीरो यात्राकाले तमब्रवीत् ।।\nअगमा जयचन्द्राय मत्वा जित्वा हृतां तु ताम् ।।\nनभोमार्गेण संप्राप्तौ योगिनौ च शिवाज्ञया।।६८।।\nजहतुस्तौ च मां जित्वा तत्तीक्ष्णभय मोहितम् ।।\nअद्याहं धाम गच्छामि चिरं जीव नृपोत्तम ।।\nइत्युक्तवंतं तं नत्वा ययुर्भूपाः स्वमालयम् ।। ६९ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये सप्तदशोऽध्यायः ।। १७ ।।"
  }
]
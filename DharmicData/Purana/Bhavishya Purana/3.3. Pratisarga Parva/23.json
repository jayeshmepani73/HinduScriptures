[
  {
    "text": "।। सूत उवाच ।। ।।\nचतुर्विशाब्दकं प्राप्ते कृष्णांशे बलशालिनि ।।\nइषशुक्लदशम्यां च कृतो राज्ञा महोत्सवः ।। १ ।।\nभोजयित्वा द्विजश्रेष्ठान्दत्त्वा तेभ्यो हि दक्षिणाः ।।\nस्वभृत्येभ्यस्तथा वित्तं यथायोग्यं क्रमाद्ददौ ।। २ ।।\nकार्तिक्यां शुभयुक्तायां कृष्णांशो बलसंयुतः ।।\nइन्दुलेन च संयुक्तो देवसिंहेन संयुतः ।। ३ ।।\nअयुतैः स्वर्णद्रव्यैश्च शूरैर्दशसहस्रकैः ।।\nययौ बर्हिष्मतीस्थाने नानाभूपसमन्विते ।। ४ ।।\nएतस्मिन्नंतरे तत्र चित्ररेखा समागता ।।\nवृता सप्तालिभिर्देवी चित्रगुप्तप्रपूजिनी ।। ५ ।।\nगंगामध्ये महारम्यं यानं मायामयं तया ।।\nकृतं कौतूहलयुतं बहुसंपत्समन्वितम् ।। ६ ।।\nआगतास्तत्र राजानो नाना तद्दर्शनोत्सुकाः ।।\nतदोदयो देवयुतो जयंतेन समन्वितः ।।\nशतशूरैश्च सहितो दर्शनार्थमुपाययौ ।। ७ ।।\nचित्ररेखा महारम्या वाहीकनृपतेः सुता ।।\nददर्श सुदरं कान्तमिंदुलं शशिवन्मुखम् ।।\nयेन स्वप्नांतरे रम्यं सार्द्धं भुक्तं तया सुखम् ।। ८ ।।\nतमाह्लादसुतं ज्ञात्वा साभिनंदनदेहजा ।।\nकृत्वा मोहमयं जालं शुकभूतं तदेंदुलम् ।। ९ ।।\nहृत्वा स्वयंवरे रम्ये परमानन्दमाययौ ।।\nपुनराहृत्य तां मायां स्वगेहाय ययौ मुदा ।। 3.3.23.१० ।।\nकृष्णांशस्तु तदा बुद्ध्वा न ददर्श स्वकं शिशुम् ।।\nदेवसिंहं बोधयित्वा पप्रच्छ क्व गतः शिशुः ।। ११ ।।\nकालज्ञो देवसिंहोऽपि मोहितश्चित्रमायया ।।\nन ज्ञातस्तेन वै बालः क्व गतः केन वा हृतः ।। १२ ।।\nविस्मितं देवसिंहं च दृष्ट्वा कृष्णांशको बली ।।\nरुरोदोच्चैस्तदा गाढं चित्रमायाविमोहितः ।। १३ ।।\nश्रुत्वा तु रोदनं तस्य खलस्तत्र महीपतिः ।।\nययौ शीघ्रं प्रसन्नात्मा यत्राह्लादः स्वयं स्थितः ।।\nरुदित्वा तत्र वै गाढं वचनं प्राह नम्रधीः ।। १४ ।।\nउदयो नाम ते भ्राता मोहयित्वा मदेन तौ ।।\nदेवमिन्दुलमेवासौ हत्वा धारास्वरोपयत् ।। १५ ।।\nप्रत्यक्षं च मया दृष्टं तेन वीरेण वै कृतम् ।।\nशतं स्वर्णं च मे दत्त्वा विनयेनावरोधितः ।। १६ ।।\nदेवसिंहस्ततो बुद्ध्या न ज्ञातं तेन यत्कृतम् ।।\nइति श्रुत्वा तु वचनं निश्चयं नाधिगच्छति ।। १७ ।।\nएतस्मिन्नंतरे प्राप्तौ तौ वीरौ रोदने रतौ ।।\nतद्वियोगेन कृष्णांशः स्वदेहं त्यक्तुमुद्यतः ।। १८ ।।\nआह्लादो निश्चयं ज्ञात्वा भाषितं च महीपतेः ।।\nकृष्णांशं ताडयामास वैतसैश्चर्मकर्तनैः।।१९।।\nतस्य माता तथा पत्नी भगिनी प्रेमदुःखिताः ।।\nआह्लादं बोधयामासुर्धूर्तमायाविमोहितम् ।।\nन बोधितस्तदा वीरश्चित्रमायाविमोहितः ।। 3.3.23.२० ।।\nतदा पुष्पवती देवी स्वपतिं भ्रातृपीडितम् ।।\nदृष्ट्वा तत्र गता शीघ्रं पतिदुःखेन दुःखिता ।।२१।।\nविनापराधं कृष्णांशो महानिंदामवाप्तवान् ।।\nतदा वेदविदो विप्रा आह्लादं प्राहुरूर्जितम् ।। २२ ।।\nवधस्त्यागः समो ज्ञेयो योग्यं बुद्ध्या विचारय ।।\nइत्युक्तः स तुरीयात्मा पुत्रशोकेन दुःखितः ।। ।।२३ ।।\nचांडालांश्च समाहूय बद्ध्वा तं पुत्रघातिनम् ।।\nदत्त्वा तेभ्यः सपत्नीकं वधं कुरुत मा चिरम् ।। २४ ।।\nअस्य नेत्रे समुत्पाट्य मां दर्शयत संयुताः ।।\nइति श्रुत्वा गतास्ते वै गहनं व्याघ्रसेवितम् ।। २५ ।।\nदेवसिंहस्ततो गत्वा दत्त्वा तेभ्यो महद्धनम् ।।\nसंप्राप्य दंपती वीरश्चांडालेभ्यो वनं ययौ ।। २६ ।।\nबलखानेस्तु या पत्नी गजमुक्ता पतिव्रता ।।\nदंपती पालयामास गुह्यगेहे मुदा युता ।। २७ ।।\nचांडालास्ते तु संगत्य मृगनेत्रे च तं ददुः ।।\nदेवसिंहस्तदागत्य क्रोधात्मा च तमब्रवीत् ।।\nधिक्त्वां पापं दुराचारं त्वया मे हिंसितः सखा ।। २८ ।।\nजीवितस्त्वत्सुतो भूमौ तदन्वेषणहेतवे ।।\nयास्यामि विविधान्राष्ट्रान्सत्यंसत्यं ब्रवीम्यहम् ।।\nइत्युक्त्वा प्रययौ वीरः शिरीषाख्यपुरं शुभम् ।। २९ ।।\nगजमुक्तामनुज्ञाप्य दंपती प्राप्य निर्भयः ।।\nमयूरनगरं रम्यं निशि घोरं समाययौ ।। 3.3.23.३० ।।\nमकरंदस्तु बलवान्ज्ञात्वा तत्सर्वकारणम् ।।\nस्वसुः पतिं च भगिनीं स्वांते प्रेम्णा न्यवासयत् ।। ३१ ।।\nधर्ममाराधयामास यज्ञैर्नानाविधैः स्तवैः ।।\nप्रसन्नो धर्मराजश्च मकरन्दमुवाच ह ।। ३२ ।।\nअभिनंदनभूपस्य सुता चित्रप्रपूजिनी ।।\nनाट्यात्मजा केसरिणी तत्सखी दंभकोविदा ।। ३३ ।।\nकेसरिण्या गुरुर्ज्ञेयः कुतुको योगुरूपधृक् ।।\nतेन प्रसारिता माया शतयोजनमन्तरा ।। ३४ ।।\nशत्रुभिर्दुर्गमा भूमिः शत्रुपाषाणकारिणी ।।\nचित्रगुप्तप्रभावेण निर्भयो भूपतिः स्वयम् ।। ३५ ।।\nचित्ररेखाभूपसुता जयंतस्तु तया हृतः ।।\nनररूपधरो रात्रौ शुकरूपधरो दिने ।।\nइन्दुलश्च स्थितो दुःखी चित्रमायाविमोहितः ।। ३६ ।।\nकृष्णांशश्च भवान्देवः सहितः सूर्यवर्मणा ।।\nमया दत्तानि यंत्राणि गृहीत्वा ते मुदा युताः ।।\nचित्ररेखां समागत्य नृत्यादींस्तैः समं कुरु ।। ३७ ।।\nमोहयित्वा च तां देवीं पठित्वा तन्मतं शुभम् ।।\nपुनरागच्छ वै शीघ्रं सैन्ययोगं पुनः कुरु ।। ।। ३८ ।।\nइत्युक्त्वान्तर्दधे देवस्स राजा विस्मयान्वितः ।।\nकृष्णांशं वर्णयामास यथा धर्मेण भाषितम् ।। ३९ ।।\nफाल्गुने मासि संप्राप्ते त्रयस्ते योगिरूपिणः ।।\nययुरिन्नगटं रम्यं नृत्यगीतविशारदाः ।। 3.3.23.४० ।।\nमृदंगांकस्तदा देवो मकरंदो विपंचिमान्।।\nनृत्यगानकरो वीरः कृष्णांशः सर्व मोहनः ।। ४१ ।।\nमोहयित्वा च नगरं तथा गजपतिं नृपम् ।।\nसकुलं च ससैन्यं च तुष्टो राजाब्रवीदिदिदम् ।। ४२ ।।\nवांछितं ब्रूहि मे योगिन्स श्रुत्वा प्राह नम्रधीः ।।\nदेहि मे सूर्यवर्माणं स्वसुतं कार्यहेतवे ।।४३।।\nकृत्वा कार्यमहं शीघ्रं पुनर्दास्यमि ते सुतम्।।\nविधिना निर्मितो धर्मो राजभिर्विश्वरक्षणम् ।।४४।।\nइति श्रुत्वा गजपतिर्दत्त्वा तेभ्यः स्वकं सुतम् ।।\nस्वराज्ञीमाययौ राजा गतास्ते कार्यतत्पराः ।।४५।।\nपक्षमात्रेण बाह्लीकं नगरं प्रययुर्मुदा ।।\nधर्मदत्तानि यंत्राणि गृहीत्वा शत्रुमंदिरम् ।। ४६ ।।\nआययुर्लास्यतत्त्वज्ञा नृपमोहनतत्पराः ।।\nसर्वे च नागराः प्राप्तास्तत्र क्षत्रगणा मुदा ।।४७।।\nमोहितास्तैश्च ते सर्वे गीतनृत्यविशारदैः ।।\nमहद्धनं ददौ तेभ्यस्तोमरान्वयसंभवाः ।।४८।।\nतानादाय पुनर्भूपः स्वगेहमभिनंदनः ।।\nआययौ गेहनृत्यार्थी कारयामास वै पुनः ।।४९।।\nमकरंदस्तदा वीणां मृदंगं भीष्मजो बली।।\nमंजीरं सूर्यवर्मा च कृष्णांशो गाननृत्यकम् ।।3.3.23.५०।।\nगृहीत्वा मोदयामासुर्नारीवृन्दा महोत्तमम् ।।\nचित्ररेखा स्वयं दृष्ट्वा तेषां मोहनहेतवे ।। ५१ ।।\nमायां निर्वापयामास निष्फला साऽभवत्क्षणात् ।।\nमोहिता तैश्च सा देवी तानुवाच मुदान्विता ।। ५२ ।।\nवांछितं ब्रूहि मे वीर कृष्णांशश्चाह तां वधूम्।।\nशुकं देहि च मे देहि नो चेच्छापं ददाम्यऽहम् ।। ५३ ।।\nइति श्रुत्वा चित्ररेखा शोकव्याकुलचेतना ।।\nकृष्णांशं योगिनं प्राह सत्यं कथय को भवान् ।। ५४ ।।\nइंद्राद्या देवतास्सर्वे मया निर्मितया यया ।।\nमोहिताः क्षणमात्रेण न भवान्मोहितो मया ।।५५।।\nदेवो नारायणो वापि धर्मो वापि शिवः स्वयम् ।।\nइत्युक्तस्स तु कृष्णांशो वचनं प्राह निर्भयः ।।५६।।\nउदयो नाम मे राज्ञि देवसिंहोऽयमुत्तमः ।।\nमच्छ्यालो मकरंदोऽयं सूर्यवर्मा तथाविधः ।। ५७ ।।\nइन्दुलस्य वियोगेन वयं योगित्वमागताः ।।\nमद्गुरुश्च तथोन्मादी संकुलस्तद्वियोगतः ।। ५८ ।।\nशुकं देहि महामाये इंदुलं देहि वा यदि ।।\nइत्युक्त्वाशु रुरोदोच्चैर्हा इन्दुल महाबल ।। ५९ ।।\nदर्शनं देहि मे शीघ्रं नो चेत्प्राणांस्त्यजाम्यहम् ।।\nइत्येवंवादिनं वीरं चित्ररेखा महोत्तमा ।। 3.3.23.६० ।।\nकृत्वा लज्जां पुनः प्राह मां च पुत्रं गृहाण भोः ।।\nकृत्वा नरमयं रूपं स्वकान्तं सर्वसुंदरम् ।। ६१ ।।\nपतित्वा तच्चरणयो रुरोदोच्चैश्च दंपती ।।\nतथाविधौ च तौ दृष्ट्वा कृष्णांशो हर्षसंयुतः ।। ६२ ।।\nइंदुलेनैव लिखितं गृहीत्वा पत्रमुत्तमम्।।\nधर्मयंत्रप्रभावेण मयूरनगरं ययौ ।। ६३ ।।\nसूर्यवर्मा गतो गेहं मकरंदेन मानितः ।।\nदेवसिंहस्तु बलवान्गृहीत्वा पत्रमुत्तमम् ।।६४।।\nययौ मनोरथारूढो यत्राह्लादः शुचान्वितः ।।\nको भवानिति तं प्राह महोन्मादीव दृश्यते ।। ६५ ।।\nदेवसिंहं च मां विद्धि तव पुत्रान्वेषणे रतम् ।।\nपत्रं गृहाण भो वीर लिखितं तत्सुतेन वै ।। ६६ ।।\nइति श्रुत्वा स आह्लादश्चा ह्लादं परमाप्तवान् ।।\nज्ञात्वा तत्कारणं सर्वं यथाविधि सुतो हृतः ।।६७।।\nमहीपतिं समाहूय वचनं प्राह नम्रधीः।।\nसत्यं कथय मे भूप कृष्णांशेन हतस्सुतः ।। ६८ ।।\nस होवाच श्रुतं वीर कृष्णांशेन यथा हतः ।।\nइत्युक्त्वा तु विहस्याशु कार्यसिद्धिमुपागतः ।। ६९ ।।\nअह्लादः क्रोधताम्राक्षः केशाना कृष्य तं मुदा ।।\nवेतसैस्ताडयामास स्वहस्तेन पुनः पुनः ।। 3.3.23.७० ।।\nश्रुत्वा परिमलो राजा सपत्नीकस्समागतः ।।\nबहुधा मोदयामास रामांशं बहुरूपिणम् ।। ७१ ।।\nअरे धूर्त महापापिन्मद्बंधुर्घातितस्त्वया ।।\nगतो यत्र मम प्राणस्सकुलं त्वां नयाम्यहम् ।। ७२ ।।\nतदा महीपतिर्दुःखी निःश्वासो मौनमास्थितः ।।\nतदघं हृदि संस्थाप्य महापीडामवाप्तवान् ।। ७३ ।।\nएतस्मिन्नंतरे वीरो बलखानिः समागतः ।।\nविमुच्य मातुलं धूर्तं ज्येष्ठबन्धुमसान्त्वयत् ।। ७४ ।।\nस चकार विवाहार्थमुद्योगं भ्रातृजस्य वै ।।\nनेत्रसिंहो नृपः प्राप्तो लक्षसैन्यसमन्वितः ।। ७५ ।।\nतारकश्च तमायातस्सार्द्धं शूरसहस्रकैः ।।\nवीरसेनः स्वयं प्राप्तः शूरैः सार्द्धं नवाऽयुतैः ।। ७६ ।।\nतालनश्च ततः प्राप्तो लक्षसैन्यसम न्वितः ।।\nसूर्यवर्मा तथा प्राप्तो लक्षसैन्यसमन्वितः ।। ७७ ।।\nब्रह्मानंदः स्वयं प्राप्तस्त्रिलक्षबलसंयुतः ।।\nआह्लादश्च शुचाविष्टो लक्षसैन्य समन्वितः ।। ७८ ।।\nहा बंधो क्व गतस्त्वं वै मां त्यक्त्वा पुरुषाधमम् ।।\nइत्युक्त्वा प्रययौ वीरः शोकव्याकुलचेतनः ।। ७९ ।।\nबलखानिस्तु बलवाँल्लक्षसैन्यसमन्वितः ।।\nदेवसिंहेन सहितो बाह्लीकं प्रति सोगमत् ।। 3.3.23.८० ।।\nअहोरात्रप्रमाणेन मासैकः पथि वै गतः ।।\nज्येष्ठकृष्णस्य पंचम्यां वाह्लीकग्राममाप्तवान् ।।\nव्यूहः स्वकीयसैन्यानां रचितो बलखानिना ।। ८१ ।।\nएको रथः स्थितो युद्धे तत्पश्चात्संस्थिता गजाः ।।\nपञ्चाशच्च क्रमात्तेषां वाजिनश्च शतंशतम् ।। ८२ ।।\nतेषां पश्चात्क्रमाज्ज्ञेया पत्तयो दश संस्थिताः ।।\nएका सेना च सा ज्ञेया तत्प्रमाणं ब्रवीम्यहम् ।। ८३ ।।\nएको रथो गजास्सर्वे शतार्द्धं तु हयास्तु ये ।।\nसेनायां पञ्चसाहस्राः शतघ्न्यस्तु तथा स्मृताः।। ८४ ।।\nपञ्चायुतानि सेनायां सर्वे पदचराः स्मृताः ।।\nएवंविधाश्च ताः सेना बलखानेश्च षोडश ।। ८५ ।।\nगजास्तु दशसाहस्रा मदमत्ताः पृथग्ययुः ।।\nयुद्धे ऽस्मिन्गणितं ह्येवं शूराः शत्रुप्रहारिणः ।। ८६ ।।\nअभिनन्दनभूपस्य म्लेच्छाः पैशाचधर्मिणः ।।\nत्रिलक्षाश्च हयारूढा एकलक्षाः शतप्रिपाः? ।। ।। ८७ ।।\nएकलक्षः पदचरा भुशुण्डीपरिघायुधाः ।।\nतोमरान्वयसंयुक्ताः क्षत्रियाः प्रयुतानि वै ।।\nगजस्थास्तत्र संप्राप्ता यत्राह्लादमहा चमूः ।। ८८ ।।\nतयोश्चासीन्महद्युद्धं तुमुलं रोमहर्षणम् ।।\nमदमत्ताश्च ते सर्वे निर्भया रणमाययुः ।। ८९ ।।\nसप्ताहोरात्रमभवद्युद्धं समरशालि नाम् ।।\nबाह्लीकस्यार्द्धसेना च क्षयं नीता च तैर्नृपैः ।। 3.3.23.९० ।।\nएकलक्षं हताः सर्वे बलखानेश्च सैन्यपैः ।।\nहाहाभूते शत्रुसैन्ये भयभीते दिशो गते ।।\nहर्षिता बलखान्याद्या जय दुर्गे वचोऽब्रुवन्।।९१।।\nदृष्ट्वा सैन्यविनाशं च राज्ञः सप्तकुमारकाः ।।\nकौरवांशाश्च ते जग्मुर्यत्र जातो महारथाः।।९२।।\nमहानन्दश्च नन्दश्च परानन्दोपनन्दकौ ।।\nसुनन्दश्च सुरानन्दः प्रनन्दः क्रमतोभवाः ।। ९३ ।।\nगजस्थास्ते महावीरास्तोमरान्वयसंभवाः ।।\nसेनां जघ्नुः शरैस्तीक्ष्णैर्बलखानेर्महात्मनः ।। ९४ ।।\nभयभीताश्च ते सर्वे बलखानिमुपाययु ।।\nदृष्ट्वा सैन्यं पराभूतं बलखानिस्तदा रुषा ।। ९५ ।।\nअभ्यधावत वेगेन कपोतस्थो महाबलः ।।\nनंदं प्रति तथा देवः परानंदं च तालनः ।। ९६ ।।\nउपनन्दं सूर्यवर्मा सुनन्दं प्रति तारकः ।।\nनेत्रसिंहः सुरानन्दं प्रनन्दं प्रति यादवः ।। ९७ ।।\nयुध्यमानास्तु ते सर्वे परस्परं वधैषिणः ।।\nदिनार्द्धमभवद्युद्धं बहुवीरप्रणाशनम् ।। ९८ ।।\nपराजितास्तु ते पुत्रा बाह्लीकस्य महाबलाः ।।\nत्यक्त्वा युद्धं ययुर्गेहं भीरुका बलखानिना ।। ९९ ।।\nदृष्ट्वा तेषां बलं घोरमभिनन्दनभूमिपः ।।\nकुतुकं च समाहूय नाट्यां केसीरणीं तथा ।।\nकथितं कारणं राज्ञा यथा जातः पराजयः ।। 3.3.23.१०० ।।\nइति श्रुत्वा तु कुतुकस्तमाश्वास्य महीपतिम् ।।\nस ध्यात्वा शांबरीं मायां महादेवेन निर्मिताम् ।।\nतत्सैन्यं मोहयामास शिलाभूतमचेतनम् ।। १०१ ।।\nतदा केसरिणी नाट्या अष्टौ बद्ध्वा महाबलान्।।\nराज्ञः पार्श्वमुपागम्य दत्त्वा तान्गेहमाययौ ।।१०२।।\nबाह्लीकश्च प्रसन्नात्मा बद्ध्वा तान्निगडैर्दृढैः ।।\nलुंठित्वा द्रविणं तेषां कोशमध्ये समाक्षिपत् ।। १०३ ।।\nदेव्याश्च वरदानेन देवसिंहो भयातुरः ।।\nमहावतीं समागम्य स्वर्णवत्यै न्यवेदयत् ।। १०४ ।।\nज्ञात्वा स्वर्णवती देवी सर्वविद्याविशारदा ।।\nश्येनीं मूर्तिं समास्थाय ययौ पुष्पवतीं प्रति ।। १०५ ।।\nदृष्ट्वा तु दंपती तत्र मकरंदं गृहे स्थितौ ।।\nरुदित्वा कथयामास यथा प्राप्तः पराजयः ।। ।। १०६ ।।\nकृष्णांशस्तु तदा दुःखी मकरन्दं वचोऽब्रवीत् ।।\nगच्छ वीर मया सार्द्धं मद्गुरुर्बंधनं गतः ।। १०७ ।।\nकुलक्षये महत्पापं सुप्रोक्तं पूर्व सूरिभिः ।।\nनिमग्नान्दुःखजलधौ समुद्धर मम प्रिय ।। १०८ ।।\nइति श्रुत्वा तु तच्छयालः शूरायुतसमन्वितः ।।\nसंन्यस्तवेषमास्थाय खड्गचर्मसमन्वितः ।।\nकृष्णांशेन हयारूढो बाह्लीकं त्वरितो ययौ ।। १०९ ।।\nतदा स्वर्णवती देवी पुष्पवत्या समन्विता ।।\nश्येनीरूपमुपास्थाय ययौ यत्र महारणः ।। 3.3.23.११० ।।\nस छित्त्वा शांबरीं मायां बोधयित्वा स्वसैनिकान् ।।\nरुरोध नगरीं तस्य बाह्लीकस्य महात्मनः ।। १११ ।।\nदृष्ट्वा ताञ्छत्रुसंयुक्तान्कुतुकस्तु तया सह ।।\nपुनश्च शांबरीं मायां प्रेषयामास तान्प्रति ।। ११२ ।।\nछित्त्वा सा सकलां मायां बद्ध्वा तौ दैत्यसन्निभौ ।।\nनगरं दाहयामास तस्य भूपस्य मायया ।। ११३ ।।\nन दाहो दाहमापन्नो न भस्मी भस्मवान्खलु ।।\nस्वर्णवत्या कृतं चित्रं स्वयं देव्या च मायया ।। ।। ११४ ।।\nतदा पुष्पवती देवी हत्वा केसरिणी रुषा ।।\nतन्मांसैस्तर्पयामास गृध्रगोमायुवायसान् ।। ११५ ।।\nकुतुकं च तथाभूतं हत्वा स्वर्णवती स्वयम् ।।\nकारागारे लोहमये स्थितान्वीरानमोचयत् ।। ११६ ।।\nपुनरागम्य सा देवी तया सार्द्धं शुभानना ।।\nमकरन्दः स्थितो यत्र कृष्णांशेन समन्वितः ।। ११७ ।।\nते सर्वे विस्मिताश्चासञ्ज्ञात्वा देव्या विमोहिताः ।।\nक्रोधवन्तो महावीरा युद्धाय समुपाययुः ।। ११८ ।।\nपुनश्चासीत्तयोर्युद्धं सेनयोरुभयोर्मृधे ।।\nबलखानिं महानन्दो नन्दश्चाह्लादमाययौ ।। ११९ ।।\nपरानंदस्तथा देवं तारकं चोपनंदनः ।।\nसुनन्दो नेत्र सिंहं च सुरानंदश्च तालनम् ।। 3.3.23.१२० ।।\nप्रनन्दो वीरसेनं च ब्रह्मानन्दं स भूपतिः ।।\nगजस्थिताश्च ते सर्वे धनुर्युद्धपरायणाः ।।\nअहोरात्रमभूद्युद्धं तेषां च तुमुलं क्रमात् ।। १२१ ।।\nएतस्मिन्नन्तरे रात्रौ चित्ररेखा समागता ।।\nस्वकीयान्व्याकुलीभूतांस्तादृशांश्च विलोक्य वै ।। १२२ ।।\nचित्रगुप्तं तदा ध्यात्वा चित्रमायामचीकरत् ।।\nतदा तद्बांधवाश्चासन्बहुधा चाभिनंदनाः ।। १२३ ।।\nतान् दृष्ट्वा विस्मिताः सर्वे भयभीताश्च दुद्रुवुः ।।\nत्यक्त्वा युद्धमयीं भूमिं शोकव्याकुलचेतना ।। १२४ ।।\nपंचयोजनमागत्य ततो वासमकारयन् ।।\nसंध्याकाले तमोभूते निरुत्साहा महाबलाः ।। १२५।।\nहा कृष्णांश महाबाहो शरणागतवत्सल ।।\nइन्दुलस्ते कुमारोऽयं संहृतश्चित्ररेखया ।। १२६ ।।\nतया विमोहिता वीरा वयं ते शरणं गताः ।।\nइत्युक्त्वा रोदनं चक्रुः क्व गतोऽसि महामते ।।१२७।।\nतदा कोलाहलश्चासीद्रुदतां बलशालिनाम् ।।\nआह्लादं गर्हयित्वा ते मूर्छिता भुवि विह्वलाः ।। १२८ ।।\nआह्लादस्तुऽतथा श्रुत्वा वज्रपाताहतः स्वयम् ।।\nउन्मादिवत्तदा भूत्वा ताडयामास वक्षसि ।। १२९ ।।\nएतस्मिन्नंतरे योगी कृष्णांशो भगवत्कला ।।\nचंद्रोदये स्वयं प्राप्तश्चाष्टम्यां भृगुवासरे ।। 3.3.23.१३० ।।\nशूरश्च दशसाहस्रैर्मकरंदेन संयुतः ।।\nतत्सेनां बोधयामास पालितां बलखा निना ।। १३१ ।।\nजित्वा तान्सर्वभूपालान्गृहीत्वा विपुलं धनम् ।।\nपञ्चशब्दस्थितं बंधुं प्रत्यागत्य जगर्ज वै ।। १३२ ।।\nतस्य शब्देन शेषांशो बोधितो बलशालिना ।।\nशकुनं शुभमालोक्य भुजावुत्थाप्य वीर्यवान् ।।\nस्वांके निवेशयामास कृष्णांशं योगिरूपिणम् ।। १३३ ।।\nस्नापयित्वा श्रुधाराभिः कृष्णांशं प्रेमविह्वलः ।।\nदत्त्वा द्विजातिमुख्येभ्यो वर्णयामास कारणम् ।। १३४ ।।\nकृष्णांशोऽपि प्रसन्नात्मा स्वकीयां सकलां कथाम्।।\nवर्णयित्वा यथाभूतां पुनर्बाह्लीकमाययौ ।।१३५।।\nचित्रविद्यां स्वयं कृत्वा पाठितां चित्ररेखया ।।\nबद्ध्वाभिनंदनं भूपं ससुतं च समंत्रिणम् ।।\nविवाहं कारयामास जयंतस्य तया सह ।। १३६ ।।\nबाह्लीकस्तु प्रसन्नात्मा दत्त्वा च विपुलं धनम् ।।\nस्वसुतां चित्ररेखां च जयन्ताय मुदा ददौ ।।१३७।।\nशतं गजान्हयांस्तत्र सहस्राणि धनैर्युतान् ।।\nशतं दासांस्तथा दासीर्जयंताय स्वय ददौ ।। १३८ ।।\nप्रस्थानं कारयामास बलखानेर्महात्मनः ।।\nश्रावणे मासि संप्राप्तास्ते सर्वे च महावतीम् ।। १३९ ।।\nस्वंस्वं गेहं ययुस्सर्वे भूपाश्चाह्लादमानिताः ।।\nइति ते कथितं विप्र चरित्रं कलिनाश नम्।।\nशृण्वतां सर्वपापघ्नं कथयिष्यामि वै पुनः ।। 3.3.23.१४० ।।"
  }
]
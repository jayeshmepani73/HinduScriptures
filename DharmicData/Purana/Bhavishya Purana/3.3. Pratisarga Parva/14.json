[
  {
    "text": "। । सूत उवाच ।। ।।\nचतुर्दशाब्दे कृष्णांशे यथा जातं तथा शृणु ।।\nजयन्तः शक्रपुत्रश्च जानकीशापमोहितः ।।\nकलौ जन्मत्वमापन्नः स्वर्णवत्युदरेऽवसत् ।। १ । ।\nचैत्रशुक्ल  नवम्यां च मध्याह्ने गुरुवासरे ।।\nस जातश्चन्द्रवदनो राजलक्षणलक्षितः ।। २ । ।\nजाते तस्मिन्सुतश्रेष्ठे देवाः सर्षिगणास्तदा ।।\nइन्दुलोयं महीं जातो जयन्तो वासवात्मजः ।।\nइत्यूचुर्वचनं तस्मादिन्दुलो नाम चाभवत् । । ३ ।।\nआह्लादो जातकर्मादीन्कारयित्वा शिशोर्मुदा ।।\nब्राह्मणेभ्यो ददौ स्वर्णधेनुवृन्दं हयान्गजान् ।। ४ ।।\nइन्दुले तनये जाते द्विमासांते महीतले ।।\nयोगसिंहस्तदागत्य स्वर्णवत्यै ददौ धनम् ।।\nनेत्रसिंह सुतं दृष्ट्वा मलनास्नेहसंयुता ।।\nपप्रच्छ कुशलप्रश्नं भोजयित्वा विधानतः ।। ६ ।।\nशतवृन्दाश्च नर्तक्यो नानारागेण संयुताः ।।\nतत्रागत्येव ननृतुर्यत्र भूपसुतः स्थितः ।। ७ ।।\nसप्तरात्रमुषित्वा स योगसिंहो ययौ गृहम् ।।\nषण्मासे च सुते जाते देवेन्द्रः स्नेहकातरः ।। ८ ।।\nपुत्रस्नेहेन तं पुत्रं स जहार स्वमायया ।।\nसंहृत्य बालकं श्रेष्ठमिन्द्राण्यै च समर्पयत् ।। ९ ।।\nस्नेहप्लुता शची देवी स्वस्तनौ तमपाययत् ।।\nदेव्या दुग्धं स वै पीत्वा षोडशाब्दसमोभवत् ।। 3.3.14.१० ।।\nइन्दुं पीयूषभवनं गृह्णाति वपुषा स्वयम् ।।\nअतः स इन्दुलो नाम जयन्तश्च प्रकीर्तितः ।।\nस बालः स्वपितुर्विद्यां पठित्वा श्रेष्ठतामगात् ।। ११ ।।\nविनष्टे बालके तस्मिन्देवी स्वर्णवती तदा ।।\nरुरोदोच्चैस्तदा दीना हा पुत्र क्व गतोऽसि भोः ।। १२ ।।\nज्ञात्वाह्लादं तथा भूतं दशग्रामे तथाविधे ।।\nरौद्रः कोलाहलो जातो रुदतां च नृणां मुने ।। १३ ।।\nआह्लादः स्वकुलैः सार्द्धं निराहारो यतेंद्रियः ।।\nशारदां शरणं प्राप्तस्त्रिरात्रं तत्र चावसत् ।। १४।।\nतदा तुष्टा स्वयं देवी वागुवाचाशरीरिणी ।।\nहे पुत्र स्वकुलैः सार्द्धं मा शुचस्त्वं सुतं प्रति ।। ।। १५ ।।\nइन्द्रपुत्रो जयन्तश्च स्वर्गलोकमुपागतः ।।\nदिव्यविद्यां पठित्वा स त्रिवर्षांते गमिष्यति ।। १६ ।।\nयावत्त्वं भूतलेऽवात्सीस्तावत्स भूतले वसेत् ।।\nतत्पश्चात्स्वर्गतिं प्राप्य जयन्तो हि भविष्यति ।। १७ ।।\nइत्युक्ते वचने देव्या निश्शोकास्ते तदाभवन् ।।\nदशग्रामपुरं प्राप्य समूषुर्ज्ञान तत्पराः ।। १८ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चय चतुर्दशोऽध्यायः ।। १४ ।।"
  }
]
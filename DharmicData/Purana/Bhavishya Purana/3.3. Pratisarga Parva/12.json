[
  {
    "text": "।। सूत उवाच ।। ।।\nद्वादशाब्दे हि कृष्णांशे यथाजातं तथा शृणु ।।\nइषशुक्लदशम्यां च राज्ञां जातः समागमः ।। १ ।।\nकान्यकुब्जे महारम्ये नानाभूपाः समाययुः ।।\nश्रुत्वा पराजयं राज्ञो महीराजस्य लक्षणः ।। २ ।।\nकृष्णांशदर्शने वांछा तस्य चासीत्तदा मुने ।।\nपितृव्यं भूपतिं प्राह द्रष्टुं यास्यामि तं शुभम् ।। ३ ।।\nजितो येन महीराजः सर्वलोकप्रपूजितः ।।\nइति श्रुत्वा वचस्तस्य जयचंद्रो महीपतिः ।।\nभ्रातृजं प्रणतं प्राह शृणु शुक्लयशस्कर ।।४।।\nराजराजपदं ते हि कथं संहर्तुमिच्छसि।।\nइत्युक्त्वा जयचंद्रस्तु तदाज्ञां नैव दत्तवान् ।। ५ ।।\nराजानस्ते च सहिताः स्वसैन्यैः परिवारिताः ।।\nकृष्णांशं द्रष्टुमिच्छन्तः संययुश्च महीपतिम् ।। ६ ।।\nशिरीषाख्यपुरस्थं च ज्ञात्वा कृष्णांशमुत्तमम् ।।\nमहीपतिं पुरस्कृत्य समाजग्मुर्नृपास्तदा ।। ७ ।।\nददृशुस्तं महात्मानं पुंडरीकनिभाननम् ।।\nप्रसन्नवदनाः सर्वे प्रशशंसुः समंततः ।। ८ ।।\nतदा महीपतिः क्रुद्धो वचनं प्राह भूपतीन् ।।\nयस्येयं च कृता श्लाघा युष्माभिर्दूरवासिभिः ।।\nपितरौ तस्य बलिनौ माहिष्मत्यां मृतिं गतौ ।। ९ ।।\nजम्बुको नाम भूपालो नार्मदीयैः समन्वितः ।।\nबद्ध्वा तौ प्रययौ गेहं लुंठयित्वा धनं बहु ।।\nशिलापत्रे समारोप्य तयोर्गात्रमचूर्णयत् ।।\nशिरसी च तयोश्छित्त्वा वटवृक्षे समारुहत् ।। 3.3.12.१० ।।\nअद्यापि तौ स्थितौ वीरौ हा पुत्रेति प्रभाषिणौ ।।\nप्रेतदेहे च पितरौ यस्य प्राप्तो महाबलो ।।\nतस्योदयो वृथा ज्ञेयो वृथाकीर्तिः प्रियंकरी ।। ११ ।।\nइति श्रुत्वा स कृष्णांशो भूपतीन्प्राह नम्रधीः ।।\nगतौ मत्पितरौ सार्द्धं गुर्जरे यत्र वै रणः ।। १२ ।।\nम्लेच्छैर्नराशनैः सार्द्धं तन्नृपेण रणोऽभवत् ।।\nदेशराजो वत्सराजो युद्धं कृत्वा भयंकरम् ।।\nम्लेच्छैस्तैश्च हतौ तत्र श्रुतेयं विश्रुता कथा ।।१३।।\nमातुलेनाद्य कथितं नवीनं मरणं तयोः।।\nचेत्सत्यं वचनं तस्य पौरुषं मम पश्यत ।।१४।।\nइत्युक्त्वा तान्स कृष्णांशो मातरं प्राह सत्वरम् ।।\nहेतुं च वर्णयामास भाषितं च महीपतेः ।। १५ ।।\nश्रुत्वा वज्रसमं वाक्यं रुरोद जननी तदा ।।\nनोत्तरं प्रददौ माता पति दुःखेन दुःखिता ।।१६।।\nज्ञात्वा पितृवधं श्रुत्वा जम्बुकं शिवकिंकरम् ।।\nमनसा स च कृष्णांशस्तुष्टाव परमेश्वरीम् ।।१७।।\nजय जय जय जगदम्ब भवानि ह्यखिललोकसुरपितृमुनिखानि ।।\nत्वया ततं सचराचरमेव विश्वं पातमिदं हृतमेव ।। १८ ।।\nइति ध्यात्वा स कृष्णांशः सुष्वाप निजस द्मनि ।।\nतदा भगवती तुष्टा तालनं बलवत्तरम् ।।\nमोहयित्वाशु तत्पार्श्वे प्रेषयामास सर्वगा ।। १९ ।।\nचतुर्लक्षबलैः सार्द्धं तालनः शीघ्रमागतः ।।\nस्वसैन्यं चोदयामास चैकलक्षं महाबलम् ।।3.3.12.२०।।\nबलखानिस्तदा प्राप्तश्चैकलक्षबलान्वितः ।।\nअनुजं तत्र संस्थाप्य शिरीषाख्ये महाबलः ।।२१।।\nसज्जीभूतान्समालोक्य तानुद्याने ससैन्यकान् ।।\nभीतः परिमलो राजा कृष्णांशं प्रति चाययौ ।। २२ ।।\nविह्वलं नृपमालोक्य कृष्णांशोऽऽश्वासयन्मुदा ।। २३ ।।\nलक्षसैन्यं तदीयं च गृहीत्वा चाधिपोऽभवत् ।।\nशतघ्न्यः पंचसाहस्रा नानावर्णाः सुवाहनाः ।। २४ ।।\nपताकाः पञ्चसाहस्राः साहस्रं काष्ठकारिणः ।।\nगजा दशसहस्राश्च रथाः पंचसहस्रकाः ।। २५ ।।\nत्रिलक्षाश्च हयाः सर्वे उष्ट्रा दशसहस्रकाः ।।\nशेषाः पदातयो ज्ञेयास्त स्मिन्सैन्ये भयानके ।। २६ ।।\nतालनश्च समायातः सर्वसेनाधिपोऽभवत् ।।\nदेवसिंहो रथानां च सर्वेषामीश्वरोऽभवत् ।। २७ ।।\nबलखानिर्हयानां च सर्वेषामधिपोऽभवत् ।।\nआह्लादश्च गजानां च सर्वेषामधिपोऽभवत् ।।\nपत्तीनां चैव सर्वेषां कृष्णांशश्चाधिपोऽभवत् ।। २८ ।।\nनत्वा ते मलनां भूपो दत्त्वा दानान्यनेकशः ।।\nसमाययुश्च ते सर्वे दक्षिणाशां बलान्विताः ।। २९ ।।\nपक्षमात्रगतः कालो मार्गे तस्मिन्रणैषिणाम् ।।\nछित्त्वा तत्र वनं घोरं नानाकंटकसंयुतम् ।।\nसेनां निवासयामासुर्निर्भयास्ते महाबलाः ।। 3.3.12.३० ।।\nदेवसिंहमतेनैव योगिनस्ते तदाभवन् ।।\nनर्तकश्चैव कृष्णांशश्चाह्लादो डमरुप्रियः ।। ३१।।\nमड्डुधारी तदा देवो वीणाधारी च तालनः ।।\nवत्सजः कांस्यधारी च बलखानिर्महाबलः ।। ३२ ।।\nमातुरग्रे स्थितास्ते वै ननृतुः प्रेमविह्वलाः।।\nमोहिता देवकी चासीन्न ज्ञातं तत्र कारणम् ।। ३३।।\nमोहितां मातरं दृष्ट्वा परं हर्षमुपाययुः ।।\nतदा तां कथयामासुर्वयं ते तनया हि भोः ।। ३४ ।।\nनत्वा तां प्रययुः सर्वे पुरीं माहिष्मतीं शुभाम् ।।\nनगरं मोहयामासुर्वाद्यगानविशारदाः ।। ३५ ।।\nदूत्या सार्द्धं रिपोर्गेहं ययुस्ते कार्यतत्पराः ।।\nनृत्यगानसुवाद्यैश्च राज्ञस्ते मोहने रताः ।। ३६ ।।\nविसंज्ञां महिषीं कृत्वा कृष्णांशः सर्वमोहनः ।।\nप्राप्तवांस्तत्र यत्रासौ तत्सुता विजयैषिणी ।। ३७ ।।\nदृष्ट्वा सा सुंदरं रूपं श्यामांगं पुरुषोत्तमम् ।।\nमुमोह वशमापन्ना मैथुनार्थं समुद्यता ।। ३८ ।।\nदृष्ट्वा तथा गतां नारीं कृष्णांशः श्लक्ष्णया गिरा ।।\nशत्रोर्भेदं च पप्रच्छ कामिनीं मदविह्वलाम् ।।३९।।\nसाह भो देवकीपुत्र यदि पाणिं ग्रहीष्यसि।।\nतर्हि ते कथयिष्यामि पितुर्भेदं हि दारुणम् ।। 3.3.12.४० ।।\nतथेत्युक्त्वा स बलवाँस्तस्याः पाणिं गृहीतवान् ।।\nज्ञात्वा भेदं रिपोः सर्वं तामाश्वास्य ययौ मुदा ।।४१।।\nएतस्मिन्नन्तरे राज्ञी बाधिता प्राह योगिनम् ।।\nदेशराजप्रियाहारं नवलक्षस्य मूल्यकम् ।।\nतुभ्यं दास्यामि संतुष्टा नृत्यगानविमोहिता ।। ४२ ।।\nइति श्रुत्वा वत्ससुतस्तां प्रशस्य गृहीतवान् ।।\nप्रययौ बंधुभिः सार्द्धं जम्बूको यत्र तिष्ठति ।। ४३ ।।\nननर्त तत्र कृष्णांशो बलखानिरगायत ।।\nआह्लादस्तालनो देवो दध्मुर्वाद्यगतीर्मुदा ।। ४४ ।।\nमोहितोऽभून्नृपस्तत्र कालियः स्वजनैः सह ।।\nकामं वरय कृष्णांग यच्च ते हृदये स्थितम् ।। ४५ ।।\nइति श्रुत्वा वचः शत्रोर्बलखानिर्महाबलः ।।\nतमाह भो महीपाल लक्षावर्तिर्वरांगना ।।\nस्वविद्यां दर्शयेन्मह्यं तदा तृप्तिं व्रजाम्यहम् ।। ४६ ।।\nइति श्रुत्वा तथा मत्वा लक्षावर्तिं नृपोत्तमः ।।\nसभायां नर्तयामास देशराजप्रियां तथा ।। ४७ ।।\nसा वेश्या सुतमाह्लादं ज्ञात्वा योगित्वमागतम् ।।\nरुरोद तत्र दुःखार्ता नेत्रादश्रूणि मुंचती ।। ४८ ।।\nरुदितां तां समालोक्य रुदन्नाह्लाद एव सः ।।\nस्वभुजौ ताडयामास तत्प्रियार्थे महाबलः ।। ४९ ।।\nकृष्णांशस्तत्र तं हारं तस्याः कंठे प्रदत्तवान् ।।\nउवाच क्रोधताम्राक्षस्तामाश्वास्य पुनःपुनः ।। 3.3.12.५० ।।\nअहं चोदयसिंहोऽयं पितुर्वैरार्थमागतः ।।\nहनिष्यामि रिपुं भूपं सात्मजं सबलं तथा ।। ५१ ।।\nइति श्रुत्वा वचस्तस्य कालियो बलवत्तरः ।।\nपितुराज्ञां पुरस्कृत्य शतव्यूहसमन्वितः ।। ५२ ।।\nतेषां च बंधनायैव कपाटं समरुद्ध सः ।।\nताञ्छत्रून्समनुज्ञाय पाशहस्तान्सशस्त्रगान् ।।५३।।\nस्वंस्वं खड्गं समाकृष्य क्षत्रियास्ते समाघ्नत ।।\nशतशूरे हते तैश्च कालियो भयकातरः ।। ५४ ।।\nत्यक्त्वा तातं प्रदुद्राव ते तु गेहाद्बहिर्ययुः ।।\nस्वसैन्यं शीघ्रमासाद्य युद्धाय समुपस्थितः ।।\nशिबिराणि कृतान्येव नर्मदाकूलमास्थितैः ।। ५५ ।।\nकृत्वा तु नर्मदासेतुं नल्वमात्रं सुपुष्टिदम् ।।\nस्वसैन्यं तारयामास चतुरंगसमन्वितम् ।। ५६ ।।\nरुरोध नगरीं सर्वां बलखानिर्बलैर्युतः ।।\nशतघ्नीरग्रतः कृत्वा महाशब्दकरीस्तदा ।।\nमाहिष्मत्याश्च हर्म्याणि पातयामास भूतले ।। ५७ ।।\nनराश्च स्वकुलैः सार्द्धं मुख्यद्रव्यसमन्विताः ।।\nविंध्याद्रेश्च गुहां प्राप्य तत्रोषुर्भयकातराः ।। ५८ ।।\nकालियस्तु गजानीके पंचशब्दगजे स्थितः ।।\nहस्तिपा दशसाहस्रा युद्धाय समुपाययुः ।। ५९ ।।\nतस्यानुजः सूर्यवर्मा त्रिलक्षैस्तुरगैर्युतः ।।\nतुंदिलश्च रथैः सार्द्धं रथस्थश्च सहस्रकैः ।। 3.3.12.६० ।।\nरंकणो वंकणश्चोभौ चतुर्लक्षपदातिभिः ।।\nजग्मतुस्तौ महाम्लेच्छौ म्लेच्छभूपसहस्रकैः ।।\nदाक्षिणात्यग्रामपास्ते तौ पुरस्कृत्य संययुः ।।६१।।\nउभे सेने समासाद्य युद्धाय समुपस्थिते ।।\nतयोश्च तुमुलयुद्धमभवल्लोमहर्षणम् ।।६२।।\nत्रियामे रुधिरैस्तेषां नदी प्रावर्तत द्रुतम् ।।\nदृष्ट्वास्रजां नदीं घोरां मांसकर्दमवाहिनीम् ।।\nबलखानिरमेयात्मा खङ्गपाणिर्नरो ययौ ।। ६३ ।।\nभल्लहस्तस्तदा देवो मनोरथहये स्थितः ।।\nबिंदुलस्थश्च कृष्णांशः खङ्गेनैव रिपूनहन् ।। ६४ ।।\nआह्लादश्च गदाहस्तः पोथयामास वाहिनीम् ।।\nरूपणो नाम शूद्रश्च शक्तिहस्तोन्यहन्रिपून् ।।\nतालनो हस्तनिस्त्रिंशो माहिष्मत्यां हनन्ययौ ।। ६५ ।।\nएवं महाभये जाते रणे तस्मिन्महाबले ।।\nदुद्रुवुः सर्वतो वीराः पाहिपाहीत्यथाब्रुवन् ।। ६६ ।।\nप्रभग्नं स्वबलं दृष्ट्वा कालियो बलखानिकम् ।।\nगजस्थस्ताडयामास स्वबाणैस्तं महाबलः ।। ६७ ।।\nहरिणी वडवा तस्य ज्ञात्वा स्वामिनमातुरम् ।।\nगजोपरि समास्थाय स्वपादैस्तमपातयत् ।। ६८ ।।\nपतिते कालिये वीरे पंचशब्दो महागजः ।।\nशृंखलैस्ताडयामास शूरांस्तान्मदमत्तकान्।। ।। ६९ ।।\nमूर्च्छिते पंचशूरे तु रूपणो भयकातरः ।।\nदेवकीं वर्णयामास यथाजातं गजेन वै ।।3.3.12.७०।।\nतदा तु दुःखिता देवी दोलामारुह्य सत्वरा ।।\nतं गजं च समासाद्य वर्णयामास कारणम् ।। ७१ ।।\nगजराज नमस्तुभ्यं शक्रदत्त महाबल ।।\nएते पुत्रास्तु ते वीर पालनीया यथा पितुः ।।७२।।\nइति श्रुत्वा दिव्यगजो देवमायाविशारदः ।।\nदेवकीं शरणं प्राप्य क्षमस्वागस्कृतं मम ।। ७३ ।।\nइत्युक्ते गजराजे तु कृष्णांशो बलवत्तरः ।।\nत्यक्त्वा मूर्च्छां ययौ तत्र यत्राह्लादश्च मूर्च्छितः ।। ७४ ।।\nतमुत्थाप्य करस्पर्शैर्बलखानिसमन्वितः ।।\nपितुर्गजं महामत्तमाह्लादाय प्रदत्तवान् ।।\nकराल मन्दं स्मितं रूपणाय तदा ददौ ।। ७५ ।।\nमूर्च्छितं कालियं शत्रुं बद्ध्वा स निगडैर्दृढैः ।।\nसेनान्तं प्रेषयामास बलखानिर्महाबलः ।। ७६ ।।\nसूर्यवर्मा तदा ज्ञात्वा बद्धं बंधुं च कालियम् ।।\nप्रययौ शत्रुसेनान्तं क्रोधेन स्फुरिताधरः ।। ७७ ।।\nतमायान्तं समालोक्य ते वीरा युद्धदुर्मदाः ।।\nरथस्थं मंडलीकृत्य स्वस्वमस्त्रं समाक्षिपन् ।। ७८ ।।\nकुंठितेऽस्त्रे तदा तेषां विस्मितास्तेऽभवन्मुने ।।\nचिन्तां च महतीं प्राप्ताः कथं वध्यो भवेदयम् ।। ७९ ।।\nतस्यास्त्रैस्ते महावीरा व्रणार्तिभयपीडिताः ।।\nत्यक्त्वा युद्धं पुनर्गत्वा रणं चक्रुः पुनःपुनः ।। 3.3.12.८० ।।\nएवं कति दिनान्येव बभूव रण उत्तमः ।।\nआह्लादो वत्सजो देवस्तालनो भयसंयुतः ।।\nकृष्णांशं शरणं जग्मुस्तेन वीरेण मोहिताः ।। ८१ ।।\nकृष्णस्तु तं तथा दृष्ट्वा देवीं विश्वविमोहिनीम् ।।\nतुष्टाव मनसा वीरो रात्रिसूक्तं पठन्हृदि ।। ८२ ।।\nतदा तुष्टा जगद्धात्री दुर्गा दुर्गार्तिनाशिनी ।।\nमोहयित्वा तु तं वीरं तत्रैवांतरधीयतः ।।८३।।\nनिद्रया मोहितं दृष्ट्वा कृष्णांशस्तु महाबलः ।।\nबबंध निगडैस्तं च देवक्यन्ते समागमत् ।। ८४ ।।\nतुंदिलश्च तथा ज्ञात्वा भातृशोकपरिप्लुतः ।।\nआजगाम हयारूढः खङ्गहस्तो महाबलः ।।\nरिपुसैन्यस्य मध्ये तु बहुशूरानताडयत् ।। ८५ ।।\nमाहिष्मत्याश्च ते शूरा रंकणेन समन्विताः ।।\nतत्सैन्यं भञ्जयामासुस्तालनेन प्रपालितम् ।। ८६ ।।\nप्रद्रुतं स्वं बलं दृष्ट्वा तालनः परिघायुधः ।।\nशिरांसि पोथयामास म्लेच्छानां च पृथक्पृथक् ।। ८७ ।।\nवंकणं च तथा हत्वा खड्गेनैव च रंकणम् ।।\nतुंदिलं च तथा बद्ध्वा दिनान्ते शिबिरं ययौ ।।८८।।\nकालिये च रिपौ बद्धे सुबद्धे सूर्यवर्मणि ।।\nतुंदिले च तथा बद्धे रंकणे वंकणे हते ।। ८९ ।।\nसहस्रं म्लेच्छराजानो हतशेषा बलान्विताः ।।\nपक्षमात्रमहोरात्रं युद्धं चक्रुः समंततः ।। 3.3.12.९० ।।\nप्रत्यहं तालनो वीरः सेनापतिरमर्षणः ।।\nषष्टिं भूपाञ्जघानाशु शत्रुसैन्यभयंकरः ।। ९१ ।।\nभयभीता रिपोः शूरा हता भूपा हतौजसः ।।\nहतशेषा ययुर्गेहमर्द्धसैन्या भयातुराः ।। ९२ ।।\nजम्बुकस्तु तथा श्रुत्वा दुःखितो गेहमाययौ ।।\nव्रतं ह्यनशनं कृत्वा रात्रौ शोचन्नशेत सः ।। ९३ ।।\nनिशीथे समनुप्राप्ते तत्सुता विजयैषिणी ।।\nपूर्णा तु सा कला ज्ञेया राधाया व्रजवासिनी ।।९४।।\nआश्वास्य पितरं तं च ययौ मायाविशारदा ।।\nरक्षकाञ्छिविराणां च मोहयित्वा समाययौ ।। ९९ ।।\nभ्रातरो तत्र गत्वासौ यत्र सर्वानबोधयत् ।।\nकृत्वा सा राक्षसीं मायां पंचवीरानमोहयत् ।। ९६ ।।\nनिरस्त्रकवचान्बंधून्प्रतिदोलां समारुहत् ।।\nपितुरंतिकमासाद्य तस्मै भ्रातृन्ददौ मुदा ।।९७।।\nप्रभाते बोधिताः सर्वे स्नानध्यानादिकाः क्रियाः ।।\nकृत्वा ययू रिपोः शालां दृष्टवन्तो न तांस्तदा ।। ९८।।\nबभूबुर्दुःखिताः सर्वे किमिदं कारणं कथम् ।।\nतानुवाच तदा देवः प्राप्ता ह्यत्र रिपोः सुता ।। ९९ ।।\nकृत्वा सा राक्षसीं मायां हृत्वा तान्गेहमाययौ ।।\nतस्माद्यूयं मया सार्द्धं गत्वा यत्रैव तद्गुरुः ।। ।। 3.3.12.१०० ।।\nविंध्योपरि महारण्ये नानासत्त्वनिषेविते ।।\nकुटीरं तस्य तत्रैव नाम्नैवैलविली हि सः ।। इलविला\nयोगसिद्धियुतः कामी राक्षसेभ्यो हि निर्भयः ।। १०१ ।।\nजम्बुकस्य सुता तत्र प्रत्यहं स्वजनैर्युता ।।\nएकाकिनी च सा रात्रौ स्वं गुरुं तमरीरमत् ।। १०२ ।।\nकृतेयं चैलविलिना माया मनुजमोहिनी ।।\nकार्यसिद्धिं गमिष्यामो गत्वा तं पुरुषाधमम् ।।\nइति श्रुत्वा तु चत्वारो विनाह्रादं ययुर्वनम् ।। १०३ ।।\nगीतनृत्यप्रवाद्यैश्च मोहयित्वा च त दिने ।।\nवासं चक्रुश्च तत्रैव धूर्तं मायाविशारदम् ।। १०४ ।।\nस तु पूर्वभवे दैत्यश्चित्रो नाम महासुरः ।।\nबाणकन्यामुषां नित्यमवाञ्छच्छिव पूजकः ।।\nजात ऐलविली नाम पक्षपूजी स वेगवान् ।।१ ०५।।\nतयोर्मध्ये प्रमाणोऽयं विवाहो मे यदा भवेत् ।।\nतदाहं त्वां भजिष्यामि संत्यक्त्वोद्वाहितं पतिम् ।। १०६ ।।\nहते तस्मिन्महाधूर्ते गत्वा संग्राममूर्द्धनि ।।\nजम्बुकस्य ययुर्दुर्गं दृष्ट्वा ते तं समारुहन् ।।\nहत्वा तत्र स्थितान्वीराञ्छतघ्न्यः परिखाकृताः ।। १०७ ।।\nतदा तु जम्बुको राजा शिवदत्तवरो बली ।।\nजित्वा पञ्च महावीरान्बद्ध्वा तान्निगडैर्दृढैः ।।\nशैवं यज्ञं च कृतवांस्तेषां नाम्नोपबृंहितम् ।। १०८ ।।\nरूपणस्तु तथा ज्ञात्वा देवकीं प्रत्यवर्णयत् ।।\nतदा तु दुःखिता देवी भवानीं भयहारिणीम् ।।\nमनसा च जगामाशु शरण्यां शरणं सती ।। १०९ ।।\nतदा तुष्टा जगाद्धात्री स्वप्नांते तामवर्णयत् ।।\nअहो देवकि कल्याणि पुत्रशोकं त्यजाधुना ।। 3.3.12.११० ।।\nयदा तु जम्बुको राजा शिवदत्तवरो बली ।।\nहोमं कर्ता स मंदात्मा तेषां च बलिहेतवे ।। १११ ।।\nमोहयित्वा तदाहं तं मोचयित्वा च ते सुतान् ।।\nविजयं ते प्रदास्यामि मा च शोके मनः कृथाः ।। ११२ ।।\nइति श्रुत्वा सती देवी नमस्कृत्य महेश्वरीम् ।।\nपूजयामास विधिवद्धूपदीपोपहारकैः ।। ११३ ।।\nएतस्मिन्नंतरे राजा देवमायाविमोहितः ।।\nसुष्वाप तत्र होमान्ते ते च जाता ह्यबंधनाः ।। ११४ ।।\nतैर्बद्धो जम्बुको राजा निगडैरायसैर्दृढैः ।।\nते तं बद्ध्वा ययुः शीघ्रं देवकीं प्रति निर्भयाः ।। ११५ ।।\nएतस्मिन्नंतरे तत्र कालियाद्यास्त्रयः सुताः ।।\nत्रिलक्षं सैन्यमादाय युद्धाय समुपाययुः ।। ११६ ।।\nपुनर्युद्धमभूद्घोरं सेनयोरुभयोस्तदा ।।\nतालनाद्याश्च चत्वारो हत्वा तां रिपुवाहिनीम् ।। ११७ ।।\nत्रीञ्छत्रून्कोष्ठकीकृत्य स्वशस्त्रैर्जघ्नुरूर्जिताः ।।\nएवं दिनानि कतिचित्तत्र जातो महारणः ।। ११८ ।।\nकालियो दुःखितो भूत्वा सस्मार मनसा हरम् ।।\nमोहनं मंत्रमासाद्य मोहयामास तान्रिपून् ।। ११९ ।।\nएतस्मिन्नंतरे देवी देवकी पतिदेवता।।\nपातिव्रत्यस्य पुण्येन सुतांतिकमुपागता ।। 3.3.12.१२० ।।\nबोधयित्वा तु कृष्णांशं पञ्चशब्दगजस्थितम् ।।\nपुनस्तुष्टाव जननीं सर्वविश्वविमोहिनीम् ।।\nतदा तुष्टा स्वयं देवी बोधयामास तान्मुदा ।। १२१ ।।\nआह्लादः सूर्यवर्माणं कालियं च ततोऽनुजः ।।\nजघान बलखानिस्तं तुन्दिलं जम्बुकात्मजम् ।।१२२।।\nते तु पूर्वभवे विप्र जरासंधः सकालियः ।।\nद्विविदो वानरः शूरः सूर्य्यवर्मेह चाभवत् ।।१२३।।\nत्रिशिरास्तुदिलो जातः शृगालः स च जम्बुकः ।।\nनित्यवैरकराः सर्वे भूपाश्चासन्महीतले ।।१२४ ।।\nहतेषु शत्रुपुत्रेषु देवकी जम्बुकं रिपुम् ।।\nखङ्गेन तर्जयामास पतिशोकपरायणा ।। १२५ ।।\nकृष्णांशः शिरसी पित्रोर्गृहीत्वा स्नेहकातरः ।।\nजम्बुकस्यैव हदये स्थापयामास विह्वलः ।।१२६।।\nविहस्य तौ तदा तत्र प्रोचतुर्वचनं प्रियम् ।।\nचिरं जीव हि कृष्णांश गयां कुरु महामते ।।\nइति वाणी तयोर्जाता बलिनो प्रेतदेहयोः ।। १२७ ।।\nखड्गहस्ता च सा देवी शिलायंत्रे तु तं रिपुम् ।।\nसंस्थाप्य चोदयामास स्वपुत्रान्हर्षसंयुता ।।१२८।।\nहे पुत्राः स्वपितुः शत्रुं जम्बुकं पुरुषाधमम् ।।\nखण्डखण्डं च तिलशः कृत्वानन्दसमन्विताः ।। १२९ ।।\nसंचूर्णयत तद्गात्रं तत्तैलैर्मदनिर्मितैः ।।\nस्नास्याम्यहं तथेत्युक्त्वा रुरोद जननी भृशम् ।। 3.3.12.१३० ।।\nतथा कृत्वा तु ते पुत्रा महिषीं ससुतां तदा ।।\nबलखानियुतास्तत्राहूय चक्रुश्च तत्क्रियाम् ।। १३१ ।।\nतदा परिमलं राज्ञी दृष्ट्वा स्वामिनमातुरम् ।।\nमरणायोन्मुखं विप्र पंचत्वमगमन्मुने ।। १३२ ।।\nतत्सुता खड्गमानीय बलखानिभुजं प्रति ।।\nकृतित्वा मूर्छयित्वा तं तत्पक्षानन्वधावत।।१३३।।\nतालनं देवसिंहं च रामांशं च तथाविधम्।।\nकृत्त्वान्यांश्च तथा शत्रूनगच्छत्कुलकातरा।।१३४।।\nकृष्णांशं मोहयित्वाशु मायया च समाहरत्।।\nहते तत्र शते शूरे बलखानिरमर्षितः ।।\nतच्छिरश्च समाहृत्य चितायां च समाक्षिपत् ।। १३५ ।।\nतदा वाणी समुत्पन्ना बलखाने शृणुष्व भोः ।।\nअवध्या च सदा नारी त्वया वध्या ह्यधर्मिणः ।। १३६ ।।\nफलमस्य विवाहे स्वे भोक्तव्यं पापकर्मणः ।।\nइति श्रुत्वा तदा दुःखी बलखानिर्ययौ पुरम् ।। १३७ ।।\nततस्तु सैनिकाः सर्वे महाहर्षसमन्विताः ।।\nशतोष्ट्रभारवाह्यानि लुंठयित्वा धनानि च ।। १३८ ।।\nमहावतीं समाजग्मुः कृतकृ त्यत्वमागताः ।।\nहतशेषैश्चार्द्धसैन्यैः सहिता गेहमाययुः ।। १३९ ।। ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलि युगीयेतिहाससमुच्चये द्वादशोऽध्यायः ।। १२ ।।"
  }
]
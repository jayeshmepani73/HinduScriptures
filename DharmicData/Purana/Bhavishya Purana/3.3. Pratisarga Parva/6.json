[
  {
    "text": "।। सूत उवाच ।। ।।\nएकदा रत्नभानुर्हि महीराजेन पालिताम् ।।\nदिशं याम्यां स वै जित्वा तेषां कोशानुपाहरत् ।।१।।\nमहीराजस्तु तच्छुत्वा परं विस्मयमागतः ।।\nरत्नभानोश्च तिलको बभूव बहुविस्तरः ।।२।।\nतिलका नाम विख्याता या तु वीरवती शुभा ।।\nश्रेष्ठा द्वादशराज्ञीनां जननी लक्षणस्य वै ।। ३ ।।\nजयचंद्रस्य भूपस्य योषितः षोडशाभवन् ।।\nतासां न तनयो ह्यासीत्पूर्वकर्मविपाकतः ।। ४ ।।\nगौडभूपस्य दुहिता नाम्ना दिव्यविभावरी ।।\nजयचंद्रस्य महिषी तद्दासी सुरभानवी ।। ५ ।।\nरूपयौवन संयुक्ता रतिकेलिविशारदा ।।\nदृष्ट्वा तां स नृपः कामी बुभुजे स्मरपीडितः ।।६।।\nतस्यां जाता सुता देवी नाम्ना संयोगिनी शुभा ।।\nद्वादशाब्दवयः प्राप्ता सा बभूव वरांगना ।। ७ ।।\nतस्याः स्वयंवरे राजाह्वयद्भूपान्महाशुभान् ।।\nभूमिराजस्तु बलवाञ्छ्रुत्वा तद्रूपमुत्तमम् ।। ।।\nविवाहार्थे मनश्चासीच्चंद्रभट्टमचोदयत् ।।\nमंत्रिप्रवर भो मित्र चंद्रभट्ट मम प्रिय ।। ९ ।।\nकान्यकुब्जपुरीं प्राप्य मन्मूर्तिं स्वर्णनिर्मिताम्।।  ।।\nस्थापय त्वं सभामध्ये यद्वृत्तांतं तु मे वद ।। 3.3.6.१० ।।\nइति श्रुत्वा चंद्रभट्टो भवानीभक्तितत्परः ।।\nगत्वा तत्र भृगुश्रेष्ठ यथा प्रोक्तस्तथाकरोत् ।। ११ ।।\nस्वयंवरे च भूपाश्च नानादेश्याः समागताः ।।\nत्यक्त्वा संयोगिनी तान्वै नृपमूर्तिविमोहिता ।। १२ ।।\nपितरं प्राह कामाक्षी यस्य मूर्तिरियं नृप ।।\nभविष्यति स मे भर्ता सर्वलक्षणलक्षितः ।। १३ ।।\nजयचंद्रस्तु तच्छ्रुत्वा चंद्रभद्रमुवाच तम् ।।\nयदि ते भूपतिश्चैव सर्वसैन्यसमन्वितः ।। १४ ।।\nसञ्जयेद्योगिनीमेतां   तर्हि मेऽतिप्रियो भवेत् ।।\nचंद्रभट्टस्तु तच्छ्रुत्वा तत्तु सर्वमवर्णयत् ।। १५ ।।\nपृथिवीराज एवासौ श्रुत्वा सैन्यमचोदयत् ।।\nएकलक्षा गजास्तस्य सप्तलक्षास्तुरंगमाः ।। १६ ।।\nरथाः पंचसहस्राश्च धनुर्बाणविशारदाः ।।\nलक्षाः पदातयो ज्ञेया द्वादशैव महाबलाः ।। १७ ।।\nराजानस्त्रिशतान्येव महीराजपदानुगाः ।।\nसार्द्धं द्वाभ्यां च बन्धुभ्यां कान्यकुब्जे नृपोऽगमत् ।। १८ ।।\nधुन्धुकारश्च तद्बन्धुर्गजानीकपतिस्सदा ।।\nहयानीकपतिः कृष्ण कुमारो बलवत्तरः ।। १९ ।।\nपदातीनां नृपतयः पतयस्तत्र चाभवन् ।।\nमहान्कोलाहलो जातः स्थलीं शून्यामकारयन् ।। 3.3.6.२० ।।\nविंशत्कोशप्रमाणेन स्थितं तस्य महाबलम् ।।\nजयचंद्रस्तु संज्ञाय महीराजस्य चागमम् ।। २१ ।।\nस्वसैन्यं कल्पयामास लक्षषोडशसंमितम् ।।\nएकलक्षा गजास्तस्य सप्तलक्षाः पदातयः ।। २२ ।।\nवाजिनश्चाष्टलक्षाश्च सर्वयुद्धविशारदाः ।।\nद्विशतान्येव राजानः प्राप्तास्तत्र समागमे ।। २३ ।।\nआगस्कृतं महीराजं मत्वा ते शुक्लवंशिनः ।।\nयुद्धार्थिनः स्थितास्तत्र पुरमागस्कृतं ह्यभूत् ।। २४ ।।\nईशनद्याः परे कूले तद्दोला स्थपिता तदा ।।\nनाना वाद्यानि रम्याणि तत्र चक्रुर्महारवम् ।। २५ ।।\nरत्नभानुर्गजानीके रूपानीके हि लक्षणः ।।\nतस्यां सेनापतिभ्यां तौ संगुप्तौ बलवत्तरौ ।। २६ ।।\nप्रद्योतश्चैव विद्योतो रत्नभानुं ररक्षतुः ।।\nभीष्मः परिमलश्चैव लक्षणं चंद्रवंशजः ।। २७ ।।\nभूपाः पदातिसैन्ये च संस्थिता मदविह्वलाः ।।\nतयोश्चासीन्महद्युद्धं दारुणं सैन्यसंक्षयम् ।। २८ ।।\nहया हयैर्मृता जाता गजाश्चैव गजैस्तथा ।।\nपदातयः पदातैश्च मृताश्चान्ये क्रमाद्रणे ।। २९ ।।\nभूपैश्च रक्षिताः सर्वे निर्भया रणमाययुः ।।\nयावत्सूर्यः स्थितो व्योम्नि तावद्युद्धमवर्तत ।। 3.3.6.३० ।।\nएवं पंचदिनं जातं युद्धं वीरजनक्षयम् ।।\nगजा दशसहस्रणि हया लक्षाणि संक्षिताः ।। ३१ ।।\nपंचलक्षं महीभर्तुर्हतास्तत्र पदातयः ।।\nराजानो द्वे शते तत्र रथाश्च त्रिशतं तथा ।। ३२ ।।\nकान्यकुब्जाधिपस्यैव गजा नवसहस्रकाः ।।\nसहस्रैकं रथा ज्ञेयास्त्रिलक्षं च पदातयः ।। ३३ ।।\nएकलक्षं हयास्तत्र मृताः स्वर्गपुरं ययुः ।।\nषष्ठाहे समनुप्राप्ते पृथिवीराज एव सः ।। ३४ ।।\nदुःखितो मनसा देवं रुद्रं तुष्टाव भक्तिमान् ।।\nसंतुष्टस्तु महादेवो मोहयामास तद्बलम् ।। ३५ ।।\nप्रसन्नस्तु महीराजो गतः संयोगिनीं प्रति ।।\nदृष्ट्वा तत्सुन्दरं रूपं मुमोह वसुधाधिपः ।। ३६ ।।\nसंयोगिनी नृपं दृष्ट्वा मूर्च्छिता चाभवत्क्षणात् ।।\nएतस्मिन्नंतरे राजा तद्दोलामनयद्बलात्।। ३७ ।।\nजगाम देहलीं भूपः सर्वसैन्यसमन्वितः ।।\nयोजनान्ते गते तस्मिन्बोधितास्ते मदोद्भटाः ।। ३८ ।।\nदृष्ट्वा नैव तदा दोलां प्रजग्मुर्वेगवत्तराः ।।\nश्रुत्वा कोलाहलं तेषां महीराजो नृपोत्तमः ।। ३९ ।।\nअर्द्धसैन्यं च संस्थाप्य स्वयं गेहमुपागमत् ।।\nउभौ तद्भ्रातरौ वीरौ चार्द्धसैन्यसमन्वितौ ।। 3.3.6.४० ।।\nसूकरक्षेत्रमासाद्य युद्धाय समुपस्थितौ ।।\nएतस्मिन्नन्तरे सर्वे प्रद्योतादिमहाबलाः ।।४१।।\nस्वसैन्यैः सह  संप्राप्य महद्युद्धमकारयन्।।\nहया हयैश्च संजग्मुर्गजा अथ गजैः सह ।। ४२ ।।\nसंकुलश्च महानासीद्दारुणो लोमहर्षणः ।।\nदिनान्ते संक्षयं यातं तयोश्चैव महद्बलम् ।। ४३ ।।\nभयभीता परे तत्र ज्ञात्वा रात्रिं तमोवृताम् ।।\nप्रदुद्रुवुर्भयाद्वीरा हतशेषास्तु देहलीम् ।।४४ ।।\nप्रद्योताद्याश्च ते वीरा देहलीं प्रति संययुः ।।\nपुनस्तयोर्महद्युद्धं ह्यभवल्लोमहर्षणम् ।। ४५ ।।\nधुंधुकारश्च प्रद्योतं हृदि बाणैरताडयत् ।।\nत्रिभिश्च विषनिर्धूतैर्मूछितः स ममार च ।। ४६ ।।\nभ्रातरं निहतं दृष्ट्वा विद्योतश्च महावलः ।।\nआजगाम गजारूढो धुंधुकारमताडयत् ।। ४७ ।।\nत्रिभिश्च तोमरैः सोऽपि मूर्छितो भूमिमागमत् ।।\nमूर्छितं भ्रातरं दृष्ट्वा धुंधुकारं महाबलम् ।। ४८ ।।\nतदा कृष्णकुमारोऽसौ गजस्थस्त्वरितो ययौ ।।\nरूपाविष्टश्च तं वीरं भल्लेनैवमताड यत् ।। ।। ४९ ।।\nभल्लेन तेन संभिन्नो मृतः स्वर्गपुरं ययौ ।।\nविद्योते निहते तस्मित्सर्वसैन्यचमूपतौ ।। 3.3.6.५० ।।\nरत्नाभानुर्महावीरोऽयुध्यत्तेन समन्वितः ।।\nएतस्मिन्नंतरे राजा सहस्रगजसंयुतः ।। ५१ ।।\nलक्षणं सहितं ताभ्यां क्रुद्धं तं समयुध्यत ।।\nशिवदत्तवरो राजा भीष्मं परिमलं रुषा ।। ।। ५२ ।।\nरुद्रास्त्रैर्मोहयामास लक्षणं बलवत्तरम् ।।\nमूर्छितांस्तान्समालोक्य रत्नभानुः शरैर्निजैः ।। ५३ ।।\nधुंधुकारं महीराजं वैष्णवैः सममोजयन् ।।\nकृष्णको रत्नभानुश्च युयुधाते परस्परम् ।।५४।।\nउभौ समबलौ वीरौ गजपृष्ठस्थितौ रणे ।।\nअन्योन्यनिहतौ नागौ  खङ्गहस्तौ मही तले ।। ५५ ।।\nयुयुधाते बहून्मार्गान्कृतवंतौ सुदुर्जयौ ।।\nप्रहरान्तं रणं कृत्वा मरणायोपजग्मतुः ।। ५६ ।।\nहते तस्मिन्महावीर्ये कान्यकुब्जा भयातुराः ।।\nमूर्छितांस्त्रीन्समादाय पंचलक्षबलैर्युताः ।। ५७ ।।\nरणं त्यक्त्वा गृहं जग्मुर्नृपशोकपरायणाः ।।\nरत्नभानौ च निहते हतोत्साहाश्च भूमिपाः ।। ५८ ।।\nस्वंस्वं निवेशनं जग्मुर्महीराजभयातुराः ।।\nदेवानाराधयामासुर्यथेष्टं ते गृहे गृहे ।। ५९ ।।\nमहीराजस्तु बलवान्सप्तलक्षबलान्वितः ।।\nधुंधुकारेण सहितो वंधुकृत्योर्ध्वमाचरत् ।। 3.3.6.६० ।।\nतथा भीष्मः परिमलो लक्षणः पितरं स्वकम्।।\nगंगाकूले समागम्य चौर्ध्वदैहिकमाचरन् ।। ६१ ।।\nभूमिराजस्य विजयो जयचंदयशो रणे ।।\nप्रसिद्धमभवद्भूमौ गेहेगेहे जनेजने ।।६२।।\nजयचंद्रः कान्यकुब्जे देहल्यां पृथिवीपतिः ।।\nउत्सवं कारयित्वा तु परमानन्दमाययौ ।। ६३ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये षष्ठोऽध्यायः ।। ६ ।।"
  }
]
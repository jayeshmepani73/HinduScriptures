[
  {
    "text": "।। सूत उवाच ।। ।।\nदशाब्दे च वयः प्राप्ते विष्णोः शक्त्यवतारके ।।\nवसंतसमये रम्ये ययुस्ते प्रमदावनम् ।। ।। १ ।।\nऊषुस्तत्र व्रताचारे माधवे कृष्णवल्लभे ।।\nस्नात्वा च सागरे प्रातः पूजयामासुरंबिकाम् ।। २ ।।\nऋतुकालोद्भवैः पुष्पैर्धूपैर्दीपैर्विधानतः ।।\nजप्त्वा सप्तशतीस्तोत्रं दध्युः सर्वकरीं शिवाम् ।। ३ ।।\nकंदमूलफलाहारा जीवहिंसाविवर्जिताः ।।\nतेषां भक्तिं समालोक्य मासांते जगदंबिका ।।४ ।।\nददौ तेभ्यो वरं रम्यं तच्छृणुध्वं समाहिताः।।\nआह्लादाय सुरत्वं च बलत्वं बलखानये ।। ५ ।।\nकालज्ञत्वं च देवाय ब्रह्मज्ञत्वं नृपाय च।।।\nकृष्णांशायैव योगत्वं दत्त्वा चांतर्दधे शिवा ।। ६ ।।\nकृतकृत्यास्तदा ते वै स्वगेहं पुनराययुः ।।\nतेषां प्राप्ते वरे रम्ये मलना पुत्रमूर्जितम् ।।७।।\nश्यामांगं सात्यकेरंशं सुषुवे शुभलक्षणम् ।।\nस ज्ञेयो रणजिच्छूरो राजन्यप्रियकारकः ।। ८ ।।\nआषाढे मासि संप्राप्ते कृष्णांशो हयवाहनः ।।\nउर्वीयां नगरीं प्राप्त एकाकी निर्भयो वली ।। ९ ।।\nदृष्ट्वा स नगरीं रम्यां चतुर्वर्णनिषेविताम् ।।\nद्विजशालां ययौ शूरो द्विजधेनुप्रपूजकः ।। 3.3.11.१० ।।\nदत्त्वा स्वर्णं द्विजातिभ्यः संतर्प्य  द्विजदेवताः ।।\nमहीपतिगृहं रम्यं जगाम बलवत्तरः ।। ११ ।।\nनत्वा स मातुलं धीमांस्तथान्याँश्च सभासदः ।। १२ ।।\nतदा नृपाज्ञया शूरा बंधनाय समुद्यताः ।।\nखङ्गहस्ताः समाजग्मुर्यथा सिंहं गजाः शशाः ।। १३ ।।\nमोहितं तं नृपं कृत्वा दुष्टबुद्धिर्महीपतिः ।।\nकृत्वा लोहमयं जालं तस्योपरि समादधेः ।। १४ ।।\nएतस्मिन्नंतरे वीरो बोधितो देवमायया ।।\nआगस्कृतान्रिपूञ्ज्ञात्वा खङ्गहस्तः समावधीत् ।। १५ ।।\nहत्वा पंचशतं शूरो हयारूढो महाबली ।।\nउर्वीयां नगरीं प्राप्य जलपाने मनो दधौ १६ ।।\nकूपे दृष्ट्वा शुभा नार्यो घटपूर्तिकरीस्तदा ।।\nउवाच मधुरो वाक्यं देहि सुंदरि मे जलम् ।। १७ ।।\nदृष्ट्वा ताः सुंदरं रूपं मोहनायोपचक्रिरे ।।\nभित्त्वा तासां तु वै कुम्भान्पाययित्वा हयं जलम् ।। १८ ।।\nवनं गत्वा रिपुं जित्वा बद्ध्वा तमुभयं बली ।।\nचण्डिकापार्श्वमागम्य तद्वधाय मनो दधे ।। १९ ।।\nश्रुत्वा स करुणं वाक्यं त्यक्त्वा स्वनगरं ययौ ।।\nनृपांतिकमुपागम्य वर्णयामास कारणम् ।। 3.3.11.२० ।।\nश्रुत्वा परिमलो राजा द्विजातिभ्यो ददौ धनम् ।।\nसमाघ्राय स कृष्णांशं कृतकृत्योऽभवन्नृपः ।। २१ ।।\nसंप्राप्तैकादशदाब्दे तु कृष्णांशे युद्धदुर्मदे ।।\nमहीपतिर्निरुत्साहः प्रययौ देहलीं प्रति ।। २२ ।।\nबलिं यथोचितं दत्त्वा भगिन्यै भयकातरः ।।\nरुरोद वहुधा दुःखं देशराजात्मजप्रजम् ।। २३ ।।\nअगमा भगिनी तस्य दृष्ट्वा भ्रातरमातुरम् ।।\nस्वपतिं वर्णयामास श्रुत्वा राजाब्रवीदिदम् ।। २४ ।।\nअद्याहं स्वबलैः सार्द्धं गत्वा तत्र महावतीम् ।।\nहनिष्यामि महादुष्टं देशराजसुतं रिपुम् ।। २५ ।।\nइत्युक्त्वा धुंधुकारं च समाहूय महाबलम् ।।\nसैन्यमाज्ञापयामास सप्तलक्षं तनुत्यजम् ।। २६ ।।\nकेचिच्छूरा हयारूढा उष्ट्रारूढा महाबलाः ।।\nगजारूढा रथारूढाः संययुश्च पदातयः ।। २७ ।।\nदेवसिंहस्तु कालज्ञः श्रुत्वा चागमनं रिपोः ।।\nनृपपार्श्वं समागम्य सर्वं राज्ञे न्यवेदयत् ।। २८ ।।\nश्रुत्वा परिमलो राजा विह्वलोऽभूद्भयातुरः ।।\nबलखानिस्तमुत्थाय हर्षयुक्त इवाह च ।। ।। २९ ।।\nअद्याहं च महीराजं धुंधुकारं ससैन्यकम् ।।\nजित्वा दंड्यं च भवतः करिष्यामि तवाज्ञया ।। 3.3.11.३० ।।\nइत्युक्त्वा तं नमस्कृत्य सेनापतिरभून्मुने ।।\nतदा तु निर्भया वीरा दृष्ट्वा राजानमातुरम् ।। ३१ ।।\nचतुर्लक्षबलैः सार्द्धं ते युद्धाय समाययुः ।।\nशिंशपाख्यं वनं घोरं छेदयित्वा रिपोस्तदा ।। ३२ ।।\nऊषुस्तत्र रणे मत्ताः सर्वशत्रुभयंकराः ।।\nएतस्मिन्नन्तरे तत्र धुंधुकारादयो बला ।। ३३ ।।\nकृत्वा कोलाहलं शब्दं युद्धाय समुपाययुः ।।\nपूर्वाह्णे तु भृगुश्रेष्ठ सन्नद्धास्ते शतघ्निपाः ।। ३४ ।।\nशतघ्नीभिस्त्रिसाहस्रैः पञ्चसाहस्रका ययुः ।।\nद्विसहस्रशतघ्नीभिः सहिता श्चन्द्रवंशिनः ।। ३५ ।।\nसैन्यं षष्टिसहस्रं च स्वगर्लोकमुपाययौ ।।\nतदर्द्धं च तथा सैन्यं महीराजस्य संक्षितम् ।। ३६ ।।\nदुद्रुवुर्भीरुकाः शूरा वलखानेर्दिशो दश ।।\nरथा रथै रणे हन्युर्गजाश्चैव गजैस्तथा ।। ३७ ।।\nहया हयैस्तथा उष्ट्रा उष्ट्रपैश्च समाहनन् ।।\nएवं सुतुमुले जाते दारुणे रोम हर्षणे ।। ३८ ।।\nहाहाभूतान्स्वकीयांश्च सैन्यान्दृष्ट्वा महाबलान् ।।\nअपराह्णे भृगुश्रेष्ठ पञ्च शूराः समाययुः ।। ३९ ।।\nब्रह्मानंदः शरैः शत्रूननयद्यमसादनम् ।।\nदेवसिंहस्तथा भल्लैराह्रादस्तत्र तोमरैः ।। 3.3.11.४० ।।\nबलखानिः स्वखड्गेन कृष्णांशस्तु तथैव च ।।\nद्विलक्षान्क्षत्रियाञ्जघ्नुः सर्वसैन्यैः समं ततः ।। ४१ ।।\nदृष्ट्वा पराजितं सैन्यं धुंधुकारो महाबलः ।।\nआह्लादं च स्वभल्लेन गजारूढः समावधीत् ।। ४२ ।।\nआह्लादे मूर्च्छिते तत्र देवसिंहो महाबलः ।।\nभल्लेन भ्रातरं तस्य दंशयामास वेगतः ।। ४३ ।।\nस तीक्ष्णव्रणमासाद्य गजस्थः संमुमोह वै ।।\nआगताः शतराजानो नानादेश्या महाबलाः ।। ४४ ।।\nशस्त्राण्यस्त्राणि तेषां तु छित्त्वा खङ्गेन वत्सजः ।।\nस्वखड्गेन शिरांस्येषां पातयामास भूतले ।। ४५ ।।\nहते शत्रुसमूहे तु तच्छेषास्तु प्रदुद्रुवुः ।।\nमहीराजस्तु बलवान्दृष्ट्वा भग्नं स्वसैन्यकम् ।। ४६ ।।\nआजगाम गजारूढः शिवदत्तवरो बली ।।\nरौद्रेणास्त्रेण हृदये चावधीद्वत्सजं रिपुम् ।। ४७ ।।\nआह्लादं च तथा वीरं देवं परिमलात्मजम् ।।\nमूर्च्छयित्वा महावीराञ्छत्रुसैन्यमुपागमत् ।। ४८ ।।\nपूजयित्वा शतघ्नीश्च महावधमकारयत् ।।\nरोपणस्त्वरितो गत्वा राज्ञे सर्वमवर्णयत् ।। ४९ ।।\nएतस्मिन्नंतरे वीरः सुखखानिर्महाबलः ।\nकपोतं हयमारुह्य नभोमार्गेण चागमत् ।। 3.3.11.५० ।।\nमूर्च्छयित्वा महीराजं स्वबंधूंश्च सवाहनान् ।।\nकृत्वा नृपांतमागम्य बंधनाय समुद्यतः ।। ५१ ।।\nतदोत्थाय महीराजो महादेवेन बोधितः ।।\nपुनस्तान्स्वशरै रौद्रैर्मूर्च्छयामास कोपवान् ।। ५२ ।।\nसुखखान्यादिकाञ्छूरान्संबध्य निगडैर्दृढैः ।।\nनृपं परिमलं प्राप्य पुनर्युद्धमचीकरत् ।। ५३ ।।\nहाहाभूतं स्वसैन्यं च दृष्ट्वा स उदयो हरिः ।।\nनभोमार्गे हयं कृत्वा ताः शतध्नीरनाशयत् ।। ५४ ।।\nमहीराजगजं प्राप्य बद्ध्वा तं निगडैर्बलो ।।\nआह्लादपार्श्वमागम्य भ्रात्रे भूपं समर्पयत् ।। ५५ ।।\nतदा तु पृथिवीराजो लज्जितस्तेन निर्जितः ।।\nपञ्चकोटिधनं दत्त्वा स्वगेहं पुनराययौ ।। ५६ ।।\nदेवसिंहाज्ञया शूरो बलखानिर्हि वत्सजः ।।\nतैर्द्रव्यैर्नगरीं रम्यां कारयामास सुन्दरीम् ।। ५७ ।।\nशिरीषाख्यं पुरं नाम तेन वीरेण वै कृतम् ।।\nसर्ववर्णसमायुक्तं द्विक्रोशायामसंमितम् ।। ५८ ।।\nतत्रैव न्यवसद्वीरो वत्सजः स्वकुलैः सह ।।\nत्रिंशत्कोशे कृतं राष्ट्रं तत्रैव बलखानिना ।। ५९ ।।\nश्रुत्वा परिमलो राजा तत्रागत्य मुदान्वितः ।।\nआघ्राय वत्सजं शूरं देशराजसुतं तथा ।। 3.3.11.६० ।।\nब्रह्मानंदेन सहितः स्वगेहं पुनराययौ ।। ६१ ।। ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये एकादशो ऽध्यायः ।। ११ ।।"
  }
]
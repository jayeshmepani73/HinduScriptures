[
  {
    "text": "।। सूत उवाच ।। ।।\nदृष्ट्वा सैन्यनिपातं  च बलखानिर्महाबलः ।।\nसंप्राप्य मानसीं पीडां युद्धार्थं विमुखोऽभवत् ।।१।।\nदेवसिंहं समाहूय त्रिकालज्ञं महामतिम् ।।\nतं मंत्रं मंत्रयामास कार्यसिद्धिर्यथा भवेत् ।।\nश्रुत्वोवाच महायोगी देवसिंहो महाबलः ।।२।।\nमहेंद्रतनयः कश्चित्सर्वशस्त्रास्त्रकोविदः ।।\nत्वत्सैन्यं रोधयित्वा वै दिव्यास्त्रेण दिवामुखे ।।\nरात्रौ स्वयं समागम्य करोति बलसंक्षयम् ।।३।।\nअतस्त्वं मत्सहायेन तालनेन समन्वितः ।।\nकृष्णांशेन समागम्य शक्र पुत्रं शुभाननम् ।।\nविजयी भव शीघ्रं हि नो चेद्यायां यमक्षयम् ।।४।।\nइति श्रुत्वा वचस्तस्य देवसिंहस्य भाषितम् ।।\nयत्नं चकार बलवान्भ्रातृमित्रसमन्वितः ।।।।\nएकविंशाब्दकृष्णांशे संप्राप्ते युद्धकोविदे ।।\nसेनां निवेशयामास पोतेषु हयवाहनः ।।६।।\nअर्द्धं सैन्यं च तत्रैव स्थापयित्वा महाबलः ।।\nअर्द्धसैन्येन कृष्णांशो दक्षिणां दिशमागमत् ।। ७ ।।\nहयारूढाश्च ते शूराः सर्वे युद्धसमन्विताः ।।\nकपाटं दृढमुद्घाट्य नगरान्तमुपाययुः ।।८।।\nहत्वा ते रक्षिणः सर्वाँल्लुंठयित्वा पुरं शुभम् ।।\nरिपोर्दुर्गं समासाद्य चक्रुः शत्रोर्महाक्षयम् ।। ९ ।।\nराज्ञोऽन्तः पुरमागत्य कृष्णांशो बलवत्तरः ।।\nददर्श सुन्दरीं बालां पद्मिनीं पद्मलोचनाम् ।।\nसप्तालिभिर्वृतां रम्यां गीतनृत्यविशारदाम् ।। 3.3.19.१० ।।\nबलाद्दोलां समारोप्य लुंठयित्वा रिपोर्गृहम्।।\nजगाम शिविरे तस्मिन्यत्र जातो महारणः ।। ११ ।।\nबलखानिस्तु बलवान्देवतालनसंयुतः ।।\nजघान शात्रवीं सेनामिन्दुलास्त्रेण पालिताम् ।। १२ ।।\nसुखवर्माणमागत्य सेनाध्यक्षं रिपोः सुतम् ।।\nसर्वतस्तं स्वकीयास्त्रैर्जघ्नुस्ते मदविह्वलाः ।। १३ ।।\nहते तस्मिन्महावीर्ये जयन्तः क्रोधमूर्च्छितः ।।\nसेनामुज्जीवयांचक्रे शक्रपुत्रः प्रतापवान् ।। १४ ।।\nश्यालं च सुखवर्माणं संजीव्य स्वगृहं ययौ ।।\nतत्र दृष्ट्वा जनान्सर्वान्बहुरोदनतत्परान् ।। १५ ।।\nविस्मितः स ययौ गेहं यथा पूर्वं तथाविधः ।।\nन ददर्श प्रियां तत्र सखीभिः सहितां मुने ।। १६ ।।\nआर्य्यसिंहगृहं गत्वा पृष्टवान्सर्वकारणम् ।।\nज्ञात्वा संलुठितं गेहं शत्रुभिः शस्त्रकोविदैः ।। १७ ।।\nरुरोद सुभृशं वीरो हा प्रिये मदविह्वले ।।\nदर्शयाद्य मुखं रम्यं त्वत्पतिस्त्वां समुत्सुकः ।।१८।।\nइत्येवं रोदनं कृत्वा वडवोपरि संस्थितः ।।\nधनुस्तूणीरमादाय खड्गं शत्रुविमोहनम् ।।\nएकाकी स ययौ क्रुद्धो निशि यत्र स्थितो रिपुः ।। १९ ।।\nएतस्मिन्समये वीरो बलखानिर्महाबलः ।।\nदृष्ट्वा तां सुन्दरीं बालां विललाप भृशं मुहुः ।। 3.3.19.२० ।।\nहा इन्दुल महावीर हा मद्बंधो प्रियंकर ।।\nत्वद्योग्येयं शुभा नारी रूपयौवनशालिनी।।२१।।\nदर्शनं देहि मे शीघ्रं गृहाणाद्य शुभाननाम् ।।\nइत्युक्त्वा मूर्च्छितो भूत्वा मानसे पूजयञ्छिवाम् ।।२२।। ।\nतस्मिन्काले च संप्राप्तः शक्रपुत्रो महाबलः।।\nजघान शात्रवीं सेनां कृष्णांशेनैव पालिताम् ।। २३ ।।\nदृष्ट्वा सैन्यनिपातं च तालनो वाहिनीपतिः।। ।\nसिंहनादं ननादोच्चैः सिंहिन्युपरि संस्थितः ।। २४ ।।\nन जयः सैन्यनाशेन तव वीर भविष्यति ।।\nमां हत्वा जहि मत्सैन्यं योगिन्बालस्वरूपक ।। ।।।२५।।\nइति श्रुत्वा वचस्तस्य शक्रपुत्रो भयंकरः ।।\nजघान हृदये बाणान्स तु खड्गेन चाच्छिनत् ।।\nस्वभल्लेन पुनर्वीरो दंशयामास वक्षसि ।।२६।।\nइंदुले मूर्छिते तस्मिन्वडवा दिव्यरूपिणी ।।\nआकाशोपरि संप्राप्य जयन्तं समबोधयत् ।।२७।।\nतदा स बालस्त्वरितः कालास्त्रं चाप आदधे।।\nतेन जातो महाञ्छब्दस्तालनः स ममार ह ।। २८ ।।\nमृते सेनापतौ तस्मिन्कृष्णांशो मदविह्वलः ।।\nनभोमार्गेण संप्राप्य जगर्ज्ज च मुहुर्मुहुः ।। २९ ।।\nइन्दुलः क्रोधताम्राक्षस्त्वाग्नेयं शरमाददे ।।\nवह्निभूतं नभस्तत्र स्वयोगेन महाबलः ।।\nकृत्वा शीघ्रं ययौ शत्रुं स तु वायव्यमादधे ।। 3.3.19.३० ।।\nस्वयोगेनैव कृष्णांशः पीत्वा वायव्यमुत्तमम् ।।\nपुनर्जगाम तत्पार्श्वं कलैकः स हरेः स्वयम् ।।३१।।\nतथाविधं रिपुं दृष्ट्वा शक्रपुत्रो महाबलः ।।\nगंधर्वास्त्रं समादाय मोहनायोपचक्रमे ।। ३२ ।।\nपुनर्योगबलेनैव तदस्त्रं संक्षयं गतम् ।।\nवारुणं शरमादाय तस्योपरि समाक्षिपत् ।। ३३ ।।\nस्वयोगेनैव कृष्णांशो जलं सर्वं मुखेऽकरोत् ।।\nएवं सर्वाणि चास्त्राणि पीत्वा पीत्वा पुनःपुनुः ।।३४।।\nययौ शीघ्रं प्रसन्नात्मा बाहुशाली यतेन्द्रियः ।।\nइंदुलस्तु तदा क्रुद्धोऽश्विनीं त्यक्त्वा भुवि स्थितः ।।\nचर्म खड्गं गृहीत्वाशु खड्गयुद्धमचीकरत् ।।३५।।\nएतस्मिन्नंतरे प्राप्ता देवाद्याः सर्वभूमिपाः ।।\nददृशुस्तन्महद्युद्धं सर्वविस्मयकारणम् ।। ३६ ।।\nप्रातःकाले च संप्राप्ते बलखानिर्महाबलः ।।\nददर्श वालकं रम्यं जटाजिनसमन्वितम् ।। ३७ ।।\nश्रमेण कर्शितो वीरः शक्रपुत्रः प्रतापवान् ।।\nबलखानेः पितुर्बन्धोः शपथं कृतवान्स्वयम् ।। ३८ ।।\nस्वखड्गेनैव कृष्णांश शिरस्तव हराम्यहम् ।।\nनो चेन्मे दूषिता माता नाम्ना स्वर्णवती सती ।।\nइत्युक्त्वा खड्गमादाय ययौ शीघ्रं रुषान्वितः ।। ३९ ।।\nबलखानिस्तु तं ज्ञात्वा त्यक्त्वास्त्रं प्रेमकातरः ।।\nपुत्रांतिकमुपागम्य वचनं चेदमब्रवीत् ।। 3.3.19.४० ।।\nहे इन्दुल महाभाग पितृमातृयशस्कर ।।\nआह्लादप्राणसदृश स्वर्णवत्यंगमानस ।। ४१ ।।\nपूर्वं हत्वा च मां वीर स्वपितृव्यं ततः पुनः ।।\nतथैवोदयसिंहं च देवसिंहं तथा कुलम् ।।\nसुखी भव महावीर गेहे वै सुखवर्मणः ।। ४२ ।।\nइति श्रुत्वा वचस्तस्य ज्ञात्वा च स्वकुलं शिशुः ।।\nत्यक्त्वा खड्गं पतित्वा च स्वपितृव्यस्य पादयोः ।।\nकृतवान्रोदनं गाढमपराधनिवृत्तये ।। ४३ ।।\nउवाच मधुरं वाक्यं शृणु तात मम प्रिय ।।\nनारीयं दूषिता वेदैर्नृणां मोहप्रदायिनी ।। ४४ ।।\nदेवो वा मानुषो वापि पन्नगो वापि दानवः ।।\nआर्य्य नारीमयैर्जालैर्बन्धनाय समुद्यतः ।।४५।।\nसोहमाजन्मशुद्धस्य पितुराह्लादकस्य च ।।\nगेहे जातो   जयन्तश्च शक्रपुत्रः स्वयं विभो ।। ४६ ।।\nपद्मिन्या जनितं मोहं गृहीत्वा ज्ञातवान्न हि ।।\nक्षमस्व मम मन्दस्य शेषमज्ञानजं पितुः ।। ४७ ।।\nइत्युक्त्वा स पुनर्बालो रुरोद स्नेहकातरः ।।\nसेनामुज्जीवयामास तालनं च महाबलम् ।।४८।।\nइति श्रुत्वा वचस्तस्य कृष्णांशो वचनं शिशोः ।।\nपरमानन्दमागम्य हृदये तमरोपयत्।।\nउत्सवं कारयामास तत्र देशे जनेजने ।।४९।।\nआर्य्यसिंहस्तु तच्छ्रुत्वा नानाद्रव्यसमन्वितः ।।\nददौ कन्यां विधानेन पद्मिनीमिंदुलाय वै ।।3.3.19.५०।।\nशतं हयांस्तथा नागान्मुक्तामणि विभूषितान् ।।\nकन्यार्थे तान्ददौ राजा जामात्रे बहुभूषणम् ।।५१।।\nप्रस्थानमकरोत्तेषां स प्रेम्णा वाक्यगद्गदः ।।\nते तु सर्वे मुदा युक्ताः स्वगेहं शीघ्र माययुः ।। ५२ ।।\nउषित्वा मासमेकं तु तस्मिन्मार्गे भयानके ।।\nकीर्तिसागरमासाद्य चक्रुस्ते बहुधोत्सवम्।।५३।।\nआह्लादस्तु प्रसन्नात्मा सुतं पत्नीसमन्वितम् ।।\nदृष्ट्वा विप्रान्समाहूय ददौ दानान्यनेकशः ।।५४ ।।\nदशहाराख्यनगरं संप्राप्तः स्वकुलैस्सह ।।\nकृष्णांशस्य महाकीर्तिर्जाता लोके जने जने ।।५९।।\nपृथ्वीराजस्तु तच्छ्रुत्वा विस्मयं परमं ययौ ।।\nसा तु वै पद्मिनी नारी दुर्वासःशापमोहिता ।। ५६ ।।\nअप्ससरस्त्वं स्वयं त्यक्त्वा भूमौ नारीत्वमागता ।।\nद्वादशाब्दप्रमाणेन सोषित्वा जगतीतले ।।५७।।\nयक्ष्मणा मरणं प्राप्य स्वर्गलोकमुपाययौ ।।\nनव मासान्कृतो वासस्तया चाह्ला दमंदिरे ।।५८।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये एकोनविंशोऽध्यायः ।।१९।।"
  }
]
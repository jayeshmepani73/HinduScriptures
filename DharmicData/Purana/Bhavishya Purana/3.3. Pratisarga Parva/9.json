[
  {
    "text": "।। सूत उवाच ।। ।।\nकालियं तौ पराजित्य भ्रातरौ नृपसेवकौ ।।\nगतौ गोपालके राष्ट्रे भूपतिर्दलवाहनः ।। १ ।।\nसहस्रचंडिकाहोमे नानाभूपसमागमे ।।\nगृहीतौ महिषौ ताभ्यां भूपैरन्यैश्च दुर्जयौ ।। २ ।।\nपूर्वं हि नृपकन्याभ्यां प्रत्यहं बंधनं गतौ ।।\nतौ संपूज्य विधानेन ददौ ताभ्यां च कन्यके ।। ३ ।।\nदेवकीं देशराजाय ब्राह्मीं तस्यानुजाय वै ।।\nददौ दुर्गाज्ञया राजा रूपयौवनशालि नीम् ।। ४ ।।\nलक्षावृत्तिं तथा वेश्यां गीतनृत्यविशारदाम् ।।\nकन्ययोश्च सखीं रम्यां मेघमल्लाररागिणीम् ।। ५ ।।\nशतं गजान्रथान्पंच हयांश्चैव सहस्रकान् ।।\nचत्वारिंशच्च शिबिकाः प्रददौ दलवाहनः ।। ६ ।।\nबहुद्रव्ययुतां कन्यां दासदासीसमन्विताम् ।।\nउदूह्य वेदविधिना प्रापतुश्च महावतीम् ।। ७ ।।\nमलना तां वधूं दृष्ट्वा तस्यै ग्रैवेयकं ददौ ।।\nब्राह्म्यै षोडशशृंगारं तथा द्वादशभूषणम् ।। ८ ।।\nराजा च परमानन्दी देशराजाय शूरिणे ।।\nददौ दशपुरं रम्यं नानाजननिषेवितम् ।। ९ ।।\nऊषतुस्तत्र तौ वीरौ राजमान्यौ महाबलौ ।।\nएतस्मिन्नन्तरे जातो देवसिंहो हराज्ञया ।। 3.3.9.१० ।।\nजाते तस्मिन्कुमारे तु देवकी गर्भमादधौ ।।\nदासश्रुता पतेर्देवी सुषुवे पुत्रमूर्जितम् ।। १ १।।\nगौरांगं कमलाक्षं च दीप्यमानं स्वतेजसा ।।\nतदानंदमयो देवः शक्रः सुरगणैः सह ।। १२ ।।\nशंखशब्दं चकारोच्चैर्जयशब्दं पुनःपुनः ।।\nदिशः प्रफुल्लिताश्चासन्ग्रहाः सर्वे तथा दिवि ।। १३ ।।\nआयाता बहवो विप्रा वेदशास्त्रपरायणाः ।।\nचक्रुस्ते जातकर्मास्य नामकर्म तथाविधम् ।। १४ ।।\nरामांशं तं शिशुं ज्ञात्वा प्रसन्नवदनं शुभम् ।।\nभाद्रकृष्णतिथौ षष्ठ्यां चन्द्रवारेऽरुणोदये ।। १५ ।।\nसंजातः कृत्तिकाभे च पितृवंशयशस्करः ।।\nआह्लादनाम्ना ह्यभवत्प्रश्रितश्च महीतले ।। १६ ।।\nमासान्ते च सुते जाते ब्राह्मी पुत्रमजीजनत् ।।\nधर्मजांशं तथा गौरं महाबाहुं सुवक्षसम् ।। १७ ।।\nतदा च ब्राह्मणाः सर्वे दृष्ट्वा बालं शुभाननम् ।।\nप्रसन्नवदनं चारुं पद्मचिह्नपदस्थितम् ।। १८ ।।\nतैर्द्विजैश्च कृतो नाम्ना बलखानिर्महाबलः ।।\nवर्षान्ते वत्सजे जातं मूलगंडान्तसंभवः ।। १९ ।।\nचामुण्डो देवकिसुतो निजवंशभयंकरः ।।\nजनितारं ततस्त्याज्य इत्यूचुर्द्विजसत्तमाः ।।\nन तत्याज सुतं राजा बालत्वेऽपि दयापरः ।। 3.3.9.२० ।।\nत्रिवर्षांते गते तस्मिन्बलखानौ सुते शुभे ।।\nशूद्र्यां जातः शिखंडयंशो रूपणो नाम विश्रुतः ।। २१ ।।\nवत्सराजो ययौ देशे गुर्जरे च मदालसाम्।\nस सुतां च समादाय दिने तस्मिन्समागतः ।। २२ ।।\nप्राप्ते तस्मिन्वत्सराजे जम्बुकः स्वबलैर्वृतः ।।\nसप्तलक्षैश्च संप्राप्तो बाहुशाली यतेंद्रियः ।। २३ ।।\nरुरोध नगरीं सर्वां राज्ञः परिमलस्य वै ।।\nत्रिलक्षैश्च माहावत्यै सार्द्धं तौ जग्मतुः पुरात् ।। २४ ।।\nमाहिष्मतैः सप्तलक्षैः सार्द्धं युद्धमभून्महत् ।।\nत्रिरात्रं दारुणं घोरं यमराष्ट्रविवर्द्धनम् ।। २५ ।।\nशिवस्य वरदानेन भ्रात्रोर्जातः पराजयः ।।\nबद्ध्वा तौ जम्बुको राजा लुंठयित्वा महावतीम् ।। २६ ।।\nवेश्यां लक्षारतिं तस्य तं हतं तद्गजं तथा ।।\nग्रैवेयकं तथा हारं मणिरत्नविभूषितम् ।। २७ ।।\nगृहीत्वा नगरीं सर्वां भस्मयित्वा गृहं ययौ ।।\nये गुप्ता भूतले शूरास्ते शेषाश्च तदाऽभवन् ।।२८ ।।\nदुर्गेषु यानि रत्नानि तानि प्राप्य मुदा ययौ ।।\nलुंठिते नगरे तस्मिन्देवकी गर्भमुत्तमम् ।। २९ ।।\nकृष्णांशं सप्तमास्यं हि चादधाद्दैवतप्रिया ।।\nज्ञात्वा कुलाधमं पुत्रं चामुंडं देवकी सती ।। 3.3.9.३० ।।\nकल्पक्षेत्रं समागम्य कालिंद्यां तमपातयत्।।\nयोजनान्ते गते तस्मित्महीराजपुरोहितः ।।३१।।\nसामन्तो नाम तं गृह्य श्वशुरालयमाययौ ।।\nजातस्तु दशमासान्ते रात्रौ घोरतमोवृते ।। ३२ ।।\nभाद्रकृष्णाष्टमीसौम्ये ब्राह्मनक्षत्रसंयुते ।।\nप्रादुरासीज्जगन्नाथो देवक्यां च महोत्तमः ।। ३३ ।।\nश्यामांगः स च पद्माक्ष इंद्रनीलमणिद्युतिः ।।\nविमानानां सहस्राणां प्रकाशः समजायत ।। ३४ ।।\nविस्मिता जननी तत्र दृष्ट्वा बालं तमद्भुतम् ।।\nनगरे च महाश्चर्यं जातं सर्वे समाययुः ।। ३५ ।।\nउदयः किमहो जातो देवानां सूर्यरूपकः ।।\nइत्याश्चर्य्यजुजां तेषां वागुवाचाशरीरिणी ।। ३६ ।।\nकृष्णांशो भूतले जातः सर्वानन्दप्रदायकः ।।\nस नाम्नोदयसिंहो हि सर्वशत्रुप्रकाशहा ।। ३७ ।।\nइत्याकाशवचः श्रुत्वा ते परं हर्ष माययुः ।।\nयस्मिन्काले सुतो जातस्तदा च मलना सती ।। ३८ ।।\nश्यामांगं सुन्दरं बालं सर्वलक्षणलक्षितम् ।।\nसुषुवे परमोदारं फाल्गुनांशं शिवाज्ञया ।। ३९ ।।\nतदा तु नगरी सर्वा हर्षभूता बभूव ह ।।\nषष्ठाहनि सुते जाते ब्रह्मानन्दगुणाकरे ।। 3.3.9.४० ।।\nब्राह्मी तु सुषुवे पुत्रं पार्षदांशं महाबलम् ।।\nश्यामांगं कमलाक्षं च दृढस्कन्धं महाभुजम् ।। ४१ ।।\nब्राह्मणाश्च तदागत्य जातकर्म ह्यकारयन् ।।\nसुखखानिर्द्विजैर्नाम्ना कृतस्तु गणकोत्तमैः ।। ४२ ।।\nक्रमेण वर्द्धिता बालाः सर्वलोकशिवंकराः ।।\nतेषां काली महच्छ्रेष्ठा पितृमातृप्रियंकरी ।। ४३ ।।\nतृतीयाब्दे वयः प्राप्ते कृष्णांशे बलवत्तरे ।।\nशक्रस्तद्दर्शनकांक्षी हयारूढो जगाम ह ।। ४४ ।।\nक्रीडन्स चन्दनारण्ये कृष्णांशो भ्रातृभिः सह ।।\nनभस्थं पुरुषं दृष्ट्वा सहस्राक्षं जहास वै ।। ४५ ।।\nअश्विनी हरिणी दिव्या उच्चैःश्रवसमन्तिके ।।\nगत्वा गर्भमुपादाय स्वगेहं पुनराययौ ।। ४६ ।।\nवर्षांतरे च सुषुवे कपोतं तनयं शुभम् ।।\nपञ्चाब्दं च समायाते विद्याध्यनमास्थिताः ।। ४७ ।।\nब्राह्मणं शिवशर्माणं सर्वविद्याविशारदम् ।।\nस्वभक्त्या सेवनं कृत्वा ते चक्रुर्वेदपाठिकाम् ।। ४८ ।।\nअष्टाब्दे चैव कृष्णांशो नामपत्रादिकां क्रियाम् ।।\nलिखतां बालकानां च कृष्णांशः श्रेष्ठतामगात् ।। ४९ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये कृष्णांशावतारो नाम नवमोऽध्यायः ।। ९ ।।"
  }
]
[
  {
    "text": "।। सूत उवाच ।। ।।\nद्वात्रिंशाब्दे च कृष्णांशे संप्राप्ते योगरूपिणी ।।\nवेला नाम शुभा नारी हरिनागरसंस्थिता ।।\nमहावतीं समागम्य सभायां तत्र चाविशत् ।। १ ।।\nएतस्मिन्नंतरे प्राप्ताः कृष्णांशाद्या महाबलाः ।।\nनत्वा परिमलं भूपं वेला वचनमब्रवीत् ।। २ ।।\nमहीपतिं प्रियं मत्वा कृष्णांशं नृप दुष्प्रियम् ।।\nत्वया मे घातितो भर्ता ब्रह्मानंदो महाबलः ।। ३ ।।\nमहीराजसुतैर्धूर्तैस्तारकाद्यैर्महाबलैः ।।\nनारीवेषं च चामुण्डो धुंधुकारेण कारितः ।। ४ ।।\nस्वामिनं प्रति चागम्य ते जग्मुश्छद्मना प्रियम् ।।\nकुरुक्षेत्रं स्थितः स्वामी महत्या मूर्छयान्वितः ।।\nतस्माद्यूयं मया सार्द्धं गंतुमर्हथ तं प्रति ।। ५ ।।\nइति घोरतमं वाक्यं श्रुत्वा सर्वे शुचान्विताः ।।\nधिग्भूपतिं च मलनां ताभ्यां नो घातितः सखा ।। ६ ।।\nइत्युक्त्वोच्चैश्च रुरुदुः कृष्णांशाद्या महाबलाः ।।\nपत्राणि प्रेषयामासुः स्वकीयान्भूपती न्प्रति ।। ७ ।।\nक्रोधयुक्ता तदा वेला लिखित्वा पत्रमुल्बणम् ।।\nमहीराजाय संप्रेष्य मलनागेहमागमत् ।। ८ ।।\nतत्पत्रं च महीराजो वाचयित्वा विधानतः ।।\nज्ञात्वा तत्कारणं सर्वं तन्निशम्य विशाम्पतिः ।। ९ ।।\nचिन्ताकलेवरं प्राप्य सुखनिद्रां  व्यनाशयत् ।।\nआहूय भूपतीन्सर्वान्घोरयुद्धोन्मुखोऽभवत् ।। 3.3.32.१० ।।\nचतुर्विंशतिलक्षैश्च शूरैर्भूपसमन्वितैः ।।\nकुरुक्षेत्रं ययौ शीघ्रं धृतराष्ट्रांशसंभवः ।। ११ ।।\nतथा परिमलो भूपो लक्षषोडशसैन्यपः ।।\nद्रुपदांशो ययौ शीघ्रं वेलया स्वकुलैः सह ।। १२ ।।\nस्यमन्तपंचके तीर्थे शिबिराणि चकार ह ।।\nब्रह्मानंदः स्थितो यत्र समाधिध्यानतत्परः ।। १३ ।।\nगंगाकूले च ते सर्वे कौरवांशा महाबलाः ।।\nशिबिराणि विचित्राणि चक्रुस्ते विजयैषिणः ।।१४।।\nकृत्वा ते कार्तिकीस्नानं दत्त्वा दानान्यनेकशः ।।\nमार्गकृष्णद्वितीयायां युद्धभूमिमुपाययुः ।। १५ ।।\nविष्वक्सेनीयभूपालो लहरस्तत्र चागतः ।।\nकौरवांशाश्च तत्पुत्राः षोडशैव महाबलाः ।।\nपूर्वजन्मनि यन्नाम तन्नाम्ना प्रश्रिता इह ।। १६ ।।\nदुस्सहो दुश्शलश्चैव जलसंधः समः सहः ।।\nविंदस्तथानुविंदश्च सुबाहुर्दुष्प्रधर्षणः ।। १७ ।।\nदुर्मर्षणश्च दुष्कर्णः सोमकीर्तिरनूदरः ।।\nशलः सत्त्वो विवित्सुश्च क्रमाज्ज्ञेया महाबलाः ।। १८ ।।\nतोमरान्वयभूपालो बाह्लीकपतिरागतः ।।\nत्रिलक्षैश्च तथा सैन्यैः सप्तपुत्रैश्च भूपतिः ।। १९ ।।\nचित्रोपचित्रौ चित्राक्षश्चारुश्चित्रः शरासनः ।।\nसुलोचनः सवर्णश्च पूर्वजन्मनि कौरवाः ।। 3.3.32.२० ।।\nतेषामंशाः क्रमाज्जाता अभिनंदनदेहजाः ।।\nमहानंदश्च नंदश्च परानंदोपनंदकौ ।।\nसुनंदश्च सुरानन्दः प्रनंदः कौरवांशकः ।। २१ ।।\nनृपः परिहरवंशीयो मायावर्मा महाबली ।।\nलक्ष सैन्ययुतः प्राप्तो दशपुत्रसमन्वितः ।। २२ ।।\nदुर्मदो दुर्विगाहश्च नंदश्च विकटाननः ।।\nचित्रवर्मा सुवर्मा च सुदुर्मोचन एव च ।। २३ ।।\nऊर्णनाभः सुनाभश्च चोपनंदश्च कौरवाः ।।\nतेषामंशाः क्रमाज्जाताः सुता अंगपतेः स्मृताः २४ ।।\nमत्तः प्रमत्त उन्मत्तः सुमत्तो दुर्मदस्तथा।।\nदुर्मुखो दुर्दरो वायुः सुरथो विरथः क्रमात् ।। २५ ।।\nशुक्लवंशीयभूपालो मूलवर्मा समागतः ।।\nलक्षसैन्यैश्च बलवान्दशपुत्रसमन्वितः ।। २६ ।।\nअयोबाहुर्महाबाहुश्चित्रांगश्चित्रकुण्डलः ।।\nचित्रायुधो निषंगी च पाशी वृन्दारकस्तथा ।। २७ ।।\nदृढवर्मा दृढक्षत्रः पूर्वजन्मनि कौरवाः ।।\nतेषामंशा महीं जाता गृहे ते मूलवर्मणः ।। २८ ।।\nबलश्च प्रबलश्चैव सुबलो बलवान्बली ।।\nसुमूलश्च महामूलो दुर्गो भीमो भयंकरः ।। २९ ।।\nकैकयश्चंद्रवंशीयो लक्षसैन्यसमन्वितः ।।\nदशपुत्रान्वितः प्राप्तः कुरुक्षेत्रे महा रणे ।। 3.3.32.३० ।।\nभीमवेगो भीमबलो बलाकी बलवर्द्धनः ।।\nउग्रायुधो दंडधरो दृढसंधो महीधरः ।।३१।।\nजरासंधः सत्यसंधः पूर्वजन्मनि कौरवाः ।।\nतेषामंशाः समुद्भूताः कैकयस्य गृहे शुभे ।। ३२ ।।\nकामः प्रकामः संकामो निष्कामो निरपत्रपः ।।\nजयश्च विजयश्चैव जयंतो जयवाञ्जयः ।। ३३ ।।\nनागवंशीयभूपालो नागवर्मा समागतः ।।\nलक्षसेनान्वितः प्राप्तो दशपुत्रसमन्वितः ।।३४।।\nपूर्वजन्मनि यन्नाम्ना तन्नाम्ना कौरवा भुवि।।\nपुंड्रदेशपतेः पुत्रा जाता दश शिवाज्ञया ।।३५।।\nउग्रश्रवा उग्रसेनः सेनानीर्दुष्परायणः।।\nअपराजितः कुण्डशायी विशालाक्षो दुराधरः।।३६।।\nदृढहस्तः सुहस्तश्च सुतास्ते नागवर्मणः ।। ३७ ।।\nमद्रकेशः समायातस्तोमरान्वयसंभवः ।।\nलक्षसैन्यैर्युतो राजा दशपुत्रसमन्वितः ।। ३८ ।।\nवातवेगः सुवर्चाश्च नागदंतोग्रयाजकः ।।\nआदिकेतुश्च वक्शी च कवची क्राथ एव च ।। ३९ ।।\nकुण्डश्च कुण्डधारश्च कौरवाः पूर्वजन्मनि ।।\nतन्नाम्ना भुवि वै जाता मद्र केशस्य मंदिरे ।। 3.3.32.४० ।।\nनृपः शार्दूलवंशीयौ लक्षसैन्यसमन्वितः ।।\nपूर्णामलो मागधेशो दशपुत्रान्वितो ययौ ।। ४१ ।।\nवीरबाहुर्भीमरथश्चोग्रश्चैव धनुर्धरः।।\nरौद्रकर्मा दृढरथोऽलोलुपश्चाभयस्तथा।।४२।।\nअनाधृष्टः कुण्डभेदी कौरवाः पूर्वजन्मनि।।\nपूर्णामलस्य वै गेहे तन्नाम्ना भुवि संभव।।४३।।\nमंकणः किंनरो नाम रूपदेशे महीपतिः ।।\nचीनदेशात्परे पारे रूमदेशः स्मृतो बुधैः ।।\nनरः किन्नरजातीयो वसति प्रियदर्शनः ।। ४४ ।।\nमंकणश्च तदा प्राप्तः किन्नरायुतसंयुतः ।।\nअष्टपुत्रान्वितः प्राप्तो यत्र सर्वनृपाः स्थिताः ।। ४५ ।।\nविरावी प्रथमश्चैव प्रमाथी दीर्घरोमकः ।।\nदीर्घबाहुर्महाबाहुर्व्यूढोराः कनकध्वजः ।। ४६ ।।\nपूर्वजन्मनि यन्नाम्ना तन्नाम्ना किन्नरा भुवि ।।\nविरजोंशश्च यो जातो मंकणो नाम किन्नरः ।।४७।।\nनेत्रसिंहः समायातो लक्षसैन्यसमन्वितः ।।\nशल्यांशः स तु विज्ञेयः शार्दूलान्वयसंभवः ।। ४८ ।।\nतदा गजपती राजा लक्षसैन्यसमन्वितः।।\nसंप्राप्तः शकुनेरंशस्त्यक्त्वा गेहे स्वपुत्रकान् ।।४९।।\nमयूरध्वज एवापि लक्षसैन्यसमन्वितः ।।\nमकरंदं गृहे त्यक्त्वा विराटांशः समागतः ।। 3.3.32.५० ।।\nवीरसेनः समायातः कामसेनसमन्वितः ।।\nलक्षसेनान्वितस्तत्र चोग्रसेनांशसंभवः ।।५१।।\nलक्षणश्च समायातः सप्तलक्षबलैर्युतः ।।\nसंत्यज्य पद्मिनीं नारीं महा कष्टेन भूपतिः ।।५२।।\nतालनो धान्यपालश्च लल्लसिंहस्तथैव च ।।\nभीमस्यांशो युयुत्सोश्च कुंतिभोजस्य वै क्रमात् ।।५३ ।।\nआह्लादश्च समायातः कृष्णांशेन समन्वितः ।।\nजयन्तेन च वै वीरो लक्षसैन्यान्वितो बली ।। ५४ ।।\nजगन्नायक एवापि शूरायुतसमन्वितः ।।\nसंप्राप्तो भगदत्तांशो गौतमान्वयसंभवः ।। ५५ ।।\nअन्ये च क्षुद्रभूपाश्च सहस्राढ्याः पृथक्पृथक् ।।\nकुरुक्षेत्रं परं स्थानं संययुर्मदविह्वलाः ।। ५६ ।।\nमूलवर्मा च नृपतिः सपुत्रो लक्षसैन्यपः ।।\nनृपं परिमलं प्राप्य संयुक्तो देहलीपतेः ।। ५७ ।।\nकैकयो लक्षसेनाढ्यः सपुत्रो नृपतिः स्वयम् ।।\nनृपं परिमलं प्राप्य स युद्धार्थमुपस्थितः ।। ५८ ।।\nनेत्रसिंहश्च नृपतिः स वीरो लक्षसैन्यपः ।।\nमयूरध्वज एवापि लक्षपः शशिवंशिनम् ।। ५९ ।।\nवीरसेनश्च लक्षाढ्यः सपुत्रश्चांद्रिपक्षगः ।।\nलक्षणः सप्तलक्षाढ्यो युद्धार्थं समुपस्थितः ।। 3.3.32.६० ।।\nआह्लादो लक्षसैन्याढ्यः पक्षगश्चंद्रवंशिनः ।।\nद्विलक्षसंयुतो राजा चन्द्रवंशो रणोन्मुखः ।।\nएवं षोडशलक्षाढ्यः स्थितः परिमलो रणे ।। ६१ ।।\nलहरो भूपतिश्रेष्ठो लक्षपः पुत्रसंयुतः ।।\nमहीराजमुपागम्य युद्धार्थं समुपस्थितः ।। ६२ ।।\nअभिनन्दन एवापि सपुत्रो लक्षसैन्यपः ।।\nमायावर्मा च नृपतिः सपुत्रो लक्षसैन्यपः ।। ६३ ।।\nनागवर्मा समायातः सपुत्रो लक्षसैन्यपः ।।\nमद्रकेशः सपुत्रश्च लक्षसैन्यो रणोन्मुखः ।। ६४ ।।\nपूर्णामलः सपुत्रश्च लक्षपश्चैव पक्षगः ।।\nमंकणः किन्नरो नाम सपुत्रस्तत्र संस्थितः ।। ६५ ।।\nगजराजः समायातो महीराजं हि लक्षपः ।।\nधुंधुकारः समायातः पञ्चलक्षपतिः स्वयम् ।। ६६ ।।\nपुत्रः कृष्णकुमारस्य भगदत्तः समागतः ।।\nत्रिलक्षबलसंयुक्तो महीराजं महीपतिम् ।। ६७ ।।\nबलवाहनपुत्रश्च दशगोपालसंस्थितः ।।\nअंगदस्तत्र संप्राप्तः सायुतो देवकी प्रियः ।।\nमहीराजमुपागम्य युद्धार्थं समुपस्थितः ।।६८।।\nकलिंगश्च नृपः प्राप्तस्त्रिकोणश्च तथैव च ।।\nश्रीपतिश्च तथा राजा श्रीतारश्च तथा गतः ।। ।। ६९ ।।\nमुकुन्दश्च सुकेतुश्च रुहिलो गुहिलस्तथा ।।\nइन्दुवारश्च वलवाञ्जयंतश्च तथाविधः ।।\nसर्वे दशसहस्राढ्या महीराजमुपस्थिताः ।। 3.3.32.७० ।।\nमहीराजस्य पक्षे तु सहस्रं क्षुद्रभूमिपाः ।।\nते तु साहस्रसेनाढ्या महीराजमुपस्थिताः ।। ७१ ।।\nतेषां मध्ये च वै भूपान्द्विशतान्देहलीं प्रति ।।\nससैन्यान्प्रेषयामास राष्ट्ररक्षणहेतवे ।।\nएवं स देहलीराजश्चतुर्विंशतिलक्षपः ।। ७२ ।।\nयुद्धमष्टादशाहानि सञ्जातं सर्वसंक्षयम् ।।\nशृणु युद्धकथां रम्यां भृगुवर्य सुविस्तरात् ।। ७३ ।।\nमार्गकृष्णद्वितीयायां महीराजो महाबलः ।।\nआहूय लहरं भूपं वचनं प्राह निर्भयः ।।९।।\nभवान्सपुत्रः सेनाढ्यो धुंधुकारेण रक्षितः ।।\nचामुण्डेन युतो युद्धे गन्तुमर्हति सत्तम ।।\nइति श्रुत्वा ययौ शीघ्रं कुरुक्षेत्रे महारणे ।। ७५ ।।\nतदा परिमलो राजा मयूरध्वजमेव हि ।।\nसमाहूय वचः प्राह शृणु पार्थिवसत्तम ।। ७६ ।।\nकृष्णांशेन जयंतेन देवसिंहेन रक्षितः ।।\nस भवाँल्लक्षसैन्याढ्यो गंतुमर्हति वै रणे ।। ।। ७७ ।।\nइति श्रुत्वा तु वचनं मयूरध्वज एव हि ।।\nलक्षसैन्यान्वितः प्राप्तो लहरं नृपतिं प्रति ।। ७८ ।।\nतयोश्चासीन्महद्युद्धं सेनयोरुभयो रणे ।।\nसेना तु लक्षवीरस्य तत्र युद्धे प्रकीर्तिता ।। ७९ ।।\nएको रथो गजास्तत्र ज्ञेयाः पञ्चशतं रणे।।\nहयाश्च पञ्चसाहस्रा पत्तयस्तद्गणा दश ।।\nएते सैन्या नरा ज्ञेया सैन्यपांश्च शृणुष्व भोः ।।3.3.32.८०।।\nदशानां पच्चराणां च पतिर्नाम्ना स पत्तिपः ।।\nपंचानां च हयानां च पतिर्नाम्ना स गुल्मपः।।८१।।\nपंचानां च गजानां च पतिर्नाम्ना गजाधिपः ।।\nएतैः सार्द्धं रथी ज्ञेयो रणेऽस्मिन्दारुणे कलौ ।।८२।।\nउष्ट्रारूढाः स्मृता दूताश्चत्वारिंशच्च तद्बले ।।\nशतघ्न्यस्तत्र साहस्रास्तेषां मध्ये पृथक्पृथक् ।।\nषड्त्रिंशद्वै पदचरास्तेषां कर्माणि मे शृणु ।। ८३ ।।\nदश गोलकदातारो दशतत्पुष्टिकारकाः ।।\nदश चार्द्रकरास्तां वै त्रयस्ते वह्निदायिनः ।।\nत्रयो दृष्टिकरा ज्ञेयास्त्रियामेषु पृथक्पृथक् ।। ८४ ।।\nशेषाः शूद्रास्तु सेनानां शूरकृत्यपरायणाः ।।\nएवं च लक्षवीराणां सेना तत्र प्रकीर्तिता ।। ८५ ।।\nतत्रासीत्तुमुलं युद्धं धर्मेण च समन्ततः ।।\nप्रातःकालात्समारभ्य मध्याह्नं सैन्ययोर्द्वयोः ।। ८६ ।।\nतत्पश्चाद्याममात्रेण सैन्यपा युद्धमागताः ।।\nतत्पश्चाच्च महाशूरा धुंधुकारादयो बलाः ।।८७।।\nयाममात्रं च युद्धाय संस्थिता रणमूर्धनि ।।\nचामुण्डेन च कृष्णांशो धुंधुकारेण चेन्दुलः ।। ८८ ।।\nभगदत्तेन वै देवः कृतवान्युद्धमुत्तमम् ।।\nसायंकाले तु संप्राप्ते सर्वे शूराः क्षयं गताः ।। ८९ ।।\nकृष्णांशस्तत्र चामुण्डं जित्वा तु लहरात्मजान् ।।\nषोडशैव जघानाशु घटीमात्रेण वीर्यवान् ।।\nदध्मौ शंखं प्रसन्नात्मा लक्षणान्तमुपाययौ ।।3.3.32.९०।।\nचामुंडो धुंधुकारश्च भगदत्तो युतः शतैः ।।\nमहीराजमुपागम्य सुषुपुर्निशि निर्भयाः ।। ९१ ।।\nइंदुलो देवसिंहश्च सहस्रैः संयुतौ मुदा ।।\nगत्वा परिमलं भूपं रात्रौ सुषुपतुस्तदा ।। ९२ ।।\nप्रातःकाले तु संप्राप्ते तृतीयायां भयंकरे ।।\nमहीराजस्तदाहूय नृपं गजपतिं बली ।। ९३ ।।\nवचनं प्राह भो राजँस्त्वं त्रिवीरैः सुरक्षितः ।।\nस्वकीयैर्लक्षसैन्यैश्च गंतुमर्हसि वै रणे ।।९४ ।।\nतदा परिमलो भूपो नेत्रसिंहं महीपतिम् ।।\nयुद्धायाज्ञापयामास कृष्णांशाद्यैः सुरक्षितम् ।। ९५ ।।\nतयोश्चासीन्महयुद्धं सेनयोरुभयोः क्रमात् ।।\nहया हयैः क्षयं जग्मुर्गजाश्चैव तथा गजैः ।।\nपच्चराः पच्चरैः सार्द्धं शतघ्न्यश्च शतघ्निभिः ।।९६।।\nअपराह्ने मुनिश्रेष्ठ नेत्रसिंहो महाबलः ।।\nमहागजं गजपतिं गत्वा युद्धमचीकरत् ।।९७।।\nपरस्परं च विरथौ संछिन्नधनुषौ तदा ।।\nखड्गहस्तौ महीं प्राप्य चक्रतू रणमुल्बणम् ।।\nअन्योन्येन वधं कृत्वा स्वर्गलोकमुपागतौ ।। ९८ ।।\nइन्दुलस्तं तु चामुंडं देवो वै धुंधुकं तथा ।।\nकृष्णांशो भगदत्तं च जित्वा राजानमाययुः ।। ९९ ।।\nशेषैः पंचशतैः शूरैस्तैः सार्द्धं लक्षणं प्रति ।।\nपराजिताश्च ते सर्वे सहस्रैः सहिता ययुः ।। 3.3.32.१००।।\nप्रातःकाले तु संप्राप्ते महीराजो महाबलः ।।\nमायावर्माणमाहूय वचनं प्राह निर्भयः ।। १०१ ।।\nभवान्दशसुतैर्वीरैर्लक्षसैन्यैश्च संयुतः ।।\nसर्वशत्रुविनाशाय गंतुमर्हति सत्तम ।।\nइति श्रुत्वा स नृपतिर्वाद्यान्संवाद्य चाययौ ।। १०२ ।।\nदृष्ट्वा परिमलो भूपो मायावर्माणमागतम् ।।\nजगन्नायकमाहूय वचनं प्राह निर्भयः ।। १०३ ।।\nभवान्दशसहस्रैश्च सार्द्धं तैस्त्रिभिरन्वितः ।।\nगन्तुमर्हति युद्धाय शीघ्रं मद्विजयं कुरु ।। १०४ ।।\nइति श्रुत्वा ययौ शीघ्रं सेनयोरुभयोर्महत् ।।\nयुद्धं चासीन्मुनिश्रेष्ठ याममात्रं भयानकम् ।। १०५ ।।\nहतास्ते दशसाहस्रा कृष्णांशाद्यैः सुरक्षिताः ।। शं\nखान्दध्मुश्च ते सर्वे चांगदेशनिवासिनः ।। १०६ ।।\nएतस्मिन्नंतरे धीराः कृष्णांशाद्यास्तुरीयकाः ।।\nयाममात्रेण संजघ्नुर्लक्षसैन्यं रिपोस्तदा ।। १०७ ।।\nअपराह्णे महाराजो मायावर्मा सुतैः सह।।\nकृष्णांशं देवसिंहं च संप्राप्तो जगनायकम् ।।१ ०८।।\nअथाङ्गभूपं दशपुत्रयुक्तं कृष्णांश एवाशु जगाम शीघ्रम् ।।\nहयस्थितो वीरवरः प्रमाथी कलैकजातो मधुसूदनस्य ।।१ ०९।।\nततोंगभूपस्त्रिभिरेव बाणैरताडयन्मूर्ध्नि च पार्श्वयोर्वै ।।\nअमर्ष माणो बलवान्महीपतिर्दंडैर्हतः काल इवाशु सर्पः।। ।। 3.3.32.११० ।।\nहयं समुड्डीय सु पुष्करान्तं ततोभ्यगात्तं नृपतिं रथस्थम् ।।\nहयस्य पातैर्विरथी चकार स एव भूपोऽसिमुपादधानः ।। १११ ।।\nस्वेनासिना बिंदुलमंगशल्यं कृत्वा स कृष्णांशमुवाच वाक्यम् ।।\nकल्लोलमायात्तव नाशनाय त्वया जिता भूपतयः प्रधानाः ।।१ १२।।\nतदैव कीर्तिर्भविता ममाशु हत्वा भवंतं च सुखी भवामि ।।\nइत्युक्तवन्तं नृपतिं महान्तं स्वेनासिना तस्य शिरो जहार ।। ११३ ।।\nहतेऽङ्गभूपे दश तस्य पुत्रास्तमेव जग्मुर्युधि कौरवांशाः ।।\nतानागतानिंदुल एव पंच जघान बाणैस्तु तदा समन्युः ।। ११४।।\nउभौ च देवस्तु जघान तत्र भल्लेन सिद्धेन नृपात्मजौ च।।\nज्येष्ठं सुतं गौतम एव हत्वा द्वौ यौ स कृष्णांश उपाजघान।।११५।।\nशंखान्प्रदध्मू रुचिराननास्ते प्रदोषकाले शिबिराणि जग्मुः।।\nश्रमान्वितास्ते सुषुपुर्निशायां प्रातः समुत्थाय स्वकर्म कृत्वा।।११६।।\nगत्वा सभायां नृपतिं प्रणम्य वाक्यं समूचुः शृणु चंद्रवंशिन्।।\nअद्यैव सेनापतिरस्ति को वै चाज्ञापयास्मान्नृप तस्य गुप्त्यै।।११७।।\nश्रुत्वाह भूपोद्य तु वीरसेनः सकामसेनः स्वबलैः समेतः।।\nरणं करिष्यत्यचिरेण वीरास्तस्मात्सुरक्षध्वमरिभ्य एव।। ११८\nस वीरसेनो नृपतिं प्रणम्य लक्षैः स्वसैन्यैर्युधि संजगाम।।\nतदा महीराजनृपः प्रतापी स नागवर्माणमुवाच तापी ।। ११९ ।।\nरणाय गच्छाशु सुतैः समेतो लक्षैः स्वसैन्यैरुत भूपवर्य ।।\nहत्वा रिपुं घोरतमं हि वीरं पतिं महान्तं युधि वीरसेनम् ।। 3.3.32.१२० ।।\nइत्युक्तवंतं नृपतिं प्रणम्य सुवादयामास तदा हि वीरः ।।\nतयोर्बभूवाशु रणो महान्वै सुसेनयोः संकुलयुद्धकर्त्रोः ।। १२१ ।।\nत्रियाममात्रेण हताश्च सर्वे विमानमारुह्य ययुश्च नाकम् ।।\nहतेषु सर्वेषु च नागवर्मा सुतेषु वै यादवभूपमाह ।। १२२ ।।\nभवान्विसैन्यश्च तथैव चाहं भवान्सपुत्रश्च तथाहमेव ।।\nसंस्मृत्य धर्मं कुरु युद्धमाशु ततो रथस्थः सुधनुर्गृहीत्वा ।। १२३ ।।\nबाणैश्च बाणान्भुवि तौ च छित्त्वा बभूवस्तुस्तौ विरथौ नृपाग्र्यौ ॥\nखड्गेन खड्गं च तथैव छित्त्वा विमानमारुह्य गतौ हि नाकम् ॥ १२४ ॥\nस कामसेनः स्वरिपोश्च  पुत्राञ्जघान बाणैश्च तदाष्टसंख्यान् ॥\nज्येष्ठौ तदा कोपसमन्वितौ तं गृहीतखड्गौ च समीयतुश्च ॥ १२५ ॥\nरिपोः शिरो जह्रतुरुग्रवेगी स कामसेनश्च कबंध एव ॥\nहत्वा रिपू तौ च तदा मिलित्वा स्वर्गं ययुस्ते च विमानरूढाः ।। १२६ ।।\nहतेषु सर्वेषु तदा त्रयस्ते चामुंडकाद्या जगनायकं ते ।।\nरुद्धा समेताः स्वशरैः कठोरैर्जघ्नुस्तमश्वं हरिनागरं च ।। १२७ ।।\nस दिव्यवाजी च तदा स्वपक्षौ प्रसार्य्य खेनाशु रिपुं जगाम ।।\nस पुंधुकारस्य गजं विहत्य चामुंडकस्यैव गजं विमर्द्य ।।१२८ ।।\nरथं च भूमौ भगदत्तकस्य विचूर्ण्य शीघ्रं च नभो जगाम ।।\nप्रवाद्य शंखं जगनायकश्च कृष्णांशमागम्य कथां चकार ।।१२९।।\nनिशामुषित्वा जगनायकाद्याः प्रातः समुत्थाय रणं प्रजग्मुः ।।\nतदा महीराज उताशुका री स किन्नरेशं कणकं सपुत्रम् ।।3.3.32.१३०।।\nउवाच राजञ्छृणु किन्नराणां महाबलास्ते रिपवो ममैते ।।\nविनाशयाशु प्रबलारिघातान्देवैर्न सार्द्धं युधि वै मनुष्याः ।। १३१ ।।\nइत्युक्तवान्मंकणभूपतिस्तु ययौ सपुत्रोऽयुतसैन्यपश्च ।।\nतमागतं तत्र विलोक्य राजा वीरान्स्वकीयांश्च समादिदेश ।।१३२।।\nमनोरथस्थो जगनायकश्च स तालनो वै वडवां विगृह्य ।।\nकरालसंस्थश्च तदा जयन्तो विगृह्य चापं तरसा जगाम।।१३३।।\nपपीहकस्थश्च स रूपणो वै जगाम कृष्णांशसमन्वितश्च ।।\nस लल्लसिंहो गजमत्तसंस्थः स धान्यपालो हयमारुरोह ।। १३४ ।।\nसमंततः किन्नरसैन्यघोरं विनाशयामासुरुपांशुखड्गैः।।\nविनश्यमाने त्रिसहस्रसैन्ये स किन्नरेशस्तरसा जगाम ।।१३५।।\nध्यात्वा कुबेरं च गृहीतचापो नभोगतस्तत्र बभूव सूक्ष्मः।।१३६।।\nअदृश्यमानः स्वशरैः कठोरैर्विनर्द्य सर्वान्हि ननर्द घोरम् ।।\nविलप्यमाने च समस्तशूरे जयन्त एवाशु जगाम शत्रुम ।। १३७ ।।\nध्यात्वा महेंद्रं कणकं च बद्ध्वा कृष्णांशमागम्य पदौ ननाम ।।\nतदा तु ते शत्रुसहस्रसैन्ये निशम्य बद्धं कणकं निजेंद्रम् ।। १३८ ।।\nविनर्घ घोरं रुरुधुश्च सर्वान्माया विनो गुह्यकमस्त्रमूहुः ।।\nदिनेषु सप्तेषु तथा निशासु बभूव युद्धं च समंततस्तैः ।। १३९ ।।\nश्रमान्विताः सप्त महाप्रवीरा हतेषु सर्वेषु सुषुपुश्च वै यदा।।\nतदा कुबेरं कणकश्च ध्यात्वा लब्ध्वा वरं बंधनमाशु छित्त्वा ।। 3.3.32.१४० ।।\nसुप्तान्समुत्थाय च सप्त शूरान्निशीथकाले स चकार युद्धम् ।।\nजित्वा च तान्षट् स वरप्रभावात्तदेंदुलेनैव रणं चकार ।। १४१ ।।\nगृहीतखड्गौ रणघोरमत्तौ हत्वा ततो वै भुवि चेयतुश्च ।।\nप्रजग्मतुर्नाकमुपान्तदेवौ संस्तूयमानौ सुरसत्तमैश्च ।। १४२ ।।\nततः प्रभाते विमले विजाते रुरोद रामांश उताललाप ।।\nपापैः कलापैः परीपीड्यमानः कुलान्वितः सर्व युतो मुनींद्र ।। १४३ ।।\nस पंचशब्दं गजमारुरोह त्रिलक्षसैन्यैस्तरसा जगाम ।।\nतदा महीराज उताह शृण्वन्गच्छध्वमद्यैव मया समेताः ।। ।। १४४ ।।\nस्वपंचलक्षैः प्रबलैश्च शूरैः सार्द्धं रुरोधाशु रिपोश्च सेनाम् ।।\nतयोर्बभूवाशु रणः प्रघोरो विनर्दतोर्युदनिमित्तमाशु ।। १४५ ।।\nत्रियाम मात्रेण हताश्च सर्वे द्वयोश्च पक्षा बलशालिनश्च ।।\nतदा महीराज उताययौ वै समंडलीकश्च धनुर्विगृह्य ।। १४६ ।।\nस धुंधुकारश्च तदाजगाम रथ स्थितं लक्षणमुग्रवीरम् ।।\nतदोदयो वै भगदत्तमेव चामुंडकं भीष्मकराजसूनुः ।। १४७ ।।\nस पंचशब्दं गजमास्थितो वै गतः स एवाशु जगाम भूपम् ।।\nधनुर्विगृह्याशुगमुल्बणं च नृपस्थितश्चाथ भयंकरं च ।। १४८ ।।\nगजं प्रमत्तं शिवदत्तमुग्रमाह्लादहन्तारमुवाच वाक्यम् ।।\nअये प्रमत्ताग्रगजेंद्र शूर जयं च मे देहि शिवप्रदत्त ।। १४९ ।।\nस मंडलीको रणदुर्मदश्च रामांश आह्लाद इति प्रसिद्धः।।\nतस्माच्च मां रक्ष जवेन हस्तिन्महाबलात्काल रसाच्च वीरात् ।। 3.3.32.१५० ।।\nइत्येवमुक्तो नृपतिं स हस्ती वचस्तमाहाशु शृणुष्व राजन्।।\nयावदहं वै तनुजीवधारी तावद्भवाञ्छत्रुभयंकरश्च।।१५१।।\nइत्युक्तवंतं च गजं प्रमत्तं स पंचशब्दश्च तदा स्वदंतैः ।।\nमुखं चतुर्भिश्च विदार्य शत्रोर्ननर्द घोरं स महेंद्रदत्तः ।। १५२ ।।\nस रुद्रदत्तश्च गजः प्रमत्तो रुषान्वधावत्तरसा गजेंद्रम् ।।\nरिपुं स्वपद्भ्यां च चखान कुंभैः स्वतुंडदंडेन तुदं प्रकुर्वन् ।। १५३ ।।\nअवाप मूर्छां च स पंचशब्दस्तदाशु भूपं प्रति मंडलीकः ।।\nस्वतोमरेणांगव्रणं प्रदाय खड्गेन हत्वा गजराजमुग्रम् ।।\nजगाम पद्भ्यां स रिपुप्रमाथी यत्र स्थितश्चेन्दुल उग्रधन्वा ।। ।। १५४ ।।\nउत्थाप्य पुत्रं च विलप्यमानां पत्नीं स्वकीयां प्रति चाजगाम ।।\nतदा प्रमत्तौ च गजौ समूर्छां त्यक्त्वा पुनश्चक्रतुरेव युद्धम् ।। ।। १५५ ।।\nस लक्षणः खड्गवरेण बाणान्रिपोश्च छित्त्वा निजवैष्णवास्त्रम् ।।\nदधार चापे च सुमंत्रयित्वा सधुंधुकारं च गजं ददाह ।। १५६ ।।\nहते च तस्मिन्निजमुख्यबंधौ सभूमिराजश्च गृहीतचापः ।।\nशरेण रौद्रेण च लक्षणं तं जघान तत्रादिभयंकरस्थः ।। १५७ ।।\nस मूर्छितः शुक्ल कुलेषु सूर्यस्तदोदयो वै भगदत्तमेव ।।\nसुमूर्छयित्वा च जगाम शीघ्रं यत्र स्थितो लक्षण एकवीरः ।। १५८ ।।\nभयान्वितस्तं च विलोक्य राजा जवेन दुद्राव च रक्तबीजम् ।।\nतदा सुदेवं च स रक्तबीजो जित्वा तु कृष्णांशयुतं जगाम ।। १५९ ।।\nबाणेन शीघ्रं स च मूर्च्छयित्वा पुनश्च देवं च स मूर्छयित्वा ।।\nतद्बंधनायोद्यत आशुकारी स लक्षणस्तत्र तदा जगाम ।। 3.3.32.१६० ।।\nप्रधाय चापे च स वैष्णवास्त्रं प्रचोदयामास च रक्तबीजे ।।\nतदा स सामन्तसुतो बलीयान्रणं विहायाशु विलोक्य संध्याम् ।।\nभयान्वितः स्वैश्च युतो ययौ वै यत्र स्थिता भूपतयः सकोपाः ।। १६१ ।।\nविलोक्य शत्रुं च स रत्नभानोः सुतो ययौ वै शिबिराणि युक्तः ।।\nनिशाम्य भूपः स च चंद्रवंशी जयं स्वकीयं सुषुपुस्तु ते वै ।।\nप्रातश्च काले स च चंद्रवंशी विलोक्य शुक्लान्वयमाह भूपम्।।१६२।।\nअये गु्र्जरदेशीय मूलवर्मन्सुतैः सह।।\nलक्षसैन्यान्वितो भूत्वा गन्तुमर्हतु वै भवान्।। १६३।।\nइत्युक्तः स तु भूपालो युद्धभूमिमुपाययौ।।\nमहीराजाज्ञया प्राप्तो नाम्ना पूर्णामलो बली।। १६४।।\nदशपुत्रान्वितो युद्धे सैन्य लक्षेण संयुत्ः।।\nतयोश्चासीन्महद्युद्धं यामद्वयमुपस्थितम्।।१६५।।\nहतेषु तेषु सर्वेषु तौ नृपौ ससुतैर्बलौ ।।\nअनोन्येन रणं कृत्वा यमलोक मुपागतौ ।। १६६ ।।\nमार्गकृष्णचतुर्दश्यां प्रभाते विमले रवौ ।।\nकैकयो लक्षसेनाढ्यो दयापुत्रसमन्वितः ।।\nलक्षणानुज्ञया प्राप्तस्तस्मिन्युधि भयानके ।। १६७ ।।\nमद्रकेशस्तदा राजा दशपुत्रसमन्वितः ।।\nलक्षसैन्यान्वितस्तत्र यत्र युद्धं समन्वभूत्।।\nपरस्परं हताः सर्वे दिनान्ते क्षत्रिया रणे ।। १६८ ।।\nपुनः प्रभाते  विमले भगदत्तो महाबली ।।\nत्रिलक्षबलसंयुक्तो जगर्ज्ज रणमूर्द्धनि।। १६९।।\nदृष्ट्वा तं लक्षणो वीरस्त्रिलक्षबलसंयुतः ।।\nचकार तुमुलं घोरं सेनया च स्वकीयया ।। 3.3.32.१७० ।।\nअपराह्णे हताः सर्वे सैनिका नृपयोस्तदा ।।\nभगदत्तः स्वयं क्रुद्धो रथस्थो लक्षणं ययौ ।। १७१ ।।\nलक्षणो रथमारुह्य स्वपितुः शत्रुजं नृपम् ।।\nत्रिभिर्बाणैश्च संतोद्य भल्लेन समताडयत् ।। ।१७२ ।।\nभगदत्तस्तदा क्रुद्धो विरथं तं चकार ह ।।\nक्रुद्धवंतं रिपुं घोरं लक्षणः खङ्गपाणिकः ।।\nहत्वा हयांस्तथा सूतं भगदत्तमुपाययौ ।। १७३ ।।\nमर्दयित्वा च तच्चर्म च्छित्त्वा वर्म तदुद्भवम् ।।\nत्रिधा चकार बलवान्भगदत्तं रिपोस्सुतम् ।। १७४ ।।\nसंध्याकाले हते तस्मिँल्लक्षणस्त्वरयान्वितः ।।\nएकाकी शिविरं प्राप्तो हस्तिन्युपरि संस्थितः ।। १७५ ।।\nभगदत्ते हते तस्मिन्स राजा क्रोधमूर्छितः ।।\nस्वकीयान्सर्वभूपांश्च चामुंडेन समन्वितान् ।।\nप्रेषयामास युद्धाय मार्गे च प्रतिपद्दिने ।। १७६ ।।\nअंगदश्च कलिंगश्च त्रिकोणः श्रीपतिस्तथा ।।\nश्रीतारश्च मुकुंदञ्च रुहिलो गुहिलस्तथा ।। १७७ ।।\nसुकेतुर्नव भूपास्ते नवायुतबलैर्युताः ।।\nवाद्यानि वादयामासुस्तस्मिन्युद्धमहोत्सवे ।। १७८ ।।\nदृष्ट्वा ताँल्लक्षणो वीरो राजभिश्च स्वकीयकैः ।।\nसार्द्धं जगाम युद्धाय तथा व्यूह्यायुधद्रिपून् ।। १७९ ।।\nरुद्रवर्मा च नृपतिः शूरैर्दशसहस्रकैः ।।\nअंगदं वैरिणं मत्वा तेन सार्द्धमयुध्यत ।। 3.3.32.१८० ।।\nकालीवर्माऽयुतैस्सार्धं कलिंगं प्रत्यबुध्यत ।।\nवीरसिंहोऽयुतैस्सार्द्धं त्रिकोणं प्रत्ययुध्यत ।। १८१ ।।\nततोनुजः प्रवीरश्च श्रीपतिं सोऽयुतैस्सह ।।\nनृपः सूर्यो धरो वीरोऽयुताढयो बलवान्रणे ।।\nश्रीतारं नृपमासाद्य महद्युद्धमचीकरत् ।।१८२।।\nवामनोयुतसंयुक्तो मुकुंदं प्रति सोऽगमत् ।।\nगंगासिंहश्च बलवान्महिलं प्रति सायुतः ।।१८३।।\nलल्लसिंहोयुतैस्सार्द्धं गुहिलं प्रति सोऽगमत् ।।\nत्रिशतानि ततो भूपाः सहस्राढ्याः पृथक्पृथक् ।।१८४।।\nक्षुद्रभूपाः क्षुद्रभूपांस्त्रिशतानि समाययुः ।।\nअन्योन्येन हताः सर्वे कृत्वा युद्धं भयानकम्।। १८५ ।।\nचामुंडस्तु तदा दृष्ट्वा मृतकान्सर्वभूपतीन् ।।\nलक्षणान्तमुपागम्य महद्युद्धं चकार ह ।।१८६।\nलक्षणो रक्तबीजं तं ज्ञात्वा ब्राह्मणसंमतम् ।।\nवैष्णवास्त्रं तदा तस्मै न ददौ तेन पीडित।।१८७।।\nसायंकाले तु संप्राप्ते लक्षणो हस्तिनीस्थितः ।।\nएकाकी शिविरं प्राप्तश्चामुंडं नृपमाययौ ।। १८८ ।।\nद्वितीयायां प्रभाते च कृष्णांशो देवसंयुतः ।।\nशूरैर्दशसहस्रैश्च युद्धभूमिमुपाययौ ।। १८९ ।।\nतारकश्च सचामुंडो द्विलक्षबलसंयुतः ।।\nद्विशतैश्च तथा भूपैः सार्द्धं युद्धमुपस्थितौ।।3.3.32.१९०।।\nपुरस्कृत्य ,नृपान्सर्वान्ससैन्यौ बलवत्तरौ ।।\nतेषामनु स्थितौ युद्धे तत्र जातो महारणः ।। १९१ ।।\nयाममात्रेण तौ वीरौ हत्वा सर्वमहीपतीन् ।।\nलक्षसैन्यांस्तथा हत्वा संस्थितौ श्रमकर्षितौ।।१९२।।\nचामुंडस्तारको धूर्तः संप्राप्तौ छिद्रदर्शिनौ ।।\nताभ्यां श्रमान्विताभ्यां च चक्रतुस्तौ समं रणम्।।१९३।।\nतेषां त्रियाममात्रेण संबभूव महान्रणः ।।\nसायंकाले तु संप्राप्ते कृष्णांशश्च निरायुधः ।।\nतलप्रहारेण रिपुं मूर्च्छयामास वीर्यवान् ।।१९४।।\nएतस्मिन्नंतरे वीरस्तारको देवसिंहकम् ।।\nहयं मनोरथं हत्वा शंखशब्दमथाकरोत् ।। १९५ ।।\nतच्छब्दात्स च चामुंडस्त्यक्त्वा मूर्छां महाबलः ।।\nकृष्णांशस्य शिरः कायादपहृत्य च वेगवान् ।।\nतयोर्गृहीत्वा शिरसी महीराजमुपाययौ ।। १९६ ।।\nमहीराजस्तु ते दृष्ट्वा परमानंदनिर्भरः ।।\nदत्त्वा दानं द्विजातिभ्यो महोत्सवमकारयत् ।। १९७ ।।\nलक्षणस्य तदा सैन्ये हाहाशब्दो महानभूत् ।।\nश्रुत्वा कोलाहलं तेषां ज्ञात्वा तौ च हतौ नृपः ।।\nब्रह्मानंदस्तदा मूर्च्छां त्यक्त्वा वेलामुवाच ह ।। १९८ ।।\nप्रिये गच्छ रणं शीघ्रं हरिनागरमास्थिता ।।\nमम वेषं शुभं कृत्वा तारकं जहि मा चिरम् ।। १९९ ।।\nइति श्रुत्वा तु सा वेला रामांशेन समन्विता ।।\nसहस्रशूरसहिता युद्धभूमिमुपाययौ ।। 3.3.32.२०० ।।\nश्रुत्वा स लक्षणो वीरस्तालनेन समन्वितः ।।\nसैन्यैश्च दशसाहस्रैर्महीराजमुपाययौ ।।२०१।।\nतृतीयायां प्रभाते च तारको बलवत्तरः ।।\nब्रह्मानंदं च तं मत्वा महद्युद्धमची करत् ।। २०२ ।।\nरक्तबीजश्च चामुंडो रामांशो बलवत्तरः ।।\nचकार दारुणं युद्धं तस्मिन्वीरसमागमे ।। २०३ ।।\nयाममात्रेण रामांशो हत्वा तस्य महागजम् ।।\nतच्छस्त्राणि तथा च्छित्वा मल्लयुद्धमचीकरत् ।। २०४ ।।\nत्रियाममात्रेण तदा सायंकाले समागते ।।\nममंथ भ्रातृहन्तारं स च वीरो ममार ह ।। २०५ ।।\nतदा वेला महाशत्रुं तारकं बलवत्तरम् ।।\nछित्त्वास्त्राणि स्वखड्गेन शिरः कायादपाहरत् ।। २०६ ।।\nचितां कृत्वा विधानेन सा देवी द्रुपदात्मजा ।।\nब्रह्मानंदं नमस्कृत्य तच्चितायां समारुहत् ।। २०७ ।।\nतेन सार्द्धं च सा शुद्धा श्वशुरस्याज्ञया मुदा ।।\nसप्तजन्मकथां कृत्वा स्वपतेस्तु ददाह वै ।। २०८ ।।\nतच्चितायां च भर्तारमिंदुलं बलवत्तरम् ।।\nसंस्थाप्य दाहयामास तेन सार्द्धं कलेवरम् ।। २०९ ।।\nरात्रौ परिमलो राजा लक्षणेन समन्वितः ।।\nमहीराजमुपागम्य महद्युद्धमकारयत् ।। 3.3.32.२१० ।।\nसपादलक्षाश्च तदा हतशेषा महाबलाः ।।\nत्रिलक्षैर्हतशेषैश्च सार्द्धं योद्धुमुपस्थिताः।।२११।।\nधान्यपालः शतं भूपाँल्लक्षणश्च तथा शतम्।।\nतालनश्च शतं भूपान्हत्वा राजानमाययौ।।२१२।।\nमहीराजस्तदा दुःखी ध्यात्वा रुद्रं महेश्वरम्।।\nनिशीथे समनुप्राप्ते हतशेषैस्समागतः।।\nएकाकी गजमारुह्य ययौ चादिभयंकरम्।। २१३।।\nरुद्रदत्तेन बाणेन हत्वा परिमलं नृपम्।।\nधान्यपालं तथा  हत्वा तालनं बलवत्तरम् ।।\nलक्षणान्तमुपागम्य महद्युद्धमचीकरत् ।। २१४ ।।\nमहीराजस्य रौद्रास्त्रैस्सैन्यास्सर्वे क्षयं गताः ।।\nलक्षणं प्रति रौद्रास्त्रं महीराजः समादधे ।। २१५ ।।\nतदा तु लक्षणो वीरो वैष्णवास्त्रं समादधे ।।\nतेनास्त्रेण क्षयं जातो महीराजस्य सायकः ।।\nतेनास्त्रतेजसा राजा महासंतापमाप्तवान् ।। २१६ ।।\nध्यात्वा रुद्रं महादेवं त्यक्त्वा विद्यां च वैष्णवीम् ।।\nस्वभल्लेन शिरः कायादपाहरत भूमिपः ।। २१७ ।।\nहस्तिनी च तदा रुष्टा गजमादिभयंकरम् ।।\nगत्वा युद्धं मुहूर्तेन कृत्वा स्वर्गमुपाययौ ।। २१८ ।।\nउषःकाले च संप्राप्ते मलना पतिमुत्तमम् ।।\nतच्चितायां समारोप्य ददाह स्वं कलेवरम्।। २१९ ।।\nतदा तु देवकी शुद्धं लक्षणं बलवत्तरम्।।\nतालनादींस्तथा हुत्वा ददाह स्वं कलेवरम् ।। 3.3.32.२२० ।।\nप्रभाते विमले जाते चतुर्थे भौमवासरे ।।\nतथा हुत्वा स्वर्णवती कृत्वा तेषां तिलांजलिम् ।।\nध्यात्वा सर्वमयीं देवीं स्थिरीभूय स्वयं स्थितः ।। २२१ ।।\nएतस्मिन्नंतरे तत्र कलिर्भार्यासमन्वितः ।।\nवांछितं फलमागम्य तुष्टाव श्लक्ष्णया गिरा ।। २२२ ।।\n।। कलिरुवाच ।। ।।\nनम आह्लाद महते सर्वानंदप्रदायिने ।।\nयोगेश्वराय शुद्धाय महावतीनिवासिने ।। २२३ ।।\nरामांशस्त्वं महाबाहो मम पालनतत्परः ।।\nकलैकया समागम्य भुवो भारस्त्वया हृतः ।। २२४ ।।\nराजानः पावकीयाश्च तपोबलसमन्विताः ।।\nहत्वा तान्पञ्चसाहस्रान्क्षुद्रभूपाननेकशः ।।\nयोगमध्ये समासीनो नमस्तस्मै महात्मने ।। २२५ ।।\nतेषां सैन्याः षष्टिलक्षाः क्रमाद्वीर त्वया हताः ।।\nवरं ब्रूहि महा भाग यत्ते मनसि वर्तते ।। २२६ ।।\nइति श्रुत्वा स आह्लादो वचनं प्राह निर्भयः ।।\nमम कीर्तिस्त्वया देव कर्तव्या च जने जने ।। २२७ ।।\nपुनस्ते कार्यमतुलं करिष्यामि शृणुष्व भोः ।।\nमहीराजश्च धर्मात्मा शिवभक्तिपरायणः ।।\nतस्य नेत्रे मया शुद्धे कर्तव्ये नीलरूपके ।। २२८ ।।\nतव प्रियः सदा नीलस्तथैव च मम प्रियः ।।\nदेवानां दुःखदो देव दैत्यानां हर्षवर्द्धनः ।। २२९ ।।\nइत्युक्त्वा स तु रामांशो गजमारुह्य वेगतः ।।\nमहीराजमुपागम्य महद्युद्धं चकार ह ।। 3.3.32.२३० ।।\nरुद्रदत्तो गजस्तूर्णं पंचशब्दमुपस्थितः ।।\nपद्मदंतान्समारुह्य युयुधाते परस्परम्।। २३१ ।।\nअन्योन्येन तथा हत्वा गजौ स्वर्गमुपेयतुः ।। २३२ ।।\nतदा भयातुरो राजा त्यक्त्वा युद्धं भयंकरम्।।\nस तु दुद्राव वेगेन रामांशोऽनुययौ ततः ।। २३३ ।।\nकेशेषु च महीराजं गृहीत्वा तरसा बली ।।\nकलिदत्तं महानीलं नेत्रयोस्तेन तत्कृतम् ।। २३४ ।।\nतदाप्रभृति वै शम्भुरशुद्धं नृपतिं प्रियम् ।।\nमत्वा त्यक्त्वा ययौ स्थाने कैलासे गुह्यकालये ।। २३५ ।।\nआह्लादः कलिना सार्द्धं कदलीवनमुत्तमम्।।\nगत्वा योगं चकाराशु पर्वते गंधमादने ।। २३६ ।।\nतथाभूतं च रामांशं कलिर्दृष्ट्वा मुदान्वितः ।।\nबलिपार्श्वमुपागम्य वर्णयामास सर्वशः ।। २३७ ।।\nस वै बलिर्दैत्यराजोऽयुतैः सह विनिर्गतः ।।\nगौर देशमुपागम्य सहोड्डीनमुवाच ह ।। २३८ ।।\nगच्छ वीर बलैस्सार्द्धं निशायां रक्षितो मया ।।\nहत्वा भूपं महीराजं विद्युन्मालां गृहाण भोः ।।२३९।।\nइति श्रुत्वा वचस्तस्य षोडशाब्दांतरे गते ।।\nसपादलक्षैश्च बलैः कुरुक्षेत्रमुपाययौ ।। 3.3.32.२४० ।।\nमहीराजसुताञ्जित्वा समाहूय महावतीम् ।।\nमहीपतिं प्रेषयित्वा लुण्ठयित्वा च तद्वसु ।।२४१।।\nलिंगार्थं कृतवान्यत्नं स नृपः कीर्तिसागरे ।।\nन प्राप्तस्स नृपस्तं वै स्वगेहाय तदा ययौ ।।२४२।।\nलक्षचंडीं कारयित्वा परमानंदमाप्तवान्।।\nजयचंद्रस्तु  तच्छ्रुत्वा पुत्रशोकसमन्वितः ।। २४३ ।।\nनिराहारो यतिर्भूत्वा मृतः स्वर्गपुरं ययौ ।।\nसहोड्डीनेन स नृपः कृत्वा युद्धं भयंकरम् ।। २४४ ।।\nसप्ताहोरात्रमात्रेण म्लेच्छराजवशं गतः ।।\nमारितो बहुयत्नेन महीराजो न वै मृतः ।। २४५ ।।\nतदा म्लेच्छस्सहोड्डीनो निर्बंधनमथाकरोत् ।।\nज्योतिरूपस्थितं तत्र चंद्रभट्टो नृपाज्ञया ।।\nक्षुरप्रेण च बाणेन हत्वा वह्नौ ददाह वै ।। २४६ ।।\nविद्युन्मालां स च म्लेच्छो गृहीत्वा च धनं बहु ।।\nतत्रास्थाप्य स्वदासं च कुतुकोड्डीनमागतः ।। २४७ ।।"
  }
]
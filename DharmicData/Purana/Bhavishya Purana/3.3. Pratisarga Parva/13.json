[
  {
    "text": "।। ऋषय ऊचुः ।। ।।\nकस्मिन्मास्यभवद्युद्धं तयोः कतिदिनानि च ।।\nतत्पश्चात्स्व पुरीं प्राय तदा किमभवन्मुने ।। १ ।।\n।। सूत उवाच ।। ।।\nपौषमास्यभवद्युद्धं तयोः शतदिनानि च ।।\nज्येष्ठे मासि गृहं प्राप्ता दध्मुर्वाद्यान्यनेकशः।। २ ।।\nश्रुत्वा परिमलो राजा स्वसुताञ्जयिनो बलीन् ।।\nददौ दानानि विप्रेभ्यः सुखं जातं गृहेगृहे ।। ३ ।।\nइति श्रुत्वा महीराजो बलखानिं महाबलम् ।।\nतत्रागत्य नमस्कृत्य वचनं प्राह नम्रधीः ।। ४ ।।\nअर्द्धकोटिमितं द्रव्यं मत्तः प्राप्य सुखी भव ।।\nमाहिष्मत्याश्च राष्ट्रं मे देहि वीर नमोस्तु ते ।। ५ ।।\nवर्षे वर्षे च तद्द्रव्यं गृहाण बलवन्प्रभो ।।\nइति श्रुत्वा तथा मत्वा बलखानिर्गृहं ययौ ।।६।।\nवयस्त्रयोदशाब्दे च कृष्णांशे बलवत्तरे ।।\nयथा जाता हरेर्लीला भृगुश्रेष्ठ तथा शृणु ।। ७ ।।\nभाद्रे शुक्ले त्रयोदश्यां चाह्लादः सानुजो ययौ ।।\nगयार्थे धनमादाय हस्त्यश्वरथसंकुलम् ।। ।। ८ ।।\nकृष्णांशो बिन्दुलारूढो वत्सजो हरिणीस्थितः ।।\nदेवः पपीहकारूढः सुखखानिः करालके ।। ९ ।।\nचत्वारो द्विदिनान्ते च गयाक्षेत्रं समाययुः ।।\nपूर्णिमांते पुरस्कृत्य षोडशश्राद्धकारिणः ।। 3.3.13.१० ।।\nशतं शतं गजांश्चैव भूषितांश्च रथास्तथा ।।\nददुर्हयान्सहस्रं च हेममालाविभूषि तान् ।। ११ ।।\nधेनूर्हिरण्यरत्नानि वासांसि विविधानि च ।।\nदत्त्वा ते सुफलीभूय स्वगेहाय दधुर्मनः ।। १२ ।।\nलक्षावर्तिस्तु या वेश्या ययौ बदरिकाश्रमम् ।।\nप्राणांस्तत्र परित्यज्य साप्सरस्त्वमुपागता ।। १३ ।।\nराकां चंद्रे तु संप्राप्तं राहुग्रस्ते तमोमये ।।\nकाश्यां समागता भूपा नाना देश्याः कुलैः सह ।। १४ ।।\nहिमालयगिरौ रम्ये नानाधातुविचित्रिते ।।\nतत्र शार्दूलवंशीयो नेत्रसिंहो महीपतिः ।। १५ ।।\nरत्नभानो हते शूरे नेत्रसिंहो भयातुरः ।।\nनवतुंगे समासाद्य तोषयामास वासवम् ।। १६ ।।\nद्वादशाब्दान्तरे देवो ददौ ढक्कामृतं मुदा ।।\nपार्वत्या निर्मितं यत्तु वासवाय स्वसेविने ।। १७ ।।\nददौ ढक्कामृतं राज्ञे पुनः प्राह शुभं वचः ।।\nअस्य शब्देन भूपाल त्वं सैन्यं जीवयिष्यसि ।। १८ ।।\nक्षयं शीघ्रं गमिष्यंति शत्रवस्ते महाभटाः।।\nप्राप्ते ढक्कामृते तस्मिन्नेत्रसिंहो महाबलः ।। १९ ।।\nनगरं कारयामास तत्र सर्वजनैर्युतम् ।।\nयोजनान्तं चतुर्द्वारं दुराधर्षं परैः सदा ।। 3.3.13.२० ।।\nनेत्रसिंहगढं नाम्ना विख्यातं भारते भुवि ।।\nकाश्मीरान्ते कृतं राज्ये तेन शृंगसमं ततः ।। २१ ।।\nपालितं नेत्रसिंहेन तत्पुरः पुत्रवन्मुने ।।\nनेत्रपाल इति ख्यातो ग्रामोऽसौ दुर्गमः परेः ।। २२ ।।\nसोऽपि राजा समायातो नेत्रसिंहो महाबलः ।।\nकन्या स्वर्णवती तस्य रेवत्यंशसमन्विता ।।\nकामाक्ष्या वरदानेन सर्वमायाविशारदा ।। २३ ।।\nदृष्ट्वा तां सुंदरीं कन्यां बालेन्दुसदृशाननाम् ।।\nमूर्च्छिताश्चाभवन्भूपा रूपयौवनमोहिताः ।। २४ ।।\nदृष्ट्वा तां च तथाह्रादः सर्वरत्नविभूषिताम् ।।\nषोडशाब्दवयोयुक्तां कामिनीं रतिरूपिणीम् ।।\nमूर्च्छितश्चापतद्भूमौ सा तं दृष्ट्वा मुमोह वै ।। २५ ।।\nदोलामारुह्य तत्सख्यौ नृपान्तिकमुपाययुः ।।\nआह्लादस्तु समुत्थाय महामोहत्वमागतः ।। २६ ।।\nदृष्ट्वा तथाविधं बंधुं कृष्णांशः प्राह दुःखितः ।।\nकिमर्थं मोहमायातो भवाँस्तत्वविशारदः ।। २७ ।।\nरजो रागात्मकं विद्धि प्रमादं मोहजं तथा ।।\nज्ञानासिना शिरस्तस्य छिंधि त्वमजितः सदा ।। २८ ।।\nइति श्रुत्वा वचो भ्रातुस्त्यक्त्वा मोहं ययौ गृहम् ।।\nभोजयित्वा द्विजश्रेष्ठान्सहस्रं वेदतत्परान् ।। २९ ।।\nदुर्गामाराधयामास जप्त्वा मध्यचरित्रकम् ।।\nमासान्ते च तदा देवी दत्त्वाभीष्टं हृदि स्थितम् ।। 3.3.13.३० ।।\nमोहयामास तां कन्यां विवाहार्थमनिन्दिता ।।\nस्वप्ने ददर्श सा बाला रामांशं देवकीसुतम् ।। ३१ ।।\nप्रातर्बुद्ध्वा तु संचिंत्य महामोहमुपाययौ ।।\nतदा ध्यात्वा च कामाक्षीं सर्वाभीष्टप्रदायिनीम् ।। ।। ३२ ।।\nपौषमासे तु संप्राप्ते शुककंठे सुपत्रिकाम् ।।\nबद्ध्वा तं प्रेषयामास शुकं पत्रस्थितं प्रियम् ।। ३३ ।।\nस गत्वा पुष्पविपिनं महावतिपुरीस्थितम् ।।\nनरशब्देन वचनं कृष्णांशाय शुकोब्रवीत ।। ३४ ।।\nवीर तेऽवरजो बंधुर्नाम्नाह्लादो महाबलः ।।\nतस्मै हि प्रेषिता पत्री स्वर्णवत्या हितप्रदा ।। ३५ ।।\nतां ज्ञात्वा च पुनस्तस्या उत्तरं देहि मत्प्रियम् ।।\nअथ वा पत्रमालिख्य तत्त्वं मे कुरु कंठके ।। ३६ ।।\nइति श्रुत्वोदयो वीरो गृहीत्वा पत्रमुत्तमम् ।।\nज्ञातवांस्तत्र वृत्तांतमाह्लादाय पुनर्ददौ ।। ३७ ।।\nजम्बुकश्च नृपो वीरो रुद्रदत्तवरो बली ।।\nअजेयोन्यनृपैर्वीर त्वया युधि निपातितः ।। ३८ ।।\nतथाविधं मत्पितरमिंद्रदत्तवरं रिपुम् ।।\nतमेवं जहि संग्रामे मम पाणिग्रहं कुरु ।। ।। ३९ ।।\nइति ज्ञात्वा स आह्लादस्तामाश्वास्य हृदि स्थिताम् ।।\nशुककंठे बबंधाशु लिखित्वा पत्रमुत्तमम् ।। 3.3.13.४० ।।\nस शुकः पन्नगः पूर्वं पुंडरीकेन शापितः ।।\nरेवत्यंशस्य कार्यं च कृत्वा मोक्षत्वमागतः ।। ४१ ।।\nमृते तस्मिञ्छुके रम्ये देवी स्वर्णवती तदा ।।\nदाहयित्वा ददौ दानं विप्रेभ्यस्तस्य तृप्तये ।। ४२ ।।\nमाघमासि च संप्राप्ते पंचम्यां कृष्णपक्षके ।।\nआह्लादः सप्तलक्षैश्च सैन्यैः सार्द्धं ययौ मुदा ।। ४३ ।।\nतालनाद्याश्च ते शूराः स्वंस्वं वाहनमाश्रिताः ।।\nआह्लादं रक्षयन्तस्ते ययुः पंचदशाहकम् ।। ४४ ।।\nवंगदेशं समुल्लंघ्य शीघ्रं प्राप्ता हिमालयम् ।।\nरूपणं पत्रकर्त्तारं बलखानिरुवाच तम् ।। ४५ ।।\nगच्छ त्वं वीर कवची करालाश्वं समास्थितः ।।\nपंचशस्त्रसमायुक्तो राजानं शीघ्रमावह ।। ४६ ।।\nयुद्धचिह्नं तनौ कृत्वा मामागच्छ त्वरान्वितः ।।\nतथा मत्वा शिखंड्यंशो ययौ शीघ्रं स रूपणः ।।४७।।\nस ददर्श सभां राज्ञो बहुशूरसमन्विताम्।।\nपार्वतीयैर्नृपैः सार्द्धं सहस्रैर्बलवत्तरैः ।। ४८ ।।\nस उवाच नृपश्रेष्ठं नेत्रसिंहं महाबलम् ।।\nत्वत्सुताया विवाहाय बलखानिर्महाबलः ।।\nसप्तलक्षबलैर्गुप्तः संप्राप्तस्तव राष्ट्रके ।। ४९ ।।\nतस्मात्त्वं स्वसुतां शीघ्रमाह्लादाय समर्पय ।।\nशुल्कं मे देहि नृपते युद्धरूपं सुदारुणम् ।। 3.3.13.५० ।।\nइति श्रुत्वा वचस्तस्य स राजा क्रोधमूर्छितः ।।\nपट्टनाधिपमाज्ञाय भूपं पूर्णबलं रुषा ।।\nअरुधत्स कपाटं च तस्य बंधनहेतवे ।। ५१ ।।\nपाशहस्ताञ्छूरशतं पट्टनाधिपरक्षितान् ।।\nदृष्ट्वा स रूपणो वीरः खड्गयुद्धमचीकरत् ।। ५२ ।।\nहत्वा तन्मुकुटं राज्ञो गृहीत्वाकाशगो बली ।।\nबलखानिं तु संप्राप्य चिह्नं तस्मै न्यवेदयत् ।। ५३ ।।\nइति श्रुत्वा प्रसन्नात्मा सप्त लक्षदलैर्युतः ।।\nअरुधन्नगरीं सर्वां नेत्रसिंहेन रक्षिताम् ।। ५४ ।।\nनेत्रसिंहस्तु बलवान्पार्वतीयैर्नृपैः सह ।।\nहिमतुंगतलं प्राप्य युद्धार्थी तान्समाह्वयत् ।। ५५ ।।\nसहस्रं च गजास्तस्य हया लक्षं महाबलाः ।।\nसहस्रं च नृपाः शूराश्चतुर्लक्ष पदातिभिः ।। ५६ ।।\nयोगसिंहो गजैः सार्द्धं बलखानिं समाह्वयत् ।।\nभोगसिंहो हयैः सार्द्धं कृष्णांशं च समाह्वयत् ।। ५७ ।।\nविजयो नृपपुत्रश्च सर्वभूपतिभिः सह ।।\nदेवसिंहस्तथा म्लेच्छै रूपणं च समाह्वयत् ।। ५८ ।।\nतयोश्चासीन्महद्युद्धं सेनयोस्तत्र दारुणम् ।।\nनिर्भयाश्चैव ते शूराः पार्वतीयाः समंततः ।।\nजघ्नुस्ते शात्रवीं सेनां द्विलक्षां वीरपालिताम् ।। ५९ ।।\nप्रभग्नं स्वबलं दृष्ट्वा चत्वारो मदमत्तकाः ।।\nदिव्यानश्वान्समारुह्य चक्रुः शत्रोर्महावधम् ।।\nपुनरुजीवितं सर्वं ढक्कामृतरवाद्बलम् ।। 3.3.13.६० ।।\nयुद्धाय संमुखं प्राप भृगुश्रेष्ठ पुनः पुनः ।।\nअहोरात्रं रणश्चासीत्तेषां तत्रैव दारुणः ।। ६१ ।।\nएवं सप्ताह्नि संजाते युद्धे भीरुभयंकरे ।।\nउपायैर्बहुभिर्वीराश्चक्रुश्चैव रणं बहुम् ।। ६२ ।।\nपुनस्ते जीवमापन्ना जघ्नुस्तान्रिपुसैन्यपान्।।\nतालनाद्यास्तु ते शूरा दुःखितास्तत्र चाभवन् ।।\nनिराशां विजये प्राप्य कृष्णांशं शरणं ययुः ।। ६३ ।।\nतानाश्वास्य स कृष्णांशस्तत्र दिव्यहये स्थितः ।।\nनभोमार्गेण बलवान्स्वर्णवत्यंतिकं ययौ ।। ६४ ।।\nहर्म्योपरि स्थितां देवीं सर्वशोभासमन्विताम् ।।\nनत्वोवाच वचः श्लक्ष्णं किंकरोहमिहोदयः ।।\nशरण्यां त्वामुपागच्छं कामाक्षीमिव भामिनि ।। ६५ ।।\nवृत्तान्तं कथयामास यथासीच्च महारणः ।।\nश्रमेण कर्शिता वीरा निराशां जीवनेऽगमन् ।। ६६ ।।\nसाह चोदयसिंह त्वं कामाक्ष्या मंदिरं व्रज ।।\nअहं च स्वालिभिः सार्धं नवम्यां पूजने रता ।। ६७ ।।\nढक्कामृतस्य वाद्येन पूजये सर्वकामदाम् ।।\nइति श्रुत्वा स बलवान्स्वसैन्यं प्रति चागमत् ।। ६८ ।।\nअर्धशेषां रणात्सेनां पराजाप्य च दुद्रुवुः ।।\nपट्टनाख्यपुरे प्राप्तां जयं प्राप्य महाबलाः ।। ६९ ।।\nपराजिते रिपौ तस्मिन्नेत्रसिंहसुतैः सह ।।\nगृहमागत्य बलवान्विप्रेभ्यो गोधनं ददौ ।। 3.3.13.७० ।।\nनवम्यां पितरं प्राह देवी स्वर्णवती तदा ।।\nकामाक्षीसेवनेनाशु कुरु यागोत्सवं मम ।।\nयत्प्रसादाच्च विजयी दुर्जयेभ्योऽभवद्भवान् ।। ७१ ।।\nइति श्रुत्वा पिता प्राह स्वप्नो दृष्टस्तथा मया ।।\nपूजनान्मंगलं राज्ञां नो चेद्विघ्नो हि शोभने ।। ७२ ।।\nपित्रोक्तैवं निशायां तु सा सुता पितुराज्ञया ।।\nढक्कामृतस्य वाद्येन कामाक्षीमदिरं ययौ ।। ७३ ।।\nकृष्णांशो माल्यकारस्य वधूर्भूत्वा समागतः ।।\nढक्कामृतं च नारीभ्यो गृहीत्वा त्वरितो ययौ ।। ।।७४।।\nएतस्मिन्नन्तरे वीराः षष्टिर्वाहनसंयुताः ।।\nढक्कार्थं प्रययुः शीघ्रं सर्वशस्त्रैः समुद्यताः ।।७५।।\nतानागतान्स बलवान्दृष्ट्वा खड्गं गृहीतवान् ।।\nपंचपंचाशतः शूराननयद्यमसादनम् ।। ७६ ।।\nकृष्णांशस्त्वरितो गत्वा रूपणो यत्र तिष्ठति ।।\nढक्कामृतं च संप्राप्य हयारूढो ययौ सभाम् ।।७७।।\nहृते ढक्कामृते दिव्ये नेत्रसिंहो भयातुरः ।।\nऐन्द्रं यज्ञं तथा कृत्वा हवनाय परोऽभवत् ।। ७८ ।।\nप्रभाते समनुप्राप्ते ते वीराः स्वबलैः सह ।।\nतरसा प्रययुः सर्वे गजोष्ट्रहयसंस्थिताः ।।\nदिनान्ते प्राप्तवंतश्च यत्राभूत्समहारणः ।। ७९ ।।\nकृष्णांशः पूजयित्वा तं दध्मौ ढक्कामृतं बली ।।\nतच्छब्देन मृता वीराः पुनरुजीवितास्तदा ।। 3.3.13.८० ।।\nसप्तलक्षबलं तस्य पुनः प्राप्तं मदातुरम् ।।\nरुरोध नगरीं सर्वां दध्मौ वाद्यान्यनेकशः ।। ८१ ।।\nरुद्धे तु नगरे तस्मिन्नेत्रसिंहो भयातुरः ।।\nस्वात्मानमर्पयामास वह्नौ शक्राय धीमते ।। ८२ ।।\nतदा प्रसन्नो भगवानुवाच नृपतिं प्रति ।।\nरामांशोयं च कृष्णांशो भुवि जातौ कलैकया ।। ८३ ।।\nतस्मै योग्याय सा कन्या रामांशाय यशस्विने ।।\nयोगिनीयं स्वर्णवती रेवत्यंशावतारिणी ।।८४।।\nइत्युक्त्वा च स्वयं देवो ढक्कामृतमुमाप्रियम् ।।\nहृत्वा वह्नौ समाक्षिप्य दुर्गायै संन्यवेदयत् ।। ८५ ।।\nगते तस्मिन्सुरपतो स राजा ब्राह्मणैः सह ।।\nमहीपतिं प्रति ययौ मेलनार्थं समुद्यतः ।। ८६ ।।\nतथागतं नृपं दृष्ट्वा कृष्णांशश्च महीपतिः ।।\nआह्लादमातुलः प्राह मान्यः सर्वबलैः सदा ।।८७।।\nराजन्नयं स बलवानाह्रादः सानुजैः सह ।।\nमत्पंक्तौ न स्थितो वीरः कुले हीनत्वमागतः ।। ८८ ।।\nआर्याभीरी स्मृता तेषां किं त्वया विदितं न हि ।।\nयदि देया त्वया कन्या तर्हि त्वं हीनतां व्रज ।। ८९ ।।\nअतस्त्वं वचनं चेदं कुलयोग्यं शृणुष्व भोः ।।\nचतुरो बालकान्नीचांस्तालनेन समन्वितान् ।। 3.3.13.९० ।।\nवञ्चयित्वा विवाहार्थे शिरांस्येषां समाहर ।।\nमंडपति मखं कृत्वा चामुण्डायै समर्पय ।। ९१ ।।\nत्वत्कन्यया समाहूता वीरा वै रेवती हि सा ।।\nपश्चात्कन्यां स्वयं हत्वा कुलकल्याणमावह।। ९२ ।।\nनो चेद्भवान्क्षयं यायात्सकुलो जंबुको यथा ।।\nइत्युक्त्वा स ययौ सार्द्धं यत्राह्रादस्य बांधवः ।। ९३ ।।\nइति श्रुत्वा स शल्यांशः सुयोधनमुखेरितम् ।।\nतथेत्युक्त्वोत्सवं कृत्वा मंडपांते विधानतः ।।\nआह्लादस्य समीपं स गत्वैतद्वंचनाय हि ।।\nतमाह दंडवत्पादौ गृहीत्वा नृपतिस्स्वयम् ।। ९४ ।।\nभवन्तोंशावताराश्च मया ज्ञाताः सुरोत्तमात् ।।\nनिरस्त्रान्पञ्च युष्मांश्च पूजयित्वा यथाविधि ।।\nरामांशाय स्वकन्यां च दास्यामि कुलरीतितः ।। ९५ ।।\nइत्याह्रादं समादिश्य स नृपश्छलमाश्रितः ।।\nदुर्गोत्सवे ययौ गेहं तद्वधाय समुद्यतः ।। ९६ ।।\nसहस्रं मंडपे भूपान्संस्थाप्य स्वबलैः सह ।।\nतालनाद्यांश्च षट् शूरान्मंडपांते समाह्वयत् ।। ९७ ।।\nविवाहप्रथमावर्ते योगसिंहोऽसिमुत्तमम् ।।\nवरमाहत्य शिरसि जगर्ज बलवान्रुषा ।। ९८ ।।\nतमाह तालनो धीमान्न योग्यं भवता कृतम् ।।\nश्रुत्वाह नेत्रसिंहस्तं कुलरीतिरियं बलिन् ।।\nनिरायुधैः परैः सार्द्धं शस्त्रिणां संगरो हि नः ।। ९९ ।।\nइति श्रुत्वा योगसिंहं कृष्णांशस्तं समारुधत् ।।\nभोगसिंहं तथा कृष्य बलखानिर्गृहीतवान् ।। 3.3.13.१०० ।।\nविजयं तृतीयावर्ते सुखखानिर्न्यरुंद्ध वै ।।\nचतुर्थावर्तके शत्रुं नृपं पूर्णबलं शठम् ।।\nरूपणस्तं गृहीत्वाशु युयुधे तद्बलैः सह ।। १०१ ।।\nपंचमे बहुराजानं तालनश्च समारुधत् ।।\nषष्ठावर्त्ते नेत्रसिंहं तथाह्लादो गृहीतवान् ।। १०२ ।।\nसंप्राप्ते तुमले युद्धे बहुशूराः क्षयं गताः ।।\nनिरायुधाः षड् बलिनः संक्षम्य व्रणमुत्तमम् ।।\nनिरायुधान्रिपून्स्वान्स्वांश्चक्रुः शक्तिप्रपूजकाः ।।१ ०३।।\nएतस्मिन्नन्तरे देवः कालदर्शी समागतः ।।\nनभोमार्गेण तानश्वांस्तेभ्य आगत्य संददौ ।। १०४ ।।\nबिन्दुलं चैव कृष्णांशो देवस्तत्र मनोरथम् ।।\nरूपणश्च करालाश्वं चाह्लादस्तु पपीहकम् ।। १०५ ।।\nहरिणीं बलखानिश्च तद्भ्राता हरिनागरम् ।।\nसिंहिनीं तालनः शूरः समारुह्य रणोद्यतः ।। १०६ ।।\nरात्रौ तन्नृपतेः सेनां हत्वा बद्ध्वा च तत्पतिम् ।।\nदोलां गेहाच्च निष्काश्य सप्तभ्रमरकारिताम् ।। १०७ ।।\nस्वसैन्यं ते समाजग्मुर्निर्भया बलवत्तराः ।।\nतान्सर्वान्नेत्रसिंहादीन्दृष्ट्वा पाहीति जल्पितः ।। १०८ ।।\nनिगडैरेकतः कृत्वा पञ्च भूपान्हि वंचकान् ।।\nकारागारे महाघोरे तत्र तान्संन्यवासयन् ।। ।। १०९ ।।\nनेत्रसिंहो वरो भ्राता सुन्दरारण्यभूमिपः ।।\nहेतुं ज्ञात्वाययौ शीघ्रं मायावी लक्षसैन्यकः ।। 3.3.13.११० ।।\nतत्रागत्य हरानन्दो नाम्ना तानयुधद्बली । ।\nनेत्रसिंहस्य सैन्यं च चतुर्लक्षं तदागमत् । । १११ । ।\nपञ्चलक्षै रणो घोरः सप्तलक्षयुतैरभूत् ।।\nपञ्चाहोरात्रमात्रं च तयोश्चासीत्स संकुलः ।।\nअर्द्धसैन्यं रिपोस्तत्र हतशेषमदुद्रुवत् ।। ११२ । ।\nविस्मितः स हरानन्दो रुद्रमायाविशारदः ।।\nबलाधिक्ययुताञ्ज्ञात्वा शिवध्यानपरोऽभवत् । । । । ११३ । ।\nरचित्वा शांबरीं मायां नानारूपविधारिणीम् । ।\nपाषाणभूतान्सकलान्कृत्वा भूपान्समाययौ । । ११४ । ।\nससुतं भ्रातरं ज्येष्ठं नृपं पूर्णबलं ततः ।।\nमोचयित्वा ययौ गेहं कृतकृत्यो महाबली ।। ११५ ।।\nआह्लादं निगडैर्बद्ध्वा मायया जडतां गतम् ।।\nनेत्रसिंहः स बलवान्ययौ स्वं दुर्गमुद्यतः ।।\nतं प्रशंस्यानुजं वीरो विप्रेभ्यश्च ददौ धनम् ।। ११ ६। ।\nतदा स्वर्णवती दीना बद्धं ज्ञात्वा पतिं निजम् ।।\nकृष्णांशाद्यान्मोहितांश्च शंभुमायावशानुगान् । । ।। ११ ७।।\nरुरोदोच्चैस्तदा देवीं ध्यायंती कामरूपिणीम् । ।\nतदा तुष्टा जगद्धात्री मूर्च्छितांस्तानबोधयत् । । ११८ । ।\nते सर्वे चेतनां प्राप्ताः प्राहुः स्वर्णवतीं  मुदा ।।\nक्वास्थितो वंधुराह्लादो देवि त्वं कारणं वद। । ११ ९।\nयथा बद्धः स्वयं स्वामी कथयामास सा तथा ।।\nअहं शुकी भवाम्यद्य भवान्बिंदुलसंस्थितः । ।। 3.3.13.१२ ० ।।\nइत्युक्त्वा सा शुकी भूत्वा कृष्णांशेन समन्विता ।।\nयत्रास्ते तत्पतिर्बद्धस्तत्र सा कामिनी ययौ ।। १२१ ।।\nकृष्णांशोऽपि हयारूढो नभोमार्गेण  चाप्तवान् ।।\nअभीरीं मूर्तिमासाद्य स्वामिनं प्रति सा ययौ ।। १ २२।।\nआश्वास्य तं यथायोग्यं कृष्णांशं प्रत्यवर्णयत् ।।\nकृष्णांशस्तत्र बलवान्हत्वा दुर्ग निवासिनः ।। १२३ ।।\nरक्षकाञ्छतसाहस्रान्हत्वा भ्रातरमाययौ । ।\nपौर्णिमां मधुयुक्तां च ज्ञात्वा सर्वे त्वरान्विताः ।। १२४ ।।\nअयोध्यां शीघ्रमागम्य स्नात्वा  वै सरयूं नदीम् । ।\nहोलिकादाहसमये शीघ्रं वेण्यां समागताः ।। १ २५। ।\nस्नानध्यानादिका निष्ठाः कृत्वा गेहमुपाययुः ।।\nसागरस्य तटं प्राप्य कृत्वा ते च महोत्सवम् । ।\nचैत्रस्य कृष्णपञ्चम्यां स्वगेहं पुनराययुः ।। १२६ ।।\nदूता उष्ट्रसमारूढास्तत्क्षेमकरणोत्सुकाः । ।\nवैशाखे शुक्लपंचम्यां स्वगेहं  पुनराययुः ।। १२७ । ।\nमलना भूपतिश्चैव गेहेगेहे महोत्सवम् ।।\nकारयित्वा विधानेन ब्राह्मणेभ्यो ददौ धनम् । । १२८ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये त्रयोदशोऽध्यायः ।। १३ ।।"
  }
]
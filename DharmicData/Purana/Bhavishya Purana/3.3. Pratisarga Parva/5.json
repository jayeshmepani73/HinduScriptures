[
  {
    "text": "।। सूत उवाच ।। ।।\nइंद्रप्रस्थेऽनंगपालोनपत्यश्च महीपतिः ।।\nपुत्रार्थं कारयामास शैवं यज्ञं विधानतः ।। १ ।।\nकन्यके च तदा जाते शिवभागप्रसादतः ।।\nचंद्रकांतिश्च ज्येष्ठा वै द्वितीया कीर्तिमालिनी ।। २ ।।\nकान्यकुब्जाधिपायैव चंद्रकान्तिं पिताददत् ।।\nदेवपालाय शुद्धाय राष्ट्रपालान्वयाय च ।। ३ ।।\nसोमेश्वराय भूपाय चपहानिकुलाय तु ।।\nअजमेराधिपायैव तथा वै कीर्तिमालिनीम् ।। ४ ।।\nजयशर्मा द्विजः कश्चित्समाधिस्थो हिमालये ।।\nदृष्ट्वा भूपोत्सवं रम्यं राज्यार्थे स्वमनोऽदधत् ।। ५ ।।\nत्यक्त्वा देहं स शुद्धात्मा चंद्रकांत्याः सुतोभवत् ।।\nजयचंद्र इति ख्यातो बाहुशाली जितेन्द्रियः ।।\nरत्नभानुश्च संजज्ञे शूरस्तस्यानुजो बली ।। ६ ।।\nस जित्वा गौडवंगादीन्मरुदेशान्मदोत्कटान् ।।\nदंड्यान्कृत्वा गृहं प्राप्य भ्रात्राज्ञा तत्परोऽभवत् ।।७।।\nगंगासिंहस्य भगिनी नाम्ना वीरवती शुभा ।।\nरत्नभानोश्च महिषी बभूव वरवर्णिनी ।। ८ ।।\nनकुलांशस्तदा भूमौ तस्यां जातः शिवाज्ञया ।।\nलक्षणो नाम बलवान्खड्गयुद्धविशारदः ।।\nस सप्ताब्दान्तरे प्राप्ते पितुस्तुल्यो बभूव ह ।। ९ ।।\nत्रयश्च कीर्तिमालिन्यां पुत्रा जाता मदोत्कटाः ।।\nधुंधकारश्च प्रथमस्ततः कृष्णकुमारकः ।।\nपृथिवीराज एवासौ ततोनुज इति स्मृतः ।। 3.3.5.१० ।।\nद्वादशाब्दवयः प्राप्तः सिंहखेलस्ततोऽभवत् ।।\nश्रुत्वा चानंगपालश्च तस्मै राज्यं स्वयं ददौ ।।\nगत्वा हिमेगिरिं रम्यं योगध्यानपरोभवत् ।। ११ ।।\nमथुरायां धुंधकारोऽजमेरे च ततोनुजः ।।\nराजा बभूव नीतिज्ञस्तौ सुतौ पितुराज्ञया ।। १२ ।।\nप्रद्योतश्चैव विद्योतः क्षत्रियौ चद्रवंशजौ ।।\nमंत्रिणौ तस्य भूपस्य बलवंतौ मदोत्कटौ ।। १३ ।।\nप्रद्योततनयो जातो नाम्ना परिमलो बली ।।\nलक्षसेनाधिपः सो हि तेन राज्ञैव संस्कृतः ।। १४ ।।\nविद्योताद्भीष्मसिंहश्च गजसेनाधिपोऽभवत् ।।\nस्वर्गतेऽनंगपाले तु भूमिराजो महीपतिः ।। १५ ।।\nदृष्ट्वा तान्विप्रियान्सर्वान्निजराज्यान्निराकरोत् ।।\nप्रद्योताद्याश्च चत्वारः स्वशूरैर्द्विशतैर्युताः ।। १६ ।।\nकान्यकुब्जपुरं प्राप्य जयचंद्रमवर्णयन् ।।\nजयचंद्र महीपाल त्वन्मातृष्वसृजो नृपः ।। १७ ।।\nमातामहस्य ते राज्यं प्राप्तवान्निर्भयो बली ।।\nन्यायेन कथितोऽस्माभिरर्द्धराज्यं हि ते स्मृतम् ।। १८ ।।\nसर्वराज्यं कथं भुंक्षे श्रुत्वा तेन निराकृताः ।।\nभवन्तं शरणं प्राप्ता यथायोग्यं तथा कुरु ।। १९ ।।\nइति श्रुत्वा महीपालो जयचंद्र उवाच तान् ।।\nअश्वसैन्ये मदीये चाधिकारी ते सुतो भवेत् ।। 3.3.5.२० ।।\nनाम्ना परिमलः शूरस्त्वं मन्मंत्री भवाधुना ।।\nविद्योतश्च तथा मंत्री गजसैन्ये हि भीमकः ।। २१ ।।\nवृत्त्यर्थे च मया वो वै पुरी दत्ता महावती ।।\nमहीपतेश्च भूपस्य नगरी सा प्रियंकरी।।२२।।\nइति श्रुत्वा तु ते सर्वे तथा मत्वा मुमोदिरे ।\nमहीपतिस्तु बलवान्दुःखात्संत्यज्य तां पुरीम्।।२३।।\nकृत्वौर्वीयां पुरीमन्यां तत्र वासमकारयत् ।।\nअगमा मलना चैव भगिन्यौ तस्य चोत्तमे ।। २४ ।।\nअगमा भूमिराजाय चान्या परिमलाय सा ।।\nदत्ता भ्रात्रा विधानेन परमानंदमापतुः ।। २५ ।।\nविवाहांते च भूराजा दुर्गमन्यमकारयत् ।।\nकृत्वा च नगरीं रम्यां चतुर्वर्णनिवासिनीम् ।। २६ ।।\nदेहली सुमूहूर्तेन दुर्ग  द्वारे सुरोपिता ।।\nगता सा योजनान्ते वै वृद्धिरूपा सुकालतः ।। २७ ।।\nविस्मितः स नृपो भूत्वा देहली नाम चाकरोत् ।।\nदेहलीग्राम इति च प्रसिद्धोऽभून्नृपाज्ञया ।। २८ ।।\nत्रिवर्षांते च भो विप्रा जयचन्द्रो महीपतिः ।।\nलक्षषोडशसैन्याढ्यस्तत्र पत्रमचोदयत् ।। २९ ।।\nकिमर्थं पृथिवीराज मद्दायं मे न दत्तवान् ।।\nमातामहस्य वै दायं चार्द्धं मे च समर्पय ।। 3.3.5.३० ।।\nनो चेन्मच्छस्त्रकठिनैः क्षयं यास्यंति सैनिकाः ।।\nइति ज्ञात्वा महीराजो विंशल्लक्षाधिपो बली ।। ३१ ।।\nदूतं वै प्रेषयामास राजराजो मदोत्कटः ।।\nजयचंद्र महीपाल सावधानं शृणुष्व तत् ।। ३२ ।।\nयदा निराकृता धूर्ता मया ते चंद्रवंशिनः ।।\nततः प्रभृति सेनाङ्गं विंशल्लक्षं समाहृतम्।।३३।।\nत्वया षोडशलक्षं च युद्धसैन्यं समाहृतम् ।।\nसर्वे वै भारते भूपा दंडयोग्याश्च मे सदा ।।३४।।\nभवान्न दंड्यो बलवान्करं मे दातुमर्हति ।।\nनो चेन्मत्कठिनैर्बाणैः क्षयं यास्यंति सैनिकाः ।।३५।।\nइति ज्ञात्वा तयोर्घोरं वैरं चासीन्महीतले ।।\nभूमिराजश्च वलवाञ्जयचन्द्रभयार्दितः ।।३६।।\nजयचंद्रश्च बलवान्पृथिवीराजभीरुकः ।।\nजयचन्द्रश्चार्यदेशमर्द्धराष्ट्रममकल्पयत्।। ।।३७।।\nपृथिवीराज एवासौ तथार्द्धं राष्ट्रमानयत् ।।\nएवं जातं तयोर्वैरमग्निवंशप्रणाशनम् ।।३८।।\nइति श्रीभविष्ये महापुराणे प्रतिसर्गपर्वणि चतुर्युग खंडापरपर्याये कलियुगीयेतिहाससमुच्चये पंचमोऽध्यायः ।।५।।"
  }
]
[
  {
    "text": "।। सूत उवाच ।। ।।\nप्रातः काले च संप्राप्ते पांडवाः पुत्रशोकिनः ।।\nप्रेतकार्याणि ते कृत्वा भीष्मान्तिकमुपाययुः ।। १ ।।\nराजधर्मान्मोक्षधर्मान्दानधर्मान्विभागशः ।।\nश्रुत्वायजन्नश्वमेधैस्त्रिभिरुत्तमकर्मभिः ।।२।।\nषट्त्रिंशदब्दराज्यं हि कृत्वा स्वर्गपुरं ययुः ।।\nजनिष्यन्ते तदंशा वै कलिधर्म विवृद्धये ।। ३ ।।\n।। व्यास उवाच ।। ।।\nइत्युक्त्वा स मुनिः सर्वान्पुनः सूतो वदिष्यति ।।\nगच्छध्वं मुनयः सर्वे योगनिद्रावशो ह्यहम् ।।\nचक्रतीर्थे समाधिस्थो ध्यायेऽहं त्रिगुणात्परम् ।। ४ ।।\nइति श्रुत्वा तु मुनयो नैमिषारण्यवासिनः ।।\nयोगसिद्धिं समास्थाय गमिष्यंत्यात्मनोन्तिके ।। ५ ।।\nद्वादशाब्दशते कालेऽतीते ते शौनकादयः ।। ६ ।।\nउत्थाय देवखाते च स्नानध्यानादिकाः क्रियाः ।।\nकृत्वा सूतान्तिकं गत्वा वदिष्यंति पुनर्वचः ।। ७ ।।\n।। ऋषय ऊचुः ।। ।।\nविक्रमाख्यानकालोऽयं द्वापरे च शिवाज्ञया ।।\nविनीतान्भगवन्भूमौ तदा तान्नृपतीन्वद ।। ८ ।। ।।\n।। सूत उवाच ।। ।।\nस्वर्गते विक्रमादित्ये राजानो बहुधाऽभवन् ।।\nतथाष्टादश राज्यानि तेषां नामानि मे शृणु ।। ९ ।।\nपश्चिमे सिंधुनद्यंते सेतुबन्धे हि दक्षिणे ।।\nउत्तरे बदरीस्थाने पूर्वे च कपिलान्तिके ।।3.3.2.१ ०।।\nअष्टादशैव राष्ट्राणि तेषां मध्ये बभूविरे ।।\nइंद्रप्रस्थं च पांचालं कुरु क्षेत्रं च कापिलम् ।। ११ ।।\nअन्तर्वेदी व्रजथ्यैवाजमेरं मरुधन्व च ।।\nगौर्ज्जरं च महाराष्ट्रं द्राविडं च कलिंगकम् ।। १२ ।।\nआवंत्यं चोडुपं वंगं गौडं मागधमेव च ।।\nकौशल्यं च तथा ज्ञेयं तेषां राजा पृथक्पृक् ।। १३ ।।\nनानाभाषाः स्थितास्तत्र बहुधर्मप्रवर्तकाः ।।\nएवमब्दशतं जातं ततस्ते वै शकादयः ।।१४।।\nश्रुत्वा धर्मविनाशं च बहुवृंदैः समन्विताः ।।\nकेचित्तीर्त्वा सिंधुनदीमार्य्यदेशं समागताः ।। १५ ।।\nहिमपर्वतमार्गेण सिंधुमार्गेण चागमन् ।।\nजित्वार्य्याल्लाँठयित्वा तान्स्वदेशं पुनराययुः ।। १६ ।।\nगृहीत्वा योषितस्तेषां परं हर्षमुपाययुः ।।\nएतस्मिन्नन्तरे तत्र शालिवाहनभूपतिः ।। १७ ।।\nविक्रमादित्यपौत्रश्च पितृराज्यं गृहीतवान् ।।\nजित्वा शकान्दुराधर्षांश्चीनतैत्तिरिदेशजान् ।। १८ ।।\nबाह्लीकान्कामरूपांश्च रोमजान्खुरजा च्छठान् ।।\nतेषां कोशान्गृहीत्वा च दंडयोग्यानकारयत् ।। १९ ।।\nस्थापिता तेन मर्य्यादा म्लेच्छार्याणां पृथक्पृथक् ।।\nसिंधुस्थानमिति ज्ञेयं राष्ट्र मार्य्यस्य चोत्तमम् ।।3.3.2.२०।।\nम्लेच्छस्थानं परं सिन्धोः कृतं तेन महात्मना ।।\nएकदा तु शकाधीशो हिमतुंगं समाययौ ।। २१ ।।\nहूणदेशस्य मध्ये वै गिरिस्थं पुरुषं शुभम् ।।\nददर्श बलवान्राजा गौरांगं श्वेतवस्त्रकम् ।। २२ ।।\nको भवानिति तं प्राह स होवाच मुदान्वितः ।।\nईशपुत्रं च मां विद्धि कुमारीगर्भसंभवम् ।। २३ ।।\nम्लेच्छधर्मस्य वक्तारं सत्यव्रतपरायणम् ।।\nइति श्रुत्वा नृपः प्राह धर्मः को भवतो मतः ।। २४ ।।\nश्रुत्वोवाच महाराज प्राप्ते सत्यस्य संक्षये ।।\nनिर्मर्यादे म्लेच्छदेशे मसीहोऽहं समागतः ।। २५ ।।\nईशामसी च दस्यूनां प्रादुर्भूता भयंकरी ।।\nतामहं म्लेच्छतः प्राप्य मसीहत्वमुपागतः ।। २६ ।।\nम्लेच्छेषु स्थापितो धर्मो मया तच्छृणु भूपते ।।\nमानसं निर्मलं कृत्वा मलं देहे शुभाशुभम् ।।२७।\nनैगमं जपमास्थाय जपेत निर्मलं परम्।।\nन्यायेन सत्यवचसा मनसैक्येन मानवः ।। २८ ।।\nध्यानेन पूजयेदीशं सूर्यमंडलसंस्थितम् ।\nअचलोऽयं प्रभुः साक्षात्तथा सूर्योचलः सदा ।। २९ ।।\nतत्त्वानां चलभूतानां कर्षणः स समंततः ।।\nइति कृत्येन भूपाल मसीहा विलयं गता ।। 3.3.2.३० ।।\nईशमूर्तिर्हृदि प्राप्ता नित्यशुद्धा शिवंकरी ।।\nईशामसीह इति च मम नाम प्रतिष्ठितम् ।। ३१ ।।\nइति श्रुत्वा स भूपालो नत्वा तं म्लेच्छपूजकम्।।\nस्थापयामास त तत्र म्लेच्छस्थाने हि दारुणे ।। ३२ ।।\nस्वराज्यं प्राप्तवान्राजा हयमेधमचीकरत् ।।\nराज्यं कृत्वा स षष्ट्यब्दं स्वर्गलोकमुपाययौ।।\nस्वर्गते नृपतौ तस्मिन्यथा चासीत्तथा शृणु ।। ३४ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये कलियुगीयेतिहाससमुच्चये शालिवाहनकाले द्वितीयोऽध्यायः।।२।।"
  }
]
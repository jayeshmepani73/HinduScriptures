[
  {
    "text": "श्रीसूत उवाच।। ।।\nशालिवाहनवंशे च राजानो दश चाभवन्।।\nराज्यं पंचशताब्दं च कृत्वा लोकान्तरं ययुः।। १।।\nमर्य्यादा क्रमतो लीना जाता भूमंडले तदा।।\nभूपतिर्दशमो यो वै भोजराज इति स्मृतः ।।\nदृष्ट्वा प्रक्षीणमर्य्यादां बली दिग्विजयं ययौ ।। २ ।।\nसेनया दशसाहस्र्या कालिदासेन संयुतः ।।\nतथान्यैर्ब्राह्मणैः सार्द्धं सिंधुपारमुपाययौ ।। ३ ।।\nजित्वा गांधारजान्म्लेच्छान्काश्मीरान्नारवाञ्छठान् ।।\nतेषां प्राप्य महाकोशं दंडयोग्यानकारयत् ।।४।।\nएतस्मिन्नन्तरे म्लेच्छ आचार्य्येण समन्वितः।।\nमहामद इति ख्यातः शिष्यशाखासमन्वितः।।५।।\nनृपश्चैव महादेवं मरुस्थलनिवासिनम्।।\nगंगाजलैश्च संस्नाप्य पंचगव्यसमन्वितैः।।\nचंदनादिभिरभ्यर्च्य तुष्टाव मनसा हरम्।।६।।\nभोजराज उवाच।।\nनमस्ते गिरिजानाथ  मरुस्थलनिवासिने ।।\nत्रिपुरासुरनाशाय वहुमायाप्रवर्त्तिने ।। ७ ।।\nम्लेच्छैर्गुप्ताय शुद्धाय सच्चिदानन्दरूपिणे ।।\nत्वं मां हि किंकरं विद्धि शरणार्थमुपागतम्।।८ ।।\n।।सूत उवाच ।। ।।\nइति श्रुत्वा स्तवं देवः शब्दमाह नृपाय तम् ।।\nगंतव्यं भोजराजेन महाकालेश्वरस्थले ।। ९ ।।\nम्लेच्छैस्सुदूषिता भूमिर्वाहीका नाम विश्रुता ।।\nआर्य्यधर्मो हि नैवात्र वाहीके देशदारुणे ।। 3.3.3.१० ।।\nबभूवात्र महामायी योऽसौ दग्धो मया पुरा।।\nत्रिपुरो बलिदैत्येन प्रेषितः पुनरागतः ।। ११ ।।\nअयोनिः स वरो मत्तः प्राप्तवान्दैत्यवर्द्धनः ।।\nमहामद इति ख्यातः पैशाचकृतितत्परः ।। १२ ।।\nनागन्तव्यं त्वया भूप पैशाचे देशधूर्तके ।।\nमत्प्रसादेन भूपाल तव शुद्धिः प्रजायते ।। १३ ।।\nइति श्रुत्वा नृपश्चैव स्वदेशान्पुनरागमत्।।\nमहामदश्च तैः सार्द्धं सिंधुतीरमुपाययौ ।। १४ ।।\nउवाच भूपतिं प्रेम्णा मायामदविशारदः ।।\nतव देवो महाराज मम दासत्वमागतः ।। १५ ।।\nममोच्छिष्ठं सभुंजीयाद्यथा तत्पश्य भो नृप ।।\nइति श्रुत्वा तथा दृष्ट्वा परं विस्मयमागतः ।। १६ ।।\nम्लेच्छधर्मे मतिश्चासीत्तस्य भूपस्य दारुणे।।१७।।\nतच्छ्रुत्वा कालिदासस्तु रुषा प्राह महामदम् ।।\nमाया ते निर्मिता धूर्त नृपमोहनहेतवे ।। १८ ।।\nहनिष्यामि दुराचारं वाहीकं पुरुषाधमम् ।।।\nइत्युक्त्वा स द्विजः श्रीमान्नवार्णजपतत्परः ।। १९ ।।\nजप्त्वा दशसहस्रं च तद्दशांशं जुहाव सः ।।\nभस्म भूत्वा स मायावी म्लेच्छदेवत्वमागतः।।3.3.3.२०।।।\nभयभीतास्तु तच्छिष्या देशं वाहीकमाययुः ।।\nगृहीत्वा स्वगुरोर्भस्म मदहीनत्वमागतम् ।। २१ ।।\nस्थापितं तैश्च भूमध्ये तत्रोषुर्मदतत्पराः ।।।\nमदहीनं पुरं जातं तेषां तीर्थं समं स्मृतम् ।। २२ ।।\nरात्रौ स देवरूपश्च बहुमायाविशारदः ।।\nपैशाचं देहमास्थाय भोजराजं हि सोऽब्रवीत्।।२३।।\nआर्य्यधर्मो हि ते राजन्सर्वधर्मोत्तमः स्मृतः।।\nईशाज्ञया करिष्यामि पैशाचं धर्मदारुणम् ।। २४ ।।\nलिंगच्छेदी शिखाहीनः श्मश्रुधारी स दूषकः ।।\nउच्चालापी सर्वभक्षी भविष्यति जनो मम ।। २५ ।।\nविना कौलं च पशवस्तेषां भक्ष्या मता मम ।।\nमुसलेनैव संस्कारः कुशैरिव भविष्यति ।। २६ ।।\nतस्मान्मुसलवन्तो हि जातयो धर्मदूषकाः ।।\nइति पैशाचधर्मश्च भविष्यति मया कृतः ।। २७ ।।\nइत्युक्त्वा प्रययौ देवः स राजा गेहमाययौ ।।\nत्रिवर्णे स्थापिता वाणी सांस्कृती स्वर्गदायिनी ।। २८ ।।\nशूद्रेषु प्राकृती भाषा स्थापिता तेन धीमता ।।\nपंचाशदब्दकालं तु राज्यं कृत्वा दिवं गतः ।। २९ ।।\nस्थापिता तेन मर्य्यादा सर्वदेवोपमानिनी ।।\nआर्य्यावर्तः पुण्यभूमिर्मध्यं विंध्यहिमालयोः ।। 3.3.3.३० ।।\nआर्य्य वर्णाः स्थितास्तत्र विंध्यान्ते वर्णसंकराः ।।\nनरा मुसलवन्तश्च स्थापिताः सिंधुपारजाः ।। ३१ ।।\nबर्बरे तुषदेशे च द्वीपे नानाविधे तथा ।।\nईशामसीहधर्म्माश्च सुरै राज्ञैव संस्थिताः ।। ३२ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगीयेतिहाससमुच्चये तृती योऽध्यायः ।। ३ ।।"
  }
]
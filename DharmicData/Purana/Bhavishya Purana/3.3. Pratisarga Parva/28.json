[
  {
    "text": "।। सूत उवाच ।। ।।\nअष्टाविंशाब्दके प्राप्ते कृष्णांशे बलवत्तरे ।।\nकार्तिक्यामिंदुवारे च कृत्तिकाव्यतिपातभे।।१।।\nकृष्णांशोऽयुतसेनाढ्यः स्वर्णवत्या समन्वितः।।\nविवाहमुकुटस्यैव संत्यागाय ययौ मुदा।।२।।\nपवित्रमुत्पलारण्यं वाल्मीकिमुनिसेवितम्।।\nगंगाकूले ब्रह्ममयं लोहकीलकमुत्तमम्।।३।।\nतत्र गत्वा स शुद्धात्मा पुष्पवत्या समन्वितः।।\nगोसहस्रं च विप्रेभ्यो ददौ स्नाने प्रसन्नधीः।।   ।। ४ ।।\nएतस्मिन्नंतरे प्राप्ता म्लेच्छजातिसमुद्भवा ।।\nशोभा नाम महारम्या वेश्या परमसुन्दरी।। ५ ।।\nसा ददर्श परं रम्यं कृष्णाशं पुरुषोत्तमम्।।\nतद्दृष्टिमोहमापन्ना व्याकुला चाभवत्क्षणात् ।। ६ ।।\nमूर्च्छितां तां समालोक्य कृष्णांशः सर्वमोहनः ।।\nस्वनिवासमुपागम्य विप्रानाहूय पृष्टवान् ।। ७ ।।\nअष्टादश पुराणानि केन प्रोक्तानि किं फलम् ।।\nब्रूत मे विदुषां श्रेष्ठा वेदशास्त्रपरायणाः ।। ८ ।।\nइति श्रुत्वा वचो रम्यं विद्वांसः शास्त्रकोविदाः ।।\nअब्रुवन्वचनं रम्यं कृष्णांशं सर्वधर्मगम् ।। ९ ।।\nपराशरेण रचितं पुराणं विष्णुदैवतम् ।।\nशिवेन रचितं स्कांदं पाद्मं ब्रह्ममुखोद्भवम् ।। 3.3.28.१० ।।\nशुकप्रोक्तं भागवतं ब्राह्मं वै ब्रह्मणा कृतम् ।।\nगारुडं हरिणा प्रोक्तं षड् वै सात्त्विकसंभवाः ।। ११ ।।\nमत्स्यः कूर्मो नृसिंहश्च वामनः शिव एव च ।।\nवायुरेतत्पुराणानि व्यासेन रचितानि वै ।। १२ ।।\nराजसाः षट् स्मृता वीर कर्मकांडमया भुवि ।।\nमार्कंण्डेयं च वाराहं मार्कण्डेयेन निर्मितम् ।। १३ ।।\nआग्नेयमंगिराश्चैव जनयामास चोत्तमम् ।।\nलिंगब्रह्मांडके चापि तंडिना रचिते शुभे ।।\nमहादेवेन लोकार्थे भविष्यं रचितं शुभम् ।। १४ ।।\nतामसाः षट् स्मृताः प्राज्ञैः शक्तिधर्मपरायणाः ।।\nसर्वेषां च पुराणानां श्रेष्ठं भागवतं स्मृतम् ।। १५ ।।\nघोरे भुवि कलौ प्राप्ते विक्रमो नाम भूपतिः ।।\nकैलासाद्भुवमागत्य मुनीन्सर्वान्समाह्वयत् ।। १६ ।।\nतदा ते मुनयस्सर्वे नैमिषारण्यवासिनः ।।\nसूतं सञ्चोदयामासुस्तेषां तच्छ्रवणाय च ।।\nप्रोक्तान्युपपुराणानि सूतेनाष्टादशैव च ।। १७ ।।\nइति श्रुत्वा तु वचनं कृष्णांशो धर्मतत्परः ।।\nश्रुत्वा भागवतं शास्त्रं सप्तमेऽह्नि महोत्तमम् ।। १८ ।।\nददौ दानानि विप्रेभ्यो गोसुवर्णमयानि च ।।\nब्राह्मणान्भोजयामास सहस्रं वेदतत्परान् ।।१९।।\nतदा तु भिक्षुकी भूत्वा शोभा नाम मदातुरा ।।\nमायां कृतवती प्राप्य कृष्णांशो यत्र वै स्थितः ।। 3.3.28.२० ।।\nध्यात्वा महामदं वीरं पैशाचं रुद्रकिंकरम् ।।\nमायां सा जनयामास सर्वपाषाणकारिणीम् ।। २१ ।।\nदृष्ट्वा स्वर्णवती देवी तां मायां शोभयोद्भवाम् ।।\nछित्त्वा चाह्लाद्य वामांगीं स्वगेहं गंतुमुद्यता  २२ ।।\nसा वेश्या तु शुचाविष्टा तस्याः शृंगारमुत्तमम् ।।\nस्वर्णयंत्रस्थितं रम्यं लक्षद्रव्योपमूल्यकम् ।।\nसंहृत्य मायया धूर्ता देशं वाह्लीकमाययौ ।। २३ ।।\nकल्पक्षेत्रमुपागम्य नेत्रसिंहसमुद्भवा ।।\nवेश्यया मम शृंगारं हृतं ज्ञात्वा सुदुःखिता ।। २४ ।।\nकृष्णांशं वचनं प्राह गच्छगच्छ महाबल ।।\nगृहीत्वा मम शृंगारं शीघ्रमागच्छ मां प्रति ।। २५ ।।\nगुटिकेयं मया वीर रचिता तां मुखेन च ।।\nधूर्तमायाविनाशाय तव मंगलहेतवे ।। २६ ।।\nइति श्रुत्वा तथा कृत्वा कृष्णांशस्सर्वमोहनः ।।\nशूकरक्षेत्रमागम्य तत्र वेश्यां ददर्श ह ।। २७ ।।\nसा तु वेश्या च तं वीरं दृष्ट्वा कन्दर्पकारिणम् ।।\nरचयित्वा पुनर्मायां तदंतिकमुपागता ।। २८ ।।\nतदा सा निष्फलीभूय रुरोद करुणं बहु ।।\nरुदतीं तां समालोक्य दयालुस्स प्रसन्नधीः ।। २९ ।।\nगृहीत्वा सर्वशृंगारं वचनं प्राह निर्भयः ।।\nकिं रोदिषि महाभागे सत्यं कथय मा चिरम् ।। 3.3.28.३० ।।\nसाह मे सहरो नाम भ्राता प्राणसमप्रियः ।।\nनाट्यैश्च पञ्चसाहस्रैः सहितो मरणं गतः ।।३१।।\nअतो रौमि महाभाग संप्राप्ता शरणं त्वयि ।।\nइत्युक्त्वा मायया धूर्ता कृत्वा शवमयान्त्यजान् ।। ३२ ।।\nतस्मै प्रदर्शयामास निजकार्यपरायणा ।।\nरुदित्वा च पुनस्तत्र प्राणांस्त्यक्तुं समुद्यता ।। ३३ ।।\nदयालुस्स च कृष्णांशस्तामाह करुणं वचः ।।\nकथं ते जीवयिष्यन्ति शोभने कथयाशु मे ।। ३४ ।।\nसाह वीर तवास्ये तु संस्थिता गुटिका शुभा ।।\nदेहि मे कृपया वीर जीवयिष्यन्ति ते तथा ।। ३५ ।।\nइत्युक्तस्तु तया वीरो ददौ तस्यै च तद्वसु।।\nतदा प्रसन्ना सा धूर्ता कृत्वा शुकमयं वपुः ।।\nपंजरस्थमुपादाय कृष्णांशं कामविह्वला ।। ३६ ।।\nबाह्लीकदेशमागम्य सारट्टनगरं शुभम् ।।\nउवास च स्वयं गेहे कृत्वा दिव्यमयं वपुः ।। ३७ ।।\nनिशीथे समनुप्राप्ते कृत्वा तं नररूपिणम् ।।\nआलिलिंग हि कामार्ता कृष्णांशं धर्मकोविदम् ।। ३८ ।।\nदृष्ट्वा तां स तथाभूतां कृष्णांशो जगदंबिकाम् ।।\nतुष्टाव मनसा धीरो रात्रिसूक्तेन नम्रधीः ।।३९।।\nतदा सा स्वेडिनी भूत्वा त्यक्त्वा कृष्णांशमुत्तमम् ।।\nपुनः शुकमयं कृत्वा चिंचिणीवृक्षमारुहत् ।। 3.3.28.४० ।।\nतदा स्वर्णवती देवी बोधिता विष्णुमायया ।।\nकृत्वा श्येनीमयं रूपं तत्र गत्वा मुदान्विता ।।\nददर्श शुकभूतं च कृष्णांशं योगतत्परम् ४१ ।।\nएतस्मिन्नंतरे वेश्या पुनः कृत्वा शुभं वपुः ।।\nनरभूतं च कृष्णांशं वचनं प्राह नम्रधीः ।। ४२ ।।\nअये प्राणप्रिय स्वामिन्भज मां कामविह्वलाम् ।।\nपाहि मां रतिदानेन धर्मज्ञोसि भवान्सदा ।। ४३ ।।\nइत्युक्तस्स तु तामाह वचनं शृणु शोभने ।।\nते आर्यवर्त्मस्थितोहं वै वेदमार्गपरायणः ।। ४४ ।।\nविवाहितां शुभां नारीं यो भजेत ऋतौ न हि ।।\nस पापी नरकं याति तिर्य्यग्योनिमयं स्मृतम् ।।\nअतः परस्त्रिया भोगो ज्ञेयो वै निरयप्रदः ।। ४५ ।।\nइति श्रुत्वा तु सा प्राह विश्वामित्रेण धीमता ।।\nशृंगिणा च महाप्राज्ञ वेश्यासंगः कृतः पुरा ।।\nन कोऽपि नरकं प्राप्तस्तस्मान्मां भज कामिनीम् ।। ४६ ।।\nपुनश्चाह स कृष्णांशः कृत्तं पापं तपोबलात् ।।\nताभ्यां च मुनियुग्माभ्यामसमर्थो हि सांप्रतम् ।। ४७ ।।\nअर्द्धांगं पुरुषस्य स्त्री मैथुने च विशेषतः ।।\nअहमार्यश्च भवती वेश्या च बहुभोगिनी ।। ४८ ।।\nऋचि शब्दश्च पूर्वास्याज्जात ऋग्जस्सनातनः ।।\nयोगजश्चैव यः शब्दो दक्षिणास्याद्यजुर्भवः ।।४९।।\nतद्धितान्तश्च यश्शब्दः पश्चिमास्याच्च सामजः ।।\nछन्दोभूताश्च ये शब्दास् ते सर्वे ब्राह्मणप्रियाः ।।\nकेवलो वर्णमात्रश्च स शब्दोऽथर्वजः स्मृतः ।। 3.3.28.५० ।।\nपञ्चमास्याच्च ये जाताः शब्दाः संसारकारिणः ।।\nते सर्वे प्राकृता ज्ञेयाश्चतुर्लक्षविभेदिनः ।। ५१ ।।\nहित्वा तान्यो हि शुद्धात्मा चतुर्वेदपरायणः ।।\nस वै भवाटवीं त्यक्त्वा पदं गच्छत्यनामयम् ।। ५२ ।।\nन वदेद्यावनीं भाषां प्राणैः कंठगतैरपि ।।\nगजैरापीडयमानोऽपि न गच्छेज्जैनमंदिरम् ।। ५३ ।।\nइत्येवं स्मृतिवाक्यानि मुनिना पठितानि वै ।।\nकथं त्याज्यो मया धर्मस्सर्वलोकसुखप्रदः ।। ५४ ।।\nइति श्रुत्वा तु सा वेश्या म्लेच्छायाश्चांशसंभवा ।।\nशोभना नाम रंभोरूर्महाक्रोधमुपाययौ ।। ५५ ।।\nवेतसैस्ताडयित्वा तं पुनः कृत्वा शुकं स्वयम् ।।\nन ददौ भोजनं तस्मै फलाहारं शुकाय वै ।। ५६ ।।\nतदा स्वर्णवती देवी कृत्वा नारीमयं वपुः ।।\nमशकीकृत्य तं वीरं तत्रैवान्तर्दधे तु सा ।। ५७ ।।\nपुनः श्येनीवपुः कृत्वा तद्देशाद्यातुमुद्यता ।।\nपृष्ठमारोप्य मशकं मयूरनगरं ययौ ।। ५८ ।\nमकरंदस्तु तां दृष्ट्वा कृष्णांशेन समन्विताम् ।।\nनेत्रपालस्य तनयां नाम्ना स्वर्णवती बली ।।\nचरणावुपसंगृह्य स्वगेहे तामवासयत् ।। ५९ ।।\nशोभनापि च संबुध्य पञ्जरान्तमुपस्थिता ।।\nन ददर्श शुकं रम्यं मूर्छिता चापतद्भुवि ।। 3.3.28.६० ।।\nकिं करोमि क्व गच्छामि विना तं रमणं परम् ।।\nइत्येव बहुधालप्य मदहीनपुरं ययौ ।। ६१ ।।\nतत्र स्थितं च पैशाचं मायामदविशारदम् ।।\nमहामदं च संपूज्य स्वदेहं त्यक्तुमुद्यता ।। ६२ ।।\nमहामदस्तु संतुष्टो गत्वा वै शिवमंदिरम् ।।\nमरुस्थलेश्वरं लिंगं तुष्टावार्षभभाषया ।। ६३ ।।\nतदा प्रसन्नो भगवान्वचनं प्राह सेवकम् ।।\nस्वर्णवत्या हृतो वीरः कृष्णांशश्चार्यधर्मगः ।।\nमया सह समागच्छ मयूरनगरं प्रति ।। ६४ ।।\nइत्युक्तस्तेन पैशाचो नटैः पंचसहस्रकैः ।।\nतया सह ययौ तूर्णं सहुरेणं समन्वितः ।। ६५ ।।\nइन्दुलश्च तथाह्लादो बोधितो विष्णुमायया ।।\nत्रिलक्षबलसंयुक्तो देवसिंहेन संयुतः ।।\nमयूरनगरं प्राप्य मकरंदमुपाययौ ।।६६।।\nतदा तु शोभना वेश्या सहुरेण बलैस्सह ।।\nचकार भैरवीं मायां सर्वशत्रुभयंकरीम् ।।६७।।\nसर्वतश्चोत्थितो वातो महामेघसमन्वितः।।\nपतंति बहुधा चोल्काः शर्करावर्षणे रताः ।। ६८\nदृष्ट्वा तां भैरवीं मायां तमोभूतां समन्ततः ।।\nमकरन्दश्च बलवान्रथस्थः स्वयमाययौ ।। ६९ ।।\nशनिभल्लेन तां मायां भस्म कृत्वा महाबलः ।।\nगृहीत्वा सहुरं धूर्तं सबलं गेहमाप्तवान् ।। 3.3.28.७० ।।\nतदा तु शोभना नारी काममायां चकार ह ।।\nबहुलास्संस्थिता वेश्या गीतनृत्यविशारदाः ।। ७१ ।।\nमोहिताः क्षत्रियाः सर्वे मुमुहुर्लास्यदर्शनात् ।।\nदेवसिंहाच्च कृष्णांशादृते ते जडतां गताः ।। ।।७२।।\nतदा स्वर्णवती देवी कामाक्षी ध्यानतत्परा ।।\nपुनरुत्थाप्य तान्सर्वान्गृहीत्वा शोभनां पुनः ।।\nमयूरध्वजमागम्य निगडैस्तान्बबंध ह।।७३।।\nमहामदस्तु तज्ज्ञात्वा रुद्रध्यानपरायणः ।।\nचकार शाम्बरीं मायां नानासत्त्वविधायिनीम् ।।७४।।\nव्याघ्राः सिंहा वराहाश्च वानरा दंशका नराः ।।\nसर्पा गृध्रास्तथा काका भक्षयंति समंततः ।। ७५ ।।\nतदा स्वर्णवती देवी कामाक्षीध्यानतत्परा ।।\nससर्ज स्मरजां मायां तन्मायाध्वंसिनीं रणे ।। ।।७६।।\nतया तार्क्ष्यास्समुत्पन्नाः शरभाश्च महाबलाः ।।\nसिंहादीन्भक्षयामासुर्जघ्नुश्चैव सहस्रशः ।।७७।।\nहाहाभूते च तत्सैन्ये दिक्षु विद्राविते सति ।।\nशोभना चाभवद्दासी स्वर्णवत्याश्च मायिनी ।। ७८।।\nसहुरस्तैर्नटैस्सार्द्धं चाह्लादेनैव चूर्णितः ।।\nतेषां रुधिरकभाश्च? भूमिमध्ये समारुहन् ।। ७९ ।।\nएवं च मुनिशार्दूल चतुर्मास्स्वभवद्रणः ।।\nवैशाखे मासि संप्राप्ते ते वीरा गेहमाययुः ।।\nइति ते कथितं विप्र चान्यत्किं श्रोतुमिच्छसि ।। 3.3.28.८० ।।"
  }
]
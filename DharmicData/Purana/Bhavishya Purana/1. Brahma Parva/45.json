[
  {
    "text": "ब्रह्मोवाच\nइदं श्रुणु मयाख्यातं तर्कपूर्वमिदं वचः ।\nयुष्माकं संशये जाते कृते वै जातिकर्मणोः । । १\nपुनर्वच्मि निबोधध्वं समासान्न तु विस्तरात् ।\nसंसिद्धिं यान्ति मनुजा जातिकर्मसमुच्चयात् । । २\nसिद्धिं गच्छेद्यथा कार्यं दैवकर्मसमुच्चयात् ।\nएवं संसिद्धिमायाति पुरुषो जातिकर्मणोः । । ३\nइत्येवमुक्तवान्पूर्वं शिष्याणां बोधने पुरा ।\nयोगीश्वरो महातेजाः समासान्न तु विस्तरात् । । ४\nसुमन्तुरुवाच\nइति पृष्टः पुरा ब्रह्मा ऋषीन्प्रोवाच भारत ।\nसवितर्कमिदं वाक्यं विप्रर्षे जातिकर्मणोः । । ५\nतस्मात्त्वया महाबाहो न कार्यो विस्मयो नृप ।\nकार्तिकेयं प्रति सदा देवानां दुर्विदा गतिः । । ६"
  }
]
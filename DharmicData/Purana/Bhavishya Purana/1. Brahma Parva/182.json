[
  {
    "text": "।। ।। आदित्य उवाच ।। ।।\nउक्तं धर्मस्य रूपं तु साधिकारं सनातनम् ।।\nअतः परं प्रवक्ष्यामि धर्ममाश्रमिणां खग ।। १ ।।\nब्रह्मचारी गृहस्थश्च वनस्थो भिक्षुरेव च ।।\nचत्वार आश्रमाः प्रोक्ता एक एव चतुर्विधः ।। २ ।।\nगायत्रो ब्रह्मचारी तु प्राजापत्यो द्वितीयकः ।।\nदेवव्रतस्तृतीयस्तु नैष्ठिकस्तु चतुर्थकः ।। ३ ।।\nचत्वार आश्रमाः प्रोक्ताः सवेदाः समधर्मकाः ।।\nअतः परं प्रवक्ष्यामि संस्कारं धर्मसिद्धये ।। ४ ।।\nगर्भाधानमृतौ कार्यं हृष्टयोस्तु समन्त्रकम् ।।\nकार्यं पुंसवनं मातुस्तृतीये मासि संयुतैः ।। ५ ।।\nसीमन्तः सप्तमे गर्भे षष्ठे वा सप्तमेऽपि वा ।।\nपात्रसंस्कारका इष्टा गर्भाधानादयस्त्रयः ।। ६ ।।\nजातकर्मादयः सर्वे संस्काराः पुरुषस्य तु ।।\nजातस्य प्राशनं यत्र स्वर्णा दीनां समन्त्रकम् ।। ७ ।।\nजातकर्मेति तत्प्रोक्तं गुह्यं नाम तदैव तु ।।\nप्रकाशो नाम कर्तव्यं दिने त्वेकादशेर्थवत् ।। ८ ।।\nधर्मशास्त्रादिसंयुक्तं षष्ठेऽन्नप्राशनं खग ।।\nप्रथमेऽब्दे तृतीये वा चूडाकर्म विधीयते ।। ९ ।।\nअष्टमे दशमे वापि ब्राह्मणस्योपनायनम् ।।\nपुरुषस्य तथा चान्यजातीयानां विशेषतः ।। 1.182.१० ।।\nएकादशे द्वादशे वा कार्य क्षत्रियवैश्ययोः ।।\nवेदसंस्कारकं वच्मि मन्यन्ते त्वौपनायनम् ।। ११ ।।\nपुरुषस्य तथा चान्य उभयोश्च ब्रवीम्यहम् ।।\nसावित्रं वैदिकं चैव महानाम्नीमहाव्रतम् ।। १२ ।।\nतथौपनिषदं चाब्दं गोदानं च सुवर्णकम् ।।\nव्रतानि ग्रहणार्थानि वेदस्येति मनोर्मतम् ।। १३ ।।\nवेदैकदेशपाठस्य उक्तं गृह्ये प्रपञ्चकम् ।।\nउक्ता गुरोस्तु शुश्रूषा दृष्टादृष्टार्थसाधनम् ।। १४ ।।\nउभयोर्वा तथा चान्या यथान्यायं यथाश्रुतम् ।।\nगुरोरप्येव तं विद्यात्तद्ध्यानं त्रिविधं स्मृतम् ।। १५ ।।\nतोषः परस्परस्येति एतावान्धर्मसंग्रहः ।।\nकृत्स्नो वेदोऽधिगंतव्यः स्वधर्ममनुतिष्ठता ।। १६ ।।\nज्ञात्वा वेदं ब्रह्मचारी ग्रंथार्थान्यान्यथाविधि ।।\nनैष्ठिकश्च विधानं तु यावत्क्लीबं विधीयते ।।\nविद्यान्तेऽभीष्टदानं च अनुज्ञातो गृही भवेत् ।। १७ ।।\nनिष्कासनं गुरुगृहाद्गृहस्थस्य यथाभवेत् ।।\nनैष्ठिकश्च तथा स्नानं कुर्यात्सम्यग्यथाविधि ।। १८ ।।\nउद्वहेद्वै ततो भार्यां सवर्णां लक्षणान्विताम् ।।\nअविप्लुतब्रह्मचर्यश्चाधिकारी खगोत्तम ।। १९ ।।\nस्वतन्त्रमन्ये चेच्छन्ति ह्यधिकारं द्विजोत्तमाः ।।\nसप्तमीं पञ्चमीं चैव कन्यकां पितृमातृतः ।। 1.182.२० ।।\nउद्वहेत द्विजो भार्यामसमानार्षगोत्रजाम् ।।\nसंख्याविधिविवाहेषु गोत्रार्थं विधिवर्जितम् ।। २१ ।।।\nविकल्पेनैव मन्तव्यमृषीणां विविधा श्रुतिः ।।\nअष्टौ विवाहा वर्णानां संस्काराख्या इति श्रुतिः ।। २२ ।।\nयस्तु दोषवतीं कन्यामनाख्याय प्रय च्छति ।।\nतस्य कुर्यान्नृपो दंडं स्वयं षण्णवतिं पणान् ।।२३।।\nपितुर्गृहे तु या कन्या रजः पश्यत्यसंस्कृता ।।\nपतंति पितरस्तस्य कन्या च वृषली भवेत् ।। २४ ।।\nयस्तु तां वरयेत्कन्यां ब्राह्मणो ज्ञानदुर्बलः ।।\nअश्राद्धेयमपाङ्क्तेयं तं विद्याद्वृषलीपतिम् ।। २५ ।।\nसर्वदोषान्हि विख्याप्य स्त्रिया वा पुरुषस्य वा ।।\nउभयोरपि विख्याप्य ततः संबन्धमाचरेत् ।। २६ ।।\nगौरी कन्या प्रधाना वै मध्यमा कन्यका स्मृता ।।\nरोहिणी तत्समा ज्ञेया अधमा तु रजस्वला ।। २७ ।।\n।। अनूरुरुवाच ।। ।।\nगौरी तु का मता कन्या रोहिणी च जगत्पते ।।\nरजस्वला नग्निका च देवकन्या च का भवेत् ।। २८ ।।\n।। भास्कर उवाच ।। ।।\nअसंप्राप्तरजा गौरी प्राप्ते रजसि रोहिणी ।।\nअव्यञ्जनयुता कन्या कुचहीना च नग्निका ।। २९ ।।\nसप्तवर्षा भवेद्गौरी दशवर्षा तु नग्निका ।।\nद्वादशे तु भवेत्कन्या अत ऊर्ध्वं रजस्वला ।। 1.182.३० ।।\nव्यञ्जनेन समोपेतां सोमो भुङ्क्ते हि कन्यकाम् ।। तु. - <a class=\"external text\" href=\"https://sa.wikisource.org/s/9b\">ऋग्वेद १०.८५.४०</a>\nपयोधरेषु गंधर्वा रजस्यग्निः प्रकीर्तितः ।। ३१ ।।\nहिनस्ति व्यञ्जनैः पुत्रान्कुलं हन्यात्पयोधरैः ।।\nगतिमिष्टां तथा लोकान्हन्यात्तु रजसा पितुः ।। ३२ ।।\nतस्मादव्यञ्जनोपेतामरजस्कपयोधराम् ।।\nनान्योपभुक्तां सोमाद्यैर्दद्याद्दुहितरं पिता ।। ३३ ।।\nअन्नं तस्य न भोक्तव्यं वृथा पाको हि स स्मृतः ।।\nवृथा पाकस्य भुक्त्वान्नं प्रायश्चित्तं समाचरेत् ।।३४।।\nप्राणायामं त्रिरभ्यस्य घृतं प्राश्य विशुद्ध्यति ।।\nविवाहयेदेकगोत्रां समानप्रवरां खग ।।\nकृत्वा तस्यां समुत्सर्गमतिकृच्छ्रो विशोधनम् ।। ३५ ।।\nउद्वाहयेत्सगोत्रां च तनयां मातुलस्य च ।।\nऋषिभिश्चैव तुल्यो यो द्विजश्चांद्रायणं चरेत् ।। ३६ ।।\nअसपिण्डा तु या मातुरसगोत्रा च या पितुः ।।\nसा प्रशस्ता द्विजातीनां दारकर्मणि मैथुने ।। ३७ ।। ।।\n।। अरुण उवाच ।। ।।\nदारकर्म किमुक्तं वै यदुक्तं भवता इदम् ।।\nसा प्रशस्ता द्विजातीनां दारकर्मणि मैथुने ।। ३८ ।।\n।। आदित्य उवाच ।। ।।\nअग्निहोत्रादि यत्कर्म वैदिकं विनतात्मज ।।\nतदुक्तं दारकर्मेति द्वाभ्यां योगात्तु मैथुने ।।३९।।\nनोद्वहेत्कपिलां कन्यां नाधिकांगीं न रोगिणीम् ।।\nनालोमिकां नातिलोमां न चाकूटां न पिङ्गलाम् ।।1.182.४०।।\nऋक्षवृक्षनदीनाम्नीं नान्यपर्वतनामिकाम् ।।\nन यक्षाहिप्रेष्यनाम्नीं चातिभीषणनामिकाम्।।४१।।\nयस्यास्तु न भवेद्भ्राता न विज्ञायेत वै पिता ।।\nनोपगच्छेद्धि तां प्राज्ञः पुत्रिकाधर्मशंकया ।।४२।।\nहंसस्वरामेकवर्णां मधुपिंगललोचनाम् ।।\nतादृशीं वरयेत्कन्यां गृहार्थी खगसत्तम ।। ४३ ।।\nदाराग्निहोत्रसंयोगं कुरुते योऽग्रजे स्थिते ।।\nपरिवेत्ता स विज्ञेयः परिवित्तिस्तु पूर्वजः ।।४४ ।।\nपरिवित्तिः परिवेत्ता च यया स परिविद्यते ।।\nसर्वे ते नरकं यांति दातृयाजकपंचमाः ।। ४५ ।।\nक्लीबे देशांतरस्थे वा पतिते व्रजिते तथा ।।\nयोगशास्त्राभियुक्ते च न दोषः परिवेदने ।।४६।।\nखंजवामनकुब्जेषु गद्गदेषु जडेषु च ।।\nजात्यंधे बधिरे मूके न दोषः परिवेदने ।। ४७ ।।\nन श्राद्धं तु कनिष्ठस्य विकुलाय च कन्यका ।।\nवरश्च कुलशीलाभ्यां न शुद्ध्येत कदाचन ।।\nन मंत्राः कारणं तत्र न च कन्या वृता भवेत् ।। ४८ ।।\nउद्वाहिता तु याकन्या न च प्राप्ता तु मैथुनम् ।।\nपुनरभ्येति भर्तारं यथा कन्या तथैव सा ।। ४९ ।।\nसमाक्षिप्य मतां कन्यां पिता त्वक्षतयोनिकाम् ।।\nकुलशीलवते दद्यान्न स्याद्दोषः खगाधिप ।। 1.182.५० ।।\n।। अनूरुरुवाच ।। ।।\nएतेऽष्टौ प्रभवाः प्रोक्ता विवाहा ये जगत्पते ।।\nलक्षणं ब्रूहि चैतेषां समासात्तिमिरापह ।। ५१ ।।\n।। आदित्य उवाच ।। ।।\nशुभां लक्षणसंपन्नां कुलशीलगुणान्विताम् ।।\nअलंकृत्यार्हते दानं विवाहो ब्राह्म उच्यते ।। ५२ ।।\nसह धर्मक्रियाहेतोर्दानं समयबंधनात् ।।\nअलंकृत्यैव कन्यायाः प्राजापत्यः स उच्यते ।। ५३ ।।\nप्रदानं यत्र कन्यायाः सहगोमिथुनेन तु ।।\nसवर्णायाः सगोत्रायास्तमार्षमृषयो विदुः।। ५४ ।।\nअंतर्वेद्यां समानीय कन्यां कनकमंडिताम् ।।\nऋत्विजे चैव यद्दानं विवाहो दैवसंज्ञकः ।। ५५ ।।\nएते विवाहाश्चत्वारो धर्मकामार्थदायकाः ।।\nअशुल्का ब्रह्मणा प्रोक्तास्तारयंति कुलद्वयम् ।। ५६ ।।\nचतुर्ष्वेतेषु दत्तायामुत्पन्नो यः सुतः स्त्रियाम् ।।\nदातुः प्रतिग्रहीतुश्च पुनात्यासप्तमान्पितॄन् ।। ५७ ।।\nविविक्ते स्वयमन्योऽन्यं स्त्रीपुंसोर्यः समागमः ।।\nप्रीतिहेतुः स गांधर्वो विवाहः पंचमो मतः ।।५८।।\nहत्वा च्छित्त्वा च भित्त्वा च क्रोशंतीं रुदतीं गृहात्।।\nप्रसह्य कन्याहरणं राक्षसोद्वाह उच्यते।।५९।।\nशुल्कं प्रदाय कन्याया हरणं व्यसनादपि।।\nप्रसाद हेतुरुक्तोयमासुरः सप्तमस्तथा ।। 1.182.६० ।।\nसुप्तां मत्तां प्रमत्तां वा रहो यत्रोपगच्छति ।।\nस पापिष्ठो विवाहानां पैशाचश्चाष्टमोधमः ।। ६१ ।।\nएतान्सशुल्कान्सामान्यान्विवाहांश्चतुरो विदुः ।।\nकेवलं क्षत्रियस्यैव वीर्यं छित्त्वा हि राक्षसः ।। ६२ ।।\nप्राप्ते पूर्वविवाहे तु विधिर्वैवाहिकः शिवः ।।\nकर्तव्यस्तु त्रिभिर्वर्णैः समयेनाग्निसाक्षिकः ।। ६३ ।।\nदोषवत्याः प्रदाने तु दातुः षण्णवतिर्दमः ।।\nस्यात्तु शुल्कप्रदाने च कन्यायाश्चापवर्जने ।।६४।।\nमोक्षोपवर्तनं द्वेषः स्त्रीधनस्य निवर्तनम् ।।\nआकांक्षा तीर्थसंरोधस्त्यागहेतुश्च वक्ष्यते ।। ६५ ।।\nपरस्परस्य संबंधान्मोक्षः स्त्रीपुंसयोः स्मृतः ।।\nन स्यादन्यतरः प्रीतो रोषात्सांप्रतिकादपि ।। ६६ ।।\nबाधते चेत्पतिर्भार्यां स तु द्वेष इति स्मृतः ।।\nवृत्तिराभरणं शुल्कं लाभश्च स्त्रीधनं भवेत्।।६७।।\nभोक्तृस्तु स्वयमेवेदं प्रतिज्ञाहननं भवेत् ।।\nवृथा मोक्षेण भोगेन स्त्रियै दद्यात्सवृद्धिकम् ।।६८।।\nआपत्तिसमये जाते स्त्रीधनं भोक्तुमर्हति ।।\nआकांक्षेताष्टवर्षाणि भर्तापि प्रसवं स्त्रियाः ।। ६९ ।।\nजायन्ते यदि नो पुत्रास्तस्यां यत्ने महत्यपि ।।\nततो विंदेत पुत्रार्थी धर्मतः कुलजां स्त्रियम्।। 1.182.७० ।।\nपुत्रलाभात्परं लोके नास्ति हि प्रसवार्थिनः ।।\nएतां शुल्कस्य तां भुक्त्वा अन्यां लब्धुं यदीच्छति ।।\nसमस्तास्तोषयित्वार्थैः सूर्योढां परमां वरेत्।।७१।।\nएका शूद्रस्य वैश्यस्य द्वे तिस्रः क्षत्रियस्य तु।।\nचतस्रो ब्राह्मणस्य स्युर्भार्या   राज्ञो यथेष्टतः ।। ७२ ।।\nअतीर्थगमनात्पुंसस्तीर्थे संगाहनात्स्त्रियाः ।।\nउभयोर्धर्मलोपः स्यात्स्वेष्वेव तु विशेषतः ।। ७३ ।।\nयौगपद्ये तु तीर्थानां विवाहक्रमशो व्रजेत् ।।\nतत्साम्यं जीवपुत्रा वा ग्रहणक्रमशोपि वा।।७४।।\nब्राह्मादिभिर्विवाहैस्तु संस्कृतौ तौ खगाधिप ।।\nअष्टौ विवाहा वर्णानां वैनतेय उशंति वै ।। ७५।।\nब्राह्मो दैवस्तथार्षश्च प्राजापत्यः खगा धिप ।।\nगांधर्वश्चासुरो रक्षः पैशाचस्त्वष्टमोऽधमः ।। ७६ ।।\nप्रशस्ताः क्षत्रियादीनां विप्रादीनां तु मानतः ।।\nप्रतिग्रहादयो बद्धा विवाहा ब्राह्मणस्य तु ।।७७।।\nक्षत्रियस्यापि देया तु प्रतिग्रहविवर्जिता ।।\nप्रवृत्तिं केचिदिच्छंति दानमित्यपरे स्त्रियाः ।।\nपावनं पुरुषाणां तु विवाहं परिचक्षते ।।७८।।"
  }
]
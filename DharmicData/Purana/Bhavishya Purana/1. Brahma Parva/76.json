[
  {
    "text": "नारद उवाच\nकदाचित्पर्यटँल्लोकान्सूर्यलोकमहं गतः ।\nतत्र दृष्टो मया सूर्यः सर्वदेवगणैर्वृतः । । १\nगन्धर्वैरप्सरोभिश्च नागैर्यक्षैश्च राक्षसैः ।\nतत्र गायन्ति गन्धर्वा नृत्यन्त्यप्सरसस्तथा । । २\nरक्षन्त्युद्गतशस्त्रास्तं यक्षराक्षसपन्नगाः ।\nऋचो यजूंषि सामानि मूर्तिमन्तीह सर्वशः । ।\nतत्कृतैर्विविधैः स्तोत्रैः स्तुवन्ति ऋषयो रविम् । । ३\nमूर्तिमत्यः स्थितास्तत्र तिस्रः संध्याः शुभाननाः ।\nगृहीतवज्रनाराचाः परिवार्य रविं स्थिताः । । ४\nअरुणा वर्णतः पूर्वा मध्यमा चेन्दुसन्निभा ।\nतृतीयाक्ष्माजसंकाशा १ संध्या चैव प्रकीर्तिता । । ५\nआदित्या वसवो रुद्रा मरुतोथाश्विनौ तथा ।\nत्रिसंध्यं पूजयन्त्यर्कं तथान्ये च दिवौकसः । । ६\nईरयञ्जयशब्दं तु इन्द्रस्तत्रैव तिष्ठति ।\nकविस्तु त्र्यम्बको देवस्त्रिसंध्यं पूजयन्ति वै । । ७\n२दिनादावम्बुजाकारं पूजयेदम्बुजासनम् ।\nचक्ररूपं तु मध्याह्ने घृतार्चिः पूजयेत्सदा । । ८\nपूजयेत्सगणं रात्रौ विपुलाज्यस्वरूपिणम् ।\nरविं भक्त्या सदा देवं ३कंजार्धकृतशेखरः । । ९\nसारथ्यं कुरुते तस्य पतगस्याग्रजः १ सदा ।\nवहमानो रथं दिव्यं कालावयवनिर्मितम् । । 1.76.१०\nहरितैः सप्तभिर्युक्तं छन्दोभिर्वाजिरूपिभिः । । ११\nद्वे भार्ये पार्श्वयोस्तस्य राज्ञीनिक्षुभसंज्ञिता ।\nतथान्यैर्नामभिर्देवाः परिवार्य रविं स्थिताः । । १२\nपिङ्गलो लेखकस्तत्र तथान्यो दण्डनायकः ।\n२राजाश्रोषौ च द्वौ द्वारे स्थितौ कल्माषपक्षिणौ । । १३\nततो व्योम चतुःशृङ्गं मेरोः सदृशलक्षणम् ।\nदिण्डिस्तथाग्रतस्तस्य दिक्षु चान्ये स्थिताः सुराः । । १४\nएवं सर्वगमं देवं प्रदीप्तं जगति द्विज ।\nब्रह्माद्यैः संस्तुतं देवं गीर्वाणैर्ऋषभोत्तमम् । ।\nग्रहेशं भुवनेशानमादित्यं शरणं व्रज । । १५\nसाम्ब उवाच\nतत्त्वतः श्रोतुमिच्छामि कथं सर्वगतो रविः । । १६\nकति वा रश्मयस्तस्य मूर्तयश्च कति स्मृताः ।\nका राज्ञी निक्षुभा का च कश्चायं दण्डनायकः । । १७\nपिङ्गलश्चापि कस्तत्र किं चासौ लिखते सदा ।\nराजाश्रोषौ च कौ तत्र कौ च कल्माषपक्षिणौ । । १८\nकिं दैवत्यं च तद्व्योम मेरोः सदृशलक्षणम् ।\nको दिण्डिरग्रतस्तत्र के देवा दिक्षु ये स्थिताः । । १९\nतत्त्वतो निगमैश्चैव विस्तरेण वदस्व माम ।\nयेनाहं तत्त्वतो ज्ञात्वा व्रजामि शरणं द्विज । । 1.76.२०"
  }
]
[
  {
    "text": "।। सुमन्तु रुवाच ।। ।।\nपद्मिनी च तथान्या तु मध्यमानामनी तथा ।।\nअर्किणी ज्वालिनी चैव तेजनी च गभस्तिनी ।। १ ।।\nशंखमुद्रा च दशमी सूर्य वक्त्रा तथापरा ।।\nसहस्रकिरणा चैव मुद्रा द्वादश कीर्तिताः ।। २।।\nदद्यादर्घ्यं तु पद्मिन्या व्योम बद्धा जपेद्बुधः ।।\nउदयाश्रयः समाकर्षे मध्यमा व्याधिनाशिनी ।। ३ ।।\nअर्किण्या पश्यते सूर्यं विधिस्थस्तु भवेद्यदि ।।\nज्वालिनीमुपसंगंतुं बद्ध्वा सूर्यमुखो जपेत् ।। ४ ।।\nसप्ताहाद्वीक्षते सूर्यं सिध्यते च ततः स्वयम् ।।\nअवतीर्य पद्मखंडं सूर्यादभिमुखो नरः ।। ५ ।।\nजपञ्छतसहस्रं हि अक्षयं लभते निधिम् ।।\nशंखमुद्रादिभिरिमं सूर्य चक्रविधिं शृणु ।। ६ ।।\nअहोरात्रोषितो भूत्वा बद्ध्वा सूर्यमुखो नरः ।।\nस्थितः पद्मासने राजञ्जपंश्चाप्ययुतं मनुम् ।। ७ ।।\nपश्यते तु त्र्यहात्सूर्यं भवेत्सिद्धिश्च मानसी ।।\nसहस्रकिरणं बद्ध्वा नाभिमात्रजले स्थितः ।। ८ ।।\nजपेदयुतमात्रं तु भवेत्तद्गतमानसः ।।\nसहस्रकिरणं देवं परं रश्मिभिरावृतम्।। ।। ९ ।।\nस पश्यति परं धाम भवेत्सिद्धिश्च पुष्कला ।।\nशापानुग्रहकर्तासौ सर्वेषां प्राणिनां भवेत् ।। 1.214.१० ।।\nसर्वतः कञ्चुकं मुक्त्वा भवेद्वै विगत ज्वरः ।। ११ ।।\nपरौ गुल्फौ करौ कृत्वा संलग्नौ च परस्परम् ।।\nवामानामिकयाक्रम्य दक्षिणां तु कनीयसीम् ।। १२ ।।\nवामा दक्षिणया चैव दक्षिणा वामया तथा ।।\nमुद्रैषा हि महापुण्या व्योममुद्रा प्रकीर्तिता ।। १३ ।।\nबद्धया चानया सद्यो हीयंते व्याधयो नृणाम् ।।\nनानया रहितः कश्चित्सिद्धिं प्राप्नोति साधकः ।। १४ ।।\nसर्वत्रैवोत्तमा ह्येषा मंत्रमुष्टिरिति स्मृता ।।\nसूर्यस्य हृदयं सेयमर्कमुद्रेति विश्रुता ।। १५ ।।\nबध्नीयात्सततं मन्त्रैरायुरारोग्यवृद्धये ।।\nसूर्यमंडल अभ्यग्रे मन्त्री सूर्योदये स्थितः ।। १६ ।।\nस सूर्याभिमुखो भूत्वा जपेन्मंत्रं तु साधकः ।।\nदिनत्रयेण वीक्षेत ध्यानी जपपरायणः ।। १७ ।।\nतं दृष्ट्वा नाश्नुते मृत्युं दुःखी न च न संशयः ।।\nप्राप्नोति च परं स्थानं यत्र देवो दिवाकरः ।। १८ ।।\nउत्तानौ तु करौ कृत्वा पृष्ठलग्नौ परस्परम् ।।\nबद्ध्वा त्वंगुलयः सर्वाः सुप्रकीर्णा न संशयः ।। १९ ।।\nआक्रम्य चांगुलीमूलमंगुष्ठाभ्यां यथाक्रमम् ।।\nउदया नाम मुद्रैषा बध्नीयादुदये रवेः ।। 1.214.२० ।।\nद्वादशाद्वीक्षते सूर्यं दिनात्स हि न संशयः ।।\nसर्वपापहरा चैव सर्वपापविनाशिनी ।। २१ ।।\nउदया च विना वामं मध्यतश्चैव तं क्षिपेत् ।।\nमध्यमा नाम विख्याता मध्यसू्र्ये तु चिन्तयेत् ।। २२ ।।\nमध्यमा विधिना तेन बद्ध्वा मुद्रां तु साधकः ।।\nअंगुल्योः परमंगुष्ठौ विधिना तावुभौ ग्रथेत् ।। २३ ।।\nमुद्रा सास्तमनी ह्येषा सर्वतन्त्रेश्वरी शुभा ।।\nसूर्यस्यास्तमने मुद्रा बद्ध्वा जप्तं समारभेत् ।। २४ ।।\nसहस्रं हि शतं वापि मुद्रां बद्ध्वा जपेद्बुधः ।।\nसर्वपातकसंयुक्तः सप्ताहादनुशोभनम् ।। २५ ।।\nकरौ परस्परं लग्नावंगुष्ठौ चोर्ध्वसंस्थितौ ।।\nउभौ चांगुष्ठकौ चोर्ध्वौ संलग्नौ मूर्ध्नि संस्थितौ ।। २६ ।।\nमुद्रा नु मालिनी चैव निर्दहेत्पापपञ्जरम् ।।\nब्रह्महत्यादि यत्पापं योजिता सा तु मूर्धनि ।। २७ ।।\nविदर्भ्यांगुलयः सर्वा ईषन्मध्यस्तथाग्रतः ।।\nऊर्ध्वस्थितौ तषांगुष्ठौ मुद्रेयं तर्जनी स्मृता ।। २८ ।।\nसर्वव्याधिहरा देवी सर्व शत्रुविनाशिनी ।।\nएतां बद्ध्वा महापुण्यां सर्वान्स्तंम्भयते रिपून् ।। २९ ।।\nउभौ प्रसार्य वै हस्तौ मध्ये सार्धेन संस्थितौ ।।\nशेषानाम्या ततश्चैव अंगुष्ठाग्रं तथा क्रमात् ।। 1.214.३० ।।\nमुद्रा गभस्तिनी नाम सूर्यस्य हृदयं परम् ।।\nमृत्युं नाशयते ह्येषा बद्ध्वा सूर्योदये शुभा ।।३१।।\nअर्घ्यकाले तु बध्नीयादर्चयाग्निं प्रपूजयेत् ।।\nजपकाले च बध्नीयान्मंत्राणां नात्र संशयः ।। ३२ ।।\nविदक्षिणकनिष्ठिक्यां तर्जनीभ्यां तथा भवेत् ।।\nतर्जनीभ्यां तथांगुष्ठौ संलग्नौ तु परस्परम् ।।\nजपं यः कुरुते नित्यं त्रिभिर्मासैर्विशुद्यति ।। ३३ ।।\nकरौ तु संपुटौ कृत्वा तर्जन्यौ द्वे च कुञ्चयेत् ।।३४।।\nसहस्रकिरणा ह्येषा सर्वमुद्रेश्वरेश्वरी ।।\nत्रिसंध्यमेतां बध्नीयात्साधको मंत्रमूर्धनि ।।\nनाशयेत्सर्वपापानि तमोराशिमिवांशुमान् ।। ३५ ।।\nमुद्रा मुद्रककुंभेति बद्ध्वा पश्चात्तु मंत्रयेत् ।।\nमासेन नाशयेत्कुष्ठं त्रिभिर्मासैर्न संशयः ।।\nइति मुद्रांगसहितं सूर्यं पूजयते तु यः ।। ३६ ।।\nअनेन विधिना राजन्ब्रह्मा पूजयते रविम् ।।\nतस्मात्त्वमपि राजेंद्र पूजयानेन भास्करम् ।। ३७ ।।\nततः सूर्यमवाप्येह सूर्यलोकं स गच्छति ।।\nअनेन विधिना यस्तु पूजयेत्सत तं रविम् ।। ३८ ।।\nस याति परमं स्थानं यत्र देवो दिवाकरः ।।\nइत्थं पूज्य च देवेशमनेन विधिना नृप ।। ३९ ।।\nभोजयित्वा यथाशक्ति ब्राह्मणांश्च विधानतः ।।\nसप्तम्यां प्राशयेद्वापि मरिचं मंत्रतस्तथा ।। 1.214.४० ।।\nएकं गृहीत्वा मरिचमव्रणं च दृढं परम् ।।\nसजलं प्राशयेद्राजन्मन्त्रेणानेन वा स्मृतम् ।। ४१ ।।\nयथोक्तेन विधानेन पूजयित्वा दिवाकरम्।।\nइति संप्राश्य मरिचं ततो भुंजीत वाग्यतः ।।४२।।\nप्रियसंगमवाप्नोति तत्क्षणादेव नान्यथा ।।\nइतीयं सप्तमी पुण्या प्रियसंगमदायिनी ।। ४३ ।।\nकुर्यादेकेन कामांस्तु वत्सरेण स गच्छति ।।\nपुत्रादिभिर्नरश्रेष्ठ पुनः संगममृच्छति ।। ४४ ।।\nकुरु तस्मान्महाबाहो त्वमेव प्रियदायिनीम् ।।\nउपोष्य इंद्रो विधिवत्सुरामरिचसप्तमीम् ।। ४५ ।।\nसंयोगं कृतवान्वीर सह शच्या विधानतः ।।\nउपोष्यैनां नलश्चापि दमयन्त्या महाबलः ।। ४६ ।।\nरामोऽगात्सीतया सार्धमुपोष्यैनां नराधिप ।। ४७ ।।"
  }
]
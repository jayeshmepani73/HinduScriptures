[
  {
    "text": "सुमन्तुरुवाच\nइत्युक्त्वा भगवान्ब्रह्मा स्त्रीलक्षणमशेषतः ।\nसद्वृत्तं च तथा स्त्रीणां जगाम स निजालयम् । । १\nऋषयश्च तथा जग्मुः स्वानि धिष्ण्यान्यशेषतः ।\nस्त्रीलक्षणं तथा वृत्तं श्रुत्वा कृत्स्नं महीपते । । २\nइत्थं लक्षणसम्पन्नां भार्यां प्राप्य महीपते ।\nकर्तव्यं यद्गृहस्थेन तदिदानीं निबोध मे । । ३\nबैवाहिकाग्नौ कुर्वीत गृह्यं कर्म यथाविधि ।\nपञ्चयज्ञविधानं तु पक्तिं कुर्यात्सदा गृही । ।४\nपञ्च सूना गृहस्थस्य तेन स्वर्गं न गच्छति ।\nकण्डनी पेषणी चुल्ली उदकुम्भीः प्रमार्जनी । । ५\nआसां क्रमेण सर्वासां विशुद्ध्यर्थं  मनीषिभिः ।\nपञ्चोद्दिष्टा महायज्ञाः प्रत्यहं गृहमेधिनाम् । । ६\nअध्यापनं ब्रह्मयज्ञः पितृयज्ञश्च तर्पणम् ।\nहोमो दैवो बलिर्भौमस्तथान्योऽतिथिपूजनम् । ।७\nपञ्चैतान्यो महायज्ञान्न हापयति शक्तितः ।\nस गृहेऽपि वसन्नित्यं सूनोदोर्षैर्न लिप्यते । । ८\nदेवतातिथिभृत्यानां पितॄणामात्मनश्च यः ।\nन निर्वपति पञ्चानामुच्छ्वसन्न च जीवति । । ९\nशतानीक उवाच\nयस्य नास्ति गृहे त्वग्निः स मृतो नात्र संशयः ।\nन स पूजयितुं शक्तो देवादीन्ब्राह्मणोत्तमः । । 1.16.१०\nनिरग्निकस्य विप्रस्य कथं देवादयो द्विज. ।\nप्रीताः स्युः शान्तये तस्य परं कौतूहलं मम । । ११\nसुमन्तुरुवाच\nसाधु पृष्टोऽस्मि राजेन्द्र श्रूयतां परमं वचः।\nअनग्नयस्तु ये विप्रास्तेषां श्रेयोऽभिधीयते । । १२\nव्रतोपवासनियमैर्नानादानैस्तथा १ नृप ।\nदेवादयो भवन्त्येव प्रीतास्तेषां न संशयः । । १३\nविशेषादुपवासेन तिथौ किल महीपते ।\nप्रीता देवादयस्तेषां भवन्ति कुरुनन्दन । । १४\nशतानीक उवाच\nभगवंस्त्वं तिथीन्ब्रूहि तिथीनां च विधिं हि मे ।\nप्राशनं गृह्यधर्मांश्च उपवासविधीनपि । । १५\nमुच्येम येन पापौघात्त्वत्प्रसाद्द्विजोत्तम ।\nसंसाराच्चापि विप्रेन्द्र श्रेयसे जगतस्तथा । । १६\nसुमन्तुरुवाच\nशृणु कौरव कर्माणि तिथिगुह्याश्रितानि तु ।\nश्रुतानि घ्नन्ति पापानि उपोषितफलानि च । । १७\nप्रतिपदि क्षीरप्राशनं द्वितीयायां लवणवर्जनम् ।\nतृतीयायां तिलान्नं प्राश्नीयाच्चतुर्थ्यां क्षीराशनश्च पञ्चम्याम् । ।\nफलाशनः सदा षष्ठ्यां शाकाशनः सप्तम्यां बिल्वाहारोष्टम्यां तु । । १८\nपिष्टाशनो नवम्यामनग्निपाकाहारो दशम्यामेकादश्यां घृताहारो द्वादश्यां पायसाहारः ।\nत्रयोदश्यां गोमूत्राहारश्चतुर्दश्यां यवान्नाहारः । । १९\nकुशोदकप्राशनः पौर्णमास्यां हविष्याहारोऽमावास्यायाम् ।\nएष प्राशनविधिस्तिथीनामेव चानेन विधिना पक्षमेकं यो वर्तयति । । 1.16.२०\nसोऽश्वमेधफलं दशगुणफलमवाप्नोति ।\nस्वर्गे मन्वन्तराणि यावत्प्रतिवसति । । २१\nउपगीयमानोप्सरोगन्धर्वैर्मासत्रयचतुष्टयम् ।\nसोश्वमेधराजसूयानां शतगुणमवाप्नोति । । २२\nस्वर्गे उपगीयमानोप्सरोगन्धर्वैश्चतुर्युगानां दशशतीर्यावत्प्रतिवसति ।\nतथाष्टमासपारणे राजसूयाश्वमेधाभ्यां सहस्रगुणफलमवाप्नोति । । २३\nस्वर्गे चतुर्दश मन्वतराणि यावत्प्रतिवसति ।\nउपगीयमानोप्सरोगन्धर्वैर्य एवं नियममास्थाय वर्षमेकं वर्तयति । । २४\nस सवितुर्लोके कालं मन्वन्तरं प्रतिवसति । । २५\nय एवं नियमान्राजन्नाश्वयुजनवम्यां माघमासस्य सप्तम्यां वैशाखतृतीयायां कार्तिकपौर्णमास्यां तिथिव्रतानि गृदृणाति ब्रह्मचारी गृहस्थो वनस्थो नारी नरो वा शूद्रः प्रयतमानसः दीर्घायुष्यं सवितुः सालोक्यं व्रजति।।२६\nयैश्चापि पुरा राजन्ननेन विधिना एतासु तिथिष्वन्यजन्मान्तरे उपवासविधिः कृतः दानानि दत्तानि विविधप्रकाराणि ब्राह्मणानां तपस्विजनेषु वा । । २७\nत्रिरात्रोपवासिनां तीर्थयात्रातपोगुरुमातापितृशुश्रूशानिरतानां तेषां स्वर्गादिभोगवासनादिहागतानां फलनिष्पत्तिचिह्नानि मनुष्यलोके प्रत्यक्षत एव दृश्यन्ते । । २८\nहस्त्यश्वयानयुग्यधनरत्नकनकहिरण्यकटककेयूरग्रैवेयककटिसूत्रकर्णालङ्कारमुकुटवरवस्त्रवरनारी-वरविलेपनसुरूपगुणदीर्घायुषो विगताधिव्याधयो दानोपवासरतानां फलान्येतानि नृत्यगीत-वादित्रमङ्गलपाठकशब्दैरिहाद्यापि पुण्यकृतो बोध्यमाना दृश्यन्त इति । । २९\nतथाकृतोपवासा अपि हि दृश्यन्ते । । 1.16.३०\nतथा अदत्तदाना अकृतपुण्याश्च प्रत्यक्षत एव दृश्यन्ते । । ३१\nतद्यथा काणकुष्ठिबधिरजडमूकव्यङ्गा रोगदारिद्र्योपसर्गव्याधिहतायुषश्च दृश्यंतेऽद्यापि मानवाः । । ३२\nशतानीक उवाच\nद्विजेन्द्र तिथयः प्रोक्ताः समासेन त्वया बुध ।\nविस्तरेणैव मे भूयः प्रब्रूहि द्विजसत्तम । । ३३\nरहस्यं यत्तिथीनां तु देवानां च विचेष्टितम् ।\nयानीष्टानि च देवानां भोज्यानि नियमास्तथा । । ३४\nतानि मे वद धर्मज्ञ येन पूतो भवेन्वहम् ।\nनिर्द्वन्द्वो हि यथा विप्र लभे यागफलानि तु । । ३५\nसुमन्तुरुवाच\nरहस्यं यत्तिथीनां च भोजनं फलमेव तु ।\nयावच्च येन नियमो विशेषात्स्त्रीजनस्य च । । ३६\nएतत्ते सर्वमाख्यामो रहस्यं तन्निबोध मे ।\nयन्मया नोक्तपूर्वं हि कस्यचित्सुप्रियस्य हि । । ३७\nतत्तेऽहं सम्प्रवक्ष्यामि यस्य देवस्य या तिथिः ।\nदेवतानां रहस्यानि व्रतानि नियमास्तथा । । ३८\nताञ्छृणुष्व महाबाहो गदतो मम नारद ।\nसृष्टिं पूर्वं वदिष्यामि संक्षेपेण तिथिं प्रति । । ३९\nतमोभूतमिदं त्वासीदलभ्यमवितर्कितम् ।\nजगद्ब्रह्मा समागत्यासृजदात्मानमात्मना । । 1.16.४०\nसंभूतात्मैव आत्मासावण्डमध्याद्विनिःसृतः ।\nआत्मनैवात्मनो ह्यण्डं सृष्ट्वा स विभुरादितः । । ४१\nब्रह्मा नारायणाख्योऽसौ सृष्टिं कर्तुं समुद्यतः ।\nताभ्यां सोण्डकपालाभ्यां दिवं भूमिं च निर्ममे । । ४२\nदिशश्चैवोपदिशश्चैव देवादीन्दानवांस्तथा ।\nतिथिं पूर्वामिमां राजंश्चकाराथ विभुः स्वयम् । । ४३\nतिथीनां प्रवरा यस्माद्ब्रह्मणा समुदाहृता ।\nप्रतिपादिता परे पूर्वे प्रतिपत्तेन तूच्यते । । ४४\nअस्मात्पदात्तु तिथयो यस्मात्त्वन्याः प्रकीर्तिताः ।\nअस्यान्ते कथयिष्यामि उपवासविधिं परम् । । ४५\nकार्त्तिक्यां माघसप्तम्यां वैशाखस्य युगादिषु ।\nनियमोपवासं प्रथमं ग्राहयेत विधानवित् १ । । ४६\nयां तिथिं नियमं कर्तुं भक्त्या समनुगच्छति ।\nतस्यां तिथौ विधानं यत्तन्निबोध जनाधिप । । ४७\nयदा तु प्रतिपद्यां वै गृह्णीयान्नियमं नृप ।\nचतुर्दश्यां कृताहारः संकल्पं परिकल्पयेत् । । ४८\nअमावास्यां न भुञ्जीत त्रिकालं स्नानमाचरेत् ।\nपवित्रो हि जपेन्नित्यं गायत्रीं शिरसा सह । । ४९\nअर्चयित्वा प्रभाते तु गन्धमाल्यैर्द्विजोत्तमान् ।\nशक्त्या क्षीरं प्रदद्यात्तु ब्रह्मा मे प्रीयतां प्रभुः । । 1.16.५०\nततो भुञ्जीत गोक्षीरमनेन विधिना नृप ।\nएष एव विधिर्दृष्टः सर्वासु तिथिषु नृप । । ५१\nसंवत्सरगते काले व्रतमेतत्समाप्यते ।\nव्रतांते यत्फलं तस्य तन्निबोध नराधिप । । ५२\nविमुक्तपापः शुद्धात्मा दिव्यदेहस्य देहिनः ।\nब्रह्मा ददाति संतुष्टो विमानमतितेजसम् । ।\nअव्याहतगतिं दिव्यं किन्नराप्सरसैर्युतम् । । ५३\nरमित्वा सुचिरं तत्र दैवतैः सह देववत् ।\nइह चागत्य विप्रत्वं दश जन्मान्यसौ लभेत् । । ५४\nवेदवेदांगविद्यश्च दीर्घायुश्चैव सुप्रभः ।\nभोगी धनपतिर्दाता जायतेऽसौ कृते युगे । । ५५\nविश्वामित्रस्तु राजेन्द्र ब्राह्मणत्वजिगीषया ।\nतपश्चचार विपुलं सन्तापाय दिवौकसाम् । ।\nब्राह्मणत्वं न लेभेऽसौ लेभे विघ्नाननेकशः । । ५६\nततस्तु नियमात्तेषां तिथीनां प्रवरा तिथिः ।\nउपोषिता बहुविधा ज्ञात्वा ब्रह्मप्रियां तिथिम् । । ५७\nततो ददौ ब्रह्मा विश्वामित्राय धीमते ।\nइहैव तेन देहेन ब्राह्मणत्वं सुदुर्लभम् । । ५८\nतिथीनां प्रवरा ह्येषा तिथीनामुत्तमा तिथिः ।\nक्षत्रियो वैश्यशूद्रौ वा ब्राह्मणत्वमवाप्नुयुः । । ५९\nएवं तिथिरियं राजन्कामदा कञ्जजप्रिया ।\nसरहस्या मया प्रोक्ता या नोक्ता यस्य कस्यचित् । । 1.16.६०\nहैहयैस्तालजङ्घैश्च तुरुष्कैर्यवनैः शकैः ।\nउपोषिता इहात्रैव ब्राह्मणत्वमभीप्सुभिः १ । । ६१\nइत्येषा परमा पुण्या शिवा पापहरा तथा ।\nपठितोपासिता राजञ्छ्रद्धया च श्रुता १ तथा । । ६२\nमाहात्म्यं चापि योप्यस्याः शृणुयान्मानवो नृप ।\nऋद्धिं वृद्धिं तथा कीर्तिं शिवं चाप्य दिवं व्रजेत् । । ६३\nइति श्रीभविष्ये महापुराणे शतार्द्धसाहस्र्यां संहितायां ब्राह्मे पर्वणि प्रतिपत्कल्पवर्णनं\nनाम षोडशोऽध्यायः । १६ ।"
  }
]
[
  {
    "text": "शतानीकउवाच\nसद्वृत्तं श्रोतुमिच्छामि देवस्त्रीणां सुविस्तरात् ।\nउत्तमाधममध्यं च सम्बन्धे स्त्रीकृते यथा । । १\nसुमन्तुरुवाच\nशतानीक महाबाहो ब्रह्मलोके पितामहः ।\nउक्त्वा स लक्षणं स्त्रीणां सद्वृत्तं चोक्तवान्पुनः १ । । २\nयथोक्तं ब्रह्मणां तेषामृषीणां कुरुनन्दन ।\nस प्रेयो वचनं श्रुत्वा ब्रह्मा वचनमब्रवीत् । । ३\nशृणुध्वं द्विजशार्दूलाः स्त्रीणां सद्वृत्तमादितः ।\nवक्ष्ये युष्मानशेषं वै लोकानुग्रहकाम्यया । । ४\nत्रिवर्गप्राप्तये वक्ष्ये स्त्रीवृत्तं गृहमेधिनाम् ।\nप्राग्विद्यादीनुपादाय तैरर्थांश्च यथाक्रमम् । ।\nविन्देत सदृशीं भार्यां शास्त्रदृष्टेन कर्मणा । । ५\nगृहाश्रमो हि निःस्वानां महत्येषा विडम्बना ।\nतस्मात्पूर्वमुपादेयं वित्तमेव गृहैषिणा । । ६\nवरं सोढा मनुष्येण तीव्रा नरकवेदना ।\nन त्वेव च गृहे दृष्टं पुत्रदारक्षुधार्दितम् । । ७\nअसम्भवे शिशुं दृष्ट्वा रुदन्तं प्रार्थनापरम् ।\nवज्रसारमयं मन्ये हदयं यन्न दीर्यते । । ८\nसाध्वीं भार्यां प्रियां दृष्ट्वा कुचैलां क्षुत्कृशीकृताम् ।\nअस्य दुःखस्य तन्नास्ति सुखं यत्समतां व्रजेत् । । ९\nरूक्षान्विवर्णान्क्षुधितान्भूमिप्रस्तरशायिनः ।\nपुत्रदारान्निजान्दृष्ट्वा किमकार्यं भवेन्नृणाम् । । 1.6.१०\nबाहूत्तरीयं क्षुत्क्षामं दृष्ट्वा दीनमुखं सुतम् ।\nमृत्युरेवोत्सवः पुंसां व्यसनं जीवितं द्विजाः । । ११\nपरिसीदत्स्वपत्येषु दृष्ट्वा दीनमुखो प्रियाम् ।\nवज्रकार्यशरीरास्ते ये न यान्ति सहस्रधा । । १२\nतस्मादर्थविहीनस्य पुंसो दारपरिग्रहात् ।\nकुतस्त्रिवर्ग संसिद्धिर्यातनैव हि तस्य सा । । १३\nअभार्यस्याधिकारोऽस्ति न द्वितीयाश्रमे यथा ।\nतद्वदर्थविहीनानां सर्वत्र नाधिकरिता । । १४\nकेचित्त्वपत्यमेवाहुस्त्रिवर्गावाप्तिसाधनम् ।\nपुंसामर्थः कलत्रं च येऽन्ये नीतिविदो विदुः । । १५\nधर्मोऽपि द्विविधो यस्मादिष्टापूर्तक्रियात्मकः ।\nस च दारात्मकः सर्वं ज्ञेयमर्थैकसाधनम् । । १६\nनिजेनापि १ दरिद्रेण लोको लज्जति बन्धुना ।\nपरोऽपि हि मनुष्याणामैश्वर्यात्स्वजनायते । । १७\nन दरिद्रं समीपेऽपि स्थितवन्तं प्रपश्यति ।\nदूरस्थमपि वित्ताढ्यमादराद्भजते जनः । । १८\nतस्मात्प्रयत्नतः पूर्वमर्थमेव प्रसाधयेत ।\nस हि मूलं त्रिवर्गस्य गुणानां गौरवस्य च । । १९\nसर्वेऽपि हि गुणा विद्याकुलशीलादयो नृणाम् ।\nसन्ति तस्मिन्नसन्तोऽपि सन्ति सन्तोऽपि नासति । । 1.6.२०\nशास्त्रं शिल्पं कलाः कर्म यच्चान्यदपि चेष्टितम् ।\nसाधनं सर्वमर्थानामर्था धर्मादिसाधनाः । । २१\nसाधनानां त्रिवर्गोऽस्ति तं विना केवलं नृणाम् ।\nअजागलस्तनस्येव निधनायैव संभवः । । २२\nप्राक्पुण्यैर्विपुला सम्पद्धर्मकामादिहेतुजा ।\nभूयो धर्मेण सामुत्र तया३ ताविति ४ च क्रमः. । । २३\nएकचक्रकमेतद्धि प्रोक्तमन्योन्यहेतुकम् ।\nपूर्वपश्चिमबाहुभ्यामुत्तराधरमध्यमाः । । २४\nविज्ञाय मतिमानेवं यस्त्रिवर्गं निषेवते ।\nसंख्याशतसमायुक्तैरवाप्नोत्युत्तरोत्तरम् । । २५\nनाभार्यस्याधिकारोऽस्ति त्रिवर्गे निर्धनस्य वा ।\nना भार्यायामतः पूर्वमर्थमैव प्रसाधयेत् । । २६\nतस्मात्क्रमागतैरर्थेः स्वयं वाधिगतैर्युतः ।\nक्रियायोग्यैः समर्थश्च कुर्याद्दारपरिग्रहम् । । २७\nअनुरूपे कुले जातां श्रुतवित्तक्रियादिभिः ।\nलभेतानिन्दितां कन्यां मनोज्ञां धर्मसाधनाम् । । २८\nपुमानर्धपुमांस्तावद्यावद्भार्यां न विदन्ति ।\nतस्माद्यथाक्रमं काले कुर्याद्दारपरिग्रहम् । । २९\nएकचक्रो रथो यद्वदेकपक्षो यथा खगः ।\nअभार्योऽपि १नरस्तद्वदयोग्यः सर्वकर्मसु । । 1.6.३०\nपत्नीपरिग्रहाद्धर्मस्तथार्थो बहुलाभतः ।\nसत्प्रीतियोगात्कामोऽपि त्रयमस्यां विदुर्बुधाः । । ३१\nत्रिधा विवाहसम्बन्धो हीनतुल्याधिकैः सह ।\nतुल्यैः सह समस्तेषामितरौ नीचमध्यमौ । । ३२\nअसमैर्निन्द्यते सद्भिरुत्तमैः परिभूयते ।\nतुल्यैः प्रशस्यते यस्मात्तस्मात्साधुतमो मतः । । ३३\nकृत्वैवाधिकसम्बन्धमपमानं समश्नुते ।\nन चैषामानतिं गच्छेन्नैव नीचैः सहेष्यते२ । । ३४\nउत्तमोऽपि च सम्बन्धो नीचैस्तत्समतां व्रजेत् ।\nअतस्तं वर्जयेद्धीमान्निन्दितं सदृशोत्तमैः । । ३५\nविजातीयैश्च सम्बन्धं सहेच्छन्ति न सूरयः ।\nउभयोर्भ्रश्यते तेन यथा कोकिलया शुकः । । ३६\nतद्भाति कुलबाह्यत्वादवश्यं चावमानतः ।\nप्रतिपत्तेरशक्यत्वाच्चोत्तमोऽपि न शस्यते । । ३७\nएकेऽपि परिहर्तव्या अन्ये परिहरन्त्युत ।\nतस्माद्द्वावपि नैवेष्टौ सम्बन्धावधमोत्तमौ । । ३८\nएकपात्रादिभिर्येषामुपचारैः परस्परम् ।\nप्रत्यहं वर्धते स्नेहः सम्बन्धः सोऽभिधीयते । । ३९\nयत्रावाहविवाहादावन्योऽन्याः प्रतिपत्तयः ।\nस्पर्धयैव प्रवर्धन्ते तं सम्बन्धं विदुर्बुधाः । । 1.6.४०\nय्यसनेऽभ्युदये वापि येषां प्राणैर्धनैरपि ।\nसहैकप्रतिपत्तित्वं सम्बन्धानां स उत्तमः । । ४१\nस्नेहव्यक्तौ मनुष्याणां द्वावेव निकषोपलौ ।\nतथा कृतज्ञतायां च व्यसनाभ्युदयागमौ । ।४२\nस च स्नेहो नृणां प्रायः समेष्वेव१ हि दृश्यते ।\nसाम्यं चाप्युपगन्तव्यं वित्तशीलकुलादिभिः । ।४ ३\nतस्माद्विवाहसम्बन्धं संख्यमेकान्तकारिणाम् ।\nसदृशैरेव कुर्वीत नोत्तमेनाप्यनुत्तमैः२ । । ४४"
  }
]
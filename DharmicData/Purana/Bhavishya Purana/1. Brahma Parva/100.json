[
  {
    "text": "ब्रह्मोवाच\nया तु मार्गशिरे मासि शुक्लपक्षे तु सप्तमी ।\nनन्दा सा कथिता वीर सर्वानन्दकरी शुभा । । १\nपञ्चम्यामेकभक्तं तु षष्ठ्यां नक्तं प्रकीर्तितम् ।\nसप्तम्यामुपवासं तु कीर्तयन्ति मनीषिणः । । २\nपारणान्यत्र वै त्रीणि शंसन्तीह मनीषिणः ।\nमालतीकुसुमानीह सुगन्धं चन्दनं तथा । । ३\nकर्पूरागरुसम्मिश्रं धूपं चात्र विनिर्दिशेत् ।\nदध्योदनं सखण्डं च नैवेद्यं भास्करप्रियम् । । ४\nतमेव दद्याद्विप्रेभ्योऽश्नीयाच्च तदनु स्वयम् ।\nधूपार्थं भास्करस्यैष प्रथमे पारणे विधिः । । ५\nपलाशपुष्पाणि विभो धूपो यः शक्य एव च ।\nकर्पूरं चन्दनं कुष्ठमगुरुः सिह्लकं तथा । । ६\nसग्रन्थि वृषणं भीम कुंकुमं गृञ्जनं तथा ।\nहरीतकी तथा भीम एष पक्षक उच्यते । । ७\nधूपः प्रबोध आदिष्टो नैवेद्यं खण्डमण्डकाः ।\nकृष्णागरुः सितं कञ्जं बालकं वृषणं तथा । । ८\nचंदनं तगरो मुस्ता प्रबोधशर्करान्विता ।\nभोजयेद्ब्राह्मणांश्चापि खण्डखाद्यैर्गणाधिप । ।\nनिम्बपत्रं तु सम्प्राश्य ततो भुञ्जीत वाग्यतः । । ९\nपारणस्य द्वितीयस्य विधिरेष प्रकीर्तितः । । 1.100.१०\nनीलोत्पलानि शुभ्राणि धूपं गौग्गुलमाहरेत् ।\nनैवेद्यं पायसं देयं१ प्रीतये भास्करस्य तु । । ११\nविलेपनं चन्दनं तु प्राशने विधिरुच्यते ।\nतृतीयस्यापि ते वीर कथितो विधिरुत्तमः । । १२\nशृणु नामानि देवस्य पावनानि नृणां सदा ।\nविष्णुर्भगस्तथा धाता प्रीयतामुद्गिरेच्च वै । । १३\nअनेन विधिना यस्तु कुर्यात्प्रयतमानसः ।\nसकामानिह सम्प्राप्य नन्दते शाश्वती समाः । । १४ ।\nततः सूर्यसदो गत्या नन्दते नन्दवर्धन ।\nएषा तु नन्दजननी तवाख्याता भया शिव । । १५\nयामुपोष्य ततो भुक्त्वा नन्दते हंसमाप्य वै । । १६"
  }
]
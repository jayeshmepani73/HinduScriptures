[
  {
    "text": "ब्रह्मोवाच\nयश्च देवालयं भक्त्या भानोः कारयते स्थिरम् ।\nस सप्त पुरुषांल्लोकान्भानोर्नयति मानवः । । १\nयावन्त्यब्दानि देवार्चा रवेस्तिष्ठति मन्दिरे ।\nतावद्वर्षसहस्राणि सूर्यलोके स मोदते । । २\nदेवार्चा लक्षणोपेता यद्गृहे सन्ततो विधिः ।\nनिष्कामं वा मनो यस्य स याति रविसाम्यताम् । । ३\nपुष्पाण्यतिसुगन्धीनि मनोज्ञानि च यः पुमान् ।\nप्रयच्छति हि देवेशं तद्भावगतमानसः । ।४\nधूपांश्च विविधांस्तांस्तान्गन्धाढ्यं चानुलेपनम् ।\nदीपबल्युपहाराश्च यच्चाभीष्टमथात्मनः । । ५\nनरः सोऽनुदिनं यज्ञात्प्राप्नोत्याराधनाद्रवे ।\nयज्ञेशो भगवान्भानुर्मखैरपि च तोष्यते । । ६\nबहूपकरणा यज्ञा नानासम्भारविस्तराः ।\nप्राप्यन्ते३ तैर्धनयुतैर्मनुष्यैर्लोकसञ्चयैः ।। ७\nभक्त्या तु पुरुषैः पूजा कृता दूर्वांकुरैरपि ।\nरवेर्ददाति हि फलं सर्वयज्ञैः सुदुर्लभम् । । ८\nयानि पुष्पाणि भक्ष्याणि धूपगन्धानुलेपनम् ।\nदयितं भूषणं यच्च रक्तके चैव वाससी । । ९\nयानि चाभ्युपहाराणि भक्ष्याणि च फलानि च ।\nप्रयच्छ तानि देवेश भवेथाश्चैव तन्मनाः । । 1.103.१०\nआद्यं तं यज्ञपुरुषं यथाशक्त्या प्रसादय ।\nआराध्य स्थापितं देवं तस्मिन्नेव नरालये । । ११\nपुष्पैस्तीर्थोदकैर्गन्धैर्मधुना सर्पिषा तथा ।\nक्षीरेण स्नापयेद्देवं चित्रभानुं दिवाकरम्१। । १२\nदधिक्षीरह्रदान्याति स्यर्गलोकान्मधुच्युतान् ।\nप्रयास्यति यदुश्रेष्ठ निर्वृतिं वापि शाश्वतीम् । । १३\nस्तोत्रैर्गीतैस्तथा वाद्यैर्ब्राह्मणानां च तर्पणैः ।\nमनसश्चैकतायोगादाराधय विभावसुम् । । १४\nआराध्य तं विदेहानां पुरुषाः सप्तसप्ततिः ।\nहैहयानां च पञ्चाशदमृतत्वं समागताः । । १५\nस त्वमेभिः प्रकारैस्तमुपवासैस्तु भास्करम् ।\nसन्तोषय हि तुष्टोऽसौ भानुर्भवति शान्तिदः । । १६\nकृष्ण उवाच २\nउपवासैश्चित्रभानुः कथं तुष्टः प्रजायते ।\nपरिचर्या कथं कार्या या कार्या चोपवासिना । । १७\nयद्यत्कार्यं यदा चैव भानोराराधनं नरैः ।\nतत्सर्वं विस्तराद्ब्रह्मन्यथावद्वक्तुमर्हसि । । १८\nब्रह्मोवाच\nस्मृतः सम्पूजितो धूपपुष्पाद्यैः स सदा रविः ।\nभोगिनामुपकाराय किं पुनश्चोपवासिनाम् । । १९\nउपावृत्तस्तु पापेभ्यो यस्तु वासोगुणैः सह ।\nउपवासः स विज्ञेयः सर्वभोगविवर्जितः । । 1.103.२०\nएकरात्रं द्विरात्रं वा त्रिरात्रमथ वा हरे ।\nउपवासी रविं यस्तु भक्त्या ध्यायति मानवः । । २१\nतन्नामयाजी तत्कर्मरतस्तद्गतमानसः ।\nनिष्कामः पूजयित्वा तं परं ब्रह्माधिगच्छति । । २२\nयश्च काममभिध्याय भास्करार्पितमानसः ।\nउपोषति तमाप्नोति प्रसन्ने तु वृषध्वजे । । २३\nश्रीकृष्ण उवाच\nब्राह्मणैः क्षत्रियैर्वैश्यैः शूद्रैः स्त्रीभिस्तथा विभो ।\nसंसारगर्तपङ्कस्थैः सुगतिः प्राप्यते कथम् । । २४\nब्रह्मोवाच\nअथाराध्य जगन्नाथं भास्करं तिमिरापहम् ।\nनिर्व्यलीकेन चित्तेन प्रयास्यति च सद्गतिम् । । २५\nविषयाग्राहवैषम्यं न चित्तं भास्करार्पणम् ।\nस कथं पाप कर्ता वै नरो यास्यति सद्गतिम् । । २६\nयदि संसारदुःखार्तः सुगतिं गन्तुमिच्छसि ।\nतदाराधय सर्वेशं१ ग्रहेशं लोकपूजितम् । । २७\nपुष्पैः सुगन्धैर्हद्यैश्च धूपैः सागुरुचन्दनैः ।\nवासोविभूषणैर्भक्ष्यैरुपवासपरायणः । । २८\nयदि संसारनिर्वेदादभिवाच्छसि सद्गतिम् ।\nतदाराधय कालेशं यच्चेष्टं तव चेतसा । । २९\nपुष्पाणि यदि तेन स्युः शस्तं पादपपल्लवैः ।\nदूर्वांकुरैरपि कृष्ण तदभावेऽर्चयेद्रविम् । । 1.103.३०\nपुष्पपत्राम्बुभिर्धूपैर्यथाविभवमात्सनः ।\nपूजितस्तुष्टिमतुलां भक्त्या यात्येकचेतसाम् । । ३१\nयः सदायतने भानोः कुर्यात्सम्मार्जनं नरः ।\nस पांसुदेहसंयोगात्सर्वपापैः प्रमुच्यते । । ३२\nयावत्यः पांसुकणिका मार्ज्यन्ते भास्करालये ।\nदिनानि दिवि दिव्यानि तावन्ति मोदते नरः । । ३३\nसबाह्याभ्यन्तरं वेश्म मार्जते भास्करस्य यः ।\nस बाह्याभ्यन्तरस्तस्य कायो निष्कल्मषो भवेत् । । ३४\nयश्चानुलेपनं कुर्याद्भानोरायतने नरः ।\nस हेलिलोकमासाद्य मोदते गोगते हरौ । । ३५\nमृदा वा मृद्विकारैर्वा वर्णकैर्गोमयेन वा ।\nअनुलेपनकृद्भक्त्या नरो गोपतिमाप्नुयात् । । ३६\nउदकाभ्युक्षणं भानोर्यः करोति तथाक्षये ।\nस गच्छति नरः कृष्ण यत्रास्ते गोपतिः सदा । । ३७\nपुष्पप्रकरमत्यर्थं सुगन्धं भास्करालये ।\nअनुलिप्ते नरो दद्यात्पूषोत्तरगृहं व्रजेत् । । ३८\nविमानवरमभ्येति सर्वरत्नमयं दिवि ।\nसम्प्राप्नोति नरो दत्त्वा दीपकं भास्करालये । । ३९\nयस्तु सम्वत्सरं पूर्णं तिलपात्रप्रदो नरः ।\nध्वजं च भास्करे दद्यात्सममत्र फलं लभेत्१ । । 1.103.४०\nविधुनोत्यतिवातेन दातुरज्ञानतः कृतम् ।\nपापं दातुर्गृहे भानुर्दिवारात्रौ न संशयः । । ४१\nगीतवाद्यादिर्भिर्देवं य उपास्ते विभावसुम् ।\nगन्धर्वनृत्यैर्वाद्यैश्च विमानस्थो निषेव्यते । । ४२\nजातिस्मरत्वं वृद्धिं च ततस्तु परमां गतिम् ।\nप्राप्नोति हेलेरायतने पुण्याख्यानकथाकरः । । ४३\nतस्मात्कुर्यात्प्रयत्नेन पूजयेद्वापि वाचकम् ।\nनान्यत्प्रीतिकरं भानोः पुण्याख्यानादृते क्वचित् । । ४४\nएकोऽपि हेलेः सुकृतः प्रणामो दशाश्वमेधावभृथेन तुल्यः ।\nदशाश्वमेधी पुनरेति जन्म हेलिप्रणामी न पुनर्भवाय । । ४५\nएवं१ देवेश्वरो भक्त्या येन भानुरुपासितः ।\nस प्राप्नोति गतिं श्लाघ्यां यामिच्छति च चेतसा । ।४ ६\nतमाराध्य मया प्राप्तं ब्रह्मत्वं लोकपूजितम् ।\nसौरेर्यथेप्सितं प्राप्तं त्वया तस्मात्पुरानघ । । ४७\nब्रह्महत्याभिभूतस्तु गोश्रुताभरणो हरः ।\nतमाराध्य रविं भक्त्या मुक्तोऽसौ ब्रह्महत्यया । ।४८\nदेवत्वं मनुजैः कैश्चिद्गन्धर्वत्वं तथा परैः ।\nविद्याधरत्वमपरैरेवाप्तं हि दिवाकरात् । । ४९\nलेखः क्रतुशतेनेशमाराध्यैनं दिवाकरम् ।\nइन्द्रत्वमगमत्तस्मान्नान्यः पूज्यो दिवाकरात् । । 1.103.५०\nदेवेभ्योऽप्यतिपूज्यस्तु स्वगुरुर्ब्रह्मचारिणा ।\nतस्मात्स यज्ञपुरुषो विवस्वान्पूज्य एव हि । । ५१\nस्त्रियाश्च भर्तारमृते पूज्योऽत्यन्तं विभावसुः ।\nभर्तुर्गृहस्थस्य सतः पूज्यो गोपतिरंशुमान् । । ५२\nवैश्यानामपि चाराध्यस्तपोभिस्तमनाशनः ।\nध्येयः परिव्राजकानां सदा देवो विभावसुः । । ५३\nएवं सर्वाश्रमाणां हि चित्रभानुः परायणम् ।\nसर्वेषां चैव वर्णानां तमाराध्याप्नुयाद्गतिम् । । ५४"
  }
]
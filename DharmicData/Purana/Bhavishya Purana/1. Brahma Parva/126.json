[
  {
    "text": "सुमन्तुरुवाच\nआकाशं खं दिशो व्योम अन्तरिक्षं नभोऽम्बरम् ।\nपुष्करं गगनं मेरुर्विपुलं च बिलं तथा । । १\nआपोछिद्रं तथा शून्यं तमो वै रोदसी तथा ।\nनामान्येतानि ते व्योम्नः कीर्तितानि महीपते । । २\nलवणक्षीरदध्यम्लघृतमध्विक्षवस्तथा ।\nस्वादूदकश्च सप्तैते समुद्राः परिकीर्तिताः । । ३\nहिमवान्हेमकूटश्च निषधो नील एव च ।\nश्वेतश्च शृङ्गवांश्चैव षडेते वर्षपर्वताः । ।४\nमध्यसंस्थस्तथैतेषां महाराजतपर्वतः ।\nमाहेन्द्री चाप्यथाग्नेयी याम्या च नैर्ऋती तथा । । ५\nवारुणी चाथ वायव्या सौम्यैशानी तथैव च ।\nएताः पुर्यस्तु देवानां तथोपरि समाश्रिताः । । ६\nपृथिव्यां तु स्थितो वीर लोकालोकस्तु पर्वतः ।\nततश्चण्डकपालं तु तस्मात्तत्परतस्तु यः । । ७\nततोऽग्निर्वायुराकाशं ततो भूतादिरुच्यते ।\nततो महानहङ्कारः प्रकृतिः पुरुषस्ततः । । ८\nपुरुषादीश्वरो श्रेय ईश्वरेणाव्रृतं जगत् ।\nईश्वरो भगवन्भानुस्तेनेदं पूरितं जगत् । । ९\nसहस्रांशुर्महातेजाश्चतुर्बाहुर्महाबलः ।\nऊर्ध्वमप्यथ लोकास्तु प्राङ्मया ये प्रकीर्तिताः । । 1.126.१०\nभूयस्तान्सम्प्रवक्ष्यामि अण्डावरणकारकान् ।\nभूर्लोकस्तुभुवर्लोकस्तृतीयः परिकीर्तितः । । ११\nमहर्जनस्तपः सत्यः सप्तलोकाः प्रकीर्तिताः ।\n१ततस्तवंडकपालं तु तस्माच्च परस्तपः । । १२\nततोऽग्निर्वायुराकाशं ततो भूतादिरुच्यते ।\nततो महान्प्रधानश्च प्रकृतिपुरुषस्ततः । । १३\nपुरुषादीश्वरो ज्ञेय ईश्वरेणावृतं जगत् ।\nभूमेरधस्तात्सप्तैव लोकानभिमताञ्छृणु । । १४\nतलं सुतलपाताले तलातलं तथातलम् ।\nवितलं च कुरुश्रेष्ठ सप्तमं च रसातलम् । । १५\nततोऽग्निर्वायुराकाशं ततो भूतादिरुच्यते ।\nततो महान्प्रधानश्च प्रकृतिः पुरुषस्ततः । । १६\nपुरुषादीश्वरो ज्ञेय ईश्वरेणावृतं जगत् ।\nएवं मेरोः प्रमाणं तु सर्वमेतत्प्रकीर्तितम् । । १७\nचतुरस्रश्चतुः शृंगः स मेरुः काञ्चनः शुभः ।\nपृथिव्यां संस्थितो मध्ये सिद्धगन्धर्वसेवितः । । १८\nचतुर्भिः काञ्चनैः शृंगैर्दिव्यैर्दिवमिवोल्लिखन् ।\nयोजनानां सहस्राणि चतुराशीतिरुच्छ्रितः । । १९\nप्रविष्टः षोडशाधस्तादष्टविंशतिविस्तृतः ।\nविस्तारस्त्रिगुणश्चास्य परिणाहस्ततः स्मृतः । । 1.126.२०\nतस्य सौमनसं नाम शृंगमेकं तु काञ्चनम् ।\nद्वितीयं पद्मरागाभं ज्योतिष्कं नाम नामतः । । २१\nतृतीयं नामतश्चित्रं सर्वदेवमयं शुभम् ।\nचतुर्थं राजतं शुक्लं चन्द्रौजस्कमिति स्मृतम् । । २२\nयत्तु सौमनसं नाम शृंगं गाङ्गेयमुच्यते ।\nतदेव चोदयो नाम्ना यत्रोद्यन्दृश्यते रविः । । २३\nउत्तरेण परिक्रम्य जम्बूद्वीपं दिवाकरः ।\nदृश्यो भवति भूतानां शिखरं च समास्थितः । । २४\nकाञ्चनस्य च शैलस्य तेजसार्कस्य चाहृते ।\nउभे सन्ध्ये प्रकाशेते आताम्रे पूर्वपश्चिमे । । २५\nशृंगे सौमनसे सूर्य उत्तिष्ठत्युत्तरायणे ।\nज्योतिषे दक्षिणे चापि विषुवे मध्यतस्तयोः । । २६\nईशेन्द्रोद्रिश्च ऐशान्यां तत्राग्निः पूर्वदक्षिणे ।\nनैर्ऋतेऽपि ततो ज्ञेयो वायव्ये मरुतस्तथा । । २७\nमध्ये तु कंजजः साक्षाद्ग्रहा ज्योतींषि चैव हि ।\nआदित्यस्तेन रूपेण तस्मिन्व्योम्नि प्रतिष्ठितः । । २८\nइदं देवमयं व्योम तथा लोकमयं स्मृतम् ।\nपूर्वकोणस्थिते शृंगे स्थितः शुक्रो महीपते । । २९\nहेलिजश्चापरे ज्ञेयो धननाथस्तथापरे ।\nसोमश्चापि चतुर्थे तु स्थितः शृंगे जनाधिप । । 1.126.३०\nमध्ये केशास्थितो राजन्हुङ्कारश्च पिनाकिनः ।\nशृंगे पूर्वोत्तरे राजन्स्थितो देवो विधुक्षये१ । । ३१\nततः स्थितो महादेवो गोपतिर्लोकपूजितः ।\nपूर्वाग्नेयीस्थिते शृंगे स्थितो वै शाण्डिलः सुतः । । ३२\nततः स्थितो महातेजाः कीनाशो हेलिनन्दनः ।\nस्थितो वै नैर्ऋते शृंगे विरूपाक्षो महाबलः । । ३३\nतस्मादनन्तरो देवः स्थितो वै यादसां पतिः ।\nततः स्थितो महातेजा वीर मित्रो महाबलः । । ३४\nवायव्यं शृंगमाश्रित्य सर्वदेवनमस्कृतम् ।\nततः स्थितो दशबलो नरमारुह्य भारत । । ३५\nब्रह्मा मध्ये स्थितो देवो ह्यनन्तश्चाध एव हि ।\nउपेन्द्रशङ्करौ देवौ ब्रह्मणोऽन्ते समास्थितौ । । ३६\nएष मेरुस्तथा व्योम एष धर्मश्च पठ्यते ।\nसर्वदेवमयश्चायं मेरुर्व्योम इति स्मृतः । । ३७\nतथा वेदमयश्चापि पठ्यते नात्र संशयः ।\nशृंगाणि वेदाश्चत्वारः पूर्वशृंगादयो विदुः । । ३८"
  }
]
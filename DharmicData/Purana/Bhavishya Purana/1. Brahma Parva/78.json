[
  {
    "text": "नारद उवाच\nतुल्यं युगसहस्रस्य नैशं कालमुपास्य सः ।\nशर्वर्यन्ते प्रकुरुते ब्रह्मत्वं सर्गकारणात् । । १\nसलिलेनाप्लुतां भूमि दृष्ट्वा कार्यं विचिन्त्य सः ।\nभूत्वा स तु वराहो वै अपः संविशते प्रभुः । । २\nसञ्चित्यैवं स देवेशो भूमेरुद्धरणे क्षमः ।\nमहीं महार्णवे मग्नामुद्धर्तुमुपचक्रमे । । ३\nउत्तिष्ठतस्तस्य जलार्द्रकुक्षेर्महावराहस्य महीं विधार्य ।\nविधुन्वतो वेदमयं शरीरं रोमान्तरस्था मुनयो १जपन्ति । । ४\nउद्धृत्योर्वीं स सलिलात्प्रजासर्गमकल्पयत् ।\nमनसा जनयामास पुत्रानात्मसमाञ्छुभान् । । ५\nभृग्वङ्गिरसमत्रिं च पुलस्त्यं पुलहं कतुम् ।\nमरीचिमथ दक्षं च वशिष्ठं नवमं तथा । । ६\nनव प्रजापतीन्सृष्ट्वा ततः स पुरुषोत्तमः ।\nप्रादुर्भूतोऽदितेः पुत्रः प्रजानां हितकाम्यया । । ७\nमरीचात्कश्यपं २पुत्रं यं वेधा जनयज्जले ।\nप्रजापतीनां दशमं तेजसा ब्रह्मणः समम् । । ८\nवृक्षकन्याऽदितिर्नाम्ना पत्नी सा कश्यपस्य तु ।\nअण्डं सा जनयामास भूर्भुवःस्वस्त्रिसंयुतम् । । ९\nतत्रोत्पन्नः सहस्रांशुर्द्वादशात्मा दिवाकरः ।\nनवयोजनसाहस्रो विस्तारोऽस्य महात्मनः । ।\nविस्तारास्त्रिगुणश्चास्य परिणाहो विभावसोः । । 1.78.१०\nयथापुण्यं कदम्बस्य समन्तात्केशरैर्वृतम् ।\nतथैव तेजसां गोलं समन्ताद्रश्मिभिर्वृतम् । । ११\nसहस्रशीर्षा पुरुषो ब्राह्म योगमुदाहरन् ।\nतैजसस्य च गोलस्य स तु मध्ये व्यवस्थितः । । १२\nआदत्ते स तु रश्मीनां सहस्रेण समन्ततः ।\nअपो नदीसमुद्रेभ्यो ह्रदकूपेभ्य एव च । । १३\nसौरी प्रभा या देवस्य अस्तं याते दिवाकरे ।\nअग्निमाविशते रात्रौ तस्माद्दूरात्प्रकाशते१ । । १४\nउदिते च ततः सूर्ये तेज आग्नेयमाविशत् ।\nपादेन तेजसश्चाग्नेस्तस्मात्स तपते रविः । । १५\nप्रकाशत्वं तथोष्णत्वं सूर्येऽग्नौ च प्रकीर्तिते ।\nपरस्परानुप्रवेशादाप्यायेते दिवानिशम् । । १६\nव्यापकत्वं च रश्मीनां नामानि च निबोध मे ।\nहेतयः किरणा गावो रश्मयोऽथ गभस्तयः । । १७\nअभीषवो घनं चोस्रा वसवोऽथ मरीचयः ।\nनाड्यो दीधितयः साध्या मयूखा भानवोंशवः । । १८\nसप्तार्चयः सुपर्णाश्च कराः पादास्तथैव च ।\nएषां तु नाम्नां रश्मीनां पर्याया विंशतिः स्मृताः । । १९\nचन्दनादीनि वक्ष्यामि नामान्येषां पृथक्पृथक् ।\nसहस्रं तात कथितं शीतवर्षोष्णनिःश्रवम् । । 1.78.२०\nतेषां चतुःशतं नाड्यो वर्षंते चित्रमूर्तयः ।\n२चन्दनाच्चैव मन्दाश्च कोतनामानुमास्तथा । ।\nअमृता नाम ते सर्वे रश्मयो वृष्टिहेतवः । । २१\nहिमोद्वहास्तु तत्रान्ये रश्मयस्त्रिशतं स्मृताः ।\nचन्द्रास्ते नामतः सर्वे पीतास्ते तु गभस्तयः । । २२\nसौम्येशाश्चैव१ वामश्च ह्लादिनो हिमसर्जनाः ।\nशुक्लाश्च ककुभश्चैव गावो विश्वभृतस्तथा । । २३\nशुक्लास्ते नामतः सर्वे त्रिशतं धर्मसर्जनाः ।\nसमं बिभ्रति ते सर्वे मनुष्या देवतास्तथा । । २४\nमनुष्यानोषधीभिस्तु स्वधया च पितॄनपि ।\nअमृतेन सुरान्सर्वांस्त्रयस्त्रिभिरतर्पयन् । । २५\nवसन्ते चैव ग्रीष्मे च शतैः स तपते त्रिभिः ।\nवर्षाशरत्सु चैवेशस्तपते सम्प्रवर्षते । । २६\nहेमन्ते शिशिरं चैव हिमोत्सर्गं च स त्रिभिः ।\nओषधीषु बलं धत्ते स्वधायां च स्वधां पुनः । ।\nअमरेष्वमृतं सूर्यस्त्रयं त्रिषु नियच्छिति । । २७\nकालोग्निर्वत्सरश्चैव द्वादशात्मा प्रजापतिः ।\nतपत्येषु सुरश्रेष्ठस्त्रींल्लोकान्सचराचरान् । । २८\nएष ब्रह्मा तथा विष्णुरेष एव महेश्वरः ।\nऋचो यजूंषि सामानि एष एव न संशयः । । २९\nऋचाभिः स्तूयते पूर्वं मध्याह्ने यजुर्भिः सदा ।\nसामभिस्त्वपराह्णेषु महेशानः प्रपूज्यते । । 1.78.३०\nपूज्यमानस्तु नित्यं वै तपत्येष दिवस्पतिः ।\nसदैष तेजसां राशिर्दीप्तिमान्सर्वलोकगः । । ३१\nपार्श्वतोर्ध्वमधश्चैव तापयत्येष सर्वतः ।\nब्रह्मविष्णुमहेशानैः पूज्यमानस्तु नित्यशः । । ३२\nयथा सर्वगतो वायुर्वहमानस्तु तिष्ठति ।\nतद्वत्सहस्रकिरणो ग्रहराजो दिवस्पतिः । । ३३\nसूर्यो गोभिर्जगत्कृत्स्नमादीपयति सर्वशः ।\nत्रीणि रश्मिशतान्यस्य भूर्लोकं द्योतयन्ति वै । । ३४\nत्रीणित्रीणि तथा चान्यौ द्वौ लोकौ तापयन्त्युत ।\nशतं चापि अधस्तात्तु पातालं तापयन्त्युत । । ३५\nइत्येतन्मण्डलं शुक्लं भास्वरं हेलिसंज्ञितम्१ ।\nनक्षत्रग्रहसोमानां प्रतिष्ठायोनिरेव च । ।\nविधुऋक्षग्रहाः सर्वे विज्ञेयाः सूर्यसभ्भवाः । । ३६\nरवेः करसहस्रं यत्प्राङ्मया समुदाहृतम् ।\nतेषां श्रेष्ठाः पुनः सप्त रश्मयो ग्रहसंज्ञिताः । । ३७\nसुषुम्णो हरिकेशश्च विश्वकर्मा तथैव च ।\nसूर्यश्चैवापरो रश्मिर्नाम्ना विष्णुरिति२ स्मृतः । । ३८\nससत्त्वः सर्वबन्धुस्तु जीवायति च वै जगत् ।\nसप्तजः प्रथमस्तत्र कञ्जजश्च तथा परः । । ३९\nतारेयश्चापरस्तत्र गुरुः सुमनसां तथा ।\nउग्राह्वः पञ्चमस्तेषां पुत्रोऽन्यो वनमालिनः । ।\nकः शेषः सप्तमस्तेषामेते वै सप्त रश्मयः । । 1.78.४०\nआदित्यमूलमखिलं त्रैलोक्यं सचराचरम् ।\nभवत्यस्माज्जगत्सर्वं स देवासुरमानुषम् । । ४१\nरुद्रेन्द्रोपेन्द्रचन्द्राणां विप्रेन्द्र त्रिदिवौकसाम् ।\nमहद्युतिमतः कृत्स्नं तेजो यत्सार्वलौकिकम् । । ४२\nसर्वात्मा सर्वलोकेशो देवदेवः प्रजापतिः ।\nसूर्य एव त्रिलोकस्य मूलं परमदैवतम् । । ४३\nअग्नौ प्रास्ताहुतिः सम्यगादित्यमुपतिष्ठते ।\nआदित्याज्जायते वृष्टिर्वृष्टेरन्नं ततः प्रजाः । । ४४\nसूर्यात्प्रसूयते सर्वं तस्मिन्नेव प्रलीयते ।\nभावाभावौ तु लोकानामादित्यान्निःसृतौ पुरा । । ४५\nएतत्तु ध्यानिनां ध्यानं मोक्षश्चाप्येव मोक्षिणाम् ।\nअत्र गच्छन्ति निर्वाणं जायन्तेऽस्मात्पुनः प्रजाः । । ४६\nक्षणा मुहूर्ता दिवसा निशाः पक्षास्तु नित्यशः ।\nमासाः सम्वत्सराश्चैव ऋतवोऽथ युगानि च । ।\nअथादित्यमृते ह्येषां कालसंख्या न विद्यते । । ४७\nकालादृते न नियमा नाग्नेर्विहरणक्रिया ।\nऋतू नामविभागाच्च पुष्पमूलफलं कुतः । । ४८\nअभावो व्यवहाराणां जन्तूनां दिवि चेह च ।\nजगत्प्रतापनमृते भास्करं वारितस्करम् । । ४९\nनावृष्ट्या तपते सूर्यो नावृष्ट्या परिवेष्यते ।\nआदित्यस्य च नामानि सामान्यानीह द्वादश । । 1.78.५०\nद्वादशैव पृथक्त्वेन तानि वक्ष्याम्यनेकशः ।\nआदित्यः सविता सूर्यो मिहिरोऽर्कः प्रतापनः । । ५१\nमार्तंडो भास्करो भानुश्चित्रभानुर्दिवाकरः ।\nरविर्वै द्वादशश्चैव ज्ञेयः सामान्यनामभिः । । ५२\nविष्णुर्धाता भगः पूषा मित्रेन्द्रो वरुणोऽर्यमा ।\nविवस्वानंशुमांस्त्वष्टा पर्जन्यो द्वादश स्मृताः । । ५३\nइत्येते द्वादशादित्याः पृथक्त्वेन प्रकीर्तिताः ।\nउत्तिष्ठन्ति सदा ह्येते मासैर्द्वादशभिः क्रमात् । । ५४\nविष्णुस्तपति चैत्रे च वैशाखे चार्यमा तथा ।\nविवस्वाञ्ज्येष्ठमासे तु आषाढे चांशुमांस्तथा । । ५५\nपर्जन्यः श्रावणे मासि वरुणः प्रोष्ठसंज्ञके ।\nइन्द्रश्चाश्वयुजे मासि धाता तपति कार्तिके । । ५६\nमार्गशीर्षे तथा मित्रः पौषे पूषा दिवाकरः ।\nमाघे भगस्तु विज्ञेयस्त्वष्टा तपति फाल्गुने । । ५७\nतैश्च द्वादशभिर्विष्णू रश्मीनां दीप्यते सदा ।\nदीप्यते गोसहस्रेण शतैश्च त्रिभिरर्यमा । । ५८\nद्विसप्तकैर्विवस्वांस्तु अंशुमान्पञ्चकैस्त्रिभिः ।\nविवस्वानिव पर्जन्यो वरुणश्चार्यमा इव । । ५९\nइन्द्रस्तु द्विगुणैः षड्भिर्धातैकादशभिः शतैः ।\nमित्रवद्भगवत्त्वष्टा सहस्रेण शतेन च । । 1.78.६०\nउत्तरोपक्रमेऽर्कस्य वर्धन्ते रश्मयः सदा ।\nदक्षिणोपक्रमे भूयो ह्रसन्ते सूर्यरश्मयः । । ६१\nएवं रश्मिसहस्रं तु सौर्यं लोकार्थसाधकम् ।\nभिद्यते ऋतुमासैस्तु सहस्रं बहुधा १भृशम् । । ६२\nएवं नाम्नां चतुर्विंशदेकस्यैषा प्रकीर्तिता ।\nविस्तरेण सहस्रं तु पुनरेवं प्रकीर्तितम् । । ६३\nआसां परमयत्नेन ब्रुवते भिन्नदर्शनाः ।\nतामसा बुद्धिमोहाच्च दृष्टान्तानि ब्रुवन्ति हि । । ६४\nब्रह्माणं कारणं केचित्केचिदाहुर्दिवाकरम् ।\nकेचिद्भवं परत्वेन आहुर्विष्णुं तथापरे । । ६५\nकारणं तु स्मृता ह्येते नानार्थेषु सुरोत्तमाः ।\nएकः स तु पृथक्त्वेन स्वयंभूरिति विश्रुतः । । ६६\nवनमालिनमुग्रेशं दिवि चक्षुरिवान्तकम् ।\nतं स्वयंभूरिति प्रोक्तं स सोपर्णिमनौपमम् । । ६७\nयथानुरज्यते वर्णेर्विविधैः स्फाटिको मणिः ।\nतथा गुणवशात्तस्य स्वयंभोरनुरञ्जनम् । । ६८\nएको भूत्वा यथा मेघः पृथक्त्वेन प्रतिष्ठितः ।\nवर्णतो रूपतश्चैव तथा गुणवशात्तु सः । । ६९\nनभसः पतितं तोयं याति स्वादान्तरं यथा ।\nभूमे रसविशेषेण तथा गुणवशात्तु सः । । 1.78.७०\nयथेन्धनवशादग्निरेकस्तु बहुधायते ।\nवर्णतो रूपतश्चैव तथा गुणवशात्तु सः । । ७१\nयथा द्रव्यविशेषाच्च वायुरेकः पृथग्भवेत् ।\nसुगन्धिः पूतिगन्धिर्वा तथा गुणवशात्तु सः । । ७२\nयथा वा गार्हपत्योग्निरन्यत्संज्ञान्तरं व्रजेत् ।\nदक्षिणाहवनीयादिब्रह्मादिषु तथा ह्यसौ । । ७३\nएकत्वे च पृथक्त्वे च प्रोक्तमेतन्निदर्शनम् ।\nतस्माद्भक्तिः सदा कार्या देवे ह्यस्मिन्दिवाकरे । । ७४\nएषोऽण्डजोऽधिगश्चैव एष एव भृगुस्तथा ।\nएष रजस्तमश्चैव एष सत्त्वगुणस्तथा । । ७५\nएष वेदाश्च यज्ञाश्च सर्वश्चैव न संशयः ।\nसूर्यव्याप्तमिदं सर्वं जगत्स्थावरजङ्गमम् । । ७६\n१इज्यते पूज्यते चासावत्र यानात्मको रविः ।\nसर्वत्र सविता देवस्तनुभिर्नामभिश्च सः । । ७७\nवसत्यग्नौ तथा वाते व्योम्नि तोये तथा विभो ।\nएवंविधो ह्ययं सूर्यः सदा पूज्यो विजानता । । ७८\nआदित्यं वेत्ति यस्त्वेवं  स तस्मिन्नेव लीयते ।\nअप्येकं वेत्ति यो नाम धात्वर्थनिगमै रवेः । । ७९\nस रोगैर्वर्जितः सर्वैः सद्यः पापात्प्रमुच्यते ।\nन हि पापकृतः साम्ब भक्तिर्भवति भास्करे । । 1.78.८०\nतथा त्वं परया भक्त्या प्रपद्यस्व दिवाकरम् ।\nयेन व्याधिविनिर्मुक्तः सर्वान्कामानवाप्स्यसि । । ८१\nयथा तव पिता साम्ब यथा वेधा यथा हरः ।\nयथा गुणवशात्तस्य स्वयम्भोरनुरञ्जनम् । । ८२\nएकीभूय यथा मेघः पृथक्त्वेन प्रतिष्ठते ।\nवर्णतो रूपतश्चैव तथा गुणवशात्तु सः । । ८३"
  }
]
[
  {
    "text": "ब्रह्मोवाच\nअन्धे तमसि दुष्पारे नरके पतितात्किल ।\nसंक्रोशमानान्संक्षुब्धानुवाच यमकिङ्करः । । १\nविलापैरलमत्रेति किं वो विलपिते फलम् ।\nयत्प्रमादादिभिः पूर्वमात्मायं समुपेक्षितः । । २\nपूर्वमालोचितं नैतत्कथमन्ते भविष्यति ।\nइदानीं यातनां भुङ्ध्वं किं विलापं करिष्यथ । । ३\nदेहो दिनानि स्वल्पानि विषयाश्चातिदुर्बलाः ।\nएतत्को न विजानाति येन यूयं प्रमादिनः । । ४\nजन्तुर्जन्मसहस्रेभ्य एकस्मिन्मानुषो यदि ।\nस तत्राप्यतिमूढात्मा किं भोगानभिधावति । । ५\nपुत्रदारगृहक्षेत्रहिताय सततोद्यताः ।\nन जानन्ति ततो मूढाः स्वल्पमप्यात्मनो हितम् । । ६\nवञ्चितोऽहं मया लब्धमिदमस्मादुपागतम् ।\nन वेत्ति मोहितः कश्चित्प्रक्रान्तनरको नरः । । ७\nन वेत्ति सूर्यचन्द्रादीन्कालमात्मानमेव च ।\nसाक्षिभूतानशेषस्य शुभस्येहाशुभस्य च । । ८\nजन्मान्यन्यानि जायन्ते पुत्रदारादिदेहिनाम् ।\nयदर्थं यत्कृतं कर्म तस्य जन्मशतानि तु । । ९\nअहो मोहस्य माहात्म्यं ममत्वं नरकेष्वपि ।\nक्रन्दते मातरं तातं पीड्यमानोऽपि यत्स्वयम् । । 1.119.१०\nएवमाकृष्टचित्तानां विषयैः स्वादुतर्पणैः ।\nनृणां न जायते बुद्धिः परमार्थविलोकिनी । । ११\nतथा च विषयासङ्गे करोत्यविरतं मनः ।\nको हि भारो रवेर्नाम्नि जिह्वायाः परिकीर्तने । । १२\nवर्तितैलेऽल्पमूल्ये च यद्वर्त्तिर्लभ्यते सुधा ।\nअतो वै कतरो लाभः का तश्चिन्ता भवेत्तदा । । १३\nयेनायतेषु हस्तेषु स्वातंत्र्ये सति दीपकः ।\nमहाफलो भानुगृहे न दत्तो नरकापहाः । । १४\nनरो विलपते किञ्चिदिदानीं दृश्यते फलम् ।\nअस्वातंत्र्ये विलपतां स्वातंत्र्ये सति मानिनाम् । । १५\nअवश्यं पातिनः प्राणा भोक्ता जीवोऽप्यहर्निशम् ।\nदत्तं च लभते भोक्तं कामयन्विषयानपि । । १६\nएतत्स्थानं दुष्कृतैर्वा युक्तं चाद्य मयेक्षितम् ।\nइदानीं किं विलापेन सहध्वं यदुपागतम् । । १७\nयद्येतदनभीष्टं वो यद्दुःखं समुपस्थितम् ।\nतदद्भुतमतिः पापे न कर्तव्या कदाचन । । १८\nकृतेऽपि पापके कर्मण्यज्ञानादघनाशनम् ।\nकर्तव्यमनवच्छिन्नं पूजनं सवितुः सदा । । १९\nब्रह्मोवाच\nनारकास्तद्वचः श्रुत्वा तमूचुरतिदुःखिताः ।\nक्षुत्क्षामकण्ठास्तृट्तापविसंस्फुटिततालुकाः । । 1.119.२०\nभो भोः साधो कृतं कर्म यदस्माभिस्तदुच्यताम् ।\nनरकस्थैर्विपाकोऽयं भुज्यते यत्सुदारुणः । । २१\nकिङ्कर उवाच\nयुष्माभियौंवनोन्मादान्मुदितैरविवेकिभिः ।\nघृतलोभेन मार्तण्डगृहाद्दीपः पुरा हृतः । । २२\nतेनास्मिन्नरके घोरे क्षुत्तृष्णापरिपीडिताः ।\nभवन्तः पतितास्तीव्रे शीतवातविदारिताः । । २३\nब्रह्मोवाच\nएतत्ते दीपदानस्य प्रदीपहरणस्य च ।\nपुण्यं पापं च कथितं भास्करायतनेऽच्युत । । २४\nसर्वत्रैव हि दीपस्य प्रदानं कृष्ण शस्यते ।\nविशेषेण जगद्धातुर्भास्करस्य निवेशने । । २५\nयेऽन्धा मूका बधिरा निर्विवेका हीनास्तैस्तैर्दानसाधनैर्वृष्णिवीर ।\nतैस्तैर्दीपाः साधुलोकप्रदत्ता देवागारादन्यतः कृष्ण नीताः । । २६"
  }
]
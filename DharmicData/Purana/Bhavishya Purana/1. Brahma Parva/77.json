[
  {
    "text": "नारद उवाच\nविस्तरेणानुपूर्व्या च सूर्यं निगदतः शृणु ।\nततः शेषान्प्रवक्ष्येऽहं नमस्कृत्य विवस्वते । । १\nअव्यक्तं कारणं यत्तन्नित्यं सदसदात्मकम् ।\nप्रधानं प्रकृतिश्चेति यमाहुस्तत्त्वचिन्तकाः । । २\nगन्धैर्वर्णै रसैर्हीनं शब्दस्पर्शविवर्जितम् ।\nजगद्योनिं महद्भूतं परं ब्रह्मा सनातनम् । । ३\nनिग्रहं सर्वभूतानामव्यक्तमभवत्किल ।\nअनाद्यन्तमजं सूक्ष्मं त्रिगुणं प्रभवाप्ययम् । । ४\nअनाकारमविज्ञेयं तमाहुः पुरुषं परम् ।\nतस्यात्मना सर्वमिदं जगद्व्याप्तं महात्मनः । । ५\nतस्येश्वरस्य प्रतिमा ज्ञानवैराग्यलक्षणा ।\nधर्मेश्वर्यकृता बुद्धिर्ब्राह्मी तस्याभिमानिनः । । ६\nअव्यक्ताज्जायते तस्य मनसा यद्यदिच्छति ।\nचतुर्मुखस्य ब्रह्मत्वे कालत्वे चान्तकृद्भवेत् । । ७\nसहस्रमूर्धा पुरुषस्तिस्रोवस्थाः स्वयम्भुवः ।\nसत्त्वं रजश्च ब्रह्मत्वे कालत्वे च रजस्तमः । । ८\nसात्त्विकं पुरुषत्वे च गुणवृत्तं स्वयंभुवः ।\nब्रह्मत्वे सृजते लोकान्कालत्वे चापि संक्षिपेत् । । ९\nपुरुषत्वे उदासीनस्तिस्रोऽवस्थाः प्रजापतेः ।\nत्रिधा विभज्य चात्मानं त्रिकालं सम्प्रवर्तते । । 1.77.१०\nसृजते ग्रसते चैव वीक्षते च त्रिभिः स्वयम् ।\nअग्रे हिरण्यगर्भस्तु प्रादुर्भूतः स्वयम्भुवः । । ११\nआदित्यस्यादिदेवत्वादजातत्वादजः स्मृतः ।\nदेवेषु स महान्देवो महादेवः स्मृतस्ततः । । १२\nसर्वेशत्वाच्च लोकस्य अधीशत्वाच्च ईश्वरः ।\nबृहत्त्वाच्च स्मृतो ब्रह्मा भवत्वाद्भव उच्यते । । १३\nपाति यस्मात्प्रजाः सर्वाः प्रजापतिरतः स्मृतः ।\nपुरे शेते च वै यस्मात्तस्मात्पुरुष उच्यते । । १४\nनोत्पाद्यत्वादपूर्वत्वात्स्वयंभूरिति विश्रुतः । । १५\nहिरण्याण्डगतो यस्माद्ग्रहेशो वै दिवस्पतिः ।\nतस्माद्धिरण्यगर्भोऽसौ देवदेवो दिवाकरः । । १६\nआपो नारा इति प्रोक्ता ऋषिभिस्तत्त्वदर्शिभिः ।\nअयनं तस्य ता आपस्तेन नारायणः स्मृतः । । १७\nअर इत्येष शीघ्रार्थो निपातः कविभिः स्मृतः ।\nआप एवार्णवा भूत्वा न शीघ्रास्तेन ता नराः १ । । १८\nएकार्णवे पुरा तस्मिन्नष्टे स्थावरजङ्गमे ।\nनारायणाख्यः पुरुषः सुष्वाप सलिले तदा । ।\nसहस्रशीर्षा ३सुमनाः सहस्राक्षः सहस्रपात् । । १९\nसहस्रबाहुः प्रथमः प्रजापतिस्त्रयीपथे यः पुरुषो४ निगद्यते ।\nआदित्यवर्णो भुवनस्य गोप्ता अपूर्व एकः पुरुषः पुराणः । । 1.77.२०\nहिरण्यगर्भः पुरुषो महात्मा सम्पद्यते वै तमसा परस्तात् । । २१"
  }
]
[
  {
    "text": "।। शतानीक उवाच ।। ।।\nमगानां ब्रूहि मे धर्मं समासव्यासयोगतः ।।\nफलं च किं भवेद्ब्रह्मन्मगधर्मनिषेवणात् ।। १ ।।\n।। सुमंतुरुवाच ।। ।।\nय एष धर्मः सूर्येति तवाख्यातो मयानघ ।।\nमगधर्मः स एवोक्तः सर्वपापभयापहः ।। २ ।।\nसर्वेषामेव वर्णानां मगधर्मनिषेवणम्।।\nमगधर्मश्च संप्रोक्त एतेषां भवमुक्तये ।।३।।\nब्राह्मणाः क्षत्रिया वैश्याः स्त्री शूद्रो वा मगाश्रमी ।।\nयः पूजयति मार्तंडं स याति परमां गतिम् ।। ४ ।।\nत्रिसंध्यमर्चयेद्भानुमग्निकार्यं च शक्तितः ।।\nकुर्यान्मगो महाबाहो मुखमावृत्य यत्नतः ।।५।।\nत्रिसंध्यमेककालं वा पूजयेच्छद्धया रविम् ।।\nअसंपूज्य रविं मोहान्न भुंजीत कदाचन ।। ६ ।।\nएष धर्मः परो ज्ञेयः शेषो भवति मानवः ।।\nअपूजयित्वा भुंजानो विष्ठां भुङ्क्ते च वै मगः ।। ७ ।।\nदेवं समाश्रितैः पूजा कर्तव्येयं त्रिभिः सदा ।।\nमनसा पूजयेद्योगी पुष्पैश्चारण्यसंभवैः ।। ८ ।।\nदेवार्थपुष्पहिंसायां न भवेत्तस्य हिंसकः ।।\nयद्यल्पमपि चात्मार्थं निहन्याद्धिंसकस्तदा ।। ९ ।।\nमगश्चाग्निपरो नित्यं तद्भक्तोऽतिथिपूजकः ।।\nमगी मैथुनवर्ज्यः स्याच्छ्रीमान्गृहमगाश्रमी ।। 1.171.१० ।।\nदेवाग्निस्वतिथौ भक्तं पचते चात्मकारणात् ।।\nआत्मार्थे यः पचेन्मोहात्स मगो नरकं व्रजेत् ।। ११ ।।\nदेवार्थे पचनं येषां संतानार्थं तु मैथुनम् ।।\nअर्थो दानार्थं उद्दिष्टो नरकं हि विपर्ययात्।। ।। १२ ।।\nजीवतृतीयभागेपि न प्रकुर्वीत वार्चनम् ।।\nवित्तार्जने तदर्धेन यतो नित्यं हि जीवितम् ।। १३ ।।\nन्यायोपार्जितवित्तः स्यादन्यायं परि वर्जयेत् ।।\nअन्यायार्जितवित्तैस्तु कुर्वन्नरकमाप्नुयात् ।। १४ ।।\nवाचोर्थे ब्रह्मचारी यः सूर्यपूजाग्नितत्परः ।।\nभवेज्जितेंद्रियः शांतो नैष्ठिको भौति कोऽपि वा ।। १५ ।।\nसर्वगंधविनिर्मुक्तः कंदमूलफलाशनः ।।\nमम वैखानसो ज्ञेयः सूर्यपूजाग्नितत्परः ।। १६ ।।\nनिवृत्तः संगमेभ्यस्तु सूर्यध्यान रतः सदा ।।\nज्ञेयः सौरयतींद्राय पूजानिष्ठो जितेंद्रियः ।। १७ ।।\nमुंडोपनयनो व्यंगी शुक्लवासः समन्वितः ।।\nज्ञेयं तदर्चनस्थानमेतत्कार्यं प्रयत्नतः ।। १८ ।।\nअथाव्यंगो महाराज धारयेद्यस्तु भोजकः ।।\nअगम्यं सर्वसत्त्वानां सूर्यलोकं स गच्छति ।। १९ ।।\nध्वंसनं सर्वदुष्टानां सर्वपाप भयापहम् ।।\nभावशुद्धेन सततमर्चनीयो दिवाकरः ।। 1.171.२० ।।\nगंधलेपविहीनोऽपि भावशुद्धो न दुष्यति ।।\nभावेषु च चरेच्छौचं वस्त्रपूतं जलं पिबेत् ।। २१ ।।\nदृष्टिपूतं न्यसेत्पादं सत्यपूतं वचो वदेत् ।।\nसौरध्यानरताः शांताः सौरधर्मपरायणाः ।। २२ ।।\nसर्व एवाश्रमा ज्ञेया भास्करांगसमुद्भवाः ।।\nभोजकाष्टव्रतं धार्यं रविणोक्तमनौपमम् ।।२३।।\nसर्वव्रतानां परमं धर्मालयमनुत्तमम् ।।\nसौरभक्ते सदा क्षांतिरहिंसा सर्वदा शमः ।।२४।।\nसंतोषः सत्यमस्तेयं ब्रह्मचर्यं तथाष्टमम् ।।\nयथासंभवपूजाभिः कर्मणा मनसा गिरा ।। २५ ।।\nसौरभक्तिः सदा कार्या भोजकेषु विशेषतः ।।\nस्वदेहान्निर्विशेषं हि भोजकान्पालयेद्बुधः ।। २६ ।।\nभयदारिद्र्यरोगेभ्यस्तेषां कुर्यात्प्रियाणि वै ।।\nसूर्यस्य परिपूर्णस्य किं नाम क्रियते नरैः ।। २७ ।।\nयत्कृतं भोजकानां वै तत्कृतं स्याद्रवेर्नृप ।।\nसुदूरमपि गंतव्यं मगानां यत्र वै गणः ।। २८ ।।\nस च प्रयत्नाद्द्रष्टव्यस्तत्र संनिहितो रविः ।।\nभोजकस्य तु भक्तस्य सूर्यपूजारतस्य च ।। २९ ।।\nआज्ञां कृत्वा यथान्यायमश्वमेधफलं लभेत् ।।\nदेवाश्रमगतो भक्त्या देवार्चां पूजयेन्नृप ।। 1.171.३० ।।\nस्वागतासनपाद्यार्घ्यमधुपर्काद्यनुक्रमात् ।।\nभोजयित्वा यथान्यायं सूर्यलोके महीयते ।।३१।।\nप्रतिश्रयप्रदानेन राजा भवति भारत ।।\nदत्त्वा स्थानं तथा शौचं वारुणं लोकमाप्नुयात् ।। ३२ ।।\nश्वेतबिंदुपरीतांगं ध्यानश्रमविकर्शितम् ।।\nसंवीज्य तालवृंत्तेन वायुलोके महीयते ।। ३३ ।।\nक्षुत्पिपासातुरं श्रांतं मलिनं रोगिणं तथा ।।\nपालयित्वा यथा शक्त्या सर्वान्कामानवाप्नुयात् ।। ३४ ।।\nपतिताशस्तसंकीर्णचंडालादीनां पक्षिणाम् ।।\nकारुण्यात्सर्वभूतानां देयमन्नं स्वशक्तितः ।। ३५ ।।\nअत्यल्पमपि कारुण्याद्दत्तं भवति चाक्षयम् ।।\nतस्मात्सर्वेषु भूतेषु देवकारुण्यमुच्यते ।।३६।।\nअभावे तृणभूम्यन्नं पत्रं धनफलानि च ।।\nदत्त्वाऽऽगताय प्रणतः स्वर्गं याति प्रियेण वा ।।३७।।\nन हीदृक्स्वर्गयानाय यथा लोके प्रियं वचः ।।\nइहामुत्र सुखं तेषां वाग्येषां मधुरा भवेत् ।।३८।।\nअमृतस्यंदिनी वाचं चंदनस्पर्शशीतलाम् ।।\nधर्माविरोधिनीमुक्त्वा सुखमक्षय्यमाप्नुयात् ।। ३९ ।।\nअलं दानेन राजेंद्र पूजयाध्यापनेन वा ।।\nइदं स्वर्गस्य सोपानमचलं यत्प्रियं वचः ।। 1.171.४० ।।\nपूजाभिभाषणं दृष्टिः प्रत्येकं स्वर्गहेतवः ।।\nसंपृच्छेदा(पा)गतं भक्त्या कुशलं प्रश्नमादरात् ।। ४१ ।।\nगमने तस्य वक्तव्यं पंथानः संतु ते शिवाः ।।\nसुखं भवतु ते नित्यं सर्वकार्यकरं भृशम् ।। ४२ ।।\nआशीर्वादमिदं वाक्यं सर्वकालेषु सर्वदा ।।\nनमस्कारादिवाक्येषु स्वस्ति मंगलवादने ।। ४३ ।।\nशिवं भवतु ते नित्यं तं ब्रूयात्सर्वकर्मसु ।।\nएवमादि च वाचारमनुष्ठाय सदाश्रमी ।। ४४ ।।\nअशेषपाप निर्मुक्तः सूर्यलोके महीयते ।।\nसूर्यभक्ते तु या भक्तिः सद्भक्तैः क्रियते नरैः ।।\nसूर्ये भक्तिसमा नित्यं भक्ते भक्तिरनुष्ठिता ।। ४५ ।।\nआक्रुष्टे ताडिते वापि यो नाक्रोशेन्न ताडयेत् ।।\nवाक्यादधिकृतः स्वस्थः स दुःखात्परिमुच्यते ।। ४६ ।।\nसर्वेषामेव तीर्थानां क्षांतिः परमपूजिता ।।\nतस्मात्पूर्व प्रयत्नेन क्षांतिः कार्या क्रियासु वै ।। ४७ ।।\nज्ञानयोगतपो यस्य यज्ञदानानि सत्क्रिया ।।\nक्रोधनस्य वृथा यस्मात्तस्मात्क्रोधं विवर्जयेत् ।। ।। ४८ ।।\nमर्मास्थिप्राणहृदयं निर्दहेदप्रियंवचः ।।\nन वचो ह्यप्रियं तस्माद्भोजकेषु विशेषतः ।। ४९ ।।\nक्षमा दानं त्विषः सत्यं क्षमाहिंसार्कसंभवाः ।।\nन शक्या विस्तराद्वक्तुमपि वर्षशतैरपि ।। 1.171.५० ।।"
  }
]
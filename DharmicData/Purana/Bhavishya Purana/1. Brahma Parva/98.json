[
  {
    "text": "ब्रह्मोवाच\nमासि भाद्रपदे शुक्ला सप्तमी या गणाधिप ।\nअपराजितेति विख्याता महापातकनाशिनी । । १\nचतुर्थ्यामेकभक्तं तु पञ्चम्यां नक्तमादिशेत् ।\nउपवासं तथा षष्ठ्यां सप्तम्यां पारणं स्मृतम् । । २ ।\nपारणान्यत्र चत्वारि कथितानि मनीषिभिः ।\nपुष्पाणि करवीरस्य तथा रक्तं च चन्दनम् । ।३\nधूपक्रिया गुग्गुलेन नैवेद्यं गुडपूपकाः ।\nभाद्रपदादिमासेषु विधिरेष प्रकीर्तितः । । ४\nश्वेतानि भीमपुष्पाणि तथा श्वेतं च चन्दनम्।\nधूपमाज्यमिहाख्यातं नैवद्यं पायसं रवेः । । ५\nमार्गशीर्षादिमासेषु विधिरेष प्रकीर्तितः ।\nततोऽगस्त्यस्य पुष्पाणि कुङ्कुमं च विलेपनम् । । ६\nधूपार्थं सिह्लकं प्रोक्तमथ वा रविवर्णकम् ।\nशाल्योदनं च नैवेद्यं सरसं फाल्गुनादिषु । । ७\nरक्तोत्पलानि भूतेश सागुरुं चन्दनं तथा ।\nअनन्तो धूप उद्दिष्टो नैवेद्यं खण्डपूपकाः । । ८\nश्रीखण्डं ग्रन्थिसहितमगुरुः सिह्लकं तथा ।\nमुस्ता तथेन्द्रं भूतेश शर्करा गृह्यते त्र्यहम् । । ९\nइत्येष धूपोऽनन्तस्तु कथितो देवसत्तम ।\nज्येष्ठादिमासेषु तथा विधिरुक्तो मनीषिभिः । । 1.98.१०\nशृणु नामानि देवस्य प्राशनानि च सुव्रत ।\nसुधांशुरर्यमा चैव सविता त्रिपुरान्तकः । । ११\nपारणेष्वेव सर्वेषु प्रीयतामिति कीर्तयेत् ।\nगोमूत्रं पञ्चगव्यं तु घृतं चोष्णं पयो दधि । । १२\nयस्त्वेतां सप्तमो कुर्यादनेन विधिना नरः ।\nअपराजितो भवेत्सोऽसौ सदा शत्रुभिराहवे । । १३\nजित्वा शत्रुं लभेतापि त्रिवर्गं नात्र संशयः ।\nत्रिवर्गमथ सम्प्राप्य स्वर्भानोः पुरमश्नुते । । १४\nततः पूर्णेषु मासेषु पूजयेच्छक्तितः खगम् ।\nगन्धपुष्पोपहारैस्तु पुराणश्रवणेन च । । १५\nअश्वदानेन च विभोर्ब्राह्मणानां च तर्पणैः ।\nवाचकं पूजयित्वा च भास्करस्य प्रियं सदा । । १६\nभास्कराय ध्वजान्दद्यान्नानारत्नविभूषितान् ।\nय इत्थं कुरुते वीर सप्तमीं यत्नतः सदा । । १७\nस पराजित्य वै शत्रुं याति हंससलोकताम् । । १८\nशुक्लाश्वोद्भवयानेन आपगेन पताकिना ।\nआपगाधिपसंकाश आपगानुचरो भवेत् । । १९"
  }
]
[
  {
    "text": "ब्रह्मोवाच\nदुर्भगा च पुनर्नित्यमुपवासादितत्परा ।\nबाह्येषु पतिकृत्येषु स्याद्विशेषाभियोगिनी । । १\nन प्रशंसां सपत्नीषु निंदां चापि तथात्मनि ।\nअसूयां भर्तुरीर्ष्यां वा प्रणयं वापि दर्शयेत् । । २\nमद्विधा या हि बह्वेतत्तच्चात्त्यंतिकमश्नुते ।\nयदस्या युष्मतो यायाद्भार्याशब्दाभिधेयताम् । । ३\nन च निर्भूषणा तिष्ठेन्न चाप्युद्धतभूषणा ।\nनान्यदा गंधमाल्यादि ग्राह्यं पत्युपचारतः । । ४\nतन्न्यूनं सर्वशो ग्राह्यं वल्लभाया विशेषतः ।\nभूषणं गन्धमाल्यं तु तावत्कालमलक्षितम् । । ५\nसम्बाधानां प्रदेशानां नित्यं स्वेदादिमार्जनम् ।\nदन्तनासादिपङ्कानां विगन्धस्य च शोधनम् । । ६\nनिमित्तं भर्तुरेतासां यत्किंचिदभिलक्षयेत् ।\nनानेन वा तयोर्यत्नं विदध्यादङ्गमार्जने । । ७\nसर्वासां च सपत्नीनां सर्वत्रानुगता भवेत् ।\nवैतसीं वृत्तिमास्थाय वल्लभाया विशेषतः । । ८\nअन्यस्या यदनुष्ठेयं यन्न सीदेत्समर्पितम् ।\nभर्तुश्चाविदितं यत्नात्तत्कुर्यादविरोधि चेत् । । ९\nकोशवस्त्रान्नताम्बूलगन्धापानौषधादिकम् ।\nतत्सर्वमनियुक्तानां दोषवत्वाद्विरुध्यते । । 1.15.१०\nयत्तु मुक्तमनुष्ठेयं गहसम्मार्जनादिकम् ।\nस्त्रीणामनधिकारेऽपि प्रायस्तद्विधिरुच्यते । । ११\nअभ्यङ्गोद्वर्तनं स्नानं भोजनं मण्डनानि च ।\nकुर्याद्भर्तुरपत्यानां धात्रीकर्माणि सादरम् । । १२\nआत्मवत्तान्यपत्यानि साधयत्यनुयोगतः ।\nस्वेनाप्यमीषां वित्तेन विदध्यान्मण्डनादिकम् । । १३\nभोगः स्वयमपत्यैर्वा स्त्रीवित्तस्य पतिर्विधा ।\nपूर्वे वयस्यभिनन्द्य पश्चिमे चोपयोजनम् । । १४\nउभयोगस्तु वा मा वा कर्मजः पृथगेव सः ।\nसद्वृत्ते त्वधिकां ख्यातिं कुर्वीत क्रियया पुनः । । १५\nन कापि दुर्भगा नाम सुभगा नाम जातितः ।\nव्यवहाराद्भवत्येष निर्देशो रिपुमित्रवत् । । १६\nभर्तृचित्तापरिज्ञानादननुष्ठानतोऽपि वा।\nवृत्तैर्लोकविरुद्धैश्च यान्ति दुर्भगतां स्त्रियः । । १७\nप्रानुकूल्यान्मनोवृत्तैः परोऽपि प्रियतां व्रजेत् ।\nप्रातिकूल्यान्निजोप्याशु प्रियः प्रद्वेषतामियात् । । १८\nतस्मात्सर्वास्ववस्थासु मनोवाक्कायकर्मभिः ।\nप्रियं समाचरेन्नित्यं तच्चितानुविधायिनी । । १९\nयामन्यां कामयेत्तासां तं तया संप्रयोजयेत् ।\nकुपितां च प्रियां काञ्चिद्यत्नादस्मै प्रसादयेत् । । 1.15.२०\nतत्पादपरिचर्यायां गोत्रसंवाहने १ तथा ।\nपीडने शिरसश्चैव परं कौशलमभ्यसेत् । । २१\nपीडनं मृदु मध्यं च गात्रावस्थाविशेषतः ।\nमुखगात्रादिभिर्लिङ्गैः प्रयोज्यं तत्सुखावहम् । । २२\nबाहूरुकटिपृष्ठेषु स्कंधे शिरसि पादयोः ।\nगाढमर्दनमिच्छन्ति प्रायोन्यत्रापि मध्यमम् । । २३\nनिर्मांसेषु प्रदेशेषु नाभिमूलेषु मर्मसु ।\nहृद्गण्डककपोलादाविच्छन्ति मृदुमर्दनम् । । २४\nगाढं जाग्रदवस्थायामर्धसुप्तस्य मध्यमम् ।\nकिञ्चित्सपरिघातं च मृदुसुप्तस्य नेति वा । । २५\nविरुद्धं सर्वगात्रेषु२ लोमवस्तु विशेषतः ।\nउत्कण्डूयत्यु सोद्धर्षं स्नेहाक्तेषु च मर्द नम् । । २६\nस्पर्शाद्रोमाञ्चजननं सनखच्छुरितं शनैः ।\nपुलकोल्लेखनोपेतं शिरःकंडूश्च पार्श्वयोः । । २७\nतेषु तेषु च गात्रेषु तत्प्रयोज्यं तथातथा ।\nनिद्रागमाय तत्काले रागसंधुक्षणाय च । । २८\nतिष्ठतश्चोपविष्टस्य १ जाग्रतः स्वपतोऽपि वा ।\nसंवाहनं प्रशंसंति यदत्यर्थं सुखावहम् । । २९\nनैष्पन्द्यं पुलकोद्भेदो गात्राणामक्षिमीलनम् ।\nतत्प्रदेशार्पणं किञ्चिद्बोधेद्विकृतिदर्शनम् । । 1.15.३०\nऊरू मूलादिदेशे च तत्पाणिप्रतिपीडनम् ।\nलक्षयेन्निपुणा२ यत्र तत्रैवाधिकमाचरेत् । । ३१\nएवमेव यथोद्दिष्टं स्त्रीवृत्तं यानुतिष्ठति ।\nपतिमाराध्य सम्पूर्ण त्रिवर्गं साधिगच्छति३ । । ३२"
  }
]
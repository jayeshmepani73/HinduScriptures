[
  {
    "text": "ब्रह्मोवाच\nस्थापितां प्रतिमां भानोः सम्यक्सम्पूज्य मानवः ।\nयं यं प्रार्थयते कामं तं तं प्राप्नोत्यसंशयम् । । १\nयः स्नापयति देवस्य घृतेन प्रतिमां रवेः ।\nप्रस्थेप्रस्थे द्विजाग्र्याणां स ददाति गवां शतम् । । २\nगवां शतस्य विप्रेभ्यो यद्वत्तस्य भवेत्फलम् ।\nघृतप्रस्थेन तद्भानोर्भवेत्स्नातकयोगिनाम् । । ३\nभूरिद्युम्नेन सम्प्राप्ता सप्तद्वीपा वसुन्धरा ।\nघटोदकेन मार्तण्डप्रतिमा स्नापिता किल । ।४\nप्रतिमामसिताष्टम्यां घृतेन जगतीपतेः ।\nस्नापयित्वा समस्तेभ्यः पापेभ्यः कृष्ण मुच्यते । । ५\nसप्तम्यामथ षष्ठ्यां वा गव्येन हविषा रवेः ।\nस्नपनं तु भवेच्छ्रेष्ठं महापातकनाशनम् । । ६\nज्ञानतोऽज्ञानतो वापि यत्पापं कुरुते नरः ।\nतत्क्षालयति सन्ध्यायां घृतेन स्नपनं रवेः । । ७\nसर्वयज्ञमयो भानुर्हव्यानां परमं घृतम् ।\nतयोरशेषपापानां क्षालकः सङ्गमो भवेत् । । ८\nयेषु क्षीरवहा नद्यो ह्रदाः पायसकर्दमाः ।\nमोदते तेषु लोकेषु क्षीरस्नानकरो रवेः । । ९\nआह्लादं निर्वृतिस्थानमारोग्यं चारुरूपताम् ।\nसप्तजन्मान्यवाप्नोति क्षीरवानपरो रवेः । । 1.114.१०\nदध्यादीनां विकाराणां क्षीरतः सम्भवो यथा ।\nयथा च विमलं क्षीरं यथा निर्वृतिकारकम् । ।\nतथा च निर्मलं ज्ञानं भवत्यपि न संशयः । । ११\nग्रहानुकूलतां पुष्टिं प्रियत्यमखिले जने ।\nकरोति भगवान्भानुः क्षीरस्नपनतोषितः । । १२\nसर्वस्य स्निग्धतामेति दृष्टमात्रे प्रसीदति ।\nघृतक्षीरेण देवेश स्नापिते तिमिरापहे । । १३"
  }
]
[
  {
    "text": "।। सुमंतुरुवाच ।। ।।\nपुनः शृणु महाराज धर्ममादित्यसंमतम् ।।\nसौरप्रियं सदा सौरं पवित्रं पापनाशनम् ।। १ ।।\nक्वचिद्गच्छन्यदा पश्येत्सूर्यार्चासंप्रपूजनम् ।।\nयत्र पूजा ततो गच्छन्त्स सूर्यो नात्र संशयः ।।२ ।।\nस्नाननैवेद्यवस्त्रैश्च नानालंकारभूषणैः ।।\nयथाविभवमाश्रित्य नमस्कारादिसंस्तवैः ।। ३ ।।\nदृष्ट्वायतनमाक्रम्य नमस्कृत्य रविं व्रजेत् ।।\nक्वचित्पथि नदीं शैलं गच्छमानं च भोजकम् ।। ४ ।।\nउपश्रुत्यावनिं गत्वा भोजकं पूजयेद्बुधः ।।\nरथाश्वगजयानेभ्यो ह्यवतीर्य मगान्नृप ।।\nमगानां भोजनं भक्त्या शक्त्या दानं प्रकल्पयेत् ।। ५ ।।\nदशपूर्वान्दश परानात्मना सह भारत ।।\nसमादाय व्रजेत्स्थानं रवेरमिततेजसः ।। ६ ।।\nदैवपर्वोत्सवे श्राद्धे पुण्येषु दिवसेषु च ।।\nभानुं संपूज्य विधिवद्भोजकान्भोजयेत्ततः ।। ७ ।।\nपितरः सर्वदेवानां सूर्यमाश्रित्य संस्थिताः ।।\nप्रीते सूर्ये तु ते सर्वे प्रीताः स्युर्नात्र संशयः ।। ८ ।।\nयदा च श्रद्धया युक्तं प्रसक्तं रविपूजनम् ।।\nभोजयेद्भोजकं भक्त्या श्राद्धेषु विधिवन्नृप ।। ९ ।।\nभोजकस्य महाराज दिवसेनापि यत्फलम् ।।\nन तच्छक्यमिदं तेन प्राप्तुं वर्षशतैरपि ।। 1.172.१० ।।\nयः पश्यति प्रसन्नात्मा यो न द्वेष्टि न कांक्षति ।।\nशब्दादीनां तु संभोगं स विज्ञेयो जितेंद्रियः ।। ११ ।।\nज्ञानविज्ञानसम्पन्नः सूर्यभक्त्या समन्वितः ।।\nपाषंडयोगमुक्तश्च स वै भोजक उच्यते।। १२ ।।\nसूर्यधर्माद्भवेज्ज्ञानं ज्ञानाद्वैराग्यसंभवः ।।\nज्ञानवैराग्ययुक्तस्य सूर्ययोगः प्रवर्तते ।। १३ ।।\nसूर्ययोगाच्च सर्वज्ञः परिपूर्णः सुनिर्वृतः ।।\nआत्मन्यवस्थितः शुद्धः सूर्यवद्दि वि मोदते ।।१४।।\nसर्वेषामेव भूतानामुत्तमः पुरुषः स्मृतः ।।\nपुरुषेभ्यो द्विजः श्रेष्ठो द्विजेभ्यो ग्रंथपारगः ।। १५ ।।\nग्रन्थिभ्यो वेदविद्वांसस्तेभ्यस्त त्त्वार्थचिंतकाः ।।\nअर्थविद्भ्यश्च ज्ञानार्थप्रतिबुद्धो विशिष्यते ।। १६ ।।\nज्ञानार्थकोटिकोटिभ्यो वरिष्ठा योगिनो मताः ।।\nयोगिनां कोटिकोटिभ्यो भोजकश्चोत्तमो भवेत् ।। १७ ।।\nयोगज्ञा योगनिष्ठाश्च पितरो योगसंभवाः ।।\nभोजिते भोजके सर्वे प्रीताः स्युस्ते न संशयः ।। १८ ।।\nसर्वज्ञानतपोदानैः कृतैर्दत्तैश्च यत्फलम् ।।\nतत्फलं लभते सर्वं विधिवद्भोज्यभोजकम् ।। १९ ।।\nयश्च द्रव्यकलापात्मा दक्षिणा हविर्ऋत्विजः ।।\nऋग्यजुःसाम योगैश्च देवयज्ञः प्रकीर्तितः ।।1.172.२०।।\nब्रह्मचर्यं तपो मौनं क्षांतिराहारलाघवम् ।।\nइत्येतत्तपसां रूपं सुधीरं पंचलक्षणम् ।।२१।।\nयच्च दिष्टं विशिष्टं च न्यायप्राप्तं च यद्भवेत।।\nतत्तद्गुणवते देयमित्येतद्दानलक्षणम्।।२२।।\nविवर्धनीं सहस्राणां सर्वसस्यप्ररोहिणीम्।।\nदद्याद्भूमिं जलोपेतां भूमिदानं तदुच्यते ।।२३।।\nएकच्छत्रां महीं कृत्वा द्विजेभ्यः प्रतिपादयेत् ।।\nसंपूर्णां पर्वतारण्यैर्भूमिदानं तदुच्यते।।२४।।\nकन्यामलंकृतां दद्यादधनाय नराधिपा।\nद्विजाय वेदविदुषे कन्यादानं तदुच्यते ।।२५।।\nसर्वदोषविनिर्मुक्तां कुलयोग्यामलंकृताम् ।।\nमध्यमोत्तमवस्त्राणां यो दद्यादहतानि च ।।२६।।\nएतत्समासतो ज्ञेयं वस्त्रदानस्य लक्षणम्।।\nब्रह्मविष्णुसमाधिक्यकांतिशीलपरायणः।।\nअहोरात्रं न भुञ्जीत ह्युपवासस्य लक्षणम् ।।२७।।\nचत्वारिंशत्समायुक्तं पिंडानां हि शतद्वयम् ।।\nमासे ह्यद्यायथाकाममिदं चाद्रायणं स्मृतम्।।२८।।\nऋषिभिः सर्वशास्त्रज्ञैस्तपोनिष्ठैर्जितेंद्रियैः ।।\nदेवैश्च सेवितं तोयं क्षितौ तत्तीर्थमु च्यते ।। २९ ।।\nसूर्यावांतरस्थानानि पुण्यक्षेत्राणि निर्दिशेत्।।\nमृतानां तेषु सूर्यत्वं सौरक्षेत्रेषु देहिनाम् ।। 1.172.३० ।।\nदानान्यावसथं कुर्यादुद्यानं देव तागृहम् ।। आवसथ\nतीर्थेष्वेतानि यः कुर्यात्सोऽक्षयं लभते फलम् ।। ३१ ।।\nक्षान्तिः स्पृहा तथा सत्यं दानं शीलं तपः श्रुतम्।।\nएतदष्टांगमुद्दिष्टं परं पात्रस्य लक्षणम् ।। ३२ ।।\nयज्ञोपवासदानानि तपस्तीर्थर्फलानि च ।।\nसंपूर्णं लभते भक्त्या भोजयित्वा तु भोजकान् ।। ३३ ।।\nसूरे भक्तिः क्षमा सत्यं दशेंद्रियविनिग्रहः ।।\nसुखितेषु च मैत्री च सूर्यधर्मस्य लक्षणम् ।। ३४ ।।\nसूर्यभक्तं द्विजं भक्त्या यः श्राद्धेषु च भोजयेत् ।।\nकुलसप्तकमुद्धृत्य सूर्यलोके महीयते ।। ३५ ।।\nबहुनात्र किमुक्तेन सूर्यभक्तं तु भोजयेत् ।।\nसूर्यभक्तेन यद्भुक्तं भानुनामाश्रयं नृप ।। ३६ ।।\nन वेदविदुषां कोट्या लभ्यते चेह तत्फलम् ।।\nतत्फलं लभते राजन्भोजं भाज्य विधानतः ।। ३७ ।।\nतस्माच्छ्राद्धे विशेषेण पुण्येषु दिवसेषु च ।।\nसूर्यमुद्दिश्य विप्रेंद्र भोजं संभोजयेन्नृप ।। ३८ ।।\nअसंयतः संयतो वा सर्वावस्थां गतोपि वा ।।\nयश्चासौ रविभक्तः स्यात्सूर्यवत्पूज्य एव हि ।। ३९ ।।\nसंसर्गाद्वापि वा लोभाद्भोजकं यस्तु भोजयेत् ।।\nसोऽपि यां गतिमाप्नोति न तां यज्ञशतैरपि ।। 1.172.४० ।।\nतस्मान्मान्यश्च पूज्यश्च रक्षणीयश्च सर्वदा ।।\nभोजकः कुरुशार्दूल सौरेण गतिमिच्छता ।। ४१ ।।\nनाममात्रप्रयत्नोऽपि यदि स्याद्भोजको रवेः ।।\nसूर्यवत्स हि द्रष्टव्यः पूजनीयश्च भारत ।। ४२ ।।\nगृहे श्राद्धस्य यत्पुण्यमरण्ये तच्छताधिकम् ।।\nसौराश्रमेषु विज्ञेयं तत्पुण्यमयुताधिकम् ।। ४३ ।।\nदत्त्वा तु भोजके सौम्यं ह्यासनं सपरिच्छदम् ।।\nधातुदंतमयं चापि राजा भवति भूतले ।। ४४ ।।\nविमले वाससी दत्त्वा भोजकाय महीपते ।।\nउद्धृत्य शतसाहस्रं सूर्यलोके महीयते ।। ४५ ।।\nदत्त्वा तु लोमशां राजन्भोजकाय शुभां बृहत् ।।\nरोम्णिरोम्णि सुवर्णस्य दत्तस्य फलमाप्नुयात् ।। ४६ ।।\nशंखं ददाति यो भक्त्या तथा दिव्ये च पादुके ।।\nसूर्यलोकमवाप्नोति तेजसा रविसन्निभः ।। ४७ ।।\nलिखापयति यो भक्त्या पुराणेन तु पुस्तकम् ।।\nयुगकोटिशतं दिव्यं सूर्यलोके महीयते ।। ४८ ।।\nभवेदिहागतः श्रीमान्सुखाढ्यो वेदपारगः।।\nयः करोति गृहं भानोस्तत्स्थानं चोत्तमं भवेत् ।। ४९ ।।\nतत्सूर्यो भोजकः सोत्र भोजकः सूर्य एव हि ।।\nतेन भोजकविप्रेषु दानमक्षय्यमित्यपि ।। 1.172.५० ।।\nयद्यद्यस्योपयुज्येत देयं तत्तस्य यत्नतः ।।\nउपयोगपरो नित्यं सूर्यस्तदुभयोरपि ।।५१।।\nव्याख्याने सौरधर्मस्य कृत्वा आमलकं महत् ।।\nशोभितं पुष्पपत्राद्यैर्न्यसेत्तत्रासने सुराः ।। ५२ ।।\nशोभितं माल्यगन्धैस्तु सूर्यस्य साधनं महत् ।।\nपुरस्तात्तस्य संस्थाप्य आचार्यं पूजयेत्सदा ।।\nसूर्यवत्सौरधर्मे च तुल्यमेतद्द्वयं वचः ।। ५३ ।।\nय एवं न्यायतो वक्ति सौरधर्मं शृणोति च ।।\nआयुर्विद्यां यशः कीर्तिमुपलभ्य रविं जपेत् ।।\nवदंत्यन्ये पिबंत्यन्ये सर्वे ते फलभागिनः ।। ५४ ।।\nतस्मादेवंविधो धर्मो वाचकैश्च विदुर्बुधाः ।।\nतस्यान्ते पूजयेद्भक्त्या य इच्छेद्विपुलं यशः ।। ५५ ।।"
  }
]
[
  {
    "text": "गंगा पुण्या महादेवी यमुना नर्मदा नदी ।।\nगौतमी चापि कावेरी वरुणा देविका तथा ।।१।।\nसर्वग्रहपतिं देवं लोकेशं लोकनायकम् ।।\nपूजयंति सदा नद्यः सूर्यसद्भावभाविताः ।।\nशांतिं कुर्वंतु ते नित्यं सूर्यध्यानैकमानसाः ।।२।।\nनिरंजना नाम नदी शोणश्चापि महानदः ।।\nमंदाकिनी च परमा तथा सन्निहिता शुभा।।३।।\nएताश्चान्याश्च बहवो भुवि दिव्यंतरिक्षके।।\nसूर्यार्चनरता नद्यः कुर्वंतु तव शांतिकम् ।।४।।\nमहावैश्रवणो देवो यक्षराजो महर्षिकः ।।\nयक्षकोटिपरीवारो यक्षसंख्येयसंयुतः ।।५।।\nमहाविभवसंपन्नः सूर्यपादार्चने रतः ।।\nसूर्यध्यानैकपरमः सूर्यभावेन भावितः।।६।।\nशांतिं करोतु ते प्रीतः पद्मपत्रायतेक्षणः ।।\nमाणिभद्रो महायक्षो मणिरत्नविभूषितः ।।७।।\nमनोहरेण हारेण कंठलग्नेन राजते ।।\nयक्षिणीयक्षकन्याभिः परिवारितविग्रहः ।।\nसूर्यार्चनसमासक्तः करोतु तव शांतिकम्।।८।।\nसुचिरो नाम यक्षेंद्रो मणिकुडल भूषितः ।।\nललाटे हेमपटलप्रबद्धेन विराजते ।। ९ ।।\nबहुयक्षसमाकीर्णो यक्षैर्नमितविग्रहः ।।\nसूर्यपूजापरो युक्तः करोतु तव शांतिकम् ।। 1.180.१०।।।\nपांचिको नाम यक्षेंद्रः कंठाभरणभूषितः ।।\nकुक्कुटेन विचित्रेण बहुरत्नान्वितेन तु ।। ११ ।।\nयक्षवृन्दसमाकीर्णो यक्षकोटिसमन्वितः ।।\nसूर्यार्चनकरः श्रीमान्करोतु तव शांतिकम् ।। १२ ।।\nधृतराष्ट्रो महातेजा नानायक्षाधिपः खग ।।\nदिव्यपट्टः शुक्लच्छत्रो मणिकांचनभूषितः ।। १३ ।।\nसूर्यभक्तः सूर्यरतः सूर्यपूजापरायणः ।।\nसूर्यप्रसादसंपन्नः करोतु तव शांतिकम् ।। १४ ।।\nविरूपाक्षश्च यक्षेंद्रः श्वेतवासा महाद्युतिः ।।\nनानाकांचनमालाभिरुपशोभितकंधरः ।। १५ ।।\nसूर्यपूजापरो भक्तः कंजाक्षः कंजसन्निभः ।।\nतेजसादित्यसंकाशः करोतु तव शांतिकम् ।। १६ ।।\nअंतीरक्षगता यक्षा ये यक्षाः स्वर्गगामिनः ।।\nनानारूपधरा यक्षाः सूर्यभक्ता दृढव्रताः ।। १७ ।।\nतद्भक्तास्तद्गमनसः सूर्यपूजासमुत्सुकाः ।।\nशांतिं कुर्वंतु ते हृष्टाः शांताः शांतिपरायणाः ।। १८ ।।\nयक्षिण्यो विविधाकारास्तथा यक्षकुमारकाः ।।\nयक्षकन्या महाभागाः सूर्याराधनतत्पराः ।। १९ ।।\nशांतिं स्वस्त्ययनं क्षेमं बलं कल्याणमुत्तमम् ।।\nसिद्धिं चाशु प्रयच्छंतु नित्यं च सुसमाहिताः ।। 1.180.२० ।।\nपर्वताः सर्वतः सर्वे वृक्षाश्चैव महर्द्धिकाः ।।\nसूर्यभक्ताः सदा सर्वे शांतिं कुर्वंतु ते सदा ।। २१ ।।\nसागराः सर्वतः सर्वे गृहारण्यानि कृत्स्नशः ।।\nसूर्यस्याराधनपराः कुर्वंतु तव शांतिकम् ।। २२ ।।\nराक्षसाः सर्वतः सर्वे घोररूपा महाबलाः ।।\nस्थलजा राक्षसा ये तु अंतरिक्षगताश्च ये ।।२३।।\nपाताले राक्षसा ये तु नित्यं सूर्यार्चने रताः ।।\nशांतिं कुर्वंतु ते सर्वे तेजसा नित्यदीपिताः ।। २४ ।।\nप्रेताः प्रेतगणाः सर्वे ये प्रेताः सर्वतोमुखाः ।।\nअतिदीप्ताश्च ये प्रेता ये प्रेता रुधिराशनाः ।।२५।।।\nअंतरिक्षे च ये प्रेतास्तथा ये स्वर्गवासिनः ।।\nपाताले भूतले वापि ये प्रेताः कामरूपिणः ।। २६ ।।\nएकचक्रो रथो यस्य यस्तु देवो वृषध्वजः ।।\nतेजसा तस्य देवस्य शांतिं कुर्वंतु ते सदा ।।२७।।\nये पिशाचा महावीर्या वृद्धिमंतो महाबलाः ।।\nनानारूपधराः सर्वे सर्वे च गुणवत्तराः ।।२८।।।\nअंतरिक्षे पिशाचा ये स्वर्गे ये च महाबलाः ।।\nपाताले भूतले ये च बहुरूपा मनोजवाः ।। २९ ।।\nयस्याहं सारथिर्वीर यस्य त्वं तुरगः सदा ।।\nतेजसा तस्य देवस्य शांतिं कुर्वंतु तेऽञ्जसा ।। 1.180.३० ।।\nअपस्मारग्रहाः सर्वे सर्वे चापि ज्वरग्रहाः ।।\nये च स्वर्गस्थिताः सर्वे भूमिगा ये ग्रहोत्तमाः ।। ।। ३१ ।।\nपाताले तु ग्रहा ये च ये ग्रहाः सर्वतो गताः ।।\nदक्षिणे किरणे यस्य सूर्यस्य च स्थितो हरिः ।। ३२ ।।\nहरो यस्य सदा वामे ललाटे कंजजः स्थितः ।।\nतेजसा तस्य देवस्य शांतिं कुर्वंतु ते सदा ।। ३३ ।।\nइति देवादयः सर्वे सूर्ययज्ञविधायिनः ।।\nकुर्वंतु जगतः शांतिं सूर्यभक्तेषु सर्वदा ।। ३४ ।।\nजयः सूर्याय देवाय तमोहंत्रे विवस्वते ।।\nजयप्रदाय सूर्याय भास्कराय नमोस्तु ते ।। ३५ ।।\nग्रहोत्तमाय देवाय जयः कल्याणकारिणे ।।\nजयः पद्मविकाशाय बुधरूपाय ते नमः ।। ३६ ।।\nजयः दीप्तिविधानाय जयः शांतिविधायिने ।।\nतमोघ्नाय जयायैव अजिताय नमोनमः ।।३७।।\nजयार्क जयदीप्तीश सहस्रकिरणोज्ज्वल ।।\nजय निर्मितलोकस्त्वमजिताय नमोनमः ।। ३८ ।।\nगायत्रीदेहरूपाय सावित्रीदयिताय च ।।\nधराधराय सूर्याय मार्तंडाय नमोनमः ।। ३९ ।।\nसुमंतुरुवाच ।।\nएवं हि कुर्वतः शांतिमरुणस्य महीपते ।।\nश्रेयसे वैनतेयस्य गरुडस्य महात्मनः ।। 1.180.४० ।।\nएतस्मिन्नेव काले तु सुपर्णः पत्रवानभूत् ।।\nतेजसा बुधसंकाशो वलेन हरिणा समः ।। ४१ ।।\nसंपूर्णावयवो राजन्यथापूर्वं तथाभवत् ।।\nप्रसादाद्देवदेवस्य भास्करस्य महात्मनः ।। ४२ ।।\nएवमन्येऽपि राजेंद्र मानवा ये च रोगिणः ।।\nअस्मित्कृतेऽग्निकार्ये तु विरुजास्ते भवंति हि ।।\nतस्माद्यत्नेन कर्तव्यमग्निकार्यं विधानतः ।। ४३ ।।\nकरणीयं च राजेंद्र मानवैश्च प्ररोगिभिः ।।\nअस्मिन्कृते अग्निकाये विरुजास्ते भवंति हि।। ४४ ।।\nग्रहो पघाते दुर्भिक्ष उत्पातेषु च कृत्स्नशः ।।\nअवर्षमाणे पर्जन्ये लक्षहोमसमन्वितः ।। ४५ ।।\nपूजयित्वा प्रसूक्तं तु ध्यात्वा वीरं प्रयत्नतः ।।\nवारुणैश्च तथा सूक्तैर्होमं कुर्याद्विचक्षणः ।। ४६ ।।\nचेतसा सुप्रसन्नेन सर्पिषा मधुना सह ।।\nतिलैर्यवैश्च सहितैः पायसं मधुना तथा ।। ४७ ।।\nइदं च शांतिकं कुर्याद्बलिं दयात्प्रयत्नतः ।।\nएवं कृते श्रियं देवा वर्षंते कामना नृणाम् ।। ४८ ।।\nइत्येवं शांतिकाध्यायं यः पठेच्छृणुयादपि ।।\nविधिना सर्वलोकस्तु ध्यायमानो दिवाकरम्।। ४९ ।।\nस विजित्य रणे शत्रुं मानं च परमं लभेत् ।।\nअक्षयं मोदते कालमतिरस्कृतशासनः ।। 1.180.५० ।।\nव्याधिभिर्नाभिभूयेत पुत्रपौत्रैः प्रतिष्ठितः ।।\nभवेदादित्यसदृशस्तेजसा प्रभया तथा ।। ५१ ।।\nयानुद्दिश्य पठेद्वीर वाचको मानवो भुवि।।\nन पीड्यते च तै रोगैर्वातपित्तकफात्मकैः ।। ५२ ।।\nनाकाले मरणं तस्य न सर्पैश्चापि दश्यते ।।\nन विषं क्रमते देहे न जडांध्यं न मूकता ।। ५३ ।।\nन चोत्पत्ति भयं तस्य नाभिचारकजं भवेत् ।।\nये रोगा ये महोत्पाता येऽहयश्च महाविषाः ।।\nते सर्वे प्रशमं यांति श्रवणादस्य भारत।।।५४ ।।\nयत्पुण्यं सर्व तीर्थानां गंगादीनां विशेषतः ।।\nतत्पुण्यं कोटिगुणितं प्राप्नोति श्रवणादिभिः ।। ५५ ।।\nदशानां राजसूयानामन्येषां च विशेषतः ।।\nजीवेद्वर्षशतं साग्रं सर्वव्याधिविवर्जितः ।। ५६ ।।\nगोघ्नश्चैव कृतघ्नश्च ब्रह्महा गुरुतल्पगः ।।\nशरणागतदीनार्तमित्रविश्रभघातकः ।। ५७ ।।।\nदुष्टः पापसमाचारः पितृहा मातृहा तथा ।।\nश्रवणादस्य पापेभ्यो मुच्यते नात्र संशयः ।। ५८ ।।\nइतिहासमिमं पुण्यमग्निकार्यमनुत्तमम् ।।\nन दद्यात्कस्यचिद्वीर मूर्खस्य कलुषात्मनः ।। ५९ ।।\nसूर्यभक्ते सदा देयं सूर्येण कथितं पुरा ।।\nअरुणस्य महाबाहो गरुडस्यारुणेन च ।। 1.180.६० ।।\nगरुडेन पुरा प्रोक्तं भोजकानां महात्मनाम् ।।\nसूर्यशर्मसुखादीनां शाकद्वीपे महीपते ।। ६१ ।।\nतैश्चापि कथितं पुण्यं मुनेर्व्यासस्य धीमतः ।।\nतेनापि कथितं पुण्यं सर्वपापभयापहम् ।। ६२ ।। ।।"
  }
]
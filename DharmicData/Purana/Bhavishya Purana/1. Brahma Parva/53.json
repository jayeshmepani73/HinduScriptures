[
  {
    "text": "ब्रह्मोवाच\nतत्रारुणो मया पूर्वं सारथ्ये सन्नियोजितः ।\nइन्द्रेण माठरो नाम वायुना कल्मषेण तु । । १\nवैनतेयेन तार्क्ष्योपरि विमलो नखतुण्डप्रहरणः पुरोगामी नियुक्त इति । ।\nकालेन दण्डो महादण्डायुधो भवता शेषा महागणाधिपः । । २\nवैशाखेन राज्ञा वसुभिदायुधाङ्गारिकौ द्वौ अग्निना पिङ्गलः ।\nसंयन्ता महादण्डायुधो भवता शेषो महागणाधिपः । । ३\nहस्तो यमेन पाशहस्तोम्बुपतिना समिन्धनः ।\nअलकाधिपतिना विष्णुः । । ४\nअश्विभ्यां कालोपकालौ वाक्षप्रधानकौ ।\nनरनारायणाभ्यां क्षारौ धारौ धिषणकृष्णौ।। ५\nवैराजशङ्खपालपर्जन्यरजसां दिशासु विदिशासु दिशां पालनं विश्वेदेवा ददुः । । ६\nसप्तैता लोकमातरः सर्वमरुतोऽददन् ।\nओंकारो वषट्कारो वेदनिस्वनः पिनाकी विनायकः शेषोऽनन्तो वासुकिश्च नागसहस्रेणात्मतुल्येनादित्यस्य रथमनुयान्ति १ । । ७\nगायत्री सावित्री रथे स्थिते उभे सन्ध्ये सदा सा देवता या रविमण्डलं नापैति२ ।\nभगवन्तं सहस्रकिरणमवलम्बितुम् । । ८\nएतद्वै सर्वदैवत्यं मण्डलं ब्रह्मवादिनं ब्रह्मयज्ञवादिनीं यज्ञः ।\nभगवद्भक्तानां परमादित्योयं विष्णुर्माहेश्वराणाम् । । ९\nस्थानाभिमानिनो ह्येते सदा वै वृषभध्वज ।\nसूर्यमाप्याययन्त्येते तेजसां तेज उत्तमम् । । 1.53.१०\nग्रथितैः स्वैर्वचोभिस्तु स्तुवन्ते ऋषयो रविम् ।\nगन्धर्वाप्सरसश्चैव गीतनृत्यैरुपासते । । ११\nवियद्भ्रमणतो रक्षां कुर्वंति स्म इषुग्रहम् ।\nसर्पा वहन्ति वै सूर्यं यातुधानास्तु यान्ति च । । १२\nवालखिल्या १नमन्त्येतं परिचार्योदयाद्रविम् ।\nदिवस्पतिः स्वभूश्चोभौ अग्रगौ योजनस्य तु । । १३\nभर्गोऽथ दक्षिणे पार्श्वे कञ्जजो वामतः स्थितः ।\nसर्वे ते पृष्ठगा ज्ञेया ग्रहा लोकेषु पूजिताः. । । १४\nउपरागशिखी चोभावग्रतो नात्र संशयः ।\nमनुष्यधर्मा दक्षिणत उत्तरेण प्रचेतसः । । १५\nसम्भवन्ति तथा कृष्ण उभावेतौ सदाग्रगौ ।\nवामेन वीतिहोत्रस्तु पृष्ठतस्तु हरिः सदा । । १६\nरथपीठे क्षमा ज्ञेया अन्तराले नभस्तथा ।\nआश्रित्य रथजां कान्तिं खं दिवः समयः स्थितः । । १७\nध्वजो दण्डश्च विज्ञेयो ध्वजाग्रे वृष एव च ।\nऋद्धिर्वृद्धिस्तथा श्रीश्च पताका पार्वतीप्रिय । । १८\nध्वजदण्डाग्रे गरुडस्तदग्रे वरुणालयः ।\nमैनाकश्छत्रदण्डस्तु हिमवांश्छत्रमुच्यते । । १९\nकेचिदेवं वदन्तीह लोके चान्ये महामते ।\nछत्रदण्डस्तथा क्लेशः क्लेशं छत्रं विदुर्बुधाः । । 1.53.२०\nएतेषामेव देवानां यथा वीर्यं तथा तपः ।\nयथायोगं तथा सत्त्वं यथा सत्त्वं तथा बलम् । । २१\nतथा तपत्यसौ सूर्यस्तेषां सिद्धः स्वतेजसा ।\nएते तपन्ति वर्षन्ति यान्ति विश्वं सृजन्ति च । । २२\nभूतानामशुभं कर्म व्यपोहन्ति च कीर्तिताः ।\nएते सहैव सूर्येण भ्रमन्ते सानुगा दिवि । । २३\nतपन्तश्च जपन्तश्च ह्लादयन्तश्च वै द्विजाः ।\nगोपायन्ति स्म भूतानि इह ते ह्यनुकम्पया । । २४\nप्रीणाति देवानमृतेन सूर्यः सोमेन सूक्तेन विवर्धयित्वा ।\nशुक्लेन पूर्णा दिवसक्रमेण तं कृष्णपक्षे विबुधाः पिबन्ति । । २५\nपीतं हि सोमं द्विकलावशेषं कृष्णे तु पक्षे रुचिभिर्ज्वलन्तम् ।\nसुधामृतं तत्पितरः पिबन्ति ऊर्जाश्च सौम्याश्च तथैव कल्पाः । । २६\nसूर्येण गोभिश्च समृद्धिताभिरद्भिः पुनश्चैव समुज्जिताभिः ।\nतथौषधीभिः सततं पिबन्ति अत्यन्तपानेन क्षुधा जयन्ति । । २७\nमासार्धतृप्तिस्तु मताभिरद्भिर्मासेन तृप्तिः स्वधया पितॄणाम् ।\nअन्नेन शश्वद्विदधाति मर्त्यं त्वयं जगच्चैव बिभर्ति गोभिः । । २८\nअहोरात्रं रथेनासावेकचक्रेण वै भ्रमन् ।\nसप्तद्वीपसमुद्रान्तां सप्तभिश्च हयैः सह । । २९\nछन्दोभिर्वाजिरूपैस्तैर्यतश्चक्रं ततः स्थितैः ।\nकामरूपैः सकृद्युक्तैरन्तरस्थैर्मनोजवैः । । 1.53.३०\nहरिभिरव्ययैर्वश्यै क्षुधाश्रमविवर्जितैः ।\nद्व्यशीतिमण्डलशतमीहन्त्यब्देन वै हयाः । । ३१\nबाह्यतोऽभ्यन्तरं चैव मण्डलं दिवसक्रमात् ।\nकल्पादौ सम्प्रयुक्तास्ते वहन्त्याभूतसम्प्लवम् । । ३२\nआवृता बालखिल्यैस्तैर्भ्रमन्ति तान्यहानि तु ।\nग्रथितैः स्वैर्वचोभिस्तु स्तूयमानो महर्षिभिः । । ३३\nसेव्यते नृत्यगीतैश्च गन्धर्वैरप्सरोगणैः ।\nपतङ्गः पतगैरश्वैर्वसते भ्रमयन्दिवि । । ३४\nवीथ्याग्र्यया विचरते नक्षत्राणि यथा शशी ।\nमध्यगाश्चामरावत्यां यदा भवति भास्करः । । ३५\nवैवस्वते संयमने उत्तिष्ठन्दृश्यते तदा ।\nसुखायामर्धरात्रं तु विभायामस्तमेति च । । ३६\nवैवस्वते संयमने मध्यमस्तु रविर्यदा ।\nसुखायामथ वारुण्यामुत्तिष्ठन्दृश्यते तदा । । ३७\nरात्र्यर्धं चामरावत्यामस्तमेति यमस्य वै ।\nसोमपुर्यां विभायां तु मध्यगश्चार्यमा यदा । । ३८\nमाहेन्द्रस्यामरावत्यामुत्तिष्ठति दिवाकरः ।\nअर्धरात्रं संयमने वारुण्यामस्तमेति च । । ३९\nएवं चतुर्षु पार्श्वेषु मेरोः कुर्वन्प्रदक्षिणम् ।\nउदयास्तमने चासावुत्तिष्ठति पुनः पुनः । । 1.53.४०\nपूर्वाह्णे चापराह्णे च द्वौ द्वौ देवालयौ पुनः ।\nतपत्येकं तु मध्याह्ने ताभिरेव गभस्तिभिः । । ४१\nउदितो वर्धमानाभिरामध्याह्नात्तपेद्रविः ।\nततः परं ह्रसन्तीभिर्गोभिरस्तं नियच्छति । । ४२\nयत्रोद्यन्दृश्यते सूर्यः स तेषामुदयः स्मृतः ।\nप्रणाशं गच्छते यत्र स तेषामस्तमुच्यते । । ४३\nएवं पुष्करमध्येन तदा सर्पति भास्करः ।\nत्रिंशद्भागं तु मेदिन्या मुहूर्तेन स गच्छति । । ४४\nयोजनाग्रेण सङ्ख्यां १ तु मुहूर्तस्य निबोध मे ।\nपूर्णं शतसहस्राशं सहस्रं तु त्रिलोचन । । ४५\nपञ्चाशच्च तथाल्पानि सहस्राण्यधिकानि तु ।\nमौहूर्तिको गतिर्ह्येषा सूर्यस्य तु विधीयते । । ४६\nयोजनानां सहस्रे द्वे द्वे शते द्वे च योजने ।\nनिमेषान्तरमात्रेण दिवि सूर्यः प्रसर्पति । । ४७\nस शीघ्रमेव पर्येति भास्करोऽलातचक्रवत् ।\nभ्रमन्वै भ्रममाणेषु ऋक्षेषु विचरत्यसौ । । ४८\nइन्द्रः पूजयते सूर्यमुत्तिष्ठन्तं दिने दिने ।\nमध्याह्ने च यमः पश्चादस्तं यान्तमपां पतिः । । ४९\nसोमस्तथार्धरात्रे तु सदा पूजयते रविम् ।\nविष्णुर्भवानहं रुद्रः पूजयाम निशाक्षये । । 1.53.५०\nएवमग्निर्निर्ऋतिश्च वायुरीशान एव च ।\nपूजयन्ति क्रमेणैव भ्रममाणं दिवाकरम् । ।\nश्रेयोऽर्थं देवशार्दूल सर्वे ब्रह्मादयः सुराः । । ५१"
  }
]
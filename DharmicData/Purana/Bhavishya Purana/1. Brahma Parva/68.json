[
  {
    "text": "ब्रह्मोवाच\nवच्मि ते परमं देवं सर्वदेवैश्च पूजितम् ।\nआराधयन्ति यं देवं ब्रह्मविष्णुमहेश्वराः । । १\nपद्माकृतिं सदा ब्रह्मा नलिनैर्गुग्गुलेन तु ।\nव्योमरूपं सदा देवं महादेवोर्चते रविम् । । २\nजातिपुष्पैर्द्विजश्रेष्ठ धूपेन विजयेन तु ।\nवृषणं सिह्लकं विप्र श्रीखण्डमगरुस्तथा । । ३\nकर्पूरं च तथा मुस्ता शर्करा सत्वचा द्विज ।\nइत्येष विजयो धूपः स्वयं देवेन निर्मितः । । ४\nकेशवश्चक्ररूपं तु सदा सम्पूजयेद्रविम् ।\nनीलोत्पलदलश्यामो नीलोत्पलकदम्बकैः । । ५\nधूपेनागुरुसंज्ञेन भक्तिश्रद्धासमन्वितः ।\nमया स पृष्टो देवेशस्तस्यैवाराधनाय वै । । ६\nकानि पुष्पाणि चेष्टानि सदा भास्करपूजने ।\nतेन चोक्तानि पुष्पाणि स्वयं तानि निबोध मे । । ७\nमल्लिकायास्तु कुसुमैर्भोगवाञ्जायते नरः ।\nसौभाग्यं पुण्डरीकैश्च भजत्येव च शाश्वतम् । । ८\n१गन्धकुटजकैः पुष्पैः परमैश्वर्यमश्नुते ।\nभवत्यक्षयमत्यन्तं नित्यमर्चयतो रविम् । । ९\nमन्दारपुष्पैः पूजा तु सर्वकुष्ठविनाशिनी२ ।\nबिल्वपत्रैश्च कुसुमैर्महतीं श्रियमश्नुते । । 1.68.१०\nअर्कस्रजा भवत्यर्थं सर्वकामफलप्रदः ।\nप्रदद्यादूपिणीं कन्यामर्चितो बकुलस्रजा । । ११\nकिंशुकैरर्चितो देवो न पीडयति भास्करः ।\nपूजितोऽगस्त्यकुसुमैरानुकूल्यं प्रयच्छति । । १२\nकरवीरैस्तु विप्रेन्द्र सूर्यस्यानुचरो भवेत् ।\nतथा १मुद्गरपुष्पैश्च समभ्यर्च्य दिवाकरम् । । १३\nहंसयुक्तेन यानेन रवेः सालोक्यतां व्रजेत् ।\nशतपुष्पसहस्रैस्तु पूषसालोक्यतां व्रजेत् । ।\nबकपुष्पैर्द्विजश्रेष्ठ याति भानुसलोकताम् । । १४\nचतुःसमेन गन्धेन समभ्यर्च्य दिवाकरम् ।\nपञ्चभूतालयस्थानमाप्नुयान्नात्र संशयः । । १५\nदेवागारं तु सम्मार्ज्य भक्त्या यस्तु प्रलेपयेत् ।\nस रोगान्मुच्यते क्षिप्रं द्रव्यलाभं च विन्दति । । १६\nतस्य चायतनं भक्त्या गैरिकेणोपलेपयेत् ।\nप्राप्नुयान्महतीं लक्ष्मीं रोगैश्चापि प्रमुच्यते । । १७\nअष्टादशेह कुष्ठानि ये चान्ये व्याधयो नृणाम् ।\nप्रलयं यान्ति ते सर्वे मृदा यद्युपलेपयेत् । । १८\nविलेपनानां सर्वेषां रक्तचन्दनमुत्तमम् ।\nपुष्पाणां करवीराणि प्रशस्तानि प्रचक्षते । । १९\nनातः परतरं किंचिद्भास्वतस्तुष्टिकारकम् ।\nकिं तस्य न भवेल्लोके यस्त्वेभिः स्वर्चयेद्रविम् । । 1.68.२०\nकरवीरैः पूजयेद्यो भास्करं श्रद्धयान्वितः ।\nसर्वकामसमृद्धोऽसौ सूर्यकाममवाप्नुयात् । । २१\nविलेप्यायतनं३  यस्तु कुर्यान्मण्डलकं शुभम् ।\nस सूर्यलोकमासाद्य मोदते शाश्वतीः समाः । । २२\nएकेनास्य भवेदर्थो द्वाभ्यामारोग्यमश्नुते ।\nत्रिभिः सन्तत्यविच्छिन्ना चतुर्भिर्भार्गवीं४ लभेत् । । २३\nपञ्चभिर्विपुलं धान्यं षड्भिरायुर्बलं यशः ।\nसप्तमण्डलकारी स्यान्मंडलाधिपतिर्नर । । २४\nआयुर्धनसुतैर्युक्तः सूर्यलोके महीयते ।\nघृतप्रदीपदानेन चक्षुष्माञ्जायते नरः । । २५\nकटुतैलप्रदानेन स शत्रूञ्जयते नरः ।\nतिलतैलप्रदानेन सूर्यलोके महीयते । । २६\nमधूकतैलदानेन सौभाग्यं परमं व्रजेत् ।\nसंपूज्य विधिवद्देवं पुष्पधूपादिभिर्बुधः । । २७\nयथाशक्त्या ततः पश्चान्नैवेद्यं भक्तितो न्यसेत् ।\nपुष्पाणां प्रवरा जाती धूपानां विजयः परः । । २८\nगन्धानां कुङ्कुमं श्रेष्ठं लेपानां रक्तचन्दनम् ।\nदीपदाने घृतं श्रेष्ठं नैवेद्ये मोदकः परः । । २९\nएतैस्तुष्यति देवेशः सान्निध्यं चाधिगच्छति ।\nएवं संपूज्य विधिवत्कृत्वा चापि प्रदक्षिणम् । । 1.68.३०\nप्रणम्य शिरसा देवं देवदेवं दिवाकरम् ।\nसुखासीनस्ततः पश्येद्रवेरभिमुखे स्थितः । । ३१\nएकं सिद्धार्थकं कृत्वा हस्ते पानीयसंयुतम् ।\nकामं यथेष्टं हृदये कृत्वा तं वाञ्छितं नरः । । ३२\nपिबेत्सतोयं तं विप्र अस्पृष्टं दशनैः सकृत् ।\nद्वितीयायां तु सप्तम्यां द्वौ गृहीत्वा तु सुव्रत । । ३३\nतृतीयायां तु सप्तम्यां ग्रहीतव्यास्त्रयोऽपि च ।\nज्ञेयाश्चतुर्थ्यां चत्वारः पञ्चम्यां पञ्च एव हि । । ३४\nषट् पिबेच्चापि षष्ठ्यां तु इतीयं वैदिकी श्रुतिः ।\nसप्तम्यां सप्तमायां तु सप्त चैव पिबेन्नरः । । ३५\nआदौ प्रभृति विज्ञेयो मन्त्रोऽयमभिमन्त्रणे ।\nसिद्धार्थकस्त्वं हि लोके सर्वत्र श्रूयसे यथा । ।\nतथा मामपि सिद्धार्थमर्थतः कुरुतां रविः । । ३६\nततो हविरुपस्पृश्य जपं कुर्याद्यथेप्सितम् ।\nहुताशनं च जुहुयाद्विधिदृष्टेन कर्मणा । । ३७\nएवमेव पराः कार्या सप्तम्यः सप्त सर्वदा ।\nएकात्प्रभृति कार्या सा सर्वदोदकसप्तमी । । ३८\nएकं तोयेन सहितं द्वौ चापि घृतसंयुतौ ।\nत्रींस्तथा मधुना सार्धं दध्ना चतुर एव च । । ३९\nयुक्तान्नपयसा पञ्च षट् च गोमयसंयुतान् ।\nपञ्चगव्येन वै सप्त पिबेत्सिद्धार्थकान्द्विज । । 1.68.४०\nअनेन विधिना यस्तु कुर्यात्सर्षपसप्तमीम् ।\nबहुपुत्रो बहुधनः सिद्धार्थश्चापि सर्वदा । । ४१\nइह लोके नरो विप्र प्रेत्ययाति विभावसुम् ।\nतस्मात्सम्पूजयेद्देवं विधिनानेन भास्करम् । । ४२"
  }
]
[
  {
    "text": "।। विष्णुरुवाच ।।\nव्योमपूजाविधिं ब्रूहि समासाच्चतुरानन ।।\nअष्टशृंगं कथं व्योम पूजयेद्भास्करस्य तु ।। १ ।।\n।। ब्रह्मोवाच ।। ।।\nव्योमपूजाविधिं कृष्ण निबोध गदतो मम ।।\nअष्टशृंगं यथा व्योम पूजयंति मनीषिणः ।। २ ।।\nसौवर्णं राजतं ताम्रं कृत्वा चाश्ममयं तथा ।।\nअष्टशृंगं महाबाहो अनेन विधिनार्चयेत् ।। ३ ।।\nप्रथमं पूजयेद्भानुं मध्ये मंत्रेण सुव्रत ।।\nमहिषा वो महायेति नानापुष्पकदंबकैः ।। ४ ।।\nत्रातारमिंद्रं मंत्रेण सर्वशृंगं सदार्चयेत् ।।\nउदीरतामवर इत्यथ वानेन पूजयेत् ।। ५ ।।\nआयं गौरिति मन्त्रेण नैर्ऋ(कृ)तं शृंगमर्चयेत् ।।\nरक्षोहणं वाजिनं वा पूजयेदसुरांतकम् ।। ६ ।।\nइन्द्रसोमांतपतये ह्यथ वानेन पूजयेत् ।।\nअभित्वा शूर नो नुम ऐशानं शृंगमर्चयेत् ।। ७ ।।\nएवं भानुं च परितः पूजयंति सदाच्युत ।।\nयेनेदं भूतमिति वै अथ वानेन पूजयेत ।। ८ ।।\nनमोऽस्तु सर्वपापेभ्यो व्योमपीठं सदार्चयेत् ।।\nते नराः सततं कामान्प्राप्नुवंति न संशयः ।। ९ ।।\nत्वमेको रुद्राणां वसूनां पूर्वाह्णे तेन पूजयेत् ।।\nतद्विष्णोः परमं पदं हंसः शुचिषदिति वै अपराह्ने सदार्चयेत् ।। १० ।।\nएवं भानुं ग्रहैः सार्धं पूजयंति सदस्पते ।।\nते सर्वान्विविधान्कामान्प्राप्नुवंति न संशयः ।। ११ ।।\nविमले वाससी दत्त्वा गुरवे सपवित्रके ।।\nउपानहौ तथा कृष्ण सौवर्णमंगुलीयकम् ।। १२ ।।\nगन्धपुष्पाणि चित्राणि भक्ष्यभोज्यान्यनेकशः ।।\nअनेन विधिना यस्तु सोपवासोर्चयेद्रविम् ।।\nबहुपुत्रो बहुधनः स नरो भव्यवान्भवेत् ।।१३।।\nउत्तरे चायने यस्तु सोपवासोर्चयेद्रविम् ।।\nसोश्वमेधफलं विंद्याद्बहुपुत्रश्च जायते ।। १४ ।।\nकृत्वोपवासं विषुवे यस्तु पूजयते रविम् ।।\nबहुपुत्रो बहुधनो कीर्तिमांश्चापि जायते ।। १५ ।।\nकृत्वोपवासं ग्रहणे विधिवच्चंद्रसूर्ययोः ।।\nपूजयेद्भास्करं भक्त्या ब्रह्मलोकं स गच्छति ।। १६ ।।\nइति ते कथितो विष्णो भास्कराराधने विधिः ।।\nयं श्रुत्वा पुरुषो भक्त्या मम लोके महीयते ।। १७ ।।\nपुनरेत्य महीं कृष्ण राजा भवति भूतले ।।\nबहु पुत्रो बहुधनः समरेष्वपराजितः ।। १८ ।।"
  }
]
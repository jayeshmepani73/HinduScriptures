[
  {
    "text": "वासुदेव उवाच\nमाघस्य शुक्लपक्षे तु पञ्चम्यां मत्कुलोद्वह ।\nएकभक्तं सदाख्यातं षष्ट्यां नक्तमुदाहृतम् । । १\nसप्तम्यामुपवासं तु केचिदिच्छन्ति सुव्रत ।\nषष्ठ्यां केचिद्वदन्तीह सप्तम्यां पारणं किल । । २\nकृतोपवासः षष्ठ्यां तु पूजयेद्भास्करं बुधः ।\nरक्तचन्दनमिश्रैस्तु करवीरैश्च सुव्रत । । ३\nगुग्गुलेन महाबाहो संयावेन च सुव्रत ।\nपूजयेद्देवदेवेशं शङ्करं २ भास्करं रविम् । । ४\nएवं हि चतुरो मासान्माघादीन्पूजयेद्रविम् ।\nआत्मनश्चापि शुध्यर्थं प्राशनं गोमयस्य च । । ५\nस्नानं च गोमयेनेह कर्तव्यं चात्मशुद्धये ।\nब्राह्मणान्दिव्यभौमांश्च भोजयेच्चापि शक्तितः । । ६\nज्येष्ठादिष्वथ मासेषु श्वेतचन्दनमुच्यते ।\nश्वेतानि चापि पुष्पाणि शुभगन्धान्वितानि वै । । ७\nकृष्णागरुस्तथा धूपो नैवेद्यं पायसं स्मृतम् ।\nतेनैव ब्राह्मणांस्तुष्टान्भोजयेच्च महामते । । ८\nप्राशयेत्पञ्चगव्यं तु स्नानं तेनैव पुत्रक ।\nकार्तिकादिषु मासेषु अगस्तिकुसुमैः स्मृतम् । । ९\nपूजयेन्नरशार्दूल धूपैश्चैवापराजितैः ।\nनैवेद्यं गुडपूपास्तु तथा चेक्षुरसं स्मृतम् । । 1.51.१०\nतेनैव ब्राह्मणांस्तात भोजयस्व स्वशक्तितः ।\nकुशोदकं प्राशयेथाः स्नानं च कुरु शुद्धये । । ११\nतृतीये पारणास्यान्ते माघे मासि महामते ।\nभोजनं तत्र दानं च द्विगुणं समुदाहृतम् । । १२\nदेवदेवस्य पूजा च कर्तव्या शक्तितो बुधैः ।\nरथस्य चापि दानं तु रथयात्रा तु सुव्रत । । १३\nव्रतस्य प्राप्तिहेतोर्वै कर्तव्या विभवे सति ।\nदानं स्वर्णरथस्येह यथोक्तं विभवे सति । ।\nइत्येषा कथिता पुत्र रथाह्वा सप्तमी शुभा । । १४\nमहासप्तमी विख्याता महापुण्या महोदया ।\nयामुपोष्य धनं पुत्रान्कीर्तिं विद्यामवाप्नुयात् । । १५\nतथाखिलं कुवलयं चन्द्रेण च समोर्चिषा । । १६"
  }
]
[
  {
    "text": "।। शतानीक उवाच ।। ।।\nअहो देवस्य चरितं भास्करस्य त्वयोदितम् ।।\nब्रह्मादयोऽपि यं नित्यं पूजयंति विधानतः ।। १ ।।\nब्रह्मा विष्णुः सुरा ब्रह्मंस्तमाराध्य दिवाकरम् ।।\nददृशुस्तस्य किंभूतं रूपं यत्तन्महाद्भुतम् ।। २ ।।\n।। सुमंतुरुवाच ।। ।।\nआराध्य देवमीशानं भास्करं सूतिवाचकम् ।।\nकविष्णू कुरुशार्दूल जग्मतुस्तौ हिमाचलम् ।।३।।\nगोपतेरंतिकं वीर प्रहृष्टौ विभुदर्शने ।।\nकुंदेंदुसंनिभं द्रष्टुं कंजजश्चाच्युतश्च तौ ।।४।।\nददृशतुर्महात्मानं चंद्रार्धकृतशेखरम् ।।\nपूजयंतं विवस्वंतं भास्करं वीरवन्नृप ।। ५ ।।\nआर्च्योचतुर्महात्मानं कविष्णू तं त्रिलोचनम् ।।\nभोभो भीम सुरश्रेष्ठ पश्यावामिह चागतौ ।। ६ ।।\nश्रुत्वोवाच तयोर्वाक्यं कंजजस्याच्युतस्य च ।।\nप्रणम्य शिरसा भूमौ कृत्वा पूजां विधानतः ।।७।।\nउवाच मधुरं वाक्यं शिक्षाक्षरसमन्वितम् ।।\nहर्ष गद्गदया वाचा दिशः सन्नादयन्निव ।। ८ ।।\nकिमाराध्य रविं प्राप्तौ सर्वदेववरं विभुम् ।।\nकथ्यतां निखिलं देवौ परमं कौतुकं मम ।। ९ ।।\nदृष्टवंतौ परं किंचिद्रूपं देवस्य शंकरम् ।।\nअव्ययस्याप्रमेयस्य भानोरमिततेजसः ।।1.160.१ ०।।\nनिशम्य वचनं वीर शंकरस्य महात्मनः ।।\nऊचतुस्तौ महात्मानौ कविष्णू देवसत्तमौ ।।११।।\nन तत्पश्यावहे रूपं यत्तत्परममद्भुतम् ।।\nआराधयितुमेवापि ह्यागतौ तेंतिकं च तम् ।।१२।।\nतस्मादाराधयामो हि एकीभूय विभावसुम्।।\nगत्वोदयगिरिं पुण्यं पर्वतं कनकोज्ज्वलम्।।१३।।\nश्रुत्वा तु वचनं वीर कंजजाच्युतयोर्हरः।।\nतथेत्याह महाबाहो हर्षादुत्फुल्ललोचनः।। ।।१४।।\nअथ ते राजशार्दूल विविगोगतयो नृप ।।\nजग्मुस्तं पर्वतश्रेष्ठमुदयाचलमाशु वै ।।१५।।\nतमासाद्य नगं पुण्यं शृंगैस्त्रिभिरलंकृतम् ।।\nनाना धातुपिनद्धाङ्गं नानाधातुविभूषितम् ।। १६ ।।\nआराधनाय विधिवद्यत्नं चक्रुर्विभावसोः ।।\nस्तुवन्तस्ते समर्चंतो ध्यायंतश्च विभावसुम् ।। १७ ।।\nदिव्यवर्षसहस्रांते तपंतः संस्थिता नगे ।।\nपद्मासनगतो ब्रह्मा ध्यायमानो दिवाकरम् ।।१८।।\nस्थाणुवत्संस्थितो भूमावूर्ध्वबाहुस्त्रिलोचनः ।।\nपंचाग्निं भजमानस्तु स्थितो विष्णुरवाक्छिराः ।। १९ ।।\nएवं वर्षसहस्रांते तपश्चक्रुः सुदारुणम् ।।\nआराधयंतो विधिवद्गोपतिं पुत्रमालिनम् ।। 1.160.२० ।।\nअथ ब्रह्मेशविष्णूनां कुर्वतां तप उत्तमम् ।।\nतुतोष भगवान्भानुरुवाच च महीपते ।। २१ ।।\nब्रह्मञ्छंभो हरे ब्रूत मत्तः किमभिवांछथ ।।\nतुष्टोहं भवतां दातु मिहायातो वरं स्वयम् ।। २२ ।।\n।। सुमंतुरुवाच ।। ।।\nनिशम्य वचनं भानोः शांतं हृद्यं मनोरमम् ।।\nप्रणम्य शिरसा केशा इदं वचमब्रुवन्।। ।। २३ ।।\nकृतकृत्या वयं सर्वे प्रसादात्तव गोपते ।।\nत्वामाराध्य पुरा देव त्वत्तः प्राप्य वरं शुभम् ।। २४ ।।\nउत्पत्तिस्थितिनाशानां वयं सर्वे दिवाकर ।।\nसंभूयेह समर्था वै त्वत्प्रसादान्न संशयः ।। २५ ।।\nकिं त्वेकं देवदेवेश वरमिच्छामहे विभो ।।\nयत्ते परमकं रूपं दुर्लभं दुर्दृशं तथा ।। २६ ।।\nतस्मादस्माज्जगन्नाथ रूपं दर्शय तेऽच्युतम् ।।\nसर्वदेवमयं यत्ते यत्त्वयोक्तं पुरानघ ।।२७।।\nतेषां तद्वचनं श्रुत्वा ब्रह्मविष्ण्वीशभाषितम्।।\nदर्शयामास तद्रूपमद्भुतं लोकपूजितम् ।। २८ ।।\nअनेकवक्त्रशिरसमनेकाद्भुतदर्शनम् ।।\nसर्वदेवमयं दिव्यं सर्वलोकमयं तथा ।। २९ ।।\nभूः पादौ द्यौः शिरश्चापि तत्राग्नी लोचने मते ।।\nपादांगुल्यः पिशाचाश्च हस्तांगुल्यश्च गुह्यकाः ।। 1.160.३० ।।\nविश्वे देवाः स्मृतास्तस्य जंघासंघाः सुरोत्तमाः ।।\nयक्षाः कुक्षिषु संलीनाः केशाश्चाप्सरसां गणाः ।।३१।।\nदृष्टिधृष्ट्यश्च विपुलाः केशा वीरांशवः स्मृताः ।।\nतारका रोमरूपाणि रोमाणि च महर्षयः ।।३२।।\nबाहवो विदिशस्तस्य दिशः श्रोत्रे नराधिप।।\nअश्विनौ श्रवणे चास्य नासा वायुर्महाबलः ।।३३।।\nप्रसादश्च क्षमा चैव मनो धर्मस्तथैव च ।।\nसत्यमस्याभवद्वाणी जिह्वा देवी सरस्वती ।। ३४ ।।\nग्रीवादितिर्महादेवी तालू रुद्रश्च वीर्यवान् ।।\nद्वारं स्वर्गस्य नाभिर्वै मित्रस्त्वष्टा पिचंडकः ।। ३५ ।।\nमुखं वैश्वानरश्चास्य वृषणौ च भगस्तदा ।।\nहृदयं भगवान्ब्रह्मा ह्युदरं कश्यपो मुनिः ।। ३६ ।।\nपृष्ठेऽस्य वसवो देवा मरुतः सर्वसंधिषु ।।\nसर्वच्छंदांसि दशना ज्योतींषि विमला प्रभा ।। ३७ ।।\nप्राणो रुद्रो महादेवः कुक्षौ चास्य महार्णवाः ।।\nउदरे चास्य गंधर्वा भुजगाश्च महाबलाः ।। ३८ ।।\nलक्ष्मीर्मेधा धृतिः कांतिः सर्वा विद्याश्च वै कटौ ।।\nललाटमस्य परमं वयःस्थानं परात्मनः ।। ३९ ।।\nसर्वज्योतींषि जानीहि तपश्चक्रश्च देव राट्।।\nतदेतदादिदेवस्य तनौ ह्याहुर्महात्मनः ।। 1.160.४० ।।\nस्तनौ कुक्षौ च वेदाश्च तेष्टौ चास्य मखाः स्मृताः ।।\nयष्टव्यपशुबंधाश्च द्विजानां वेष्टि तानि च ।। ४१ ।।\nसर्वदेवमयं दृष्ट्वा रूपमर्कस्य ते नृप ।।\nब्रह्मा हरो हरिर्देवाः परं विस्मयमागताः ।। ४२ ।।\nप्रणम्य शिरसा देवं वेपमाना धरां गताः ।।\nभयगद्गदया वाचा इदं वचनमब्रुवन्।। ४३ ।।\nसमीक्ष्य रूपं ते देव भीमं ज्वालासमाकुलम् ।।\nअनेकमुखबाहूरुचरणं चकिता वयम्।।४४।।\nदिग्ज्ञानं हृतमस्माकं तत्प्रसीद जगत्पते ।।\nउपसंहर विश्वात्मन्द्रष्टुं शक्ता न ते वयम् ।। ४५ ।।\nइति तेषां वचः श्रुत्वा देवदेवो दिवाकरः ।।\nप्रसन्नो भगवानाह वचस्तान्प्रहसन्निदम् ।। ४६ ।।\n।। आदित्य उवाच ।। ।।\nयदेतत्परमं पुण्यमद्भुतं लोकभावनम्।।\nदृष्टं भवद्भिर्देवेंद्रा मम सर्वजगन्मयम् ।। ४७ ।।\nएतन्मया प्रसन्नेन युष्माकं श्रेयसेऽनघाः ।।\nदर्शितं पूजितेनेह योगिनां यन्महालयम् ।। ४८ ।।\n।। ब्रह्मेशाच्युता उचुः ।। ।।\nएवमेतन्न संदेहो यथात्थ त्वं दिवस्पते ।।\nयोगिनामपि देवेश दर्शनं ह्यस्य दुर्लभम् ।। ४९ ।।\nत्वामाराध्य जगन्नाथं नाप्राप्यमिह विद्यते ।।\nतस्मात्पूज्यतमो लोके नान्यो देवेषु विद्यते ।। 1.160.५० ।।\nएवमुक्त्वाऽदितेः पुत्रो जगामादर्शनं रविः ।।\nब्रह्मादयोपि ते हर्षं प्रापुर्देवस्य दर्शनात् ।। ५१ ।।\nएवं ब्रह्मादयो देवाः पूजयित्वा दिवाकरम् ।।\nगतास्ते परमां सिद्धिं गंधर्वा ऋषयस्तथा ।। ५२ ।। ।।"
  }
]
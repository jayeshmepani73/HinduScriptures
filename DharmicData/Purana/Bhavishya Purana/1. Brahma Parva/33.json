[
  {
    "text": "शतानीक उवाच\nसर्पाणां कति रूपाणि के वर्णाः किं च लक्षणम् ।\nका जातिस्तु भवेत्तेषां केषु योनिकुलेषु वा । । १\nसुमन्तुरुवाच\nपुरा मेरौ नगवरे कश्यपं तपसां निधिम् ।\nप्रणम्य शिरसा भक्तया गौतमो वाक्यमब्रवीत् । । २\nसर्पाणां कति रूपाणि किं चिह्नं किं च लक्षणम् ।\nजातिं कुलं तधा वर्णान्ब्रूहि सर्वं प्रजापते । । ३\nकथं वा जायते सर्पः कधं मुञ्चेद्विषं प्रभो ।\nविषवेगाः कति प्रोक्ताः कत्येव विषनाडिकाः । ।४\nदंष्ट्राः कतिविधाः प्रोक्ताः किं प्रमाणं विषागमे ।\nगृह्णीते तु कदा गर्भं कथं चेह प्रसूयते । । ५\nकीदृशी स्त्री पुमांश्चैव कीदृशश्च नपुंसकः ।\nकिं नाम दशनं चैव एतत्कथय सुव्रत । । ६\nतस्य१ तद्वचनं श्रुत्वा कश्यपः प्रत्यभाषत ।\nशृणु गौतम तत्त्वेन सर्पाणामिह लक्षणम् । ।७\nमास्याषाढे तथा ज्येष्ठे प्रमाद्यन्ति भुजङ्गमाः ।\nततो नागोऽथ नागी च मैथुने सम्प्रपद्यते । । ८\nचतुरो वार्षिकान्मासान्नागी गर्भमधारयत् ।\nततः कार्त्तिकमासे तु अण्डकानि प्रसूयते । । ९\nअण्डकानां तु विज्ञेये द्वेशते द्वे च विंशती ।\nतान्येव भक्षयेत्सा तु भोगैकं घृणया त्यजेत् । । 1.33.१०\nस्वर्णार्कवर्णाद्वै तस्मात्पुमान्सञ्जायतेऽण्डकात् ।\nतान्येव खादते सर्प अहोरात्राणि विंशतिम् । । ११\nस्वर्णकेतकवर्णाभाद्दीर्घराजीवसन्निभात् ।\nतस्मादुत्पद्यते स्त्री वै अण्डाद्ब्राह्मणसत्तम । । १२\nशिरीषपुष्पवर्णाभादण्डकात्स्यान्नपुंसकः ।\nततो भिनत्ति चाण्डानि षण्मासेन तु गौतम । । १३\nततस्ते प्रीतिसम्बन्धात्स्नेहं बध्नन्ति बालकाः ।\nततोऽसौ सप्तरात्रेण कृष्णो भवति पन्नगः । । १४\nआयुःप्रमाणं सर्पाणां शतं विंशोत्तरं स्मृतम् ।\nमृत्युश्चाष्टविधो ज्ञेयः शृणुष्वात्र यथाक्रमम् । । १५\nमयूरान्मानुषाद्वापि चकोराद्गोखुरात्तथा२ ।\nबिडालान्नकुलाच्चैव वराहाद्वृश्चिकात्तथा । ।\nएतेषां यदि मुच्येत जीवेद्विंशोत्तरं शतम् । । १६\nसप्ताहे तु ततः पूर्णे दंष्ट्राणां चाधिरोहणम् ।\nविषस्यागमनं तत्र निक्षिपेच्च पुनः पुनः । । १७\nएवं ज्ञात्वा तु तत्त्वेन विषकर्म्मारभेत वै ।\nएकविंशतिरात्रेण विषदंष्ट्रा सुजायते । ।\nनागीपार्श्वसमावर्ती बालसर्पः स उच्यते । । १८\nपञ्चविंशतिरात्रस्तु सद्यः प्राणहरो भवेत् ।\nषण्मासाज्जातमात्रस्तु कञ्चुकं वै प्रमुञ्चति । । १९\nपादानां चापि विज्ञेये द्वे शते द्वे च विंशती ।\nगोलोमसदृशाः पादाः प्रविशन्ति क्रमन्ति च । । 1.33.२०\nसन्धीनां चास्य विज्ञेये द्वेशते विंशती तथा ।\nअंगुल्यश्चापि विज्ञेया द्वे शते विंशती तथा । । २१\nअकालजाता ये सर्पा निर्विषास्ते प्रकीर्तिताः ।\nपञ्चसप्ततिवर्षाणि आयुस्तेषां प्रकीर्तितम् । । २२\nरक्तपीतशुक्लदन्ता अनीला मन्दवेगिनः ।\nएते अल्पायुषो ज्ञेयो अन्ये च भीरवः स्मृता । । २३\nएकं चास्य भवेद्वक्त्रं द्वे जिह्वे च प्रकीर्तिते ।\nद्वात्रिंशद्दशनाः प्रोक्ताः पन्नागानां न संशयः । । २४\nतेषां मध्ये चतस्रस्तु दंष्ट्रा याः सुविषावहाः ।\nमकरी कराली कालरात्री यमदूती तथैव च । । २५\nसर्वासां चैव दंष्ट्राणां देवताः परिकीर्तिताः ।\nप्रथमा ब्रह्मदेवत्या द्वितीया विष्णुदेवता । ।\nतृतीया रुद्रदेवत्या चतुर्थी यमदेवता । । २६\nहीना प्रमाणतः सा तु वामनेत्रं समाश्रिता ।\nनास्यां मन्त्राः प्रयोक्तव्या नौषधं नैव भेषजम् । । २७\nवैद्यः पराङ्मुखो याति मृत्युस्तस्या विलेखनात् ।\nचिकित्सा न बुधैः कार्या तदन्तं तस्य जीवितम् । । २८\nमकरीं मासिकां विद्यात्कराली च द्विमासिका ।\nकालरात्री भवेत्त्रीणि चतुरो यमदूतिका । । २९\nमकरीं गुडौदनं१ दद्यात्कषायान्नं करालिकाम् ।\nकालरात्रीं कटुयुतं दूतीं वै सान्निपातिकम् । । 1.33.३०\nमकरी शस्त्रकं विद्यात्कराली काकपादिका ।\nकराकृतिः कालरात्रिर्याम्या कूर्माकृतिः स्मृता । । ३१\nमकरी वातुला ज्ञेया कराली पैत्तिकी स्मृता ।\nकफात्मिका कालरात्री यमदूती सान्निपातकी । । ३२\nशुक्ला तु मकरी ज्ञेया कराली रक्तसन्निभा ।\nकालरात्री भवेत्पीता कृष्णा च यमदूतिका । । ३३\nवामा शुक्ला च कृष्णा च रक्ता पीता च दक्षिणा ।\nसमासेन तु वक्ष्यामि यथैता वर्णतः स्मृताः । । ३४\nशुक्ला तु ब्राह्मणी ज्ञेया रक्ता तु क्षत्रिया स्मृता ।\nवैश्या तु पीतिका ज्ञेया कृष्णा शूद्रा तु कथ्यते । ।\nअतः परं प्रवक्ष्यामि दंष्ट्राणां विषलक्षणम् । । ३५\nदंष्ट्राणां तु विषं नास्ति नित्यमेव भुजङ्गमे ।\nदक्षिणं नेत्रमासाद्य विषं सर्पस्य तिष्ठति । । ३६\nसङ्कुद्धस्येह सर्पस्य विषं गच्छति मस्तके ।\nमस्तकाद्धमनीं याति ततो नाडीषु गच्छति । । ३७\nनाडीभ्यः पद्यते दंष्ट्रां विषं तत्र प्रवर्तते ।\nतत्सर्वं कथयिष्यामि यथावदनुपूर्वशः । । ३८\nअष्टभिः कारणैः सर्पो दशते नात्र संशयः ।\nआक्रान्तो दशते पूर्वं द्वितीयं पूर्ववैरिणम् । । ३९\nतृतीयं दशते भीतश्चतुर्थं मददर्पितः ।\nपञ्चमं तु क्षुधाविष्टः षष्ठं चेह विषोल्बणः । ।\nसप्तमं पुररक्षार्थमष्टमं कालचोदितः । । 1.33.४०\nयस्तु सर्पो दशित्वा३  तु उदरं परिवर्तयेत् ।\nबलभुग्नाकृतिं दंष्ट्रामाक्रान्तं तं विनिर्दिशेत् । ।४ १\nयस्य सर्पेण दष्टस्य गभीरं दृश्यते व्रणम् ।\nवैरदष्टं विजानीयात्कश्यपस्य वचो यथा । ।४ २\nएकं दंष्ट्रापदं यस्य अव्यक्तं न च कल्पितम् ।\nभीतदष्टं विजानीयाद्यथोवाच प्रजापतिः । । ४३\nयस्य सर्पेण दष्टस्य रेखा दन्तस्य जायते ।\nमददष्टं विजानीयात्कश्यपस्य वचो यथा । । ४४\nद्वे च दंष्ट्रापदे यस्य दृश्यन्ते च महाक्षतम् ।\nक्षुधाविष्टं विजानीयाद्यथोवाच प्रजापतिः । । ४५\nद्वे दंष्ट्रे यस्य दृश्येते क्वचिद्रुधिरसङ्कुले ।\nविषोल्बणं विजानीयाद्दंशं तं नात्र संशयः । । ४६\nअपत्यरक्षणार्थाय जानीयात्तं न संशयः ।\nयत्तु काकपदाकारं त्रिभिर्दन्तैस्तु लक्षितम् । । ४७\nमहानाग इति प्रोक्तं कालदण्डं विनिर्दिशेत् ।\nत्रिविधं दष्टजातैस्तु लक्षणं समुदाहृतम् । ।४८\nदष्टानुपीतं विज्ञेयं कश्यपस्य वचो यथा ।\nविषभागात्तु सर्पस्य त्रिभागस्तत्र संक्रमेत् । । ४९\nउदरं दर्शयेद्यस्तु उद्धतं तं विनिर्दिशेत् ।\nछर्दितं विषवेगेन निर्विषः पन्नगो भवेत् । । 1.33.५०\nअसाध्यश्चापि विज्ञेयश्चतुर्दंष्ट्राभिपीडितः ।\nग्रीवाभङ्गो भवेत्किञ्चित्सन्दष्टो विषयोगतः । ।\nइतो दंशस्ततः शुद्धो व्यन्तरः परिकीर्तितः । । ५१"
  }
]
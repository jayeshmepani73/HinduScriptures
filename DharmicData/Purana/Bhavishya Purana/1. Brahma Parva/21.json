[
  {
    "text": "सुमन्तरुवाच\nपतिव्रता पतिप्राणा पतिशुश्रूषणे रता ।\nएवंविधापि या प्रोक्ता शुचिः संशोभना सती । । १\nसोपवासा तृतीयां तु लवणं परिवर्जयेत् ।\nसा गृह्णाति च वै भक्त्या व्रतमामरणान्तिकम् । । २\nगौरी ददाति सन्तुष्टा रूपं सौभाग्यमेव च ।\nलावण्यं ललितं हृद्यं श्लाघ्यं पुंसां मनोरमम् । । ३\nपुंसो मनोरमा नारी भर्त्ता नार्या मनोरमः ।\nगौरीव्रतेन भवति राजँल्लवणवर्जनात् । । ४\nइदं व्रतं प्रति विभो धर्मराजस्य शृण्वतः ।\nउमया च पुरा प्रोक्तं यद्वाक्यं तन्निबोध मे । । ५\nमया व्रतमिदं सृष्टं सौभाग्यकरणं नृणाम् ।\nमर्त्ये तु नियता नारी व्रतमेतच्चरिष्यति । ।\nसह भर्त्रा स मोदेत यथा भर्ता हरो मम । । ६\nया च कन्या न भर्तारं विन्दते शोभना सती ।\nसा त्विदं व्रतमुद्दिश्य भवेदक्षारभोजना । ।\nमच्चित्ता मन्मनाः कुर्यान्मद्भक्ता मत्परिग्रहा । । ७\nगौरीं संस्थाप्य सौवर्णीं गन्धालङ्कारभूषिताम् ।\nवस्त्रालङ्कारसंवीतां पुष्पमण्डलमण्डिताम् । । ८\nलवणं गुडं घृतं तैलं देव्यै शक्त्या निवेदयेत् । १\nकटुखण्डं जीरकं च पत्रशाकं च भारत । । ९\nगुडघृष्टांस्तथापूपान्खडवेष्टांस्तथा नृप ।\nब्राह्मणे व्रतसम्पन्ने प्रदद्यात्सुबहुश्रुते । । 1.21.१०\nशुक्लपक्षे सदा देया यथा शक्त्या हिरण्मयी ।\nधनहीने तु भक्त्या२ च मधुवृक्षमयी नृप । । ११\nअर्च्या नित्यं संनिधानात्तत्र गौरी न संशयः ।\nअक्षारलवणं रात्रौ भुंक्ते चैव सुवाग्यता । । १२\nगौरी सन्निहिता नित्यं भूमौ प्रस्तरशायिनी३ ।\nएवं नियमयुक्तस्य४ देव्या यत्समुदाहृतम् । । १३\nतच्छृणुष्व महाबाहो कथ्यमानं महाफलम् ।\nभर्तारं तु लभेत्कन्या यं वाच्छति मनोऽनुगम् । । १४\nसुचिरं सह वै भर्त्रा क्रीडयित्वा५ इहैव सा ।\nसन्ततिं च प्रतिष्ठाप्य सह तेनैव गच्छति । । १५\nहेलिलोकं चन्द्रलोकं लोकं चित्रशिखण्डिनः ।\nगत्वा याति सदो राजन्वामदेवस्य भारत । । १६\nविधवा तु यदा राजन्देव्या व्रतपरायणा६ ।\nभर्त्तारं नियता नित्यं सदार्चनपरायणा । । १७\nइह चोत्सृज्य देहं स्वं दृष्ट्वा हरिपुरे प्रियम् ।\nआक्षिप्य यमदूतेभ्यः सह भर्त्रा रमेद्दिवि । । १८\nवर्षकोटिं दशगुणां रमित्वा सा इहागता ।\nभर्त्रा सहैव पूर्वोक्तं लभते फलमीप्सितम् । । १९\nइन्द्राण्यापि व्रतमिदं पुत्रार्थिन्या नराधिप ।\nलब्धः पुत्रो व्रतस्यान्ते जयन्तो नाम नामतः । । 1.21.२०\nअरुन्धत्या तथा चीर्णं वशिष्ठं प्रति कामतः ।\nदृश्यते दिवि चाद्यापि वशिष्ठस्य समीपतः । । २१\nरोहिण्या लवणत्यागात्सपन्नीगणमर्दनम् ।\nलब्धं देव्याः प्रसादेन सौभाग्यमचलं दिवि । । २२\nइत्येषा तिथिरित्येव तृतीया लोकपूजिता ।\nसदा विशेषतः पुण्या वैशाखे मासि या भवेत् । । २३\nपुण्या भाद्रपदे मासि माघेप्येवं न संशयः ।\nमाघे भाद्रपदे चापि स्त्रीणां धन्या१ प्रचक्षते । । २४\nसाधारणी तु वैशाखे सर्वलोकस्य भारत ।\nमाघमासे तृतीयायां गुडस्य लवणस्य च । ।\nदानं श्रेयस्करं राजन्स्त्रीणां२ च पुरुषस्य च । । २५\nगुडेन तुष्यते दत्तो लवणेन तु विश्वभूः ।\nगुडपूपास्तु दातव्या मासि भाद्रपदे तथा । । २६\nतृतीयायां तु माघस्य वामदेवस्य प्रीतये ।\nवारिदानं प्रशस्तं स्यान्मोदकानां च भारत । । २७\nवैशाखे मासि राजेन्द्र तृतीया चन्दनस्य च ।\nवारिणा तुष्यते वेधा मोदकैर्भीम एव हि । ।\nदानात्तु चन्दनस्येह कञ्जजो नात्र संशयः । । २८\nयात्वेषा कुरुशार्दूल वैशाखे मासि वै तिथिः  ।\nतृतीया साऽक्षया लोके गीर्वाणैरभिनन्दिता । । २९\nआगतेयं महाबाहो भूरि चन्द्रं वसुव्रता ।\nकलधौतं तथान्नं च घृतं चापि विशेषतः । ।\nयद्यद्दत्तं त्वक्षयं स्यात्तेनेयमक्षया स्मृता । । 1.21.३०\nयत्किञ्चिद्दीयते दानं स्वल्पं वा यदि वा बहु ।\nतत्सर्वमक्षयं स्याद्वै तेनेयमक्षया स्मृता । । ३१\nयोऽस्यां ददाति करकन्वारिबीजसमन्वितान् ।\nस याति पुरुषो वीर लोकं वै हेममालिनः । । ३२\nइत्येषा कथिता वीर तृतीया तिथिरुत्तमा ।\nयामुपोष्य नरो राजन्नृद्धिं वृद्धिं श्रियं भजेत् । । ३३"
  }
]
[
  {
    "text": "सुमन्तुरुवाच\nइत्युक्त्वा भगवान्ब्रह्मा जगामादर्शनं विभोः ३ ।\nसूर्यमाराधयद्दिण्डी४ सूर्यस्यानुचरोऽभवत् । । १\nशतानीक उवाच\nभूयः कथय विप्रेन्द्र माहात्म्यं भास्करस्य मे ।\nशृण्वतो नास्ति मे तृप्तिरमृतस्येव सुव्रत । । २\nसुमन्तुरुवाच\nशृणुष्वावहितो राजन्सम्वादं द्विजशङ्खयोः ।\nयं श्रुत्वा सर्वपापेभ्यो मुच्यते मानवो१ नृप । । ३\nआसीनमाश्रमे शंखं द्विजो द्रष्टुं जगाम ह ।\nफलभारानतच्छाये वृक्षवृन्दसमाकुले । । ४\nपरस्परमृगशृङ्गकण्डूयितमृगावृते ।\nबर्हिर्वनाम्बरानीततीर्थकन्दोपभोगिनि । । ५\nप्रभूतकुसुमामोदषट्पदोद्गीतशालिनी ।\nसिद्धदेवर्षिगन्धर्वतीर्थसेवितवारिणि । । ६\nमुण्डैश्च जटिलैश्चैव तापसैरुपशोभिते ।\nआश्रमे तं मुनिश्रेष्ठं शंखाह्वं सुखमास्थितम् । । ७\nस्तोत्रैः स्तोतुं सहस्रांशुं तद्भक्तं तत्परायणम् ।\nततः संहत्य सहसा तं भोजककुमारकाः । । ८\nविनीता उपसंगम्य यथावदभिवाद्य च ।\nआसनेषूपविष्टास्त उपविष्टमथाब्रुवन् । । ९\nभगवन्त्सर्ववेदेषु२ च्छिंधि नः संशयो महान् ।\nविनयेनोपपन्नानां कुमाराणां ततो मुनिः । । 1.66.१०\nअनादींश्चतुरो वेदानुवाच प्रीतमानसः ।\nतेषां तु पठतामेव आश्रमं तु यदृच्छया । । ११\nमुनिश्रेष्ठोऽथ तं देशमाजगाम द्विजो नृप ।\nयथावदर्चितस्तेन शङ्खेनामिततेजसा । । १२\nवन्दितश्च कुमारैस्तैरभवत्प्रीतमानसः ।\nअथैतानब्रवीच्छंखस्तान्भोजककुमारकान् । । १३\nशिष्टागमादनध्यायः स च जातो विरम्यताम् ।\nयथाज्ञापयसीत्याहुः कुमारास्ते ऋषिं ततः । । १४\nप्रपच्छ सिद्धिदश्चैतान्के ह्येते किं पठन्ति च ।\nशङ्खोवाच महाराज कुमारा भोजकात्मजाः । । १५\nससूत्रकल्पांश्चतुरो विप्र वेदानधीयते ।\nतथैव सप्तमीकल्पे परिचर्यां च भास्वतः । । १६\nअग्निकार्यविधानं च प्रतिष्ठाकल्पमादितः ।\nअध्यङ्गलक्षणं १ ब्रह्मन् रथयात्राविधिं तथा । । १७\nद्विज उवाच\nकथं क्रियेत सप्तम्यां कभ्रार्चनविधिक्रमः ।\nगन्धपुष्पप्रदीपानां किं फलं रविमन्दिरे । । १८\nकेन तुष्यति दानेन व्रतेन नियमेन च ।\nधूपपुष्पोपहारादि किं च देयं विवस्वते । । १९\nएतदिच्छाम्यहं श्रोतुं तन्मे ब्रूहि तपोधन ।\nविशेषतस्तु माहात्म्यं ब्रूहि मां भास्करस्य हि । । 1.66.२०\nशङ्ख उवाच\nइममर्थं वशिष्ठेन पृष्टः साम्बो यथा पुरा ।\nस चोवाच वशिष्ठाय तदहं कथयामि ते । । २१\nअत्राश्रमे पुण्यतमे तीर्थानामुत्तमे प्रभुः ।\nववन्दे नियतात्मानं वशिष्ठं मुनिसत्तमम् । । २२\nविनयेनोपसंगम्य ववन्दे चरणौ मुनेः ।\nकृतप्रणामं साम्बं तु भक्तिप्रह्वीकृताननम् । । २३\nविलोक्य परमप्रीतो मुनिः पप्रच्छ तं तदा ।\nसर्वतः स्फुटितं गात्रं कुष्ठेन महता तव । । २४\nघोररूपेण तीव्रेण कथं तद्विगतं तव१ ।\nकथं च लक्ष्मीरधिका रूपं चातिमनोहरम् । । २५\nतेजस्वितातिमहती तथैव२ सुकुमारता । । २६\nसाम्ब उवाच\nस्तुतो नामसहस्रेण लोकनाथो दिवाकरः ।\nदर्शनं च गतः साक्षाद्दत्तवांश्च वरान्मम । । २७\nवशिष्ठ उवाच\nकथमाराधितः सूर्यस्त्वया यादवनंदन ।\nकैश्च व्रततपोदानैर्दर्शनं भगवान्गतः । । २८\nसाम्ब उवाच\nशृणुष्वावहितो ब्रह्मन्सर्वमेव मया यथा ।\nतोषितो भगवान्सूर्यो विधिना येन सुव्रत । । २९\nमोहान्मयोपहसितो३ दुर्वासाः कोपनो मुनिः ।\nततोऽहं तस्य शापेन महाकुष्ठमवाप्तवान् । । 1.66.३०\nततोऽहं पितरं गत्वा कुष्ठयोगाभिपीडितः ।\nलज्जमानोऽतिगर्वेण इदं वाक्यमथाब्रवम् । । ३१\nतात सीदति मे गात्रं स्वरश्च परिहीयते ।\nघोररूपो महाव्याधिर्वपुरेष जिघांसति । । ३२\nअशेषव्याधिराज्ञाहं पीडितः क्रूरकर्मणा ।\nवैद्यैरोषधिभिश्चैव न शान्तिर्मम विद्यते । । ३३\nसोऽहं त्वया ह्यनुज्ञातस्त्यक्तुमिच्छामि जीवितम् ।\nयदि वाहमनुग्राह्यस्ततोऽनुज्ञातुमर्हसि । । ३४\nइत्युक्तवाक्यः स पिता षुत्रशोकाभिपीडितः ।\nपिता क्षणं ततो ध्यात्वा मामेवं वाक्यमुक्तवान् । । ३५\nधैर्यमाश्रयतां१ पुत्र मा शोके च मनः कृथाः ।\nहन्ति शोकार्दितं व्याधिः शुष्कं तृणमिवानलः । । ३६\nदेवताराधनपरो भव पुत्रक मा शुचः ।\nइत्युक्ते च मया प्रोक्तो देवमाराधयामि कम् । । ३७\nकमाराध्य विमुच्येऽहं तात रोगैः समन्ततः ।\nइत्येवमुक्तो भगवान्मामुवाच पिता मम । । ३८\nइममर्थं पुरा पृष्टः पद्मयोनिः सनातनः ।\nयाज्ञवल्क्येन ऋषिणा योगीशेन महात्मना२ । । ३९\nयदुवाच महातेजास्तस्मै स यदुनन्दन ।\nतच्छृणुष्व शुचिर्भूत्वा आत्मनः श्रेयसे सुत । । 1.66.४०\nसुरज्येष्ठं सुखासीनं पद्मयोनिं प्रजापतिम् ।\nयाज्ञवल्क्यो महातेजाः पर्यपृच्छत्पितामहम् । । ४१\nभगवञ्छ्रोतुमिच्छामि किंचिदात्ममनोगतम् ।\nसमाराध्य विभो देवं नरो मुच्येत वै भवात् । । ४२\nगृहस्थो ब्रह्मचारी वा वानप्रस्थोऽथ भिक्षुकः ।\nय इच्छेन्मोक्षमास्थातुं देवतां कां यजेत सः । । ४३\nकुतो ह्यस्य ध्रुवः स्वर्गः कुतो नैः श्रेयसं सुखम् ।\nस्वर्गतश्चैव किं कुर्याद्येन न च्यवते पुनः । । ४४\nदेवातानां तु को देवः पितॄणां चैव कः पिता ।\nतस्मात्परतरं यच्च तन्मे ब्रूहि पितामह । । ४५\nकेन सृष्टमिदं विश्वं ब्रह्मन्स्थावरजङ्गमम् ।\nप्रलयो च कमभ्येति तन्मे त्वं वक्तुमर्हसि । । ४६\nब्रह्मोवाच\nसाधु पृष्टोऽस्मि भवता तुष्टश्चास्मि महामते ।\nप्रणम्य शिरसा देवं पुण्योत्तरमनुत्तमम् । । ४७\nकथयिष्ये द्विजश्रेष्ठ शृणुष्वैकमनाधुना ।\nआत्मनः श्रेयसे विप्र शुचिर्भूत्वा समाहितः । ।४८\nउद्यन्य एष कुरुते जगद्वितिमिरं करैः ।\nनातः परतरो देवः किमन्यत्कथयामि ते । ।४ ९\nअनादि निधनो ह्येषः पुरुषः शाश्वतोऽव्ययः ।\nदीपयत्येव लोकांस्त्रीन्रवी रश्मिभिरुल्बणैः । । 1.66.५०\nसर्वदेवात्मको ह्येष तपसा चांशुतापनः ।\nसर्वस्य जगतो नाथः कर्मसाक्षी शुभाशुभे । । ५१\nक्षपयत्येष भूतानि तथा विसृजते पुनः ।\nएष भाति तपत्येष वर्धते च गभस्तिभिः । । ५२\nएष धाता विधाता च पूषा१ प्रकृतिभावन ।\nन ह्येष क्षयमायाति नित्यमक्षयमण्डलः । । ५३\nपितॄणां हि पिता देवतानां च देवता ।\nध्रुवं स्थानं स्मृतं ह्येष आधारो जगतस्तथा । । ५४\nसर्वकाले जगत्कृत्स्नमादित्यात्संप्रसूयते ।\nप्रलये च तमभ्येति आदित्यं दीप्ततेजसम् । । ५५\nयोगिनश्चात्र संलीनास्त्यक्त्वा गृहकलेवरम् ।\nवायुभूता विशन्त्यस्मिंस्तेजोराशौ दिवाकरे । । ५६\nतस्य रश्मिसहस्राणि शाखा इव विहंगमाः ।\nवसन्त्याश्रित्य मुनयः संसिद्धा दैवतैः सह । । ५७\nजनकादयो गृहस्थास्तु राजानो योगधर्मिणः ।\nवालखिल्यादयश्चैव मुनयो ब्रह्मचारिणः । । ५८\nव्यासादयो वनस्थाश्च भिक्षुः पञ्चशिखस्तथा ।\nसर्वे३ ते योगमास्थाय प्रविष्टाः सूर्यमण्डलम् । । ५९\nशुको व्यासात्मजः श्रीमान्योगधर्ममवाप्य तु ।\nआदित्यकिरणान्पीत्वा न पुनर्भवमान्तवान् । । 1.66.६०\nशब्दमात्राः श्रुतिसुखा ब्रह्मविष्णुशिवादयः ।\nप्रत्यक्षोऽयं स्मृतो देवः सूर्यस्तिमिरनाशनः । । ६१\nतस्मादन्यव्रते भक्तिर्न कार्या शुभमिच्छता ।\nहृष्टेन साध्यते यस्माददृष्टं नित्यमेव हि । ।\nत्वयातः सततं विप्र अर्चनीयो दिवाकरः । । ६२\nयाज्ञवल्क्य उवाच\nअहो य एष कथितो भवता भास्करो मम ।\nदेवता सर्वदेवानां नैतन्मिथ्या प्रजायते । । ६३\nतस्य देवस्य माहात्म्यं श्रुतं सुबहुशो मया ।\nदेवर्षिसिद्धमनुजैः स्तुतस्येह महात्मनः । । ६४\nकः स्तौति दैवतमजं यस्यैतत्सचराचरम् ।\nअक्षयस्याप्रमेयस्य किरणोद्गमनाद्भवेत् । । ६५\nदक्षिणात्किरणाद्यस्य सम्भूतो भगवान्हरिः ।\nवामाद्भवांस्तथा जातः किरणात्किल कञ्जज । । ६६\nलालाटाद्यस्य रुद्रस्तु का तुल्या तेन देवता ।\nतस्य देवस्य कः शक्तः प्रवक्तुं गुणविस्तरम् । । ६७\nसोऽहमिच्छामि देवस्य तस्य सर्वात्मनः प्रभो ।\nश्रोतुमाराधनं येन निस्तरेयं भवार्णकम् । । ६८\nकेनोपायेन मन्त्रैर्वा रहस्यैः परिचर्यया ।\nदानैर्व्रतोपवासैर्वा होमैर्जप्यैरथापि वा । । ६९\nआराधितः समस्तानां क्लेशानां हानिदो रविः ।\nशक्यः समाराधयितुं कथं शंस प्रजापते । । 1.66.७०\nधर्मार्थकामसम्प्राप्तौ पुरुषाणां विचेष्टताम् १ ।\nजन्मन्यवितथा सैका क्रिया यार्कं समाश्रिता । । ७१\nदुर्गसंसारकांतारमपारमभिधावताम् ।\nएकः सूर्यनमस्कारो मुक्तिमार्गस्य देशकः२ । । ७२\nसोऽहमिच्छामि तं देवं सप्तलोकपरायणम् ।\nकालायनमशेषस्य१ जगतो हद्यवस्थितम् । । ७३\nआराधयितुं गोपालं ग्रहेशममितौजसम् ।\nशङ्करं जगतो दीपं स्मृतमात्राघनाशनम् । । ७४\nतमनाद्यं सुरश्रेष्ठं प्रसादयितुमिच्छतः ।\nउपदेशप्रदानेन प्रसादं कर्तुमर्हसि । । ७५\nतस्यैतद्वचनं श्रुत्या भक्तिमुद्वहतो रवौ ।\nजगाम परितोषं स पद्मयोनिर्महातपाः । ।७ ६\nब्रह्मोवाच\nयत्पृच्छसि द्विजश्रेष्ठ सूर्यस्याराधनं प्रति ।\nव्रतोपवासजप्यादि तदिहैकमनाः शृणु । । ७७\nअनादि यत्परं ब्रह्म सर्वहेयविवर्जितम् ।\nव्याप्य यत्सर्वभूतेषु स्थितं सदसतः परम् । । ७८\nप्रधानपुंसोरनयोर्यतः क्षोभः प्रवर्तते ।\nनित्ययोर्व्यापिनोश्चैव जगदादौ महात्मनोः । ।७९\nतत्क्षोभकत्वाद् ब्रह्मांडं सृष्टेर्हेतुर्निरञ्जनः ।\nअहेतुरपि सर्वात्मा जायते परमेश्वरः । । 1.66.८०\nप्रधानपुरुषत्वं च तथैवेश्वरलीलया ।\nसमुपैति ततश्चैवं ब्रह्मत्वं छन्दतः प्रभुः । । ८१\nततः स्थितौ पालयिता विष्णुत्वं जगतः क्षये ।\nरुद्रत्वं च जगन्नाथः स्वेच्छया कुरुते रविः । । ८२\nतमेकमक्षरं धाम सर्वदेवनमस्कृतम् ।\nभेदाभेदस्वरूपं तं प्रणिपत्य दिवाकरम् । ।\n३वर्णयिष्येऽखिलं विप्र तस्यैवाराधनं रवेः । । ८३\nगुह्यं चापि तथा तस्य भास्करस्य शृणुष्व वै ।\nतुष्टेन हि पुरा मह्यं कथितं भास्करेण तु । । ८४"
  }
]
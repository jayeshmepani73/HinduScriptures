[
  {
    "text": "शतानीक उवाच\nजातकर्मादिसंस्कारान्वर्णानामनुपूर्वशः ।\nआश्रमाणां च मे धर्मं कथयस्व द्विजोत्तम । । १\nसुमन्तुरुवाच\nगर्भाधानं पुंसवनं सीमन्तोन्नयनं तथा ।\nजातकर्मान्नप्राशश्च चूडामौञ्जीनिबन्धनम् । । २\nबैजिकं गार्भिकं चैनो द्विजानामपमृज्यते ।\nस्वाध्यायेन व्रतैर्होमैस्त्रैविद्येनेज्यया श्रुतैः । । ३\nमहायज्ञैश्च ब्राह्मीयं यज्ञैश्च क्रियते तनुः ।\nशृणुष्वैकमना राजन्यथा सा क्रियते तनुः । । ४\nप्राङ्नाभिकर्तनात्पुंसो जातकर्म विधीयते ।\nमन्त्रवत्प्राशनं चास्य हिरण्यमधुसर्पिषाम् । । ५\nनामधेयं दशम्यां तु केचिदिच्छन्ति पार्थिव ।\nद्वादश्यामपरे राजन्मासि पूर्णे तथा परे । । ६\nअष्टादशेऽहनि तथाऽन्ये वदन्ति मनीषिणः ।\nपुण्ये तिथौ मुहूर्ते च नक्षत्रे च गुणान्विते । । ७\nमङ्गल्यं तात विप्रस्य शिवशर्मेति पार्थिव ।\nराजन्यस्य विशिष्टं १ तु इन्दुवर्मेति कथ्यते २ । ।। ८ ।।\nवैश्यस्य धनसंयुक्तं शूद्रस्य च जुगुप्सितम् ।\nधनवर्धनेति वैश्यस्य सर्वदासेति हीनजे । । ९\nमनुना च तथा प्रोक्तं नाम्नो लक्षणमुत्तमम् ।\nशर्मवद्ब्राह्मणस्य स्याद्राज्ञो रक्षासमन्वितम् । । 1.3.१०\nवैश्यस्य पुष्टिसंयुक्तं शूद्रस्य प्रेष्यसंयुतम् ।\nस्त्रीणां सुखोद्यमक्रूरं विस्पष्टार्थमनोरमम् । । ११\nमङ्गल्यं दीर्घवर्णान्तमाशीर्वादाभिधानवत् ।\nद्वादशेऽहनि राजेन्द्र शिशोर्निष्कमणं गृहात् । । १२\nचतुर्थे मासि कर्त्तव्यं तथान्येषां मतं विभो ।\nषष्ठेऽन्नप्राशनं मासि यथेष्टं मङ्गलं कुले । । १३\nचूडाकर्म द्विजातीनां सर्वेषामनुपूर्वशः ।\nप्रथमेऽब्दे तृतीये वा कर्तव्यं कुरुनन्दन । । १४\nगर्भाष्टमेऽब्दे कुर्वीत ब्राह्मणस्योपनायनम् ।\nगर्भादेकादशे राजन्क्षत्रियस्य विनिर्दिशेत् । । १५\nद्वादशेऽब्देऽपि गर्भात्तु वैश्यस्य व्रतमादिशेत् ।\nब्रह्मवर्चसकामेन कार्यं विप्रस्य पञ्चमे । । १६\nबलार्थिना तथा राज्ञः षष्ठे ऽब्दे कार्यमेव हि ।\nअर्थकामेन वैश्यस्य अष्टमे कुरुनन्दन । । १७\nआषोडशाद्ब्राह्मणस्य सावित्री नातिवर्तते ।\nद्वाविंशतेः क्षत्रबन्धोराचतुर्विंशतेर्विशः । । १८\nअत ऊर्ध्वं तु ये राजन्यथाकालमसंस्कृताः ।\nसावित्रीपतिता व्रात्या व्रात्यस्तोमादृते ३ क्रतोः । । १९\nन चाप्येभिरपूतैस्तु आपद्यपि हि कर्हिचित् ।\nब्राह्मं यौनं च सम्बन्धमाचरेद्ब्राह्मणैः सह । । 1.3.२०\nभवन्ति राजंश्चर्माणि व्रतिनां त्रिविधानि च ।\nकार्ष्णरौरववास्तानि ब्रह्मक्षत्रविशां नृप । । २१\nवशीरंश्चानुपूर्व्येण वस्त्राणि विविधानि तु ।\nब्रह्मक्षत्रविशो राजञ्छाणक्षौमादिकानि च । । २२\nमौञ्जी त्रिवृत्समा श्लक्ष्णा कार्या विप्रस्य मेखला ।\nक्षत्रियस्य च मौर्वीज्या वैश्यस्य शणतान्तवी । । २३\nमुञ्जालाभे तु कर्तव्या कुशाश्मन्तकबल्वजैः ।\nत्रिवृत्ता ग्रन्थिनैकेन त्रिभिः पञ्चभिरेव च । । २४\nकार्पासमुपवीतं स्याद्विप्रस्योर्ध्ववृतं त्रिवृत् ।\nशणसूत्रमयं राज्ञो वैश्यस्याविकसौत्रिकम् । । २५\nपुष्कराणि तथा चैषां भवन्ति त्रिविधानि तु ।\nब्रह्मणो बैल्वपालाशौ तृतीयं प्लक्षजं नृप । । २६\nवाटखादिरौ क्षत्रियस्तु तथान्यं वेतसोद्भवम् ।\nपैलवोदुम्बरौ वैश्यस्तथाश्वत्थजमेव हि । । २७\nदण्डानेतान्महाबाहो धर्मतोऽर्हन्ति धारितुम् ।\nकेशान्तिको ब्राह्मणस्य दण्डः कार्यः प्रमाणतः । । २८\nललाटसम्मितो राज्ञः स्यात्तु नासान्तिको विशः ।\nऋजवस्ते तू सर्वे स्युर्ब्राह्मणाः सौम्यदर्शनाः । । २९\nअनुद्वेगकरा नॄणां सत्वचो नाग्निदूषिताः ।\nप्रगृह्य चेप्सितं दण्डमुपस्थाय च भास्करम् । । 1.3.३०\nसम्यग्गुरुं तथा पूज्य चरेद्भैक्ष्यं यथाविधि ।\nभवत्पूर्वं चरेद्भैक्ष्यमुपनीतो द्विजोत्तमः । । ३१\nभवन्मध्यं तु राजन्यो वैश्यस्य भवदुत्तरम् ।\nमातरं वा स्वसारं वा मातुर्वा भगिनीं निजाम् । । ३२\nभिक्षेत भैक्ष्यं प्रथमं या चैनं नावमानयेत् ।\nसुवर्णं  रजतं चान्नं सा पात्रेऽस्य विनिर्दिशेत् । । ३३\nसमाहृत्य ततो भैक्ष्यं यावदर्थममायया ।\nनिवेद्य गुरवेऽश्नीयादाचम्य प्राङ्मुखः शुचिः । । ३४\nआयुष्यं प्राङ्मुखो भुङ्क्ते यशस्यं दक्षिणामुखः ।\nश्रियं प्रत्यङ्मुखो भुङ्क्ते ऋतं १ भुङ्क्ते उदङ्मुखः । । ३५\nउपस्पृश्य द्विजो राजन्नन्नमद्यात्समाहितः ।\nभुक्त्वा चोपस्पृशेत्सम्यगद्भिः खानि च संस्पृशेत् । । ३६\nतथान्नं पूजयेन्नित्यमद्याच्चैतदकुत्सयन् ।\nदर्शनात्तस्य हष्येद्वै प्रसीदेच्चापि भारत। । ३७\nअभिनन्द्य ततोऽश्नीयादित्येवं मनुरब्रवीत् ।\nपूजितं त्वशनं नित्यं बलमोजश्च यच्छति। । ३८\nअपूजितं तु तद्भुक्तमुभयं नाशयेदिदम् ६।\nनोच्छिष्टं कस्यचिद्दद्यान्नाद्याच्चैतत्तथान्तरा । । ३९\nयस्त्वन्नमन्तरा कृत्वा लोभादत्ति नृपोत्तम ।\nविनाशं याति स नर इह लोके परत्र च । ।\nयथाभवत्पुरा वैश्यो धनवर्द्धनसंज्ञितः । । 1.3.४०\nशतानीक उवाच\nस कथमन्तरं पूर्वमन्नस्य द्विजसत्तम ।\nकिमन्तरं तथान्नस्य कथं वा तत्कृतं भवेत् । । ४१\nसुमन्तुरुवाच\nपुरा कृतयुगे राजन्वैश्यो वसति पुष्करे ।\nधनवर्धननामा वै समृद्धौ धनधान्यतः । । ४२\nनिदाघकाले राजेन्द्र स कृत्वा वैश्वदेविकम् ।\nसपुत्रभ्रातृभिः सार्धं तथा वै मित्रबन्धुभिः । ।\nआहारं कुरुते राजन्भक्ष्यभोज्यसमन्वितम् १ । । ४३\nअथ तद्भुञ्जतस्तस्य २ अन्नं शब्दो महानभूत् ।\nकरुणः कुरुशार्दूल अथ तं स प्रधावितः । । ४४\nत्यक्त्वा स भोजनं यावन्निष्क्रान्तो गृहबाह्यतः ।\nअथ शब्दस्तिरोभूतः स भूयो गृहमागतः । । ४५\nतमेव भाजनं गृह्य ३ आहारं कृतवान्नृप ।\nभुक्तशेषं महाबाहो आहारं स तु भुक्तवान् । । ४६\nभुक्त्वा स शतधा जातस्तस्मिन्नेव क्षणे नृप ।\nतस्मादन्नं न राजेन्द्र अश्नीयादन्तरा क्वचित् । । ४७\nन चैवात्यशनं कुर्यान्न चोच्छिष्टः क्वचिद्व्रजेत् ।\nरसो भवत्यत्यशनाद्रसाद्रोगः प्रवर्तते । । ४८\nस्नानं दानं जपो होमः पितृदेवाभिपूजनम् ।\nन भवन्ति रसे जाते नराणां भरतर्षभ । । ४९\nअनारोग्यमनायुष्यमस्वर्ग्यं चातिभोजनम् ।\nअपुण्यं लोकविद्विष्टं तस्मात्तत्परिवर्जयेत् । । 1.3.५०\nयक्षभूतपिशाचानां रक्षसां च नृपोत्तम ।\n४गम्यो भवति वै विप्र उच्छिष्टो नात्र संशयः । । ५१\nशुचित्वमाश्रयेत्तस्माच्छुचित्वान्मोदते दिति? ।\nसुखेन चेह रमते इतीयं वैदिकी श्रुतिः । । ५२\nशतानीक उवाच\nशुचितामियात्कथं विप्रः कथं चाशुचितामियात् ।\nएतन्मे इहि विप्रेन्द्र कौतुकं परमं मम । । ५३\nसुमन्तुरुवाच\nउपस्पृश्य शुचिर्विप्रो भवते भरतर्षभ ।\nविधिवत्कुरुशार्दूल भवेद्विधिपरो ह्यतः । । ५४\nशतानीक उवाच\nउपस्पर्शविधिं विप्र कथय त्वं ममाखिलम् ।\nशुचित्वमाप्नुयाद्येन आचान्तो ब्राह्मणो द्विजः । । ५५\nसुमन्तुरुवाच\nसाधु पृष्टोऽस्मि राजेन्द्र शृणु विप्रो यथा भवेत् ।\nशुचिर्भरतशार्दूल विधिना येन वा विभो । । ५६\nप्रक्षाल्य हस्तौ पादौ च प्राङ्मुखोदङ्मुखोऽपि वा ।\nउपविश्य शुचौ देशे बाहुं कृत्वा च दक्षिणम् । । ५७\nजान्वन्तरे महाबाहो ब्रह्मसूत्रसमन्वितः १ ।\nसुसमौ चरणौ कृत्वा तथा बद्धशिखो नृप । । ५८\nन तिष्ठन्न च संजल्पंस्तथा चानवलोकयन् ।\nन त्वरन्कुपितो वापि त्यक्त्वा राजन्सुदूरतः । । ५९\nप्रसन्नाभिस्तथाद्भिस्तु आचान्तः शुचितामियात् ।\nनोष्णाभिर्न सफेनाभिर्युक्ताभिः कलुषेण च । । 1.3.६०\nवर्णेन रसगन्धाभ्यां हीनाभिर्न च भारत ।\nसबुद्बुदाभिश्च तथा नाचामेत्पण्डितो नृप । । ६१\nपञ्चतीर्थानि विप्रस्य श्रूयन्ते दक्षिणे करे ।\nदेवतीर्थं पितृतीर्थं ब्रह्मतीर्थं च मानद । । ६२\nप्राजापत्यं तथा चान्यत्तथान्यत्सौम्यमुच्यते ।\nअङ्गुष्ठमूलोत्तरतो येयं रेखा महीपते । । ६३\nब्राह्मं तीर्थं वदन्त्येतद्वसिष्ठाद्या द्विजोत्तमाः ।\nकायं कनिष्ठिकामूले अङ्गुल्यग्रे तु दैवतम् । । ६४\nतर्जन्यङ्गुष्ठयोरन्तः पित्र्यं तीर्थमुदाहृतम् ।\nकरमध्ये स्थितं सौम्यं प्रशस्तं देवकर्मणि । । ६५\nदेवार्चाबलिहरणं प्रविक्षपणमेव च ।\nएतानि देवतीर्थेन कुर्यात्कुरुकुलोद्वह । । ६६\nअन्ननिर्वपणं राजंस्तथा सपवनं १ नृप ।\nलाजाहोमं तथा सौम्यं प्राजापत्येन कारयेत् । । ६७\nकमण्डलूपस्पर्शनं दधिप्राशनमेव च ।\nसौम्यतीर्थेन राजेन्द्र सदा कुर्याद्विचक्षणः । । ६८\nपितॄणां तर्पणं कार्यं पितृतीर्थेन धीमता ।\nब्राह्मेण चापि तीर्थेन सदोषस्पर्शनं परम् । । ६९\n२घनाङ्गुलिकरं कृत्वा एकाग्रः सुमना द्विजः ।\nत्रिः कृत्वा यः पिबेदापो मुखशब्दविवर्जितः । । 1.3.७०\nशृणु यत्फलमाप्नोति प्रीणाति च यथा सुरान् ।\nप्रथमं यत्पिबेदाप ऋग्वेदस्तेन तृप्यति । । ७१\nयद्द्वितीयं यजुर्वेदस्तेन प्रीणाति भारत ।\nयत्तृतीयं सामवेदस्तेन प्रीणाति भारत । । ७२\nप्रथमं यन्मृजेदास्यं दक्षिणाङ्गुष्ठमूलतः ।\nअथर्ववेदः प्रीणाति तेन राजन्नसंशयः । । ७३\nइतिहासपुराणानि यद्द्वितीयं प्रमार्जति ।\nयन्मूर्धानं हि राजेन्द्र अभिषिञ्चति वै द्विजः । । ७४\nतेन प्रीणाति वै रुद्रं शिखामालभ्य वै ऋषीन् ।\nयदक्षिणी चालभते रविः प्रीणाति तेन वै । । ७५\nनासिकालम्भनाद्वायुं प्रीणात्येव न संशयः ।\nयच्छ्रोत्रमालभेद्विप्रो दिशः प्रीणाति तेन वै । । ७६\nयमं कुबेरं वरुणं वासवं चाग्निमेव च ।\nयद्बाहुमन्वालभते एतान्प्रीणाति तेन १ वै । । ७७\nयन्नाभिमन्वालभते प्राणानां ग्रन्थिमेव च ।\nतेन प्रीणाति राजेन्द्र इतीयं वैदिकी श्रुतिः । । ७८\nअभिषिञ्चति यत्पादौ विष्णुं प्रीणाति तेन वै ।\nयद्भूम्याच्छादकं वारि विसर्जयति मानद । । ७९\nवासुकिप्रमुखान्नागांस्तेन प्रीणाति भारत ।\nयद्बिन्दवोऽन्तरे भूमौ पतन्तीह नराधिप । । 1.3.८०\nभूतग्रामं ततस्तस्तु प्रीणन्तीह चतुर्विधम् ।\nअङ्गुष्ठेन प्रदेशिन्या लभेत चाक्षिणी नृप । । ८१\nअनामिकाङ्गुष्ठिकाभ्यां नासिकामालभेन्नृप ।\nमध्यमाङ्गुष्ठाभ्यां मुखं संस्पृशेद्भरतर्षभ । । ८२\nकनिष्ठिकाङ्गुष्ठकाभ्यां कर्णमालभते नृप ।\nअङ्गुलीभिस्तथा बाहुमङ्गुष्ठेन तु मङ्गलम् । । ८३"
  }
]
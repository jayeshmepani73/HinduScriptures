[
  {
    "text": "।। भीष्म उवाच ।। ।।\nअहो देवस्य माहात्म्यं भास्करस्य त्वयोदितम् ।।\nपूजयंति सदा ह्येनं ब्रह्मविष्णुशिवादयः ।। १ ।।\n।। ।। व्यास उवाच ।। ।।\nएवमेतन्न संदेहो यथा वदसि भारत ।।\nनास्ति सूर्यसमो देवो नास्ति सूर्यसमा गतिः ।। २ ।।\nनास्ति सूर्यसमं ब्रह्म नास्ति सूर्यसमं हुतम् ।।\nनास्ति सूर्यसमो धर्मो नास्ति सूर्यसमं धनम् ।। ३ ।।\nनास्ति सूर्यादृते कामो नास्ति सूर्यादृते पदम् ।।\nनास्ति सूर्यसमो बंधुर्नास्ति सूर्यसमः सुहृत् ।। ४ ।।\nनास्ति सूर्यसमा माता नास्ति सूर्यसमो गुरुः ।।\nनास्ति सूर्यसमं तीर्थं न पवित्रं ततः परम् ।। ५ ।।\nतमेकं दैवतं विद्यान्नैवाप्यर्कपरायणम् ।।\nलोकानां देवतानां च पितॄणां चापि भारत ।। ६ ।।\nतमर्चंतः स्तुवंतश्च प्राप्नुवंति परां गतिम्।।\nते प्रपन्नास्तु ये भक्त्या मुक्तास्ते भवसागरात्।। ७ ।।\nराजा चोरा ग्रहाः सर्पा दारिद्र्यं दुःखसंपदः ।।\nनैते पीडयितुं शक्ताः प्रसन्ने भास्करे सति ।। ८ ।।\n।।व्यास उवाच ।। ।।\nएवं तात महाबाहो देवो भास्करतत्परः ।।\nस पूज्यः स नमस्कार्यः स हि ध्यातव्य एव च ।। ९ ।।\nप्रत्यक्षदेवता ह्येषा देवदेवोयमादरात् ।।\nअथ किं बहुनोक्तेन यद्वक्ष्यामि निबोध मे ।। 1.207.१० ।।\nपूजयेत्तनयः पापी तथादित्यदिनैरपि ।।\nपूजयन्ति नरा ये वै ते यांति परमां गतिम् ।। ११ ।।\nप्राप्ते सूर्यदिने भक्त्या भानुं संपूज्य श्रद्धया ।।\nनक्तं करोति पुरुषः स यात्यमरलोक्ताम् ।। १२ ।।\nयस्तु पूर्वं रवेर्भक्त्या पञ्चरत्नसमन्वितम्।।\nनिवेदयति मंत्रेण स यात्यमरलोकताम् ।। १३ ।।\nमार्तंडप्रीतये यस्तु कुर्याच्छ्राद्धं विधानतः ।।\nसंक्रान्तावयने वीर सूर्यलोकं स गच्छति ।। १४ ।।\nकृत्वोपवासं षष्ठ्यां तु सप्तम्यां यस्तु मानवः ।।\nकरोति विधिवच्छ्राद्धं भास्करः प्रीयतामिति।।१५।।\nसर्वदोषविनिर्मुक्तः सूर्यलोके महीयते ।।\nमानवो यस्तु सप्तम्यां योषिद्वापि दिवाकरम् ।।१६।।\nप्रपूज्य विधिवद्भानुं सर्वान्कामानवाप्नुयात् ।।\nविशेषतस्तस्य दिने ग्रहणे च नराधिप ।। १७ ।।\nइति भीष्म विजानीहि न देवो भास्करात्प्रियः ।।\nआदित्यमेकं परमं देवदेवेषु पूजितम् ।। १८ ।।\nरत्नपर्वतमारुह्य यथा भुवि नराधिपाः ।।\nसत्त्वानुरूपं गच्छन्ति रत्नभागानशेषतः ।। १९ ।।\nतथा भानुं समाराध्य प्राप्नुवंति नराः फलम्।।\nधनार्थी प्राप्नुयादर्थं पुत्रार्थी प्राप्नुयात्सुतम् ।। 1.207.२० ।।\nमोक्षार्थी मोक्षमाप्नोति चाथ वाऽमरतां व्रजेत् ।।\nअथ किं बहुनोक्तेन शृणु त्वं वचनं मम ।। २१ ।।\nब्रह्मादयो देवगणा भानुमाराध्य भारत ।।\nमनोहराणि दिव्यानि दिवि स्थानान्यवाप्नुवन् ।। २२ ।।\nअचलानि महाभागाः सर्वपापहराणि च ।। २३ ।।\n।। सुमन्तुरुवाच ।। ।।\nइत्युक्त्वा भगवान्व्यासस्तत्रैवांतरधीयत ।।\nभीष्मोऽपि पूजयामास भक्त्या भानुं विधानतः ।।२४।।\nतथा त्वमपि राजेन्द्र पूजयेमं दिवाकरम् ।।\nपूजयित्वा रविं भक्त्या स्थानं यास्यसि शाश्वतम् ।।२५।।\nयथा गतः स भगवान्व्यासो भीष्मश्च मानद ।।\nसकृत्प्रपूज्य सप्तम्यां भक्त्या देवं दिवाकरम् ।। २६ ।।"
  }
]
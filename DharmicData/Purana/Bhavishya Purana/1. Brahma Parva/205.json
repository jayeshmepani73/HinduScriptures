[
  {
    "text": "।। व्यास उवाच ।। ।।\nपुनर्निबोध मे भीष्म गदतः परमं विधिम् ।।\nयेन पूजयते नित्यं महादेवं दिवा करम् ।। १ ।।\nप्रभूतं निर्मलं तेज आराध्य परमं सुखम् ।।\nपूर्वमंतस्तथाग्नेय्यां नैर्ऋत्यां पवनालये ।। २ ।।\nक्रमेण यावदीशानं हृदि बीजं च विन्यसेत् ।।\nभास्करासनमेतत्तु न्यस्तव्यं तत्त्वदर्शिभिः ।। ३ ।।\nउपरिष्टात्ततस्तस्य हृदयेन तु पंकजम् ।।\nअष्टपत्रं केशरालं पंचवर्णसकेशरम् ।। ४ ।।\nदीप्तादि पूर्वमारभ्य आमहादेवगोचरम् ।।\nशक्त्यष्टकं न्यसेन्मंत्रैरादितः सर्वतोमुखीम् ।। ५ ।।\nअबीजैः केसराग्रेषु क्रमेणैव च पूजयेत् ।।\nततस्त्वावाहयेद्भानुं स्थापयेत्कर्णिकोपरि ।। ६ ।।\nतस्योपहृत्य तं चान्यं वेदितव्यं खपुष्करम् ।।\nतेनैवावाहनं चार्च्य स्थापनं चार्धमेव च ।। ७ ।।\nपाद्यमाचमनं स्थानं वस्त्रगंधादिभूषणम् ।।\nविधिना वीरपुष्पाणि नैवेद्यं धूपमेव च ।। ८ ।।\nकर्तव्यं श्रद्धया भक्त्या एवं तुष्यति भास्करः ।।\nमहापातकिनोऽप्याशु लभंते चिंतितं फलम् ।। ९ ।।\nआदित्यं पूजयित्वा तु पश्चादंगानि पूजयेत् ।।\nदीप्तायां हृदयं न्यस्य भवान्या शिरसो न्यसेत् ।। १० ।।\nदिग्विदिक्षु न्यसेदस्त्रमिंद्रादि दिशोत्तरांतिकम् ।।\nकर्णिकायां न्यसेन्नेत्रं स्वबीजेन तु वार्चयेत ।। ११ ।।\nपुष्पैर्गंधैश्च धूपैश्च हृदयानि क्रमेण तु ।।\nपूजयित्वा तु विधिवद्गर्भं पश्चात्तु मंत्रवित् ।। १२ ।।\nबाह्यतः पूर्वतो मंदं दक्षिणेन बुधं तथा ।।\nविषाणं पश्चिमे पूज्य उत्तरेण तु भार्गवम् ।। १३ ।।\nआग्नेय्यां च कुजं पूज्य नैर्ऋत्यां भानुदेहजम् ।।\nवायव्यां पूजयेत्कृष्णमैशान्यां विकचं नृप ।। १४ ।।\nइन्द्रादिलोकपालांश्च ततोऽष्टौ पूजयेद्बुधः ।।\nसुगंधैर्विविधैः पुष्पैर्धूपैश्चैव मनोरमैः ।। १५ ।।\nक्रमेण पूजयेद्भानुं लोकपालैर्ग्रहैः सह ।।\nमंत्रैः कुरुकुलश्रेष्ठ य इच्छेच्छ्रेय आत्मनः ।। १६ ।।\nअनेन विधिना यत्र देवः संपूज्यते रविः ।।\nन चौराग्निभयं तत्र न चापि नरकाद्भयम् ।। १७ ।।\nवर्षोपलविषादिभ्यो भयं तत्र न विद्यते ।।\nसुखमारोग्यमानंदं सुभिक्षमचलां श्रियम् ।। १८ ।।\nतेजोबिंबांतमध्यस्थ आदित्यः परमार्थतः ।।\nयष्टव्यः साधकैर्नित्यं न रथो न च वाजिनः ।। १९ ।।\nइत्येष विधिराख्यातो मया भीष्म तवाखिलः ।।\nयेन पूजयते नित्यं महादेवो दिवाकरम् ।। २० ।।\nइत्थं पूज्य विवस्वन्तं हृद्बीजेन विसर्जयेत् ।।\nय एवं पूजयेद्भानुं स याति परमां गतिम् ।। २१ ।। ।।"
  }
]
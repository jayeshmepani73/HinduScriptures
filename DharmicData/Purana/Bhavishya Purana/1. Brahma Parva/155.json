[
  {
    "text": "आदित्य उवाच\nसाधुसाधु सुरश्रेष्ठ साधु पृष्टोऽस्मि भूधर ।\nशृणुष्वैकमनाः कृष्ण गदतो निखिलं मम । । १\nआराधयत्वयं देवो मम रूमनौपमम् ।\nचतुष्कोणं परं व्योम अद्भुतं गैरिकोज्ज्वलम् । । २\nत्वामाराध्य च चक्रांकं शंकरो वृत्तमादरात् ।।\nशब्दादौ सततं ब्रह्म सगरादौ त्रिलोचनः ।। ३ ।।\nमध्याह्ने त्वं सदा देव भक्त्या मामर्चयस्व वै ।।\nयथेष्टमृभवः सर्वे भक्त्या मां पूजयंतु वै ।। ४ ।।\nततो ब्रह्मादयो देवाः श्रुत्वा वाक्यं विभावसोः ।।\nप्रणम्य शिरसा सर्वं इदं वचनमब्रुवन् ।। ५ ।।\nधन्या देव वयं सर्वे कृतकृत्यास्तथैव च ।।\nअस्माभिर्भगवान्पृष्ट स्तेजसा प्रज्वलंति च ।। ६ ।।\nसंभूता ज्ञानिनः सर्वे भवतो दर्शनाद्वयम् ।।\nतमोमोहात्तथा तंद्रा सर्वमेकपदे गतम् ।। ७ ।।\nवयं त्वन्मूर्तयः सर्वे तेजसा तव संवृताः ।।\nउत्पत्तिस्थितिनाशाय लोकानां तव शासनात् ।। ८ ।।\nस्थिताः सर्वे सुरज्येष्ठ लोकपालाश्च कृत्स्नशः ।।\nअधुना साध यामेह व्योम्नः पूजां व्रजामहे ।। ९ ।।\nइत्थं तेषां वचः श्रुत्वा भास्करो वारितस्करः ।।\nउवाच ब्रह्मविष्ण्वीशान्सामपूर्वमिदं वचः ।। 1.155.१० ।। ।।\n।। आदित्य उवाच ।। ।।\nएवमेतन्न संदेहो यदा वदथ सुव्रताः।।\nयूयं मन्मूर्तयः सर्वे युष्माकमहमेव हि।।११।।\nयदेतद्दर्शनं देवाः प्रमाण च यदुत्तमम्।।\nज्वालामालाकुलं शुभ्रं शांडिलेयमिवोज्झितम् ।। १२ ।।\nयुष्माकं देवशार्दूलास्तन्निबोधत कारणम्।।\nअहंकारविमूढानां मिथः कलहिनां तथा ।। ।। १३ ।।\nप्रबोधार्थं हि युष्माकं तमसो नाशनाय च ।।\nप्रवर्तनाय सर्वेषां कर्मणां च प्रदर्शितम् ।।१४।।\nतस्मादेवं विदित्वा तु नाहंकारः कदाचन ।।\nकर्तव्यो भूतिमिच्छद्भिः सततं देवसत्तमाः ।। १५ ।।\nमानं दर्पमहंकारं पूर्वं त्यक्त्वा सुदूरतः ।।\nआराधयत मां भक्त्या सततं श्रद्धयान्विताः ।। १६ ।।\nततो द्रक्ष्यथ मे रूपं सकलं निष्कलं च यत् ।।\nयस्य संदर्शनादेव सर्वे सिद्धिमवाप्स्यथ ।। १७।।\nएवमुक्त्वा महाराज सहस्रकिरणो विभुः ।।\nजगामादर्शनं तेषां पश्यतामेव भारत ।। १८ ।।\nअथ ते विस्मिताः सर्वे ब्रह्मविष्णुपिनाकिनः ।।\nतेजसा तस्य देवस्य भास्करस्य महौजसः ।।१९।।\nपरस्परमथोचुस्ते विस्मयेन तदा नृप ।।\nअहो महात्माऽयं देवोऽदितिपुत्रो दिवस्पतिः ।। 1.155.२० ।।\nबृहद्भानुर्महातेजा लोकदीपो विभावसुः ।।\nयेन सर्वे वयं त्राता निघ्नता विपुलं तमः ।।२१।।\nआराधयामस्तं सर्वे गत्वा स्थानानि कृत्स्नशः ।।\nयेन सर्वे वयं तस्य प्रसादात्सिद्धिमाप्नुमः ।।२२ ।।\nतद्व्योम पूजयित्वा तु परया श्रद्धया विभोः ।।\nआमंत्र्य ते मिथः सर्वे गताः पूजार्थमादरात् ।। २३ ।।\nजगाम पुष्करं ब्रह्मा शालग्रामं जनार्दनः ।।\nवृषभध्वजो गतो वीर पर्वतं गंधमादनम् ।।२४।।\nत्यक्त्वा मानमहंकारं कुर्वंतस्तप उत्तमम् ।।\nआराधयंति तं देवं भास्करं वारितस्करम्।।२५।।\nव्योम्नि कृत्वा चतुष्कोणं ब्रह्मा नित्यमपूजयत् ।।\nचक्रांकितं हरिर्नित्यं सम्यग्व्योमं त्वपूजयत् ।। २६ ।।\nहरोऽपि सततं वीर तेजसा वह्निसन्निभम् ।।\nअपूजयत्सदा वृत्तं व्योमं भक्त्या समन्वितः ।। २७ ।।\nदिव्यवर्षसहस्रांते पूजयंतो दिवाकरम् ।।\nगंधमाल्योपहारैस्तु नृत्यगीतप्रवादितैः ।।२८।।\nअतोषयन्महात्मानं कुर्वाणास्तप उत्तमम् ।।\nभक्त्याचलेन मनसा विवस्वंतमनुत्तमम् ।। २९ ।।\nअथ तेषां महाराज प्रसन्नो भुवनाधिपः ।।\nदर्शयामास लोकात्मा युगपद्वै विभावसुः ।। 1.155.३० ।।\nकृष्णात्मा च महातेजाश्चतुर्धा योगतोनघ ।।\nगत्वैकेन सुरश्रेष्ठं सोब्रवीत्परमं वचः ।। ३१ ।।\nअन्येन शंकरं मन्ये अन्येन गरुडध्वजम् ।।\nस तताप तथान्येन रथारूढो दिवं सदा ।। ३२ ।।\nएवं योगबलाद्भानुः कृतवान्महदद्भुतम्।।\nउग्रे तपसि वर्तंतं दृष्ट्वा चैनं चतुर्मुखम् ।। ३३ ।।\nपूजयन्तं महद्व्योम भूगतैर्मुखपङ्कजैः ।।\nउवाच तं महाराज भास्करश्चतुराननम् ।। ३४ ।।\nपश्यपश्य सुरश्रेष्ठ वरदं मामुपागतम् ।।\nश्रुत्वैवं वचनं भानोर्विरिंचस्तमथैक्षत ।। ३५ ।।\nदृष्ट्वा जगाम प्रणतो ह्यवनिं मुखपंकजैः ।।\nहर्षादुत्फुल्लनयनः पुनरुत्थाय भास्करम् ।।\nउवाच परमं वाक्यं कृतांजलिपुटः स्थितः ।। ३६ ।।\n।। ब्रह्मोवाच ।। ।।\nनमस्ते देवदेवेश नमस्ते तिमिरापह ।।\nनमस्ते भूत भव्येश भूतादे भूतभावन ।। ३७ ।।\nप्रसादं कुरु मे देव प्रसन्नोऽथ दिवाकरः ।।\nगतिरन्या न मे देव विद्यते त्वदृते विभो ।। ३८ ।।\n।। आदित्य उवाच ।। ।।\nएवमेव यथात्थ त्वं नास्ति तत्र विचारणा ।।\nत्वं मे प्रथमजः पुत्रः संभूतः कारणात्पुरा ।। ३९ ।।\nवरं वरय भद्रं ते वरदोस्मि तवाग्रतः ।।\nयमिच्छसि सुरज्येष्ठ मा त्वं शंकां कुरु प्रभो ।। 1.155.४० ।।\n।। ब्रह्मोवाच ।। ।।\nयदि मे भगवांस्तुष्टो ददाति वरमुत्तमम् ।।\nकर्तुं शक्नोमि सृष्टिं च प्रसादात्तव गोपते ।।\nकृताकृता हि मे देव सृष्टिर्नेह प्रसिध्यति ।। ४१ ।।\n।। आदित्य उवाच ।। ।।\nन पुत्रत्वमहं प्राप्तस्तव देव चतुर्मुख ।।\nतवान्वये गमिष्यामि पुत्रत्वं हि मरीचये ।। ४२ ।।\nततो यास्यति ते सिद्धिं कृत्स्ना सृष्टिश्चतुर्मुख ।।\nभवितैवं न सन्देहो मत्प्रसादा ज्जगत्पते ।। ४३ ।।\nएवमुक्तो विरिंचिस्तु रविणा पृथिवीपते ।।\nतं वै व्योढं विवस्त्रंतं लोकनाथं जगत्पतिम् ।। ४४ ।।\nपुनराह सुरज्येष्ठः प्रणम्य शिरसा रविम् ।।\nक्व मे वासो जगन्नाथ भविष्यति दिवस्पते ।। ४५ ।।\n।। आदित्य उवाच ।। ।।\nयन्मे रूपं महद्व्योम पृष्ठशृंगमनुत्तमम् ।।\nतत्र देवकदंबैस्तु भवान्नित्यं निवत्स्यति ।। ४६ ।।\nइन्द्रः पूर्वदिशो भागे आग्नेय्यां शांडिलीसुतः ।।\nदक्षिणस्यां यमो नित्यं नैर्ऋत्यामथ निर्ऋतिः ।। ।। ४७ ।।\nपश्चिमायां तु वरुणो वायव्यां तु सदागतिः ।।\nउत्तरे तु दिशो भागे निवसेद्धनदस्ततः ।। ४८ ।।\nऐशान्यां शंकरो देवो मध्ये त्वं विष्णुना सह ।।\nश्रुत्वैत्वं वचनं भानोर्वेधाः प्रीत्या तमब्रवीत् ।। ४९ ।।\nकृतकृत्यं तथात्मानं मन्यते च नराधिप ।।\nचकार च तथा सर्वं भास्क रोक्तमशेषतः ।। 1.155.५० ।।\nस च सिद्धिं गतो वीर प्रसादाद्भास्करस्य तु ।।\nआदित्योपि वरं दत्त्वा ब्रह्मण्यो ब्रह्मणेऽनघ ।। ५१ ।।\nजगाम सह देवेन पर्वतं गन्धमादनम् ।।\nददर्श तत्र भूतेशं तपस्तीव्रं समाश्रितम् ।। ५२ ।।\nकपर्दिनं शूलधरं चन्द्रार्ककृतशेखरम् ।।\nपूजयंतं परं व्योम सुव्रतं तेज सान्वितम् ।। ५३ ।।\nगन्धमाल्योपहारैश्च नृत्यगीतप्रवादितैः ।।\nमुखवाद्यैश्च बहुभिः प्रणवस्तोत्रगीतिभिः ।।।\nसंपूज्यैव महद्व्योम जगाम शिरसा महीम् ।। ५४ ।।\nदृष्ट्वैवं पूजयन्तं च भास्करस्त्रिपुरांतकम् ।।\nतुष्टोवोचन्महातेजा गोश्रुताभरणं हरम् ।। ५९ ।।\nभीम तुष्टोऽस्मि ते वत्स वरं मत्तो वृणुष्व वै ।।\nतवांतिकमहं प्राप्तो वरदो भूभृदालय ।। ५६ ।।\nश्रुत्वैवं वचनं भानोर्महादेवो महीपते ।।\nददर्श लोकनाथं तं प्रज्वलंतमनुत्तमम् ।।\nउवाच प्रणतो भूत्वा अष्टांगैर्भूतलं गतः ।। ५७ ।।\nनमोनमस्ते देवेश प्रभाकर दिवाकर ।।\nशुभालय शुभाधार विकर्तन शुभानन ।। ५८ ।।\nप्रसादं कुरु देवेश प्रसन्नस्त्वं विकर्तन ।।\nसंसारार्णवमग्नस्य भव पोतो जगत्पते ।। ५९ ।।\nतवांगसंभवो देव पुत्रोहं वल्लभस्तव ।।\nयत्करोति महादेव पिता पुत्रस्य तत्कुरु ।। 1.155.६० ।।\n।। आदित्य उवाच ।। ।।\nएवमेतन्न सन्देहो यथा वदसि शंकर ।।\nललाटात्त्वं समुत्पन्नः पुत्रः पुत्रवतां वर ।। ६१ ।।\nवरं वरय भद्रं ते मनना त्वं यमिच्छसि ।।\nदुर्देयं चापि ते दास्ये त्रिपुरान्तक सुन्दर ।। ६२ ।।\n।। महादेव उवाच ।। ।।\nयदि तुष्टोऽसि मे देव अनुग्राह्योस्मि ते यदि ।।\nप्रयच्छ मे वरं भानो देहि भक्तिं ममाचलाम् ।। ६३ ।।\nदेवदानवगंधर्वयक्षरक्षोगणांस्तथा ।।\nनिर्जित्याहं यथा देव युगान्ते संहरे प्रजाम् ।। ६४ ।।\nतथा प्रयच्छ मे देव स्थानं च परमं विभो ।।\nयेनाहं हेतिसर्वं च जये देव जगत्प्रभो ।। ६५ ।।\n।। आदित्य उवाच ।। ।।\nदेवदानवगन्धर्वयक्षराक्षसपन्नगान् ।।\nहरिष्यसि जगच्चापि युगान्ते त्रिपुरान्तक ।। ६६ ।।\nयदेतत्पूजितं नित्यं मद्रूपं व्योम चोत्त मम् ।।\nएतत्त्रिशूलं परमं तव शस्त्रं भविष्यति ।।\nईशाने च तथा भागे व्योम्नो वासो भविष्यति ।। ६७ ।।\n।। महादेव उवाच ।। ।।\nएवं भवतु मे देव यः प्रसादस्त्वया कृतः ।।\nकृतकृत्योऽस्मि देवेश यन्मे देवो वरप्रदः ।। ६८ ।। ।।"
  }
]
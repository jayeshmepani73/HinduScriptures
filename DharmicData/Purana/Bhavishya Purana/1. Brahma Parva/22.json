[
  {
    "text": "सुमन्तुरुवाच\nचतुर्थ्यां तु सदा राजन्निराहारव्रतान्वितः ।\nदत्त्वा तिलान्नं विप्रस्य स्वयं भुंक्ते तिलौदनम् । । १\nवर्षद्वये समाप्तिर्हि व्रतस्य तु यदा भवेत् ।\nविनायकस्तस्य तुष्टो ददाति फलमीहितम्१ । । २\nयाति भाग्यनिवासं हि क्रीडते विभवैः सह ।\nइह चागत्य पुण्यान्ते दिव्यो दिव्यवपुर्यशाः । । ३\nमतिमान्धृतिमान्वाग्मी भाग्यवान्कामकारवान्२ ।\nअसाध्यान्यपि साध्येह क्षणादेव महान्त्यपि । । ४\nहन्त्यश्वरथसम्पन्नं षलीपुत्रसहायवान् ।\nराजा भवति दीर्घायुः सप्तजन्मान्यसौ नृप । ।\nएतद्ददाति सन्तुष्टो विघ्नहन्ता४ विनायकः । । ५\nशतानीक उवाच\nविघ्नः कस्य कृतस्तेन येन विघ्नविनायकः ।\nएतद्वदस्व विघ्नेश विघ्नकारणमद्य मे । । ६\nसुमन्तुरुवाच\nकौमारे लक्षणे पुंसां स्त्रीणां च सुकृते कृते ।\nविघ्नं चकार विघ्नेशो गाङ्गेयस्य विनायकः । । ७\nतं तु विघ्नं विदित्वासौ कार्त्तिकेयो रुषान्वितः ।\nउत्कृष्य दन्तं तस्यास्याद्धन्तुं तं च समुद्यतः । । ८\nनिवार्यापृच्छद्देवेशो रोषः कार्यः कुतस्त्वया ।\nतं चाचख्यौ स पित्रे वै कृतं पूरुषलक्षणम् । ।\nतत्र विघ्नकृते मह्यं योषिता न च लक्षणम् । । ९\nअथोवाच महादेवः प्रहसन्त्स्वसुतं किल ।\nमम किं लक्षणं पुत्र पश्यसे त्वं वदस्व मे । । 1.22.१०\nस चोवाच करे तुभ्यं कपालं द्विजलक्षितम् ।\nअविचारेण संस्थाप्यं कपाली तेन चोच्यते । ।\nस तल्लक्षणमादाय समुद्रे प्राक्षिपद्रुषा । । ११\nअथ देवसमाजे वै प्रवृत्ते ब्रह्मरुद्रयोः ।\nअहं ज्यायानहं ज्यायान्विवादोऽभूत्तयोर्द्वयोः । ।\nतव संभूत्यभिज्ञोऽस्ति मां तु वेद न कश्चन । । १२\nएवं शिवेऽति ब्रुवति ब्रह्मणः पञ्चमं शिरः ।\nमुक्ताट्टहासं प्रोवाच त्वामहं वेदिता भव । । १३\nएवं ब्रुवन्तु रुद्रेण ब्राह्मं हयशिरो महत् ।\nनखाग्रेण निकृत्तं च तस्यैव च करे स्थितम् । । १४\nकरस्थेनैव तेनासावागच्छद्यत्र वै हरिः ।\nतपस्तेपे तदा मेरौ तत्रासौ भगवान्वशी । । १५\nकृत्ते हयशिरे तस्मिन्स्थानात्तस्मात्तु ब्रह्मणः ।\nरोषाद्विनिःसृतस्त्वन्यः पुरुषः श्वेतकुण्डली । । १६\nकवची सशिरस्कश्च सशरः सशरासनः ।\nअनिर्देश्यवपुः स्रग्वी किं करोमि स चाब्रवीत् । । १७\nअथोवाच रुषा ब्रह्मा हन्यतां स सुदुर्मतिः ।\nस तु मार्गेण रुद्रस्य आगच्छद्रोषतो द्रुतम् । । १८\nरुद्रोऽपि विष्णुतेजोभिः प्रविष्टः स त्वधिष्ठितः ।\nस प्रविश्य तदापश्यत्तपन्तं चोत्तमं तपः । ।\nहरो नारायणं देवं वैकुण्ठमपराजितम् । । १९\nहरं दृष्ट्वाथ सम्प्राप्तं कार्यं चास्य विचिन्त्य च ।\nउवाच शूलिनं देवो भिन्धि शूलेन मे भुजम् । । 1.22.२०\nस बिभेद महातेजा भुजं शूलेन तं हरः । । २१\nशूलभेदादसृक्चोर्ध्वं जगामावृत्य रोदसी ।\nविनिवृत्य ततः पश्चात्कपाले निपपात ह । । २२\nअसृक्कपाले पतितं प्रदेशिन्या व्यवर्द्धयत् ।\nयदा हि विनिवृत्तिः स्याद्देवस्य रुधिरं प्रति । । २३\nतदा तु व्यसृजत्तोयं स कृत्वा वारुणीं तनुम् ।\nतोये प्रवृत्तेऽसृग्भूते कपाले यत्र तच्छिरः । । २४\nकपाले तु प्रदेशिन्या रुद्रोऽसौ रुधिरेऽसृजत् ।\nआमुक्तकवचं रक्तं रक्तकुण्डलिनं नरम् । । २५\nअथोवाच भवं देवं किं करोमीति मानद ।\nअसावपि ससर्जाथ श्वेतकुण्डलिनं नरम् । । २६\nतावुभौ समयुध्येतां धनुष्प्रवरधारिणौ ।\nयथा राजन्बलीयांसौ कुजकेतू युगात्यये । । २७\nतयोस्तु युध्यतोरेवं संवर्तश्चाधिको गतः ।\nन चादृश्यत विजय एकस्यापि तदा तयोः । । २८\nअथान्तरिक्षे तौ दृष्ट्वा वागुवाचाशरीरिणी ।\nअवतारोऽथ भविता युवयोर्हि मया सह । । २९\nभारापनोदः कर्त्तव्यः पृथिव्यर्थे सुरैः सह ।\nतदाश्चर्यो हि भविता देवकार्यार्थसिद्धये । । 1.22.३०\nभूलोकभावं निर्धूय भूयो गन्ता सुरालयम् ।\nएवमुक्त्वा तु वैकुण्ठो ददावेकं रवेस्तदा । । ३१\nश्वेतकुण्डलिनं दृप्तं१ तं जग्राह रविर्मुदा ।\nइन्द्रस्यापि ततः पश्चाद्रक्तकुण्डलिनं ददौ ।।३२\nजग्राह च मुदा युक्त इन्द्रः स्वं च पुरं ययौ ।\nगतौ रवीन्द्रौ प्रगृह्य पुरुषौ क्रोधसम्भवौ ।।३ ३\nअथोवाच तदा रुद्रं देवः कमलसंस्थितः ।\nगच्छ त्वमपि कापाले कपालव्रतचर्यया ।।\nअवतारो व्रतस्यास्य मर्त्यलोके भविष्यति ।। ३४\nये च व्रतं त्वदीयं वै धारयिष्यन्ति मानवाः ।\nन तेषां दुर्लभं किञ्चिद्भवितेह परत्र च ।।३५\nएवं संलप्य बहुशः सुमुखं प्रतिनन्द्य च ।\nआहूय च समुद्रं स प्रत्युवाचाविचारयन् ।।३६\nकुरुष्वाभरणं२ स्त्रीणां लक्षणं यद्विलक्षणम् ।\nकार्त्तिकेयेन यत्प्रोक्तं तद्वदस्वाविचारयन् ।। ३७\nस चाह मम नाम्नेदं भवेत्पुरुषलक्षणम् ।\nदेवेन तत्प्रतिज्ञातमेवमेतद्भविष्यति ।।३८\nकार्त्तिकेयेन यत्प्रोक्तं तद्वदस्वाविचारयन् ।।३९\nप्रयच्छास्य विषाणं वै निष्कृष्टं यत्त्वयाऽधुना ।\nअवश्यमेव तद्भूतं भवितव्यं तु कस्यचित् ।।1.22.४०\nऋते विनायकं तद्वै दैवयोगान्न कामतः ।\nगृहाण एतत्सामुद्रं यत्त्वया परिकीर्तितम् ।।४१\nस्त्रीपुंसोर्लक्षणं श्रेष्ठं सामुद्रमिति विश्रुतम ।\nइमं च सविषाणं वै कुरु देवविनायकम ।।४२\nअथोवाच च देवेशं बाहुलेयः समत्सरम् ।\nविषाणं दद्मि चास्याहं तव वाक्यान्न संशयः । । ४३\nयदा त्वयं विषाणं च मुक्त्वा तु विचरिष्यति ।\nतदा विषाणमुक्तः सन्भस्म ऐतं करिष्यति । । ४४\nएवमस्त्विति तं चोक्त्वा विषाणं तत्करे ददौ ।\nविनायकस्य देवेशः कार्तिकेयमते स्थितः । । ४५\nसविषाणकरोऽद्यापि दृश्यते प्रतिमा नृप ।\nभीमसूनोर्महाबाहोर्विघ्नं कर्त्तुं महात्मनः । । ४६\nएतद्रहस्यं देवानां मया ते समुदाहृतम् ।\nयत्र देवो न वै वेद देवानां भुवि दुर्लभम् । । ४७\nमया प्रसन्नेन तव गुह्यमेतदुदाहृतम् ।\nकथितं तिथिसंयोगे विनायककथामृतम् । । ४८\nय इदं श्रावयेद्विद्वान्ब्राह्मणान्वेदपारगान् ।\nक्षत्रियांश्च स्ववृत्तिस्थान्विट्शूद्रांश्च गुणान्वितान् । । ४९\nन तस्य दुर्लभं किञ्चिदिह चामुत्र विद्यते ।\nन च दुर्गतिमाप्नोति न च याति पराभवम् । । 1.22.५०\nनिर्विघ्नं सर्वकार्याणि साधयेन्नात्र संशयः ।\nऋद्धिं वृद्धिं श्रियं चापि विन्देत भरतोत्तम । । ५१"
  }
]
[
  {
    "text": "ब्रह्मोवाच\nव्रीहीणां कोद्रवाणां च सारधर्ममुदारकः १ ।\nकङ्गुकोद्रवयोर्ज्ञेयो वरटः पञ्चभागकः । । १\nपञ्चभागान्प्रियङ्गूनां शालीनां च त्रयोऽष्ट च ।\nचणकानां तृतीयांशः समक्षुण्णं त्रयं विदुः । । २\nपानीययवगोधूमं२ पिष्टधान्यचतुष्टयम् ।\nतुल्यमेवावगन्तव्यं मुद्गा माषास्तिला यवाः । । ३\nपञ्चभागादिका घृष्टा गोधूमाः सक्तवस्तथा ।\nकुल्माषाः पिष्टमांसं च सम्यगर्धादिकं भवेत् । । ४\nसिद्धं तदेव द्विगुणं पुन्नाको यावकस्तथा ।\nकङ्गुकोद्रवयोरन्नं चणकोदारकस्य च । । ५\nद्विगुणं ४ चीनकानां च व्रीहीणां च चतुर्गुणम् ।\nशालेः पञ्चगुणं विद्यात्पुराणे त्वतिरिच्यते । । ६\nक्रियापाकविशेषास्तु वृद्धिरेवोपदिश्यते ।\nनिमित्तस्य वरान्नस्य तद्वृद्धिर्द्विगुणा भवेत् । । ७\nतस्माद्भूयो विरूढस्य चतुर्भागो विवर्धते ।\nलाजा धानाः कलायाश्च भृष्टाद्द्विगुणवृद्धयः । । ८\nभ्रष्टव्यानामतोऽन्येषां पञ्चभागोऽधिको मतः ।\nचापकानां च पिष्टानां पादहीनाः कलायजाः । । ९\nमुद्गमाषमसूराणामर्धपादावरोभवेत् ।\nक्लिन्नशुष्कवरान्नानां हानिर्वृद्धिर्विशिष्यते । । 1.12.१०\nतयार्धेन तु शोध्यानामाढक्या मुद्गमाषयोः ।\nमसूराणां च जानीयात्क्षयं पञ्चमभागकम् । । ११\nषड्भागेनातसीतैलं सिद्धार्थककपित्थयोः ।\nतथा निम्बकदम्बादौ १ विद्यात्पञ्चमभागकम् । । १२\nतिलेङ्गुदीमधूकानां २ नक्तमालकुसुम्भयोः ।\nजानीयात्पादकं तैलं खलमन्यत्प्रचक्षते । । १३\nक्षेत्रकालक्रियादिभ्यः क्षयादेर्व्यभिचारतः ।\nप्रत्यक्षीकृत्य तान्सम्यगनुमित्यावधारयेत् । । १४\nक्षीरदोषे गवां ३ प्रस्थं महिषीणां च सर्पिषः ।\nपादाधिकमजावीनामुत्पादं तद्विदो विदुः । । १५\nसुभूमितृणकालेभ्यो वृद्धिर्वा क्षीरसर्पिषाम् ।\nअतस्तेषां विधातव्यो ह्यर्थादेव ४ विनिश्चयः । । १६\nप्रत्यक्षीकृत्य यत्नेन पक्षमासान्तरे तथा ।\nपयोर्वृत्तैर्गवादीनां कुर्यात्सम्भवनिर्णयम् । । १७\nकार्पास कृमिकोशौमौर्णक क्षौमादिकर्तनम् ।\nकुणिपङ्ग्वन्धयोषाभिर्विधवाभिश्च कारयेत् । । १८\nबालवृद्धान्धकार्पण्ये यत्कर्तव्यमवश्यतः ।\nविनियोगं नयेत्सर्वं प्रियोपग्रहपूर्वकम् । । १९\nकर्मणामन्तरालेषु प्रोषिते चापि भर्तरि ।\nस्वयं वै तदनुष्ठेयं नित्यानां चाविरोधतः । । 1.12.२०\nशूद्राणां स्थूलसूक्ष्मत्वं बहुत्वं च व्ययाव्ययौ ।\nमत्वा विशेषं कुर्वीत चेतनप्रतिपत्तिषु । । २१\nकारयेद्वस्त्रधान्यादि स्वाप्तवृद्धैरधिष्ठितम् १ ।\nशूद्राणां क्षयवृद्ध्यादि मन्तव्यं वेतनानि च । । २२\nक्षौमकार्पासयोर्विद्यात्सूत्रं पञ्चमभागकम् ।\nदेशकालादिभागात्तु प्रत्यक्षादेव निर्णयः । । २३\nअवघातेन तूलस्य क्षयो विंशतिभागकः ।\nछन्नां व्याप्तां तु वातेन तद्वदूर्णां प्रचक्षते । । २४\nपञ्चाशद्भागिकीं हानिं सूत्रे कुर्वीत लक्षणात्२ ।\nवृद्धिस्तु मण्डसम्पर्काद्दशकादशिका भवेत् । । २५\nश्लक्ष्णमध्यमसूत्राणामर्धाधिकसमं भवेत् ।\nस्थूलानां तु पुनर्मूल्यात्पादोनं बालचेतनम् । । २६\nकर्मणो भूरिभेदत्वाद्देशकालप्रभेदतः ।\nतद्विद्भ्य एव बोद्धव्यो बालचेतननिश्चयः । । २७\nस्थूलं दिनत्रयं देयं मध्यमं च त्रिरात्रिकम् ।\nसूक्ष्ममापक्षतो मृष्टं ४ मासात्तत्परिकर्मकम् । ।\nयदत्र क्षत्रवृद्ध्यादि तदुत्सर्गात्प्रदर्शितम् । । २८\nकालकर्त्रादिभेदेन व्यभिचारोऽपि दृश्यते ।\nशय्यासनान्यनेकानि कम्बलाश्चतुराश्रिकाः । । २९\nकम्बुकाश्चावकोषाश्च मध्या रक्ताश्च भूरिशः ।\nगुरुबालादिवृद्धानामभ्यागतजनस्य च । । 1.12.३०\nभोगायानुगतो भर्त्ता कुर्याद्विविधमात्रकम् ।\nयदस्य श्वशुरादीनां कल्पितं शयनादिकम् । । ३१\nभर्तुश्चैव विशेषण तदन्येन न कारयेत् ।\nवस्त्रं माल्यमलङ्कारं विधृतं देवरादिभिः । । ३२\nन धारयेन्न चैतेषामाक्रमेच्छयनानि वा ।\nपिण्याकनककुट्टाश्च ३ कालरूक्षाणि यानि च । । ३३\nहेयं पर्युषिताद्यन्नं गोभक्तेनोपयोजयेत् ।\nकुलानां बहुधेनूनां गोध्यक्षव्रजजीविनाम् । । ३४\nकिलाटगविकादीनां भक्तार्थमुपयोजनम् ।\nदध्नः समाहरेत्सर्पिर्दुहेद्वत्सान्न पीडयेत् । । ३५\nवर्षाशरद्वसन्तेषु द्वौ कालावन्यदा सकृत् ।\nतक्रं वाप्युपयुञ्जीत श्ववराहादिपोषणे । । ३६\nपिण्याकक्लेदनार्थं वा विक्रेयं वा तदर्हयेत् ।\nवृत्तिं धान्यहिरण्येन गोपादीनां प्रकल्पयेत् । । ३ ७\nते हि क्षीरव्रता लोभादुपहन्युस्तदन्वयान् ।\nदोहकालं गवां दोग्धानीतिवर्तेत वै द्विजाः । । ३८\nप्रसरोदकयोर्गोपा मन्थकस्य च मन्थकाः ।\nमासमेकं यथा स्तन्यं मासमेकं स्तनद्वयम् । । ३९\nसततं पाययेदूर्ध्वं स्तनमेकं स्तनद्वयम् ।\nतिलपिष्टाभिः पिण्डाभिस्तृणेन लवणेन च । ।\nवारिणा च यथाकालं पुष्णीयादिति वत्सकान् । ।1.12.४ ०\nजरद्गुर्गर्भिणी धेनुर्वत्सा वत्सतरी तथा ।\nपञ्चानां समभागेन घासं यूथे प्रकल्पयेत् । । ४१\nएको गोपालकस्तस्य त्रयाणामथ वा द्वयम् ।\nपञ्चानां वत्सकश्चैकः प्रवरास्तु पृथक्पृथक् । । ४२\nगोचरस्यानयनार्थं व्यालानां त्रासनाय १ च ।\nघण्टा कर्णेषु बध्नीयुः शोभारक्षार्थमेव च । । ४३\nपशव्ये व्यालनिर्मुक्ते देशे भूरितृणोदके ।\nअभूतदुष्टे वारण्ये सदा कुर्वीत गोकुलम् । । ४४\nसगुप्तमटवीवासं नित्यं कुर्यादजाविकम् ।\nऊर्णां वर्षे द्विरादद्याच्चैत्राश्वयुजमासयोः । । ४५\nयूथे मृषा दशैतासां चत्वारः पञ्च वा गवाम् ।\nअश्वोष्ट्रमहिषाणां च यथा स्युः सुखसेविताः । । ५६\nविद्यात्कृषीवलादीना योगं कृषिककर्मसु ।\nभक्तवेतनलाभं च कर्मकालानुरूपतः । । ४७\nक्षेत्रकेदारवाटेषु भृत्यानां कर्म कुर्वताम् ।\nखलेषु च  विजानीयात्क्रियायोगं प्रतिक्षणम् । । ४८\nयोग्यतातिशयं मत्वा कर्मयोगेषु कस्यचित् ।\nग्रासाच्छदशिरोभ्यङ्गैर्विशेषं तस्य कारयेत् । । ४९\nपद्मशाकादिवापानां कन्दबीजादिजन्मनाम् ।\nसङ्ग्रहः सर्वबीजानां काले वापः सुभूमिषु । । 1.12.५०\nजातानां रक्षणं सम्यग्रक्षितानां च संग्रहः ।\nतेषां च संगृहीतानां यथावन्निवपक्रिया । । ५१\nगृहमूलं स्त्रियश्चैव धान्यमूलो गृहाश्रमः ।\nतस्माद्धान्येषु भक्तेषु न कुर्यान्मुक्तहस्तताम् । । ५२\nधान्यं तु सञ्चितं नित्यं मितो भक्तपरिव्ययः ।\nन चान्ते मुक्तहस्तत्वं गृहिणीनां प्रशस्यते । । ५३\nअल्पमित्येव नावज्ञां चरेदन्नेषु वै द्विजाः ।\nमधुवल्मीकयोर्वृद्धिं क्षयं दृष्ट्वांजनस्य च । । ५४\nये केचिदिह निर्दिष्टा व्यापाराः पुरुषोचिताः ।\nदाम्पत्योरैक्यमास्थाय तद्धिदानप्रसङ्गतः । । ५५\nसन्त्येव पुरुषा लोके स्त्रीप्रधानाः सहस्रशः ।\nतेषु तासां प्रयोक्तृत्वाददोष इति गृह्यताम् । । ५६\nएवं योग्यतया युक्ता सौभाग्येनोद्यमेन च ।\nसम्यगाराध्य भर्तारं तत्रैनं वशमानयेत् । । ५७"
  }
]
[
  {
    "text": "।। शतानीक उवाच ।। ।।\nपुनर्मे ब्रूहि सप्तम्यां प्रीतये भास्करस्य तु ।।\nउपोषितो भवतीह नरो यस्तु द्विजोत्तम ।। १ ।।\n।। सुमन्तुरुवाच ।। ।।\nकथिताः सप्त सप्तम्यः पुनरस्मिन्महामते ।।\nबहवः कुरुशार्दूल भूयस्त्वेताः शृणुष्व मे ।। २ ।।\nस्वयं याः कथिताः पूर्वमादित्येन खगाधिप ।।\nअरुणस्य महाबाहो सप्तम्यः सप्त पूजिताः ।। ३ ।।\nअर्कसंपुटकैरेका द्वितीया मरिचैस्तथा ।।\nतृतीया निंबपत्रैश्च चतुर्थी फलसप्तमी ।। ४ ।।\nअनोदना पञ्चमी स्यात्षष्ठी विजयसप्तमी ।।\nसप्तमी कामिका ज्ञेया विधिं तासां निबोध मे ।। ५ ।।\nशुक्लपक्षे रविदिने दक्षिणे चोत्तरायणे ।।\nग्रहणे सूर्यनक्षत्रे गृह्णीयात्सप्त सप्तमी ।। ६ ।।\nस तां सु ब्रह्मचारी स्याच्छौचयुक्तो जितेन्द्रियः ।।\nसूर्यार्चनरतो दांतो जपहोमपरस्तथा ।। ७ ।।\nपञ्चम्यामेव पुरुषः कुर्यान्नित्य मनात्मकम् ।।\nषष्ठ्यां न मैथुनं गच्छेन्मधुमांसं च वर्जयेत् ।। ८ ।।\nअर्कसंपुटकैरेकां तथान्यां मरिचैर्नयेत् ।।\nतथापरां निंबपत्रैः फलाख्यायां फलं चरेत् ।। ९ ।।\nअनोदनामन्नरहित उपासीत यथाविधि ।।\nअहोरात्रं वायुभक्षः कुर्याद्विजयसप्तमीम् ।। 1.208.१० ।।\nतथैकां सप्तमीं कृत्वा प्रतिमासं विचक्षणः ।।\nकुर्याद्यथाविधि मुदा ततः कुर्वीत कामिकाम् ।। ११ ।।\nआसां लिखित्वा नामानि पत्रकेषु पृथक्पृथक् ।।\nतानि सर्वाणि पत्राणि क्षिपेदभिनवे घटे ।। १२ ।।\nतदर्थं यो न जानाति लोकवाह्योपि वा नरः ।।\nतेन ह्युद्धारयेदेकं न कुर्याच्च विचारणाम् ।।१३।।\nतेनैव विधिना यस्तु प्रतिमासं च तत्तपः ।।\nसप्तैव यावत्सप्तम्यो विज्ञेया सा तु कामिका ।। १४ ।।\nइत्येताः सप्त सप्तम्यः स्वयं प्रोक्ता विवस्वता ।।\nकुर्वीत यो नरो भक्त्या स यात्यर्कसदो नृप ।। १५ ।।\nअर्कसंपुटकैर्वित्तमचलं सप्तपौरुषम् ।।\nमरिचैः संगमः स्याद्वै प्रियैः पुत्रादिभिः सदा ।। १६ ।।\nसर्वरोगाः प्रणश्यंति निंबपत्रैर्न संशयः ।।\nफलैस्तु पुत्रपौत्राश्च दौहित्रश्चापि पुष्कलः ।। १७ ।।\nअतो धनं धनं धान्यं सुवर्णं रजतं तथा ।।\nतथा पशुर्हिरण्यं च आरोग्यं सततं नृप ।। १८ ।।\nउपोष्य विजयां शत्रून्राजञ्जयति नित्यशः ।।\nसाधयेत्कामदा कामान्विधिवत्समुपासिता ।। १९ ।।\nपुत्रकामो लभेत्पुत्रमर्थकामोर्थमक्षयम् ।।\nविद्याकामो लभेद्विद्यां राज्यार्थी राज्यमाप्नुयात् ।।\nकृत्स्नान्कामान्ददात्येषा कामदा कुरुनन्दन ।। 1.208.२० ।।\nनरो वा यदि वा नारी यथोक्तं सप्तमीव्रतम् ।।\nकरोति नियतात्मा वै स याति परमां गतिम् ।। २१ ।।\nन तेषां त्रिषु लोकेषु किंचिदस्तीति दुर्लभम् ।।\nये भक्त्या लोकनाथस्य व्रतिनः संशितव्रताः ।। २२ ।।\nव्रतैस्तु विविधैर्वीर तपोभिर्वा सुदुष्करैः ।।\nन तत्फलमवाप्नोति यज्ञैर्वा बहुदक्षिणैः ।। २३ ।।\nतीर्थाभिषेचनैर्वापि दानहोमार्चनैस्तथा ।।\nयत्फलं च पूजयितुं सप्तम्यां प्राप्य मोक्षदम् ।।\nमोक्षार्थी पार्थिवश्रेष्ठ यथाह भगवान्रविः ।। २४ ।।\nकृत्वादित्यदिने नक्तं भक्त्या संपूजयेद्रविम् ।।\nअचलं स्थानमाप्नोति मानवः श्रद्धयान्वितः ।।\nसूर्यलोके च नियतं तस्य वासो न संशयः ।। २५ ।।\nयस्तु पूजयते भक्त्या सप्तम्यां भास्करं नरः ।।\nब्रह्मेंद्ररुद्रलोकेषु तस्याप्रतिहता गतिः ।।२६ ।।\nनांधो न कुष्ठी न क्लीबो न व्यंगो न च निर्धनः ।।\nकुले तस्य भवेद्वीर यश्चरेत्सप्तमीव्रतम् ।। २७ ।।\nविद्यार्थी लभते विद्यां धनार्थी धनमाप्नुयात् ।।\nभार्यार्थी रूपसंपन्नां स्त्रियं पुत्रांश्च भारत ।। २८ ।।\nलोभात्प्रमादान्मोहाच्च व्रतभंगो यदा भवेत् ।।\nतदा त्रिरात्रं नाश्नीयात्कुर्याद्वा केशमुंडनम् ।।।२९।।\nप्रायश्चित्तमिदं कृत्वा पुनरेव व्रती भवेत् ।।\nसप्तैव यावत्सप्तम्यो भवंति च खगेश्वर।।1.208.३०।।\nअभ्यर्च्य सूर्यसप्तम्यां माल्यधूपादिभिर्नरः ।।\nभोजयित्वा द्विजाञ्छक्त्या प्राप्नुयात्स्वर्गमक्षयम्।।३१।।\nसप्तम्यां विप्रमुख्येभ्यो हिरण्यं यः प्रयच्छति।।\nस तदक्षय्यमाप्नोति सूर्यलोकं च गच्छति ।।३२।।\nइतीदं कीर्तितं वीर सप्तमीव्रतमुत्तमम्।।\nभूय एवाभिधास्यामि शृणुष्वैकमना नृप ।।३३।।"
  }
]
[
  {
    "text": "सुमंतुरुवाच ।। ।।\nप्रश्नभारो महांस्तात त्वयोक्तो रश्मिमालिनि ।।\nयथाशक्ति तु वक्ष्यामि श्रूयतां भानवं यशः ।। १ ।।\nभानोः प्रभावश्रवणे यस्य ते मतिरुत्थिता ।।\nहंत भानोः प्रवृत्तिं च शृणु दिव्यां मयेरिताम् ।। २ ।।\nसहस्रास्यं सहस्राक्षं सहस्रकिरणं च यम् ।।\nसहस्रशिरसं देवं सहस्रकरम व्ययम् ।। ३ ।।\nसहस्रजिह्वं भास्वंतं सहस्रमुकुटं प्रभुम् ।।\nसहस्रदं सहस्रारिं सहस्रभुजमव्ययम् ।। ४ ।।\nसवनं भवनं चैव हव्यं होतारमेव च ।।\nपात्राणि समतीतानि वेददीक्षी चरुं शुभम् ।। ५ ।।\nश्रोत्रियं शूर्पमुसलं प्रोक्षणं दक्षिणायनम् ।।\nअध्वर्युं सामगं विप्रं सदस्यं सदनं तथा ।। ६ ।।\nयूपं समित्स्रुवं दर्वीं मुसलोलूखलानि च ।।\nप्राग्वंशं जयभूतिं च होतारं चयनं च यत् ।। ७ ।।\nरहस्यानि प्रमाणानि स्थावराणि चराणि च ।।\nप्रतिष्ठितानि दार्ढ्यं च स्थंडिलानि कुशांस्तथा ।। ८ ।।\nमंत्रयज्ञवहं वह्निभागं भार्गवमेव च ।।\nअग्रेभुजी सोमभुजां यश्च त्रिषु उदाहृतः ।। ९ ।।\nआयुर्वेदविदो विप्रा यजंते शाश्वतं विभुम् ।।\nतस्य भानोः सुरेशस्य वीर चंदनमालिनः ।। 1.158.१० ।।\nप्राहुर्भावसहस्राणि समतीतान्यनेकशः ।।\nभूयश्चैव भविष्यंति विनश्यंति दिनेदिने ।। ११ ।।\nयत्पृच्छसि महाराज पुण्यां दिव्यां कथां शुभाम् ।।\nयदर्थं भगवान्भानुः कश्यपस्य सुतोऽभवत् ।। १२ ।।\nतामहं त्वं प्रवक्ष्यामि शृणु सर्वमशेषतः ।।\nहितार्थं सर्वमर्त्यानां लोकानां प्रभवाय च ।। १३ ।।\nबहुशः सर्वभूतात्मा स्वयं समभिजायते ।।\nतथा समभवद्देवः कश्यपस्यादितेः सुतः ।। १४ ।।\nतुष्टो दत्त्वा वरं वीर विरञ्चस्य महात्मनः ।।\nयं यं जनयते पुत्रमदितिः कश्यपाद्विभोः ।। १५ ।।\nस स याति विनाशं वै तत्क्षणादेव भारत ।।\nदृष्ट्वा सुतान्नश्यमानान्पुत्रशोकान्विता ऽदितिः ।। १६ ।।\nजगाम कश्यपाभ्याशे शोकव्याकुलितेक्षणा ।।\nसापश्यत्तं च मारीचं मुनिं दीप्तं तपोनिधिम् ।। १७ ।।\nआद्यं देवगुरुं विप्रं दिव्यं त्रिषवणांबुभिः ।।\nतेजसा वह्निसंकाशं सौरं वृकसमप्रभम् ।। १८ ।।\nन्यस्तदण्डश्रिया युक्तं बद्धकृष्णाजिनांबरम् ।।\nवल्कलाजिनसंवीतं प्रदीप्तं ब्रह्मवर्चसम् ।। १९ ।।\nहुताशमिव दीव्यन्तं तपन्तमिव भास्करम् ।।\nअथादितिश्च दृष्ट्वैवं भर्तारममितौजसम् ।। 1.158.२० ।।\nशोकगद्गदया वाचा इदं वचनमब्रवीत् ।।\nकिमर्थं भगवान्देवो निरुद्योगस्तु तिष्ठति ।। २१ ।।\nजातोजातो हि मे पुत्रः सद्य एव विनश्यति ।।\nश्रुत्वा तु वचनं तस्याः कश्यपो मुनिसत्तमः ।। २२ ।।\nचकार गमने बुद्धिं ब्रह्मलोकं प्रति प्रभो ।।\nस गत्वा ब्रह्मभवनं नानाभावसमन्वितम् ।। २३ ।।\nतद्वाक्य मुक्तं तं सर्वं यदुक्तं तस्य जायया ।।\nकश्यपस्य वचः श्रुत्वा कञ्जजो वाक्यमब्रवीत् ।। २४ ।।\nपुत्र गच्छाम सदनं भानोः परमदुर्लभम्।।\nइत्युक्त्वा यानमारुह्य आग्नेयं पद्मलोचनः ।। २५ ।।\nवेधा जगाम भवनमादित्यस्य महात्मनः ।।\nअदितिः कश्यपो ब्रह्मा जग्मुर्विपुलमाश्रिताः ।। २६ ।।\nते मुहूर्तेन संप्राप्ताः सूर्यलोकं सुवर्चसम् ।।\nदिव्यकामगमैर्यानैर्यथार्हं कुरुनन्दन ।। २७ ।।\nआदित्यं प्रष्टुमिच्छंति तेजसां राशिमुत्तमम् ।।\nगच्छन्तस्ते च विस्तीर्णामादित्यस्य परां सभाम् ।। २८ ।।\nषट्पदोद्गीतनिनदां साभगैस्तु समीरिताम् ।।\nक्रतवो बह्वृचमुखाः प्रोक्ताः पुण्यवदक्षराः ।। २९ ।।\nतुष्टुवुः पुरुषव्याघ्रं विततेषु च कर्मसु ।।\nयज्ञसन्धौ वेदविदां पदक्रमविदां तथा ।। 1.158.३० ।।\nघोषेण परमर्षीणां सर्वं तत्र निनादितम् ।।\nयज्ञसंस्तवविद्भिश्च शिक्षाविद्भिस्तथा द्विजैः ।। ३१ ।।\nअष्टादशपुराणज्ञैः सर्वविद्याविशारदैः ।।\nमीमांसाहेतुवादज्ञैः सर्ववादविशारदैः ।। ३२ ।।\nलोकायतिकमुख्यैश्च तुष्टुवुः सूर्यमीरितम् ।।\nतत्रतत्र च विप्रेन्द्रान् नियताञ्छंसितव्रतान्।।३३।।\nजपहोमपरान्योग्यान्ददृशुः कश्यपादयः ।।\nतस्यां सभायामास्ते स रश्मिमाली दिवाकरः ।। ३४ ।।\nसुरासुरगुरुः श्रीमाञ्छुशुभे वीर मायया ।।\nउपासते च तत्रैव प्रजानां पतिमीश्वरम् ।। ३५ ।।\nदक्षः प्रचेताः पुलहो मरीचिश्च द्विजोत्तमः ।।\nभृगुरत्रिर्वशिष्ठश्च गौतमो नारदस्तथा ।। ३६ ।।\nदिव्या आत्मांतरिक्षं च वायुस्तेजोबलं मही ।।\nशब्दः स्पर्शः स्वरूपं च रसगन्धौ तथैव च ।। ३७ ।।\nप्रकृतिश्च विकाराश्च यच्चान्यत्कारणं महत् ।।\nसांगोपागाश्च चत्वारो वेदा लोकपते तथा ।। ३८ ।।\nलवाश्च ऋतवश्चैव संकल्पप्रणवास्तथा ।।\nएते चान्ये च बहवो भानुमंतमुपासते ।। ३९ ।।\nअर्थो धर्मश्च कामश्च मोक्षश्च सविशेषतः ।।\nद्वेषो हर्षश्च मोहश्च मत्सरो मान एव च ।। 1.158.४० ।।\nवृको विष्णुसुतः पुत्रः पुष्पजो धिषणस्तथा ।।\nमाहेश्वरस्तथा सौरो विटपो विकचस्तथा ।। ४१ ।।\nमारुतो विश्वकर्मा च अश्वि नावन्यवाहनौ ।।\nएवमुक्तः सुवचनैर्भानुना प्रभविष्णुना ।। ४२ ।।\nजगाम कश्यपो वीर सहादित्या स्वमाश्रमम् ।।\nअदितिर्देवमाता च तं गर्भं निदधे स्वयम् ।। ४३ ।।\nभूतात्मानं महात्मानं दिव्यं वर्षसहस्रकम् ।।\nपूर्णे वर्षसहस्रे तु प्रवृत्तो गर्भ उत्तमः ।। ४४ ।।\nसुराणां शरणं देवश्चासुराणां विनाशनः ।।\nगर्भस्थेन तु तेनैव परित्रातः सुतस्तथा ।। ४५ ।।\nआददानस्तु तेजांसि त्रैलोक्यस्य नराधिप ।।\nतस्मिञ्जाते तु देवेशे त्रैलोक्यस्य सुखावहे ।। ४६ ।।\nप्रहत्य दैत्यसंघांश्च सुराणां नादवर्धने ।।\nअभवत्परमानन्दः सर्वेषां तत्र तस्थुषाम् ।। ४७ ।। ।।"
  }
]
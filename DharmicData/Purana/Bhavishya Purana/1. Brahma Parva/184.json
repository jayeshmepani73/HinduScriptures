[
  {
    "text": "प्रख्याते प्रत्ययेनैव प्रश्नपूर्वं प्रतिग्रहः ।।\nयजनेऽध्यापने वादे षड्विधो वेदविक्रयः ।। १ ।।\nवेद विक्रयनिर्दिष्टं स्त्रिया चावर्जितं धनम् ।।\nन देयं पितृदेवेभ्यो यच्च क्लीबात्खगाधिप ।। २ ।।\nअनुयोगेन यो दद्याद्ब्राह्मणाय प्रतिग्रहम् ।।\nस पूर्वं नरकं याति ब्राह्मणास्तदनंतरम् ।। ३ ।।\nवेदाक्षराणि यावंति नियुज्यन्तेर्थकारणात् ।।\nतावत्यो भ्रूणहत्या वै वेदविक्रयमाप्नुयात् ।। ४ ।।\nवैश्वदेवेन यो हीन आदित्यस्य च कर्मणः ।।\nसर्वे ते वृषला ज्ञेयाः प्राप्तवेदाश्च ब्राह्मणाः ।।५।।\nयेषामध्ययनं नास्ति ये च केचिदनग्नयः।।\nकुलं वाऽश्रोत्रियं येषां सर्वे ते शूद्रधर्मिणः ।। ६ ।।\nअकृत्वा वैश्वदेवं तु यो भुङ्क्ते सोऽबुधः खग ।।\nवृथा तेनान्नपाकेन यमयोनिं व्रजेत्तु सः ।। ७ ।।\nप्रियो वा यदि वा द्वेष्यो मूर्खः पंडित एव च ।।\nवैश्वदेवे तु संप्राप्ते सोऽतिथिः स्वर्गसंक्रमः ।। ८ ।।\nनैकग्रामीणमतिथिं विप्रसांगतिकं तथा ।।\nअचिंत्योभ्यागतो यस्मात्तस्मादतिथिरुच्यते ।। ९ ।।\nअचिंत्यः स तु वै नाम्ना वैश्वदेव उपागतः ।।\nअतिथिं तं विजानीयान्न पुनः पूर्वमागतः ।। 1.184.१० ।।\nयावच्च प्राप्नुयादन्नं कृताशीः स्नातको द्विजः ।।\nतस्यान्नस्य चतुर्भागं हंतकारं विदुः खग।।११।।\nग्रासमात्रा भवेद्भिक्षा चतुष्कालं चतुर्गुणम् ।।\nपुष्कलानि च चत्वारि हंतकारो विधीयते ।। १२ ।।\nआरूढो नैष्ठिकं धर्मं यस्तु प्रच्यवते पुनः ।।\nचांद्रायणं चरेन्मासमिति विद्धि खगाधिप ।। १३ ।।\nआरूढपतितापत्या ब्राह्मणो वृषलेन च ।।\nद्वावेतौ विद्धि चांडालौ वेदित्राद्यश्च जायते ।। १४ ।।\nब्राह्मणी कुलटा नित्यं स्वकं त्यक्त्वा पतिं खग ।।\nअन्यस्य विशते गेहे ब्राह्मणस्य खगाधिप।।१५।।\nउत्पद्यते तु यस्तस्या ब्राह्मणेन महामते ।।\nस चांडालो महान्प्रोक्तो महाचांडाल इत्युत।।१६।।\nयस्तु प्रव्रजितो भूत्वा पुनः सेवति मैथुनम्।।\nषष्टिवर्षसहस्राणि विष्ठायां जायते क्रिमिः ।।\nपंचगव्येन शुद्धिः स्यादित्याह मम देहकृत्।।१७।।\nअभोज्यं ब्राह्मणस्यान्नं वृषलेन निमंत्रितम् ।।\nतथैव वृषलस्यान्नं ब्राह्मणेन निमंत्रितम् ।।१८।।\nब्राह्मणान्नं ददच्छूद्रः शूद्रान्नं ब्राह्मणो ददत् ।।\nउभावेतावभोज्यान्नौ भुक्त्वा चांद्रायणं चरेत् ।।१९।।\nउपनिक्षेपधर्मेण शूद्रान्नं च पचेद्द्विजः ।।\nअभोज्यं तद्भवेदन्नं स च विप्रः पुरोहितः ।।1.184.२०।।\nशूद्रान्नं शूद्रसंपर्कं शूद्रेण सह वासनम् ।।\nशूद्राज्ज्ञानागमः कश्चिज्वलंतमपि पातयेत् ।।२१।।\nशूद्रान्नोपहता विप्रा विह्वला रतिलालसाः ।।\nकुपिताः किं करिष्यंति निर्विषा इव पन्नगाः ।। २२ ।।\nहस्तदत्तास्तु ये स्नेहाल्लवणव्यंजनादयः ।।\nदातारं नाधितिष्ठंति भोक्ता भुंक्ते तु किल्बिषम् ।। २३ ।।\nआयसेन तु पात्रेण यदन्नमुपदीयते ।।\nभोक्ता विष्ठाशनं भुंक्ते दाता तु नरकं व्रजेत् ।। २४ ।।\nअंगुल्या दंतकाष्ठं यत्प्रत्यक्षलवणं च यत् ।।\nमृत्तिकाभक्षणं चैव तुल्यं गोमांसभक्षणैः ।। २५ ।।\nमुखे पर्युषिते नित्यं भवत्यप्रयतो द्विजः ।।\nतस्माच्छुष्कमथार्द्रं वा भक्षयेद्दंतधावनम् ।। २६ ।।\nपुष्पालंकारवस्त्राणि गंध माल्यानुलेपनम्।।\nउपवासे न दुष्यंति दंतधावनमंजनम् ।।२७।।\nगृहांते वसते मूर्खो दूरे चास्य गुणान्वितः ।।\nगुणन्विते च दातव्यं नास्ति मूर्खव्य तिक्रमः ।। २८ ।।\nब्राह्मणातिक्रमो नास्ति विप्रे वेदविवर्जिते ।।\nज्वलंतमग्निमुत्सृज्य न हि भस्मनि हूयते ।। २९ ।।\nसन्निकृष्टमधीयानं ब्राह्मणं यो व्यतिक्रमेत्।।\nभोजनेनैव दानेन दहत्यासप्तमं कुलम् ।। 1.184.३० ।।\n।। अनूरुरुवाच ।। ।।\nएवमेव जगन्नाथ देवदेव जगत्पते ।।\nकिं तु यत्ते पुरा देव श्रुतं वाक्यं महात्मनः ।। ३१ ।।\nगदतो नारदस्यैव शृणु त्वं विबुधाधिप ।।\nगदतो मे सुरश्रेष्ठ धर्म्यमर्थं सुखावहम् ।। ३२ ।।\nसत्यनिष्ठं द्विजं यस्तु शुक्लजातिं प्रियंवदम् ।।\nमूर्खं पाखंडिनं वापि वृत्तिहीनमथापि वा ।। ३३ ।।\nअतिक्रम्य नरो घोरं नरकं पातयेत्खग।।\nसप्त परान्सप्त पूर्वान्पुरुषानात्मना सह ।। ३४ ।।\nतस्मान्नातिक्रमेद्राजा ब्राह्मणं प्रातिवेशिकम् ।।\nसंबन्धतस्तथासन्नं दौहित्रं विद्यते तथा ।। ३५ ।।\nभागिनेयं विशेषेण तथा बंधुं ग्रहाधिप ।।\nनातिक्रमेन्नरस्त्वेतान्सुमूर्खानपि गोपते ।।\nअतिक्रम्य महद्रौद्रं रौरवं नरकं व्रजेत् ।। ३६ ।।\n।। आदित्य उवाच ।। ।।\nएवमेतन्न संदेहो यथा वदसि खेचर ।।\nममाप्यवगतं वीर ब्राह्मणं न परीक्षयेत् ।। ३७ ।।\nसर्वदेवमयं विप्रं सर्वलोकमयं तथा ।।\nतस्मात्संपूजयेदेनं न गुणांस्तस्य चिंतयेत् ।। ३८ ।।\nकेवलं चिंतयेज्जातिं न गुणान्विनतात्मज ।।\nतस्मादामंत्रयेत्पूर्वमासन्नं ब्राह्मणं बुधः ।। ३९ ।।\nयस्त्वासन्नमतिक्रम्य ब्राह्मणं पतितादृते ।।\nदूरस्थान्पूजयेन्मूढो गुणाढ्यान्नरकं व्रजेत् ।। 1.184.४० ।।\nदेवकर्मविनाशेन ब्रह्मस्वहरणेन च ।।\nदेवद्रव्यं द्विजान्नं च ब्रह्मस्वं ब्राह्मणार्जितम् ।।\nवियोन्यां क्षिपते यस्तु वियोनिमधिगच्छति ।। ४१ ।।\nमा ददस्वेति यो ब्रूयाद्गवाग्निब्राह्मणेषु वै ।।\nतिर्यग्योनिशतं गत्वा चांडा लेष्वभिजायते ।। ४२ ।।\nयत्तु वाचा प्रतिज्ञातं कर्मणा नोपपादितम् ।।\nतदृणं धर्मसंयुक्तमिह लोके परत्र च ।। ४३ ।।\nवेदविद्याव्रतस्नाते श्रोत्रिये गृहमागते ।।\nक्रीडंत्योषधयः सर्वा यास्यामः परमां गतिम् ।। ४४ ।।\nमधु मांसं सुरां सोमं लाक्षाद्यं लवणं तथा ।।\nविक्रीयान्यतमं तेषां द्विजश्चांद्रायणं चरेत् ।। ४५ ।।\nगुडं तिलं तथा नीलं केशान्गोधूमकान्यवान् ।।\nविक्रीय ब्राह्मणो गां च कृच्छ्रं सांतपनं चरेत् ।। ४६ ।।\nऔष्ट्रमाविकदुग्धं च अन्नं मृतकसूतके ।।\nचौरस्यान्नं मृतश्राद्धे भुक्त्वा चांद्रायणं चरेत् ।। ४७ ।।\nगवां शृंगोदके स्नातो महानद्याश्च संगमे ।।\nसमुद्रदर्शनाद्वापि शुना दष्टः शुचिर्भवेत् ।। ४८ ।।\nवेदविद्याव्रतस्नातः शुना दष्टो द्विजः खग ।।\nहिरण्योदकमिश्रं तु घृतं प्राश्य विशुद्ध्यति ।। ४९ ।।\nतिष्ठन्वाप्यथ वा गच्छञ्छुना दष्टो द्विजः खग ।।\nवज्रं प्राश्य शुचिः स्याद्वै यथाह भगवान्मनुः ।। 1.184.५० ।।\nव्रतिनश्चापि दष्टस्य त्रिरात्रं क्षपणं स्मृतम् ।।\nसघृतं च ततो भुक्त्वा व्रतशेषं समाचरेत् ।। ५१ ।।\nब्राह्मणी तु शुना दष्टा सोमे दृष्टं समाचरेत् ।।\nयदा न दृश्यते सोमः प्रायश्चित्तं कथं भवेत् ।। ५२ ।।\nयां दिशं व्रजते सोमस्तां दिशं चावलोकयेत् ।।\nसोममार्गेण सा पूर्वा पञ्चपूतेन शुध्यति ।। ५३। ।।\nब्राह्मणस्य ब्रह्मद्वारे पूय शोणितसंभवे ।।\nक्रिमिभिर्दश्यते यश्च निष्कृतिं तस्य वच्मि ते ।। ५४ ।।\nगवां तत्र पुरीषेण त्रिकालं स्नानमाचरेत् ।।\nदधि क्षीरं घृतं पीत्वा कृमिदष्टो विशुध्यति ।। ५५ ।।\nअथ नाभ्याः प्रदष्टस्य आपादाद्विनतात्मज ।।\nएतद्विनिर्दिशेत्प्राज्ञः प्रायश्चित्तं खगाधिप ।। ५६ ।।\nनाभिकण्ठांतरे वीर यदा चोत्पद्यते कृमिः ।।\nषड्रात्रं तु तदा प्रोक्तं प्रायश्चित्तं मनीषिभिः ।। ५७ ।।\nयदा दशंति शिरसि कृमयो विनतात्मज ।।\nकृच्छ्रं तदा चरेत्प्राज्ञः शुद्धये कश्यपात्मज ।। ५८ ।।\nमृतान्नं मधु मांसं च यस्तु भुञ्जीत ब्राह्मणः ।।\nस त्रीण्यहान्युपवसेदेकाहं चोदके वसेत् ।। ५९ ।। ।।"
  }
]
[
  {
    "text": "रुद्र उवाच\nअहो हंसस्य माहात्म्यं वर्णितं भवतेदृशम् ।\nकथ्यतां पुनरेवेदं माहात्म्यं भास्करस्य तु । । १\nब्रह्मोवाच\nआदित्यमन्त्रमखिलं त्रैलोक्यं सचराचरम् ।\nभवत्यस्माज्जगत्सर्वं सदेवासुरमानुषम् । । २\nरुद्रेन्द्रोपेन्द्रचन्द्राणां विप्रेन्द्रत्रिदिवौकसाम् ।\nमहाद्युतिमतां कृत्स्नं तेजो यत्सार्वलौकिकम् । । ३\nसर्वात्मा सर्वलोकेशो देवदेवः प्रजापतिः ।\nसूर्य एष त्रिलोकस्य मूलं परमदैवतम् । । ४\nअग्नौ प्रास्ताहुतिः सम्यगादित्यमुपतिष्ठति ।\nआदित्याज्जायते वृष्टिर्वृष्टेरन्नं ततः प्रजाः । । ५\nसूर्यात्प्रसूयते १सर्वं तत्र चैव प्रलीयते ।\nभावाभावौ हि लोकानामादित्यान्निःसृतौ पुरा । । ६\nएतत्तु ध्यानिनां ध्यानं मोक्षं चाप्येष मोक्षिणाम् ।\nअत्र गच्छन्ति निर्वाणं जायन्तेऽस्मात्पुनः प्रजाः । । ७\nक्षणा मुहूर्ता दिवसा निशाः पक्षाश्च नित्यशः ।\nमासाः संवत्सराश्चैव ऋतवोऽथ युगानि च । । ८\nसदादित्यादृते ह्येषा कालसङ्ख्या न विद्यते ।\nकालादृते न नियमो २ नाग्निर्न हवनक्रिया । । ९\n३ऋतूनामविभागाच्च, पुष्पमूलफलं कुतः ।\nकुतः सस्यविनिष्पत्तिस्तृणौषधिगणाः ४ कुतः । । 1.54.१०\nअभावो व्यवहाराणां जन्तूनां दिवि चेह च ।\nजगत्प्रतपनमृते भास्करं वारितस्करम् । । ११\nनावृष्ट्या तपते सूर्यो नावृष्ट्या परिविश्यते ।\nनावृष्ट्या विकृतिं धत्ते वारिणा दीप्यते रविः । । १२\nवसन्ते कपिलः सूर्यो ग्रीष्मे काञ्चनसप्रभः ।\nश्वेतो वर्णेन वर्षासु पाण्डुः शरदि भास्करः । । १३\nहेमन्ते ताम्रवर्णस्तु शिशिरे लोहितो रविः ।\nइति वर्णाः समाख्याताः शृणु वर्णफलं हर । । १४\nकृष्णोभयाय जगतस्ताम्रः सेनापतिं विनाशयति ।\nपीतो नरेन्द्रपुत्रं५ श्वेतस्तु पुरोहितं हन्ति । । १५\nचित्रोऽथ वापि धूम्रो रवी रश्मिव्याकुलं करोत्युच्चैः ।\nतस्करशस्त्रनिपातैर्यदि न सलिलमाशु पातयति । । १६"
  }
]
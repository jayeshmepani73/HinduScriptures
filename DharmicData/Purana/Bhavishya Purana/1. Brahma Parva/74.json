[
  {
    "text": "शतानीक उवाच\nस्थापितो यदि साम्बेन सूर्यश्चन्द्रसरित्तटे ।\nतस्मान्नद्यमिदं स्थानं यथैतद्भाषते भवान् । । १\nसुमन्तुरुवाच\nआद्यं स्थानमिदं भानोः पश्चात्साम्बेन भारत ।\nविस्तरेणास्य चाद्यस्य कथ्यमानं निबोध मे । । २\nअत्राद्यो लोकनाथोऽसौ रश्मिमाली जगत्पतिः ।\nमित्रत्वे च स्थितो देवस्तपस्तेपे पुरा नृप । । ३\nअनादिनिधनो ब्रह्मा नित्यश्चाक्षय एव च ।\nसृष्ट्वा प्रजापतीन्ब्रह्मा सृष्ट्वा च विविधाः प्रजाः । । ४\nससर्ज मुखतो देवं पूर्वमम्बुजसन्निभम् ।\nकञ्जजस्तं ततो देवं वक्षस्तो निर्ममे नृप । । ५\nललाटात्कुरुशार्दूल नीरजाक्षं दिगम्बरम् १ ।\nऋभवः पादतः सर्वे सृष्टास्तेन महात्मना । । ६\nततः शतसहस्रांशुरव्यक्तः पुरुषः स्वयम् ।\nकृत्वा द्वादशधात्मानमदित्यामुदपद्यत । । ७\nइन्द्रो धाता च पर्जन्यः पूषा त्वष्टार्यमा भगः ।\nविवस्वानंशुर्विष्णुश्च वरुणो मित्र एव च । । ८\nएभिर्द्वादशभिस्तेन आदित्येन महात्मना ।\nकृत्स्नं जगदिदं व्याप्तं मूर्तिभिस्तु नराधिप । । ९\nतस्य या प्रथमा मूर्तिरादित्यस्येन्द्रसंज्ञिता ।\nस्थिता सा देवराजत्वे दानवासुरनाशिनी  । 1.74.१०\nद्वितीया चास्य या मूर्तिर्नाम्ना धातेति कीर्तिता ।\nस्थिता प्रजापतित्वे सा विधात्री सृजते प्रजाः । । ११\nतृतीया तस्य या मूर्तिः पर्जन्य इति विश्रुता ।\nकरेष्वेव स्थिता सा तु वर्षत्यमृतमेव हि । । १२\nचतुर्थी तस्य या मूर्तिर्नाम्ना पूषेति विश्रुता२ ।\nमन्त्रेष्ववस्थिता सा तु प्रजाः पुष्णाति भारत । । १३\nमूर्तिर्या पञ्चमी तस्य नाम्ना त्वष्टेति विश्रुता ।\nवनस्पतिषु सा नित्यमोषधीषु च वै स्थिता । । १४\nषष्ठी मूर्तिस्तु या तस्य अर्यमेति च विश्रुता ।\nप्रजासम्वरणार्थं सा पुरेष्वेव स्थिता सदा । । १५\nभानोर्या सप्तमी मूर्तिर्नाम्ना भग इति स्मृता ।\nभूमौ व्यवस्थिता सा तु क्ष्माधरेषु च भारत । । १६\nअष्टमी चास्य या मूर्तिर्विवस्वानिति संज्ञिता ।\nअग्नौ व्यवस्थिता सा तु ४पचतेऽन्नं शरीरिणाम् । । १७\nनवमी चित्रभानोर्या मूर्तिरञ्शुरिति स्मृता ।\nवीर चन्द्रे स्थिता सा तु आप्याययति वै जगत् । १८\nमूर्तिर्या दशमी तस्य विष्णुरित्यभिधीयते ।\nप्रादुर्भवति सा नित्यं गीर्वाणारिविनाशिनी । । १९\nमूर्तिस्त्वेकादशी या तु भानोर्वरुणसंज्ञिता ।\nजीवाययति सा कृत्स्नं जगद्धि समुपाश्रिता । । 1.74.२०\nअपां स्थानं समुद्रस्तु वरुणोऽत्र प्रतिष्ठितः ।\nतस्माद्वै प्रोच्यते वीर सागरो वरुणालयः । । २१\nमूर्तिर्या द्वादशी भानोर्नामतो मित्रसंज्ञिता ।\nलोकानां सा हितार्थं तु स्थिता चन्द्रसरित्तटे । । २२\nवायुभक्षा तपस्तेपे युक्ता मैत्रेण चक्षुषा ।\nअनुगृह्णन्सदा भक्तान्वरैर्नानाविधैः सदा । । २३\nएवमाद्यमिदं स्थानं पुण्यं मित्रपदं स्मृतम् ।\nतत्र मित्रः स्थितो यस्मात्तस्मान्मित्रपदं स्मृतम् । । २४\nतयाराध्य महाबाहो साम्बेनामिततेजसा ।\nतत्प्रसादात्तदादेशात्प्रतिष्ठा तस्य वै कृता । । २५\nआभिर्द्वादशभिस्तेन भास्करेण महात्मना ।\nकृत्स्नं जगदिदं व्याप्तं मूर्तिभिस्तु नराधिप । । २६\nतस्माद्वन्द्यो नमस्यश्च द्वादशस्वपि मूर्तिषु ।\nये नमस्यन्ति चादित्यं नरा भक्तिसमन्विताः । । २७\nते यास्यन्ति परं स्थान १ तिष्ठेद्यत्राम्बुजेश्वरः ।\nइत्येवं द्वादशात्मानमादित्यं पूजयेत्तु यः । । २८\nस मुक्तः सर्वपापेभ्यो याति हेलिसलोकताम् । । २९"
  }
]
[
  {
    "text": "ब्रह्मोवाच\nतथान्यदपि धर्मज्ञ शृणुष्व गदतो मम ।\nपदद्वयं जगद्धातुर्देवदेवस्य गोपतेः । । १\nयदेकपादपीठं हि तत्र न्यस्तं पदद्वयम् ।\nस्वयमंशुमता कृष्ण लोकानां हितकाम्यया । । २\nवामनस्य पदं कृष्ण ज्ञेयं वै उत्तरायणम् ।\nदेवाद्यैः सकलैर्वन्द्यं दक्षिणं दक्षिणायनम् । । ३\nअहं त्वं च सदा कृष्ण दक्षिणं पादमर्चतः ।\nश्रद्धान्वितौ भास्करस्य हरीशौ वाममर्चतः । । ४\nतस्मिन्यः प्रत्यहं सम्यग्देवदेवस्य मानवः ।\nकरोत्याराधनं तस्य तुष्टः स्याद्भानुमान्त्सदा । । ५\nविष्णुरुवाच\nकथमाराधनं तस्य देवदेवस्य गोपतेः ।\nक्रियते देवशार्दूल तत्समाख्यातुमर्हसि । । ६\nब्रह्मोवाच\nउत्तरे त्वयने कृष्ण स्नातो नियतमानसः ।\nघृतक्षीरादिभिर्देवं स्नापयेत्तिमिरापहम् । । ७\nचारुवस्त्रोपहारैश्च पुष्पधूपानुलेपनैः ।\nसमभ्यर्च्य ततः सम्यग्ब्राह्मणानां च तर्पणैः । । ८\nपदद्वयं व्रतं यस्य गृह्णीयाद्भानुतत्परः ।\nवन्देत्स्नातश्चित्रभानुं ततश्च गरुडध्वज । । ९\nभुक्त्वान्नं चित्रभानुं तु चित्रभानुं व्रजंस्तथा ।\nस्वपन्विबुध्यन्प्रणमन्होमं कुर्वंस्तथार्चयन् । । 1.107.१०\nचित्रभानोरनुदिनं करिष्ये नामकीर्तनम् ।\nयावदद्य दिनात्प्राप्तं क्रमशो दक्षिणायनम् । । ११\nचलिते हुंकृते चैव वेदारम्भेऽपि वा सदा ।\nतावद्वक्ष्ये चित्रभानुं यावदेवोत्तरायणम् । । १२\nयावज्जीवं च यत्किञ्चिज्जानतोज्ञानतोऽपि वा ।\nकरिष्येऽहं तथा चैव कीर्तयिष्यामि तं प्रभुम् । । १३\nयदानृतं किञ्चिद्वक्ष्ये तदा वक्ष्यामि तद्वचः ।\nअज्ञानादथ वा ज्ञानात्कीर्तयिष्यामि तं प्रभुम् । । १४\nषण्मासमेकमनसा चित्रभानुमयं परम् ।\nतं स्मरन्मरणे याति यां गतिं सास्तु मे गतिः । । १५\nषण्मासाभ्यन्तरे मृत्युर्यदि तस्मिन्भवेन्मम ।\nतन्मया भास्करस्येह स्वयमात्मा निवेदितः । । १६\nपरमात्ममयं ब्रह्म चित्रभानुमयं परम् ।\nयमं ते संस्मरिष्यामि स मे भानुः परा गतिः । । १७\nयदि प्रातस्तथा सायं मध्याह्ने वा जपाम्यहम् ।\nषण्मासाभ्यन्तरे न्यासः कृतो व्रतमयो मया । । १८\nतथा कुरु जगन्नाथ स्वर्गलोकपरायणः ।\nचित्रभानो यथा शक्त्या भवान्भवति मे गतिः । । १९\nएवमुच्चार्य षण्मासं चित्रभानुमयं व्रतम् ।\nतावन्निष्पादयेद्यावत्सम्पूर्णं दक्षिणायनम् । । 1.107.२०\nततश्च प्रीणनं कुर्याद्यथाशक्त्या विभावसोः ।\nभोजयेद्ब्राह्मणान्दिव्यान्भौमांश्चापि सदक्षिणान् । । २१\nपुण्याख्यानकथां कुर्यान्मार्तंडस्य तथाग्रतः ।\nपूजयेद्वाचकं भक्त्या यथाशक्त्या१ च लेखकम् । । २२\nएवं व्रतमिदं कृष्ण यो धारयति मानवः ।\nइहैव देवशार्दूल मुच्यते सर्वकिल्बिषैः । । २३\nषण्मासाभ्यन्तरे चास्य मरणं यदि जायते ।\nप्राप्नोत्यनशनस्योक्तं यत्फलं तदसंशयम् । । २४\nपदद्वयं च देवस्य सम्यक्त्वेन सदार्चितम् ।\nभवत्येतज्जगौ भानुः पुरा चन्द्राय पृच्छते । । २५"
  }
]
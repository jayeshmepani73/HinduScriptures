[
  {
    "text": "साम्ब उवाच\nत्वत्प्रसादान्मया प्राप्तं रूपमेतत्पुरातनम् ।\nप्रत्यक्षदर्शनं चापि भास्करस्य महात्मनः । । १\nसर्वमेतत्तु सम्प्राप्य पुनश्चिन्ताकुलं मनः ।\nदेवस्य परिचर्यायाः पालनं कः करिष्यति । । २\nगुणयुक्तं द्विजं किञ्चित्समर्थं परिपालने ।\nममैवानुग्रहाद्ब्रह्मन्द्विजं व्याख्यातुमर्हसि । । ३\nएवमुक्तस्तु साम्बेन नारदः प्रत्युवाच तम् ।\nन द्विजाः परिगृह्णन्ति देवस्य स्वीकृतं धनम् । । ४\nविद्यते हि धनं ह्यत्र गुणश्चायं प्रतिग्रहः ।\nदेवचर्यागतैर्द्रव्यैः क्रिया ब्राह्मी न विद्यते । । ५\nअवज्ञया च कुर्वन्ति ये क्रियां लोभमोहिताः ।\nअपाङ्क्तेया भवन्तीह ते वै देवलका द्विजाः । । ६\nदेवस्वं ब्राह्मणत्वं च यो लोभादुपजीवति ।\nस पापात्मा नरो लोके गृध्रोच्छिष्टेन जीवति । ।\nततो न ब्राह्मणः कश्चिद्देवचर्यां करिष्यति । । ७\nविधिज्ञं ज्ञानवन्तं च परिचर्याक्षमं तथा ।\nदेव एव तमाख्यातुं तस्मात्तं शरणं व्रज । । ८\nअथवा यदुशार्दूल उग्रसेनपुरोहितम् ।\nगत्वा१ गौरमुखं पृच्छ स ते कामं विधास्यति । । ९\nनारदेनैवमुक्तस्तु साम्बो जाम्बवतीसुतः ।\nसुखासीनं गृहे वीर उग्रसेनपुरोहितम् । । 1.139.१०\nकृतपूर्वाह्णिकं वीर विप्रं गौरमुखं नृप ।\nविनयेनोपसङ्गम्य साम्बो वाक्यमथाब्रवीत् । । ११\nमया भानोः प्रसादेन कारितं विपुलं गृहम् ।\nसपत्नीकं ससैन्यं च पृथिव्यां सारवत्स्थितम् । । १२\nसर्वं तस्मिन्मया दत्तं कृतं मूर्तेश्च मण्डलम् ।\nतस्मादिष्ट्वा विशिष्टेभ्यो देयं दानं मनोगतम् । । १३\nतत्सर्वं मम सम्प्रीत्या गृहाण त्वं महामुने ।\nसाम्बवाक्यमिदं श्रुत्वा प्रत्युवाच महामुनिः । । १४\nगौरमुख उवाच\nब्रवीम्यहमशेषेण यथावदनुपूर्वशः ।\nअहं विप्रो भवान्राजा स च देवपरिग्रहः । ।\nअपरस्परमेवं तु ग्रहणं मे विरुध्यते । । १५\nब्रह्मविद्याप्रणीतानि स्वकर्माणि द्विजातयः ।\nकुर्वाणा न प्रहीयन्ते अन्यथा भिन्नवृत्तयः । । १६\nक्षान्तिरध्यापनं२ जापः सत्यं च यदुनन्दन ।\nएतानि विप्रकर्माणि न देवार्थपरिग्रहः३ । । १७\nयदि देवार्थदानं१ स्यात्ततो देवलका द्विजाः ।\nदेवद्रव्याभिलाषश्च ब्राह्मण्यं तु विमुञ्चति । । १८\nदेवद्वारे च यद्दानं ब्राह्मणाय प्रयच्छति ।\nद्वावेतौ पापकर्तारावात्मदोषेण मानवौ । । १९\nदेवार्थदानं२ वार्ष्णेय यद्गृहीत्वा च यो द्विजः ।\nश्राद्धे वा यदि वा सत्रे तज्जुहोति ददाति वा । ।\nभिन्न वृत्तो द्विजः पापो राक्षसः सोऽभिजायते । । 1.139.२०\nद्विजो देवलको यत्र पङ्क्त्यां भुङ्क्ते महीपते ।\nअन्नान्युपस्पृशेन्नीचा सा पङ्क्तिः पापमाचरेत् । । २१\nद्विजो देवलको यस्य संस्कारं सम्प्रयच्छति ।\nसोऽधोमुखान्पितॄन्सर्वानाक्रम्य विनिपातयेत् । । २२\nआत्मानं पातयेद्यस्तु सोन्यानुद्धरते कथम्\nउद्धरिष्यति चात्मानमित्येषा कल्पनाधमा । । २३\nयो हठाच्च भयाच्चैव कुरुते रविवेश्मनः ।\nवृत्तिं विधत्ते विप्रत्वात्पतितस्स तु जायते । । २४\nसप्रतिग्रहमन्त्रेण द्विजोऽश्नाति परिग्रहम् ।\nदेवप्रतिग्रहार्थेषु वेदवाक्यं न विद्यते । । २५\nतस्माद्राजा न देवार्थं विप्रे दद्यात्कथञ्चन ।\nब्रह्मसूत्रमहं छित्त्वा गमिष्यामीति गम्यताम् । । २६\nसाम्ब उवाच\nअग्राह्यं चेद्द्विजातिभ्यः कस्मै देयमिदं मया ।\nश्रुतं वा दृष्टपूर्वं वा तन्मे व्याख्यातुमर्हसि । । २७\nगौरमुख उवाच\nमगाय सम्प्रयच्छ त्वं पुरमेतच्छुभं विभो ।\nतस्याधिकारो देवान्ने देवतानां च पूजने । । २८\nसाम्ब उवाच\nकोऽयं मगेति ते प्रोक्ताः क्व वासौ वसते विभो ।\nकस्य पुत्रो द्विजश्रेष्ठ किमाचारः किमाकृतिः । । २९\nगौरमुख उवाच\nयोऽयं मगेति वै प्रोक्तो मगो दिव्यो द्विजोत्तमः ।\nनिक्षुभायां १ सुतो वीर आदित्यात्मज उच्यते । । 1.139.३०\nसाम्ब उवाच\nकथं स निक्षुभापुत्रः कथं वीरसुतस्तथा ।\nकथं चादित्यतनयो मगोऽसावुच्यतेनऽघ । । ३१\nगौरमुख उवाच\nमानुषत्वं गता देवी निक्षुभा किल यादव ।\nगता शापमवाप्येह भास्कराल्लोकपूजिता । । ३२\nगोत्रं मिहिरमित्याहुस्तस्मै ब्राह्मण्यमुत्तमम् ।\nसुजिह्वा नाम धर्मात्मा ऋषिपुत्रः पुरानघ । । ३३\nतस्यात्मजा समुत्पन्ना निक्षुभा सा वराङ्गना ।\nरूपेणाप्रतिमा लोके हारलीला मता तु सा । । ३४\nपितुर्नियोगात्सा कन्या विहरेज्जातवेदसि । । ३५\nविहरन्ती यथान्यायं समिद्धे पावके तथा ।\nअथ तां देवदेवेशो ह्यंशुमाली ददर्श ह । । ३६\nरूपयौवनसम्पन्नां ततः कामवशं गतः ।\nचिन्तयामास देवेशः कथं तां वै भजाम्यहम् । । ३७\nअनयावहृतो योऽयं पावको देवपूजितः ।\nवनमाविश्य तन्वङ्गीं भजेयं लोकपूजिताम् । । ३८\nइति सञ्चिन्त्य देवेशः सहस्रांशुर्दिवस्पति ।\nविवेश पावकं वीर तत्पुत्रश्चाभवत्तदा । । ३९\nततो विलासलावण्यरूपयौवनशालिनी ।\nसमिद्धं लङ्घयित्वाग्निं जगामायतलोचना । । 1.139.४०\nक्रुद्धः स्वरूपमास्थाय दृष्ट्वा कन्यां स पीडितः ।\nकरं करेण सङ्गृह्य ततस्तां हव्यवाहनः । । ४१\nउवाच यदुशार्दूल नोदितो भास्करेण तु ।\nवेदोक्तं विधिमुत्सृज्य यथाहं लंघितस्त्वया । ।४ २\nतस्मान्मत्तः समुत्पन्नो न च पुत्रो भविष्यति ।\nजरशब्द इति ख्यातो वंशकीर्तिविवर्धनः । । ४३\nअग्निजात्या मगाः प्रोक्ताः सोमजात्या द्विजातयः ।\nभोजकादित्यजात्या हि दिव्यास्ते परिकीर्तिताः । ।४४\nतामेवमुक्त्वा भगवानादित्योऽन्तरतस्तदा ।\nअथोत्पन्नां प्रजां ज्ञात्वा ध्यानयोगेन वै ऋषिः । । ४५\nपतितः स्यान्महातेजा ऋग्जिह्वः सुमहामतिः ।\nशापमुद्यम्य तेजस्वी ऋग्जिह्वो वाक्यमब्रवीत् । । ४६\nआत्मापराधात्कामिन्या यथा गर्भो नलावृतः ।\nसम्भूतस्ते महाभागे अपूज्योऽयं भविष्यति । । ४७\nपुत्रशोकाभिसन्तप्ता बाला पर्याकुलेक्षणा ।\nचिन्तयामास दुःखार्ता तमेकं ज्वलनाकृतिम् । । ४८\nततो देववरिष्ठस्य मम योनिसमुद्भवः ।\nअयं दत्तो महाशापः पूज्यतां कर्तुमर्हसि । ।४ ९\nभवेत्पूज्यो हि मे पुत्रो देवेश्वर तथा कुरु ।\nएवं चिंतयमानस्तु भगवानर्यमा किल । । 1.139.५०\nआग्नेयं रूपमाश्रित्य चेदं वचनमब्रवीत् ।\nस्निग्धो गम्भीरनिर्घोषः शान्तो ज्वरविवर्जितः । । ५१\nऋग्जिह्रः सुमहातेजा धर्मं चरति सुव्रत ।\nतेनोत्सृष्टं महाशापं नान्यथा कर्तुमुत्सहे । । ५२\nकिं तु कार्यगरीयस्त्वादात्मनो योग्यमुत्तमम् ।\nतव पुत्रं विधास्यामि चापूज्यं वेदपारगम् । । ५३\nवंशश्च सुमहांस्तस्य निवसिष्यति भूतले ।\nममाङ्गानि महात्मानो वाशिष्ठा ब्रह्मवादिनः । । ५४\nमद्गायना मद्यजना मद्भक्ता मत्परायणाः ।\nमम शुश्रूषकाश्चैव मम च व्रतचारिणः । । ५५\nत्वां च मां च यथान्यायं वेदं तत्त्वार्थदर्शिनः ।\nपूजयिष्यन्ति निरताः सदा मद्भावभाविताः । । ५६\nमत्कर्मणां मदङ्गानां मद्भावविनिवेशनात् ।\nविरजा मत्प्रसादेन मामेवैष्यन्त्यसंशयम् । । ५७\nजटाश्मश्रुधरा नित्यं सदा मयि परायणाः ।\nपञ्चकालविधानज्ञा वीरकालस्य यज्विनः । । ५८\nपूर्णेकदक्षिणे पाणौ वर्म वामेन धारयन् ।\nपतिदानेन वदनं प्रच्छाद्य नियतः शुचिः । । ५९\nप्राणं हि महतां कृत्वा ततो भुञ्जीत वाग्यतः ।\nअयमाच्चाप्रसादाच्च व्याकुलेन्द्रियचेतसा । । 1.139.६०\nविधिहीनं मंत्रहीन ये वै यक्ष्यन्ति मामतः ।\nतेऽपि स्वर्गाच्च्युताः क्लान्ता रमन्ते सूर्यसन्निधौ । । ६१\nएवंविधास्तव सुता भविष्यन्ति महीतले ।\nमगवंशे महात्मानो वेदवेदाङ्गपारगाः । । ६२\nएवमाश्वास्य तां देवीं भास्करो वारितस्करः ।\nअन्तदर्धे महातेजाः सा च हर्षमवाप ह । । ६३\nएवमेते समुत्पन्ना भोजकाः कृष्णनन्दन ।\nविष्णुभास्ते तथादित्या उत्पन्ना लोकपूजिताः । । ६४\nतेषामेतत्पुरं देहि पर्याप्तास्ते प्रतिग्रहे ।\nत्वदीयस्यास्य मे वीर तथा भास्करपूजने । । ६५\nतस्य गौरमुखस्येदं वाक्यं श्रुत्वा स यादवः ।\nसाम्बो जाम्बवतीपुत्रः प्रणम्य शिरसोक्तवान् । । ६६\nक्व वसन्ते महात्मान एते भास्करपुत्रकाः ।\nभोजका द्विजशार्दूल येन तानानयाम्यहम् । । ६७\nगौरमुख उवाच\nनाहं जाने महाबाहो वसन्ते यत्र वै मगाः ।\nजानीते तान्रविर्वीर तस्मात्तं शरणं व्रज । । ६८\nब्राह्मणेनैवमुक्तस्तु प्रणम्य शिरसा रविम् ।\nजगाद भास्करं साम्बः कस्ते पूजां करिष्यति । । ६ ९-\nविज्ञप्तस्त्वेव साम्बेन प्रतिमा तमुवाच ह ।\nन योग्याः परिचर्यायां जम्बूद्वीपे ममानघ । । 1.139.७०\nमम पूजाकरं गत्वा शाकद्वीपादिहानय ।\nलवणोदात्परे पारे क्षीरोदेन समावृतः । । ७१\nजम्बूद्वीपात्परो यस्माच्छाकद्वीप इति स्मृतः ।\nतत्र पुण्या जनपदाश्चतुर्वर्णसमन्विताः । । ७२\nमगाश्च मगगाश्चैव गानगा१ मन्दगास्तथा ।\nमगा ब्राह्मणभूयिष्ठा मगगाः क्षत्रियाः स्मृताः । । ७३\nवैश्यास्तु गानगा ज्ञेयाः शूद्रास्तेषां तु मन्दगाः ।\nन तेषां सङ्करः कश्चिद्धर्माश्रयकृते क्वचित् । । ७४\nधर्मस्यास्य विचारो वा ह्येकतः सुखिनः प्रजाः ।\nतेजसस्ते मदीयस्य निर्मिता विश्वकर्मणा । । । । ७५\nतेभ्यो वेदास्तु चत्वारः सरहस्या मयोदिताः ।\nवेदोक्तैर्विविधैः स्तोत्रैः परैर्गुह्यैर्मया कृतैः । । ७६\nते च ध्यायन्ति मामेव यजन्ते मां च नित्यशः ।\nमन्मानसा मद्यजना मद्भक्ता मत्परायणाः । । ७७\nमम शुश्रूषकाश्चैव मम च व्रतचारिणः ।\nअव्यङ्गधारिणश्चैव विधिदृष्टेन कर्मणा । । ७८\nकुर्वन्ति ते सदा भद्रां मम पूजां ममानुगाः ।\nतथा देवाः सगन्धर्वाः सिद्धाश्च सह चारणैः । ।\nविहरन्ते रमन्ते च दृश्यमानाश्च तैः सह । । ७९\nजम्बूद्वीपे त्वहं विष्णुर्वेदवेदाङ्गपूजितः ।\nशक्रोऽहं शाल्मलीद्वीपे क्रौञ्चद्वीपे ह्यहं भगः१ । । 1.139.८०\nप्लक्षद्वीपे त्वहं भानुः शाकद्वीपे दिवाकरः ।\nपुष्करे च स्मृतो ब्रह्मा ततश्चाहं महेश्वरः । । ८१\nतान्मगान्मम पूजार्थं शाकद्वीपादिहानय ।\nआरुह्य गरुडं साम्ब शीघ्रं गत्वाविचारयन् । । ८२\nतथेति गृह्य तामाज्ञां रवेर्जाम्बवतीसुतः ।\nपुनर्द्वारवतीं गत्वा कान्त्यातीव समन्वितः । । ८३\nआख्यातवान्पितुः सर्वं स्वकीयं देवदर्शनम् ।\nतस्माच्च गरुडं लब्ध्वा ययौ साम्बोऽधिरुह्य तम् । । ८४\nशाकद्वीपमनुप्राप्य सम्प्रहृष्टतनूरुहः ।\nतत्रापश्यद्यथोद्दिष्टान्साम्बस्तेजस्विनो मगान् । । ८५\nविवस्वन्तं पूजयन्तो धूपदीपादिभिः शुभैः ।\nसोऽभिवाद्य च तान्पूर्वं कृत्वाप्येषां प्रदक्षिणाम् । । ८६\nपृष्ट्वा चानामयं तेषां प्रशंसासामपूर्वकम् ।\nयूयं हि पुण्यकर्माणो द्रष्टव्यार्थे शुभार्थिनः । ।\nरता येऽर्कस्य पूजायां येषां चैव वरप्रदः । । ८७\nतनयं वित्त मां विष्णोः साम्बं नाम्ना च विश्रुतम् ।\nचन्द्रभागातटे चापि मया सूर्यो निवेशितः । । ८८\nतेनाहं प्रेषितश्चात्र उत्तिष्ठध्वं व्रजामहे ।\nते तमूचुस्ततः साम्बमेवमेतन्न संशयः । । ८९\nअस्माकमपि देवेन व्याख्यातां पूर्वमेव हि ।\nअष्टादश कुलानीह मगानां वेदवादिनाम् । ।\nयास्यन्ति ये त्वया सार्धं यथा देवेन भाषितम् । । 1.139.९०\nततस्तानि दशाष्टौ च कुलानीह समन्ततः ।\nआरोप्य गरुडे साम्बस्त्वरितः पुनरभ्यगात् । । ९१\nसोऽल्पेनैव तु कालेन प्राप्तो मित्रवनं ततः ।\nकृत्वाज्ञां तु रवेः साम्बः कृत्स्नं त्वेवं न्यवेदयत् । । ९२\nरविः शोभनमित्युक्त्वा प्रसन्नः साम्बमब्रवीत् ।\nमम पूजाकरा ह्येते प्रजानां शान्तिकारकाः । । ९३\nमम पूजां करिष्यन्ति विधानोक्तां यदूत्तम ।\nतत्कृते न पुनश्चिन्ता तव काचिद्भविष्यति । । ९४"
  }
]
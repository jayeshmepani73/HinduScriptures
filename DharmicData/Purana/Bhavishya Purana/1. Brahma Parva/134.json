[
  {
    "text": "नारद उवाच\nप्रतिपच्य द्वितीया च चतुर्थी पञ्चमी तथा ।\nदशमी त्रयोदशी चैव पौर्णमासी च कीर्तिता । । १\nसोमो बृहस्पतिश्चैव शुक्रश्चैव बुधस्तथा ।\nएते सौम्या ग्रहाः प्रोक्ताः प्रतिष्ठायज्ञकर्मणि । । २\nत्रिषूत्तरासु रेवत्यामश्विन्यां ब्राह्मभे तथा ।\nपुनर्वस्वोस्तथा हस्ते वासवे१ श्रवणेऽथवा । ।\nभरण्यां चैव नक्षत्रे भानोः१ स्थापनमुत्तमम् । । ३\nशोधयित्वा तु वै भूमिं तुषकेशविवर्जिताम् ।\nवालुकाङ्गारपाषाणास्थिविहीनां विशोध्य तु । । ४\nचतुर्हस्तसमायुक्ता वेदी विस्तरतो रवेः२ । । ५\nमण्डपस्तु प्रमाणेन दशहस्तः समंततः ।\nमण्डलं वृक्षशाखाभिः कारयेद्विधिपूर्वकम् । । ६\nनदीसङ्गमतीरोत्थां मृत्तिकां च समानयेत् ।\nउपलिप्य ततो भूमिं कारयेत्कुण्डमुत्तमम् । । ७\nचतुरस्रं श्रिया युक्तं पूर्वं कुण्डं तु कारयेत् ।\nदक्षिणे चार्धचन्द्रं स्याद्वारुण्यां दिशि वर्तुलम् । । ८\nपद्माकारं तु वै कुर्यादुत्तरे४ च विचक्षणः ।\nतोरणानि ततः कुर्यात्पञ्चहस्तानि सुव्रत । । ९\nन्यग्रोधोदुम्बरौ चैव बिल्वपालाशमेव च ।\nअश्वत्थश्च शमी चैव चन्दनश्चेति कीर्तिताः । । 1.134.१०\nशुक्लवस्त्रसमायुक्तश्चित्रपट्टसमन्वितः ।\nजपमालान्वितः कुर्यात्तोरणानि विचक्षणः । । ११\nअग्निमीळेति मन्त्रेण यजेद्वै पूर्वतोरणम् ।\nइषेत्वोर्जेति मन्त्रेण यजेद्दक्षिणतोरणम् । । १२\nअग्न आयाहीति मन्त्रेण पश्चिमं तु समर्चयेत् ।\nशं नो देवीति मन्त्रेण यजेदुत्तरतोरणम् । । १३\nकलशांस्तु समादाय हेमगर्भसमन्वितान् ।\nश्वेतचन्दनपङ्केन कण्ठस्वस्तिकभूषणान् । । १४\nयवशालिशरावान्नवस्त्रालङ्कारविग्रहान् ।\nआजिघ्रेति च मन्त्रेण कलशांस्तु निवेशयेत् । । १५\nदुकूलश्चित्रपट्टैश्च वेष्टयेत्स्तम्भमालिकाम् ।\nध्वजादर्शपताकाभिश्चामरैस्तु वितानकैः । । १६\nशङ्खघण्टानिनादैश्च गेयमङ्गलवाचनैः ।\nतूर्यभेरीनिनादैश्च वेदध्वनिसमन्वितैः । । १७\nपुण्यैश्च जयशब्दैश्च कारयेत महोत्सवम् ।\nपताकाभिर्विचित्राभिः पूजामाल्योपशोभितम् । । १८\nविचित्रस्रग्वितानाढ्यं प्रकीर्णकुसुमाङ्कुरम् ।\nतन्मध्ये तु कुशास्तीर्णे देवार्चां स्थापयेद् बुधः । । १९\nपताकां पीतवर्णां तु पूर्वे शक्राय दापयेत् ।\nआग्नेय्यां रक्तवर्णाभां१ २यमाशायां यमोपमान् । । 1.134.२०\nनीलाञ्जनसमप्रख्यां नैर्ऋत्यां च प्रदापयेत् ।\nवारुण्यां सितवर्णां च कृष्णां वायव्यगोचरे । । २१\nहरितां यक्षराजाय ऐशान्यां सर्ववर्णिकाम् ।\nश्वेतरक्तकचूर्णेन पद्ममालेखयेत्ततः । । २२\nवैद्या वेदीति मन्त्रेण वेद्या आलभनं भवेत् ।\nपूर्वाग्रानुत्तराग्रांश्च कुशानास्तीर्य यत्नतः । । २३\nयोगेयोगेति मन्त्रेण कुशश्चास्तरणं भवेत् ।\nशय्या तत्रैव कर्तव्या दिव्यास्तरणसंयुता । । २४\nगडुके द्वे विचित्रे तु तन्मध्ये स्थापयेद्बुधः ।\nविचित्रदीपमालाभिर्भक्ष्यभोज्यान्नपानकैः । । २५\nपूपकान्सुविचित्रान्वै मोदकांश्च प्रदापयेत् ।\nपायसं कृशरं चैव दध्योदनसमन्वितम् । । २६\nदधि चन्द्रसमप्रख्यं शुभच्छत्रं च विन्यसेत् । । २७"
  }
]
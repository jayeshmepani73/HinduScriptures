[
  {
    "text": "।। सुमंतुरुवाच ।। ।।\nषष्ठ्यां चाप्यथ सप्तम्यां नियता ब्रह्मचारिणी ।।\nवर्षमेकं न भुंक्ते या महाभागजिगीषया ।। १ ।।\nवर्षांति प्रतिमां कृत्वा निक्षुभांकेति विश्रुताम् ।!\nस्नानाद्यं च विधिं कृत्वा पूर्वोक्तं लभते गुणम्।।२।।\nजांबूनदमयैर्यानैश्चतुर्द्वारैरलंकृते ।।\nगत्वादित्यपुरे रम्ये अशेषं विंदते फलम् ।। ३ ।।\nसौरादिसर्वलोकेषु भोगान्भुक्त्वा यथेप्सितान् ।।\nक्रमादागत्य लोकेऽस्मिन्राजानं पतिमाप्नुयात् ।। ४ ।।\nया नार्युपवसेदेवं कृष्णामेकां तु सप्तमीम् ।।\nसा गच्छेत्परमं स्थानं भानोरमिततेजसः ।। ५ ।।\nवर्षांते प्रतिमां कृत्वा शालिपिष्टमयीं शुभाम् ।।\nपीतानुलेपनैर्माल्यैः पीतवस्त्रैश्च पूजयेत् ।।\nपूर्वोक्तमखिलं कृत्वा भास्कराय निवेदयेत् ।। ६ ।।\nसप्तभीमैर्महायानैर्दंतिचामीकरप्रभैः ।।\nवर्षकोटिशतं साग्रं सूर्यलोके महीयते ।। ७ ।।\nसौरलोकादिलोकेषु भुक्त्वा भोगान्नराधिप ।।\nक्रमादागत्य लोकेऽस्मिन्य थेष्टं विंदते पतिम् ।।\nसर्वलक्षणसंपन्नं धनधान्यसमन्वितम् ।। ८ ।।\nकृष्णपक्षे तु सप्तम्यां या नारी तु दृढव्रता ।।\n।। ९ ।। वर्षांते सर्वगंधाढ्यं निक्षुभार्कं निवेदयेत् ।।\nसुवर्णमणिमुक्ताभ्यां भोजयित्वा मगांगनाम् ।।1.167.१०।।\nसुविचित्रैर्महायानैर्दिव्यगंधर्वशोभितैः।।\nसा वै युगसहस्राणि सूरलोके नराधिप ।।११।।\nयथेष्टं भानवे लोके भोगान्भुक्त्वा तु कृत्स्नशः ।।\nक्रमादागत्य लोकेस्मिन्राजन्तं विंदते पतिम् ।।१२।।\nएवं या कुरुते राजन्व्रतं पापभयापहम् ।।\nनिक्षुभार्कमिदं पुण्यं सा याति परमं पदम् ।। १३ ।।\nवर्षमेकं महाबाहो श्रद्धया परयान्वितः ।।\nवर्षांते वै भोजयेद्वीर  दांपत्यं भोजकेषु वै ।।१४।।\nभोजयित्वा तु दांपत्यं भोगकानां महाबलैः ।।\nपूजयेद्गंधमाल्यैस्तु वासोभिः कुरुनंदन ।। १५ ।।\nकृत्वा ताम्रमये पात्रे वज्रपूर्णैरलंकृतम् ।।\nनिक्षुभार्कं तु सौवर्णं दत्त्वा ताभ्यां तु शक्तितः ।। १६ ।।\nनिक्षुभा भोजिका ज्ञेया भोजकोऽर्कः प्रकीर्तितः ।।\nतस्मात्तौ पूजयेत्सौरीश्वरवच्छ्रद्धयान्वितः ।। १७ ।।"
  }
]
[
  {
    "text": "वासुदेव उवाच\nअथार्चनविधिं वक्ष्ये धर्मकेतोरनुत्तमम् ।\nसर्वकामप्रदं पुण्यं विघ्नघ्नं दुरितापहम् । । १\nसूर्यमन्त्रैः पुरः स्नातो यजेत्तेनैव भास्करम् ।\nयतस्ततः प्रवक्ष्यामि स्नानमादौ समासतः । । २\nआचान्तस्तमुपालभ्य मुद्रया शुचिशुद्धया ।\nकृत्वा नीराजनं पुत्र संशोध्य च जलं ततः । । ३\nस्नानाद्धृदयपूतेन १ मन्त्रेण मत्कुलोद्वह ।\nउत्थायाचम्य तेनैव वाससी परिधाय च । । ४\nद्विराचम्याथ सम्प्रोक्ष्य तनुं सप्ताक्षरेण च ।\nउत्थायाचम्य तेनैवं रवेः कृत्वार्घ्यमेव च । । ५\nदत्त्वा तेन जपित्वा तं स्वकं ध्यात्वार्कवद्धृदि ।\nगत्वा चायतनं शुभ्रमार्कमार्की तनुं यजेत् । । ६\nपूरकं कुम्भकं कृत्वा रेचकं च समाहितः ।\nकृत्वोङ्कारेण दोषांस्तु हन्यात्कायादिसम्भवान् । । ७\nवायव्याग्नेयमाहेन्द्रवारुणीभिर्यथाक्रमम् ।\nकिल्विषं वारुणाद्भिश्च हन्यात्सिद्ध्यर्थमात्मनः । । ८\nशोषणं दहनं स्तम्भं प्लावनं च यथाक्रमात् ।\nवाय्वग्नीन्द्रजनाख्याभिर्धारणाभिः कृते सति । । ९\nध्यात्वा विशुद्धमात्मानं प्रणमेदर्कमास्थितम् ।\nदेहं तेनैव सञ्चिन्त्य पञ्चभूतमयं परम् । । 1.49.१०\nसूक्ष्मं स्थूलं तथाक्षाणि स्वस्थानेषु प्रकम्य च ।\nविन्यस्याङ्गानि खादीनि हृदाद्यानि हृद्यादिषु । । ११\nखस्वाहा हदयं भानोः खमर्काय शिरस्तथा ।\nउल्का स्वाहा शिखार्कस्य यै च हुं कवचं परम् । ।\nखां फडस्त्रं च संहाराश्चादितः प्रणवः कृतः । । १२\nस पूर्वे प्रणवस्याथो मन्त्रकर्मप्रसिद्धये ।\nएभिर्जलं त्रिधा जप्त्वा स्नानद्रव्याणि तेन च । । १३\nसम्प्रोक्ष्य पूजयेत्सूर्यं गन्धपुष्पादिभिः शुभैः ।\nततो मूर्तिषु सर्वासु रात्रावग्नौ प्रपूजयेत् । । १४\nप्राक्पश्चिमोदगभ्यग्रां प्रातः सायं निशासु वै ।\nसप्ताक्षरेण तन्मन्त्रं ध्यात्वा च पद्मकर्णिकाम् । । १५\nआदित्यमण्डलान्तस्थं तत्र देहं प्रकल्पयेत् ।\nप्रभामण्डलमध्यस्थं ध्यात्वा देहं यथा पुरा । ।\nसर्वलक्षणसम्पूर्णं सहस्रकिरणोज्ज्वलम् । । १६\nरक्तैर्गन्धैश्च पुष्पैश्च चरुभिर्बलिभिस्तथा ।\nरक्तचन्दनमिश्रैर्वा वस्त्रैरावरणैः शुभैः । । १७\nआवाहनादिकर्माणि रक्षां तु हृदयेन च ।\nतच्चित्तश्च सदा कुर्याज्ज्ञात्वा कर्मक्रमं बुधः । । १८\nकृत्वा चावाहनं मन्त्रैरेकत्र स्थापनं ततः ।\nयावद्यागावसानं तु सान्निध्यं तत्र कल्प्य च । । १९\nदत्त्वा पाद्यादिकां पूजां शक्त्या वार्घ्यं निवेद्य च ।\nजपित्वा विधिवद्ध्यात्वा ततो देवीं विसर्जयेत् । । 1.49.२०\nएष कर्म क्रमः प्रोक्तः सर्वेषां यजनक्रमात् ।\nप्रवक्ष्यामि जपस्थानं पद्मेशावरणे तथा । । २१\nआदित्यं कर्णिकासंस्थं दलेष्वङ्गानि पूर्वशः ।\nसोमादीन्राहुपर्यंतान्ग्रहांश्चैवोदगादितः । । २२\nमूर्तिमल्लोकपालांश्च क्रमादावरणेष्वथ ।\nतदस्त्राणि च रक्षार्थं स्वमन्त्रैः पूजयेत्क्रमात् । । २३\nप्रणवैश्चाभिधानैश्च चतुर्थ्यां ह्यभियोजितैः ।\nसर्वेषां कथिता मन्त्रा मुद्राश्च कथयाम्यतः । । २४\nव्योममुद्रा रतिः पद्मा महाश्वेतास्त्रमेव च ।\nपञ्चमुद्राः समाख्याताः सर्वकर्मप्रसिद्धये । । २५\nउत्तानौ तु करौ कृत्या अङ्गुल्यो ग्रथिताः क्रमात् ।\nतर्जनीं यन्ति यावत्ताः समे वाधोमुखे स्थिते । । २६\nतर्जन्यो १ मध्यमस्यैव ज्येष्ठाग्रे वानुगोपरि ।\nमुद्रेयं सर्वमुद्राणां व्योम मुद्रेति कीर्तिता । ।\nसर्वकर्मसु योगोऽयं तथा स्थानं प्रकल्पते । । २७\nपद्मवत्प्रसृताः सर्वा महाश्वेता रवेः स्मृता ।\nजवसंनिहितो नित्यं रथारूढो रविः स्मृतः । । २८\nहस्तावूर्ध्वमुखौ कृत्वा वामाङ्गुष्ठेन योजितौ ।\nद्रव्याणां शोधने योज्या रक्षार्थं च विशेषतः । । २९\nअनया मुद्रया सर्वं रक्षितं शोधितं भवेत् ।\nअर्घ्यं दत्वा प्रयोक्तव्या पूजान्ते च विशेषतः । । 1.49.३०\nजपध्यानावसाने च यदीच्छेत्सिद्धिमात्मनः ।\nअनेन विधिना नित्यं जपेदब्दमतन्द्रितः । । ३१\nस लभेतेप्सितान्कामानिहामुत्र न संशयः ।\nरोगार्तो मुच्यते रोगाद्धनहीनो धनं लभेत् । । ३२\nराज्यभ्रष्टो लभेद्राज्यमपुत्रः पुत्रमाप्नुयात् ।\nप्रज्ञामेधासमृद्धीश्च चिरं जीवति मानवः । ।\nसुरूपां लभते कन्यां कुलीना पुरुषो ध्रुवम् । । ३३\nसौभाग्यं स्त्री कुलीनापि कन्या च पुरुषोत्तमम् ।\nअविद्यो लभते विद्यामित्युक्तं भानुना पुरा । । ३४\nनित्ययागः स्मृतो ह्येष धनधान्यसुखावहः ।\nप्रजापशुविवृद्धिश्च निष्कामस्यापि जायते । । ३५\nतदैकः स्तूयते स्वर्गे शब्द्यते च नरोत्तमः ।\nभक्त्या तं पूजयेद्यस्तु नरः पुण्यतरः सदा । । ३६\nइह वै कामिकं प्राप्य ततो गच्छेन्मनोः पदम् ।\nद्विजस्तस्य प्रसादेन तेजसा बुधसन्निभः । । ३७"
  }
]
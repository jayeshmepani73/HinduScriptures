[
  {
    "text": "ब्रह्मोवाच\nया पतिं दैवतं पश्येन्मनोवाक्कायकर्मभिः ।\nतच्छरीरार्धजातेव सर्वदा हितमाचरेत् । । १\nतत्प्रियां प्रियवत्पश्येत्तद्द्वेष्या द्वेष्यवत्सदा ।\nअधर्मानर्थयुक्तेभ्योऽयुक्ता चास्य निवर्तते । । २\nप्रियं किमस्य किं पथ्यं साम्यं चास्य कथं भवेत् ।\nज्ञात्वैवं सर्वभृत्येषु न प्रमाद्येत वै द्विजाः । । ३\nदेवतापितृकार्येषु भर्तुः स्नानाशनादिषु ।\nसत्कारेऽभ्यागतानां च यथौचित्यं न हापयेत् । । ४\nवेश्मात्मा च शरीरं हि गृहिणीनां द्विधा कृतम् ।\nसंस्कर्तव्यं प्रयत्नेन प्रथमं पश्चिमादपि । । ५\nकृत्वा वेश्म सुसंमृष्टं त्रिकालविहितार्चनम् ।\nवृत्तकर्मोपभोगानां संस्कर्तव्यं यथोचितम् । । ६\nप्रातर्मध्यापराह्णेषु बहिर्मध्यान्तरेषु च ।\nगृहसम्मार्जनं कृत्वा निष्कारान्न निशि क्षिपेत् । । ७\nगोमहिष्यादिशालानां तत्पुरीषादिमात्रकम् ।\nव्यपनेयं तु यत्नेन सम्मार्जन्या प्रसाधनम् । । ८\nदासकर्मकरादीनां बाह्याभ्यन्तरचारिणाम् ।\nपोषणादिविधिं विद्यादनुष्ठानं च कर्मसु । । ९\nशाकमूलफलादीनां वल्लीनामौषधस्य च ।\nसङ्ग्रहः सर्वबीजानां यथाकालं यथाबलम् । । 1.11.१०\nताम्रकांस्यायसादीनां काष्ठवेणुमयस्य १ च ।\nमृन्मयानां च भाण्डानां विविधानां च सङ्ग्रहम् । । ११\nकुण्डकादिजलद्रोण्या कलशोदञ्चतालुकाः ।\nशाकपात्राण्यनेकानि स्नेहानां गोरसस्य च । । १२\nमुसलं कुण्डनीयं तु यन्त्रकं२ चूर्णचालनी ।\nदोहन्यो नेत्रकं मन्था मण्डन्यः शृङ्खलानि च । । १३\nसंदंशः कुण्डिका शूलाः पट्टपिप्पलको दृषत् ।\nडाविका हस्तको दर्वी भ्राष्टस्फुटलकानि च । । १४\nतुलाप्रस्थादिमानानि मार्जन्यः पिटकानि च ।\nसर्वमेतत्प्रकुर्वीत प्रयत्नेन च सर्वदा । । १५\nहिंग्वादिकमथो जाजी पिपल्यो मारिचानि च ।\nराजिका धान्यकं शुण्ठी त्रिचतुर्जातकानि च । । १६\nलवणं क्षारवर्गाश्च सौवीरकपरूषकौ ।\nद्विदलामलकं चिंचा सर्वाश्च स्नेहजातयः । । १७\nशुष्ककाष्ठानि वल्लूरमरिष्टा पिष्टमाषयोः ।\nविकाराः पयसश्चापि विविधाः कन्दजातयः । । १८\nनित्यनैमित्तिकानां हि कार्याणामुपयोगतः ।\nसर्वमित्यादि संग्राह्यं यथावद्विभवोचितम् । । १९\nयत्कार्याणां समुत्पत्तावुपाहर्तुं न दृश्यते ।\nतत्प्रागेव यथायोगं सङ्गृह्णीयात्प्रयत्नतः । । 1.11.२०\nधान्यानां घृष्टपिष्टानां क्षुण्णोपहतयोरपि ।\nभृशं शुष्कार्द्रसिद्धानां क्षयवृद्धी निरूपयेत् । । २१"
  }
]
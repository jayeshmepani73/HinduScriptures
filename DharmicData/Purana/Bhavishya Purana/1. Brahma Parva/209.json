[
  {
    "text": "।। सुमन्तुरुवाच ।। ।।\nयः क्षिपेद्गोमयाहारः शुक्ला द्वादश सप्तमीः ।।\nअथवा यावकाहारः शीर्णपर्णाशनोऽपि वा ।। १ ।।\nक्षीराशी चैकभक्तो वा भिक्षाहारोथ वा पुनः ।।\nजलाहारोपि वा विद्वान्पूजयित्वा दिवाकरम् ।। २ ।।\nपुष्पोपहारैर्विविधैः पद्मसौगन्धिकोत्पलैः ।।\nनानाप्रकारैर्गंधैश्च धूपैर्गुग्गुलुचंदनैः ।। ३ ।।\nकृष्णगंधपायसाद्यैर्विचित्रैः सुविभूषणैः ।।\nअर्चयित्वा द्विजाञ्च्छ्रेष्ठान्हिरण्यान्नादिभिर्नरः ।। ४ ।।\nस तत्फलमवाप्नोति क्रतुभिर्भूरिदक्षिणैः ।।\nयदेह तप्यते वीर प्राप्यते केवलं रवेः ।। ५\nविमानवरमारूढः सूर्यलोके महीयते ।।\nततः पुण्यक्षयाद्राजन्कुले महति जायते ।। ६ ।।\nएवं भक्त्या विवस्वंतं प्रतिमासं समाहितः ।।\nपूजयेद्विधिवद्भक्त्या नामानि परिकीर्तयेत् ।। ७ ।।\nचैत्रिके मासि विष्णुश्च माधवे ह्यर्यमेति वै ।।\nशुक्रे विवस्वा न्मासे तु शुचौ मासे दिवाकरः ।। ८ ।।\nपर्जन्यः श्रावणे मासि नभस्ये वरुणस्तथा ।।\nमार्तंडेति च विज्ञेयः कार्तिके भार्गवः पुनः ।। ९ ।।\nमार्गशीर्षेपि मित्रस्तु कीर्तितः सततं बुधैः ।।\nपूषा पौषे तु वै मासे पूजनीयः प्रयत्नतः ।। १० ।।\nमाघे भगेति विज्ञेयस्त्वष्टा चैवाथ फाल्गुने ।।\nएवं क्रमेण नामानि कीर्तयेत्प्रीतये रवेः ।। ११ ।।\nधूपार्चनविधिमिमं सप्तम्यां सुसमाहितः ।।\nयः करोति नरो भक्त्या स याति परमां गतिम् ।। १२ ।।\nततस्ते सर्वमाख्यातं यथागुह्यतमं विभोः ।।\nनैव देयमशिष्याय नाभक्ताय कदाचन ।।१३।।\nन च पापकृते देयं न देयं नास्तिकाय वा।।\nकृतघ्ने नास्तिके वीर न देयं क्रूरकर्मणि ।। १४ ।।\nय इदं शृणुयान्नित्यं सप्तमीव्रतमुत्तमम् ।।\nपठेद्यश्चापि नियतः श्रद्धया परयान्वितः ।। १५ ।।\nइह लोके सुखं प्राप्य सूर्यलोके महीयते ।।\nपुण्यक्षयादिहागत्य राजा भवति भूतले ।। १६ ।। ।।"
  }
]
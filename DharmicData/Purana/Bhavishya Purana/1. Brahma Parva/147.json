[
  {
    "text": "वासुदेव उवाच\nअत्र पृष्टो यथा देवो भास्करो देवपूजितः ।\nअरुणेन महाबाहो के प्रिया भोजकास्तथा । । १\nपूजायां तव के योग्याः के न योग्या भवन्ति च ।\nइति पृष्टः स भगवानरुणेन दिवाकरः । ।\nयदुवाच महाबाहो तदिहैकमनाः शृणु । । २\nभास्कर उवाच\nपरदारान्परद्रव्यं ये न हिंसन्ति भोजकाः ।\nते प्रिया मम वै नित्यं ये न निंदन्ति दैवतान् । । ३\nवाणिज्यं कृषिसेवां तु वेदानां निन्दनं च ये ।\nकुर्वन्ति भोजका ज्ञेयाः सर्वे ते मम वैरिणः । । ४\nयेषां भार्यासङ्ग्रहणं कर्षणं ये प्रकुर्वते ।\nनृपसेवां खगश्रेष्ठ विज्ञेयाः पतितास्तु ते । ।\nभुञ्जते ये च शूद्रान्नं ज्ञेयास्ते शत्रवो मम । । ५\nपूजा कृता तु या तैस्तु तथार्घ्यं च खगोत्तम ।\nपूजां तामथ चाप्यर्घ्यं नाहं गृह्णामि खेचर । । ६\nय एते कथिता वीर ये च शङ्खविवर्जिताः ।\nनिर्माल्यं ये मदीयं तु नैवेद्यं कुङ्कुमं तथा । । ७\nशूद्राय ये प्रयच्छन्ति विकीर्णन्ति च ये खग ।\nयच्छन्ति ये च वैश्याय भोजका मे न ते प्रियाः । । ८\nयजन्ते ये च सावित्रीं महाश्वेतां च गोपतेः ।\nये न जानन्ति मे मुद्रां किङ्कराणां च नामतः । । ९\nय एते१ कथिता वीर भोजकास्ते मया खग ।\nनैते पूजयितुं शक्ता ये प्रिया मम भोजकाः । ।\nताञ्छृणुष्व खगश्रेष्ठ भूत्वा चैकाग्रमानसः । । 1.147.१०\nदेवद्विजमनुष्याणां पितॄणां चापि पूजकाः ।\nते प्रिया मम वै नित्यं शक्ताः पूजयितुं रविम् । । ११\nयेषां मुण्डं शिरो नित्यं ये चाभ्यङ्गसमन्विताः ।\nवादयन्ति च ये शङ्खं दिव्यास्ते भोजका मताः । । १२\nत्रिकालं ये च मां नित्यं सुस्नाताः क्रोधवर्जिताः ।\nपूजयन्ति खगश्रेष्ठ ते प्रिया मम भोजकाः । । १३\nवारे मदीये नक्तं तु षष्ठ्यां ये च प्रकुर्वते ।\nसप्तम्यामुपवासं तु तथा सङ्क्रमणे मम । । १४\nदिव्यास्ते ब्राह्मणा ज्ञेया भोजका मम पूजकाः ।\nपूजयन्ति च ये विप्रान्मद्भक्ता मत्परायणाः । ।\nते प्रियाः सततं मह्यं भोजका गरुडाग्रज । । १५\nमयि भक्तिं न कुर्वन्ति ब्राह्मणान्पूजयन्ति नो ।\nन ते पूज्या न वन्द्याश्च ये द्विषन्ति च मां सदा । । १६\nये कुर्वन्ति महायज्ञान्भोजका गरुडाग्रज ।\nपितृदेवमनुष्याणां पूजार्थं सन्ततं खग । । १७\nप्रियास्ते सततं वीर भोजकानां तथोत्तमाः ।\nतस्मात्सर्वप्रयत्नेन पञ्चयज्ञान्प्रवर्तयेत् । । १८\nएकभक्तेन ये नित्यं वर्तन्ते कश्यपात्मज ।\nभुञ्जते न च ये रात्रौ भोजकास्ते प्रिया मम । । १९\nमम वारे च ये वीर तथा षष्ठ्यां च केशव ।\nन रात्रौ भुञ्जते प्राज्ञा मत्प्रियास्ते मगाः खग । । 1.147.२०\nप्रतिसंवत्सरं ये तु भोजका गरुडाग्रज ।\nन यच्छन्ति पितुर्मातुर्दिवसे तेन मे प्रियाः । । २१\nइत्थं भूता भोजका या माघमासे च सप्तमी ।\nपुष्पाणां करवीराणि तथा रक्तं च चन्दनम् । । २२\nवाचको ब्राह्मणानां तु नैवेद्यं मोदकास्तथा ।\nघृताहुत्यो गुग्गुलश्च क्षीरेण स्नपनं तथा । । २३\nवाद्यानां शङ्खशब्दश्च नृत्यं नाट्यं मतं मम ।\nपञ्चवर्णा पताकास्तु श्वेतं छत्रं च मे प्रियम् । । २४\nनान्यवर्णैः कृता पूजा तथा प्रीणाति मां खग ।\nयथा कृता भोजकेन पूजा प्रीणाति मां सदा । ।\nनान्यदेवप्रतिष्ठा तु कर्तव्या भोजकेन तु । । २५\nवासुदेव उवाच\nइत्युक्त्वा भगवान्देवश्चारुणाय पुरानघ ।\nलक्षणं भोजकानां तु ततो मेरुमथाक्रमत् । । २६\nएवं भोज्या भोजकास्तु न चाभोज्याः कदाचन ।\nअनुष्ठानविहीना ये न ते भोज्यास्तु भोजकाः । । २७\nभौमास्तु ब्राह्मणा ये तु अनुष्ठानविवर्जिताः ।\nतेऽप्यभोज्या भवन्तीह विकर्मस्था विशेषतः । । २८\nनास्ति पूज्यतमं किञ्चिन्माङ्गल्यं पावनं तथा ।\nचतुर्णामिह वर्णानां मुक्त्वा भोजकमुत्तमम् । ।\nपूजिते भोजके वीर आदित्यः पूजितो भवेत् । । २९\nभुञ्जते यस्य वै गेहे भोजका यदुनंदन ।\nतस्य भुङ्क्ते स्वयं भानुर्ब्रह्मा विष्णुस्तथा शिवः । । 1.147.३०\nयथेह सर्वसत्त्वानां प्रधानत्वे स्थितो रविः ।\nतथेह सर्वभूतानां भोजकः पूज्य उच्यते । । ३१\nतीर्थानां तु कुरुक्षेत्रं सरसां सागरो यथा ।\nतथा पूज्यतमो ज्ञेयः पूज्यानां भोजको विभो । । ३२\nविशेषेण च सौराणां भोजकः पूज्य उच्यते ।\nभर्ता पूज्यो यया स्त्रीणां शिष्याणां च यथा गुरुः । ।\nभोजकस्तु तथा पूज्यः सौराणां हृदिकात्मज । । ३३\nयस्य भुङ्क्ते भोजकस्तु गन्धपुष्पादिनार्चितः ।\nतस्य भुङ्क्ते स्वयं भानुः पितरो देवतास्तथा । । ३४\nएवं पूज्यास्तथा भोज्या भोजका हृदिकात्मज ।\nये सौरा भोजकस्यान्नं भुञ्जते निर्विकल्पतः । ।\nते सर्वे पापनिर्मुक्ता यान्ति सूर्यसलोकताम् । । ३५\nकथितो यत्र यो भोज्यो यथा भोज्यः स वर्जितः ।\nअथ किं बहुनोक्तेन श्रूयतां वचनं मम । । ३६\nनास्ति वेदात्परं शास्त्रं नास्ति गङ्गासमा सरित् ।\nअश्वमेधसमं पुण्यं नास्ति पुत्रसमं सुखम् । । ३७\nनास्ति भानुसमो देवो नास्ति मातृसमा गतिः ।\nयथैतानि समस्तानि उत्तमानि यदूत्तम ।।\nतथोत्तमो भोजकस्तु सम्प्रोक्तो भास्करेण तु । । ३८"
  }
]
[
  {
    "text": "वासुदेव उवाच\nनैमित्तिकं ततो वक्ष्ये यज्ज्ञात्वा च समासतः ।\nसप्तम्यां ग्रहणे चैव संक्रान्तिषु विशेषतः । । १\nशुक्लपक्षस्य सप्तम्यां हविर्भुक्त्वैकदा दिवा ।\nसम्यगाचम्य सन्ध्यायां वारुणं प्रणिपत्य च । । २\nइन्द्रियाणि च संयम्य कृतं ध्यात्वा स्वपेदधः ।\nदर्भशय्यागतो रात्रौ प्रातः स्नातः सुसंयतः । । ३\nततः सन्ध्यामुपास्याथ पूर्वोक्तं च मनुं जपेत् ।\nजुहुयाच्च तदा वह्निं सूर्याग्नी परिकल्प्य च । ।४\nसूर्याग्निकरणं वक्ष्ये तर्पणं च समासतः ।\nअर्चनागारमुल्लिख्य प्रविश्यार्च्य जनैर्जनम् । । ५\nप्रक्षिप्यास्तीर्य दर्भश्च पात्राद्यालभ्य च क्रमात् ।\nपवित्रं द्विकुशं कृत्वा साग्रं प्रादेशसम्मितम् । । ६\nतेन पात्राणि सम्प्रोक्ष्य संशोध्याध विलोक्य च ।\nउदगग्रे स्थिते पात्रे प्रज्वाल्याथोल्मुकेन च । । ७\nपर्यग्निकरणं कृत्वा तथाज्योत्यवनं त्रिधा ।\nपरिमृज्य स्रुवादींश्र दर्भैः सम्प्रोक्षयेत्ततः । । ८\nजुहुयात्प्रोक्ष्य तान्वह्नौ तत्रार्कं पूर्ववद् व्रजेत् ।\nअभूमौ स्थितपात्रेण विष्टरेण तु पाणिना । ।\nदानेन यदुशार्दूल नान्तरिक्षे स्थले क्वचित् । । ९\nदक्षिणेन स्रुवं गृह्य जुहुयात्पावकं बुधः ।\nहदयेन क्रियाः सर्वाः कर्तव्याः पूर्वचोदिताः । । 1.50.१०\nअर्कादारभ्य संज्ञार्थं दद्यात्तूष्णीं हुतिं स्थितः ।\nवरुणाय शतैर्माघे सप्तम्यां वरुणं यजेत् । । ११\nयथाशक्त्या तु विप्रेभ्यः प्रदद्यात्खण्डवेष्टकान् ।\nदद्याच्च दक्षिणां शक्त्या प्राप्नोति याचितं फलम् । । १२\nएवं वै फाल्गुने सूर्यं चैत्रे वैशाख एव च ।\nवैशाखे मासि धातारमिन्द्रं ज्येष्ठे यजेद्रविम् । । १३\nआषाढे श्रावणे मासि नभं भाद्रपदे यमम् ।\nतथाश्वयुजि पर्जन्यं त्वष्टारं कार्तिके यजेत् । । १४\nमार्गशीर्षे च मित्रं च पौषे विष्णुं यजेद्यदि ।\nसंवत्सरेण यत्प्रोक्तं फलमिष्टं दिनेदिने । ।\nतत्सर्वमाप्नुयात्क्षिप्रं भक्त्या श्रद्धान्वितो व्रती । । १५\nएवं संवत्सरे पूर्णे कृत्वा वै काञ्चनं रथम् ।\nसप्तभिर्वाजिभिर्युक्तं नानारत्नोपशोभितम् । । १६\nआदित्यप्रतिमां मध्ये शुद्धहेम्ना कृतां शुभाम् ।\nरत्नैरलङ्कृतां कृत्वा हेमपद्मोपरिस्थिताम् । । १७\nतस्मिन् रथवरे कृत्वा सारथिं चाग्रतः स्थितम् ।\nवृतं द्वादशभिर्विप्रैः क्रमान्मासाधिपात्मभिः । । १८\nमध्ये कृत्वा स्वमाचार्यं   पूजयित्वा यथाश्रुतिः ।\nसञ्चिन्त्यादित्यवर्णं वै वस्त्ररत्नादिनार्हयेत् । । १९\nएवं मासाधिपान्विप्रान्सम्पूज्याथ निवेदयेत् ।\nआचार्याय रथं छत्रं ग्रामं गाश्च महीं शुभाम् । । 1.50.२०\nअश्वान्मासाधिपेभ्यस्तु द्वादशभ्यो निवेदयेत् ।\nएवं भक्त्या यथाशक्त्या हेमरत्नादिभूषणम् । । २१\nदत्त्वा तस्य नमस्कृत्य व्रतं पूर्णं निवेदयेत् ।\nअत ऊर्ध्वं न दोषोऽत्र व्रतस्याकरणेष्वपि ।। २२\nएवमस्त्विति विप्रेन्द्रैः सहाचार्यः पुनः पुनः ।\nबह्वीश्चैवाशिषो दत्त्वा प्रवदेत्प्रीयतामिति । । २३\nआदित्यो येन कामेन त्वया आराधितो व्रतैः ।\nतुभ्यं ददातु तं कामं सम्पूर्णं भवतु व्रतम् । । २४\nआचार्यान्विप्ररूपैस्तु प्रविष्टो भास्करः स्वयम् ।\nदास्यत्येव परं कर्तुमित्युक्तं भानुना स्वयम् । । २५\nविप्रेभ्यो गुणवद्भ्यश्च निस्वेभ्यश्च विशेषतः ।\nदीनान्धकृपणेभ्यश्च शक्त्या दत्त्वा च दक्षिणाम् । ।\nब्राह्मणान्भोजयित्वा च व्रतमेतत्समापयेत् । । २६\nकृत्वैवं सप्तमीमब्दं राजा भवति धार्मिकः ।\nपुरुषः स्त्री भवेद्राज्ञां तादृशामथ वल्लभा । । २७\nशतयोजनविस्तीर्णं निःसपत्नमकण्टकम् ।\nनिष्पन्नमण्डलं भुङ्क्ते साग्रं वर्षशतं सुखी । । २८\nवित्तहीनोऽपि यो १ भक्त्या कृत्त्वा ताम्रमयं रथम् ।\nदद्याद्व्रतावसाने तु कृत्वा सर्वं यथोदितम् । ।\nसोऽशीतियोजनं भुङ्क्ते विस्तीर्णं मण्डलं नृपः । । २९\nएवं पिष्टमयं योऽपि वित्तहीनः करोति ना ।\nआषष्टियोजनं भुङ्क्ते दीर्घायुर्नीरुजः सुखी । ।\nसूर्यलोके च कल्पान्तं यावत्स्थित्वेदमाप्नुयात् । । 1.50.३०\nमनसापि च यो भक्त्या यजेदर्कमतन्द्रितः ।\nसर्वावस्थासु सोऽप्यत्र व्याधिभिर्मुच्यते भृशम् । । ३१\nआपदो न स्पृशन्त्येनं नीहारा इव भास्करम् ।\nकिं पुनर्व्रतसम्पन्नं भक्तं १ मन्त्रैश्च रक्षितम् । । ३२\nयत एवं ततो ज्ञात्वा विधानं कल्पचोदितम् ।\nसुखेन फलसिद्ध्यर्थं कुर्यात्सर्वमशेषतः । । ३३\nइत्येतत्कथितं साम्ब पुरा सूर्येण मे शुभम् ।\nकल्पोऽयं प्रथमे कल्पे सर्वदा गोपितो मया । । ३४\nअनेन विधिना वत्स विशुद्धेनान्तरात्मना ।\nभानुमाराधयेत्क्षिप्रं यदीच्छेत्फलमुत्तमम् । । ३५\nमयास्यैव प्रसादेन प्राप्ताः पुत्राः सहस्रशः ।\nअसुरा निर्जिताश्चैव सुराः सर्वे वशीकृताः । । ३६\nत्वयाप्ययं गोपितव्यः कल्पः सूर्यस्य सम्मतः ।\nप्रसादादस्य कल्पस्य सदा सन्निहितो रविः । ।\nचक्रेऽस्मिन्निर्जिता येन सुरा सुरनरोरगाः । । ३७\nयदिनाधिष्ठितं चक्रमिदं सूर्यांशुभिः स्वयम् ।\nसततं स्यात्प्रभायुक्तं कथमध्याहतं भवेत् । । ३८\nअहमेतं जपन्नित्यं यजन्ध्यायंश्च शक्तितः ।\nजातोऽस्मि सर्वकामानां पूज्यः श्रेष्ठश्च तेजसा । ३९\nत्वमभ्यस्यैव मनसा वाचा वा कर्मणापि वा ।\nकुरु भक्तिमनेनैव विधिना फलसिद्धये । । 1.50.४०\nशृणुयाद्भक्तियुक्तो यो नरः श्रद्धासमन्वितः ।\nविधानमादितः पुत्र सप्तमीं कुरुते च यः । । ४१\nसेह १ प्राप्याऽखिलं काममारोग्यं च जयं तथा ।\nभार्गव्या परया युक्तो गच्छेद्वैरोचनं सदः । । ४२"
  }
]
[
  {
    "text": "।। सप्ताश्वतिलक उवाच ।। ।।\nअतः परं प्रवक्ष्यामि पुष्पधूपादिकामिकम् ।।\nयेन येन तु दानेन तत्तत्फलमवाप्नुयात् ।। १ ।।\nमालतीकुसुमैः पूजा भवेत्सान्निध्यकारिका ।।\nआरोग्यं करवीरैस्तु भवत्यर्थश्च शाश्वतः ।। २ ।।\nऐश्वर्यमतुलं चैव यशश्च विपुलं तथा ।।\nमल्लिकायाश्च कुसुमैर्भगवत्सम्मुखो भवेत् ।। ३ ।।\nसौभाग्यं पुंडरीकैस्तु परमैश्वर्यमाप्नुयात् ।।\nकमलोत्पलकुंदैस्तु यशो विद्या बलं भवेत् ।। ४ ।।\nनानाविधैः सुकुसुमैः क्षिप्रं रोगात्प्रमुच्यते ।।\nभवत्यक्षयमन्नं च नित्यम र्चयतो रविम् ।। ५ ।।\nमंदारकुसुमैः पूजा सर्वकुष्ठनिवारिणी ।।\nबिल्वस्य पत्रकुसुमैर्महतीं श्रियमाप्नुयात् ।। ६ ।।\nअर्कस्रजा भवत्यर्कः सर्वदा वरदः प्रभुः ।।\nप्रदद्याद्रूपिणीं कन्यामर्चितो बकुलस्रजा ।।७।।\nकिंशुकैः पूजितो देवो न पीडयति भास्कर. ।।\nअगत्स्यकुसुमैः सिद्धिं सानुकूल्यं प्रयच्छति ।। ८ ।।\nस्वयं रूपवतीं दद्यात्पूजितश्चंपकस्रजा ।।\nनिरुद्वेगो भवेन्नित्यं पूजितः पुष्पमालया ।। ९ ।।\nअशोककुसुमैर्देवमर्चयेद्यो दिवाकरम् ।।\nआम्रातकस्य कुसुमं निर्माल्यमिव दृश्यते ।। १० ।।\nअप्रत्यग्नं(ग्रं) बहिर्यस्मात्तस्मात्तत्परिवर्जयेत् ।।\nनवभिस्त्वचलां कीर्तिं दशभिः सुखमुत्तमम् ।। ११ ।।\nभोगानेकादशेनेह प्राप्नुयान्नात्र संशयः ।।\nद्वादशेनाचलं राज्यं द्वादशाख्यमवाप्नुयात् ।। १२ ।।\nप्रथमं पूजयेद्भक्त्या भूरूपं प्रणमेत्सदा ।।\nभुवर्नमो द्वितीयं च तृतीयं स्वर्नमेन्नरः ।। १३ ।।\nमहर्नमश्चतुर्थं तु पंचमं तु जनो नमः ।।\nतपो नमस्तथा षष्ठं नमः सत्यं तु सप्तमम् ।। १४ ।।\nअष्टमं भूर्भुवश्चेति नवमं खगसत्तम ।।\nदशमं षडतो वीर नमोल्काय तथा परम् ।। १५ ।।\nद्वादशं तु खषोल्केति ॐ नमः पूजयेत्खग ।।\nएवं मंडलकारी तु क्रमादेवं फलं लभेत् ।।१६।।\nघृतदीपप्रदानेन चक्षुष्माञ्जायते नरः ।।\nकटुतैलस्य दीपेन शत्रूणां संश्रयो भवेत् ।।\nमधूकानां तु तैलेन सौभाग्यं परमं लभेत् ।। १७ ।।\nसंपूज्य विधिवद्देवं पुष्पधूपादिभिर्नरः ।।\nयथाशक्त्या ततः पश्चान्नैवेद्यं तु प्रकल्पयेत् ।। १८ ।।\nपुष्पाणां प्रवरा जाती धूपानां चैव चन्दनम् ।।\nगंधानां कुंकुमं श्रेष्ठं मोदकाश्च निवेदने ।। १९ ।।\nएतैस्तुष्यति देवेशः सान्निध्यं चाधिगच्छति ।।\nददाति प्रवरानिष्टान्दातुश्च स्वर्गतिं तथा ।। २० ।।\nएवं संपूज्य विधिवत्कृत्वा चापि प्रदक्षिणाम् ।।\nप्रणम्य शिरसा देवं भास्करं तिमिरापहम् ।।\nआरुह्य सुविमानं स याति भानोः सलोकताम्।।२१।।\nपुनः संपूज्य देवेशं जपं कुर्याद्यथेष्टकम्।।\nहुताशने च जुहुयाद्विधिदृष्टेन कर्मणा ।।\nएवमेकैकशः कार्याः सप्तम्यः सप्त सर्वदा।।२२।।\nउदकप्रसृतिं पीत्वा क्रियते या तु सप्तमी ।।\nसा ज्ञेया सुखदा वीर सदैवोदकसप्तमी ।। २३ ।।\nया काचित्सप्तमी नोक्ता तां ते वक्ष्यामि मर्वदा।।\nवराटिका क्रमेणाप्तं यत्किंचित्प्रतिभक्षयेत् ।। २४ ।।\nअनेन देयमूल्येन यल्लब्धं तत्प्रभक्षयेत ।।\nअभक्ष्यं चापि भक्ष्यं वा नात्र कार्या विचारणा।। २५ ।।।"
  }
]
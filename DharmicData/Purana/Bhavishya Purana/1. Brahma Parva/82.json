[
  {
    "text": "दिण्डिरुवाच\nये त्वादित्यदिने ब्रह्मन्पूजयन्ति दिवाकरम् ।\nस्नानदानादिकं तेषां किं फलं स्याद्ब्रवीतु मे।।१\nपुण्या सा सप्तमी प्रोक्ता युक्ता तेन पितामह ।\nविजयेति तथा नाम वर्ण्यतामस्य १ पुण्यता । । २\nब्रह्मोवाच\nये त्वादित्यदिने ब्रह्मञ्छ्राद्धं२ कुर्वन्ति मानवाः ।\nसप्तजन्मसु ते जाताः सम्भवन्ति विरोगिणः । । ३\nनक्तं कुर्वन्ति ये तत्र मानवाः स्थैर्यमाश्रिताः ।\nजपमाना परं जाप्यमादित्यहदयं परम् । ।४\nआरोग्यमिह वै प्राप्य सूर्यलोकं व्रजन्ति ते ।\nउपवासं च ये कुर्युरादित्यस्य दिने सदा । । ५\nजपन्ति च महाश्वेतां ते लभन्ते यथेप्सितम् ।\nअहोरात्रेण नक्तेन त्रिरात्रनियमेन वा । । ६\nजपमानो महाश्वेतामीप्सितं लभते फलम् ।\nविशेषतः सूर्यदिने जपमानो गणाधिप । । ७\nषडक्षरं३ तथा श्वेतां गच्छेद्वैरोचनं पदम् ।\nद्वादशेह स्मृता वारा आदित्यस्य महात्मनः । । ८\nनन्दो भद्रस्तथा सौम्यः कामदः पुत्रदस्तथा ।\nजयो जयन्तो विजय आदित्याभिमुख स्थितः । । ९\nहृदयो रोगहा चैव महाश्वेतप्रियोऽपरः ।\nशुक्लपक्षस्य षष्ठ्यां तु माघे मासि गणाधिप । । 1.82.१०\nयः४ कुर्यात्स भवेद्भूपः सर्वपापभयापहः ।\nअत्र नक्तं स्मृतं पुण्यं घृतेन स्नपनं रवेः । । ११\nअगस्त्यकुसुमानीह भानोस्तुष्टिकराणि तु ।\nविलेपनं सुगन्धस्तु श्वेतचन्दनमुत्तमम् । । १२\nधूपस्तु गुग्गुलः श्रेष्ठो नैवेद्यं पूपमेव हि ।\nदत्त्वा पूपं तु विप्रस्य ततो भुञ्जीत वाग्यतः । । १३\nनक्षत्रदर्शनान्नक्तं केचिदिच्छन्ति मानद१ ।\nमुहूर्तोनं दिनं केचित्प्रवदन्ति मनीषिणः । । १४\nनक्षत्रदर्शनान्नक्तमहम्मन्ये गणाधिप ।\nप्रस्थमात्रं भवेत्पूपं गोधूममयमुत्तमम् । । १५\nयवोद्भवं वा कुर्वीत सगुडं सर्पिषान्वितम् ।\nसहिरण्यं च दातव्यं ब्राह्मणे सेतिहासके २ । । १६\nभौमे दिव्येऽथ वा देयं न्यसेद्वा पुरतो रवेः ।\nदातव्यो मन्त्रतश्चायं मण्डको३ ग्राह्य एव हि । । १७\nभूत्वादित्येन वै भक्त्या आदित्यं तु नमस्य च ।\nआदित्यतेजसोत्पन्नं राज्ञीकरविनिर्मितम् । ।\nश्रेयसे मम विप्र त्वं प्रतीच्छापूपमुत्तमम् । । १८\nकामदं सुखदं धर्म्यं धनदं पुत्रदं तथा ।\nसदास्तु ते प्रतीच्छामि मण्डकं भास्करप्रिपम् । । १९\nएतौ चैव महामन्त्रौ दानादाने रविप्रियौ ।\nअपूपस्य गणश्रेष्ठ श्रेयसे नात्र संशयः । । 1.82.२०\nएष नन्दविधिः प्रोक्तो नराणां श्रेयसे विभो ।\nअनेन विधिना यस्तु नरः४ पूजयते रविम् । ।\nसर्वपापविनिर्मुक्तः सूर्यलोके महीयते । । २१\nन दरिद्रं न रोगश्च कुले तस्य महात्मनः ।\nयोऽनेन पूजयेद्भानुं न क्षयः सन्ततेस्तथा । । २२\nसूर्यलोकाच्च्युतश्चासौ राजा भवति भूतले ।\nबहुरत्नसमायुक्त६ स्तेजसा द्विजसन्निभः७ । । २३\nपठतां शृण्वतां चेदं विधानं त्रिपुरान्तक ।\nकं १ ददात्यचलं दिव्यमम्बुजामचलां तथा  । २४"
  }
]
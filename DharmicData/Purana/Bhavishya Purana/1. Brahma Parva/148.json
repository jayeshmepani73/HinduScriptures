[
  {
    "text": "सुमन्तुरुवाच\nअध साम्बो महातेजा दृष्ट्वा चक्रं पितुः करे ।\nज्वालामालाकरालं तु महता तेजसान्वितम् । । १\nपप्रच्छ पितरं साम्बो भक्त्या श्रद्धासमन्वितः ।\nकुतस्तात त्वया प्राप्तं चक्रमादित्यसन्निभम् । । २\nकिमर्थं वहते देव दिव्यमायुधमुत्तमम् ।\nएतदाख्याहि मे सर्वं श्रोतुकामस्य१ कौतुकात् । । ३\nवासुदेव उवाच\nसाधुसाधु२ महाबाहो साधु पृष्टोस्म्यऽहं त्वया ।\nशृणुष्वैकमनाः पुत्र चक्रस्य विधिनिर्णयम् । ।४\nदिव्यं वर्षसहस्रं तु भानुमाराध्य श्रद्धया ।\nप्राप्तं चक्रं मया तस्माद्भास्कराल्लोकपूजितात् । ।५\nनभोगः पञ्चकारूढः स्थितः साक्षाद्दिवाकरः ।\nग्रहाः सोमादयो यस्य संस्थिता नाभिमण्डले । । ६\nआदित्या द्वादश समा अरेषु क्रमशस्तथा ।\nप्रोक्तं पथिषु तत्त्वानि पृथिव्यादीनि यानि वै । ।७\nएतैस्तत्त्वैः परिव्याप्तं चक्रं कालात्मकं परम् ।\nसंक्षेपात्ते मयाख्यातं दत्तं चक्रमिवापरम् । । ८\nसाम्ब उवाच\nकथं कालमयं देव चक्रं कमलमुच्यते ।\nइदं तावन्ममाचक्ष्व ज्ञातुमिच्छामि तत्त्वतः । । ९\nवासुदेव उवाच\nकमलं ह्यृतुभिः षड्भिः षट्दलं चाक्षयाश्रितम् ।\nपुरुषाधिष्ठितं तद्धि तत्र साङ्गो रविः स्थितः । । 1.148.१०\nयच्च कालत्रयं लोके तन्नाभित्रयमुच्यते ।\nमासा अरा महाबाहो पक्षाश्च प्रधयः स्मृताः । । ११\nनेमी चैव परे प्रोक्ते अयने दक्षिणोत्तरे ।\nपथिनाभिषु योगे च योगाख्यास्तपनादिभिः । । १२\nनक्षत्राणि ग्रहाश्चैव सदा चात्र स्थिताः स्मृताः ।\nएतैर्व्याप्तमिदं चक्रं स्थूलसूक्ष्मप्रभेदतः । । १३\nअत्रोद्दिष्टेषु कालेषु ये नोद्दिष्टा मया तव ।\nयुगादिकल्पपर्यन्तास्तेऽपि चात्र स्थिताः क्रमात् । । १४\nयत्ते कालात्मकं चक्रमिदं संक्षेपतो मया ।\nकथितं तद्विनिष्क्रान्तं प्रदीप्तात्सूर्यमण्डलात् । । १५\nअसुराणां वधायेदं मया लब्धं दिवाकरात् ।\nआराध्य तपसा सूर्यं पुरा कल्पे जगद्गुरुम् । ।\nअतः सम्पूज्ययाम्येनं ग्रहैस्तत्त्वैर्वृतं सदा । । १६\nअर्कं भक्तो हि चक्रस्थं यः पूजयति भक्तिमान् ।\nतेजसा रविसंकाशः पुष्पोत्तरपुरं व्रजेत् । । १७\nतस्मात्तं मत्कुलानन्दं मित्रं सम्पूजयाम्यहम् ।\nग्रहैस्तत्त्वैर्वृतं भक्त्या स्वमन्त्रैः सततं विभुम् । । १८\nसप्तम्यां चक्रमालिख्य ये यजन्ति दिवाकरम् ।\nरक्तचन्दनपूर्णेन कुंकुमेन सुगंधिना । । १९\nपिष्टगन्धादिभिर्वापि रक्तवर्णकमिश्रकैः ।\nरक्तैश्च कमलैः शुद्धैः करवीरैः सुगन्धिभिः । । 1.148.२०\nअन्यैर्वा कुसुमैर्वन्यैः प्रत्यग्रैर्जन्तुवर्जितैः ।\nअपर्युषितनिश्छिद्रैः शुभधन्यैर्दलैरपि । । २१\nफलैः पक्वैरोषधिभिस्तथा दूर्वाङ्कुरैः कुशैः ।\nधूपैश्च विविधैर्गन्धैस्तथा वस्त्रैश्च भूषणैः । । २२\nभक्ष्यैर्भोज्यैश्च पेयैश्च चोष्यैर्लेह्यैश्च  शक्तितः ।\nवितानशोभासिकतैः पलाशैरुपशोभितैः । । २३\nछत्रचामरघण्टाभिर्भूषणैर्दर्पणादिभिः ।\nनृत्यवादित्रगीतैश्च वेदैः पुण्यकथास्वनैः । । २४\nसर्वत्र जयघोषैश्च सम्पूर्णे पूजयन्ति ये ।\nसम्पूर्णान्विविधान्कामान्निर्विघ्नान्प्राप्नुवन्ति ते । । २५\nस्वचक्रं चापि निर्विघ्नं वृद्धिमायाति सुव्रत ।\nहन्यते परचक्रं च यत्रेदं पूज्यते सकृत् । । २६\nसङ्क्रान्तौ ग्रहणे चापि लिखित्वा यो जपेदिदम् ।\nभवन्ति नियताः साम्ब तस्य सानुग्रहा ग्रहाः । । २७\nसर्वरोगविहीनस्तु सर्वदुःखविवर्जितः ।\nचिरं जीवति धर्मात्मा सर्वैश्वर्यसमन्वितः । । २८\nएष वै कथितो वत्स चक्रयोगो मया तव ।\nअर्कस्य सर्वयज्ञानां श्रेष्ठं सिद्धिप्रदो भृशम् । । २९\nपुण्यो धर्मस्तथा पुष्ट्यः शत्रुघ्नश्च विशेषतः ।\nश्वेतो रक्तोऽथ पीतश्च कृष्णश्चापि विभागशः । । 1.148.३०"
  }
]
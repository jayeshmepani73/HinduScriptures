[
  {
    "text": "दिण्डिरुवाच\nयच्चैताः सप्त सप्तम्यो भवता कथिता मम ।\nतासां या प्रथमा देव कथिता सा सविस्तरा । । १\nयास्त्वन्या देवशार्दूल ताः सर्वाः कथयस्व मे ।\nयेनोपोष्य ततस्तास्तु व्रजेऽहं हेलिसद्म वै । । ६\nब्रह्मोवाच\nशुक्लपक्षस्य सप्तम्यां नक्षत्रं पञ्चतारकम् ।\nयदा स्यात्सा तदा ज्ञेया जया नामेति सप्तमी । । ३\nतस्यां दत्तां१ हुतं जापस्तर्पणं देवपूजनम् ।\nसर्वं शतगुणं प्रोक्तं पूजा चापि दिवाकरे । । ४\nभास्करस्य प्रिया ह्येषा सप्तमी पापनाशिनी ।\nधन्या यशस्या पुत्र्या च कामदा कञ्जजावहा । । ५\nविधिनानेन कर्तव्या तिथिर्या मम विद्यते ।\nतं शृणुष्व विधिं मत्तो येन कृत्वार्थमश्नुमते  । ६\nहंसे हंसमाक्ये शुक्लेयं सप्तमी पुरा ।\nसमुपोष्य च कर्तव्या विधिनानेन शङ्कर । । ७\nपारणा तृतीयाऽहे स्यात्कथितं गोवृषावहम् ।\nप्रथमं चतुरो मासान्पारणं कथितं बुधैः । । ८\nकथितान्यत्र पुष्पाणि करवीरस्य सुव्रत ।\nचन्दनं च तथा रक्तं धूपार्थं गुग्गुलं परम् । । ९\nकासारं तु सुपक्वं च नैवेद्यं भास्कराय वै ।\nअनेन विधिना पूज्य मार्तण्डं विबुधाधिपम् । । 1.96.१०\nपूजयेद्ब्राह्मणान्भीम  भक्ष्यभोज्यैर्यथाविधि ।\nकासारं भोजयेद्विप्रान्पारणेऽस्मिन्विचक्षणः । ।\nस्वयमेव तथाश्नीयात्प्रयतो मौनमाश्रितः । । ११\nपञ्चम्यामेकभक्तं तु षष्ठ्यां नक्तं प्रवर्तते ।\nकृत्वोपवासं सप्तम्यामष्टम्यां पारणं भवेत् । । १२\nषष्ठ्या समेता कर्तव्या नाष्टम्येयं कदाचन ।\nयस्योपवासनायैव षष्ठ्यामाहुरुपोषितम् । । १३\nयथैकादश्यां कुर्वन्ति उपवासं मनीषिणः ।\nउपवासनाय द्वादश्यां तथेयं परिकीर्तिता । । १४\nसिद्धार्थकैः स्नानमन्त्रः प्राशनं गोमयस्य तु ।\nभानुर्मे प्रीयतामत्र दन्तकाष्ठं तथार्कजम् । । १५\nइत्येष कथितस्तात प्रथमे पारणे विधिः ।\nद्वितीयं श्रूयतां भीम पारणं गदतो मम । । १६\nमालतीकुसुमानीह श्रीखण्डं चन्दनं तथा ।\nनैवेद्यं पायसं भानोर्धूपं विजयमादिशेत् । । १७\nब्राह्मणान्भोजयेद्वापि तथाश्नीयात्स्वयं विभो ।\nरविर्मे प्रीयतामत्र नाम देवस्य कीर्तयेत् । । १८\nप्राशयेत्पञ्चगव्यं तु खदिरं दन्तधावने ।\nद्वितीये पारणे वीर विधिरुक्तो मयाधुना । । १९\nतृतीयं पारणं चापि कथ्यमानं निबोध मे ।\nअगस्तिकुसुमैरत्र भास्करं पूजयेद्बुधः । । 1.96.२०\nसमालम्भनमत्रोक्तं श्रीखण्डं कुसुमं तथा ।\nसिह्लको धूप उद्दिष्टो भानोः प्रीतिकरः परः । । २१\nशाल्योदनं तु नैवेद्यं रसालोपरिसंयुतम् ।\nब्राह्मणानां तु दातव्यं भक्षयेत तथात्मना । । २२\nकुशोदकप्राशनं तु बदर्या दन्तधावनम् ।\nविकर्तनः प्रीयतां मे नाम देवस्य कीर्तयेत् । । २३\nवर्षासु देवदेवस्य पूजा कार्या विधानतः ।\nगन्धपुष्पोपहारैस्तु नानाप्रेक्षणकैस्तथा । । २४\nगोदानैर्भूमिदानैर्वा ब्राह्मणानां च तर्पणैः ।\nइत्थं सम्पूज्य देवेशं देवस्य पुरतः स्थितः । । २५\nकारयेत्परमं पुण्यं धन्यं पुस्तकवाचनम् ।\nवस्त्रैर्गन्धैस्तथा धूपैर्वाचकं पूजयेत्ततः । । २६\nदेवस्य पुरतः स्थित्वा ततो मन्त्रमुदीरयेत् ।\nदेवदेव जगन्नाथ सर्वरोगार्तिनाशन । ।\nग्रहेश लोकनयन विकर्तन तमोऽपह । । २७\nकृतेयं देवदेवेश जया नामेति सप्तमी ।\nमया तव प्रसादेन धन्या पापहरा शिवा । ।  २८\nअनेन विधिना वीर यः कुर्यात्सप्तमीमिमाम् ।\nतस्य स्नानादिकं सर्वं भवेच्छतगुणं विभो । । २९\nकृत्वेमां सप्तमीं वीर पुरुषः प्राप्नुयाद्यशः ।\nधनं धान्यं सुवर्णं च पुत्रमार्यबलं श्रियम् । । 1.96.३०\nप्राप्येह देवशार्दूल सूर्यलोकं स गच्छति ।\nतस्मादेत्य पुनर्भूमौ राजराजो भवेद्बुधः । । ३१\nइत्येषा कथिता वीर जया नामेति सप्तमी । कृता स्मृता श्रुता सा तु हेलिलोकप्रदायिनी । । ३२"
  }
]
[
  {
    "text": "सुमन्तुरुवाच\nपौर्णमास्युपवासं तु कृत्वा भक्त्या नराधिप ।\nअनेन विधिना यस्तु विरिञ्चिं पूजयेन्नरः । । १\nप्रतिपद्यां महाबाहो स गच्छेद्ब्रह्मणः पदम् ।\nऋग्भिर्विशेषतो १ देवी विरिञ्चेर्वास्तुदेवताः । । २\nकार्त्तिके मासि देवस्य रथयात्रा प्रकीर्तिता ।\nयां कृत्वा मानवो भक्त्या याति ब्रह्मसलोकताम् । । ३\nकार्तिके मासि राजेन्द्र पौर्णमास्यां चतुर्मुखम् ।\nमार्गेण चर्मणा सार्धं सावित्र्या च परन्तप । । ४\nभ्रामयेन्नगरं सर्वं नानावाद्यैः समन्वितम् ।\nस्थापयेद् भ्रामयित्वा तु सलोकं नगरं नृप । । ५\nब्राह्मणं भोजयित्याग्रे शांडिलेयं प्रपूज्य च ।\nआरोपयेद्रथे देवं पुण्यवादित्रनिस्वनैः । । ६\nरथाग्रे शांडिलीपुत्रं पूजयित्वा विधानतः ।\nब्राह्मणान्वाचयित्वा च कृत्वा पुण्याहमंगलम् । । ७\nदेवमारोपयित्वा तु रथे कुर्यात्प्रजागरम् ।\nनानाविधैः प्रेक्षणकैर्ब्रह्मघोषैश्च पुष्कलैः । । ८  <a class=\"external text\" href=\"http://vedastudy.tripod.com/pur_index25/ratha.htm\" rel=\"nofollow\">रथोपरि टिप्पणी</a>\nकृत्वा प्रजागरं ह्येवं प्रभाते ब्राह्मणं नृप ।\nभोजयित्वा यथाशक्त्या भक्ष्यभोज्यैरनेकशः । । ९\nपूजयित्वा जनं२ वीर वज्रेण विधिवन्नृप ।\nबीजेन च महाबाहो पयसा पायसेन च । । 1.18.१०\nब्राह्मणान्वाचयित्वा च च्छांदेन विधिना नृप ।\nकृत्वा पुण्याहशब्दं च रथं च भ्रामयेत्पुरे । । ११\nचतुर्वेदविदैर्विप्रैर्भ्रामयेद्ब्रह्मणो रथम् ।\nबह्वृचाथर्वणोच्चारैश्छन्दोगाध्वर्युभिस्तथा । । १२\nभ्रामयेद्देवदेवस्य सुरज्येष्ठस्य तं रथम् ।\nप्रदक्षिणं पुरं सर्वं मार्गेण सुसमेन तु । । १३\nन वोढव्यो रथो वीर शूद्रेण शुभमिच्छता ।\nनारुहेत रथं प्राज्ञो मुक्त्वैकं भोजकं नृप । । १४\nब्रह्मणो दक्षिणे पार्श्वे सावित्रीं स्थापयेन्नृप ।\nभोजको वामपार्श्वे तु पुरतः कञ्जजं न्यसेत् । । १५\nएवं तूर्यनिनादैस्तु शंखशब्दैश्च पुष्कलैः ।\nभ्रामयित्वा रथं राजन्पुरं सर्वं प्रदक्षिणम् । ।\nस्वस्थाने स्थापयेद्भूयः कृत्वा नीराजनं बुधः । । १६\nय एवं कुरुते यात्रां भक्त्या यश्चापि पश्यति ।\nरथं चाकर्षते यस्तु स गच्छेद्ब्रह्मणः पदम् । । १७\nकार्तिके मास्यमावास्यां यस्तु दीपप्रदीपनम् ।\nशालायां ब्रह्मणः कुर्यात्स गच्छेद्ब्रह्मणः पदम् । । १८\nप्रतिपदि ब्राह्मणांश्चापि गुडमिश्रैः प्रदीपकैः ।\nवासोभिरहतैश्चापि स गच्छेद्ब्रह्मणः पदम् । । १९\nगंधैपुष्पैर्नवैर्वस्त्रैरात्मानं १ पूजयेच्च यः ।\nतस्यां प्रतिपदायां तु स गच्छेद्ब्रह्मणः पदम् । । 1.18.२०\nमहापुण्या तिथिरियं बलिराज्यप्रवर्तिनी ।\nब्रह्मणः सुप्रिया नित्यं बालेया परिकीर्तिता । । २१\nब्राह्मणान्पूजयित्वास्यामात्मानं च विशेषतः ।\nस याति परमं स्थानं विष्णोरमिततेजसः । । २२\nचैत्रे मासि महाबाहो पुण्या प्रतिपदा परा ।\nतस्यां यः श्वपचं स्पृष्ट्वा स्नानं कुर्यान्नरोत्तम । २३\nन तस्य दुरितं किञ्चिन्नाधयो व्याधयो नृप ।\nभवन्ति कुरुशार्दूल तस्मात्स्नानं प्रवर्तयेत् । । २४\nदिव्यं नीराजनं तद्धि सर्वरोगविनाशनम् ।\nगोमहिष्यादि यत्किंचित्तत्सर्वं भूषयेन्नृप । । २५\nतैलशस्त्रादिभिर्वस्त्रस्तोरणाधस्ततो नयेत् ।\nब्राह्मणानां तथा भोज्यं कुर्यात्कुरुकुलोद्वह । । २६\nतिस्रो ह्येताः पराः प्रोक्तास्तिथयः कुरुनन्दन ।\nकार्त्तिकेश्वयुजे मासि चैत्रे मासे च भारत । । २७\nस्नानं दानं शतगुणं कार्त्तिके या तिथिर्नृप ।\nबलिराज्याप्तिसुखदा पांशुलाशुभनाशिनी । । २८"
  }
]
[
  {
    "text": "विष्णुरुवाच\nसुरज्येष्ठ पुनर्ब्रूहि यत्पृच्छाम्यहमादितः ।\nयत्फलं समवाप्नोति कारयित्वा रवेर्गृहम् । । १\nदेवार्चां कारयित्वा तु यत्पुण्यं पुरुषोऽश्नुते ।\nपूजयित्वा च विधिवदनुलिप्य च यत्फलम् । । २\nकानि माल्यानि शस्तानि कानि नार्हति भास्करः ।\nके धूपा भानुदयिताः के वर्ज्याश्च जगत्पतेः । । ३\nउपचारफलं किं स्यात्किं फलं गीतवादिते ।\nघृतक्षीरादिना यत्तु स्नापिते भास्करे फलम् । । ४\nयथोपलेपनादौ च फलमभ्युक्षितेन तु ।\nदिवाकरगृहे तात तदशेषं वदस्व मे । । ५\nब्रह्मोवाच\nसाधु वत्स यदेतत्त्वं मार्तण्डस्येह पृच्छसि ।\nशुश्रूषणे विधिं पुण्यं तदिहैकमनाः शृणु । । ६\nयस्तु देवालयं भानोर्दार्वं शैलमथापि वा ।\nकारयेन्मृन्मयं चापि तस्य पुण्यफलं शृणु । । ७\nअहन्यहनि यज्ञेन यजतो यन्महत्फलम् ।\nप्राप्नोति तत्फलं भानोर्यः कारयति मन्दिरम् । । ८\nकुलानां शतमागामि समतीतं कुलं शतम् ।\nकारयेद्भगवद्धाम स नयेदर्कलोकताम् । । ९\nसप्तजन्मकृतं पापं स्वल्पं वा यदि वा बहु ।\nभानोरालयविन्यासप्रारम्भादेव नश्यति । । 1.113.१०\nसप्तलोकमयो भानुस्तस्य यः कुरुते गृहम्१ ।\nप्रतिष्ठां समवाप्नोति स नरः साप्तलौकिकीम् । । ११\nप्रशस्तदेशभूभागे प्रशस्तं भवनं रवेः ।\nकारयेदक्षयाँल्लोकान्स नरः प्रतिपद्यते । । १२\nइष्टकाचयविन्यासो यावद्वर्षाणि तिष्ठति ।\nतावद्वर्षसहस्राणि तत्कर्तुर्दिवि संस्थितिः । । १३\nप्रतिमां लक्षणवतीं यः कारयति मानवः ।\nदिवाकरस्य तल्लोकमक्षयं प्रतिपद्यते । । १४\nषष्टिर्वर्षसहस्राणां सहस्राणि स मोदते ।\nलोके सुमनसां वीर प्रत्येकं मधुसूदन । । १५\nप्रतिष्ठाप्य रवेरर्चां सुप्रशस्ते निवेशने ।\nपुरुषः कृतकृत्योऽस्ति न दोषफलमश्नुते । । १६\nये भविष्यन्ति येऽतीता आकल्पं पुरुषाः कुले ।\nतांस्तारयति संस्थाप्य देवस्य प्रतिमां रवेः । । १७\nअनुशिष्टाः किल पुरा यमेन यमकिङ्कराः ।\nपाशदण्डकराः कृष्ण प्रजासंयमनोद्यताः । । १८\nयम उवाच\nविहरन्तु यथान्यायं नियोगो मेऽनुपाल्यताम् ।\nनाज्ञाभङ्गं करिष्यन्ति भवतां जन्तवः क्वचित् । । १९\nकेवलं ये जगन्मूलं विवस्वन्तमुपाश्रिताः ।\nभवद्भिः परिहर्तव्यास्तेषां नैवेह संस्थितिः । । 1.113.२०\nये तु वैवस्वता लोके तच्चित्तास्तत्परायणाः ।\nपूजयन्ति सदा भानुं ते च त्याज्या सुदूरतः । । २१\nतिष्ठंश्च प्रस्वपन्गच्छन्नुत्तिष्ठन्स्खलिते क्षुते ।\nसङ्कीर्तयति देवं यः स नस्त्याज्यः सुदूरतः । । २२\nनित्यनैमित्तिकैर्देवं ये यजन्ति तु भास्करम् ।\nन चालोक्या भवद्भिस्ते यद्ध्यानं हंति वो गतिम् । । २३\nये पुष्पधूपवासोऽभिर्भूषणैश्चापि वल्लभैः ।\nअर्चयन्ति न ते ग्राह्या मत्पितुस्ते परिग्रहाः । । २४\nउपलेपनकर्तारः कर्तारो मार्जनस्य ये ।\nअर्कालये परित्याज्यं तेषां त्रिपुरुषं कुलम् । । २५\nये वायतनं भानोः कारितं तत्कुलोद्भवः ।\nपुमान्न नावलोक्यो वै भवद्भिर्दुष्टचक्षुषा । । २६\nयेनार्चा भगवद्भक्त्या मत्पितुः कारिता शुभा ।\nनराणां तत्कुलं वीराः सदा त्याज्यं सुदूरतः । । २७\nभवतां भ्रमतां यत्र भानुसंश्रयमुद्रया ।\nन चाज्ञाभङ्गकृत्कश्चिद्भविष्यति नरः क्वचित् । । २८\nइत्युक्ताः किङ्करास्तेन यमेन सुमहात्मना ।\nअनाश्रित्य वचः कृष्णः सत्राजितमथो गताः । । २९\nतस्य ते तेजसा सर्वे भानोर्भक्तस्य सुव्रत ।\nमोहिताः पतिता भूमौ यथा च विहगा नगात् । । 1.113.३०\nएतां महाफलां योर्चां भानोः कारयते नरः ।\nतवाख्यानं महाबाहो गृहं कारयितुश्च यत् । । ३१\nयज्ञा नराणां पापौघनाशकाः सर्वकामदाः ।\nतथैवेष्टो जगद्भानुः सर्वयज्ञमयो रविः । । ३२"
  }
]
[
  {
    "text": "नारायणं नमस्कृत्य नरं चैव नरोत्तमम् ।\nदेवीं सरस्वतीं चैव ततो जयमुदीरयेत् । । १\nजयति पराशरसूनुः सत्यवतीहृदयनन्दनो व्यासः ।\nयस्यास्यकमलगलितं वाङ्मयममृतं जगत्पिबति । । २\nमूकङ्करोति वाचालं पङ्गु लङ्घयते गिरिम् ।\nयत्कृपा तमहं वन्दे परमानन्दमाधवम् । । ३\nपाराशर्यवचः सरोजममलं गीतार्थगन्धोत्कटं,\nनानाख्यानककेसरं हरिकथासम्बोधनाबोधितम् ।\nलोके सज्जनषट्पदैरहरहः पेपीयमानं मुदा,\nभूयाद्भारतपङ्कजं कलिमलप्रध्वंसि नः श्रेयसे । । ४\nयो गोशतं कनकशृङ्गमयं ददाति,\nविप्राय वेदविदुषे च बहुश्रुताय ।\nपुण्यां भविष्यसुकथां शृणुयात्समग्रां,\nपुण्यं समं भवति तस्य च तस्य चैव । । ५\nकृत्वा पुराणानि पराशरात्मजः सर्वाण्यनेकानि सुखावहानि ।\nतत्रात्मसौख्याय भविष्यधर्मान् कलौ युगे भावि लिलेख सर्वम् । । ६\nतत्रापि सर्वर्षिवरप्रमुख्यैः पराशराद्यैर्मुनिभिः प्रणीतान् ।\nस्मृत्युक्तधर्मागमसंहितार्थान् व्यासः समासादवदद्भविष्यम् । । ७\nअल्पायुषो लोकजनान्समीक्ष्य विद्याविहीनान्पशुवत्सुचेष्टान् ।\nतेषां सुखार्थं प्रतिबोधनाय व्यासः पुराणं प्रथितं चकार । । ८\nजयति भुवनदीपो भास्करो लोककर्त्ता,\nजयति च शितिदेहः शार्ङ्गःधन्वा मुरारिः । ।\nजयति च शशिमौली रुद्रनामाभिधेयो,\nजयति च स तु देवो भानुमांश्चित्रभानुः । । १\nश्रियावृतं तु राजानं शतानीकं महाबलम् ।\nअभिजग्मुर्महात्मानः सर्वे द्रष्टुं महर्षयः । । २\nभृगुरत्रिर्वसिष्ठश्च पुलस्त्यः पुलहः क्रतुः ।\nपराशरस्तथा व्यासः सुमन्तुर्जैमिनिस्तथा । । ३\nमुनिः पैलो याज्ञवल्क्यो गौतमस्तु महातपाः ।\nभारद्वाजो मुनिर्धीमांस्तथा नारदपर्वतौ । । ४\nवैशम्पायनो महात्मा शौनकश्च महातपाः ।\nदक्षोऽङ्गिरास्तथा गर्गो गालवश्च महातपाः । । ५\nतानागतानृषीन्दृष्ट्वा शतानीको महीपतिः ।\nविधिवत्पूजयामास अभिगम्य महामतिः । । ६\nपुरोहितं पुरस्कृत्य अर्ध्यं गां स्वागतेन च ।\nपूजयित्वा ततः सर्वान्प्रणम्य शिरसा भृशम् । । ७\nसुखासीनांस्ततो राजा निरातङ्कान् गतक्लमान् ।\nउवाच प्रणतो भूत्वा बाहुमुद्धृत्य दक्षिणम् । । ८\nइदानीं सफलं जन्म मन्येऽहं भुवि सत्तमाः ।\nआत्मनो द्विजशार्दूला! तथा कीर्तिर्यशो बलम् । । ९\nधन्योऽहं पुण्यकर्मा च यतो मां द्रष्टुमागताः ।\nयेषां स्मरणमात्रेण युष्माकं पूयते नरः । । 1.1.१०\nश्रोतुमिच्छाम्यहं किञ्चिद्धर्मशास्त्रमनुत्तमम् ।\nआनृशंस्यं समाश्रित्य कथयध्वम् महाबलाः! । । ११\nयेनाहं धर्मशास्त्रं तु श्रुत्वा गच्छे परां गतिम् ।\nयथागतो मम पिता श्रुत्वा वै भारतं पुरा । । १२\nतथोक्तास्तेन राज्ञा वै ब्राह्मणास्ते समन्ततः ।\nसमागम्य मिथस्ते तु विमृश्य च १ भृशम् तदा । । १३\nपूजयित्वा ततो व्यासमिदं वचनमब्रुवन् ।\nव्यासं प्रसादय विभो! एष ते कथयिष्यति । । १४\nतिष्ठत्यस्मिन्महाबाहो! वयं वक्तुं न शक्नुमः ।\nतिष्ठमाने गुरौ शिष्यः कथं वक्ति महामते! । । १५\n२अयं गुरुः सदास्माकं साक्षान्नारायणस्तथा ।\nकृपालुश्च तथा चायं तथा दिव्यविधानवित् । । १६\nचतुर्णामपि वर्णानां पावनाय महात्मनाम् ।\nधर्मशास्त्रमनेनोक्तं धर्माद्यैः सुसमन्वितम् । । १७\nबिभेति गहनाच्छास्त्राल्लोको व्याधिरिवौषधात् ।\nभारतस्य च विस्तारो मुनिना व्याहृतः स्वयम् । । १८\nयथा स्वादु च पथ्यं च दद्यास्त्वं भिषगौषधम् ।\nतथा रम्यं च शास्त्रं च भारतं कृतवान्मुनिः । । १९\nआस्तिक्यारोहसोपानमेतद्भारतमुच्यते ।\nतच्छ्रुत्वा स्वर्गनरकौ लोकः साक्षादवेक्षते । । 1.1.२०\nदेवतातीर्थतपसां भारतादेव निश्चयः ।\nन जन्यते नास्तिकता तस्य मीमांसकैरपि । । २१\nविष्णौ १ देवेषु वेदेषु गुरुषु ब्राह्मणेषु च ।\nभक्तिर्भवति कल्याणी भारतादेव धीमताम् । । २२\nधर्मार्थकाममोक्षाणां भरतात्सिद्धिरेव हि ।\nअजिह्मो भारतः पन्था निर्वाणपदगामिनाम् । । २३\nमोक्षधर्मार्थकामानां प्रपञ्चो भारते कृतः ।\nअनित्यतापसन्तप्ता भवन्ति तस्य मुक्तये । । २४\nविपत्तिं भारताच्छ्रुत्वा वृष्णिपाण्डवसम्पदाम् ।\nदुःखावसानाद्राजेन्द्र! पुण्यं च संश्रयेद्बुधः । । २५\nएवंविधं भारतं वै प्रोक्तं येन महात्मना ।\nसोऽयं नारायणः साक्षात् व्यासरूपी महामुनिः  । । २६\nस तेषां वचनं श्रुत्वा प्रतापी यो महीपतिः ।\nप्रसादयामास मुनिं व्यासं शास्त्रविशारदम् । । २७\nशतानीक उवाच\nअञ्जलिः शिरसा ब्रह्मन्! कृतोऽयं पादयोस्तव ।\nब्रूहि मे धर्मशास्त्रं ५ तु येना पूततां व्रजे । । २८\nसमुद्धर भवादस्मात्कीर्तयित्वा कथां शुभाम् ।\nयथा मम पिता पूर्वं कीर्तयित्वा तु भारतम् । । २९\nव्यास उवाच\nतस्यैतद्वचनं श्रुत्वा व्यासो वचनमब्रवीत् ।\nएष शिष्यः सुमन्तुर्मे कथयिष्यति ते प्रभो! । । 1.1.३०\nयदिच्छसि महाबाहो! प्रीतिदं चाद्भुतं शुभम् ।\nश्रव्यं भरतशार्दूल! सर्वपापभयापहम् । । ३१\nयथा वैशम्पायनेन पुरा प्रोक्तं पितुस्तव ।\nमहाभारतव्याख्यानं ब्रह्महत्याव्यपोहनम् । । ३२\nअथ तमृषयः सर्वे राजानमिदमब्रुवन् ।\nसाधु प्रोक्तं महाबाहो! व्यासेनामितबुद्धिना । । ३३\nसुमन्तुं पृच्छ राजर्षे! सर्वशास्त्रविशारदम् ।\nअस्माकमपि राजेन्द्र! श्रवणे जायते मतिः ।\nअथ व्यासो महातेजाः सुमन्तुमृषिमब्रवीत् । । ३४\nकथयास्मै कथास्तात! याः श्रुत्वा मोदते नृपः ।\nभारतादिकथानां तु यत्रास्य रमते मनः । । ३५\nअसावपि महातेजाः श्रुत्वा भावं महामतेः ।\nव्यासस्य द्विजशार्दूल! ऋषीणां चापि सर्वशः । । ३६\nचकार वक्तुं स मनस्तस्मै राज्ञे महामतिः ।\nव्यासस्य शासनाद्विप्र! ऋषीणां चैव सर्वशः । । ३७\nअथ राजा महातेजा आजमीढो द्विजोत्तमम् ।\nप्रणम्य शिरसात्यर्थं प्रवक्तुमुपचक्रमे । । ३८\nशतानीक उवाच\nपुण्याख्यानं मम ब्रह्मन्! पावनाय प्रकीर्तय ।\nश्रुत्वा यद्ब्राह्मणश्रेष्ठ! मुच्येऽहं सर्वपातकात् । । ३९\nसुमन्तुरुवाच\nनानाविधानि शास्त्राणि सन्ति पुष्पानि भारत ।\nयानि श्रुत्वा नरो राजन्! मुच्यते सर्वकिल्बिषैः । । 1.1.४०\nकिमिच्छसि महाबाहो! श्रोतुं यत्त्वां ब्रवीमि वै ।\nभारतादिकथानां तु यासु धर्मादयः स्थिताः । । ४१\nशतानीक उवाच\nमतानि कानि विप्रेन्द्र १! धर्मशास्त्राणि सुव्रत! ।\nयानि श्रुत्वा नरो विप्र! मुच्यते सर्वकिल्बिषैः । । ४२\nसुमन्तुरुवाच\nश्रूयन्तां धर्मशास्त्राणि मनुर्विष्णुर्यमोऽङ्गिराः ।\nवसिष्ठदक्षसंवर्तशातातपपराशराः । । ४३\nआपस्तम्बोऽथ उशना कात्यायनबृहस्पती ।\nगौतमःशङ्खलिखितौ हारीतोऽत्रिरथापि वा । । ४४\nएतानि धर्मशास्त्राणि श्रुत्वा ज्ञात्वा च भारत! ।\nवृन्दारकपुरं गत्वा मोदते नात्र संशयः । । ४५\nशतानीक उवाच\nयान्येतानि त्वयोक्तानि धर्मशास्त्राणि सुव्रत! ।\nनेच्छामि श्रोतुं विप्रेन्द्र! ३ श्रुतान्येतानि हि द्विज! । । ४६\nत्रयाणामपि वर्णानां प्रोक्तानामपि पण्डितैः ।\nश्रेयसे न तु शूद्राणां तत्र मे वचनं शृणु । । ४७\nचतुर्णामिह वर्णानां श्रेयसे यानि सुव्रत! ।\nभवन्ति द्विजशार्दूल! श्रुतानि भुवनत्रये । । ४८\nविशेषतश्चतुर्थस्य वर्णस्य द्विजसत्तम! । । ४९\nब्राह्मणादिषु वर्णेषु त्रिषु वेदाः प्रकल्पिताः ।\nमन्वादीनि च शास्त्राणि तथाङ्गानि समन्ततः । । 1.1.५०\nशूद्राश्चैव भृशं दीनाः प्रतिभान्ति द्विजप्रभो ।\nधर्मार्थकाममोक्षस्य शस्ताः स्युरवने कथम् । । ५१\nआगमेन विहीना हि अहो कष्टं मतं मम् ।\nकश्चैषामागमः प्रोक्तः पुरा द्विजमनीषिभिः । ।\nत्रिवर्गप्राप्तये ब्रह्मञ्छ्रेयसे च तथोभयोः । । ५२\nसुमन्तुरुवाच\nसाधु साधु महाबाहो! शृणु मे परमं वचः ।\nचतुर्णामपि वर्णानां यानि प्रोक्तानि श्रेयसे । । ५३\nधर्मशास्त्राणि १ राजेन्द्र! शृणु तानि नृपोत्तम ।\nविशेषतश्च शूद्राणां पावनानि मनीषिभिः  । । ५४\nअष्टादशपुराणानि चरितं राघवस्य च ।\nरामस्य कुरुशार्दूल! धर्मकामार्थसिद्धये । । ५५\nतथोक्तं भारतं वीर! पाराशर्येण धीमता ।\nवेदार्थसकलं योज्य३  धर्मशास्त्राणि च प्रभो! । । ५६\nकृपालुना कृतं शास्त्रं चतुर्णामिह श्रेयसे ।\nवर्णानां भवमग्नानां कृतं पोतो ह्यनुत्तमम् । । ५७\nअष्टादशपुराणानि अष्टौ व्याकरणानि च ।\nज्ञात्वा सत्यवतीसूनुश्चक्रे भारतसंहिताम् । । ५८\nयां श्रुत्वा पुरुषो राजन्! मुच्यते ब्रह्महत्यया ।\nप्रथमं प्रोच्यते ब्राह्मं द्वितीयं चैन्द्रमुच्यते । । ५९\nयाम्यं प्रोक्तं ततो रौद्रं वायव्यं वारुणं तथा ।\nसावित्रं च तथा प्रोक्तमष्टमं वैष्णवं तथा । । 1.1.६०\nएतानि व्याकरणानि पुराणानि निबोध मे ।\nब्राह्मं पाद्मं वैष्णवं च शैवं भागवतं तथा । । ६१\nतथान्यन्नारदीयं च मार्कण्डेयं च सप्तमम् ।\nआग्नेयमष्टमं वीर भविष्यं नवमं स्मृतम् । । ६२\nदशमं ब्रह्मवैवर्त्तं लैङ्गमेकादशं स्मृतम् ।\nवाराहं द्वादशं प्रोक्तं स्कान्दं चैव त्रयोदशम् । । ६३\nचतुर्दशं वामनं च कौर्मं पञ्चदशं स्मृतम् ।\nमात्स्यं च गारुडं चैव ब्रह्माण्डं च ततः परम् । । ६४\nएतानि कुरुशार्दूल धर्मशास्त्राणि पण्डितैः ।\nसाधारणानि प्रोक्तानि वर्णानां श्रेयसे सदा । । ६५\nचतुर्णामिह राजेन्द्र श्रोतुमर्हाणि सुव्रत ।\nकिमिच्छसि महाबाहो श्रोतुमेषां नृपोत्तम । । ६६\nशतानीक उवाच\nभारतं तु श्रुतं विप्र तातस्याङ्कगतेन तु ।\nरामस्य चरितं चापि श्रुतं ब्रह्मन्समन्ततः । । ६७\nपुराणानि च विप्रेन्द्र भविष्यं न तु सुव्रत ।\nपुराणं वद विप्रेन्द्र! भविष्यं कौतुकं हि मे । । ६८\nसुमन्तुरुवाच\nसाधु साधु महाबाहो साधु पृष्टोऽस्मि ४ मानद ।\nशृणु मे वदतो राजन् पुराणं नवमं महत् । । ६९\nयच्छ्रुत्वा सर्वपापेभ्यो मुच्यते मानवो नृप ।\nअश्वमेधफलं प्राप्य गच्छेद् भानौ न संशयः । । 1.1.७०\nइदं तु ब्रह्मणा प्रोक्तं धर्मशास्त्रमनुत्तमम् ।\nविदुषा ब्राह्मणेनेदमध्येतव्यं प्रयत्नतः ५ । । ७१\nशिष्येभ्यश्चैव वक्तव्यं चातुर्वर्ण्येभ्य एव हि ।\nअध्येतव्यं न चान्येन ब्राह्मणं क्षत्रियं विना । ।\nश्रोतव्यमेव शूद्रेण नाध्येतव्यं कदाचन ६ । । ७२\nदेवार्चां पुरतः १ कृत्वा ब्राह्मणैश्च नृपोत्तम ।\nश्रोतव्यमेव शूद्रैश्च तथान्यैश्च द्विजातिभिः । । ७३\nश्रौतं स्मार्तं हि वै धर्मं प्रोक्तमस्मिन्नृपोत्तम ।\nतस्माच्छूद्रैर्विना विप्रान्न श्रोतव्यं कथञ्चन । ७४\nइदं शास्त्रमधीयानो ब्राह्मणः संशितव्रतः ।\nमनोवाग्देहजैर्नित्यं कर्मदोषैर्न लिम्पते । । ७५\nशृण्वन्ति चापि ये राजन् भक्त्या वै ब्राह्मणादयः ।\nमुच्यन्ते पातकैः सर्वैर्गच्छन्ति च दिवं प्रभो । । ७६\nश्रावयेच्चापि यो विप्रः सर्वान्वर्णान्नृपोत्तम ।\nस गुरुः प्रोच्यते तात वर्णानामिह सर्वशः । । ७७\nस पूज्यः सर्वकालेषु सर्वैर्वर्णैर्नराधिप ।\nपृथिवीं च तथैवेमां कृत्स्नामेकोऽपि सोऽर्हति । । ७८\nइदं स्वस्त्ययनं श्रेष्ठमिदं बुद्धिविवर्धनम् ।\nइदं यशस्यं सततमिदं निःश्रेयसं परम् । । ७९\nअस्मिन्धर्मोऽखिलेनोक्तो गुणदोषौ च कर्मणाम् ।\nचतुर्णामपि वर्णानामाचारश्चापि शाश्वतः । । 1.1.८०\nआचारः प्रथमो धर्मः श्रुत्युक्तश्च नरोत्तम ।\nतस्मादस्मिन्समायुक्तो नित्यं स्यादात्मवान्द्विजः । । ८१\nआचाराद्विच्युतो विप्रो न वेदफलमश्नुते ।\nआचारेण च संयुक्तः सम्पूर्णफलभाक्स्मृतः । । ८२\nएवमाचारतो दृष्ट्वा धर्मस्य मुनयो गतिम् ।\nसर्वस्य तपसो मूलमाचारं जगृहुः परम् । । ८३\nअन्ये च मानवा राजन्नाचारं संश्रिता सदा ।\nएवमस्मिन्पुराणे तु आचारस्य तु कीर्तनम् । । ८४\nवृत्तान्तानि च राजेन्द्र तथा चोक्तानि पण्डितैः ।\nत्रिलोक्यास्तु समुत्पत्तिः संस्कारविधिरुत्तमः । ।\nश्रवणं चेतिहासस्य विधानं कथ्यते नृप । । ८५\nतथास्मिन्कथ्यते राजन्माहात्म्यं वाचकस्य तु ।\nव्रतचर्याश्रमाचाराः स्नातकस्य परो विधिः । । ८६\nदारादिगमनं चैव विवाहानां च लक्षणम् ।\nपुंसां च लक्षणं राजन्योषितां चात्र कथ्यते । । ८७\nमहायज्ञविधानं च शास्त्रकल्पं च शाश्वतम् ।\nपृथिव्या लक्षणं तात देवार्चायाः सुलक्षणम् । । ८८\nवृत्तीनां लक्षणं चैव स्नातकस्य व्रतानि च ।\nभक्ष्याभक्ष्यं च शौचं च द्रव्याणां शुद्धिरेव च । । ८९\nस्त्रीधर्मयोगस्तापस्यं मोक्षः संन्यास एव च ।\nराज्ञश्च धर्मो ह्यखिलः कार्याणां च विनिर्णयः । । 1.1.९०\nमाहात्म्यं सवितुश्चात्र तीर्थानां च विशाम्पते ।\nनारायणस्य माहात्म्यं तथा रुद्रस्य कथ्यते । । ९१\nमहाभाग्यं च विप्राणां माहात्म्यं पुस्तकस्य च ।\nदुर्गादेव्यास्तथा चोक्तं सत्यस्य च महामते । । ९२\nसंक्षिप्तं १ संविधानं च धर्मं स्त्रीपुंसयोरपि ।\nविभागं धर्मद्यूतं च कथकानां च शोधनम् । । ९३\nवैश्यशूद्रोपचारं च संकीर्णानां च संभवम् ।\nआपद्धर्मं च वर्णानां प्रायश्चित्तविधिं तथा । । ९४\nसंध्याविधिं प्रेतशुद्धिं स्नानतर्पणयोर्विधिम् ।\nवैश्वदेवविधिं चापि तथा भोज्यविधिं नृप । । ९५\nलक्षणं दन्तकाष्ठस्य चरणव्यूहमुत्तमम् ।\nसंसारगमनं चैव त्रिविधं कर्मसम्भवम् । । ९६\nनैःश्रेयसं कर्मणां च गुणदोषपरीक्षणम् ।\nदाराणां लक्षणं प्रोक्तं तथा पात्रपरीक्षणम् । । ९७\nप्रसूतिं चापि गर्भस्य तथा कर्मफलं नृप ।\nजातिधर्मान्कुलधर्मान्वेदधर्मांश्च १ पार्थिव । । ९८\nवैतानव्रतिकानां च तथासौ प्रोक्तवान्विभुः ।\nब्रह्मा कुरुकुलश्रेष्ठ शंकराय महात्मने । । ९९\nशंकरेण तथा विष्णोः कथितं कुरुनन्दन ।\nविष्णुनापि पुनः प्रोक्तं नारदाय महीपते । । 1.1.१००\nनारदात्प्राप्तवाञ्छक्रः शक्रादपि पराशरः ।\nपराशरात्ततो व्यासो व्यासादपि मया विभो । । १०१\nएवं परम्पराप्राप्तं पुराणमिदमुत्तमम् ।\nशृणु त्वमपि राजेन्द्र मत्सकाशात्परं हितम् । । १०२\nसर्वाण्येव पुराणानि संज्ञेयानि नरर्षभ ।\nद्वादशैव सहस्राणि प्रोक्तानीह मनीषिभिः । । १०३\nपुनर्वृद्धिं गतानीह आख्यानैर्विविधैर्वृष ।\nयथा स्कान्दं तथा चेदं भविष्यं कुरुनन्दन । । १०४\nस्कान्दं शतसहस्रं तु लोकानां ज्ञातमेव हि ।\nभविष्यमेतदृषिणा लक्षार्द्धं संख्यया कृतम् २ । । १०५\nतच्छ्रुत्वा पुरुषो भक्त्या इदं फलमवाप्नुयात् ।\nऋद्धिर्वृद्धिस्तथा श्रीश्च भवन्ति तस्य निश्चितम् । । १०६"
  }
]
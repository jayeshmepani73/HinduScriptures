[
  {
    "text": "ब्रह्मोवाच\nसमकुक्षिर्भवेद्भोगी निम्नकुक्षिर्धनापहः ।\nमायावी विषमा १ कुक्षिस्तथा कुहककृत्सदा । । १\nराजा स्यान्निम्नकुक्षिस्तु सार्वभौमो महाबलः ।\nसर्पोदरा दरिद्राः स्युर्बहुभक्षाश्च सुव्रत । । २\nविस्तीर्णाभिर्मण्डलाभिरुन्नताभिश्च नाभिभिः ।\nभवन्ति सुखिनो वीरा धनधान्यसमन्विताः । । ३\nनिम्नाभिरथ स्वल्पाभिः क्लेशभाजो भवन्ति हि ।\nवलिर्मध्यङ्गता वीरा विषमा च विशेषतः । ।\nधनहानिं तथा शूलं नित्यं जनयते विभो । । ४\nवामावार्ता सदा शान्तिं करोतीति विदुर्बुधाः ।\nकरोति मेधां दक्षिणेन संप्रवृत्ता दिवस्पते । । ५\nपार्श्वायता दीर्घमायुरैश्वर्यमूर्ध्वतः स्मृतम् ।\nगवाढ्यतामधस्तात्तु करोतीति विदुर्बुधाः । । ६\nशतपत्रकर्णिकाभा नाभिर्यस्य महामते ।\nभूपत्वं कुरुते सा तु पुरुषस्य न संशयः । । ७\nसमोदरो भवेद्भोगी निस्वः स्याद्विषमोदरः ।\nसूक्ष्मोदरो भवेद्वाग्मी बहुसम्पत्समन्वितः । । ८\nशस्त्रेणान्तं व्रजेद्वीर स्त्रीभोगं चाप्नुयात्तथा ।\nआचार्यो बहुपुत्रश्च यथासङ्ख्यं विनिर्दिशेत् । । ९\nवलिभिर्देवशार्दूल इत्याह स पयोनिधिः ।\nअगम्यागामिनो ज्ञेया विषमाभिर्न संशयः । । 1.26.१०\nऋजुभिर्वसुभोगी स्यात्परदारविनिन्दकः ।\nमांसलैर्मृदुभिः पार्श्वै राजा स्यान्नात्र संशयः । । ११\nअनूर्ध्वचिबुका ये तु सुभगास्ते भवन्ति वै ।\nनिर्धना विषमैर्दीर्घैर्भवन्तीह सुवीरज । । १२\nपीनैश्चोपचितैर्निम्नैः १ स्कन्धैर्भीमाङ्गसम्भव ।\nराजानः सुखिनश्चापि भवन्तीह न संशयः । । १३\nसमोन्नतं तु हृदयं समं च पृथु चैव हि ।\nअवेपनं मांसलं च पार्थिवानां न संशयः । । १४\nखररोमचितं वीरशिरालं च विशेषतः ।\nअधनानां भवेदेव हृदयं ऋभवोत्तम । ।\nसमवक्षसोऽर्थयुताः पीनैः शूराः स्मृता बुधैः । । १५\nतनुभिर्द्रव्यहीनाः स्युरसमैश्चाप्यकिञ्चनाः ।\nवध्यन्ते चापि शस्त्रेण नात्र कार्या विचारणा । । १६\nहनुभिर्विषमैर्वीर जन्महीनो भवेन्नरः ।\nयस्योन्नतो भवेद्धनुः स भोगी स्यान्न संशयः । । १७\nनिर्मांसैर्विषमैर्वीर निःस्वो निम्नैः प्रचक्ष्यते ।\nधनवांश्च भवेत्पीनैः सुखभोगसमन्वितः । ।\nविषमैरर्थहीनः स्याद्दुःखभागी सदा नरः । । १८\nचिपिटग्रीवको दुष्टो मतो लोके स वै गुह ।\nशूरः स्यान्महिषग्रीवो मृगग्रीवो भयातुरः । । १९\nकम्बुग्रीवो भवेद्राजा लम्बकण्ठोऽग्रलक्षणः ।\nह्रस्वग्रीवस्तु धनवान्सुसुखी भोगवांस्तथा । । 1.26.२०\nनिमांसौ रोमशौ भग्नावल्पौ वापि विशेषतः ।\nनिर्धनस्येदृशावंसौ प्रख्यातौ व्योमकेशज । । २१\nभवेदरोमशं पृष्ठं धनिनां भीमसम्भव ।\nसलोमशं तथा वक्रं निर्धनानां बलाधिप । । २२\nअस्वेदनावुन्नतौ च तथा पीनौ षडानन ।\nसमरोमसुगन्धौ च कक्षौ ज्ञेयौ धनान्वितौ । । २३\nअव्युच्छिन्नौ तथा श्लिष्टौ विपुलौ च सुराधिप ।\nशूराणामीदृशावंसौ नगजानन्दवर्धन । । २४\nउद्वृद्धबाहुको यस्तु वधबन्धनमाप्नुयात् ।\nदीर्घबाहुर्भवेद्राजा समुद्रवचनं यथा । । २५\nप्रलम्बबाहुर्विज्ञेयो नरः सर्वगुणान्वितः ।\nह्रस्वबाहुर्भवेद्दासः परप्रेष्यकरोऽपि वा । । २६\nवामावर्तभुजा ये तु दीर्घायतभुजाश्च ये ।\nसम्पूर्णबाहू राजा स्यादित्याह स पयोनिधिः । । २७\nग्रीवा च १वर्तुलाकारा कम्बुरेखासमावृता ।\nस भवेत्पार्थिवो भूमौ सर्वदुष्टनिबर्हणः । । २८\nदीर्घग्रीवा बकग्रीवा शुकग्रीवाश्च ये नराः ।\nउष्ट्रग्रीवाः करिग्रीवाः सर्वे ते निर्धनाः स्मृताः । । २९\nइभाङ्गसदृशौ२ वृत्तौ समौ पीनौ च सुव्रत ।\nआजानुलम्बिनौ बाहू पार्थिवानां न संशयः । । 1.26.३०\nदरिद्राणां लोमशौ ह्रस्वौ बाहू ज्ञेयौ सुरोत्तम ।\nतस्कराणां च विषमौ स्थूलौ सूक्ष्मौ च सुव्रत । । ३१\nनिम्नं करतलं यस्य पितृवित्तं न तस्य वै ।\nभवेदार्भवशार्दूल तथा भीरुश्च मानवः । । ३२\nसुवृत्ततनुनिम्नेन धनवान्करतलेन तु ।\nउत्तानकरतलो दाता भवतीति न संशयः । । ३३\nविषमा भवन्ति विषमैर्निम्नाश्चापि विशेषतः ।\nकरतलैर्देवशार्दूल लाक्षाभैरीश्वराः स्मृताः । । ३४\nअगम्यागमनं पीतै रूक्षैर्निर्धनता स्मृता ।\nअपेयपानं कुर्वन्ति नीलकृष्णैः सदैव हि । । ३५\nनिम्नाः स्निग्धा भवेन्नृणां रेखा करतले गुह ।\nधनिनां न दरिद्राणामित्याह स पयोनिधिः । । ३६\nविरलाङ्गुलयो ये तु ते दरिद्राः प्रचक्षते ।\nधनिनस्तु महाबाहो ये घनाङ्गुलयो नराः । । ३७\nवदनं मण्डलं यस्य धर्मशीलं तमादिशेत् ।\nशुण्डवक्त्रा नरा ये तु दुर्भगास्ते न संशयः । । ३८\nहरिवक्त्रा जिह्मवक्त्रा विकृतास्यास्तथा नराः ।\nभग्नवत्राः करालास्या सर्वे ते तस्कराः स्मृताः । । ३९\nसम्पूर्णवक्त्रा राजानो गजसिंहाननास्तथा ।\nछागवानरवक्त्राश्च धनिनः परिकीर्तिताः । । 1.26.४०\nयस्य गण्डौ सुसम्पूर्णौ पद्मपत्रसमप्रभौ ।\nकृषिभागी भवेन्नित्यं बहुवित्तश्च मानवः । । ४१\nसिंहव्याघ्रगजेन्द्राणां कपोलः सदृशो यदि ।\nमहाभोगी स विज्ञेयः सेनायाश्चैव नायकः । । ४२\nवदनं तु समं श्लक्ष्णं सौम्यं संवृतमेव हि ।\nपार्थिवानां महाबाहो विपरीतन्तु दुःखदम् । । ४३\nमहामुखं तु देवेश दुर्भगत्वं प्रयच्छति ।\nस्त्रीमुखं पुत्रनाशाय मण्डलं सुखितां व्रजेत् । । ४४\nद्रव्यनाशाय वै दीर्घं पापदं भयदं तथा ।\nधूर्तानां चतुरस्रं स्यात्पुत्रहानिकरं शृणु । । ४५\nनिम्नवक्त्रं च देवेन्द्र पुत्रहानिकरं भवेत् ।\nह्रस्वं भतति कीनाशे पूर्णकान्तं च भोगिनाम् । । ४६\nरक्ताधरो नरपतिर्धनवान्कमलाधरः ।\nस्थूलोष्ठा हनुमूलाश्च शुष्कैस्तीक्ष्णैश्च दुःखिताः । ।४७\nअस्फोटिताग्रं स्निग्धं च नतं मृदु तथा गुह ।\nसम्पूर्णं च सदा शस्तं श्मश्रु भूमिपतेर्गुह । । ४८\nरक्तैश्चाल्पैस्तथा रूक्षैः श्मश्रुभिर्भीमनन्दन ।\nनराश्चौरा भवन्त्येव परदाररतास्तथा । ।४९\nनिर्मांसौ यस्य वै कर्णौ संग्रामान्नाशमृच्छति १ ।\nचिपिटाभ्यां भवेद्रोगी ह्रस्वौ च कृपणस्य च । । 1.26.५०\nशङ्कुकर्णश्च भूनाथः सर्वशत्रुभयङ्करः ।\nदीर्घायू रोमशाभ्यां तु विपुलाभ्यां नराधिपः । ।\nभोगी च स भवेन्नित्यं देवब्राह्मणपूजकः । । ५१\nशिरावबद्धौ क्रूरस्य व्यालम्बौ च विशेषतः ।\nमांसलौ सुखदौ ज्ञेयौ श्रवणौ व्योमकेशज । । ५२\nभोगी स्यान्निगण्डो वै मन्त्री सम्पूर्णगण्डकः ।\nशुभभाक्छुकनासस्तु चिरजीवी शुष्कनासिकः । । ५३\nकुन्दकुण्डलसङ्काशैः प्रकाशैर्दशनैर्नृपः ।\nऋक्षवानरदन्ताश्च नित्यं क्षुत्परिपीडिताः । । ५४\nहस्तिदन्ताः खरदन्ताः स्निग्धदन्ता गुणान्विताः ।\nकरालैर्विरलै रूक्षैर्दशनैर्दुःखजीविनः । । ५५\nद्वात्रिंशद्दन्ता राजान एकत्रिंशच्च भोगवान् ।\nत्रिंशद्दन्ता नरा नित्यं सुखदुःखित्वभागिन । ।\nऊनत्रिंशच्य दशनैः पुरुषाः दुःखभागिनः । । ५६\nकृष्णजिह्वो भवेत्प्रेष्यः सवलया तु जिह्वया ।\nभवेत्कोपस्य कर्ता वै स्थूलरूक्षश्च जिह्वया । । ५७\nश्वेतजिह्वा नरा ज्ञेयाः शौचाचारसमन्विताः ।\nपद्मपत्रसमा जिह्वा सूक्ष्मा दीर्घा सुशोभना । ।\nस्थूला च न च विस्तीर्णा येषां ते मनुजाधिपाः । । ५८\nनिम्ना स्निग्धा च ह्रस्वा च रक्ताग्रा रसना यदि ।\nसर्वविद्याप्रवक्तारस्ते भवन्ति न संशयः । । ५९\nकृष्णतालुर्नरो यस्तु स भवेत्कुलनाशनः ।\nसुखभागी दुःखभागी पीततालुर्नराधिपः । । 1.26.६०\nविकृतं स्फुटितं रूक्षं तालुकं न प्रशस्यते ।\nसिंहतालुर्नरपतिर्गजतालुस्तथैव च । ।\nपद्मतालुर्भवेद्राजा श्वेततालुर्धनेश्वरः  । । ६१\nहंसस्वरा नरा धन्या मेघगम्भीरनिःस्वनाः ।\nक्रौंचस्वनाश्च राजानो भोगवन्तो महाधनाः । । ६२\nचक्रवाकस्वना धन्या राजानो धर्मवत्सलाः ।\nकुम्भस्वनो नरपतिर्दुन्दुभिस्वन एव च । ।\nरूक्षदीर्घस्वराः क्रूराः पशूनां सदृशा न तु । । ६३\n२गुर्गुरस्वरसंयुक्ताः पुरुषाः क्लेशभागिनः ।\nचाषस्वना भाग्ययुता भिन्नकांस्यस्वराश्च ये । ।\nक्षीणभिन्नस्वरा ये स्युरधमास्ते प्रकीर्तिताः । । ६४\nपार्थिवास्तनुनासाश्च दीर्घनासाश्च भोगिनः ।\nह्रस्वनासा नरा ये तु धर्मशीलास्तु ते मताः । । ६५\nहस्त्यश्वसिंहनासाश्च सूचीनासाश्च ये नराः ।\nतेषां सिध्यति वाणिज्यं हयानां चैव विक्रयः । । ६६\nविकृता नासिका यस्य ३स्थूलाग्रा रूपवर्जिता  ।\nपापकर्मा स विज्ञेयः सामुद्रवचनं यथा । । ६७\nदाडिमीपुष्पसंकाशे भवेतां यस्य लोचने ।\n४ भूपतिः स तु विज्ञेयः सप्तद्वीपाधिपो गुह । । ६८\nव्याघ्राक्षाः कोपना ज्ञेयाः क५र्कटाक्षाः कलिप्रियाः ।\nबिडालहंसनेत्राश्च भवन्ति पुरुषाधमाः । । ६९\nमपूरनकुलाक्षाश्च नरास्ते मध्यमाः स्मृताः ।\nन १श्रीस्त्यजति सर्वज्ञ पुरुषं मधुपिङ्गलम् । । 1.26.७०\nआपिङ्गलाक्षा राजानः सर्वभोगसमन्विताः ।\nरोचना हरितालाक्षा गुञ्जापिङ्गा धनेश्वराः । ।\nबलसत्त्वगुणोपेताः पृथिवीचक्रवर्तिनः । । ७१\nद्विमात्रावीक्षणा नित्यं जीवन्ति परमाश्रिताः ।\nत्रिमात्रास्यन्दिनो ज्ञेयाः पुरुषाः सुखभागिनः । । ७२\nचतुर्मात्रानिमेषैश्च नयनैरीश्वराः स्मृताः ।\nदीर्घायुषो धर्मरताः पञ्चमात्रानिमेषिणः । । ७३\nह्रस्वकर्णा महाभागा महाकर्णाश्च ये नराः ।\nआवर्तकर्णा धनिनः स्निग्धकर्णास्तथैव च । । ७४\nदीर्घायुषः शुक्तिकर्णाः शङ्खकर्णा महाधनाः ।\nदीर्घायुषो दीर्घकर्णा लम्बकर्णास्तपस्विनः । । ७५\nललाटेनार्धचन्द्रेण भवन्ति पृथिवीश्वराः ।\nविपुलेन ललाटेन महाधनपतिः स्मृतः । ।\nस्वल्पेन तु ललाटेन नरो धर्मरतः स्मृतः । । ७६\nरेखा पञ्च ललाटे तु स्त्रिया वा पुरुषस्य वा ।\nशतं जीवति वर्षाणामैश्वर्यं चाधिगच्छति । । ७७\nचतूरेखामशीतिं तु त्रिभिः सप्ततिमेव च ।\nद्वाभ्यां षष्टिं तु रेखाभ्यां चत्वारिंशत्तथैकया । ।\nअरेखेन ललाटेन विज्ञेया पञ्चविंशतिः । । ७८\nरेखाच्छेदैस्तु विज्ञेया हीनमध्योत्तमा नराः ।\nअल्पायुषस्तथाल्पाभिर्व्याधिभिः परिपीडिताः । । ७९\nत्रिशूलं पट्टिशं वापि ललाटे यस्य दृश्यते ।\nईश्वरं तं विजानीयाद्भोगिनं कीर्तिमाश्रितम् । । 1.26.८०\nउत्क्रान्तनिम्नं तु शिरः स्वल्पोपहतमेव च ।\nचन्द्राकारं१ नरेन्द्राणां गवाढ्यं मङ्गलं स्मृतम् । । ८१\nविषमं तु दरिद्राणां शिरो दीर्घं तु दुःखिनाम् ।\nनागकुम्भनिभं राज्ञः समं सर्वत्र भोगिनः । । ८२\nकपिलः स्फुटितै रूक्षैः स्थूलैश्व शिखरेशयैः ।\nदुःखिता पुरुषा ज्ञेया रोमश्मश्रुभिरेव च । । ८३\nरूक्षा विवर्णा निस्तेजाः खराः स्थूलाश्च मूर्धजाः ।\nनातिस्तोका न बहुशो मूर्धजा दुःखभागिनः । । ८४\nविरलाश्च मृदुस्निग्धा भ्रमराञ्जनसप्रभाः ।\nकचा यस्य तु दृश्यन्ते स भवेत्पृथिवीपतिः । । ८५"
  }
]
[
  {
    "text": "।। शतानीक उवाच ।। ।।\nएतन्मे कौतुकं ब्रह्मन्यद्वरं ब्रह्मणे रविः ।।\nदत्तवांस्तव पुत्रत्वमन्वये कश्यपस्य तु ।। ।। १।।\nयास्यामि  द्विजशार्दूल प्रपन्नतिमिरापहः ।।\nएतन्मे महदाश्चर्यं शंस भूमिं कथं व्रजेत् ।। २ ।।\nदेवादीनां प्रणेता यो यो भुवि प्रसवो विभुः ।।\nस कथं भूतले व्योम जन्मभावं गमिष्यति ।। ३ ।।\nकिमर्थं दिव्यमात्मानं जन्मने स नियोक्ष्यति ।।\nयश्चक्रं वर्तयत्येको ब्रह्मादीनां मनोरमम्।।४।।।\nस जन्मनि कथं पुण्यां बुद्धिं चक्रे विदांवर ।।\nगोपायनं यत्कुरुते जगतः सर्वलौकिकम् ।।५ ।।\nगोभिः पालयते कृत्स्नमात्मनो यः स्वयं रविः ।।।\nमहाभूतानि भूतात्मा यश्चकार दधार च ।। ६ ।।\nअगर्भः स कथं गर्भमुदरे याचते विभुः ।।\nयेन गोभिः समाक्रांता विप्र लोकाश्चतुर्दश ।। ७ ।।।\nस्थापिता जगतो मार्गास्त्रिवर्गप्रवरास्त्रयः ।।\nयोऽन्तकाले जगत्पीत्वा कृत्वा वज्रमयं वपुः ।। ८ ।।\nलोकमेकार्णवं चक्रे दृश्यते स्वेन कर्मणा ।।\nयः पुराणे पुराणात्मा तेजसां रूपमास्थितः ।। ९ ।।\nअपि सृष्ट्वा द्विजश्रेष्ठ यः ससर्ज वसुंधराम्।।\nचकार च पुरा यश्च त्रैलोक्यमिदमव्ययः ।। 1.157.१० ।।\nददौ कृत्वा वसुमतीं सुराणां सुरसत्तमः ।।\nयः स्थितो ह्यनलं पीत्वा संवत्सरमयश्च यः ।।\nपातालस्थोर्णवरसं मध्यतोयमयं हविः ।। ११ ।।।\nसहस्रशिरसं देवं सहस्राक्षं सहस्रशः ।।\nसहस्रचरणं ब्रह्मन्यमाहुर्वै  युगे युगे ।। १२ ।।\nमुखाद्यस्य समुत्पन्नो वेधा लोकपितामहः ।।\nहरिश्च वक्षसो यस्य ललाटाद्यस्य शंकरः ।। १३ ।।\nयेन ते निहता दैत्या मंदेहा नाम नामतः ।।\nब्रह्मादीनां दुराधर्षो यः सदा विघ्ननाशनः ।।१४।।\nसर्वदेवमयं कृत्वा सर्वायुधधरं वपुः ।।\nएकचक्ररथारूढो गरुडाग्रजसारथिः ।। १५ ।।\nकरांते यो जगत्सर्वं सह दानवराक्षसम् ।।\nप्रकाशतममस्पृष्टं वपुर्यस्य सदा द्विज ।। १६ ।।\nपूर्वा दिशं गतो नित्यमुदयाचलमक्रमम् ।।\nनाशयेद्यस्तु सततं तमो लोकस्य शांतये ।। १७ ।।\nनाशयित्वा तमो यस्तु क्रियाः सर्वाः प्रवर्तयेत् ।।\nयोक्त्राणि दक्षिणादीक्ष्य मुसलोलूखलानि च ।। १८ ।।\nगार्हपत्येन विधिना तद्वद्धार्येण कर्मणा ।।\nअग्निमाहवनीं चैव वेदिं चैव कुशं स्रुचम् ।।\nप्रोक्षणीयव्रतं चैव अवभृथं तथैव च ।। १९ ।।\nसर्वानिमांश्च यश्चक्रे हव्यभागप्रदान्मुखे ।।\nहव्यादांश्च सुरान्यज्ञे कव्यादांश्च पितॄनपि ।। 1.157.२० ।।\nभागार्थे मधुधानाय चक्रे यो यज्ञकर्मणि ।।\nपूषणं च सुतं सोमं पवित्रामरणीमपि ।। २१ ।।\nयज्ञानि च द्रव्याणि यज्ञांश्चापि सऋत्विजः ।।\nसदस्यान्यजमानांश्च मेधाविनस्तथोत्तमान्।। २२ ।।\nविबभाज पुरा सर्वं पारमेष्ठयेन कर्मणा ।।\nयुगानुरूपो यः कृत्वा लोकाननुवरं क्रमात् ।। २३ ।।\nक्षणान्कलाश्च काष्ठाश्च कालवैकल्यमेव च ।।\nमुहूर्तास्तिथयो मासाः पक्षाः संवत्सरास्तथा ।।२४।।\nऋतवः कालयोगाश्च प्रमाणं विविधं नृषु ।।\nआयुः क्षेत्राण्यपचयोपचयांश्चैव योऽकरोत् ।। २५ ।।\nसृष्टा लोकास्त्रयोनंता येन ज्ञानेन वर्त्मना ।।\nसर्व ,भूतगणाः सृष्टाः सर्वभूतात्मना सदा ।। २६ ।।\nप्रणामत्रयपूर्वेण योगेन रमते च यः ।।\nयो गतागतिपोतेन त्रातास्ति जगदीश्वरः ।। २७।।\nयो गतिर्वृषयुक्तानां गतिर्योऽपापकर्मणाम् ।।\nचातुर्वर्ण्यप्रभावश्च वपुर्होत्रस्य रक्षिता ।। २८ ।।\nधातुवैद्यस्य यो वेत्ता चतुराश्रमसंश्रयः ।।\nदिगंबरानुभूतश्च वायुर्वायुविभावनः ।। २९ ।।\nअग्नीषोमात्मकं ज्योतिर्योगीशः क्षणदांतकः ।।\nयः परं श्रूयते ज्योतिर्यः परं श्रूयते तपः ।। 1.157.३० ।।\nयं परं परमं प्राहुः परमात्मानमच्युतम् ।।\nब्रह्मादिभिः स्तुतो देवो यश्च दैत्यांतकृद्विभुः ।।३१।।\nयुगांतेष्वतंको यस्तु यश्च लोकांतकोत्तमः ।।\nसेतुर्यो लोकसेतूनां मध्ये यो मध्यकर्मणाम् ।।३२।।\nवेत्ता यो वेदविदुषां प्रभुर्यः प्रभविष्णुनाम् ।।\nसौम्यभूतस्तु सौम्यानामग्निभूतोग्निवर्चसाम् ।। ३३ ।।\nमानुषाणां मनोभूतस्तपोभूतस्तपस्विनाम् ।।\nविनयो नयवृत्तीनां तेजस्तेजस्विनामपि ।। ३४ ।।\nविग्रहो विग्रहाणां च गतिर्गतिमतामपि ।।\nआकाशप्रसवो वायुर्वायुः प्राणो हुताशनः ।।\nदेवाहुतिप्रदानोद्यत्प्राणाग्निस्तमनाशनः ।। ३५ ।।\nरसाद्धि शोणितं भवति शोणितान्मांसमुच्यते ।।\nमांसान्मज्जावसोर्जन्म मज्जनोस्थीनि जन्मतः ।। ३६ ।।\nअस्थिमज्ज्ञः समभवत्ततो वै शुक्रमादिशेत् ।।\nशुक्राद्गर्भः समभवद्रसमूलेन कर्मणा ।।\nतत्रापः प्रथमो भागः स सौम्यो राशिरुच्यते ।। ३७ ।।\nततः क्ष्मासंभवो ज्ञेयो द्वितीयो राशिरुच्यते ।।\nशुक्रं सोमात्मकं विद्यादात्मरूपं यदात्मकम् ।। ३८ ।।\nभवो रसात्मकस्तेषां वीर्यं च शशिपावकम् ।।\nकफवर्गे भवेच्छुक्रं पित्तवर्गे च शोणितम् ।। ३९ ।।\nकफस्य पृथिवी स्थानं पित्तं नाभौ प्रतिष्ठितम् ।।\nदेवस्य मध्यहृदयं स्थानं तु मनसः स्मृतम् ।।\nनाभिकोष्ठांतरस्थं तु तत्र देवो दिवाकरः ।।1.157.४०।।\nमनः प्रजापतिर्ज्ञेयः कफः सोमो विभाव्यते ।।\nपित्तमग्निः स्मृतो यस्मादग्नीषोमात्मकं जगत् ।। ४१ ।।\nएवं प्रवर्तिते गर्भे वर्धितेंऽबुदसन्निभे ।।\nवायुः प्रवेशं संचक्रे संगतः परमात्मना ।। ४२ ।।\nततोंऽगानि विसृजते बिभर्ति परिवर्तयन् ।।\nप्राणोऽपानः समानश्च उदानो व्यान एव च ।। ४३ ।।\nप्राणोस्य प्रथमं स्थानं वर्धयन्परिवर्तते ।।\nअपानं पश्चिमे काय उदानोर्ध्वं शरीरगः ।।\nव्यानोऽथ व्यापको देहे समानः सन्निवर्तते ।। ४४ ।।\nभूतावाप्तिस्ततस्तस्य जायतींद्रियगोचरा ।।\nपृथिवी वायुराकाश आपो ज्योतिश्च पंचमः ।। ४५ ।।\nतस्येंद्रियाणि पिष्टानि स्वंस्वं योगं प्रचक्रमुः ।।\nपार्थिवं देहमाहुस्तु प्राणात्मानं च मारुतम् ।। ४६ ।।\nनिद्रा ह्याकाशयोनिश्च जलाश्रये प्रवर्तते ।।\nज्योतिश्चक्षुषि तज्जन्म तदंशस्तामसः स्मृतः ।। ४७ ।।\nग्रामाश्च विषयाश्चैव यस्य वीर्यं प्रवर्तितम्।।\nएवं यः सृजते लोकान्सदेवासुरमानवान् ।। ४८ ।।\nस कथं देवदेवेशो गर्भमेष्यति चांशुमान् ।।\nयथोदरमदित्यास्तु यः स्वयं चाविशत्पुरा ।।४९।।\nएवं मे संशयो ब्रह्मन्नेष मे विस्मयो महान् ।।\nकथं रविर्ययौ गर्भभावं द्विजवरेति मे ।। 1.157.५० ।।\nआश्चर्यं परमं पृच्छे त्वामहं भास्करस्य वै ।।\nभानोरुत्पत्तिमाश्चर्यं हृदि मे परिवर्तते ।। ५१ ।।\nएतदाश्चर्यमाख्यानं कथयस्व महामुने ।।\nसमाख्याहि बलं वीर्य भानोरमिततेजसः ।। ५२ ।।"
  }
]
[
  {
    "text": "।। सुमंतुरुवाच ।। ।।\nशृणुष्वर्चाविधिं राजन्मंत्रपूतेन वारिणा ।।\nप्रोक्षणीयं प्रयत्नेन किमर्थं सुसमाहितः ।। १ ।।\nहदयादिष्वथांगेषु मंत्रं विन्यस्य मंत्रवित् ।।\nआत्मानं भास्करं ध्यात्वा परिचारसमन्वितः ।। २ ।।\nकुर्यात्संमार्जनीं मुद्रां दिशां च प्रतिबोधनम् ।।\nपाताले भूशोधनं चैव नभसश्च तथा मतम् ।। ३ ।।\nअर्चनस्य प्रकारोऽयं सर्वेषामीप्सितप्रदः ।।\nसर्वैरपि बुधैर्वीर पद्ममेतत्प्रकीर्तितम् ।। ४ ।।\nअष्टपत्रं लिखेत्पद्मं शुचौ देशे सकर्णिकम् ।।\nआवाहनीं ततो बद्ध्वा मुद्रामावाहयेद्रविम् ।। ५ ।।\nखषोल्कं स्नापयेत्तत्र स्वरूपं लोभदायकम् ।।\nस्थापयेत्स्नापयेच्चैव मंत्रै मंत्रशरीरिणम् ।। ६ ।।\nआग्नेय्यां दिशि देवस्य हृदयं स्थापयेन्नरः ।।\nऐशान्यां तु शिरः स्थाप्य नैर्ऋत्यां विन्यसेच्छिखाम् ।। ७ ।।\nपौरंदर्यां न्यसेन्नेत्रे एकामहृदयस्तु सः ।।\nआवाह्य चैकं कवचं वारुण्यामस्त्रमेव च ।। ८ ।।\nऐशान्यां स्थापयेत्सोमं पौरंदर्यां तु लोहितः ।।\nआग्नेय्यां सोमतपनं याम्यां चैव बृहस्पतिम् ।। ९ ।।\nनैर्ऋत्यां दानवं शुक्रं वारुण्यां च शनैश्चरम् ।।\nवायव्यां च तथा केतुं कौबेर्यां राहुमेव च ।। 1.216.१० ।।\nद्वितीयायां तु कक्षायां देवतेजःसमुद्भवान् ।।\nस्थापयेद्द्वादशादित्यान्काश्यपेयान्महाबलान् ।। ११ ।।\nभगः सूर्योर्यमश्चैव मित्रो वरुण एव च ।।\nसविता चैव धाता च विवस्वांश्च महाबलः ।। १२ ।।\nत्वष्टा पूषा तथा रुद्रो द्वादशो विष्णुरुच्यते ।।\nपूर्वे चेन्द्राय दक्षिणे यमाय पश्चिमे वरुणाय उत्तरे कुबेराय ऐशान्यामीश्वराय आग्नेय्यामग्निदेवतायै नैर्ऋत्यां पितृदेवेभ्यो वायव्यां वायवे ।।\nजया च विजया चैव जयंती चापराजिता ।।\nशेषश्च वासुकिश्चैव रेवती च विनायकः ।।\nमहाश्वेता महादेवी राज्ञी चैव सुवर्चला ।। १३ ।।\nतथान्यो वापि देवानां समूहस्त त्र तत्र ह ।।\nतथान्यो लोकविख्यातो योगः प्रोक्तश्च दक्षिणे ।। १४ ।।\nपुरस्ताद्भासुरस्थाने स्थापनीया विजानता ।।\nसिद्धिर्वृद्धिः स्मृतिर्देवी श्रीश्चैवोत्पलमालिनी ।। १५ ।।\nस्थाप्या स्वदक्षिणे पार्श्वे लोकपूज्या समंततः ।।\nप्राज्ञावती क्षुधा वीर हारीता बुद्धिरेव च ।। १६ ।।\nस्थाप्य बुद्धिमती नित्यं श्रीकामैर्वा विवस्वतः ।।\nऋद्धिश्चैव विसृष्टिश्च पौर्णमासी विभावरी।।\nस्थाप्याश्च स्वोत्तरे पार्श्वे इत्येता देवशक्तयः ।।१७।।\nदीपश्चान्नमलंकारो वासः पुष्पाणि मन्त्रतः ।।\nदेयानि देवदेवाय सानुगाय समूर्तये ।।१८।।\nविधिनानेन सततं सदा योर्चयति भास्करम् ।।\nसंप्राप्य परमान्कामांस्ततो भानुसदो व्रजेत् ।। १९ ।।\nअनेन विधिना यस्तु भोजयेद्भास्करं नृप ।।\nत्वं निंब कटुकात्मासि आदित्यनिलयस्तथा ।।\nसर्वरोगहरः शान्तो भव मे प्राशनं सदा ।। 1.216.२० ।।\nइत्थं प्राश्य जपेद्भूमौ देवस्य पुरतो नृप ।।\nब्राह्मणान्भोजयित्वा तु शक्त्या दत्त्वा तु दक्षिणाम्।। २१ ।।\nभुञ्जीत वाग्यतः पश्चान्मधुरं क्षारवर्जितम् ।।\nइत्येषा वर्षपर्यन्तं कर्तव्या चैव सप्तमी ।। २२ ।।\nकुर्वाणः सप्तमीमेतां सर्वरोगैः प्रमुच्यते ।।\nसर्वरोग विनिर्मुक्तः सूर्यलोकं स गच्छति ।। २३ ।।\n।। सुमन्तुरुवाच ।। ।।\nअथ भाद्रपदे मासि सिते पक्षे महीपते ।।\nकृत्वोपवासं सप्तम्यां विधिवत्पूजयेद्रविम् ।। २४ ।।\nमाहेश्वरेण विधिना पूजयेदत्र भास्करम् ।।\nअष्टम्यां तु पुनः स्नातः पूजयित्वा दिवाकरम् ।। २५ ।।\nदद्यात्फलानि विप्रेभ्यो मार्तण्डः प्रीयतामिति ।।\nखर्जूरं नालिकेरं च मातुलिङ्गफलानि च ।। २६ ।।\nदेवस्य पुरतो दत्त्वा तथा चाम्रफलानि च ।।\nइति ते कथितं राजन्सप्तमीफलमादितः ।। २७ ।।\nमहातपो महाश्रेष्ठं भास्करस्य विशाम्पते ।।\nयच्छ्रुत्वा मानवो राजन्मुच्यते ब्रह्महत्यया ।। २८ ।।\nतथेदं परमं पर्व कथितं ब्रह्मसंज्ञितम् ।।\nयच्छ्रुत्वा सर्वपापेभ्यो मुच्यन्ते मानवा नृप ।। २९ ।।\nअश्वमेधसहस्रस्य वाजपेयशतस्य च ।।\nसर्वतीर्थाभिगमने वेदाभ्यासे च यत्फलम् ।।\nयत्फलं पृथिवीदाने तत्सर्वं प्राप्नुयान्नरः ।। 1.216.३० ।।\nराजसूयसहस्रस्य वाजपेयशतस्य च ।।\nसहस्रशतदानस्य फलं विंदति मानवः ।। ३१ ।।\nलेखत्वं ब्राह्मणो गच्छेत्क्षत्रियो विप्रतां व्रजेत् ।।\nवैश्योऽपि क्षत्रतां याति शूद्रो वैश्यत्वमेव च ।। ३२ ।।\nसूतमागध बन्द्याद्या ये चान्ये संकरोद्भवाः ।।\nतेऽपि यांत्युत्तमं स्थानं पुराणश्रवणाद्विभो ।। ३३ ।।\nइतिहासपुराणाभ्यां न त्वन्यत्पावनं नृणाम् ।।\nयेषां श्रवणमात्रेण मुच्यते सर्वकिल्बिषैः ।। ३४ ।।\nविधिना राजशार्दूल शृण्वतां यत्फलं किल ।।\nयथोक्तं नात्र संदेहः पठतां च विशांपते ।। ३५ ।। ।।\n।। शतानीक उवाच ।। ।।\nभगवन्केन विधिना श्रोतव्यं भारतं नरैः ।।\nचरितं रामभद्रस्य पुराणानि विशेषतः ।। ३६ ।।\nकथं तु वैष्णवा धर्माः शिवधर्मा अशेषतः ।।\nसौराणां चापि विप्रेन्द्र उच्यतां श्रवणे विधिः ।। ३७ ।।\nवाचनीयं कथं चापि वाचको द्विजसत्तम ।।\nलक्षणं चास्य मे ब्रूहि वाचकस्य महात्मनः ।। ३८ ।।\nस्वरूपं चास्य मे ब्रूहि खषोल्कस्य महात्मनः ।।\nफलं च पूजिते किं स्याद्वाचके विधिवद्द्विज ।। ।। ३९ ।।\nपारणेपारणे पूज्यो वाचकः श्रावकैः कथम् ।।\nसमाप्ते भगवन्किंकिं देयं पर्वणि वाचके ।। 1.216.४० ।।\nन च किं कार्यसिद्धं यत्सिद्धं पर्वणि पर्वणि ।।\n।। सुमन्तुरुवाच ।। ।।\nसम्यक्पृष्टोऽस्मि राजेन्द्र इतिहासपुराणयोः ।। ४१ ।।\nश्रवणे तु महाबाहो श्रूयतां यन्मया पुरा ।।\nपृष्टो वोचन्महातेजा विरिंचो भगवान्गुरुः ।। ४२ ।।\nहंत ते कथयाम्येष पुराणश्रवणे विधिम् ।।\nइतिहासपुराणानि श्रुत्वा भक्त्या विशेषतः ।।\nमुच्यते सर्वपापेभ्यो ब्रह्महत्यादिभिर्विभो ।। ४३ ।।\nसायं प्रातस्तथा रात्रौ शुचिर्भूत्वा शृणोति यः ।।\nतस्य विष्णुस्तथा ब्रह्मा तुष्यते शंकरस्तथा ।। ४४ ।।\nप्रत्यूषे भगवान्ब्रह्मा दिनांते तुष्यते हरिः ।।\nमहादेवस्तथा रात्रौ शृण्वतां तुष्यते विभुः ।।\nपारणानि दशाहेषु एके कुर्वंति तानि भोः ।। ४५ ।।\nभवेद्वै राजशार्दूल शृणु तेषां च यत्फलम् ।।\nविधानं वाचकस्येह शृण्वतां च विशांपते।।४६।।\nशुद्धवासा गृहादेत्य स्थानं यत्समयान्वितम् ।।\nप्रदक्षिणं ततो गत्वा यस्तस्मिन्देव एव हि ।। ४७ ।।\nनात्युच्चं नातिनीचं च ह्यासनं भजते ततः ।।\nआसनं तस्य वै राजन्बोधकस्य सदा भवेत् ।। ४८ ।।\nवन्दनीयं प्रपूज्य च श्रोतृभिः कुरुनन्दन ।।\nव्यासपीठं तु तत्प्रोक्तं गुरोरासनमादिशेत् ।। ४९ ।।\nन स्थेयं श्रावकैस्तस्माद्वाचकस्यासने नृप ।।\nराजासने यथा भृत्यैर्यथा पुत्रैः पितुर्नृप ।। 1.216.५० ।।\nयथा शिशुर्गुरोर्वीर स तेषां हि गुरुर्मतः ।।\nदेवार्चामग्रतः कृत्वा ब्राह्मणार्चां विशेषतः ।। ५१ ।।\nउप विश्य ततः पश्चाच्छ्रावकः शृणुयान्नृप ।।\nसमस्तानागतान्कृत्वा ततः पुस्तकमाददेत् ।। ५२ ।।\nप्रणम्य शिरसा तस्य पुस्तकस्य विशांपते ।।\nग्रंथिं   च शिथिलां कुर्याद्वाचकः कुरुनन्दन ।।\nपुनर्बध्नीत तत्सूत्रं तन्मुक्त्वा वाचयेत्क्वचित् ।। ५३ ।।\nत्रिविधं पुस्तकं विद्यात्सूत्रं वासुकिरुच्यते ।।\nपत्राणि भगवान्ब्रह्मा अक्षराणि जनार्दनः ।।५४।।\nशंकरश्च तथा सूत्रं पंक्तयः सर्वदेवताः ।।\nपावकश्च तथा सूत्रे मध्ये भानुः समाश्रितः ।।५५।।\nअग्रे स्थिता ग्रहाः सर्वे दिशो वापि तथा विभो ।।\nस्मृतो मेरुः सदा शंकुश्छिद्रमाकाशमुच्यते ।।५६।।\nयंत्रद्वयं काष्ठमयमधोर्ध्वं यदुदाहृतम् ।।\nद्यावापृथिव्योश्च शंखस्तथा चंद्र  उदाहृतः ।।५७।।\nइत्थं देवमयं ह्येतत्पुस्तकं देवपूजितम् ।।\nनमस्यं पूजनीयञ्च गृहे स्थाप्यं विभूतये।। ५८ ।।\nयोऽस्य सूत्रं बृहत्कृत्वा प्रयच्छति नरोत्तमः ।।\nस याति परमं स्थानं यत्र देवो दिवाकरः।।५९।।\nनिरूप्य पात्रं राजेन्द्र कराभ्यां गृह्य वाचकः ।।\nप्रणम्य शिरसा सर्वान्ब्रह्मादीन्व्यासमेव च ।।\nवाल्मीकिं च तथा राजन्विधिं विष्णुं शिवं रविम्।।1.216.६०।।\nनमस्कारमथैषां तु पठित्वा कुरुनंदन।।\nततोसौ व्याहरेद्विप्रान्वाचकः श्रदयान्वितः६१।। ।\nअलंबितमतस्तब्धमद्भुतं वीरमूर्जितम् ।।\nअसंसक्ताक्षरपदं रसभावसमन्वितम् ।। ६२ ।।\nसप्तस्वरसमायुक्तं कालेकाले विशांपते ।।\nप्रदर्शयन्रसान्त्सर्वान्वाचको व्याहरेन्नृप ।। ६३ ।।\nईदृशाद्वाचकाद्विप्राच्छ्रुत्वा श्रद्धासमन्वितः ।।\nइतिहासपुराणानि रामस्य चरितं तथा।। ६४।।\nनियमस्थः शुचिः श्रोता शृणुयात्फलमश्नुते ।।\nब्राह्मणः क्षत्रियो वैश्यः शूद्रश्चापि विशेषतः ।। ६५ ।।\nअश्वमेधमवाप्नोति सर्वान्कामानवाप्नुते ।।\nरोगैश्च मुच्यते सर्वैर्महत्पुण्यं च विंदति ।।\nगच्छेद्वापि परं स्थानं देवस्याद्भुतमुत्तमम् ।।६६।।\nस्नातैर्गृहं समागम्य श्रोतृभिर्वाचकस्य तु ।।\nप्रणम्य शिरसा विप्रं वाचकं श्रद्धया नृप।।६७।।\nआसनं च समाश्रित्य स्थातव्यं वाचकस्य तु।।\nसंमुखं राजशार्दूल वाग्यतैः सुसमाहितैः।।६८।।\nवाचकेन नमस्कारे कृते व्यासस्य भूपते।।\nन वक्तव्यं महाबाहो श्रावकैः संशयादृते ।।६९।।\nसंशये सति प्रष्टव्यो वाचकः संप्रसाद्य तु ।।\nयतश्च स गुरुस्तेषां धर्मतो बंधुरुच्यते।।1.216.७०।।\nवाचकेनापि वक्तव्यं यत्स्यात्तेषां निबोधनम् ।।\nअनुग्रहाय सर्वेषामशेषा गुरवो नृप ।। ७१ ।।\nनमस्कारादयः श्राव्या शिवमस्त्विति वोद्यते ।।\nवाग्यतैर्नृपशार्द्ल वर्णैः सर्वैर्महीपते।।७२।।\nशूद्राणां पुरतो वैश्या वैश्यानां क्षत्रिणस्तथा ।।\nमध्यस्थितोऽथ सर्वेषां वाचको व्याहरेन्नृप ।।\nये च संकरजा राजन्नरास्ते शूद्रपृष्ठतः ।। ७३ ।।\nब्राह्मणं वाचकं विद्यान्नान्यवर्णजमादरेत् ।।\nश्रुत्वान्यवर्णजाद्वाचं वाचकान्नरकं व्रजेत् ।। ७४ ।।\nइत्थं हि शृण्वतां तेषां वर्णानामनुपूर्वशः ।।\nमासिमासि भवेद्राजन्पारणं कुरुनन्दन ।। ७५ ।।\nश्रेयोऽर्थमात्मनो राजन्पूजयेद्वाचकं बुधः ।।\nमासि पूर्णे द्विज श्रेष्ठे दातव्यं स्वर्णमाषकम् ।। ७६ ।।\nब्राह्मणेन महाबाहो द्वे देये क्षत्रियस्य तु ।।\nवाचकाय द्विजश्रेष्ठ वैश्येनापि त्रयं तथा ।। ७७ ।।\nशूद्रेणैव च चत्वारो दातव्याः स्वर्णमाषकाः ।।\nमासिमासि द्विजश्रेष्ठ श्रद्धया वाचकाय तु ।। ७८ ।।\nप्रथमे पारणे राजन्वाचकं पूज्य शक्तितः ।।\nअग्निष्टोमस्य यज्ञस्य फलं विंदति मानवः ।। ७९ ।।\nकार्तिकादीन्समारभ्य यावत्कार्त्तिकमच्युत ।।\nअग्निष्टोमं गोसवं च ज्योतिष्टोमं तथा नृप ।। 1.216.८० ।।\nसौत्रामणिं वाजपेयं वैष्णवं च तथा विभो ।।\nमाहेश्वरं तथा ब्राह्मं पुंडरीकं यजेत यः ।। ८१ ।।\nआदित्ययज्ञस्य तथा राजसूयाश्वमेधयोः ।।\nफलं प्राप्नोति राजेंद्र मासैर्द्वादशभिः क्रमात् ।।\nइत्थं यज्ञफलं प्राप्य याति लोकांस्तथोत्तमान् ।। ८२ ।।\nवज्रवेदिकसंपन्नं मणिरत्नविभूषितम् ।।\nविमानमास्थितो राजन्मोदते शक्रमंदिरे ।। ८३ ।।\nततश्चंद्रस्य भवने वारुणे भवने ततः ।।\nशोचिष्केशगृहे गत्वा गच्छेच्चैलविले गृहे ।। ८४ ।।\nधिषणस्य गृहं गत्वा ततश्चित्रशिखंडिनः ।।\nवृद्धश्रवसमासाद्य गच्छेत्कंजजमंदिरे ।।\nएवमेव नृपश्रेष्ठ नात्र कार्या विचारणा ।। ८५ ।।\nफलमेतत्समुद्दिष्टं शृण्वतां सततं नृणाम् ।।\nएतत्फलं वत्सरेण शृण्वतो विधितो नृप ।। ८६ ।।\nएतानि परिमाणानि वत्सरेण भवंति वै ।।\nशृण्वतां नृपशार्दूल ददतां वाचकाय वै ।। ८७ ।।\nएकं च द्वे तथा त्रीणि चत्वारि च विशांपते ।।\nदेयानि वाचकायेह मासिमासि नराधिप ।। ८८ ।।\nब्राह्मणाद्यैर्नृप श्रेष्ठ सर्ववर्णविभागशः ।।\nसमाप्ते पर्वणि तथा वाचकं पूजयेत्पुनः ।।८९।।\nवाचकं ब्राह्मणं चैव सर्वकामैः प्रपूजयेत् ।।\nगन्धमाल्यादिभिर्दिव्यैर्वा सोभिर्विविधैरपि ।। 1.216.९० ।।\nवाचकाय प्रदत्त्वा तु ततो विप्रान्प्रपूजयेत् ।।\nहिरण्यं रजतं रुक्मं गाश्च कांस्योपदोहनाः ।।९१।।\nदत्त्वा च वाचकायेह श्रुतस्य प्राप्यते फलम् ।।\nयथा सदक्षिणं चान्नं श्राद्धकाले प्रकीर्तितम् ।।\nतथा श्रुतं नृपश्रेष्ठ सदक्षिणमुदाहृतम् ।। ९२ ।।\nवाचकं पूजयेद्यस्मा त्पश्चाल्लेखकपूजनम् ।।\nसमाप्ते पर्वणि विभो विशेषेणैव चार्चयेत् ।। ९३ ।।\nवाचकः पूजितो येन पूजितास्तेन देवताः ।।\nवाचके परितुष्टे च मम प्रीतिरनुत्तमा ।।९४।।\nइति वेधाः सदा प्राह देवानां पुरतः पुरा ।।\nतस्मिंस्तुष्टे जगत्सर्वं तुष्टं भवति नित्यशः।।।।\nतस्मात्प्रपूजयेद्विप्र वाचकं नृप सत्तम ।।\nन तुल्यं वाचकेनेह पात्रदानस्य विद्यते।।९६।।\nतिष्ठंति यस्य शास्त्राणि जिह्वाग्रे पृथिवीपते।।\nदृष्टश्च गोचरस्तात कस्तेन सदृशो द्विजः।।९७।।\nन तुल्यं विद्यते तेन भुवि पात्रं नरेषु वै ।।\nतस्मादन्नं सदा पूर्वं  तस्मै देयं विदुर्बुधाः ।।\nश्राद्धे यस्य द्विजो भुंक्ते वाचकः श्रदयान्वितः ।।\nभवंति पितरस्तस्य तृप्ता वर्षशतं नृप ।।९८।।\nयथेह सर्वदेवानां भास्करः प्रवरः स्मृतः ।।\nविस्पष्टमद्भुतं शांतं स्पष्टाक्षरपदं तथा ।।\nकलस्वरसमायुक्तं रसभावसमन्वितम् ।। ९९ ।।\nबुध्यमानः सदात्यर्थं ग्रंथाथं कृत्स्नशो नृप ।।\nब्राह्मणादिषु वर्णेषु ग्रंथार्थं वाचयेन्नृप ।। 1.216.१०० ।।\nय एवं वाचयेद्राजन्य विप्रो व्यास उच्यते ।।\nअतोऽन्यथा कथयिता ज्ञेयोऽसौ वक्तृनामकः ।। १०१ ।।\nइत्थंभूतो वसेद्यस्मिन्वाचको व्याससन्निभः ।।\nदेशेऽथ पत्तने राजन्स देशः प्रवरः स्मृतः ।। १०२ ।।\nते धन्यास्ते महात्मानस्ते कृतार्था न संशयः ।।\nवसंति यत्नतो यस्मिन्स देशः प्रवरः स्मृतः ।। १०३ ।।\nन शोभते पुरं वीर व्यासहीनं कदाचन ।।\nयथार्कहीनं हि दिनं चंद्रहीना यथा निशा ।। १०४ ।।\nन राजते सरो यद्वत्पद्मिनी रहितं नृप ।।\nतथा व्यासविहीनं तु राजते न पुरं क्वचित् ।। १०५ ।।\nप्रणम्य वाचकं भक्त्या यत्फलं प्राप्यते नरैः ।।\nन तत्क्रतुसहस्रेण प्राप्यते कुरुनंदन ।। १ ० ६ ।।\nयथैकतो ग्रहाः सर्वे एकतस्तु दिवाकरः ।।\nतथैकतो द्विजाः सर्वे एकतस्तु स वाचकः ।। १०७ ।।\nयथा वेदसमो नास्ति आगमो भुवि कश्चन ।।\nतथा व्याससमो नास्ति ब्राह्मणो भुवि कश्चन ।। १०८ ।।\nकुरुक्षेत्रसमं तीर्थं न द्वितीयं प्रचक्षते ।।\nन नदी गंगया तुल्या न देवो भास्कराद्वरः ।।१०९।।\nनाश्वमेधसमं पुण्यं न पापं ब्रह्महत्यया ।।\nपुत्रजन्मसुखैस्तुल्यं न सुखं विद्यते यथा ।।1.216.११ ०।।\nतथा व्याससमो विप्रो न क्वचित्प्राप्यते नृप ।।\nदैवे कर्मणि पित्र्ये च पावनः परमो नृणाम् ।। १११ ।।\nनास्ति व्याससमः श्रेष्ठ इतीयं वैदिकी श्रुतिः ।।\nअथ विप्रसहस्राणां विप्रोऽयं श्रेष्ठ ईरितः ।।\nउपविष्टो यदा भुंक्ते व्यासो वै विप्रमण्डले ।।११२।।\nश्राद्धे तात पवित्राणि कथितानि पुरा मम।।\nब्रह्मणा राजशार्दूल शृणु तानि यथाविधि ।।११३।।\nमधु पायसं कालशाकस्तिलाश्च कुतपस्तथा ।।\nराजतं चापि पात्रेषु ब्राह्मणेष्वथ वाचकः ।।११४।।\nदैवे कर्मणि पित्र्ये च स ज्ञेयः पंक्तिपावनः ।।\nवाचकश्च यतिश्चैव तथा यश्च षडंगवित् ।। ११५ ।।\nएते सर्वे नृपश्रेष्ठ विज्ञेयाः पंक्तिपावनाः ।।\nनामनी वाचकस्यैते शृङ्गवार्थमथैतयोः ।। ११६ ।।\nइतिहासपुराणानि जयेति विदितानि वै ।।\nउपजीवति यस्माद्वै वाचयानो द्विजो नृप ।।\nजयोपजीवी तेनासौ गतः ख्यातिं तु वाचकः ।। ११७ ।।\nविस्पष्टमद्भुतं शांतं स्पष्टाक्षरमिदं तथा ।।\nकलस्वरसमायुक्तं रसभावसमन्वितम्।।११८।।\nयुध्यमानोथ वात्यर्थं ग्रंथार्थं कृत्स्नशो नृप ।।\nब्राह्मणादिषु वर्णेषु ग्रंथार्थं चार्पयेत्तथा ।। ११९ ।।\nय एवं वाचयेद्राजन्य विप्रो व्यास उच्यते ।।\nअतोऽन्यथा वाचयिता न गच्छेद्व्यासतां क्वचित् ।। 1.216.१२० ।।\nत्रिविधं वाचकं विद्यात्सदा गुणविभेदतः ।।\nश्रावकं च महाबाहो त्रिविधं गुणभेदतः ।। १२१ ।।\nद्वावेतौ कथ्यमानौ तु निबोध गदतो मम ।।\nअभिद्रुतं तथास्पष्टं विस्तरं स्वरवर्जितम् ।।१२२।।\nपदच्छेदविहीनं च तथा भावविवर्जितम् ।।\nअबुध्यमानो ग्रंथार्थमभीष्टोत्साहवर्जितः ।। १२३ ।।\nईदृशं वाचयेद्यस्तु वाचकः क्ष्माधिपेश्वर ।।\nक्रोधनोऽप्रियवादी च अज्ञानाद्ग्रंथदूषकः ।। १२४ ।।\nबुध्यते न च कष्टाच्च स ज्ञेयो वाचकाधमः ।।\nविस्पष्टमद्भुतं शांतं रसभावसमन्वितम्।। १२५ ।।\nअबुध्यमानो ग्रंथार्थं वाचयेद्यस्तु वाचकः ।।\nस ज्ञेयो राजसो राजन्निदानीं सात्त्विकं शृणु ।। १२६ ।।\nविस्पष्टमद्भुतं शांतं स्पष्टाक्षरपदं तथा ।।\nकलस्वरसमायुक्तं रसभावसमन्वितम् ।।१२७ ।।\nअत्त्यर्थं बुध्यमानस्तु ग्रंथार्थं कृत्स्नशो नृप ।।\nब्राह्मणादिषु वर्णेषु आचार्यो विधिवन्नृप ।। १२८ ।।\nय एवं वाचयेद्राजन्स ज्ञेयः सात्त्विको बुधैः ।।\nश्रद्धा भक्तिविहीनो यो लोभिष्ठः कटुको यथा ।। १२९ ।।\nहेतुवादपरो राजंस्तथासूयासमन्वितः ।।\nनित्यां नैमित्तिकां काम्यामाददद्दक्षिणां नृप ।। ।। 1.216.१३० ।।\nवाचको यो महाबाहो शृणुयाद्यस्तु मानवः ।।\nस ज्ञेयस्तामसो राजञ्छ्रावको मानवोऽपि सः ।। १३१ ।।\nन तस्य पुरतो वीर वाचये त्प्राज्ञ एव हि ।।\nप्रसंगाच्छृणुयाद्यस्तु श्रद्धाभक्तिविवर्जितः ।। १३२।।\nराजन्कौतुकपात्रं तु स ज्ञेयो राजसो भवेत् ।।\nसंत्यज्य सर्वकार्याणि भक्त्या श्रद्धासमन्वितः ।। १३३ ।।\nसततं पूजयेद्यस्तु वाचकं श्रद्धया मुदा ।।\nनित्ये नैमित्तिके काम्ये गुरून्वै देवतास्तथा ।। १३४ ।।\nय एवं शृणुयाद्वीर स ज्ञेयः सात्त्विको बुधैः ।।\nव्यासः पूज्यः श्रावकाणां यथा व्यासवचो नृप।। १३५ ।।\nतस्मात्पूज्यतमो नान्यः श्रावकाणां नृपोत्तम ।।\nयतः स वै गुरुस्तेषां ज्ञानदाता सदा नृप ।।१३६।।\nचतुर्णामिह वर्णानां नान्यो बन्धुः प्रचक्ष्यते ।।\nव्यासादृते नृपश्रेष्ठ इतीयं वैदिकी श्रुतिः ।।१३७।।\nतस्मात्सर्वप्रयत्नेन पूजयेद्वाचकं सदा ।।\nस गुरुः स पिता माता स बंधुः स सुहृत्तथा ।। १३८ ।।\nवाचको नृपशार्दूल विप्रादीनामशेषतः ।।\nइत्थं व्यासो  गुरुर्ज्ञेयः पूज्यो मान्यो द्विजातिभिः ।। १३९ ।।\nशृण्वंति ये नरा राजन्स तेषां गुरुरुच्यते ।।\nपूजार्थं तस्य समयः श्रावकाणामुदाहृतः ।। । 1.216.१४० ।।\nये शृण्वंति नृपश्रेष्ठ मासि मासि ददंति ते ।।\nस्वर्णमाषकमेकस्मै वाचकाय पृथक्पृथक् ।।१४१।।\nद्वादश्यां चामावास्यायामथ वा रविसंक्रमे ।।\nसा नित्या दक्षिणा तस्यां या च श्रेयोऽर्थमात्मनः।।१४२।।\nअयने विषुवे चैव चंद्रसूर्यग्रहे  तथा ।।\nप्राप्ते वापरपक्षे च दानं तस्यै स्वशक्तितः  ।। १४३ ।।\nदेयं स्याच्छ्रावकैस्तात तं मुक्त्वा नान्यतो नृप ।।\nप्रथमं तस्य दातव्यं श्रेयोऽर्थं श्रावकैः सदा ।।१४४।।\nअदत्त्वा तस्य येन्यस्मै संप्रयच्छंति श्रावकाः ।।\nअवमानः कृतस्तैस्तु वाचकस्य भवेन्नृप ।। १४५ ।।\nकृत्वावमानमथ तैः प्राप्यते यत्फलं नृप ।।\nब्राह्मणाद्यैः समस्तैश्च तच्छृणुष्व वरानन ।।१४६।।\nशूद्रत्वं ब्राह्मणो याति क्षत्रियो याति काकताम् ।।\nजायते च तथा वैश्यः शूद्रश्चाण्डालतां व्रजेत् ।।१४७।।\nतस्मात्पूज्यो नृपश्रेष्ठ प्रथमं वाचको बुधैः ।।\nआपत्काले च वृद्धौ च यतश्चासौ गुरुः स्मृतः ।। १४८ ।।\nवैशाख्यामयने वीर तृतीयायां च सुव्रत ।।\nकार्त्तिक्यामथ मार्ग्यां च संपूज्यः प्रथमं भवेत् ।। १४९ ।।\nपर्वस्वन्येषु च विभो संपूज्यो धर्मतः स्मृतः ।।\nहिरण्यं च सुवर्णं च धनं धान्यं तथैव च ।। 1.216.१५० ।।\nअन्नं चापि तथा पक्वं मांसं च कुरुनंदन ।।\nदातव्यं प्रथमं तस्मै श्रावकैर्नृपसत्तम ।। १५१ ।।\nवाचकस्तु यथा नित्यं सुखमास्ते नराधिप ।।\nन पीड्यते यथा द्वंद्वैस्तथा कार्यं वरानन ।। १५२ ।।\nहेमंते लोमशा देयाश्छत्रं प्रावृषि सत्तम ।।\nउपानहौ कालयोग्ये काले चैवानुलोमशः ।।१५३।।\nइत्थं द्वंद्वविनिर्मुक्तः स येषां वाचको नृप ।।\nते धन्याः श्रावका लोके ते गताः परमं पदम् ।। १५४ ।।\nआत्मना तु कथं वीर सुखमिच्छेद्विचक्षणः ।।\nविषमस्थे गुरौ राजन्यतश्च स गुरुः स्मृतः ।। १५५ ।।\nवाचकश्रावकाणां च तस्माद्द्वंद्वं विघातयेत् ।।\nयत्नः कार्यः श्रावकैश्च वाचकस्य जनाधिप ।। १५६ ।।\nइत्थं पूज्यः सदा व्यासः श्रेयोऽर्थं प्रथमं नृप ।।\nभर्ता पूज्यो यथा स्त्रीणां सर्वासां वै मही पते ।। १५७ ।।\nश्रावकाणां तथा राजन्वाचकः पूज्य उच्यते ।।\nउपाध्यायस्तु शिष्याणां यथा भागवतो हरिः ।। १५८ ।।\nसौराणां च यथा भानुः शैवानां शंकरो यथा ।।\nवाचकस्तु तथा पूज्यः श्रावकाणां नराधिप ।। १५९ ।।\nदक्षिणां ददता नित्यं श्रोतव्यं भूतिमिच्छता ।।\nपूर्वोक्तमाषकं तस्मै वाचकाय जनाधिप ।। 1.216.१६० ।।\nयदा दातुं न शक्नोति माषकं कांचनस्य तु ।।\nरजतस्य तदा देयं माषकं श्रेयसे नृप ।। १६१ ।।\nतदभावे हिरण्यं च वित्तशाठ्यविवर्जितः ।।\nमृत्तिकापि हि दातव्या प्राप्नोति सत्फलं शुभम् ।। १६२ ।।\nइत्येषा दक्षिणा नित्या मासिमासि भवेन्नृप ।।\nनैमित्तिका भवेद्राजन्ग्रहणादिषु पर्वसु ।। १६३ ।।\nअमले वाससी राजन्गंधमाल्यविभूषणे ।।\nसमाप्ते पर्वणि विभो दातव्ये भूतिमिच्छता ।। ।। १६४ ।।\nज्ञात्वा सर्वसमाप्तिं तु पूजयेच्छ्रावको धुवम् ।।\nआत्मानमपि विक्रीय य इच्छेत्सफलं श्रुतम् ।। १६५ ।।\nनैमित्तिकां च नित्यां च दक्षि णामप्रदाय च ।।\nशृणोति च सदा यस्तु तस्य तन्निष्फलं श्रुतम् ।। १६६ ।।\nयथा च दक्षिणाहीनाद्यज्ञान्न फलमश्नुते ।।\nतथा श्रुतं च राजेंद्र दक्षि णारहितं स्मृतम् ।। १६७ ।।\nचतुर्गुणा भवेद्राजन्या नित्या दक्षिणा विभो ।।\nसमाप्ते पर्वणि विभो इत्याह भगवाञ्छिवः ।। १६८ ।।\nइत्येष कथितो राजन्पुराणश्रवणे विधिः ।।\nयतश्च विधिहीनं तु न कर्मफलमुद्यते ।। १६९ ।।\nस्नानं दानं जपो होमः पितृदेवाभिपूजनम् ।।\nविधिपूर्वं स्मृतं ज्ञेयं यथेह कुरुनदन।।1.216.१७० ।।\nफलदं नृपशार्दूल पुराणश्रवणं तथा ।।\nयथायं कथितं तुभ्यं विधिना श्रवणं मया ।।१७१।।\nयथोक्तं तु यथा जीवं यथोक्तं ब्रह्मवादिना ।।\nस ब्राह्मणो महाराज सर्वलोकेषु पूजितः ।। १७२ ।।\nयथाश्रुतं महाबाहो तथेदं कथितं तव ।।\nभास्करस्य तु माहात्म्यं माहात्म्यं वाचकस्य तु ।। १७३ ।।\nतथा च सप्तमीकल्पः सर्वपापभयापहः ।।\nअनेन विधिना यस्तु पूजयेत्सततं नरः ।। १७४ ।।\nभगलोकं समासाद्य त्रिषु लोकेषु गीयते ।।\nततोऽर्कलोकमासाद्य गच्छेच्चित्रशिखंडिनः ।। १७५ ।।\nतस्मादपि महाबाहो गच्छेल्लोकं दिवाकरम्।।\nअर्कलोके ततो यातस्ततो गोलोकमश्नुते ।। १७६ ।।\nऋतस्य च ततो गच्छेत्कंजजस्य ततः परम् ।।\nदशानां राजसूयानामग्निष्टोमशतस्य च ।। १७७ ।।\nश्रवणात्फलमाप्नोति पितामहवचो यथा ।। १७८ ।।"
  }
]
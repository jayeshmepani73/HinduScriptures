[
  {
    "text": "भास्कर उवाच ।। ।।\nश्रावण्यां तु बलिः कार्यः सर्पाणां मंत्रपूर्वकः ।।\nशयनारोहणे चैव कार्ये सुखमभीप्सता ।। १ ।।\nकार्यः प्रत्यवरोहस्तु मार्गशीर्ष्यां न संशयः ।।\nफलं विना त्वनुष्ठानं नित्यानामिष्यते स्फुटम् ।। २ ।।\nकाम्यानां सफलार्थं तु दोषप्राप्त्यर्थमेव च ।।\nनैमित्तिकानां करणं त्रिविधं कर्मणां फलम् ।। ३ ।।\nफलं केचिदुपात्तस्य दुरितस्य प्रचक्षते ।।\nअनुत्पत्तिं तथा चान्ये प्रत्येत्याभ्युपमंत्र्य च ।। ४ ।।\nनित्यक्रियं तथा चान्ये अनुषंगात्फलं श्रुतिः ।।\nअग्न्याधेयं तथा दर्शं पौर्णमासं द्वितीयकम्।।५।।\nचातुर्मास्यमग्निहोत्रं पशुबंधो निरूढकाः ।।\nसौत्रामणी संस्थाः स्युर्हविषः श्रुतिनोदिताः ।। ६ ।।\nअग्निष्टोमोऽत्यग्निष्टोम उक्थ्यः संषोडशी तथा ।।\nवाजपेयातिरात्रश्च आप्योर्यामः श्रुतौ श्रुतः ।।७।।\nदया स्यात्सर्वभूतेषु अनसूयाथ मंगलम् ।।\nक्षांतिर्दया त्वनायासः शौचमस्पृहता व्रतम् ।। ८ ।।\nसम्यगुक्तास्तु संस्कारा ब्रह्मप्राप्तिनिमित्तकाः ।।\nअनंतरं प्रवक्ष्यामि विप्राणां वृत्तयः शुभाः ।। ९ ।।\nऋतामृते च विप्राणामृतं प्रमृतमेव च ।।\nप्रतिग्रहवणिज्यादि श्रेयसी नोत्तरोत्तरा ।। 1.186.१० ।।\nआजीविकावृत्तयस्तु इत्याद्याः संप्रवर्तिताः ।।\nतासां कयापि जीवेत्तु अनुतिष्ठेद्यथाविधि ।। ११ ।।\nनित्यं शुचिः सुगंधश्च स्नानशीलः प्रियंवदः ।।\nपूज्यश्च पूजयेद्देवान्कार्याणि स्वयमाचरेत् ।। १२ ।।\nनेक्षेतार्कं न नग्नां स्त्रीं न च संस्पृष्ट मैथुनम् ।।\nनाप्सु मूत्रं पुरीषं वा नाशुची रात्रितारकाः ।। १३ ।।\nशास्त्रोक्ता यंत्रणा या तु नानुक्तानि व्रतानि च ।।\nस्वर्गार्थं साधयेत्तैश्च शक्तिमान्मनसा तथा ।।१४।।\nनित्यानि केचिदिच्छंति काम्यानि च तथापरे ।।\nकाम्याप्रवृत्तौ संगे च प्रायश्चित्तं विधीयते ।।१५।।\nव्रतानि मनसा त्विष्टसंकल्प इति मानसः ।।\nअंतरानुफलं यत्तदृषिवादाः प्रकीर्तिताः ।।१६।।\nअनध्यायं स्वयं सम्यग्वर्जयेत्फलसाधनम् ।।\nआत्मा शुद्धस्तथा देशो ह्यसुहारः प्रजापदः ।। १७ ।।\nअशुभानि निमित्तानि उत्पातो विकृतं तथा ।।\nपर्वाणि मनसोऽशुद्धिरनध्याय इति स्मृतः ।।१८।।\nअनध्यायाश्च दृष्टार्था अदृष्टार्थास्तथापरे ।।\nवेदाध्ययनमेवेति त्रिधा मद्ध्यानदर्शनम् ।।१९।।\nअभक्ष्यं सर्ववर्णानां शावाशौचं खगाधिप ।।\nद्रव्यशुद्धिस्तथैव स्यादन्यथा त्वसमंजसम् ।।1.186.२०।।\nजातिदुष्टं क्रियादुष्टं कालदुष्टं विभूषितम्।।\nसंसर्गाश्रयदुष्टं च सहृल्लेखं स्वभावतः ।।२१।।\nलशुनं गृंजनं चैव पलांडुं कवकानि च ।।\nवार्ताकं नालिकेरं तु मूलकं जातिदुष्टकम्।।२२।।\nनो भुञ्जीत क्रियादुष्टं दुष्टं च पतितैः पृथक्।।\nकालदुष्टं तु विज्ञेयं हानिदं चिरसंस्थितम् ।।२३।।\nदधिभक्ष्यविकाराश्च मधुवर्ज्यास्तदिष्यते ।।२४।।\nसुरालशुनसंस्पृष्टं पेयूषादिसमन्वितम् ।।\nसंसर्गदुष्टमेतद्धि शुनोच्छिष्टं खगेश्वर।।२५।।\nशूद्रसक्तं खंडसक्तं ज्ञेयमाश्रयदूषितम्।।\nविचिकित्सा तु हृदये भक्ष्ये यस्मिन्त्सुजायते।।२६।।\nसहृल्लेखं तु तज्ज्ञेयं पुरीषं तु स्वभावतः ।।\nरसदुष्टे विकारोऽपि रसस्येति प्रदर्शितः।।२७।।\nपायसं क्षीरपाकादि तस्मिन्नेव दिने तथा।।\nयथाशास्त्रं खगश्रेष्ठ भक्ष्याभक्ष्ये निरूपयेत्।।२८।।\nप्राणात्यये प्रोक्षितं च श्राद्धे च द्विजकाम्यया ।।\nपितॄन्देवांश्चार्पयित्वा भुंजन्मांसं न दोषभाक्।।२९।।\nप्रेताशुद्धिः सपिंडानां तस्मिन्नेव मृते सति।।\nदशाहं द्वादशाहं वा पक्षं मासं त्वशुद्धता ।। 1.186.३० ।।\nदशाहादित्रिके भागे वर्णशो न भवंति हि ।।\nदशाहेन तु भोज्याः स्युः सूतकाशौचयोस्तथा ।। ३१।।\nऊर्ध्वं दशाहादेकाहश्रवणे सति जायते ।।\nसंवत्सरे व्यतीते तु स्नानादेव विशुध्यति ।। ३२ ।।\nसमानोदकता प्रोक्ता जन्मनाम्नोरपर्यये ।।\nसपिंडाः सप्तपुरुषाः श्रुतावेतन्निदर्शनम् ।। ३३ ।।\nआ दंतजन्मनः सद्य आचूडान्नैष्ठिकी स्मृता ।।\nत्रिरात्रमाव्रतादेशात्सपिंडेषु मृतेषु च ।। ३४ ।।\nतेषामपि तदेकं स्याद्वयोवस्थाप्यपेक्ष्यते ।।\nसमानोदकात्त्रिरात्रेण शुध्येद्वै मृत्युजन्मनोः ।। ३५ ।।\nगर्भस्रावे त्रिरात्रेण उदक्या शुध्यते तथा ।।\nअनंतजन्म मरणे तच्छेषेण विशुध्यति ।। ३६ ।।\nद्विजानां त्वेवमेव स्यात्पित्रर्थं मातुरेव वा ।।\nअग्निहोत्रार्थं विज्ञेयं सद्यः शौचमिति स्थितिः ।।३७।।\nअसपिंडे तु निर्हारात्त्रिरात्रमपि मानवः ।।\nतस्यैवानुगतौ ज्ञेयं सद्यः शौचं खगाधिप ।। ३८ ।।\nशुध्येद्द्विजो दशाहेन जन्महानौ द्वियोनिषु ।।\nषङ्भिस्त्रिभिरहै केन क्षत्रविट्शूद्रयोनिषु ।। ३९ ।।\nउक्तशौचं यथान्यायं शारीरं तत्त्वदर्शिभिः ।।\nद्रव्यशुद्धिविधानं तु यथावदभिधीयते ।। 1.186.४० ।।\nतैजसी मार्तिकी वीर वारिशुद्धिः स्मृता तथा ।।\nनिर्लेपक्षालनेनैव स्पर्शे तु प्रोक्षणेन वै ।। ४१ ।।\nअशुद्धं नैव किंचिद्धि द्रव्यमस्तीति खेचर ।।\nवचनाच्छुद्ध्यशुद्धी तु द्रव्याणामिह खेचर ।। ४२ ।।\nस्नानं शौचं च कर्तव्यं द्रव्यशौचादनंतरम् ।।\nप्रातःस्नानं तु नित्यं स्याद्ग्रहणे काम्यमेव च ।। ४३ ।।\nनैमित्तिकं क्षुराशौचं तेन पापाद्विशुध्यति ।।\nउक्तं तु शौचं विज्ञेयं दोषक्षयकरं खग ।। ४४ ।।\nकर्मांगं चेति विज्ञेयं षट्प्रकारा समासतः ।।\nएवमाचमनं विद्याद्विशिष्टं तु द्विजन्मनाम् ।।४५।।\nतदा मृतानां तद्वत्स्यादन्येषां तु यथासुखम् ।।\nकन्यानिवृत्तिं पुत्रैस्तु यथान्यायं समाचरेत्।। ४६ ।।\nकलाशिल्पानिसर्वाणि गृह्रीयात्परितुष्टये ।। ४७ ।।\nशुश्रूषेत पतिं भार्या परितोषं यथा व्रजेत् ।।\nगुरूणां परितोषश्च धर्मः स्त्रीणां सनातनः।।४८।।\nवृद्धाऽपुत्रा यदि मृता तदभावे नृपस्य तु ।।\nमृतापत्याप्यगर्भा च वृद्धापत्या पतिव्रता ।। ४९ ।।\nकुर्यादनिर्वृतं भर्तुर्गते सन्निहितेपि वा ।।\nएतां धर्म समां निष्ठां भर्तृलोकमवाप्नुयात् ।।1.186.५०।।\nस्त्री धर्मचारिणी साध्वी मृता दाह्या तथाग्निभिः ।।\nविपरीताददाह्या तु पुनर्दारक्रिया तथा ।।५१।।\nस्त्रीणां नियोगो विहितो मरणाद्ब्रह्मचारकम् ।।\nप्राप्तव्यश्च यथाधर्मो दृष्टादृष्टफलप्रदः ।। ५२ ।।\nतस्माद्धर्मं सदा कुर्यात्कुर्वती स्वर्गमाप्नुयात् ।। ५३ ।।"
  }
]
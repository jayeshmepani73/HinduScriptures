[
  {
    "text": "रुद्र उवाच\nरथयात्रा कथं कार्या भास्करस्येह मानवैः ।\nफलं च किं भवेत्तेषां यात्रां कुर्वन्ति ये रवेः १। । १\nविधिना केन कर्तव्या कस्मिन्काले सुरोत्तम ।\nकथं च भ्रामयेद्देवं रथारूढं२ दिवाकरम् । । २\nदेवस्य ये रथं भक्त्या भ्रामयन्ति वहन्ति च ।\nतेषां च किं फलं प्रोक्तं ये च नृत्यकरा नराः । । ३\nभ्रमन्ति ये न च देवेन नृत्यगीतपरायणाः ।\nप्रजागरं च कुर्वन्ति भक्त्या श्रद्धासमन्विताः । । ४\nतेषां च किं फलं प्रोक्तं. रथं यच्छन्ति ३ ये रवेः ।\nबलिं भक्तं च ये भक्त्या दिशन्त्याहि(?)कभोजनम् । । ५\nएतन्मे ब्रूहि निखिलं सुरज्येष्ठ सविस्तरम् ।\nलोकानां श्रेयसे देव परं कौतूहलं हि मे । । ६\nब्रह्मोवाच\nसाधु पृष्टोऽस्मि भूतेश गणेशोऽसि त्रिलोचन ।\nशृणुष्वैकमना वच्मि यथाप्रश्नं सविस्तरम् । । ७\nदेवस्य रथयात्रेयं भास्करस्य महात्मनः ।\nइन्द्रोत्सवस्तथा रुद्र मया ह्येतौ प्रकीर्तितौ । । ८\nमर्त्यलोके शान्तिहेतोर्लोकानां लोकपूजित ।\nप्रवर्तितावुभौ यस्मिन्देशे देवमहोत्सवौ । । ९\nन तत्रोपद्रवाः सन्ति राजतस्करसम्भवाः ।\nतस्मात्कार्याविमौ भक्त्या दुर्भिक्षस्येह शान्तये । । 1.55.१०\nशुक्लपक्षे तु सप्तम्यां मासि भाद्रपदे हर ।\nघृतेनाभ्यङ्गयेद्देवं पञ्चपूताङ्गजेन वै । । ११\nअभ्यङ्गयेद्महेशं यः सर्षपैः श्रद्धयान्वितः ।\nदिने दिने जगन्नाथं प्रविष्टं वर्णके रविम् । । १२\nस गच्छेद्यानमारूढो गैरिकं किङ्किणीकृतम् ।\nवैश्वानरपुरं दिव्यं गन्धर्वाप्सरशोभितम् । । १३\nशाल्योदनं खण्डमिश्रं वज्रं वज्रसमन्वितम् ।\nवर्णभक्तं प्रयच्छेद्यो भास्कराय दिने दिने । । १४\nआरूढः स विमानं तु ज्वालामालाकुलं शुभम् ।\nगच्छेन्मम पुरं देव स्तूयमानो महर्षिभिः । । १५\nतस्मात्सर्वप्रयत्नेन भास्कराय नरः शिव ।\nवर्णभक्तं प्रदातव्यं प्रविष्टस्येह वर्णकम् । । १६\nघृतपूर्णं खण्डवेष्टं कासारं मोदकं पयः ।\nदध्योदनं पायसं च संयावं गुडपूपकान् । । १७\nये प्रयच्छन्ति देवस्य भास्करस्येह वर्णकम् ।\nते गच्छन्ति न सन्देहो नरा वै मन्दिरं मम । । १८\nअहन्यहनि यो भक्त्या भास्कराय प्रयच्छति ।\nअभ्यङ्गाय घृतं देयं स याति परमां गतिम् । । १९\nतथा यो वर्णभक्तं च अहन्यहनि भक्तितः ।\nस प्राप्येह शुभान्कामान्गच्छेत्स भवसालयम् । । 1.55.२०\nचूर्णमुद्वर्तनायेह यः प्रयच्छेच्छुभं रवेः ।\nस याति परमं स्थानं यत्र देवो दिवाकरः । । २१\nततस्तं स्नापयेद्देवं पौषे मासि विधानतः ।\nसप्तम्यां शुक्लपक्षस्य शृणुष्वैकमनास्तथा । । २२\nतीर्थोदकमुपानीय अन्यद्वाथ जलं शुभम् ।\nवेदोक्तेन विधानेन प्रतिमां स्थापयेद्बुधः । । २३\nयजेद्धि तीर्थनामानि मनसा संस्मरन्बुधः ।\nप्रयागं पुष्करं देवं कुरुक्षेत्रं च नैमिषम् । । २४\nपृथूदकं चन्द्रभागां शौरं गोकर्णमेव च ।\nब्रह्मावर्तं कुशावर्तं बिल्वकं नीलपर्वतम् । । २५\nगङ्गाद्वारं तथा पुण्यं गङ्गासागरमेव च।\nकालप्रियं मित्रवनं शुण्डीरस्वामिनं तथा । । २६\nचक्रतीर्थं तथा पुण्यं रामतीर्थं तथा शिवम् ।\nवितस्ता हर्षपंथा वै तथा वै देविका स्मृता । । २७\nगङ्गा सरस्वती सिन्धुश्चन्द्रभागा सनर्मदा ।\nविपाशा यमुना तापी शिवा वेत्रवती तथा । । २८\nगोदावरी पयोष्णी च कृष्णा वेण्या तथा नदी ।\nशतरुद्रा पुष्करिणी कौशिकी सरयूस्तथा । । २९\nतथान्ये सागराश्चैव सान्निध्यं कल्पयन्तु वै ।\nतथाश्रमाः पुण्यतमा दिव्यान्यायतनानि च । । 1.55.३०\nएवं स्नानविधिं कृत्वा अर्चयित्वा प्रणम्य च ।\nधूपमर्घ्यं प्रदत्त्वा तु प्रतिमामधिवासयेत् । । ३१\nत्रिरात्रं सप्तरात्रं वा मासं मासार्धमेव च ।\nस्थितं स्नानगृहे देवं पूजयेद्भक्तितो नरः । । ३२\nचत्वरे लेपयेद्वेदिं चतुरस्रां शुभे कृताम् ।\nचतुर्दिशं श्वेतकुम्भैर्वितानवरशोभिताम् । । ३३\nकृष्णपक्षे तु माघस्य सप्तम्यां त्रिपुरांतक ।\nकृत्वाग्निकार्यं विधिवत्कृत्वा ब्राह्मणभोजनम् । । ३४\nशङ्खभेरीनिनादैस्तु ब्रह्मघोषैश्च पुष्कलैः ।\nपुण्याहघोषविविधैर्ब्राह्मणान्स्वस्ति वाच्य च । । ३५\nततोऽस्य परया भक्त्या सूर्यस्य परमात्मनः ।\nरथेन दर्शनीयेन किङ्किणीजालमालिना । ।\nसूर्यश्च भ्रामयेद्देवं महोत्सवपुरःसरम् । । ३६\nशुक्लपक्षे तु माघस्य रथमारोपयेद्रविम् ।\nकृत्वाग्निहोमं विधिवत्तथा ब्राह्मणभोजनम् । । ३७\nप्रीणयित्वा जनं सर्वं दक्षिणाभोजनादिना ।\nप्रपूज्य ब्राह्मणान्दिव्यान्भौमांश्चापि सुवाचकान् । । ३८\nइतिहासपुराणाभ्यां वाचको ब्राह्मणोत्तमः ।\nततो देवश्च इष्टश्च सम्पूज्यो यत्नतस्तदा । । ३९\nमाघस्य शुक्लपक्षस्य पञ्चम्यामेकभक्तकम् ।\nअयाचितं चतुर्थ्यां तु षष्ठ्यां नक्तं प्रकीर्तितम् । । 1.55.४०\nसप्तम्यामुपवासं तु आश्रमाद्रोपयेद्रथम् ।\nअग्निकार्यं तु वै कृत्वा रथस्य पुरतः शिव । । ४१\nषष्ठ्यां च रात्रौ भूतेश रथस्येहाधिवासनम् ।\nब्राह्मणान्भोजयित्वा तु दिव्यान्भौमांश्च वाचकान् । । ४२\nरथमारोपयेद्देवं सप्तम्यां भूतभावनम् ।\nसितायां माघमासे तु तस्य देवालयाग्रतः । । ४३\nतत्रस्थस्यैव देवस्य कुर्याद्रात्रौ प्रजागरम् ।\nनानाविधैः प्रेक्षणकैर्दीपवृक्षोपशोभितैः । ।४४\nशंखतूर्यनिनादैश्च ब्रह्मघोषैश्च पुष्कलैः ।\nकुर्यात्प्रजागरं भक्त्या देवस्य पुरतो निशि । ।४५\nततोऽष्टम्यां च यत्नेन देवं रथगतं नयेत् ।\nनगरस्योत्तरं द्वारं शङ्खभेरी निनादितम् । । ४६\nततः पूर्वं दक्षिणं च द्वारं चापि तथा परम् ।\nएवं हि क्रियमाणायां यात्रायां वत्सरावधौ । । ४७\nमानवाः सुखमेधन्ते राजा जयति चाहितान् ।\nनीरुजश्च जनाः सर्वे गवां शान्तिर्भवेत्तथा । ।४८\nकर्तारभ्रापि यात्रायाः स्यर्गभागो भवन्ति हि ।\nवोढारश्च तथा वत्स सूर्यलोकं यजन्ति वै । । ४९\nरुद्र उवाच\nकथं सञ्चाल्यते ब्रह्मन्स्थापिता प्रतिभा सकृत् ।\nएतन्मे वद देवेश सुमहान्संशयो हि मे । । 1.55.५०\nब्रह्मोवाच\nपूर्वमेव सहस्रांशोर्यानहेतोर्महात्मनः ।\nसंवत्सरस्यावयवैः १कल्पितोऽस्य रथो मया । । ५१\nसर्वेषां तु रथानां वै स रथः प्रथमः स्मृतः ।\nतं दृष्ट्वा तु ततस्त्वन्ये स्यन्दना विश्वकर्मणा । । ५२\nकल्पिताः सर्वदेवानां सोमादीनामनेकशः ।\nविश्वकर्मकृतं प्राप्य रथं देवेन पुत्रक । । ५३\nपूजार्थमात्मनो दत्तं मनवे सत्कुलोद्वह ।\nमनुनेक्ष्वाकवे दत्तं मर्त्यैः सम्पूज्यतां रविः । । ५४\nअतस्तु रथयानेन १चालनं विहितं रवेः ।\nतस्मान्न चालने दोषः सवितुश्चल एव सः । । ५५\nयस्माद्रथेन पर्येति भास्करः पृथिवीमिमाम् ।\nगच्छन्न दृश्यते चैतन्मण्डलं सवितुस्तथा । । ५६\nअदृष्टं चलते यस्मात्तस्माद्वै पार्वतीप्रिय ।\nतदेवं रथयात्रासु दृष्टं भानोर्मनीषिभिः । । ५७\nअन्येषां चालनं नेष्टं देवानां पार्वतीप्रिय ।\nब्रह्मविष्णुशिवादीनां स्थापितानां विधानतः । । ५८\nतस्माद्रथेन देवस्य यात्रा कार्या विधानतः ।\nप्रजानामिह शान्त्यर्थं प्रतिसंवत्सरं सदा । । ५९\nकाञ्चनो वाथ रौप्यो वा दृढदारुमयोऽपि वा ।\nदृढाक्षयुगचक्रश्च रथः कार्यः सुयन्त्रितः । । 1.55.६०\nतस्मिन् रथवरे श्रेष्ठे कल्पिते सुमनोरमे ।\nआरोप्य प्रतिमां यत्नाद्योजयेद्वाजिनः शुभान् । । ६१\nहरिल्लक्षणसम्पन्नान्सुमुखान्वशवर्तिनः ।\nकुङ्कुमेन समालब्धांश्चामरस्रग्विभूषितान् । । ६२\nसदश्वान्योजयित्वा तु रथस्यार्घ्यं प्रदाय च ।\nविबुधाम्पूजयित्या तु धूपमाल्यानुलेपनैः । । ६३\nआहारैर्विविधैश्चापि भोजयित्वा द्विजोत्तमान् ।\nदीनान्धकृपणादींश्च सर्वान्संतर्प्य शक्तितः२ । । ६४\nन कञ्चिद्विमुखं कुर्यादुत्तमाधममध्यमम् ।\nसूर्यक्रतौ तु वितते एवमाहुर्मनीषिणः । । ६५\nयश्चिन्तयति भग्नाशः क्षुधावातप्रपीडितः ।\nअदातुर्हि पितॄंस्तेन स्वर्गस्थानपि पातयेत् । । ६६\nयज्ञश्च दक्षिणाहीनः सवितुर्न प्रशस्यते १ ।\nतस्मान्नानाविधैः कामैर्भक्ष्यलेह्यसमन्वितैः । । ६७\nपूजयित्वा जनं सर्वमिममुच्चारयेन्मनुम् ।\nबलिं गृह्णन्तु मे देवा आदित्या वसवस्तथा । । ६८\nमरुतोथाश्विनौ रुद्राः सुपर्णाः पन्नगा ग्रहाः ।\nअसुरा यातुधानाश्च२ रथस्था यास्तु देवताः । । ६९\nदिग्पाला लोकपालाश्च ये च विघ्नविनायकाः ।\nजगतः स्वस्ति कुर्वंतु ये च दिव्या महर्षयः । । 1.55.७०\nमा विघ्नं मा च मे पापं मा च मे परिपन्थिनः ।\nसौम्या भवन्तु तृप्ताश्च देवा भूतगणास्तथा । । ७१\nवामदेव्यैः पवित्रैश्च मानस्तोकरथन्तरैः ।\nआकृष्णेन रजसा ऋचमेकामुदाहरेत् । । ७२\nततः पुण्याहशब्देन कृतवादित्रनिःस्वनैः ।\nरथक्रमणकं कुर्याद्वर्त्मना सुसमेन तु । ।\nपुरुषैश्चापि वोढव्यः सूर्यभक्तिसमन्वितैः । । ७३\nसुकृतैः च ३प्रग्रहैर्दान्तैर्बलीवर्द्दैरथापि वा ।\nयथा पर्यटनं च स्याद्विषमे पथि गच्छतः । । ७४\nउपवासस्थितैर्विप्रैर्दिव्यैर्भौमैश्च सुव्रतैः ।\nत्रिंशद्भिः षोडशैर्वापि प्रतिमां भास्करस्य तु । । ७५\nस्थानात्प्रचाल्यं वै रुद्र रथमारोपयेच्छनैः ।\nराज्ञी च निक्षुभा रुद्र भार्ये तस्य महात्मनः । । ७६\nशनैरारोपयेद्रुद्र उभयोः पार्श्वयो रथे ।\nनिक्षुभां दक्षिणे पार्श्वे राज्ञीं चाप्युत्तरे तथा । ७७\nद्वावेव ब्राह्मणौ तस्मिन्दिव्यो भौमश्च पार्श्वयोः ।\nब्रह्मकल्पस्तथा भौमः कूबरस्योपरि स्थितः । ७८\nगरुडं पृष्ठतश्चास्य वल्गमानं प्रकल्पयेत् ।\nआतपत्रं तथा श्वेतं स्वर्णदण्डमनौपमम् । । ७९\nसुवर्णबिन्दुभिश्चित्रं मणिमुक्ताफलोज्ज्वलम् ।\nततस्त्विन्द्रधनुःप्रख्यं स्वर्णदण्डमथाव्रणम् । । 1.55.८०\nध्वजं प्रकल्पयेत्तस्य पताकाभिरलङ्कृतम् ।\nभूतेशनानावर्णाभिस्सप्तभिः कामनाशनः । । ८१\nध्वजोपरिचरं१ व्योम अरुणाधिष्ठितं भवेत् ।\nरथतुण्डगतान्विप्रान्नयेद्रथवरं रवेः । । ८२\nसारथ्यं रुद्र कुर्याद्वै श्रेयोऽर्थमात्मनः सदा ।\nनारुहेत रथेऽश्रद्धो यदीच्छेच्छ्रेय आत्मनः । । ८३\nरथमारोहतस्तस्य क्षयं गच्छति सन्ततिः ।\nस रथो देवदेवस्य वोढव्यो ब्राह्मणैः सदा । । ८४\nक्षत्रियैश्चापि वैश्यैश्च न तु शूद्रैः कदाचन ।\nये त्वन्यदेवताभक्ता ये च मद्यप्रवर्तकाः । । ८५\nनैतैः शूद्रैश्च वोढव्य इतरैस्तु सदोह्यते ।\nउपवासव्रतोपेतैर्वोढव्यः पार्वतीप्रिय । । ८६\nस्वस्थानाच्चलितो रुद्र पूर्वद्वारं व्रजेत३ वै ।\nदिनमेकं वसेत्तत्र पूज्यमानो नृपेण वै । । ८७\nनानाविधैः प्रेक्षणकैः पुराणश्रवणेन च ।\nनानाविधैर्ब्रह्मघोषैर्ब्राह्मणानां च तर्पणैः । । ८८\nस्थित्वा तु तत्राष्टम्यन्तं नवम्यां चलते पुनः ।\nव्रजेत दक्षिणं द्वारं नगरस्य त्रिलोचन । । ८९\nतत्रापि दिनमेकं तु तिष्ठन्तेन्धकसूदन ।\nस्थितेऽत्र तैः पूज्यमानो यथा राज्ञा तथा नृपैः । । 1.55.९०\nतस्मादपि चलेद्भद्र द्वारं पश्चात्ततोत्तरम् ।\nतत्रापि पूज्यः शूद्रैस्तु विधिवत्प्रियदर्शन । । ९१\nतस्माच्च चलते रुद्र व्रजेन्मध्यं पुरस्य तु ।\nतत्रस्थं पूजयन्ति स्म ब्राह्मणाः श्रद्धयान्विताः । । ९२\nशंखवादित्रनिर्घोषैस्तथा प्रेक्षणकैर्वरैः ।\nब्रह्मघोषैश्च विविधैः समन्ताद्दीपकैः शुभैः । । ९३\nनानाविधैर्वित्तदानैर्ब्राह्मणानां च तर्पणैः ।\nदीनान्धकृपणानां च तर्पणैस्त्रिपुरान्तक । । ९४\nपुरमध्यात्तु चलितस्तिष्ठेत्प्राप्य स्वमंदिरम् ।\nइत्थं प्राप्य स्थितो देवः पुरतो मंदिरस्य तु । । ९५\nतत्र स्थितः पूजनीयो भवेत्पौरेण कृत्स्नशः ।\nपूज्यमानस्त्वहोरात्रं रथारूढस्तु तिष्ठति । । ९६\nअपरे दिने व्रजेत्स्थानं तच्चिरन्तनमादरात् ।\nत्रयोदश्यां व्यतीतायां चतुर्दश्यां त्रिलोचन । । ९७\nसदैवं भ्रामयेद्देवं ग्रहेशं दुरितापहम् ।\nपरिवारयुतं रुद्र सानुगं परमेश्वरम् । । ९८"
  }
]
[
  {
    "text": "ब्रह्मोवाच\nप्रथमं प्रतिबुध्येत प्रवर्तेत स्वकर्मसु ।\nपश्चाद्भृत्यजनस्यापि भुञ्जीत च शयीत च । । १\nभर्त्रा विरहिता स्त्री च श्वशुराभ्यां विशेषतः ।\nदेहलीं नातिवर्तेत प्रतीकारे १ महत्यपि । । २\nउत्थाय प्रथमं भर्तुरविज्ञाता न निष्क्रमेत् ।\nक्षपायां सावशेषायां रात्रौ वा वासरादिषु । । ३\nतद्वासभवनस्यैव शनैराहूय कार्मिकान् ।\nस्वव्यापारेषु तान्सर्वांस्तत्रतत्र नियोजयेत् । । ४\nविबुद्धस्य ततो भर्तुर्निर्वर्त्यावश्यकं विधिम् ।\nगृहकार्याणि सर्वाणि विदधीताप्रमादतः । । ५\nमुक्त्वावासकनेपथ्यं कर्मयोग्यं विधाय च ।\nतत्कालोचितकर्तव्यमनुतिष्ठेद्यथाक्रमम् । । ६\nमहानसं सुसम्मृष्टं चुल्ल्यादिविहितार्चनम् ।\nसर्वोपकरणोपेतमसम्बाधमनाविलम् । । ७\nन चातिगुह्यं प्रकटं प्रविभक्तक्रियाश्रयम् ।\nभर्तुराप्तजनाकीर्णं गूढं कक्षादिवर्जितम् । । ८\nतत्र पाकादिभाण्डानि बहिरन्तश्च कारयेत् ।\nनिणिक्तमलपङ्कानि शुक्तिवल्कादिचूर्णकैः । । ९\nनिशि कुर्वीत धूमार्चिः शोधितानि दिवातपः ।\nदधिपात्राणि कुर्वीत सदैवान्तरितानि च । । 1.13.१०\nसाधुकारितदुग्धेषु शोधितेषु दिवातपे ।\nईषद्गृह्योक्तपात्रेषु स्वच्छं येन भवेद्दधि । । ११\nस्नेहगोरसपाकादि कृत्वा सुप्रत्ययेक्षितम् ।\nकुर्यात्स्वयमधिष्ठाय भर्तुः पाकविधिक्रियाम् । । १२\nकिं प्रियं च किमाग्नेयं षड्रसाभ्यन्तरेषु च ।\nकिं पथ्यं किमपथ्यं च स्वास्थ्यं२ वास्य कथं भवेत् । ।\nइति यत्नाद्विजानीयादनुष्ठेयं च तत्तथा । । । १३\nनित्यानुरागं सत्कारमाहारं सुपरीक्षितम् ।\nमहानसादौ कुर्वीत जनमाप्तं क्रमागतम् । । १४\nशत्रु दायादसम्बन्धं क्रुद्धभीतावमानितम् ।\nअवाच्योपगृहीतं वा नैवमादीनि योजयेत् । । १५\nपुनः पुनः प्रतिष्ठाप्य गुप्तं स्वयमधिष्ठितम् ।\nभर्तुराहारपानादि विदध्यादप्रमादतः । । १६\nपाकं निर्वर्त्य मात्राणां कृत्वा स्वेदप्रमार्जनम् ।\nगन्धताम्बूलमाल्यादि किञ्चिदादाय मात्रया । । १७\nयथौचित्यादितत्काले भर्तुर्विनयसम्भ्रमैः ।\nतत्कालानुगतात्यर्थमाहारमुपपादयेत् । । १८\nस्वभावामयकालानां वैपरीत्येन सर्वदा ।\nसर्वमाहारपानादि प्रयोज्यं तद्विदो जगुः । । १९\nहीनतुल्याधिकत्वेन भर्ता पश्यति यं यथा ।\nतं तथैवाधिकं पश्येन्न्यायतः प्रतिपत्तिषु । । 1.13.२०\nसापत्नकान्यपत्यानि पश्येत्स्वेभ्यो विशेषतः ।\nभगिनीवत्सपत्नीश्च तद्वधून्निजबन्धुवत् । । २१\nग्रासाच्छादशिरोभ्यङ्गस्नानमण्डनकादिकम् ।\nसपत्नीनामकृत्वा तु आत्मनोऽपि न कारयेत् । । २२\nव्याधितानां चिकित्सार्थमौषधादिकमादरात् ।\nविदध्यादात्मनस्तासां सर्वाश्रितजनस्य च । । २३\nतच्छोके शुचमादद्यात्तत्तुष्टौ मुदमावहेत् ।\nभृत्यबन्धुसपत्नीनां तुल्यदुःखसुखा भवेत् । । २४\nलग्धावकाशा स्वप्याच्य निशि सुप्तोत्थिता क्रमात् ।\nअन्यत्र व्ययकर्तारं पतिं रहसि बोधयेत् । । २५\nयदवद्यं सपत्नीनां स्वयमस्मै न तद्वदेत् ।\nदौःशील्यादि तु सापायं गूढमस्मै निवेदयेत् । । २६\nदुर्भगामनपत्यां वा भर्त्रा चातितिरस्कृताम् । १\nअदुष्टां सम्यमाश्वास्य तेनैतामनुकूलयेत् । । २७\nतथा वाग्दण्डपारुष्यैर्जनं भर्त्रा विपीडितम् ।\nकुर्याद्विधेयमाश्वास्य न चेद्दोषाय तद्भवेत् । । २८\nमत्वात्मनोनपत्यत्वं कालं चापि गतं बहुम् ।\nसन्तानादिकमुद्दिश्य कार्यमात्मनिवेदनम् । । २९\nयच्चान्यदपि जानीयात्किञ्चिदस्य चिकीर्षितम् ।\nतत्किलाजानतीवास्य सिद्धमेव प्रदर्शयेत् । । 1.13.३०\nवैवाहिकं विधिं भर्तुः सर्वं कृत्वा ससम्भ्रमम् ।\nपरिणीता च तां पश्येन्नित्यं भगिनिकामिव । । ३१\nपूजां सम्बन्धिवर्गस्य मङ्गलं मङ्गलानि च ।\nकुर्यादभिनवोढायाः सुप्रहष्टेन चेतसा । । ३२\nमातृवच्छिक्षयेदेनां गृहकृत्येष्वमत्सरा ।\nप्रदेशिकविधिं वास्या विदध्याद्यत्नतः स्वयम् । । ३३\nएवं भर्तुरभिप्राय सर्वमित्यादिकारयेत् ।\nसुखार्थं वापि सन्त्यज्य स्त्रीणां भर्ताधिदेवता । । ३४\nभर्ताधिदेवता नार्या वर्णा ब्राह्मदेवताः ।\nब्राह्मणा ह्यग्निदेवास्तु प्रजा राजन्यदेवताः । । ३५\nतासां त्रिवर्गसंसिद्धौ प्रदिष्टं कारणद्वयम् ।\nभर्तुर्यदनुकूलत्वं यच्च शीलमविप्लुतम् । । ३६\nन तथा यौवनं लोके नापि रूपं न भूषणम् ।\nयथा प्रियानुकूलत्वं सिद्धं शश्वदनौषधम् । । ३७\nवयोरूपादिहारिण्यो दृश्यन्ते दुर्भगाः स्त्रियः ।\nवल्लभा मन्दरूपाश्च बह्व्यो गलितयौवनाः । । ३८\nतस्मात्प्रियत्वं लोकानां निदानं १योग्यतापरम् ।\nतां विनान्ये गुणा वन्ध्याः सर्वेऽनर्थकृतोऽपि वा । । ३९\nतस्मात्सर्वप्रयत्नेन विदध्यादात्मयोग्यताम् ।\nपरचित्तज्ञता चास्या मूलं सर्वक्रियास्विह । ।1.13.४ ०\nबहिरागच्छतो ज्ञात्वा कालं संमृज्य भूमिकाम् ।\nसज्जीकृतासना तिष्ठेत्तस्याज्ञां प्रतितत्परा । । ४१\nस्वयं प्रक्षालयेत्पादावुत्थाप्य परिचारिकाम् ।\nतालवृन्तादिकैः कुर्याच्छमस्वेदापनोदनम् । । ४२\nआहारस्नानपानादौ सस्पृहं यत्र लक्षयेत् ।\nतदिंगितज्ञा तत्त्वेन सिद्धमस्मै निवेदयेत् । । ४३\nसपन्तीपतिबन्धूनां भर्तृचित्तानुकूल्यतः ।\nप्रतिपत्तिं प्रयुञ्जीत स्वबन्धूनां न वै तथा । । ४४\nतेषु चात्मनि च ज्ञात्वा भर्तृचित्तं प्रसादयेत् ।\nप्रतिपत्तिं तथाप्येषां नाद्रियेत स्वबन्धुषु । । ४५\nअपि भर्तुरभिप्रेतं नारी तत्कुलवासिनी ।\nसत्कारैर्निजबन्धूनां तेन नोपैति वाच्यताम् । ।४६\nपूज्य एव हि सम्बन्धः सर्वावस्थासु योषिताम् ।\nकस्ततोऽप्युपकारांशं लिप्सेत कुलजः पुमान् । ।४७\nसम्पूज्य स्वसुतां तस्मै विधिवत्प्रतिपाद्यते ।\nततोऽस्या लिप्सते नाम किमकार्यमतः परम् । । ४८\nकन्यां प्रदाय यैर्वृत्तिरात्मनः परिकल्प्यते ।\nदासभण्डनटादीनां मार्गोऽयं न महात्मनाम् । ।४९\nतस्मात्स्त्रीबांधवा नित्यं प्रीतिमात्रैकसाधिनीम् ।\nप्रतिपत्तिं समादद्युः सम्बन्धिभ्यः प्रसंगिनीम् । 1.13.५०\nतस्या भर्तरि रक्षेत प्रीतिं लोके च वाच्यताम् ।\nआत्मनोऽसत्प्रवादं च चेष्टेरन्साधुवृत्तयः । । ५१\nएवं विज्ञाय सद्वृत्तं स्त्री वर्तेत तथा सदा ।\nयेन तत्परिवर्गस्य भवेद्भर्तुश्च सम्मता । । ५२\nप्रियापि साधुवृत्तापि विख्याताभिजनापि च ।\nजनापवादात्सम्प्राप सीतानर्थं सुदारुणम् । । ५३\nसर्वस्यामिषभूतत्वाद्गुणदोषानभिज्ञतः ।\nप्रायेणाविनयौचित्यात्स्त्रीणां वृत्तं हि दुष्करम् । । ५४\nअगृह्यत्वान्मनोवृत्तेः प्रायः कपटदर्शनात् ।\nनिरङ्कुशत्वाल्लोकस्य निर्वाच्या विरलाः स्त्रियः । । ५५\nदैवयोगादयोगत्वाद्व्यवहारानभिज्ञतः ।\nवाच्यतापत्तयो दृष्टाः स्त्रीणां शुद्धेऽपि चेतसि । । ५६\nतासां दैवप्रतीकारो नोपभोगादृते भवेत् ।\nचारित्रं लोकवृत्तं च एतयोर्विदुरौषधम् । । ५७\nहिंदोलकादिक्रीडायां प्रसक्तां तरुणीं निशि ।\nरममाणां विटैः सार्धं विधवां स्वैरचारिणीम् । । ५८\nवृद्धादिभार्यां १सज्जायां यानगेयादिसंगिनीम् ।\nकः श्रद्दध्यात्सतीत्येवं साध्वीमपि हि योषितम् । । ५९\nयौ चासामिङ्गिताकारौ सन्दिग्धार्थप्रसाधकौ ।\nतयोस्तत्त्वपरिज्ञानं विषयो योगिनां२ यदि । । 1.13.६०\nतस्माद्यथोक्तमाचारमनुतिष्ठेत्सुसंयता ।\nमिथ्यालग्नोप्यसद्वादः कम्पयत्येव तत्कुलम् । । ६१\nत्रिकुल्या वाच्यता रक्ष्या प्रतिष्ठाप्यथ सन्ततिः ।\nभर्तुस्त्रिवर्गसिद्धिश्च साध्यं तत्कुलयोषिताम् । । ६२\nपातयन्त्येव दौःशील्यादात्मानं सकुलत्रयम् ।\nउद्धरन्ति तदैवैताः स्त्रियश्चारित्रभूषणाः । । ६३\nभर्तृचित्तानुकूलत्वं यासां शीलमविच्युतम्३ ।\nतासां रत्नसुवर्णादि भार एव न मण्डनम् । । ६४\nलोकज्ञाने परा कोटिः पत्यौ भक्तिश्च शाश्वती ।\nशुद्धान्वयानां नारीणां विद्यादेतत्कुलव्रतम् । । ६५\nतस्माल्लोकश्च भर्ता च सम्यगाराधितो यया ।\nधर्ममर्थं च कामं च सैवाप्नोति निरत्यया । । ६६"
  }
]
[
  {
    "text": "सुमन्तुरुवाच\nएवं या देवदेवस्य सप्तमी भास्करस्य तु ।\nयथा बहूनां भार्याणां भर्तुः काचित्प्रिया भवेत् । । १\nसर्वाश्च तिथयो ह्यस्य प्रियाः सूर्यस्य भारत ।\nतस्मादस्यां नरेणेह पूजनीयो दिवाकरः । । २\nशतानीक उवाच\nतिथीनामधिपः सूर्यः सर्वासां कथितो यदि ।\nसप्तम्यामेव यागोऽस्य किमर्थं क्रियते बुधैः । । ३\nसुमन्तुरुवाच\nइदमर्थं पुरा पृष्टः सुरज्येष्ठो दिवि स्थितः ।\nविष्णुना कुरुशार्दूल तेनोक्तं हरये यथा । ।\nतथा ते सर्वमाख्यास्ये शृणुष्वैकमना विभो । । ४\nसुखासीनं सुरज्येष्ठं पुरा देवं पितामहम् ।\nप्रणम्य शिरसा देव कृष्णो वचनमब्रवीत् । । ५\nयद्येष भानुमान्देवस्तिथीनामधिपः स्मृतः ।\nकिमर्थं पूज्यते ब्रह्मन्सप्तम्यां ब्रूहि मे विभो । । ६\nएवमुक्तः सुरज्येष्ठो विष्णुना प्रभविष्णुना ।\nप्रहस्य भगवान्देव इदं वचनमब्रवीत् । । ७\nब्रह्मोवाच\nदेवेभ्यस्तिथयो दत्ता भास्करेण महात्मना ।\nमुक्त्वैकां सप्तमीं सर्वां सम्यगाराधनेन वै । । ८\nयस्यैव यद्दिनं दत्तं स तस्यैवाधिपः स्मृतः ।\nस्वदिने पूजितस्तस्मात्स्वमन्त्रैर्वरदो भवेत्.. । । ९\nविष्णुरुवाच\nअर्केण कतरत्कस्मै दिनं दत्तं महात्मना ।\nस्वदिने पूजितेऽस्मिन्वै स्वमन्त्रैर्जायते ध्रुवम् । । 1.102.१०\nब्रह्मोवाच\nअग्नये प्रतिपद्दत्ता द्वितीया ब्रह्मणे तथा ।\nतृतीया यक्षराजाय गणेशाय चतुर्थ्यपि । । ११\nपञ्चमी नागराजाय कार्तिकेयाय षष्ठ्यपि ।\nसप्तमी स्थापितात्मार्थं दत्ता रुद्राय चाष्टमी । । १२\nदुर्गायै नवमी दत्ता यमाय दशमी स्वयम् ।\nविश्वेभ्यश्चाथ देवेभ्यो दत्ता चैकादशी सदा । । १३\nद्वादशी विष्णवे दत्ता मदनाय त्रयोदशी ।\nचतुर्दशी शङ्कराय दत्ता सोमाय पूर्णिमा । । १४\nपितॄणां भानुना दत्ता पुण्या पञ्चदशी सदा ।\nतिथ्यः पञ्चदशैतास्तु सोमस्य परिकीर्तिताः । । १५\nपीयते कृष्णपक्षे तु सुरैरेभिर्यथोदितैः ।\nशुक्लपक्षे प्रपूर्यन्ते षोडश्या कलया सह । । १६\nअक्षया सा सदैकैका तत्र साक्षात्स्थितो रविः ।\nक्षयवृद्धिकरो ह्येवं तेनासौ तत्पतिः स्मृतः । । १७\nददाति गतिमक्षीणा ध्यानमात्रस्थितो १ रविः ।\nअन्येपीष्टान्यथाकामान्प्रयच्छन्ति सुखेन वै । । १८\nतथा सर्वं प्रवक्ष्यामि कृष्ण संक्षेपतः शृणु ।\nअग्निमिष्ट्वा  च हुत्वा च प्रतिपद्यमृतं घृतम् । ।\nहविषा सर्वधान्यानि प्राप्नुयादमितं धनम् । । १९\nब्रह्माणं च द्वितीयायां सम्पूज्य ब्रह्मचारिणम् ।\nभोजयित्वा च विद्यानां सर्वासां पारगो भवेत् । । 1.102.२०\nतृतीयायां च वित्तेशं वित्ताढ्यो जायते ध्रुवम् ।\nक्रयादिव्यवहोरषु लाभो बहुगुणो भवेत् । । २१\nगणेशपूजनं कुर्याच्चतुर्थ्यां सर्वकर्मसु ।\nअविघ्नं विद्विषां विघ्नं कुर्याच्चास्य न संशयः । । २२\nनागानिष्ट्वा च पञ्चम्यां न विषैरभिभूयते ।\nस्त्रियं च लभते पुत्रान्परां च श्रियमाप्नुयात् । । २३\nसम्पूज्य कार्तिकेयं तु षष्ठ्यां श्रेष्ठः प्रजायते ।\nमेधावी रूपसम्पन्नो दीर्घायुः कीर्तिवर्धनः । । २४\nसप्तम्यां पूज्य रक्षेशं चित्रभानुं दिवाकरम् ।\nअष्टम्यां पूजितो देवो गोवृषाभरणो हरः । । २५\nज्ञानं ददाति विपुलं कान्तिं च विपुलां तथा ।\nमृत्युहा ज्ञानदश्चैव पाशहा च प्रपूजितः । । २६\nदुर्गां सम्पूज्य दुर्गाणि नवम्यां तरतीच्छया ।\nसङ्ग्रामे व्यवहारे च सदा विजयमश्नुते । । २७\nदशम्यां यममातिष्ठेत्सर्वव्याधिहरो ध्रुवम् ।\nनरकादथ मृत्योश्च समुद्धरति मानवम् । । २८\nएकादश्यां यथोद्दिष्टा विश्वेदेवाः प्रपूजिताः ।\nप्रजां पशुं धनं धान्यं प्रयच्छन्ति महीं तथा । । २९\nद्वादश्यां विष्णुमिष्ट्वेह सर्वदा विजयी भवेत् ।\nपूज्यश्च सर्वलोकानां यथा गोपतिगोकरः । । 1.102.३०\nकामदेवं त्रयोदश्यां सुरूपो जायते ध्रुवम् ।\nइष्टां रूपवतीं भार्यां लभेत्कामांश्च पुष्कलान् । । ३१\nदृष्ट्वेश्वरं चतुर्दश्यां सर्वैश्वर्यसमन्वितः ।\nबहुपुत्रो बहुधनस्तथा स्यान्नात्र संशयः । । ३२\nपौर्णमास्यां तु यः सोमं पूजयेद्भक्तिमान्नरः ।\nस्वाधिपत्यं भवेत्तस्य सम्पूर्णं न च हीयते । । ३३\nपितरः स्वदिने दिण्डे दृष्टाः कुर्वन्ति सर्वदा ।\nप्रजावृद्धिं धनं रक्षां चायुष्यं बलमेव च । । ३४\nउपवासं विनाप्येते भवन्त्युक्तफलप्रदाः ।\nपूजया जपहोमैश्च तोषिता भक्तितः सदा । । ३५\nमूलमन्त्रैश्च संज्ञाभिरंशमन्त्रैश्च कीर्तिताः ।\nपूर्ववत्पद्ममध्यस्थाः कर्त्तव्याश्च तिथीश्वराः । । ३६\nगन्धपुष्पोपहारैश्च यथा शक्त्या विधीयते ।\nपूजा बाह्येन विधिना कृतापि च फलप्रदा । । ३७\nआज्यधारासमिद्भिश्च दधिक्षीरान्नमाक्षिकैः ।\nयथोक्तफलदो होमो जपः शान्तेन चेतसा । । ३८\nमूलमन्त्राश्च संज्ञाभिरङ्गमन्त्राश्च कीर्तिताः ।\nकृत्वा यज्ञान्दश द्वौ च फलान्येतानि भक्तितः । । ३९\nयथोक्तानि तथोक्तानि लभेतेहाधिकान्यपि ।\nइह यस्माद्यथान्यस्मिन्यो वसेद्यः सुखी सदा । । 1.102.४०\nतेषां लोकेषु मन्त्रज्ञो यावत्तेषां तिथिः स्थिता ।\nदहेत्तस्मात्तथारिष्टं तद्रूपो जायते नरः । । ४१\nसुरूपो धर्मसम्पन्नो क्षपितारिर्महीपतिः ।\nस्त्री वा नपुंसको वापि जायते पुरुषोत्तमः । । ४२\nइत्येताः कथिताः कृष्ण तिथयो या मया तव ।\nनक्षत्रदेवताः सर्वा नक्षत्रेषु व्यवस्थिताः । । ४३\nइष्टान्कामान्प्रयच्छन्ति यास्ता वक्ष्ये महीधर ।\nचन्द्रमा यत्र नक्षत्रे महावृद्ध्या स्थितः सदा । ।४४\nउक्तस्तु देवतायज्ञस्तदा सा फलदा भवेत् ।\nदेवताश्च प्रवक्ष्यामि नक्षत्राणां यथाक्रमम् । । ४५\nनक्षत्राणि च सर्वाणि यज्ञाश्चैव पृथक्पृथक् ।\nअश्विन्यामश्विनाविष्ट्वा दीर्घायुर्जायते नरः । । ४६\nव्याधिभिर्मुच्यते क्षिप्रमत्यर्थं व्याधिपीडितः ।\nभरण्यां यम उद्दिष्टः कुसुमैरसितैः शुभैः । । ४७\nतथा गन्धादिभिः शुभ्रैरपमृत्योर्विमोचयेत् । । ४८\nअनलः कृत्तिकायां तु इह सम्पूजितः परः ।\nरक्तमाल्यादिभिर्दद्यात्फलं होमेन च ध्रुवम् । । ४९\nपूज्यः प्रजापतिः प्रीत इष्टो दद्यात्पशूंस्तथा ।\nरोहिण्यां देवशार्दूल पूजनादिह गोपते । ।\nमृगशीर्षे सदा सोमो ज्ञानमारोग्यमेव च । । 1.102.५०\nआर्द्रायां तु शिवं पूज्य पश्चाद्द्विज यमाप्नुयात् ।\nपद्मादिभिः स दिव्यैश्च पूजितः शं प्रयच्छति । । ५१\nतथा पुनर्वस्वदितिः सदा सम्पूज्यते दिवि ।\nगुरूणां तर्पिता चैव मातेव परिरक्षति । । ५२\nपुष्ये बृहस्पतिर्बुद्धिं ददाति विपुलां शुभाम् ।\nगीतैर्गन्धादिभिर्नागा आश्लेषायां प्रपूजिताः । । ५३\nतर्पिताश्च यथान्यायं भक्ष्याद्यैर्मधुरैः सितैः ।\nरक्षामिषादिभिस्तैस्तैः प्रीतिं कुर्वन्ति मानद । । ५४\nमघासु पितरः सर्वे हव्यैः कव्यैश्च पूजिताः ।\nप्रयच्छन्ति धनं धान्यं भृत्यान्पुत्रान्पशूंस्तथा । । ५५\nफाल्गुन्यामथ वै पूषा इष्टः पुष्पादिभिः शुभैः ।\nपूर्वायां विजयं दद्यादुत्तरायां भगं तथा । । ५६\nभर्तारमीप्सितं दद्यात्कन्यायै पुरुषाय ताम् ।\nइह जन्मनि युज्येत रूपद्रविणसम्पदा । । ५७\nपूजितः सविता हस्ते विश्वतेजोनिधिः सदा ।\nगन्धपुष्पादिभिः सर्वं ददाति विपुलं धनम् । । ५८\nराज्यं तु त्वष्टा चित्रायां निःसपत्नं प्रयच्छति ।\nइष्टः सन्तर्पितः प्रीतः स्वात्यां वायुर्बलं परम् । । ५९\nइंद्राग्नी च विशाखायां जातरक्तै प्रपूज्य च ।\nधनधान्यानि लब्ध्वेह तेजस्वी निवसेत्सदा । । 1.102.६०\nरक्तैर्मित्रमनूराधास्वेवं सम्पूज्य भक्तितः ।\nश्रियो भजन्ति सर्वेषां चिरं जीवन्ति सर्वदा । । ६१\nज्येष्ठायां पूर्ववच्छक्रमिष्ट्वा पुष्टिमवाप्नुयात् ।\nगुणैर्ज्येष्ठश्च१ सर्वेषां कर्मणा च धनेन च । । ६२\nमूले देवपितॄन्त्सर्वान्भक्त्या२ सम्पूज्य पूर्ववत् ।\nपूर्ववत्फलमाप्नोति स्वर्गस्थाने ध्रुवो भवेत् । । ६३\nपूर्वाषाढे ह्यपः पूज्य हुत्वा तत्रैव पूर्ववत् ।\nसन्तापान्मुच्यते क्षिप्रं शारीरान्मानसात्तथा । । ६४\nआषाढासु तथा विश्वानुत्तराषाढयोगतः ।\nविश्वेशं पूज्य पुष्पाद्यैः३  सर्वमाप्नोति मानवः । । ६५\nश्रवणे तु सितैर्विष्णुं पीतैर्नीलैश्च भक्तितः ।\nसम्पूज्य श्रियमाप्नोति परं विजयमेव च । । ६६\nधनिष्ठासु वसूनिष्ट्वा न भयं भजते क्वचित् ।\nमहतोऽपि भयात्त्वेतैर्गन्धपुष्पादिभिः शुभैः । । ६७\nइन्द्रं शतभिषायां च व्याधिभिर्मुच्यते ध्रुवम् ।\nआतुरः पुष्टिमाप्नोति स्वास्थ्यमैश्वर्यमेव च । । ६८\nअजं भाद्रपदायां तु शुद्धस्फटिकसन्निभम् ।\nसम्पूज्य भक्तिमाप्नोति परं विजयमेव च । । ६९\nउत्तरायामहिर्बुध्न्यं परां शान्तिमवाप्नुयात् ।\nरेवत्यां पूजितः पूषा ददाति सततं शुभम्१ । ।\nसितैः पुष्पैः स्थितिं चैव धृतिं विजयमेव च । । 1.102.७०\nतवैवैते समाख्याता यज्ञाः संक्षेपतो मया ।\nनक्षत्रदेवतानां च साधकानां हिताय वै । ।\nभक्त्या वित्तानुसारेण भवन्ति फलदाः सदा । । ७१\nगन्तुमिच्छेदनन्त्यं वा क्रियां प्रारब्धमेव च ।\nनक्षत्रदेवतायज्ञं कृत्वा तत्सर्वमाचरेत् । । ७२\nएवं कृते हि तत्सर्वं यात्राफलमवाप्नुयात् ।\nक्रियाफलं च सम्पूर्णमित्युक्तं भानुना स्वयम् । । ७३\nयज्ञात्स विजयं कुर्यात्क्रियां कुर्याद्यथेप्सिताम् ।\nकालचक्रेऽथ वा सूर्यं राशिचक्रे कलात्मना । । ७४\nविश्वतेजोनिधिं ध्यात्वा सर्वं कुर्याद्यथेप्सितम् ।\nविभूतिरेषा चोद्दिष्टा क्रियाभिः साध्यते ध्रुवम् । । ७५\nउद्दिष्टाभिः प्रयत्नेन मुक्तियोगेन साध्यते ।\nभानोराराधनाद्वापि प्राप्यते मुक्तिरेव हि । ।\nतस्मादाराधय रविं भक्त्या त्वं मधुसूदन । । ७६\nइज्यापूजानमस्कारशुश्रूषाभिरहर्निशम् ।\nव्रतोपवासैर्विविधैर्ब्राह्मणानां च तर्पणैः । । ७७\nयः कारयति देवार्चां हदयालम्बनं रवेः ।\nस नरो भानुसालोक्यमुपैति गतकल्मषः१। । ७८"
  }
]
[
  {
    "text": "ब्रह्मोवाच।।\nवक्ष्याम्यहं ते पुनरेव दिंडे सूर्यस्य सर्वप्रवरप्रधानम्।।\nव्योम्नः परं तिष्ठति यस्तु मग्नः स मुच्यते रुद्र इहापि दिंडी।।१।।\nस्थित्वा पुरा ब्रह्मशिरः किलासौ प्रगृह्य तत्तस्य शिरःकपालम्।।\nततो ह्यसावाश्रममुत्तमं शिवो बहूदकैः पुष्पफलैः समृद्धम् ।। २ ।।\nनग्नो यदा दारुवने मुनीनां दृष्ट्वा च तं भैक्ष्यचरं सुरेशम् ।।\nयोषित्सुताः संक्षुभितास्तु सर्वे जग्मुर्हरं तं मुनयः सुतुष्टाः ।। ।।\nस हन्यमानो मुनिमुख्यसंघैर्गृहीतलोष्टैर्ऋषिदंडकाष्ठैः ।।\nविहाय दिंडिः स तु तान्सुरर्षींस्ततो रवेर्लोकमथाजगाम ।। ४ ।।\nआगच्छमानं प्रमथास्तमूचुर्देवेश नित्यं भ्रमसे किमर्थम् ।।\nस प्राह तान्पापविमोचनार्थमटामि तीर्थानि सुरालयांश्च ।। ५ ।।\nते भूय ऊचुः प्रमथास्तमेवमत्रैव तिष्ठस्व रवेः पुरस्तात् ।।\nशुद्धिं तवैष प्रकरिष्यतीति शुद्धस्ततो यास्यसि रुद्रलोकम् ।। ६ ।।\nइत्येवमुक्तः प्रमथैस्तु रुद्रस्तत्रैव तस्थौ रवितोषणाय ।।\nनग्नो जटी मुष्टिकपालपाणी रूपेण चैवाप्रतिमस्त्रिलोके ।। ७ ।।\nउक्तः स तुष्टेन ततः सवित्रा प्रीतोस्मि देवागमनात्तवाहम् ।।\nमद्दर्शनादेव भवान्विशुद्धो दिंडीति नाम्ना भवितासि लोके ।। ८ ।।\nअष्टादशैते प्रमथास्तु भानोश्चतुर्दशान्ये तु रवे रथस्थाः ।।\nहे देवते द्वौ च ऋषिप्रधानौ गंधर्वसर्पावपि तावदेव ।। ९ ।।\nयक्षौ च सिद्धौ च निशाचरौ चादित्यात्मजावप्सरसां प्रधानौ ।।\nवसंति ते ह्यस्तमुषश्च सूर्ये तेषाम शीतिश्चतुरोत्तरा सा ।। 1.124.१० ।।\nइत्यादिदेवप्रवरास्तु सर्वे धात्वर्थशब्दैश्च भवंति सिद्धाः ।। ११ ।।\n।। ऋषय ऊचुः ।। ।।\nविस्तराद्ब्रूहि मे ब्रह्मन्प्रवरान्धातुशब्दजान् ।।\nयतश्च कौतुकं ब्रह्मन्नस्माकमिह जायते ।। १२ ।।\nब्रह्मोवाच ।। ।।\nभूयस्तव प्रवक्ष्यामि दंडनायकपिंगलौ ।।\nराज्ञस्रौषादयश्चान्ये दिग्देवा दिंडिना सह ।। १३ ।।\nमया सह समागम्य पुरा देवैर्विचारितम् ।।\nएष कारुणिकः सूर्यो युध्यते दानवैः सह ।। १४ ।।\nते तु लब्धवरा भूत्वा अमात्याद्या ह्यभीक्ष्णशः ।।\nआदित्यं मन्यमानास्ते तपंतं हंतुमुद्यताः ।। १५ ।।\nतस्मात्तेषां विघातार्थं प्रवराश्च भवामहे ।।\nअस्माभिः प्रतिरुद्धास्ते न द्रक्ष्यंति दिवाकरम् ।। १६ ।।\nसंमंत्र्यैवं ततः स्कंदो वामपार्श्वे रवेः स्थितः ।।\nदंडनायकसंज्ञस्तु सर्वलोकस्य स प्रभुः ।। ।। १७ ।।\nउक्तश्च स तदार्केण त्वं प्रजादंडनायकः ।।\nदंडनीतिकरो यस्मात्तस्मात्त्वं दंडनायकः ।। १८ ।।\nलिखते यः प्रजानां च सुकृतं यच्च दुष्कृतम् ।।\nअग्निर्दक्षिणपार्श्वे तु पिंगलत्वात्स पिंगलः ।। १९ ।।\nआश्विनौ चापि सूर्यस्य पार्श्वयोरुभयोः स्थितौ ।।\nअश्वरूपात्समुपन्नौ तेन तावश्विनौ सुरौ ।। 1.124.२० ।।\nद्वारपालौ स्मृतौ तस्य राज्ञः श्रेष्ठौ महाबलौ ।।\nकार्त्तिकेयः स्मृतो राज्ञः श्रेष्ठश्चापि हरः स्मृतः ।। २१ ।।\nराजृदीप्तौ स्मृतो धातुर्नकारस्तस्य प्रत्ययः ।।\nसुरसेनापतित्वेन स यस्माद्दीप्यते सदा ।।\nतस्मात्स कार्तिकेयस्तु नाम्ना राज्ञ इति स्मृतः ।। २२ ।।\nस्रु गतौ च स्मृतो धातुर्यस्य स प्रत्ययः स्मृतः ।।\nगच्छतीति रहस्तस्मात्पर्यायात्स्रौष उच्यते ।। २३ ।।\nप्रथमं यद्भवेद्द्वारं धर्मार्थाभ्यां समाश्रितम् ।।\nतत्रैतौ संस्थितौ देवौ लोकपूज्यौ द्विजोत्तमाः ।। २४ ।।\nद्वितीयायां तु कक्षायामप्रधृष्टौ व्यवस्थितौ ।।\nपक्षिप्रेताधिपौ नाम्ना स्मृतौ कल्माषपक्षिणौ ।। २५ ।।\nवर्णस्य शबलत्वाच्च यमः कल्माष उच्यते ।।\nपक्षावस्येति यः पक्षी गरुडः परिकीर्तितः ।। २६ ।।\nस्थितो दक्षिणत तस्य दंडहस्तसमन्वितः ।।\nउत्तरेण स्थितोऽर्कस्य कुबेरश्च विनायकः ।। २७ ।।\nकुबेरो धनदो ज्ञेयो हस्तिरूपो विनायकः ।।\nकुत्सया कुप्यता शप्तं कुशरीरमजायत ।।\nकुबेरः कुशरीरत्वात्स नाम्ना धनदः स्मृतः ।। २८ ।।\nनायकः सर्वसत्त्वानां तेन नायक उच्यते ।।\nविविधं नयते यस्मात्स तु तस्माद्विनायकः ।। २९ ।।\nरैवतश्चैव दिंडिश्च तौ रवेः पूर्वतः स्थितौ ।।\nततो दिंडिः स्मृतो रुद्रो रेवतस्तनयो रवेः ।। 1.124.३० ।।\nप्लुतं गच्छत्यसौ यस्मात्सर्वलोकनमस्कृतः ।।\nरेवृप्लवगतौ धातू रेवतस्तेन स स्मृतः ।।३१।।\nडीङ्गतावस्य वै धातोर्दिंडिशब्दो निपात्यते ।।\nडयतेऽसौ सदा दिंडी तेन दिंडी प्रकीर्तितः ।। ३२ ।।\nइत्येते प्रवराः प्रोक्ता धात्वर्था नैगमैः शुभैः ।।\nएषां संक्षेपतो भूयः संख्यां वो निगदामि वै ।। ३३ ।।\nअश्विनौ तौ ततो ज्ञेयौ दंडनायकपिंगलौ ।।\nतौ सूर्यद्वारपौ ज्ञेयौ राज्ञस्रौषौ ततः स्मृतौ ।। ३४ ।।\nरेवतश्चैव दिंडिश्च इत्येते प्रवरा मया ।।\nअष्टादश समा ख्याताः संक्षेपात्संख्यया मया ।। ३५ ।।\nइत्येभिर्नामभिस्त्वन्ये दानवानां जिघांसया ।।\nपरिवार्य स्थिताः सूर्यं नानाप्रहरणायुधाः ।। ३६ ।।\nसरूपाश्चान्यरूपाश्च विरूपाः कामरूपिणः ।।\nपरिवार्य स्थिताः सूर्यं गरुडश्च महाबलः ।। ३७ ।।\nधातुर्दिविति वै प्रोक्तो क्रीडायां स तु उच्यते ।।\nक्रीडंते दिवि वै यस्मात्तस्मात्ते दैवताः स्मृताः ।। ३८ ।।\nऋचो यजूंषि सामानि यान्युक्तानीह वै मया ।।\nनानारूपैः स्थितान्येव रवेस्तानि सम न्ततः ।। ३९ ।।\n।। सुमंतुरुवाच ।। ।।\nइत्येवमुक्तवान्ब्रह्मा ऋषीणां पृच्छतां पुरा ।।\nते श्रुत्वाराध्य देवेशं संसिद्धा दिवि संस्थिताः ।। 1.124.४० ।।\nइति श्रीभविष्ये महापुराणे ब्राह्मे पर्वणि सप्तमीकल्पे ब्रह्मर्षिसंवादे प्रवरवर्णनं नाम चतुर्विंशत्युत्तरशततमोऽध्यायः ।। १२४ ।। ।। छ ।। ।।"
  }
]
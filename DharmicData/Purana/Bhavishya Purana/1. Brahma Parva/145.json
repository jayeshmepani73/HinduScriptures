[
  {
    "text": "वासुदेव उवाच\nज्ञानोपलब्धिं विप्रेन्द्र भोजकानां महामुने ।\nब्रूहि तत्त्वं द्विजश्रेष्ठ कौतुकं परमं मम । । १\nव्यास उवाच\nइमां ज्ञानोपलब्धिं तु निबोध गदतो मम ।\nअस्थिस्थूलं स्नायुयुतं मांसशोणितलेपनम् । ।\nचर्मावनद्धं दुर्गंधिपूर्णं मूत्रपुरीषयोः । । २\nजराशोकसमाविष्टं रोगायतनमातुरम् ।\nरजस्वलमनित्यं च भूतावासमिमं त्यजेत् । । ३\nकपालं वृक्षमूलानि कुचैलमसहायता ।\nसमता सर्वभूतेषु एवं मुक्तस्य लक्षणम् । । ४\nतिले तैलं गवि क्षीरं काष्ठे पावकसन्ततिः ।\nउपायं चिन्तयेदस्य धिया धीरः समाहितः । । ५\nप्रमाथि च प्रयत्नेन मनः संयम्य चञ्चलम् ।\nबुद्धीन्द्रियाणि संयम्य शकुनानिव पञ्जरे । । ६\nइन्द्रियैर्नियतैर्देही धाराभिरिव तृप्यते ।\nसततममृतस्यैव जनार्दन महामते । । ७\nप्राणायामैर्दहेद्दोषान्धारणाभिश्च१ किल्बिषम् ।\nप्रत्याहारेण संसर्गान्ध्यानेनानीश्वरान्गुणान् । । ८\nध्यायमानस्य दह्यन्ते चान्ते दोषा यथाग्निना ।\nतथेन्द्रियकृता दोषा दह्यन्ते प्राणनिग्रहात् । । ९\nचित्तं चित्तेन संशोध्य भावं भावेन शोधयेत् ।\nमनस्तु मनसा शोध्यं बुद्धिं बुद्ध्या तु शोधयेत् । । 1.145.१०\nचित्तस्यातिप्रसादेन भाति कर्म शुभाशुभम् ।\nशुभाशुभविनिर्मुक्तो निर्द्वन्द्वो निष्परिग्रहः । ।\nनिर्ममो निरहङ्कारस्ततो याति परां गतिम् । । ११\nपर्वाह्णे लोहितं रूपं प्रथममृङ्ममयं स्मृतम् ।\nयजुर्मयं द्वितीयं तु श्वेतं माध्याह्निकं स्मृतम् । । १२\nकृष्णं तृतीयं सायाह्ने साम्नो रूपं तु तत्कृतम् ।\nप्रथमं राजसं देव द्वितीयं सात्त्विकं स्मृतम् । १३\nतृतीयं तामसं रूपं त्रैगुण्यं तस्य कल्पितम् ।\nत्रयाणां व्यतिरेकेण चतुर्थं सूर्यमण्डलम् । । १४\nज्योतिः प्रकाशकं सूक्ष्मं प्रोक्तं देवनिरञ्जनम् ।\nचतुर्थं तु वेदविदः सूर्यसिद्धान्तवेदिनः । । १५\nॐकारप्रणवैर्युक्ता ध्याननिर्भूतकल्मषाः ।\nस्थिताः पद्मासने वीरा नाभिसंन्यस्तपाणयः । । १६\nसुषुम्नानाडिकामार्गं कुम्भरेचकपूरकैः ।\nत्रिभिः संशोध्य तान्पञ्च मरुतो देहमध्यगान् ।। १७\nपदाङ्गुष्ठान्वितः स्विन्नमूर्ध्वमुत्क्षेपयेत्क्रमात् ।\nनाभिदेशे तु तं दृष्ट्वा देवमग्निमनामयम् ।। १८\nसोमं च हदये दृष्ट्वा मूर्ध्नि वाग्निशिखां ततः ।\nवातरश्मिभिरासाद्य तं भित्त्वा मण्डलं परम् ।। १९\nततः परं तु यो गच्छेद्योगस्थः सूर्यमण्डलम् ।\nयत्र गत्वा न शोचन्ति तत्सौरं परमं पदम् ।।1.145.२ ०\nदेवार्चनं महाबाहो कीर्तितः केशिसूदन ।\nप्रथमं हदयं स्थानं द्वितीयं चाग्निमाश्रितम् ।।२ १\nतृतीयं नाभिसंस्थं च चतुर्थं सूर्यमण्डलम् ।।२२\nस्थानं परं वै परमात्मसंस्थं भानोः सुरेशस्य वदन्ति तज्ज्ञाः ।\nज्ञेयः स मोक्षश्च नृणां स एव संसारविच्छित्तिकरं पदं ततः ।।२३\nइदममृतसमं परस्य वेद्यं किरणसहस्रमृतो हितं जनानाम् ।\nऋषिचरितमवेत्य तत्त्वसारं व्यपगतमोहधियः प्रयान्ति मोक्षम् ।।२४\nइदं मगानां चरितं मया ते प्रख्यापितं यानवरेण युक्तम् ।\nज्ञात्वात्विमं मोक्षविदो वदन्ति सिद्धाश्च तत्स्थानमवाप्नुवन्ति ।।२५\nयन्मयोक्तमिदं ज्ञानं देयं श्रद्धावतां नृणाम् ।\nनास्तिकानामबुद्धीनां न देयं भूतिमिच्छता ।।२६\nसुमन्तुरुवाच\nइत्युक्त्वा भगवान्व्यासो भोजकज्ञानमुत्तमम् ।\nनारायणं महाबाहो जगामायतनं हरेः ।।२७\nख्यातो यस्त्रिषु लोकेषु गंगया परितोषितः ।\nबदर्या मण्डितो वीर नरनारायणाश्रमः । । २८"
  }
]
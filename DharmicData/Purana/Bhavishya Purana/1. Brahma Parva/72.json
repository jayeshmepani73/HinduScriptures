[
  {
    "text": "सुमन्तुरुवाच\nइत्थं ब्रह्मवचो योगी श्रुत्वा राजन्दिवाकरम् ।\nव्योमरूपं समाराध्य गतः सूर्यसलोकताम् । । १\nतथा त्वमपि राजेन्द्र पूजयित्वा विभावसुम् ।\nगमिष्यसि परं स्थानं देवानामपि दुर्लभम् । । २\nशतानीक उवाच\nआद्यं स्थानं रवेः कुत्र जम्बूद्वीपे महामुने ।\nयत्र पूजां विधानोक्तां प्रतिगृह्णात्यसौ रविः । । ३\nसुमन्तुरुवाच\nस्थानानि त्रीणि देवस्य द्वीपेऽस्मिन्भास्करस्य१ तु ।\nपूर्वमिन्द्रवनं नाम तथा मुण्डीरमुच्यते । । ४\nकालप्रियं३ तृतीयं तु त्रिषु लोकेषु विश्रुतम् ।\nतथान्यदपि ते वच्मि यत्पुरा ब्रह्मणोदितम् । । ५\nचन्द्रभागातटे नाम्ना पुरं यत्साम्बसंज्ञितम्४ ।\nद्वीपेस्मिञ्छाश्वतं स्थानं यत्र सूर्यस्य नित्यता । । ६\nप्रीत्या साम्बस्य तत्रर्को जनस्यानुग्रहाय च ।\nतत्र द्वादशभागेन मित्रो मैत्रेण चक्षुषा । । ७\nअवलोकञ्जगत्सर्वं श्रेयोऽर्थं तिष्ठते सदा ।\nप्रयुक्तां विधिवत्पूजां गृह्णाति भगवान्स्वयम् । । ८\nशतानीक उवाच\nकोऽयं साम्बः सुतः कस्य कस्य प्रीतो दिवाकर ।\nयस्य चायं सहस्रांशुर्वरदः पुण्यकर्मणः७ । । ९\nसुमन्तुरुवाच\nय एते द्वादशादित्या विराजन्ते महाबलाः ।\nतेषां यो विष्णुसंज्ञस्तु सर्वलोकेषु विश्रुतः । । 1.72.१०\nइहासौ वासुदेवत्वमवाप भगवान्विभुः ।\nतस्मात्साम्बः सुतो जज्ञे जाम्बवत्यां महाबलः । । ११\nस तु पित्रा भृशं शप्तः कुष्ठरोगमवाप्तवान् ।\nतेनायं स्थापितः सूर्यः स्वानाम्ना च पुरं कृतम् । । १२\nशतानीक उवाच\nशस्तः कस्मिन्निमित्तेऽसौ पित्रा चैवात्मसम्भवः८ ।\nनाल्पं हि कारणं विप्र येनासौ शप्तवान्सुतम् । । १३\nसुमन्तुरुवाच\nशृणुष्वावहितो राजंस्तस्य यच्छापकारणम् ।\nदुर्वासा नाम भगवान्रुद्रस्यांशसमुद्भवः । । १४\nअटमानः स भगवांस्त्रील्लोकान्प्रचचार ह ।\nअथ प्राप्तो द्वारवतीं मधुसंज्ञोचितां पुरा । । १५\nतमागतमृषिं दृष्ट्वा साम्बो रूपेण गर्वितः ।\nपिङ्गाक्षं१ क्षुधितं रूक्षं विरूपं सुकृशं तथा । । १६\nअनुकारास्पदं चक्रे दर्शने गमने तथा ।\nदृष्ट्वा तस्य मुखं साम्बो वक्र चक्रे तथात्मनः । । १७\nमुखं कुरुकुलश्रेष्ठ गर्वितो यौवनेन तु ।\nअथ क्रुद्धो महातेजा दुर्वासा ऋषिसत्तमः । । १८\nसाम्बं चोवाच भगवान्विधुन्वन्मुखमात्मनः ।\nयस्माद्विरूपं मां दृष्ट्वा स्वात्मरूपेण गर्वितः । । १९\nगमने दर्शने मह्यमनुकारं समाचरः ।\nतस्मात्तु कुष्ठरोगित्वमचिरात्त्वं गमिष्यसि । । 1.72.२०"
  }
]
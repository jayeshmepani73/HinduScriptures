[
  {
    "text": "।। भीष्म उवाच ।। ।।\nमंत्रोद्धारं परं ब्रूहि मुद्राशक्तिसमन्वितम् ।।\nरूपवर्ण समं चैव पौराणिकमनुत्तमम् ।। १ ।।\n।। व्यास उवाच ।। ।।\nशृणु भीष्म महाबाहो यथा वक्ष्यामि तेनघ ।।\nपौराणिकानां मंत्राणामुद्धारं वैदिकादृते ।।२।।\nवर्णरेफसमायुक्तं विद्रुमेनैव भूषितम् ।।\nअंतस्थानां हि अंत्यं वै ब्रह्मदैवत्यमुच्यते ।।३।।\nबिंदुरेफसमायुक्तं दीर्घया मात्रया तथा ।।\nदीक्षाक्षरं समुद्दिष्टं द्वितीयं विष्णुदैवतम् ।।४।।\nतृतीयं तु तथा प्रोक्तं सविसर्गं जनाधिप ।।\nस तृतीयो बुधैः प्रोक्तो रुद्रदैवत एव हि ।।५।।\nभास्करोयं महान्साक्षान्मंत्रमूर्तिस्त्रिरक्षरः।।\nदुर्लभः परमो गुह्यस्त्रिदेवो देवपूजितः ।।६।।\nयस्त्विदं जपते भक्त्या स याति परमां गतिम् ।।\nततश्च मुद्रां वक्ष्यामि सान्निध्य कारणं परम् ।।७।।\nपद्माकारौ करौ कृत्वा मध्ये श्लिष्टे तु मध्यमे।।\nअंगुलिं क्षारयेत्तस्मिन्विमुद्रेति च सोच्यते ।।८।।\nअनया बद्धया राजन्भास्करस्य प्रियो भवेत् ।।\nमहाभयेषु सर्वेषु मातृवत्परिरक्षति ।। ९ ।।\nहृदयं तस्य विज्ञेयं यदक्षरवरं स्मृतम् ।।\nविद्रुमोपरि संछन्नं हृद्गतं तद्गतं सदा ।। १० ।।\nशिरस्यर्कमिति प्रोक्तं देवदेवस्य भारत ।।\nमहाव्याहृतयस्तिस्रस्तथारज्वालिनी शिखा ।। ११ ।।\nअष्टाक्षरा तु विद्येयमादित्यस्य महात्मनः ।।\nयः स्मरेत्साधकस्त्वेनं नासौ केनापि बाध्यते ।। १२ ।।\nअकारेण समायुक्तं बिंदुरेफसमन्वितम् ।।\nहकारमग्निदैवत्यं कवचं भास्करप्रियम्।। १३ ।।\nएकाक्षरमिदं प्रोक्तमभेद्यं यः स्मरेदिदम् ।।\nदुष्टानां चैव विघ्नानां नाशनं नात्र संशयः ।। १४ ।।\nसविसर्गो रेफ इति अस्त्रमेकाक्षरं स्मृतम् ।।\nनाशयेद्दुष्टकर्माणि साधकस्य न संशयः ।। १५ ।।\nसंमुखौ तौ करौ कृत्वा श्लिष्टौ तु ग्रथितांगुली ।।\nकनिष्ठेनामिके योज्ये तर्जन्यौ मध्यमे तथा ।। ।। १६ ।।\nहृच्छिरः सशिखा चर्मा मुद्रेयं व्योमसंज्ञिता ।।\nमुष्टिवक्रोच्छ्रितं कुर्यात्सव्यहस्तस्य तर्जनीम् ।।१७।।\nमालशब्दकृतादिस्तु मुद्रा ह्यस्त्रस्य कीर्तिता ।।\nत्रासनी नाम विख्याता सर्वविप्रभयंकरी ।। १८ ।।\nकर्णबिंदुसमायुक्तं यं चतुर्थं महामते ।।\nभास्करस्य त्विदं नेत्रमग्रिदैवतमुच्यते ।।। ।। १९ ।।\nस्मरः स्यात्साधकेंद्राणां दुरंतो नाशने ध्रुवम् ।।\nमध्यमा तर्जनी चैव सव्यहस्तस्य चोच्छ्रितम्।। २० ।।\nकनिष्ठानामिके कुंच्य अंगुष्ठेन ततः क्रमेत् ।।\nनेत्राभ्यां स्पर्शयेदेनां नेत्रमुद्रा प्रकीर्तिता ।। २१ ।।\nगोवृषा नाम विख्याता दर्शयेद्दिव्यगोचरम् ।।\nरां दीप्तारिं ततः सूक्ष्मारीं जया भीष्म उच्यते ।। २२ ।।\nउभाह्वारूं विभूतिश्च विमला रें प्रकीर्तिता ।।\nअघहा च महाबाहो विद्युता रौं प्रकीर्तिता ।। २३ ।।\nगोवृषा नाम रं सर्वं वीरभद्रकरी तथा ।।\nइत्येता बीजरूपास्तु कथिताश्चैव शक्तयः ।। २४ ।।\nउत्तानौ तु करौ कृत्वा सव्याकुंच्य ततोंगुलीः ।।\nकुर्यादुपरि चांगुष्ठौ चालयेत पुनःपुनः ।। २५ ।।\nसर्वासां चैव शक्तीनामेता मुद्राः प्रदर्शयेत् ।।\nनाम्ना च विद्युता चैव नवमी सर्वतोमुखी ।। २६ ।।\nनामान्येतानि शक्तीनां समासात्कथितानि तु ।।\nसबीजानि महाबाहो मया स्नेहेन भारत ।। २७ ।।\nग्रहाणां शृणु बीजानि रूपं च गदतो मम ।।\nसर्वत्र भं तथा खं च कंजकूतुहलोद्वह ।। २८ ।।\nॐकारा दीपिताः सर्वे नमस्कारांतयोजिताः ।।\nपूजाकाले प्रयोक्तव्या जपकाले तथैव च ।। २९ ।।\nहोमकाले तु स्वाहांतं मंत्रं षट्कारसंयुतम् ।।\nसर्वे बिंदुयुता भीष्म शिखा बिंदुविभूषिताः ।। ३० ।।\nसोमाद्याः केतुपर्यंता ग्रहा ह्येवं प्रकीर्तिताः ।।\nएता मुद्राः प्रवक्ष्यामि सर्वसिद्धिप्रदायिकाः ।। ३१ ।।\nसुमुखौ तु करौ कृत्वा श्लिष्टौ चैव प्रसारितौ ।।\nइयं मुद्रा नमस्कारे ग्रहसान्निध्यकारिका ।। ।। ३२ ।।\nमंत्रोद्धारस्तवाख्यातो रहस्यो दुर्लभो नृप ।।\nशृणुष्व रूपं देवानां ध्यानकाले ह्युपस्थिते ।। ३३ ।।\nजपावर्णं महातेजं श्वेतपद्मोपरि स्थितम्।।\nसर्वलक्षणसंपन्नं सर्वाभरणभूषितम् ।। ३४ ।।\nतथैकवक्त्रं द्विभुजं सोमपंकजकंधरम् ।।\nमंडलेन च रूपं तु मध्यस्थं रक्तवाससम् ।। ३५ ।।\nमार्तंडस्य इदं रूपं शुचिः स्नातो जितेंद्रियः।।\nत्रिकालं यः स्मरेद्भीम एकचित्तो व्यवस्थितः ।। ३६ ।।\nसोऽचिराद्भवते लोके वित्तेन धनदोपमः ।।\nमुच्यते सर्वभोगैस्तु तेजस्वी बलवान्भवेत् ।। ३७ ।।\nहृदयं चोत्तमांगं च शिखा वै वक्त्रमेव च ।।\nरक्तवर्णा इमे श्यामाः सर्वाभरणभूषिताः ।। ३८।।\nवरदाऽभयहस्ताश्च ध्यातव्या साधकेन तु ।।\nतडित्पुंजनिभं शस्त्रं रौद्रं चंद्रकरालिनम् ।। ३९ ।।\nविशेषः कथितो ह्येष कामरूपः स्वभावतः ।।\nदीप्ता दीप्तशिखाकारा ध्यातव्या मम शक्तयः ।। ४० ।।\nश्वेतवर्णं स्मरेत्सोमं रक्तवर्णं कुजं स्मरेत् ।।\nसौम्यमष्टापदाभं च गुरुं च पीतवर्णकम् ।। ।। ४१ ।।\nशंखक्षीरनिभं श्वेतं काणं चांजनसंनिभम् ।।\nरजावर्तनिभं राहुं धूम्रं च विकचं स्मरेत् ।। ४२ ।।\nवामहस्तौ कटिन्यस्तौ दक्षिणौ चाभयप्रदौ ।।\nरक्तभ्रूरक्तनेत्रास्य अर्धकायकृतांजलिः ।। ४३ ।।\nइति भानुं ग्रहैः सार्धं ये ध्यायंति नृपोत्तम ।।\nलभंते ते महासिद्धिमचिरान्नात्र संशयः ।। ।। ४४ ।।\nतवाख्यातमिदं वक्त्रं ग्रहाणां भीष्म कृत्स्नशः ।।\nयच्छ्रुत्वा सर्वपापेभ्यो मुच्यंते भुवि मानवाः ।। ४५ ।।\nअनेन विधिना भीष्म सदा देवं दिवाकरम्।।\nत्रिकालं पूजयेद्भक्त्या वीर श्रद्धासमन्वितः ।। ४६ ।।\nइत्थं पूजयमानस्तु सर्वदेवं दिवाकरम् ।।\nब्रह्महत्याविनिर्मुक्तो महादेवत्वमाप्नुयात्।। ४७ ।।"
  }
]
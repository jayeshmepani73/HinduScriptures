[
  {
    "text": "ब्रह्मोवाच\nशृण्विदानीं महाबाहो स्त्रीलक्षणमनुत्तमम् ।\nयन्मयोक्तं पुरा वीर नारदस्य महात्मनः । । १\nतत्त्वं विज्ञायते येन शुभाशुभमवस्थितम् ।\nनिन्दितं च प्रशस्तं च स्त्रीणां वक्ष्यामि लक्षणम् । । २\nमातरं पितरं चैव भ्रातरं मातुलं तथा ।\nद्वौ तु बिम्बौ परीक्षेत समुद्रस्य वचो यथा । । ३\nमुहूर्ते तिथिसम्पन्ने नक्षत्रे चाभिपूजिते ।\nद्विजैस्तु सह वागम्य कन्यां वीक्षेत शास्त्रवित् । । ४\nहस्तौ पादौ परीक्षेत अङ्गुलीर्नखमेव च ।\n१पाणिमेव च जङ्घे च कटिनासोरु एव च । । ५\nजघनोदरपृष्ठं च स्तनौ कर्णौ भुजौ तथा ।\nजिह्वां चोष्ठौ च दन्ताश्च कपोलं गलकं तथा । । ६\nचक्षुर्नासा ललाटं च शिरः केशांस्तथैव च ।\nरोमराजिं१ स्वरं वर्णमावर्तानि तु वा पुनः । । ७\nयस्यास्तु रेखाग्रीवायां या२ च रक्तान्तलोचना ।\nयस्य सा गृहमागच्छेत्तद्गृहं सुखमेधते । । ८\nललाटे दृश्यते यस्यास्त्रिशूलं देवनिर्मितम् ।\nबहूनां स्त्रीसहस्राणां स्वामिनीं तां विनिर्दिशेत् । । ९\nराजहंसगतिर्यस्या मृगाक्षी मृगवर्णिका ।\nसमशुक्लाग्रदन्ता च कन्यां तामुत्तमां विदुः । । 1.28.१०\nमण्डूककुक्षी या कन्या न्यग्रोधपरिमण्डला ।\nएकं जनयते पुत्रं सोऽपि राजा भविष्यति । । ११\nहंसस्वरा मृदुवचा या कन्या मधुपिङ्गला ।\nअष्टौ जनयते पुत्रान्धनधान्यविवर्धिनी । । १२\nआयतौ श्रवणौ यस्याः सुरूपा चापि नासिका ।\nभ्रुवौ चेन्द्रायुधाकारौ सात्यन्तं सुखभागिनी । । १३\nतन्वी श्यामा तथा कृष्णा स्निग्धाङ्गी मृदुभाषिणी ।\nशङ्खकुन्देन्दुदशना भवेदैश्वर्यभागिनी । । १४\nविस्तीर्णं जघनं यस्या वेदिमध्या तु या भवेत् ।\nआयते विपुले नेत्रे राजपत्नी तु सा भवेत् । । १५\nयस्याः पयोधरे वामे हस्तेकर्णे गलेऽपि वा ।\nमशकं तिलकं वापि सा पूर्वं जनयेत्सुतम् । । १६\nगूढगुल्फाङ्गुलिशिरा अल्पपार्ष्णिः सुमध्यमा ।\nरक्ताक्षी रक्तचरणा सात्यन्तं सुखभागिनी । । १७\nकूर्मपृष्ठायतनखौ स्निग्धभावविवर्जितौ ।\nवक्राङ्गुलितलौ पादौ कन्यां तां परिवर्जयेत् । । १८\nयेन केनचिदंशेन मांसं यस्या विवर्धते ।\nरासभीं तादृशीं विद्यान्न सा कल्याणमर्हति । । १९\nपादे प्रदेशिनी यस्या अङ्गुष्ठं समतिक्रमेत् ।\nदुःशीला दुर्भगा ज्ञेया कन्यां तां परिवर्जयेत् । । 1.28.२०\nपादे मध्यमिका यस्याः क्षितिं न स्पृशते यदि ।\nरमते सा न कौमारे स्वच्छन्दा१ कामचारिणी । । २१\nपादे अनामिका यस्याः क्षितिं न स्पृशते यदि ।\nद्वितीयं पुरुषं हत्वा तृतीये सा प्रतिष्ठिता । । २२\nपादे कनिष्ठा यस्यास्तु क्षितिं न स्पृशते यदि ।\nद्वितीयं पुरुषं हत्वा तृतीये सा प्रतिष्ठिता । । २३\nन देविका न धनिका न धान्यप्रतिनामिका ।\nगुल्मवृक्षसनाम्नी  च कन्यां तां परिवर्जयेत् । । २४\nइन्द्रचन्द्रादिपुरुषसनाम्नी च यदा भवेत् ।\nनैताः पतिषु रज्यन्ते याश्च नक्षत्रनामिकाः । । २५\nआवर्तः पृष्ठतो यस्या नाभिं समनुविन्दति ।\nतदपत्यं भवेद् ध्रस्वं ह्रस्वायुश्च विनिर्दिशेत् । । २६\nपृष्ठावर्ता पतिं हन्ति नाभ्यावर्ता पतिव्रता ।\nकट्यावर्ता तु स्वच्छन्दा न कदाचिद्विरज्यते । । २७\nयस्यास्तु हसमानाया गण्डे जायेत् कूपकम् ।\nरमते सा न कौमारे स्वच्छन्दा कार्यकारिणी । । २८\nयस्यास्तु गच्छमानायाष्टिट्टीकायति जङ्घिका ।\nपुत्रं व्यवस्येत्सा कर्तुं पतित्वे नात्र संशयः । । २९\nस्थूलपादा च या कन्या सर्वांगेषु च लोमशा ।\nस्थूलहस्ता च या स्याद्वै दासीं तां निर्दिशेद्बुधः । । 1.28.३०\nयस्याश्चोत्कटकौ२ पादौ मुखं च विकृतं भवेत् ।\nउत्तरोष्ठे च रोमाणि सा क्षिप्रं भक्षयेत्पतिम् । । ३१\nत्रीणि यस्याः प्रलम्बन्ते ललाटमुदरं स्फिचौ ।\nत्रीणि भक्षयते सा तु देवरं श्वसुरं पतिम् । । ३२\nसमुद्भूषितचारित्रा गुरुभक्ता पतिव्रता ।\nदेवब्राह्मणभक्ता च मानुषीं तां विनिर्दिशेत् ।।३ ३\nनित्यं स्नाता सुगन्धा च नित्यं च प्रियवादिनी ।\nअल्पाशिन्यल्परोषा च देवतां तां विनिर्दिशेत् ।। ३४\nप्रच्छन्नं कुरुते पापमपवादं च रक्षति ।\nहदयं स्याच्च दुर्ग्राह्यं मार्जारी तां विनिर्दिशेत् ।।३५\nहसते क्रीडते चैव क्रुद्धा चैव प्रसीदति ।\nनीचेषु रमते नित्यं रासभी तां विनिर्दिशेत् ।। ३६\nप्रतिकूलकरी नित्यं बन्धूनां भर्तुरेव च ।\nस्वच्छन्दे ललितां चैव आसुरीं तां विनिर्दिशेत् ।।३७\n१बह्वाशी बहुवाक्या च नित्यं चाप्रियवादिनी ।\nहिनस्ति स्वपतिं या तु राक्षसीं तां विनिर्दिशेत् ।। ३८\nशौचाचारपरिभ्रष्टा रूपभ्रष्टा भयङ्करा ।\nप्रस्वेदमलपङ्का च पिशाचीं तां विनिर्दिशेत् ।।३९\nनित्यं स्नातां सुगन्धां च मांसमद्यप्रियादिनीम् ।\nवृक्षोद्यानप्रसक्ता च गान्धर्वीं तां विनिर्दिशेत् ।।1.28.४०\nचपला चञ्चला चैव नित्यं पश्येद्दिशस्तथा ।\nचलस्वभावा लुब्धा च वानरीं तां विनिर्दिशेत् ।।४ १\nचन्द्राननां शुभाङ्गीं तु मत्तवारणगामिनीम् ।\nआरक्तनखहस्तां तु विद्याद्विद्याधरीं बुधः ।।४२\nवीणावादित्रशब्देन वंशगीतरवेण च ।\nपुष्पधूपप्रसक्तां च गान्धर्वीं तां विनिर्दिशेत् ।।४३\nसुमन्तुरुवाच\nइत्येवमुक्त्वा स महानुभावो जगाम वेधा निजमन्दिरं वै ।\nस्त्रीणां तथा पुंस्त्ववतां च वीर यल्लक्षणं पार्थिव लोकपूज्यम् । । ४४"
  }
]
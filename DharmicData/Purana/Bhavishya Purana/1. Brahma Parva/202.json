[
  {
    "text": "विष्णुरुवाच ।। ।।\nमण्डलस्थं सुरश्रेष्ठ विधिना येन भास्करम् ।।\nपूजयेन्मानवो भक्त्या स विधिः कथ्यतां मम ।। १ ।।\nपूजयेद्विधिना येन भास्करं पद्मसंभवम् ।।\nमूर्तिस्थं सर्वगं देवं पूजितं ससुरासुरैः ।।२।।\n।। ब्रह्मोवाच ।।\nसाधु कृष्ण महाबाहो साधु पृष्टोऽस्मि सुव्रत ।।\nशृणु चैकमनाः पूर्वं मूर्तिस्थं येन पूजयेत् ।। ३ ।।\nइषे त्वेति च मन्त्रेण उत्तमांगं सदार्चयेत् ।।\nअग्निमीळेति मन्त्रेण पूजयेद्दक्षिणे करे ।।४।।\nअग्न आयाहि मन्त्रेण पादौ देवस्य पूजयेत् ।।\nआजिघ्रेति च मंत्रेण पूजयेत्पुष्पमालया ।।५।।\nयोगयोगति मंत्रेण मुक्तपुष्पांजलिं क्षिपेत् ।।\nसमुद्रं गच्छ यत्प्रोक्तमनेन स्नापयेद्रविम् ।। ६ ।।\nइमं मे गंगेति यत्प्रोक्तमनेनापि च भूधर ।।\nसमुद्रज्येति मन्त्रेण कषायैः परिरूपयेत्।। ७ ।।\nस्नापयेत्पयसा कृष्ण आप्यायस्वेति मन्त्रतः ।।\nदधिक्राव्णेति वै दध्ना स्नापयेद्दधिवद्रविम् ।। ८ ।।\nतेजोऽसि शुक्रमिति च घृतेन स्नपनं परम्।।\nया औषधीति मंत्रेण स्नानमोषधिभिः स्मृतम् ।। ९ ।।\nउद्वर्तयेत्ततो द्विपदाभिः सुराधिप ।।\nमानस्तोकेति मन्त्रेण युगपत्स्नानमाचरेत्।।१०।।\nविष्णोरराटमन्त्रेण स्नापयेद्गन्धवारिणा।।\nसौवर्णेन तु मंत्रेण अर्घ्यं पाद्यं निवेदयेत्।।११।।\nइदं विष्णुर्विचक्रमे मंत्रेणार्घ्यं प्रदापयेत्।।\nवेदोऽसीति हि मंत्रेण उपवीतं प्रदापयेत्।।१२।।\nबृहस्पतेति मन्त्रेण दद्याद्वस्त्राणि भानवे।।\nयेन श्रियं प्रकुर्वाणां पुष्पमालां प्रयोजयेत्।।१३।।\nधूरसीति च मन्त्रेण धूपं दद्यात्सगुग्गुलम्।।\nसमिद्धोंऽजनमंत्रेण अंजनं तु प्रयच्छति।।१४।।\nयुञ्जानीति  च मंत्रेण भानुं रोचनयार्चयेत् ।।\nआरक्तकं च वै कुर्याद्दीर्घायुष्ट्वाय वै बुधः ।। १५ ।।\nसहस्रशीर्षा पुरुषो रविं सरसि पूजयेत् ।।\nसंभावयेति मंत्रेण पद्मनेत्रे परामृशेत् ।। १६ ।।\nविश्वतश्चक्षुरित्येवं भानोर्देहं समालभेत् ।।\nश्रीश्च ते लक्ष्मीश्चेति मंत्रेणानेन पूजयेत् ।। १७ ।।"
  }
]
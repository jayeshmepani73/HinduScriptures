[
  {
    "text": "ब्रह्मोवाच\nएवं कृष्ण सदा भानुर्नरैर्भक्त्या यथाविधि ।\nफलं ददात्यसुलभं सलिलेनापि पूजितः । । १\nन भानुर्जीवदानेन न पुष्पैर्न फलैस्तथा ।\nआराध्यते सुयुद्धेन हृदयेनैव केवलम् । । २\nरागादपेतं हृदयं वाग्दुष्टा नानृतादिभिः ।\nहिंसाविरहितं कर्म भास्कराराधनत्रयम् । । ३\nरागादिदूषिते चित्ते नास्पन्दी तिमिरापहः ।\nबध्नाति तं नरं हंसः कदाचित्कर्दमाम्भसि । । ४\nतमसो नाशनायालं चेन्दोर्लेखा ह्यनारतम् ।\nहिंसादिदूषितं कर्म केशवाराधने कुतः । । ५\nजनश्चित्ताप्रसादाद्वै न चाप तिमिरापहम् ।\nतस्मात्सत्यस्वभावेन सत्यवाक्येन चाच्युत । । ६\nअहिंसकेन चादित्यो निसगदेव तोषितः ।\nसर्वस्वमपि देवाय यो दद्यात्कुटिलाशयः । । ७\nस नैवाराधयेदेवं देवदेवं दिवाकरम् ।\nरागादपेतं हदयं कुरु त्वं भास्करार्पणम् । ।\nततः प्रापयसि दुष्प्राप्यमयत्नेनैव भास्करम् । । ८\nविष्णुरुवाच\nदेवेशः कथितः सम्यल्काम्योऽयं भास्करो मयि ।\nआराधनविधिं सर्वं भूयः पृच्छामि तं वद । । ९\nकुले जन्म तथारोग्यं धनवृद्धिश्च दुर्लभा ।\nत्रितयं प्राप्यते येन तन्मे वद जगत्पते । । 1.112.१०\nब्रह्मोवाच\nमासे तु माघे सितसप्तमेऽह्नि हस्तर्क्षयोगे जगतः प्रसूतिम् ।\nसम्पूज्य भानुं विधिनोपवासी सुगन्धधूपान्नवरोपहारैः । । ११\nगृही तु पुष्पैः प्रतिपाद्य पूजां दानादियुक्तं व्रतमब्दमेकम् ।\nदद्याच्च दानं मुनिपुङ्गःवेभ्यस्तत्कथ्यमानं विनिबोध धीर । । १२\nवज्रं तिलान्व्रीहियवान्हिरण्यं यवान्नमम्भः करकामुपानहम् ।\nछत्रोपपन्नं गुडफेणिताढ्यं दद्यात्क्रमाद्वस्तु अनुक्रमेण । । १३\nयद्येष१ वर्षे विधिनोदितेन यस्यां तिथौ लोकगुरुं प्रपूज्य ।\nअश्मन्तनान्यात्मविशुद्धिहेतोः सम्प्राशनानीह निबोध तानि । । १४\nगोमूत्रमम्भश्च रसे नु शाकं दूर्वा दधिव्रीहितिलान्यवांश्च ।\nसूर्यांशुतप्तं जलमम्बुजाक्ष क्षीरं च मासैः क्रमशः प्रयुज्यः । । १५\nकुले प्रधाने धनधान्यपूर्णे पद्मावृते ह्यस्तसमस्तदुःखे ।\nप्राप्नोति जन्माऽविकलेन्द्रियश्च भवत्यरोगो मतिमान्सुखी च । । १६\nतस्मात्त्वमप्येतदमोघवीर्य दिवाकराराधनमप्रमत्तः ।\nकुरु प्रभावं भगवन्तमीशमाराध्य कामानखिलानुपेहि । । १७"
  }
]
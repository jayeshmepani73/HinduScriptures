[
  {
    "text": "॥सुमंतुरुवाच॥ ॥\nषष्ठ्यां फलाशनो राजन्विशेषात्कार्तिके नृप ॥\nराज्यच्युतो विशेषेण स्वं राज्यं लभतेऽचिरात्॥१॥\nषष्ठी तिथिर्महाराज सर्वदा सर्वकामदा॥\nउपोष्या तु प्रयत्नेन सर्वकालं जयार्थिना । । २\nकार्त्तिकेयस्य दयिता एषा षष्ठी महातिथिः ।\nदेवसेनाधिपत्यं हि प्राप्तं तस्यां महात्मना । । ३\nअस्यां हि श्रेयसा युक्तो यस्मात्स्कन्दो भवाग्रणीः ।\nतस्मात्षष्ठ्यां नक्तभोजी प्राप्नुयादीप्सितं सदा । । ४\nदत्त्वार्घ्यं कार्तिकेयाय स्थित्वा वै दक्षिणामुखः ।\nदध्ना घृतोदकैः पुष्पैर्मन्त्रेणानेन सुव्रत । । ५\nसप्तर्षिदारज स्कन्द स्वाहापतिसमुद्भव ।\nरुद्रार्यमाग्निज विभो गङ्गागर्भ नमोऽस्तु ते । ।\nप्रीयतां देवसेनानीः सम्पादयतु हृद्गतम् । । ६\nदत्त्वा विप्राय चात्मान्नं यच्चान्यदपि विद्यते ।\nपश्चाद्भुङ्क्ते त्वसौ रात्रौ भूमिं कृत्वा तु भाजनम् । । ७\nएवं षष्ठ्यां व्रतं स्नेहात्प्रोक्तं स्कन्देन यत्नतः ।\nतन्निबोध महाराज प्रोच्यमानं मयाखिलम् । । ८\nषष्ठ्यां यस्तु फलाहारो नक्ताहारो भविष्यति ।\nशुक्लाकृष्णासु नियतो ब्रह्मचारी समाहितः । । ९\nतस्य सिद्धिं धृतिं तुष्टिं राज्यमायुर्निरामयम् ।\nपारत्रिकं चैहिकं च दद्यात्स्कन्दो न संशयः । । 1.39.१०\nयो हि नक्तोपवासः स्यात्स नक्तेन व्रती भवेत् ।\nइह वामुत्र सोऽत्यन्तं लभते ख्यातिमुत्तमाम् । ।\nस्वर्गे च नियतं वासं लभते नात्र संशयः । । ११\nइह चागत्य कालान्ते यथोक्तफलभाग्भवेत् ।\nदेवानामपि वन्द्योऽसौ राज्ञां राजा भविष्यति । । १२\nयश्चापि शृणुयात्कल्पं षष्ठ्याः कुरुकुलोद्वह ।\nतस्य सिद्धिस्तथा तुष्टिर्धृतिः स्यात्ख्यातिसम्भवा । । १३"
  }
]
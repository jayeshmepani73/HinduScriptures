[
  {
    "text": "सौरधर्मेषु सप्ताश्वसंवादः"
  },
  {
    "text": "&lt;poem&gt;।। सप्ताश्वतिलक उवाच ।। ।।\nआमपात्ररसा यद्वन्नश्यंते नश्यभाजने ।।\nजपोपेक्षे तथा दानं सह पात्रेण नश्यति ।।\nसद्बीजमूषरे यद्वत्समुप्तं निष्फलं भवेत् ।।१।।\nभस्मनीव हुतं हव्यं यथा होतुश्च निष्फलम् ।।\nजपेन रहिते विप्रे तथा दानं निरर्थकम् ।।२।।\nयथा षण्ढोऽफलः स्त्रीषु यथा गौर्गवि चाफला ।।\nब्राह्मणस्य तथा जन्म जपहीनस्य निष्फलम् ।।३।।\nलोहोडुपेन प्रतरन्निमज्जत्युदके यथा ।।\nदाता दाता ग्रहीता च पतत्यंधे तमस्यथ।।४।।\nकारुण्यात्सर्वभूतेषु श्रद्धया यत्प्रदीयते ।।\nदानं तद्वै खग ज्ञेयं सार्वकामिकमुत्तमम् ।। ५ ।।\nदीनांधकृपणानां च बालवृद्धातुरेषु च ।।\nयद्दीयते खगश्रेष्ठ तस्यानन्तफलं भवेत् ।। ६ ।।\nन हि स्वार्थं समुद्दिश्य प्रतिगृह्णंति साधवः ।।\nदातुरेवोपकाराय जगृहुः श्रवणादयः ।। ७ ।।\nदातुरेवोपकाराय वदत्यर्थी ददस्व मे ।।\nयस्माद्दाता प्रयात्यूर्ध्वमधस्तिष्ठेत्प्रतिग्रही ।। ८ ।।\nदेहीति सुवदन्नर्थी धनं बोधयतीव सः ।।\nयन्मया कृतमर्थित्वं प्रगेऽदानफलं हि तत् ।। ९ ।।\nबोधयंति न याचन्ते देहीति कृपणा जनाः ।।\nअवस्थेयमदानस्य यद्याचामो गृहेगृहे ।। 1.189.१० ।।\nआयात्यर्थी गृहं यस्तु कस्तं न प्रतिपूजयेत् ।।\nकोयमर्थी न पूज्यः स्याद्याचमानो दिनेदिने ।। ११ ।।\nयद्बलादप्यनिच्छंतं योजयंति नराश्रयान् ।।\nअहन्यहनि याचंते दातुस्ते दर्शयंति हि ।। ।। १२ ।।\nएकस्तिष्ठति चाधस्तादन्यश्चोपरि तिष्ठति ।।\nदातृयाचकयोर्भेदः कराभ्यामेव सूचितः ।। १३ ।।\nयः प्राप्तायार्थिने दानं त्यक्त्वा पात्र मुदीक्षते ।।\nसर्वकर्मसु युक्तत्वान्न दाता पारमार्थिकः ।।१४।।\nयद्यर्थिनो नरा न स्युर्दानधर्मः कथं भवेत्।।\nतदर्थिषु भवेद्दानं स्वागतं स्वागतं प्रियम्।। ।। १५ ।।\nपादोदकमनुव्रज्यात्स्वर्गसोपानसप्तकम् ।।\nचिंताचिंतानुरूपेण कदा कस्य विनष्यति ।। १६ ।।\nग्रासादर्धमपि ग्रासं युक्तं दातुं सदार्थिनाम् ।।\nदानं प्रियविनिर्मुक्तं नष्टमाहुर्मनीषिणः ।। १७ ।।\nतस्मात्सत्कृत्य दातव्यमनंतफलमिच्छता ।।\nप्रेत्याख्यानमपि श्रेयः प्रियानुनयपेश लम् ।।१८।।\nन तद्दानमसत्कारपारुष्यमलिनीकृतम् ।।\nवरं न दत्तमर्थिभ्यः संक्रुद्धेनांतरात्मना।।१९।।\nन तद्धनं न च प्रीतिर्न धर्मः प्रियवर्जितः ।।\nदानप्रदाननियमयज्ञध्यानं हुतं तपः ।।\nयत्नेनापि कृतं सर्वं क्रोधोऽस्य निष्फलं खग ।। 1.189.२० ।।\nयः श्रद्धयार्चितं दद्यात्प्रति गृह्णाति चार्चितम् ।।\nतावुभौ गच्छतः स्वर्गं नरक तद्विपर्ययात् ।। २१ ।।\nऔदार्यं स्वागतं मैत्री ह्यनुकंपा च मत्सरः ।।\nपंचभिस्तु गुरौ दानं दातुर्दाने महाफलम्।।२२।।\nवाराणसी कुरुक्षेत्रं प्रयागं पुष्कराणि च ।।\nगातटं समुद्रश्च नैमिषारण्यमेव च ।। २३ ।।\nमूलस्थानं महापुण्यं पुंडीरस्वामिकं तथा ।।\nकालप्रियं खगश्रेष्ठ क्षीरिकावास एव च ।। २४ ।।\nइत्येते कीर्तिता देशाः सुरसिद्धनिषेविताः ।।\nसर्वे सूर्याश्रमाः पुण्याः सर्वा नद्यः सपर्वताः ।।\nगोसिद्धमुनि वासाश्च देशाः पुण्याः प्रकीर्तिताः ।। २५ ।।\nसूर्यायतनसंस्थानां यद्यदल्पं तु दीयते ।।\nतदनंतफलं ज्ञेयं वचः क्षेत्रानुभावतः।। ३६ ।।\nग्रहणं चंद्रसूर्याभ्यामुत्तरायणमुत्तमम् ।।\nविषुवं सव्यतीपातं षडशीतिमुखं तथा ।। २७ ।।\nदिनच्छिद्राणि संक्रांतिः पुण्यं विषुपदं खग ।।\nइति कालः समा ख्यातः पुंसां पुण्यविवर्धनः ।। २८ ।।\nभक्तिभावः परा प्रीतिर्धर्मो धर्मैकभावनः ।।\nप्रतिपत्तिरिति ज्ञेयं श्रद्धापर्यायपंचकम् ।।२९।।\nश्रद्धया विधिवत्पात्रे प्रतिपादितमुत्तमम् ।।\nतस्माच्छ्रद्धां समास्थाय देयमक्षयमिच्छता ।। 1.189.३० ।।\nयद्दानं श्रद्धया पात्रे विधिवत्प्रतिपादितम् ।।\nतदनंतफलं ज्ञेय मपि वा भारमात्रकम् ।। ३१ ।।\nआर्तेषु दीनेषु गुणान्वितेषु यः श्रद्धया स्वल्पमपि प्रदद्यात् ।।\nस सर्वकामान्समुपैति लोकाञ्च्छ्रद्धैव दानं प्रवदंति तज्ज्ञाः ।। ३२ ।।\nश्रद्धा दानं परं ज्ञेयं श्रद्धा एव तपः परम् ।।\nश्रद्धां यज्ञमुशन्तीह श्रद्धा परमुपोषितम् ।। ३३ ।।\nअथाहिंसा क्षमा सत्यं ह्रीः श्रद्धेंद्रियसंयमः ।।\nदानमिष्टं तपो ध्यानं दशकं धर्मसाधनम् ।। ३४ ।।\nहंतव्यस्तैः समस्तैर्वा सूर्यधर्मैरनुष्ठितैः ।।\nसूर्यौकसां च संप्राप्तेर्गतिरेका प्रकीर्तिता ।। ३५ ।।\nयथा भूः सर्वभूतानां शांतिरतिशयः स्मृतः ।।\nकुर्यात्पुण्यं महत्तस्मान्मम लोकेप्सया सुधी ।। ३६ ।।\nपरस्त्रीद्रव्यसंकल्पं यः सापेक्षं करोति च ।।\nगुरुमार्तमशक्तं वा विदेशे प्रस्थितं तथा ।।\nअरिभिः परिभूतं च संत्यजेच्चैव पापकृत् ।। ३७ ।।\nतद्भार्यामित्रपुत्रेषु यश्चावज्ञां करोति च ।।\nइत्येतत्पातकं ज्ञेयं गुरुनिंदासमं भवेत् ।। ३८ ।।\nब्रह्मघ्नश्च सुरापश्च स्तेयी च गुरुतल्पगः ।।\nमहापातकिनस्त्वेते तत्संयोगी च पञ्चमः ।। ३९ ।।\nक्रोधाद्द्वेषाद्भयाल्लोभाद्ब्राह्मणस्य वदेत यः ।।\nप्राणांतिकं महादोषं ब्रह्महा स उदाहृतः ।। 1.189.४० ।।\nब्राह्मणं च समाहूय याचमानमकिंचनम् ।।\nयन्नास्तीति च यो ब्रूयात्स चाण्डालं उदाहृतः ।। ४१ ।।\nदेवद्विजगवां भूमिं पूर्वदत्तां हरेत यः ।।\nप्रनष्टामपि काले तु तमाहुर्ब्रह्मघातकम् ।। ४२ ।।\nअधीत्य यो रवेर्ज्ञानं परित्यजति मंदधीः ।।\nसुरापेन समं ज्ञेयं तस्य पापं च सुव्रत ।। ४३ ।।\nअग्निहोत्रपरित्यागः पंचयज्ञियकर्मणाम् ।।\nमातापितृपरित्यागः कूटसाक्ष्यं सुहृद्वधः ।। ४४ ।।\nअप्रियं सूर्यभक्तानामभक्ष्यस्य च भक्षणम् ।।\nएवं निरपराधानां प्राणिनां च प्रमारणम् ।। ४५ ।।\nसर्वाधिपत्यमेतेषां नास्ति देवपुरोत्तमे ।।\nआत्मलोकाधिपत्यं तु यच्छेत्सर्वजत्पतिः ।। ४६ ।।\nकेचिदत्रैव मुच्यन्ते ज्ञानयोगपरा नराः ।।\nआवर्तंते पुनश्चान्ये संसारे भोगतत्पराः ।। ४७ ।।\nतस्माद्विमोक्षमन्विच्छन्भोगासक्तिं विवर्जयेत् ।।\nविरक्तः शांतचित्तात्मा सौरलोकमवाप्नुयात् ।। ४८ ।।\nयच्चाप्यसक्तहृदया जपन्तीमं प्रसंगतः ।।\nतेषामपि वदत्येकः स्वानुभावानुरूपतः ।। ४९ ।।\nतन्नार्चयन्ति ये भानुं सकृदुच्छिष्टदेहिनः ।।\nतेषां पिशाचलोके तु भोगान्भानुः प्रयच्छति ।। 1.189.५० ।।\nद्विर्जपंति च ये भानुं क्रूराः संक्रुद्धलोचनाः ।।\nरक्षोलोके रविस्तेषां महाभाग्यं प्रयच्छति ।। ५१ ।।\nत्रिरर्चयन्ति ये भानुं मद्यमांसरता नराः ।।\nऋषिलोके रविस्तेषां भोगान्दिव्यान्प्रयच्छति ।। ५२ ।।\nये नृत्यगीतं कुर्वंति त्रिश्चतुर्धा यदृच्छया ।।\nसूर्यस्याग्रे तु ते यांति गंधर्वभवनं खग ।। ५३ ।।\nलोकाः ख्यातिं समुद्दिश्य पूजयंति च गोपतिम् ।।\nतेषां शक्रालये भानुः कामान्त्सर्वान्प्रयच्छति ।। ५४ ।।\nकामासक्तेन चित्तेन यः षडर्चयते रविम् ।।\nप्राजापत्ये रविस्तस्य लोके भोगान्प्रयच्छति ।। ५५ ।।\nनवकृत्वोर्चयेद्यस्तु चित्रभानुं खगाधिप ।।\nस याति विष्णुसालोक्यं विष्णुना सह मोदते ।। ५६।।\nतस्मादपि परं स्थानं यद्भूतानां मनोहरम् ।।\nअप्रमेयगुणैदिव्यैर्विमानैः सार्वकामिकैः ।। ५७ ।।\nअसंख्यैर्वस्तुभिर्व्याप्तं गैरिकै रक्तचित्रकैः ।।\nनानागृहसमाकीर्णैः सूर्यकोटिसमप्रभम् ।। ५८ ।।\nतत्स्थानं ते प्रगच्छंति अर्चयन्ति च ये द्विजान् ।।\nतत्र लोके खगश्रेष्ठ वसंति विहरंति च ।।\nतस्मादपि परं स्थानं ज्योतिष्कं सौरमुच्यते ।। ५९ ।।\nएवं सूर्यानुभावेन निकृष्टेनापि कर्मणा ।।\nनरैः स्थानान्यवाप्यन्ते श्रद्धाभावानुरूपतः ।। ।।1.189.६०।।"
  }
]
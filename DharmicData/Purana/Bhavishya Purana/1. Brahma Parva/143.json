[
  {
    "text": "सुमन्तुरुवाच\nश्रुत्वैवमेव साम्बेन व्यासात्सत्यवतीसुतात् ।\nअव्यङ्गस्य च उत्पत्तिं पुनरागान्महामतिः । । १\nअथागत्य महातेजाः साम्बो गत्वाश्रमं पुनः । । २\nनारदस्य महाबाहोर्नारदं वाक्यमब्रवीत् ।\nकथमुत्क्षिप्य वै धूपं भोजकैः सवितुर्मुने । । ३\nस्नानमाचमनं चैवमर्घ्यदानं महात्मने ।\nसाम्बस्य वचनं श्रुत्वा नारदो मुनिसत्तमः । । ४\nउवाच कुरुशार्दूल साम्बं जाम्बवतीसुतम् ।\nहन्त ते कथयिष्यामि रवेर्धूपविधिक्रमम् । । ५\nस्नानमाचमनं चैव स्वर्णदानं तथैव च ।\nआचान्तस्त्रिस्ततः स्नात्वा वाससी निर्मले शुभे । । ६\nअनार्द्रे संवसीतैव पवित्रे परिधाय च ।\nउदङ्मुखः प्राङ्मुखो वाप्याचामेच्च प्रयत्नतः । । ७\nजले जलस्थो नाचामेज्जलादुत्तीर्य यत्नतः ।\nअप्सु सूर्यस्तथाग्निश्च माता देवी सरस्वती । । ८\nतस्मादुत्तीर्य चाचामेन्नाचामेत्तु जलाशये ।\nउपविश्य शुचौ देशे प्रयतः प्रागुदङ्मुखः । । ९\nपादौ प्रक्षाल्य हस्तौ च अन्तर्जानुस्तथाचमेत् ।\nप्रसन्नास्त्रिः पिबेत्त्वापः प्रयतः सुसमाहितः । । 1.143.१०\nसम्मार्जनं तु द्विः कुर्यात्त्रिभिरभ्युक्षणं पुनः ।\nमूर्धानं खानि चात्मानमुपस्पृश्यानु पूर्वशः । । ११\nआचान्तोऽर्कं नमस्कृत्य शौचेषु शुचितामियात् ।\nक्रियां यः कुरुते मोहादनाचम्येह नास्तिकः । । १२\nभवन्तीह क्रियाः सर्वा वृथा तस्य न संशयः ।\nशुचिकामा हि वै देवा वेदैरेवमुदाहृताः । । १३\nइनोपासाकृतश्चैव सर्वे देवाः प्रयत्नतः ।\nशौचमेव प्रशंसन्ति शौचाङ्गैर्हि विधीयते । । १४\nआचान्तो मौनमास्थाय देवागारं ततो व्रजेत् ।\nश्वासरोधनिमित्तं तु प्राणमाच्छाद्य वाससा । । १५\nशिरः प्रावृत्य यत्नेन केशोदकनिवृत्तये ।\nततः पूजां रवेः कुर्यात्पुष्पैर्नानाविधैः शुभैः । । १६\nगायत्रीं सशिरस्कां च यजमानः प्रयत्नतः ।\nधूपं ततोऽग्नये दद्यात्प्रथमं गुग्गुलाहुतम् । । १७\nपुष्पाञ्जलिं ततो गृह्य तच्छिखायां प्रयत्नतः ।\nरवेर्मूर्धनि तं दद्याद्देवमन्त्रमुदाहरन् । । १८\nॐ व्रतेन यद्व्रतिनो वर्जयन्ति देवा मनुष्याः पितरश्च सर्वे ।\nतस्यादित्यं प्रसरं च मनामहे यस्तेजसा प्रथमं नाविभाति । । १९\nधूपवेलाः स्मृताः पञ्च धूपेष्वेव तु पञ्चसु ।\nहवनाद्याः क्रियाः पञ्च रक्षिष्येऽहं तथा पुनः । 1.143.२०\nदण्डनायकवेला तु प्रत्यूषे ऋक्षदर्शनात् ।\nनाज्ञावेला प्रदोषस्तु तत्त्वकार्यं विजानता । । २१\nत्रिकालं तु रवेः पूजा कर्तव्या सूर्यदर्शनात् ।\nअर्धोदितस्तु पूर्वाह्णे ततोऽर्द्धस्तु रविर्विभुः । । २२\nहेलयेति च पूर्वाह्णे मध्याह्ने ज्वलनाय च ।\nतथैव मण्डले देयं नीचाह्ने ज्वलनाय च । । २३\nचन्दनोदकमिश्राणि गन्धोदकयुतानि च ।\nपद्मानि करवीराणि तथा रक्तोत्पलानि च । । २४\nकुसुमोदकमिश्राणि कुरुंटकुसुमं तथा ।\nगन्धादीनि च दिव्यानि कृत्वा वै ताम्रभाजने ।।२५\nधूपं दत्त्वाग्नये वीर प्रयत्नाद्गुग्गुलाहुतिम् ।\nअर्घ्यपात्रं तदा गृह्य कुर्यादावाहनं रवेः ।।२६\nएहि सूर्य सहस्रांशो तेजोराशे जगत्पते ।\nअनुकम्प्य मां देव गृहाणार्घ्यं दिवाकर ।।२७\nअनेनावाहनं कृत्वा जानुभ्यामवनीं गतः ।\nरवेर्निवेदयेदर्घ्यमादित्यहृदये गतः ।।२८\nॐ नमो भगवते१ आदित्याय विश्वाय खेशाय ब्रह्मणेलोककर्तृणे।\nईशानाय पुराणाय सहस्राक्षाय ते नमः ।।२९\nसोमाय ऋग्यजुरथर्वाय।\nॐ भूर्भुवःस्वःॐमहः ॐजनः ॐतपः ॐ सत्यं ब्रह्मणे मुण्डे मध्ये पुरतः ।। आदित्याय नमः ।।1.143.३ ०\nनारद उवाच\nसावित्र्याश्च परे तन्त्रे त्रैलोक्यत्राणकारिणे ।\nपरितः परिगृह्याथ धूपभाजनमुत्क्षिपेत् ।।३ १\nनिवेदयेत्ततो धूपं वाचमेतामुदीरयेत् ।\nत्वमेक एव रुद्राणां वसूनां च पुरातनः ।।३२\nदेवानां गीर्भिरभितः संस्तुतः शाश्वतो दिवि ।\nपूर्वाह्णे च त्वया तेन मध्याह्ने चापरेण तु ।।३ ३\nॐ नमो भगवते ज्ञानात्मने त्वां च ।\nविष्णोस्तत्परमं पदं सदा पश्यंति सूरयः ।।३४\nदिवाकरस्तु सायाह्ने मन्त्रेणार्घ्यं निवेदयेत् । ॐ\nनमो वरुणाय शम्भवे ।।३५\nॐ आकृष्णेन रजसा वर्तमानो निवेशयन्नमृतं मर्त्यं च ।\nहिरण्ययेन सविता रथेनादेवो याति भुवनानि पश्यन्।।३६\nअनेन विधिना दत्त्वा धूपं सूर्याय भोजकः ।\nउत्क्षिपेच्चैव धूपेन विशेद्गर्भगृहं ततः । । ३७\nततः प्रविश्य धूपं तु प्रतिमार्थं निवेदयेत् ।\nमन्त्रेण मिहिरायेति निक्षुभायेति नित्यशः । । ३८\nततो राज्ञै नमश्चेति निक्षुभायै ततो नमः ।\nदण्डनायकसंज्ञाय पिङ्गलाय च वै नमः । । ३९\nतथा राज्ञाय स्रौषाय तथेशाय गरुत्मते ।\nततः प्रदक्षिणं कुर्वन्दिग्देवेभ्यो निवेदयेत् । । 1.143.४०\nदिण्डिने तु ततो दद्याद्धेमन्ताय यदूत्तम ।\nमहेश्वराय दद्यात्तु तथा व्योमाय यादव । ।४ १\n(विश्वेभ्यो देवेभ्यो नमः । रुद्रेभ्यो नमः) ।\nॐ ब्रह्मणे मुण्डपतये आदित्याय पुरुषेश्वराय सूर्याय नमोनमः । । ४२\nॐ अनेककान्तये नत्वा शेषाय वासुकितक्षककर्कोटकाय पद्मशङ्खकुलिकेभ्यो नागराजेभ्यो नमः । ।४ ३\nतलसुतलपातालातलवितलरसातलादिवासिभ्यो दैत्यादानवपिशाचेभ्यो नमः ।\nततः प्रदक्षिणं कुर्यान्मातृकाभ्यो नमोनमः ( ॐ ग्रहेभ्यो नमः । । ४४\nॐ दण्डनायकाय नमः । ॐ मार्तंडाय नमः । ॐ विनायकाय नमः । । ४५)\nएवमुद्दिश्य नामानि धूपं दत्त्वा वरानन ।\nउत्क्षिप्तो यत्र वै धूपो मुक्त्वा तत्रैव तं पुनः । । ४६\nसूर्यगुप्तैरभिष्टूय एवं विज्ञाय ते ततः ।\nअर्चितस्त्वं यथा शक्त्या मया भक्त्या विभावसो । ।\nऐहिकामुष्मिकीं नाथ कार्यसिद्धिं वदस्व मे । । ४७\nएवं त्रिषवणं स्नात्वा योऽर्चयेत्प्रणतो रविम् ।\nविधिना तु यथोक्तेन सोऽश्वमेधफलं लभेत् । । ४८\nयश्चैवं कुरुते नित्यं यथोक्तं धूपविस्तरम् ।\nस पुत्रवानरोगी च मृतः संलीयते रवौ । । ४९\nविधिना तु यथोक्तेन क्रियमाणानि यत्नतः ।\nसर्वकार्याणि सिद्ध्यन्ति सफलानि भवन्ति च । । 1.143.५०\nपुष्पं श्रेष्ठं यदा न स्यात्पत्राणि समुपाहरेत् ।\nपत्रं न स्यात्ततो धूपं धूपो न स्यात्ततो जलम् । । ५१\nसर्वं न स्याद्यदा चैव प्रणिपातेन पूजयेत् ।\nअशक्तः प्रणिपातस्य मनसा पूजयेद्रविम् । । ५२\nअसम्भवे तु द्रव्याणां विधिरेष प्रकीर्तितः ।\nद्रव्याणां सम्भवे चैव सर्वमेवोपहारयेत् । । ५३\nमन्त्रैः कर्मयुतो यस्तु मित्रे धूपं निवेदयेत् ।\nउच्चारणाच्च वै तेषां धूपप्रीतो भवेद्रविः । । ५४\nशिरो नासामुखं चैव भृशमावृत्य यत्नतः ।\nपूजयेद्भास्करं वीर शिथिलं१ तु न कारयेत् । । ५५\nनलिनेन तु राजेन्द्र नरो याति दिवाकरम् ।\nतस्माद्युक्तं सदा कार्यं पूज्यते च दिवाकरः । । ५६\nतेऽश्वमेधफलं प्राप्य सूर्यलोकं व्रजन्ति हि ।\nधूपेन पूज्यमानं तु नराः पश्यन्ति यादव । । ५७\nयान्ति ते परमं स्थानं यन्न पश्यन्ति सूरयः ।\nक्रियमाणं तथार्कं च भक्त्या पश्यन्ति ये नराः । ।\nसर्वान्कामानिह प्राप्य ते यान्ति परमं पदम् । । ५८"
  }
]
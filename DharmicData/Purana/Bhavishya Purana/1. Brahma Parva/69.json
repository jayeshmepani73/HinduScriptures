[
  {
    "text": "ब्रह्मोवाच\nसप्तम्यामुषितो विप्रः स्वप्नदर्शनमुच्यते ।\nस्वप्ने दृष्टे च सप्तम्यां पुरुषो नियतव्रतः । । १\nसमाप्य विधिवत्सर्वं जपहोमादिकं क्रमात् ।\nपूजयित्वा दिनेशं तु यथाविभवमात्मनः । । २\nततः शयीत शयने देवदेवं विचिन्तयन् ।\nसम्प्रसुप्तो यदा पश्येदुदयन्तं दिवाकरम् । । ३\nशक्रध्वजं तथा चन्द्रं तस्य सर्वाः समृद्धयः ।\nदृश्यं जनं तथा शक्तिं१ स्रग्विगोवेणुनिस्वनाः । । ४\nश्वेताब्जचामरादर्शकनकासिसुतोद्भवम् ।\nरुधिरस्य स्रुतिं सेकं पानं चैश्वर्यकारकम् । । ५\nश्वेतायाः पञ्चपूताया दर्शनं वृद्धिकारकम् ।\nप्रजापतेर्घृताक्तस्य दर्शनं पुत्रदं स्मृतम् । । ६\nशस्तवृक्षाभिरोहश्च क्षिप्रमैश्वर्यकारकः ।\nदोहनं महिषीसिंहीगोधेनूनां स्वके मुखे । । ७\nधनुषां च शराणां च नाभौ च द्रुतनिर्गतिः ।\nअभिहन्यात्स्वयं खादेत्सिंहान्गा भुजगांस्तथा । । ८\nस्वांगशीर्षं२ हुतवहे तस्य श्रीरग्रतः स्थिता ।\nराजते हैमने पात्रे यो भुंक्ते पायसं द्विजः । । ९\nपद्मपत्रे यथा विप्रस्तस्य जन्तोर्बलं भवेत् ।\nद्यूते वादेऽथ वा युद्धे विजयो हि सुखावहः । । 1.69.१०\nअग्नेस्तु ग्रसनं विप्र आग्रेयं वृद्धिकारकम् ।\nगात्रस्य ज्वलनं विप्र शिरोवेधश्च भूतये । । ११\nमाल्याम्बराणां४ युक्तानां शस्तानां शुक्लपक्षिणाम् ।\nसदा लाभं प्रशंसन्ति तथा विष्ठानुलेपनम् । । १२\nस्वाङ्गस्य कर्तने क्षेपे रथयाने प्रजागमः ।\nनानाशिरोबाहुता च हस्तानां कुरुते श्रियम् । । १३\nअगम्यागमनं चैव शोकमध्ययनं तथा ।\nदेवद्विजजनाचार्यगुरुवृद्धतपस्विनः । । १४\nयद्यद्वदन्ति तत्सर्वं सत्यमेव हि निर्दिशेत् ।\nप्रशस्तदर्शनं चैव अभिषेको नृपश्रियाः । । १५\nस्याद्राज्यं शिरश्छेदेन बहुधा स्फुटितेन तु ।\nरुदितं हर्षसम्प्राप्त्यै राज्यं निगडबन्धने । । १६\nतुरङ्गं वृषभं पद्मं राजानां श्वेतकुञ्जरम् ।\nमहदैश्वर्यमाप्नोति योभीकश्चाधिरोहति । । १७\nग्रसमानो ग्रहांस्तारा महीं च परिवर्तयन् ।\nउन्मूलयन्पर्वतांश्च राज्यलाभमवाप्नुयात् । । १८\nदेहान्निष्क्रान्तिरन्त्राणां तैर्वा वृक्षस्य वेष्टनम् ।\nपातः समुद्रसरितामैश्वर्याणि सुखानि च । । १९\nउदधिं सरितं वापि तीर्त्वा पारं प्रयाति च ।\nअद्रिं लङ्घयतेश्चापि भवन्त्यर्थजयायुषः । । 1.69.२०\nउज्ज्वला स्त्री विशेदङ्कमाशीर्वादपराः स्त्रियः ।\nभवत्यर्थागमः शीघ्रं कृमिभिर्यदि भक्ष्यते । । २१\nस्वप्ने स्वप्न इति ज्ञातं दृष्टप्रकथनं तथा ।\nमङ्गलानां च सर्वेषां शुभं दर्शनमेव च । । २ २\nसंयोगश्चैव मङ्गल्यैरारोग्यधनकारकः ।\nऐश्वर्यराज्यलाभाय यस्मिन्स्वप्न उदाहृतः । । २३\nतैर्दृष्टै रोगिणो रोगान्मुच्यन्ते नात्र संशयः ।\nन स्वप्नं शोभनं दृष्ट्वा स्वप्यात्प्रातश्च कीर्तयेत् । ।\nराजभोजकविप्रेभ्यः शुचिभ्यश्च शुचिर्नरः । । २४"
  }
]
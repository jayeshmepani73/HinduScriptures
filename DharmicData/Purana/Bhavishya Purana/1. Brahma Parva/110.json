[
  {
    "text": "ब्रह्मोवाच\nशुक्लपक्षे तु सप्तम्यां मासि भाद्रपदेऽच्युत ।\nप्रणम्य शिरसादित्यं पूजयेत्सप्तवाहनम् । । १\nपुष्पधूपादिभिर्वीर कुतपानां च तर्पणैः ।\nपाषण्डादिभिरालापमकुर्वन्नियतात्मवान् । । २\nविप्राय दक्षिणां दत्त्वा नक्तं भुञ्जीत वाग्यतः ।\nतिष्ठन्व्रजन्प्रस्थितश्च क्षुतप्रस्खलितादिषु । । ३\nआदित्यनामस्मरणं कुर्वन्नुच्चारणं तथा ।\nअनेनैव विधानेन मासान्द्वादश वै क्रमात् । । ४\nउपोष्य पारणे पूर्णे समभ्यर्च्य जगद्गुरुम् ।\nपुण्येन श्रावणेनेह प्रीणयन्पुष्टिमश्नुते । । ५\nअनन्तं श्रावणेनेह यतः फलमुदाहृतम् ।\nतेनादित्यं समभ्यर्च्य तदेव लभते फलम् । । ६\nएवं यः पुरुषः कुर्यादादित्याराधनं शुचिः ।\nप्राप्येह विपुलं भोगं धर्ममर्थं तथाव्ययम् । । ७\nअमुत्र लोकमायाति दिव्ये खे गीतसंयुते ।\nनारी वा स्वर्गमभ्येत्य ह्यनन्तं फलमश्नुते । । ८"
  }
]
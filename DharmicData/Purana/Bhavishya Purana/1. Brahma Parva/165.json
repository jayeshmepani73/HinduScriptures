[
  {
    "text": "।। सुमंतुरुवाच ।। ।।\nअहं ते संप्रवक्ष्यामि सूर्यस्यव्रत्तमुत्तमम्।।\nधर्मकामार्थमोक्षाणां प्रतिपादनमुत्तमम्।।१।।\nपौषमासे तु संप्राप्ते यः कुर्यान्नक्तभोजनम्।।\nजितेंद्रियः सत्यवादी शालिगोधूमगोरसैः ।।२।।\nपक्षयोः सप्तमीं यत्नादुपवासेन यापयेत् ।।\nत्रिसंध्यमर्चयेद्भानुं शांडिलेयं च सुव्रत।।३।।\nअधःशायी भवेन्नित्यं सर्वभोगविव र्जितः ।।\nमासि पूर्णे तु सप्तम्यां घृतादिभिररिंदम ।। ४ ।।\nकृत्वा स्नानं महापूजां सूर्यदेवस्य भास्त।।\nनैवेद्यं मोदकप्रस्थं क्षीरं सिद्धं निवेदयेत् ।।५।।\nभोजयेच्च द्विजानष्टौ भगार्चा शुभलक्षणाम् ।।\nगां च दत्त्वा महाराज कपिलां भास्कराय तु ।।६।।\nय एवं कुरुते पुण्यं सूर्यस्य व्रतमुत्तमम्।।\nतस्य पुण्य फलं वच्मि सर्वकामसमन्वितम्।।७।।\nसूर्यकोटिप्रतीकाशैर्विमानैः सार्वकामिकैः ।।\nअप्सरोगणसंकीर्णैर्महाविभवसंयुतैः ।।८।।\nसंगीतनृत्यवाद्याद्यैर्गंधर्वगणशोभितैः ।।\nदोधूयमानश्चमरैः स्तूयमानः सुरासुरैः ।।९।।\nसहस्रकिरणाभासः सौरैः सूर्यसमन्वितैः ।।\nस याति परमं स्थानं यत्रास्ते रविरंशुमान्।।1.165.१०।।\nरोमसंख्या तु या तस्यास्तत्प्रसूतिः कुलेषु च ।।\nतावद्युगसहस्राणि सूरलोके महीयते ।।११।।\nत्रिःसप्तकुलजैः सार्धं भोगान्भुक्त्वा यथेप्सितान् ।।\nज्ञानयोगं समासाद्य पुनरेव प्रमुच्यते ।। १२ ।।\nयोगाद्दुःखांतमाप्नोति ज्ञानयोगं प्रवर्तते ।।\nसौरधर्माद्भवेज्ज्ञानं सौरधर्मो भगार्चनात्।। ।। १३ ।।\nइत्येवं ते समाख्यातं भवार्णवव्यपोहनम्।।\nसौरमोक्षक्रमोपायं सूराश्रयनिषेवणम् ।। १४ ।।\nमाघमासे तु संप्राप्ते यः कुर्यान्नक्तभोजनम् ।।\nपिण्याकं घृतसंयुक्तं भुंजानः स जितेन्द्रियः ।। १५ ।।\nसोपवासश्च सप्तम्यां भवेदुभयपक्षयोः ।।\nघृताभिषेकमष्टम्यां कुर्याद्भानोर्नराधिप ।।\nगां च दयाद्दिनेशाय तरुणीं नीलसंनिभाम्।। १६ ।।\nइन्द्रनीलप्रतीकाशैर्विमानैः शिखिसंयुतैः ।।\nगत्वादित्यपुरं रम्यं भोगान्भुंक्ते यथेप्सितान् ।। १७ ।।\nराजेंद्र फाल्गुने मासि यः कुर्यान्नक्तभोजनम् ।।\nश्यामाकक्षीरनीवारैर्जितक्रोधो जितेन्द्रियः ।। १८ ।।\nषष्ठ्यां वाप्यथ सप्तम्यामुपवासपरो नरः ।।\nअष्टम्यां तु महास्नानं पञ्चगव्यघृतादिभिः ।।१९।।\nवल्मीकजादिमृद्भिश्च गोमूत्रशकृदादिभिः।।\nत्वग्भिश्च क्षीरवृक्षाणां स्नापयित्वा प्रमार्जयेत् ।।1.165.२०।।\nसौरभेयीं ततो दद्याद्रक्ताभां रक्तमालिने ।।\nपद्मरागप्रतीकाशैर्विमानैर्हस्तिसंयुतैः ।।\nगत्वादित्यपुरं रम्यं मोदते शाश्वतीः समाः ।। २१ ।।\nमासि चैत्रे तु संप्राप्ते यः कुर्यान्नक्तभोजनम् ।।\nशाल्यन्नं पायसैर्युक्तं भुञ्जानश्च जितेन्द्रियः ।।\nभानवे पाटलां दद्याद्वैष्णवीं तरुणीं नृप ।। २२ ।।\nपुष्पराग प्रभैर्यानैर्नानाहंसादियायिभिः ।।\nगच्छेत्सूर्यपुरं रम्यं मोदते शाश्वतीः समाः ।।२३।।\nवैशाखे वीरमासे तु यः कुर्यान्नक्तभोजनम् ।।\nसूर्ये खंडाज्य संमिश्रं सकृद्दद्यान्निवेदनम् ।। २४ ।।\nगां च दद्यान्महाराज भास्कराय शुभानन ।।\nसामान्यं च विधिं कुर्यात्प्रयुक्तो यो मया तव ।। २५ ।।\nशुद्धस्फटिकसंकाशैर्यानैर्बर्हिणवाहनैः ।।\nअणिमादिगुणैर्युक्तः सूर्यवद्विचरेद्दिवि ।। २६ ।।\nसंप्राप्ते श्रावणे मासि यः कुर्यान्नक्तभोजनम् ।।\nक्षीरषष्टिकभक्तेन सर्वसत्त्वहिते रतः ।। २७ ।।\nपीतवर्णां च गां दद्याद्भास्कराय महात्मने ।।\nसामान्यमखिलं कुर्याद्विधानं यत्प्रकीर्तितम् ।।२८।।\nस विचित्रैर्महायानैर्हंससारसगामिभिः ।।\nगत्वादित्यपुरं श्रीमान्पूर्वोक्तं लभते फलम् ।। २९ ।।\nवीर भाद्रपदे मासि यः कुर्यान्नक्तभोजनम् ।।\nहुतशेषहविष्याशी वृक्षमूलमुपाश्रितः ।। 1.165.३० ।।\nस्वप्यादायतने रात्रौ सर्वभूतानुकम्पकः ।।\nदद्याद्गां रोहिणीं श्रेष्ठां भास्कराय महात्मने ।। ३१ ।।\nनिशाकरकरप्रख्यैर्वज्रवैदूर्यसन्निभैः ।।\nचक्रवाकसमायुक्तैर्विमानैः सार्वकामिकैः ।। ३२ ।।\nगत्वादित्यपुरं रम्यं सुरासुरसुवन्दितम्।।\nमोदते स महाभागो यावदा भूतसंप्लवम् ।। ३३ ।।\nश्रीमानाश्वयुजे मासि यः कुर्यान्नक्तभोजनम् ।।\nमिताशनं प्रभुञ्जानो जितक्रोधो जितेन्द्रियः ।। ३४ ।।\nदद्याद्गां पद्मवर्णाभां ,भानवेऽमिततेजसे ।।\nदिव्याभरणसंपन्नां तरुणीं च पयस्विनीम् ।।३५।।\nस्वस्तिमौक्तिकसंकाशैरिंद्रनीलोपशोभितैः ।।\nजीवो जीवकसंयुक्तविमानैः सार्वकामिकैः ।।\nगच्छेद्भानुसलोकत्वं भुञ्जानः स जितेन्द्रियः ।। ३६ ।।\nदिवाकराय गां दद्याज्वलनार्कसमप्रभाम् ।।\nपूर्वोक्तं च विधिं कुर्यात्सूर्य तुल्यो भवेन्नरः ।। ३७ ।।\nकालानलशिखप्रख्यैर्महायानैर्नगोपमैः ।।\nमहासिंहकृतारोपैः सूर्यवन्मोदते सुखी ।। ३८ ।।\nमार्गशीर्षे शुभे मासि यः कुर्यान्नक्तभोजनम् ।।\nयच्चान्नं पयसा युक्तं भुञ्जानः स जितेन्द्रियः ।।३९।।\nप्रयच्छेद्गां तथा रक्तां नानालंकारभूषिताम् ।।\nसूर्याय कुरुशार्दूल विधिं चापि समाचरेत् ।। 1.165.४० ।।\nसितपद्मनिभैर्यानैः श्वेताश्वरथसंयुतैः ।।\nगत्वा तत्र पुरे रम्ये प्रभया परयान्वितः ।। ४१ ।।\nअहिंसासत्यवचनमस्तेयं क्षांतिरार्जवम् ।।\nत्रिषवणाग्निहवनं भूशय्या नक्तभोजनम् ।। ४२ ।।\nपक्षयोरुभयोर्मार्गे सप्तम्यां कुरुनंदन ।।\nएतान्गुणान्समाश्रित्य कुर्वाणो व्रतमुत्त मम् ।। ४३ ।।\nसप्तम्योभयविख्यातं सर्वपापभयापहम् ।।\nसर्वरोगप्रशमनं सर्वकामफलप्रदम् ।।४४।।\nइत्येवमादीन्नियमांश्चरेत्सूर्यव्रती सदा।।\nय इच्छेद्विपुलं स्थानं भानोरमिततेजसः ।।४५।। ।।"
  }
]
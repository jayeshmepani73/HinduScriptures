[
  {
    "text": "ब्रह्मोवाच\nअत्राख्यानमुशन्तीह संवादं गणपुङ्गव ।\nपितामहकुमाराभ्यां पुण्यं पापहरं शिवम् । । १\nस्रष्टारं सर्वलोकानां सुखासीनं पितामहम् ।\nप्रणम्य शिरसा देवं श्रद्धाभक्तिसमन्वितः । । २\nकुमारो देवशार्दूल इदं वचनमब्रवीत् ।\nगतोऽहमद्य भगवन्द्रष्टुं देवं दिवाकरम् । । ३\nकृत्वा प्रदक्षिणं देवः स मया पूजितो रविः ।\nप्रणम्य शिरसा भक्त्या परया श्रद्धया विभो । । ४\nअनुज्ञातस्ततस्तेन सुखासीनो ह्यहं स्थितः ।\nआसीनेन मया तत्र दृष्टमाश्चर्यमद्भुतम् । । ५\nकाञ्चनेन विमानेन किङ्किणीजालमालिना ।\nमणिमुक्ताविचित्रेण वैदूर्यवरवेदिना । । ६\nआगतं पुरुषं तत्र दृष्ट्वा देवो दिवाकरः१ ।\nससम्भ्रमं समुत्थाय आसनादेव सत्तम । । ७\nगृहीत्वा१ दक्षिणे पाणौ पुरतः प्राप्य तं नरम् ।\nशिरस्याघ्राय देवेश पूजयामास वै रविः । । ८\nउपविष्टं तु तं भानुरिदं वचनमब्रवीत् ।\nसुस्वागतं भद्र सुखकृता प्रीतास्त्वया वयम् । । ९\nसमीपे मम तिष्ठ त्वं यावदाभूतसंप्लवम् ।\nपुनर्यास्यसि तत्स्थानं यत्र ब्रह्मा स्वयं स्थितः । । 1.94.१०\nएतस्मिन्नंतरे चान्यो विमानवरमास्थितः ।\nआगतः पुरुषो देवो यत्र तिष्ठति भास्करः । । ११\nस चाप्येवं नरो देव पूजितो भानुना तदा ।\nसामपूर्वं तथोक्तस्तु प्रश्रयावनतः स्थितः । । १२\nतत्र मे कौतुकं जातं दृष्ट्वा पूजां कृतां तयोः ।\nभानुना देवशार्दूल पृष्टो भानुर्मया ततः । । १३\nकिमनेन कृतं देव योऽयं पूर्वमिहागतः ।\nनरस्तत्र सकाशं वै यस्य तुष्टो भवादृशाम् । । १४\nयदस्य भवता पूजा कृता हि स्वयमेव तु ।\nअत्र मे कौतुकं जातं विस्मयश्च विशेषतः । । १५\nतथैवास्य कृता पूजा द्वितीयस्य नरस्य च ।\nसर्वथा पुण्यकर्माणाविमौ नरवरोत्तमौ । । १६\nब्रह्मविष्णुशिवाद्यैस्तु पूज्यते भगवान्सदा ।\nयस्त्वमाभ्यां परं पूजां कृतवान्देवसत्तम । । १७\nकथ्यतां मम देवेश किमेतौ कर्म चक्रतुः ।\nयस्येदृक्परमं पुण्यं फलं दिव्यमवापतुः । ।\nश्रुत्वा तद्वचनं देव इदं वचनमब्रवीत् । । १८\nसूर्य उवाच\nसाधु पृष्टोऽस्मि भवता कर्मणो निर्णयं परम् । । १९\nयदनेन कृतं कर्म नरेण मुनिसत्तम ।\nयोऽसौ सूर्यमिहायातस्तच्छृणुष्व महामते । । 1.94.२०\nयेयं मदंशसम्भूतैः पार्थिवैः पालिता सदा ।\nअयोध्या नाम नगरी प्रख्याता पृथिवीतले । । २१\nतत्रासौ वैश्यजातीयो धनपाल इति स्मृतः ।\nतस्याः पुर्यां द्विजश्रेष्ठ दिव्यमायतनं व्यधात्१ । । २२\nतस्मिन्नायतने दिव्ये ह्याम्नायार्थं तथाश्रितः ।\nब्राह्मणानां विशिष्टानां पूजयित्या कदम्बकम् । । २३\nइतिहासपुराणाभ्यां वाचकं च विशेषतः ।\nपूजयित्वा द्विजश्रेष्ठं मुनश्रेष्ठं महामुनिम् । । २४\nपुस्तकं चापि सम्पूज्य गन्धपुष्पोपहारतः ।\nतस्य विप्रकदम्बस्य व्यासस्य च यथाग्रतः । । २५\nप्रकल्प्योक्तो द्विजोऽनेन पाठको२ वाचकोत्तमः ।\nएष तिष्ठति देवेशः सहस्रकिरणो रविः । । २६\nचातुर्वर्ण्यमिदं वापि श्रोतुकामं कदम्बकम् ।\nतिष्ठ चेह द्विजश्रेष्ठ कुरु पुस्तकवाचनम् । । २७\nयेन मे वरदो भानुः३ सप्त  जन्मानि वै भवेत् ।\nयावत्संवत्सरं विप्र प्रगृह्य वृत्तिमुत्तमाम् । । २८\nस्वर्णनिष्कशतं विप्र ततो दास्ये तथापरम् ।\nपूर्णे वर्षे द्विजश्रेष्ठ श्रेयोऽर्थमहमात्मनः । । २९\nएवं प्रवर्तिते तस्मिन्पुण्ये पुस्तकवाचने ।\nषण्मासागतमात्रे तु काले सुरवरोत्तम । ।\nतथैवान्तरतश्चायं कालधर्ममुपेयिवान् । । 1.94.३०\nमया चास्य विमानं तु प्रेषितं कुर्वतो व्रतम् ।\nइत्येषा कर्मणस्तुष्टिः पुण्याख्यानकजार्चिता । । ३१\nगन्धपुष्पोपहारैस्तु न तथा जायते मम ।\nप्रीतिर्देववर श्रेष्ठ पुराणश्रवणे यथा । । ३२\nगोसुवर्णहिरण्यानां वस्त्राणां चापि कृत्स्नशः ।\nग्रामाणां नगराणां च दानं प्रीतिकरं मम । । ३३\nन तथा स्यात्सुरश्रेष्ठ यथा प्रीतिकरं गुह ।\nइतिहासपुराणाभ्यां श्रवणं सुरसैन्यप ।। ३४\nश्राद्धं कुर्वन्ति ये मह्यं भक्ष्यभोज्यैरनेकशः ।\nन करोति तथा प्रीतिर्यथा पुस्तकवाचनम् । । ३५\nकर्णश्राद्धे यथा प्रीतिर्मम स्यात्सुरसत्तम ।\nन तथा जायते प्रीतिर्भोज्यश्राद्धे तथैव च । । ३६\nअथ किं बहुनोक्तेन नान्यत्प्रीतिकरं मम ।\nपुण्याख्यानादृते देव गुह्यमेतत्प्रकीतितम् । । ३७\nयश्चायमपरो विप्र इहायतो नरोत्तमः ।\nअयमासीद्दिवजश्रेष्ठस्तस्मिन्नेव पुरोत्तमे । । ३८\nएकदा तु गतश्चायं धर्मश्रवणमुत्तमम् ।\nश्रोतुं भक्त्या द्द्विजश्रेष्ठ श्रद्धया परया वृतः । । ३९\nश्रुत्वा तत्र ततो भक्त्या पुण्याख्यानमनुत्तमम् ।\nकृत्वा प्रदक्षिणं तस्य वाचकस्य महात्मनः । ।\nएष विप्रोऽमरश्रेष्ठ दत्तवान्स्वर्णमाषकम् । । 1.94.४०\nदत्त्वा तु दक्षिणां तस्मै वाचकायामितौजसे १ ।\nआनन्दमगमद्विप्रः प्राप्तवान्काञ्चनं यथा ।४ १\nएतद्धि सफलं चास्य न चान्यत्कृतवानयम् ।\nयदनेन कृता पूजा वाचकस्य महात्मनः । ।\nफलं हि कर्मणस्तस्य यन्मया पूजितः स्वयम् । । ४२\nवाचकं पूजयेद्यस्तु श्रद्धाभक्तिसमन्वितः ।\nतेनाहं पूजितः स्यां वै को विष्णुः शङ्करस्तथा । । ४३\nवाचकं भोजयेद्यस्तु भक्त्या भोज्येरनुत्तमैः ।\nतेनाहं पूजितः स्यां वै दश वर्षाणि पञ्च च ।।४४\nन यमो न यमी चापि न मन्दो न मनुस्तथा ।\nतपती न तथान्विष्टा यथेष्टो वाचको मम ।।४५\nवाचके सत्कृते देव भोजिते सुरसैन्यप ।\nतृप्तिर्भवति मे देव संवत्सरशतद्वयम् ।।४६\nन केवलं मम प्रीतिर्वाचके भोजिते भवेत् ।\nकृत्स्नशो देवतानां च इन्द्रादीनां तथा भवेत् ।।४७\nब्रह्मविष्णुशिवादीनां स चेष्ठो वाचको मम ।\nप्रीते तस्मिन्देवताः स्युः सर्वाः प्रीता न संशयः ।।४८\nइत्येतत्कथितं सर्वमाभ्यां कर्म महाबल ।।४९\nन चान्यच्चक्रतुः कर्म किमन्यच्छ्रोतुमिच्छसि ।\nएतद्दृष्ट्वाहमाश्चर्यं तवाभ्याशमिहागतः ।।\nकिमत्र तथ्यं देवेश कथ्यतां कौतुकं मम ।।1.94.५०\nश्रुत्वा कुमारवचनं सर्वलोकपितामहः ।।५१\nब्रह्मोवाच\nहन्त भोः साधु पुण्योऽसि नास्ति तुल्यस्त्वयापरः ।\nयद्दृष्टौ भवता तौ हि सुपुण्यौ पुण्यकारिणौ ।।५२\nयदुक्तं भानुना वत्स तत्तथा नान्यथा भवेत् ।\nयदासीन्मे मुखं पुत्र प्रथमं लोकपूजितम् ।।५३\nतस्मादेतानि सर्वाणि निर्गतानि समन्ततः ।\nइतिहासपुराणानि लोकानां हितकाम्यया ।।५४\nयथैतानि ममेष्टानि पुराणानि महामते ।\nन तथा वै चतुर्वेदी न चाङ्गिनि महामते ।।५५\nशृण्वन्त्येतानि ये भक्त्या नित्यं श्रद्धासमन्विताः ।\nदत्त्वा तु वाचके वृत्तिं ते गच्छन्ति परं पदम् ।।५६\nधर्मार्थकाममोक्षाणां स्पष्टीकरणमुत्तमम् ।\nइतिहासपुराणानि मया सृष्टानि सुव्रत । । ५७\nचत्वारो य इमे वेदा गूढार्थाः सततं स्मृताः ।\nअतस्त्वेतानि सृष्टानि बोधायैषां महामते । । ५८\nयस्तु कारयते नित्यं धर्मश्रवणमुत्तमम् ।\nआदित्याद्भास्करं प्राप्य याति तत्परमं पदम् । । ५९\nदत्त्वा तु दक्षिणां तत्र आदित्यस्य पुरं व्रजेत् ।\nकिमाश्चर्यं सुरश्रेष्ठ दानपात्रं हि तत्परम् । । 1.94.६०\nयथा देववरो लेखो यथा हेतिः परं पविः ।\nब्राह्मणानां तथा श्रेष्ठो वाचको नात्र संशयः । । ६१\nहेतिर्यथा तेजसां तु सरसां सागरो यथा ।\nतथा सर्वद्विजेभ्यस्तु वाचकः प्रवरः स्मृतः । । ६२\nवाचकं पूजयेद्यस्तु नरो भक्तिपुरः सरम् ।\nपूजितं सकलं तेन जगत्यान्नात्र संशयः । । ६३\nसत्यमुक्तं न सन्देहो भानुना मत्कुलोद्वह ।\nवाचकेन समं पात्रं न जात्वन्यद्भवेत्क्वचित् । । ६४\nतच्छ्रुत्वा ब्रह्मणो वाक्यं कुमारो वाक्यमब्रवीत् । । ६५\nअहो हि धन्यता तस्य पुण्यश्रवणकारिणः ।\nदानं च ददतोऽत्यर्थं पुण्यता वाचकाय वै । । ६६\nब्रह्मोवाच\nइत्थं दिण्डे सदा यस्तु देवदेवस्य मन्दिरे ।\nकुर्यात्तु धर्मश्रवणं स याति परमां गतिम् । । ६७"
  }
]
[
  {
    "text": "।। शतानीक उवाच ।। ।।\nएवमेतद्यथात्थ त्वं भास्करो दैवतं परम् ।।\nनास्त्यादित्यसमो देवो नास्त्यादित्यसमा गतिः ।। १ ।।\nआदित्यमूलमखिलं त्रैलोक्यं नात्र संशयः ।।\nभवत्यस्माज्जगत्सर्वं सदेवासुरमानुषम् ।। २ ।।\nरुद्रेंद्रोपेंद्रकेंद्राणां विप्रेंद्र त्रिदिवौकसाम् ।।\nद्युतिर्द्युतिमतां कृत्स्ना तेजो यत्सार्वलौकिकम्।। ३ ।।\nसर्वात्मा सर्वलोकेशो महादेवः प्रजापतिः ।।\nसूर्य एव त्रिलोकस्य मूलं परमदैवतम् ।। ४ ।।\nततः संजायते सर्वं तत्रैव प्रविलीयते ।।\nभावाभावौ हि लोकनामादित्यान्निःसृतौ पुरा ।। ५ ।।\nजगज्ज्येष्ठो ग्रहो विप्र प्रदीप्तः प्रभवो रविः ।।\nतत्र गच्छंति निधनं जायंते च पुनः पुनः ।। ६ ।।\nक्षणा मुहूर्ता दिवसा रात्रिपक्षाश्च कृत्स्नशः ।।\nमासाः संवत्सराश्चैव ऋतवश्च युगानि च ।। ७ ।।\nस एष कालश्चाग्निश्च द्वादशात्मा प्रजापतिः ।।\nप्रभासयति विप्रेंद्र त्रैलोक्यं सचराचरम् ।। ८ ।।\nतस्मादस्य द्विजश्रेष्ठ पूजने यत्फलं भवेत् ।।\nतन्मे ब्रूहि प्रयत्नेन प्रसादप्रवणो भव ।। ९ ।। ।।"
  }
]
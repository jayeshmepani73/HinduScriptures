[
  {
    "text": "ब्रह्मोवाच\nपुनश्चैतन्महाभाग श्रूयतां गदतो मम ।\nप्रोक्तं खगेन देवानां तिथिमाहात्म्यमुत्तमम् । । १\nविष्णुरुवाच\nविजयातिजया चैव जयन्ती च महातिथिः ।\nत्वत्तः श्रुता सुरथेष्ठ ब्रूहि मे पापनाशिनीम् । । २\nतथोत्तरायणं ब्रूहि शस्तं यद्भास्करार्चने ।\nयत्र सम्पूजितो भानुर्भवेत्सर्वाघनाशनः । ।\nतन्मे कथय यत्नेन भक्त्या पृष्टोऽक्षयं फलम् । । ३\nब्रह्मोवाच\nशुक्लपक्षे तु सप्तम्यां यदर्क्षं तु रवेर्भवेत् ।\nतदा स्यात्सा महापुण्या सप्तमी पापनाशिनी । ।४\nतस्यां सम्पूज्य देवेशं चित्रभानुं जगद्गुरुम् ।\nसप्तजन्मकृतात्पापान्मुच्यते नात्र संशयः । । ५\nयश्चोपवासं कुरुते तस्यां नियतमानसः ।\nसर्वपापविमुक्तात्मा सूर्यलोके महीयते । । ६\nदानं यद्दीयते किञ्चित्तमुद्दिश्य दिवाकरम् ।\nहोमो वा क्रियते तत्र तत्सर्वं चाक्षयं भवेत् । । ७\nएक ऋग्वेदः पुरतो जप्तः श्रद्धापरेण तु ।\nऋग्वेदस्य समस्तस्य यच्छते सत्फलं ध्रुवम् । । ८\nसामवेदफलं साम यजुर्वेदफलं यजुः ।\nअथर्वा अथर्वांगिरसो निखिलं यच्छते रविः । । ९\nतारका इव राजन्ते द्योतमाना दिवानिशम् ।\nसमभ्यर्च्य च सप्तम्यां देवदेवं दिवाकरम् । । 1.106.१०\nयत्र पापमशेषं वै नाशयत्यत्र भास्करः ।\nकर्तव्या सप्तमी कृष्ण तेनोक्ता पापनाशिनी । । ११\nअस्यां समभ्यर्च्य रविं याति सौरपुरं नरः ।\nविमानवरमारुह्य कर्पूरोद्भवमुत्तमम् । । १२\nतेजसा कविसंकाशः प्रभया सूर्यसन्निभः ।\nकान्त्यात्रेयसमः कृष्ण शौर्ये हरिसमः सदा । । १३\nमोदते तत्र सुचिरं वृन्दारकगणैः सह ।\nपुनरेत्य भुवं कृष्ण भवेद्वै क्ष्माधिपाधिपः । । १४"
  }
]
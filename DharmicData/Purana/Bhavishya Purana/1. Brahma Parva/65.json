[
  {
    "text": "ब्रह्मोवाच\nअतः परं प्रवक्ष्यामि रहस्यां नाम सप्तमीम् ।\nसप्तमी कृतमात्रेयं नरांस्तारयते भवात् । । १\nसप्तापरान्सप्त पूर्वान्पितॄंश्चापि न संशयः ।\nरोगांश्छिनत्ति दुश्छेद्यान्दुर्जयाञ्जयते ह्यरीन् । । २\nअर्थान्प्राप्नोति दुष्प्रापान्यः कुर्यान्नाम सप्तमीम् ।\nकन्यार्थी लभते कन्यां धनार्थी लभते धनम् । । ३\nपुत्रार्थी लभते पुत्रान्धर्मार्थी धर्ममाप्नुयात् ।\nसमयान्पालयन्सर्वान्कुर्याच्चेमां विचक्षणः । ।४\nसमयाञ्छृणु भूतेश श्रेयसे गदतो मम ।\nआदित्यभक्तः पुरुषः सप्तम्यां गणनायक । । ५\nमैत्रीं सर्वत्र वै कुर्याद्भास्करं वापि चिंतयेत् ।\nसप्तम्यां न स्पृशेत्तैलं नीलं वस्त्रं न धारयेत् । ।\nन चाप्यामालकैः स्नानं न कुर्यात्कलहं क्वचित् । । ६\nदिण्डिरुवाच\nकिमर्थं न स्पशेत्तैलं सप्तम्यां पद्मसंभव । । ७\nकश्च दोषो भवेद्देव नीलवस्त्रस्य धारणात् ।\nब्रह्मोवाच\nशृणु दिण्डे महाबाहो नीलवस्त्रस्य धारणे । । ८\nदूषणं गणशार्दूल गदतो मम कृत्स्नशः ।\nपालनं विक्रयश्चैव सद्वृत्तिरुपजीवनम् । । ९\nपतितस्तु भवेद्विप्रस्त्रिभिः कृच्छैर्विशुद्ध्यति ।\nनीलीरक्तेन वस्त्रेण यत्कर्म कुरुते द्विजः । । 1.65.१०\nस्नानं दानं जपो होमः स्वाध्यायः पितृतर्पणम् ।\nवृथा तस्य महायज्ञा नीलसूत्रस्य धारणात् । । ११\nनीलीरक्तं यदा वस्त्रं विप्रस्त्वङ्गेषु धारयेत् ।\nअहोरात्रोषितो भूत्वा पञ्चगव्येन शुद्ध्यति । । १२\nरोमकूपे यदा गच्छेद्रक्तं नीलस्य१ कस्यचित् ।\nपतितस्तु भवेद्विप्रस्त्रिभिः कृच्छ्रैर्विशुद्ध्यति । । १३\nनीलीमध्यं यदा गच्छेत्प्रमादाद्ब्राह्मणः क्वचित् ।\nअहोरात्रोषितो भूत्वा पञ्चगव्येन शुद्ध्यति । । १४\nनीलीदारु यदा भिंद्याद्ब्राह्मणानां शरीरके ।\nशोणितं दृश्यते यत्र द्विजश्चान्द्रायणं चरेत् । । १५\nकुर्यादज्ञानतो यस्तु नीलेर्वा दन्तधावनम् ।\nकृत्वा कृच्छ्रद्वयं दिण्डे विशुद्धः स्यान्न संशयः । । १६\nवापयेद्यत्र नीलीं तु भवेत्तत्राशुचिर्मही ।\nप्रमाणद्वादशाब्दानि तत ऊर्ध्वं शुचिर्भवेत्३ । । १७\nसप्तम्यां स्पृशतस्तैलमिष्टा भार्या विनश्यति ।\nइत्येष नीलीतैलस्य दोषस्ते कथितो मया । । १८\nन चैव खादेन्मांसानि मद्यानि न पिबेद्बुधः ।\nन द्रोहं कस्यचित्कुर्यान्न पारुष्यं समाचरेत् । । १९\nनावभाषेत चाण्डालं स्त्रियं नैव रजस्वलाम् ।\nन वापि संस्पृशेद्धीनं मृतकं नावलोकयेत् । । 1.65.२०\nनास्फोटयेन्नातिहसेद्गायेच्चापि न गीतकम् ।\nन नृत्येदतिरागेण न च वाद्यानि वादयेत् । । २१\nन शयीत स्त्रिया सार्धं न सेवेत दुरोदरम् ।\nन रुद्यादश्रुपातेन न च वाच्यं च शौकिकम् । । २२\nआकृषेन्न शिरोयूका न वृथावादमाचरेत् ।\nपरस्यानिष्टकथनमतिशोकं च वर्जयेत् । । २३\nन कञ्चित्ताडयेज्जन्तुं न कुर्यादतिभोजनम् ।\nन चैव हि दिवा स्वप्नं दम्भं शाठ्यं च वर्जयेत् । । २४\nरथ्यायामटनं वापि यत्नतः परिवर्जयेत् ।\nअथापरो विधिश्चात्र श्रूयतां त्रिपुरान्तक । । २५\nचैत्रात्प्रभृति कर्तव्या सर्वदा नाम सप्तमी ।\nधातेति चैत्रमासे तु पूजनीयो दिवाकरः । । २६\nअर्यमेति च वैशाखे ज्येष्ठे मित्रः प्रकीर्तितः ।\nआषाढे वरुणो ज्ञेय इन्द्रो नभसि कथ्यते । । २७\nविवस्वांश्च नभस्येऽथ पर्जन्योश्वयुजि स्मृतः ।\nपूषा कार्त्तिकमासे तु मार्गशीर्षेषुरुच्यते । । २८\nभगः पौषे भवेत्पूज्यस्त्वष्टा माघे तु शस्यते ।\nविष्णुश्च फाल्गुने मासि पूज्यो वन्द्यश्च भास्करः । । २९\nसप्तम्यां चैव सप्तम्यां भोजयेद्भोजकान्बुधः१ ।\nसघृतं भोजनं देयं भोजयित्वा विधानतः । । 1.65.३०\nभोजकायैव विप्राय दक्षिणां स्वर्णमाषकम् ।\nसघृतं भोजनं देयं रक्तवस्त्राणि चैव हि । । ३१\nअभावे भोजकानां तु दक्षिणीया द्विजोत्तमाः ।\nतथैव भोजनीयाश्च श्रद्धया परया विभो । । ३२\nविशेषतो वाचकश्च बाह्मणः कल्पवित्सदा ।\nइत्येषा कथिता तुभ्यं सप्तमी गणनायक । । ३३\nश्रुता सती पापहरा सूर्यलोकप्रदायिनी । । ३४"
  }
]
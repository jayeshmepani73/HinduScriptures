[
  {
    "text": "शतानीक उवाच\nअहो व्रतं महत्कष्टं संशयो हृदि वर्तते ।\nकार्तिकेयस्य माहात्म्यं श्रुत्वा जन्म तथा द्विज । । १\nअनेकजनितस्येह कार्त्तिकेयस्य सुव्रत ।\nमाहात्म्यं सुमहद्विप्र कथमेतद्विभाव्यते । । २\nजातिः श्रेष्ठा भवेद्वीर उत कर्म भवेद्वरम् ।\nसंशयस्तु महानत्र दृष्ट्वा मे कृत्तिकासुतम् । । ३\nएतद्वद विनिश्चित्य न यथा संशयो भवेत् ।\nजन्मतः कर्मणश्चैव यज्ज्वायस्तद् ब्रवीहि मे । । ४\nसुमन्तुरुवाच\nइममर्थं पुरा पृष्टो ब्रह्मा शिष्यैर्मनीषिभिः ।\nयदुक्तं तेन तेषां च तत्ते वच्मि निबोध मे । । ५\nसुरज्येष्ठं सुखासीनमभिगम्य महर्षयः ।\nप्रणम्य च महाबाहो विश्वामित्रस्य विप्रताम् । । ६\nदृष्ट्वा विस्मयमागत्य कौतूहलसमन्विताः ।\nभक्तिं श्रद्धां पुरोधाय प्रणम्यानतकन्धराः । । ७\nऋषय ऊचुः\nभो ब्रह्मन्नादकल्पे हि ब्राह्मण्यं ब्रूहि किं भवेत् ।\nजात्यध्ययनदेहात्मसंस्काराचारकर्मणाम्१ । । ८\nबाह्याभ्यन्तरसामान्यविशेषा यदि कृत्रिमाः ।\nमनोवाक्कर्मशारीरजातिद्रव्यगुणात्मकाः । । ९\nसन्त्यक्तव्याः प्रसिद्धा ये जातिभेदविधायिनः ।\nवस्तुभूताः परोक्षैर्वा प्रमाणैर्न विनिश्चिताः । । 1.40.१०\nअव्यक्तागमसिद्धश्चेज्जातिभेदविधिर्नृणाम् ।\nविकल्पोऽयं न पुष्णाति भवतः शेमुषीबलम् । । ११\nब्रह्मोवाच\nएवमेतन्न सन्देहो यथा यूयं वदन्ति१ ह ।\nशृणुध्वं योगिनो वाक्यं सतर्कं शिष्यश्रेयसे । । १२\nयोगेश्वर उवाच\nप्रमाणे हि प्रसिद्धे तु भिन्नार्थविषये यतः ।\nस्पष्टयोग्यार्थविषयं प्रत्यक्षं तावदीक्षते । । १३\nसमान्यातीन्द्रियग्राही सिद्धान्तोऽभ्युपगम्यते ।\nस एव भगवानेकं प्रमाणमिति चेन्न तत् । । १४\nयस्माद्विविधमे तत्ते सङ्कटं भद्र वर्तते ।\nवेदस्य पौरुषेयत्वं नित्यजातिसमर्थकम् । । १५\nकार्या विशेषा वेदोक्ता न युक्तमकृतं वचः ।\nताल्वादिकरणानां च व्यापारानन्तरं श्रुतेः । । १६\nव्यापारात्परतस्तस्य प्रागभावविशेषतः ।\nतद्भावानुविधायित्वमन्वयव्यतिरकेतः । । १७\nतस्माद्धूमाग्निवद्वार्थफलभावोऽवतिष्ठते ।\nन च व्यापारवचसोरन्यथानुपपत्तितः । । १८\nपुरुषानुगता जातिर्ब्राह्मणत्वादिकास्ति चेत् ।\nद्विवर्णजातिभेदेन प्रत्याक्षार्थोपलक्षणात् । । १९\nगोवर्गमध्यं च गतो यथाश्वो निर्धार्यते ज्ञैः सुविचक्षणत्वात् ।\nमनुष्यभावादविशिष्यमाणस्तद्वद्द्विजः शूद्रगणान्न भिन्नः । । 1.40.२०\nमनुष्यजातेर्न परो विशेषो यः कल्प्यते सर्वनरानुयायी ।\nसंस्कारयुक्ता हि क्रियाविशिष्टा द्विजन्मनां शूद्रविवेकहेतुः । । २१\nजीवोऽपि ब्राह्मणः प्रोक्तो यैरतत्त्वज्ञमानवैः ।\nप्रभ्रष्टब्राह्मणत्वास्ते जायन्ते विप्रसङ्गतः । । २२\nजराजन्मान्तरक्लेशदुष्टग्राहकुलाकुलम् ।\nनर तिर्यगसच्छूद्र योनिदुःखोर्मिसंकटम् ।। २३\nदौस्थित्यरोगशोकार्तिजनावर्तसमन्वितम् ।\nश्वानुशूकरचाण्डालकृमिकूर्मादिकायकम् । । २४\nसंसारसागरं घोरं मग्नः खलु परिप्लवन् ।\nभूरिपापभराक्रान्तः स जीवो ब्राह्मणः कथम् । । २५\nब्रह्मोवाच\nसप्तव्याधकथा विप्रा मनुना परिकीर्तिताः ।\nतं निशम्य यदुश्रेष्ठ नित्यं जातिपदं त्यजेत् । । २६\nसप्तव्याधा दशार्णेषु१ मृगाः कालञ्जरे गिरौ ।\nचक्रवाकाः सरिद्द्वीपे हंसाः सरसि मानसे । । २७\nतेऽपि जाताः कुरुक्षेत्रे ब्राह्मणा वेदपारगाः।\nप्रस्थिता दीर्घमध्वानं मृयं किमवसीदथ । । २८\nतस्मान्न जीवे ब्राह्मण्यं पश्यामो हि कथञ्चन । । २९\nशस्त्रादिमद्भार्गवजातियुक्तो गजाश्वगोजोष्ट्रखरादिकानाम् ।\nशक्त्या कृतो ह्यङ्गजवर्णधर्मैर्भेदः स्फुटं लक्षणतोऽत्र यद्वत् । । 1.40.३०\nतदुत्तरान्नैव विकर्तनीया ब्राह्मण्यजातिनृषु नास्ति काचित् ।\nनित्याकृतिर्नानुपभेदरूपा यथा हि भेदः परमोऽत्र सिध्येत् । ।\nसिताद्यसाधारणतुल्यरूपाः सनातनोऽङ्गेषु न वर्णभेदः । । ३१\nब्राह्मण्यमध्रुवमिदं किल कृत्रिमत्वादकृत्रिमं भवति सामयिकत्वयोगात् ।\nसाङ्केतिकं सुकृतलेशविशेषलब्धं वाणिज्यभेषजकृतामिव जातिभेदाः । । ३२\nकिं ब्राह्मणा ये सुकृतं त्यजन्ति किं क्षत्रिया लोकमपालयन्तः .।\nस्वधर्महीना हि तथैव वैश्याः शूद्राः स्वमुख्यक्रियया विहीनाः । । ३३\nतस्मान्न गोश्ववत्कश्चिज्जातिभेदोऽस्ति देहिनाम् ।\nकार्यशक्तिनिमित्तस्तु सङ्केतः कृत्रिमो भवेत् । । ३४\nएवं प्रमाणैः प्रतिषिध्यमानां साङ्केतिकीं याति नरो व्यवस्थाम् ।\nस्वकीयसिद्धां स्वमतैर्निषिद्धां न बुध्यते मूढमना वराकः । । ३५\nगोमहिष्यजवाज्युष्ट्रवानेयाविगजाधिपाः ।\nप्रेष्यवार्धुषिकाकार्यकरणोद्यतमानसाः । । ३६\nवणिक्कारुक्रियाविष्टा१ दिव्यास्तेऽपि च ये द्विजाः ।\nविनष्टास्ते तु विज्ञेयाः क्रव्यादाश्च कुशीलवाः । । ३७\nपलाण्डुलशुनादाश्च मृग्युष्ट्रीक्षीरपायिनः ।\nमांससर्वरसक्षीरक्रयविक्रयकारिणः । । ३८\nपुनर्भूवृषलीवेश्याचाण्डालस्त्रीनिषेविणः ।\nशूद्रान्नरसपुष्टाङ्गाः प्रेतवस्त्रान्नभोजनाः । । ३९\nमृतसूतकलब्धान्नपानाद्यभ्यवहारिणः ।\nब्रह्मदेवपितृभूतमनुष्येषु बहिष्कृताः । ।1.40.४०\nमात्सर्यमदविद्वेषतृष्णाकामतमोमयाः ।\nहीनाचारा१ हि ये केचिदपरे पिशुना द्विजाः । ।\nप्रकारैर्बहुभिः सर्वे ते प्रणश्यन्ति नान्यथा । ।४ १\nएवं शास्त्रोदितन्यायमार्गभ्रष्टास्तु ये नराः ।\nविशिष्टगोत्रसंस्कारकलापसकलात्मकाः । ।४ २\nवेदानध्यापयन्तोऽपि तेऽधीयानाः श्रुतिक्रमात् ।\nब्राह्मणत्वाद्विहीयन्ते दुराचारविघायिनः । ।४ ३\nतस्मान्न जातिरेकत्र भूतात्मास्त्यनपायिनी ।\nनाशित्वादत्र च श्लोकान्मानवाः समधीयते । ।४.\nसद्यः पतति मांसेन लाक्षया लवणेन च ।\nत्र्यहेण शूद्रो भवति ब्राह्मणः क्षीरविकयी । ।४५\nगोरक्षकान्वाणिजिकांस्तथा कारुकुशीलवान् ।\nप्रेष्यान्वार्धुषिकांश्चैव शूद्रास्तान्मनुरब्रवीत् । ।४६\nशूद्रो ब्राह्मणतामेति ब्राह्मणश्चैति शूद्रताम् ।\nक्षत्रियो याति विप्रत्वं विद्याद्वैश्यं तथैव च । ।४७"
  }
]
[
  {
    "text": "ब्रह्मोवाच\nयेषां धर्मक्रियाः सर्वाः सदैवोद्दिश्य भास्करम् ।\nन कुले जायते तेषां दरिद्रो व्याधितोऽपि वा । । १\nदेवायतनभूमेस्तु गोमयेनोपलेपनम् ।\nयः करोति नरो भक्त्या सद्यः पापात्प्रमुच्यते । । २\nश्वेतया रक्तया वापि पीतमृत्तिकयापि वा ।\nउपलेपनकर्ता वै चिन्तितं लभते फलम् । । ३\nचित्रभानुं विरञ्च्यैव१ कुसुमैर्यः सुगन्धिभिः ।\nपूजयेत्सोपवासस्तु स कामानीप्सिताँल्लभेत् । । ४\nघृतेन दीपकं ज्वाल्य तिलतैलेन वा रवेः ।\nप्रयाति सूर्यलोकं स दीपकोटिशतैर्वृतः । । ५\nदीपतैलप्रदानेन न याति नरकं नरः ।\nदीपतैलं तिलाश्चैव२ महापातकनाशनाः । । ६\nदीपं ददाति यो नित्यं भास्करायतनेषु३ वै  ।\nचतुष्पथेषु तीर्थेषु रूपौजस्वी ह जायते । । ७\nयस्तु कारयते४ दीपं रवेर्भक्तिसमन्वितः ।\nस कामानीप्सितान्प्राप्य वृन्दारकपुरं व्रजेत् । । ८\nयः समालभते सूर्यं चन्दनागुरुकुङ्कुमैः ।\nकर्पूरेण विमिश्रैश्च तथा कस्तूरिकान्वितैः । । ९\nशुभं कालं कोटिशतं विहृत्य५ च भवालये ।\nपुनः सञ्जायते भूमौ राजराजो न संशयः । ।\nसर्वकामसमृद्धात्मा सर्वलोकनमस्कृतः । । 1.93.१०\nचन्दनोदकमिश्रैश्च दत्त्वार्घ्यं कुसुमै रवेः ।\nसपुत्रपौत्रपत्नीकः स्वर्गलोके महीयते६ । । ११\nसुगन्धोदकमिश्रैस्तु दत्त्वार्घ्यं कुसुमै रवेः ।\nदेवलोके चिरं स्थित्वा राजा भवति भूतले । । १२\nस हिरण्येन चार्घेण रक्तोदकयुतेन वा ।\nकोटीशतं तु वर्षाणां स्वर्गलोके महीयते । । १३\nपद्मैरभ्यर्चनं कृत्वा रवेः स्वर्गगतो नरः ।\nपद्मे वसति वर्षाणां स्त्रीपद्मशतसंवृतः । । १४\nगुग्गुलं सघृतं दत्त्वा रवेर्भक्तिसमन्वितः १ ।\nतत्क्षणात्सर्वपापेभ्यो मुच्यते नात्र संशयः । । १५\nपक्षं तु गुग्गुलं दत्त्वा मुच्यते ब्रह्महत्यया ।\nसंवत्सरेण लभते अश्वमेधफलं शिव । । १६\nधूपेन लभते स्वर्गं तुरुष्केण सुगन्धिना ।\nकर्पूरागुरुधूपेन राजसूयफलं लभेत् । । १७\nपूर्वाह्णे मानवो भक्त्या श्रद्धया योऽर्चयेद्रविम् ।\nस तत्फलमवाप्नोति यद्दत्ते कपिलाशते । । १८\nमध्याह्ने योऽर्चयेत्सूर्यं प्रयतात्मा जितेन्द्रियः ।\nलभते भूमिदानस्य गोशतस्य च तत्फलम् । । १९\nपश्चिमायां तु सन्ध्यायां योऽर्चयेद्भास्करं नरः ।\nशुचिः शुक्लाम्बरोष्णीषो गोसहस्रफलं लभेत् । । 1.93.२०\nअर्धरात्रे तु यो हेलिं भक्त्या सम्पूजयेन्नरः ।\nजातिस्मरत्वमाप्नोति कुले जातो वृषान्वितः । । २१\nप्रदोषरात्रिवेलायां यः पूजयति भास्करम् ।\nस गत्वा सहसा वीर क्रीडेत्सौमनसं२ क्षयम् । । २२\nदण्डनायकवेलायां प्रभातसमये पुनः ।\nपूजयित्वा रविं भक्त्या व्रजेदनिमिषालयम् । । २३\nएवं वेलासु सर्वासु अवेलासु च मानवः ।\nभक्त्या पूजयते योऽर्कमर्कपुष्पैः समाहितः । ।\nतेजसादित्यसंकाशो ह्यर्कलोके महीयते । । २४\nअयने तूत्तरे सूर्यमथ वा दक्षिणायने ।\nपूजयेद्यस्तु वै भक्त्या स गच्छेत्कञ्जजालयम् । । २५\nतत्रस्थः पूज्यते केशैः१ सर्वेः सुमनसस्तथा ।\nगोपतिः पूज्यते यद्वद्गोपतिप्रमुखैः सुरैः । । २६\nविषुवेषूपरागेषु षडशीतिमुखेषु च ।\nपूजयित्वा रविं भक्त्या नात्मानं शोचते नरः । । २७\nविबुध्य२ वा स्वयं वापि यो नमस्कुरुते रविम् ।\nसन्तुष्टो भास्करस्तस्मै गतिमिष्टां प्रयच्छति । । २८\nकृशरापायसापूपपललोन्मिश्रमोदकैः ।\nबलिं कृत्वा तु सूर्याय सर्वकाममवाप्नुयात् । । २९\nमोदकानां प्रदानेन३ पायसस्य च सुव्रत ।\nमधुमांसरसैश्चापि प्रीयतेऽतीवभास्करः । । 1.93.३०\nघृतेन तर्पणं कृत्वा सदा स्निग्धो भवेन्नरः ।\nतर्पयित्वा तु मांसेन सद्यः पापात्प्रमुच्यते । । ३१\nघृतेन स्नपनं कृत्वा एकाहमुदये रवेः ।\nगवां शतसहस्रस्य दत्तस्य फलमश्नुते । । ३२\nगवां क्षीरेण सन्तर्प्य पुण्डरीकफलं लभेत् ।\nरसेन स्नापयेद्देवमश्वमेधफलं ५ लभेत् । । ३३\nसूर्याय तरुणीं धेनुं गामेकां यः प्रयच्छति ।\nकञ्जजामचलां प्राप्य पुनर्लेखपुरं व्रजेत् । । ३४\nगोशरीरे तु रोमाणि यावन्ति त्रिपुरान्तक ।\nस तावद्वर्षकोटीस्तु लेखलोके महीयते । । ३५\nगोशतं भानवे दत्त्वा राजसूयफलं लभेत् ।\nअश्वमेधफलं तस्य यः सहस्रं प्रयच्छति । । ३६\nगुग्गुलं देवदारुं च दहेन्नित्यं घृतस्रवम् ।\nआज्यधूमो६ हि देवानां प्रकृत्यैव प्रियः सदा । । ३७\nभेर्यादीनि च वाद्यानि शङ्खवेण्वादिकानि च ।\nये प्रयच्छन्ति सूर्याय यान्ति ते हंसमन्दिरम् । । ३८\nवज्रमाहरते यस्तु रवेर्भक्तिसमन्वितः ।\nतीर्थोदकमथैवान्यः स याति विबुधालयम् । । ३९\nविमानैः स्त्रीशताकीर्णैः क्रीडयित्वा चिरं नरः ।\nमानुषत्वमनुप्राप्य राजा भवति धार्मिकः । ।1.93.४ ०\nछत्रं ध्वजं वितानं च पताकाश्चामराणि च ।\nहेमदण्डानि वै दद्याद्रवेर्यो भक्तिमान्नरः । । ४१\nविमानेन स दिव्येन किङ्किणीजालमालिना ।\nसूर्यलोकमतो गत्वा भवत्यप्सरसां पतिः । । ४२\nतत्रोष्य सुचिरं कालं स्वर्गात्प्रत्यागतः पुनः ।\nमानुष्ये जायते राजा सर्वराजनमस्कृतः । । ४३\nदत्त्वा वासांसि सूर्याय अलङ्कारांस्तथैव च ।\nक्रीडते जनलोकस्थो यावदाभूतसंप्लवम् । । ४४\nगीतवादित्रनृत्यैश्च कुर्याज्जागरणं रवेः ।\nगन्धर्वाप्सरसां मध्ये क्रीडते सुचिरं नरः । । ४५\nगन्धैः पुष्पैस्तथा पत्रैः स्तोत्रैर्वा विविधैस्तथा ।\nये स्तुवन्ति रविं भक्त्या ते यान्ति पतगालयम् । । ४६\nउषः स्तुवन्ति ये सूर्यमुपगायन्ति ते सदा ।\nपाठकाश्चारणाश्चैव सर्वे ते स्वर्गगामिनः । । ४७\nअश्वयुक्तं युगैर्युक्तं यो दद्याद्रवये रथम्।\nकाञ्चनं वापि रौप्यं वा  मणिरत्नान्वितं शुभम् । । ४८\nस यानेनार्कवर्णेन किङ्किणीजालमालिना ।\nस्वर्गलोकमितो गत्वा क्रीडतेऽप्सरसा सह ।४ ९\nयस्तु दारुमयं कुर्याद्रवे रथमनुत्तमम् ।\nस यात्यर्कसवर्णेन१ विमानेनार्कमण्डलम् । । 1.93.५०\nयात्रां कुर्वन्ति ये भानोर्नराः संवत्सरादपि ।\nषण्मासाद्वा गणश्रेष्ठ तेषां पुण्यफलं शृणु । । ५१\nध्यानिनो योगिनश्चैव प्राप्नुवन्तीह यां गतिम् ।\nतां गतिं प्रतिपद्यन्ते सूर्यवर्त्मावगाहिनः । । ५२\nरथं वहन्ति ये भानोर्नरा भक्तिसमन्विताः ।\nअरोगाश्चादरिद्राश्च जातौ जातौ भवन्ति ते । । ५३\nकर्तारो रथयात्राया ये नरा भास्करस्य तु ।\nते भानुलोकमासाद्य विहरन्ति यथासुखम् । । ५४\nयात्राभङ्गं तु यो मोहात्क्रोधाद्वा कुरुते नरः ।\nमन्देहास्ते नरा ज्ञेया राक्षसाः पापकारिणः । । ५५\nधनं धान्यं हिरण्यं वा वासांसि विविधानि च ।\nये प्रयच्छन्ति सूर्याय ते यान्ति परमां गतिम् । । ५६\nगा वाथ महिषीर्वापि गजानश्वांश्च शोभनान् ।\nय प्रयच्छति सूर्याय तस्य पुण्यफलं शृणु । । ५७\nअक्षयं सर्वकामीयमश्वमेधफलं लभेत् ।\nसहस्रगुणितं तच्च दानमस्योपतिष्ठति । । ५८\nमहीं ददाति योऽर्काय कृष्टां फलवती शुभाम् ।\nस तारयति वै वंश्यान्दश पूर्वान्दशापरान् । । ५९\nविमानेन च दिव्येन गोपुरं गोपतेर्व्रजेत् ।\nक्रीडत्यप्सरसां मध्ये करीव करिणीगणे । । 1.93.६०\nग्रामं ददाति यो भक्त्या सूर्याय मतिमान्नरः१ ।\nविमानेनार्कवर्णेन स याति परमां गतिम् । । ६१\nआरामान्ये प्रयच्छन्ति पत्रपुष्पफलोपगान् ।\nभानवे भक्तियुक्तास्तु ते यान्ति परमां गतिम् । । ६२\nमानसं वाचिकं वापि कर्मजं यच्च दुष्कृतम् ।\nसर्वं सूर्यप्रसादेन अशेषं च प्रणश्यति । । ६३\nआर्तो वा व्याधितो वापि दरिद्रो दुःखितोऽपि वा ।\nआदित्यं शरणं गत्वा नात्मानं शोचते नरः । । ६४\nएकाहेनापि यद्भानोः पूजायाः प्राप्यते फलम् ।\nतद्वै क्रतुशतैरिष्टैः प्राप्यते फलमुत्तमम् । । ६५\nकृत्वा प्रेक्षणकं भानोर्दिव्यमायतने शुभम् ।\nअक्षयं सर्वकामीयं राजसूयफलं लभेत् । । ६६\nवेश्याकदम्बकं यस्तु दद्यात्सूर्याय भक्तितः ।\nस गच्छेत्परमं स्थानं यत्र तिष्ठति भानुमान् । । ६७\nपुस्तकं भानवे दद्याद्भारतस्य गणाधिप ।\nसर्वपापविमुक्तात्मा विष्णुलोके महीयते । । ६८\nरामायणस्य दत्वा तु पुस्तकं त्रिपुरान्तक ।\nवाजपेयफलं प्राप्य गोपतेः पुरमाव्रजेत् । । ६९\nभविष्यं साम्बसंज्ञं वा दत्त्वा सूर्याय पुस्तकम् ।\nराजसूयाश्वमेधाभ्यां फलं प्राप्नोति मानवः । ।1.93.७ ०\nसर्वान्कामानवाप्नोति याति सूर्यसलोकताम् ।\nसूर्यलोके चिरं स्थित्वा ब्रह्मलोकं व्रजेत्पुनः । ।\nस्थित्वा कल्पशतं तत्र राजा भवति भूतले । । ७१\nभानोरायतने यस्तु प्रपां कुर्याद्गणाधिप ।\nस याति परमं स्थानं दिव्यं सौमनसं नरः । । ७२\nशीतकाले घनं दद्यान्नराणां शीतनाशनम् ।\nभानोरायतने देव अश्वमेधफलं लभेत् । । ७३\nइतिहासपुराणाभ्यां पुण्यं पुस्तकवाचनम् ।\nअश्वमेधसहस्रं यो नित्यं कर्तुं प्रवर्तते । ।\nन तत्फलमवाप्नोति यदाप्नोत्यस्य कर्मणः । । ७४\nतस्मात्सर्वप्रयत्नेन कार्यं पुस्तकवाचनम् ।\nइतिहासपुराणाभ्यां भानोरायतने शुभम् । । ७५\nनान्यत्पुष्टिकरं भानोस्तथा तुष्टिकरं परम् ।\nपुण्याख्यानकथा यास्तु यथा तुष्यति भास्करः । । ७६"
  }
]
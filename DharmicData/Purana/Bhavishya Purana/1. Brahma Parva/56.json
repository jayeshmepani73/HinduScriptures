[
  {
    "text": "श्रीरुद्र उवाच\nकथं प्रचालयेद्ब्रह्मन् रथस्थं तमनाशनम् ।\nअनुगाश्च कथं चास्य के च ते अनुगा क्रमात् । । १\nभूयोभूयः सुरश्रेष्ठ विस्तरान्मम श्रेयसे ।\n१ वद सर्वं जगन्नाथ परं कौतूहलं हि मे । । २\nब्रह्मोवाच\nशनैर्नयेद्रथं रुद्र वर्त्मना सु समेन तु ।\nयथा पर्यटनं तु स्याद्विषमे पथि गच्छतः । । ३\nप्रतीहाररथं पूर्वं नयेन्मार्गविशुद्धये ।\nतस्मादनन्तरं रुद्र दण्डनायकमादरात् । । ४\nपिङ्गलं च ततस्तस्य पृष्ठगं चादरान्नयेत् ।\nरक्षको द्वारको यस्माद्रथारूढौ तु पृष्ठतः । । ५\nरथारूढस्तथा दिण्डी देवस्य पुरतः स्थितः ।\nतस्मादपि तथा रुद्र लेखको भास्करप्रियः । । ६\nशनैःशनैर्नयेद्रुद्र रथं देवस्य यत्नतः ।\nयुगाक्षचक्रभङ्गो वा यथा न स्यात्त्रिलोचन । । ७\nईषाभङ्गे द्विजभयं भग्नेऽक्षे क्षत्रियक्षयः ।\nतुलाभङ्गे तु वैश्यानां शय्याशूद्रक्षयो भवेत् । । ८\nयुगभङ्गे त्वनावृष्टिः पीठभङ्गे प्रजाभयम् ।\nपरचक्रागमं १ विद्याच्चक्रभङ्गे रथस्य तु । । ९\nध्वजस्य पतने चापि नृपभङ्गं विनिर्दिशेत् ।\n२व्यङ्गितप्रतिमायां तु राज्ञो मरणमादिशेत् । । 1.56.१०\nछत्रभङ्गाद्भयं रुद्र युवराज्ञो विनिर्दिशेत् ।\nउत्पन्नेष्वेवमाद्येषु उत्पातेष्वशुभेषु च । । ११\nबलिकर्म पुनः कुर्याच्छांतिहोमं तथैव च ।\nब्राह्मणान्वाचयेद्भूयो दद्याद्दानानि चैव हि । । १२\nपूर्वोत्तरे च दिग्भागे रथस्याग्निं प्रकल्पयेत् ।\nसमिद्भिस्तु घृताक्ताभिर्होमयेज्जातवेदसम् । । १३\nस्वाहाकारान्वदन्सम्यग्दैवतेभ्यस्त्वनुक्रमात् ।\nग्रहेभ्यश्च प्रजाभ्यश्च नामान्युद्दिश्य होमयेत् । । १४\nप्रथमं चाग्नये स्वाहा स्वाहा सोमाय चैव हि ।\nस्वाहा प्रजापतये च देया आहुतयः क्रमात् । । १५\nस्वस्त्यस्त्विह च विप्रेभ्यः स्वस्ति राज्ञे तथैव च ।\nगोभ्यः स्वस्ति प्रजाभ्यश्च जगतः शान्तिरस्तु वै । । १६\nशं नोऽस्तु द्विपदे नित्यं शान्तिरस्तु चतुष्पदे ।\nशं प्रजाभ्यस्तथैवास्तु शं सदात्मनि चास्तु वै । । १७\nभूः शान्तिरस्तु देवेश भुवः शान्तिस्तथैव च ।\nस्वश्चैवास्तु तथा शान्तिः सर्वत्रास्तु तथा रवेः । । १८\nत्वं देव जगतः स्रष्टा पोष्टा चैव त्वमेव हि ।\nप्रजापाल ग्रहेशान शान्तिं कुरु दिवस्पते । । १९\nइदमन्यच्च वक्ष्यामि शान्त्या परमकारणम् ।\nयात्राकारणभूतस्य पुरुषस्य स्वजन्मनः । । 1.56.२०\nदुःस्थान्ग्रहांश्च विज्ञाय ग्रहशान्तिं समाचरेत् ।\nप्रादेशमात्राः कर्त्तव्याः समिधोऽथ प्रमाणतः । । २१\nअर्कमय्यो रवेः कार्या पालाश्यः शशिनः स्मृताः ।\nखादिर्यश्चैव भौमाय आपामार्ग्योऽब्जसूनवे । । २२\nआश्वत्थ्यश्चाथ जीवाय औदुम्बर्यः सिताय च ।\nअसिताय शमीमय्यो दूर्वा कार्यस्तु राहवे । ।२ ३\nकेतवे तु कुशाः कार्याः दक्षिणाश्चाप्यतः शृणु ।\nसूर्याय शोभनां धेनुं शंखं दद्यादथेन्दवे । । २४\nरक्तमनड्वाहं भौमाय काञ्चनं सोमसूनवे ।\nजीवाय वाससी देये शुक्रायाश्वं सितं हर । । २५\nशनैश्चराय गां नीलां राहवे भाण्डपायसम् ।\nछागं तु केतवे दद्याच्छृण्वेषां भोजनान्यपि । । २६\nगुडौदनं तु सूर्याय सोमाय घृतपायसम् ।\nहविष्यमन्नं भौमाय क्षीरान्नं सोमसूनवे । । २७\nदध्योदनं तु जीवाय शुक्रायाथ घृताशनम् ।\nतिलपिष्टांश्च माषाश्च सूर्यपुत्राय दापयेत् । । २८\nराहवे दापयेन्मांसं केतवे चित्रमोदनम् ।\nसौवीरमारनालं च स्विन्नबीजं च काञ्जिकम् । । २९\nयथा बाणप्रहाराणां वारणं कवचं स्मृतम् ।\nतथा दैवोपघातानां शान्तिर्भवति वारणम् । । 1.56.३०\nअहिंसकस्य दान्तस्य धर्मार्जितधनस्य च ।\nनित्यं च नियमस्थस्य सदा सानुग्रहा ग्रहाः । । ३१\nग्रहाः पूज्याः सदा रुद्र इच्छता विपुलं यशः ।\nश्रीकामः शान्तिकामो वा ग्रहयज्ञं समाचरेत् । । ३२\nवृष्ट्यायुःपुष्टिकामो वा तथैवाभिचरन्पुनः ।\nयानपत्या भवेन्नारी दुष्प्रजाश्चापि या भवेत् । । ३३\nबाला यस्याः प्रम्रियन्ते या च कन्याप्रजा भवेत् ।\nराज्यभ्रष्टो नृपो यस्तु दीर्घरोगी च यो भवेत् । । ३४\nग्रहयज्ञः स्मृतस्तेषां मानवानां मनीषिभिः ।\nतस्मादसौ सदा कार्यः श्रेयोऽर्थं जानता हर । । ३५\nदत्तपुष्पः क्रूरदृक्च पुष्पजो धिषणस्तथा ।\nसितासितौ तथा रुद्र उपरागः शिखी तथा । । ३६\nएते ग्रहा महाबाहो विद्वद्भिः पूजिताः सदा ।\nताम्रकात्स्फाटिकाद्रक्तचन्दनात्स्वर्णकादपि । ३७\nराजतादायसात्सीसाद्ग्रहाः कार्याः२ प्रयत्नतः ।\nस्वर्णे वाथ पटे लेख्या यथाशास्त्रं महेश्वर । । ३८\nयथावर्णं प्रदेयानि वासांसि कुसुमानि च ।\nगंधाश्च बलयश्चैव धूपो देयश्च गुग्गुलः । । ३९\nकर्तव्या मन्त्र३वंतश्च चरवः प्रतिदैवतम् ।\nआकृष्णेन इमं देवा अग्निर्मूर्धा दिवः ककुत् । । 1.56.४०\nउद्बुध्यस्व यथासंख्यमृच एताः प्रकीर्तिताः ।\nबृहस्पते अतियदर्यस्तथैवान्नात्परिस्रुतः । । ४१\nशं नो देवी तथा कांडात्केतुं कृण्वन्निमाः क्रमात् ।\nपूर्वोक्ताः समिधस्त्वत्र यथाशास्त्रं प्रहोमयेत् । ।४ २\nएकैकस्याष्टशतकमष्टाविंशतिरेव वा ।\nहोतव्या मधुसर्पिभ्यां दध्ना चैव समन्विताः । ।४ ३\nपूर्वोक्तभोजनं यद्धि ब्राह्मणेभ्यो निवेदयेत् ।\nशक्तितो वा यथालाभं दक्षिणा तु१ विधानतः । । ४४\nयश्च यस्य यदा दुःस्थः स तं यत्नेन पूजयेत् ।\nमयैषा हि वरो दत्तः पूजिताः पूजयिष्यथ । । ४५\nग्रहाधीना नरेंद्राणामुच्छ्रयाः पतनानि च ।\nभावाभावौ च जगतस्तस्मात्पूज्यतमा ग्रहाः । । ४६\nग्रहा गावो नरेन्द्राश्च गुरवो ब्राह्मणास्तथा ।\nपूजितः पूजयन्त्येते निर्दहन्त्यपमानिताः । । ४७\nयथा समुत्थितं यन्त्रं यन्त्रेणैव प्रहन्यते ।\nतथा समुत्थितां पीडां ग्रहशान्त्या ३ प्रशामयेत् । । ४८\nयज्वनां सत्यवाक्यानां तथा नित्योपवासिनाम् ।\nजपहोमपराणां च सर्वं दुष्टं प्रशाम्यति । । ४ ९\nएवं कृत्वा प्रजाशान्तिं कृत्वा च स्वस्तिवाचनम् ।\nपुनः सज्जं रथं कृत्वा कुर्यात्प्रकमणं हर । । 1.56.५०\nमार्गं शेषं नयित्वा तु नयेद्देवालयं रविम् ।\nपूजयित्वा ततः  ४पूर्वा याः प्रोक्ता रथदेवताः । । ५१\nयथा पूज्या ग्रहाः सर्वे उत्पातेषु त्रिलोचन ।\nरथदेवास्तथा५ पूज्या याः स्थिता रथमाश्रिताः । । ५२"
  }
]
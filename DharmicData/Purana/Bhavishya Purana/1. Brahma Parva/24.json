[
  {
    "text": "शतानीक उवाच\nनराणां योषितां चैव लक्षणानि महामते ।\nप्रोक्तानि यानि विप्रेन्द्र व्योमकेशस्य सूनुना । । १\nक्रुद्धेन यानि क्षिप्तानि ईश्वरेण महोदधौ ।\nकृष्णस्य वचनाद् भूयः समुद्रेणार्पितानि वै । । २\nअर्पितानि ततस्तस्य तेन प्राप्तानि वै कथन् ।\nबाहुलेयेन विप्रेन्द्र तानि मे वद सुव्रत । । ३\nसुमन्तुरुवाच\nयथा गुहेन राजेन्द्र स्त्रीपुंसां लक्षणानि वै ।\nप्रोक्तानि कुरुशार्दूल तथा ते कथयामि वै । । ४\nशक्तिपाताद्धते क्रौञ्चे व्योमकेशस्य सूनुना ।\nब्रह्मा तुष्टोऽब्रवीदेनं वरं वरय मेऽनघ । । ५\nअसावपि महातेजाः प्रणम्य शिरसा विभुम् ।\nपितामहं बभाषेदं लक्षणं ब्रूहि मे विभो । । ६\nनराणां युवतीनां च कौतुकं परमं मम ।\nयन्मयोक्तं पुरा देव प्रक्षिप्तं लवणार्णवे । । ७\nमत्पित्रा देवदेवेश सक्रोधेन पुरा तथा ।\nप्राप्तं च विस्मृतं भूयस्तन्मे ब्रूहि ह्यशेषतः । । ८\nब्रह्मोवाच\nसाधु पृष्टोऽस्मि देवेश भीमस्यानन्दवर्धन ।\nलक्षणानि निबोध त्वं पुरुषाणामशेषतः । ।\nअधमोत्तममध्यानि यानि प्राप पयोनिधिः । । ९\nशिवेऽहनि सुनक्षत्रे ग्रहे सौम्ये शुभे रवौ ।\nपूर्वाह्णे मङ्गलैर्युक्ते परीक्षेत विचक्षणः । । 1.24.१०\nप्रमाणं संहतिं छायां गतिं सर्वाङ्गलक्षणम् ।\nदन्तकेशनखश्मश्रु एतत्सर्वं विचक्षणः । । ११\nपूर्वमायुः परीक्षेत पश्चाल्लक्षणमादिशेत् ।\nक्षीणे ह्यायुषि मर्त्यानां लक्षणैः किं प्रयोजनम् । । १२\nजघन्यो नवतिः प्रोक्तो मध्यमस्तु शताड्गुलः ।\nअष्टोत्तरशतं यस्य उत्तमं तस्य लक्षणम् । । १३\nप्रमाणलक्षणं प्रोक्तं समुद्रेण शुभाशुभम् ।\nयन्मे पुरा देववर मया वै कथितं तव । ।\nअतः परं प्रवक्ष्यामि देहावयवलक्षणम् । । १४\nपादैः समांसकैः २ स्निग्धै रक्तं सौम्यैः सुशोभनैः ।\nउन्नतैः स्वेदरहितैः शिराहीनैश्च पार्थिवः । । १५\nयस्य पादतले रेखा सांकुशेव प्रकाशते ।\nसततं हि सुखं तस्य पुरुषस्य न संशयः । । १६\nअस्वेदनौ मृदुतलौ कमलोदरसन्निभौ ।\nश्लिष्टाङ्गुली १ ताम्रनखौ सुपार्ष्णी व्योमकेशज । । १७\nउष्णौ शिराविरहितौ गूढगुल्फौ च भीमज ।\nकूर्मोन्नतौ च चरणौ प्रख्यातौ पार्थिवस्य तु । १८\nशूर्पाकृती महाबाहो रूक्षौ श्वेतनखौ तथा ।\nवक्रौ शिरासन्ततौ च संशुष्कौ विरलाङ्गुली । । १९\nदारिद्र्यदुःखदौ ज्ञेयौ चरणौ भीमनन्दन ।\nब्रह्मघ्नौ देवशार्दूल ३ पक्वमृत्सदृशौ पदौ । । 1.24.२०\nपीतावगम्यानिरतौ कृष्णौ पानरतौ सदा ।\nअभक्ष्यभक्षणे श्वेतौ ज्ञेयौ सेनाधिपोत्तम । । २१\nअङ्गुष्ठौ पृथुलौ येषां ते नरा भाग्यवर्जिताः ।\nक्लिश्यन्ते विकृताङ्गुष्ठास्ते नराः पादगामिनः । । २२\nचिपिटैर्विकृतैर्भग्नैरङ्गुष्ठैरतिनिन्दिताः ।\nवक्रैर्भग्नैस्तथा ह्रस्वैरङ्गुष्ठैः क्लेशभागिनः । । २३\nशूर्पाकारैश्च विकृतैर्भग्नर्वक्रैः शिराततैः ।\nसस्वेदैः पाण्डुरूक्षैश्च चरणैरतिनिन्दिताः । । २४\nयस्य प्रदेशिनी दीर्घा अङ्गुष्ठं या अतिक्रमेत् ।\nस्त्रीभोगं लभते नित्यं पुरुषो नात्र संशयः । ।\nकनिष्ठायां तु दीर्घायां सुवर्णस्य तु भागिनः । । २५\nचिपिटा विरलाः शुष्का यस्याङ्गुल्यो भवन्ति वै ।\nस भवेद्दुःखितो नित्यं धनहीनश्च वै ४ गुह । । २६\nश्वेतैर्नखैर्विरूक्षैश्च पुरुषा दुःखजीविनः ।\nकुशीलाः कुनखैर्ज्ञेयाः कामभोगविवर्जिताः । ।\nविकृतैः स्फुटितैरूक्षैर्नखैर्दारिद्र्यभागिनः । । २७\nब्रह्महत्यां च कुर्वन्ति पुरुषा हरितैर्नखैः ।\nबन्धुभिश्च वियुज्यन्ते कुलक्षयकराश्च ते । । २८\nइन्द्रगोपकसंकाशैर्नखैर्नृपतयः स्मृताः ।\nशङ्खावर्तप्रतीकाशैर्नखैर्भवति पार्थिवः । । २९\nताम्रैर्नखैस्तथैश्वर्यं धन्याः पद्मनखा नराः ।\nरक्तैर्नखैस्तथैश्वर्यं पुष्पितैः सुभगो भवेत् । ।\nसूक्ष्मैरुपचितैस्ताम्रैर्नखैर्नृपतयः स्मृताः । । 1.24.३०\nरोमशाभ्यां च जङ्घाभ्यां दुःखदारिद्र्यभागिनः ।\nबन्धनं ह्रस्वजङ्घानामैश्वर्यं चैव निर्दिशेत् । । ३१\n१मृगजङ्घाश्च राजानो जायन्ते नात्र संशयः ।\nदीर्घजङ्घाः स्थूलजङ्घा नित्यं भाग्यविवर्जिताः । । ३२\nशृगालजङ्घाः पुरुषा नित्यं भाग्यविवर्जिताः ।\nकाकजंघा नरा ये तु भवेयुर्दुःखभागिनः । । ३३\n२पीनजङ्घास्तथैश्वर्यं प्राप्नुवन्ति न संशयः ।\nसिंहव्याघ्रसमा जङ्घा धनिनः परिकीर्तिताः । । ३४\nपार्थिवानां भवेद्रोम चैकैकं रोमकूपके ।\nपंडितश्रोत्रियाणां च द्वेद्वे ज्ञेये महामते । । ३५\nत्रिभिस्त्रिभिस्तथा निःस्वा मानवा दुःखभागिनः ।\nकेशाश्चैव महाबाहो निन्दिता पूजितास्तथा । । ३६\nनिर्मांसजानुर्म्रियते प्रवासे शिवनन्दन ३ । । ३७\nसौभाग्यमल्पै कथितं दारिद्र्यं विकटैस्तथा ।\nनिम्नैः स्वस्त्रीजिता ज्ञेयाः समांसै राज्यभागिनः । । ३८\n४हंसभासशुकानां च तुल्या यस्य गतिर्भवेत् ।\nस भवेत्पार्थिवः पूज्यः समुद्रवचनं यथा । । ३९\nअन्येषामपि शस्तानां पक्षिणां च शुभा गतिः ।\nवृषसिंहगजेन्द्राणां ६गतिर्भोगविवर्धिनी । । 1.24.४०\nजलोर्मिसदृशी या च काकोलूकसमा च या ।\nगतिर्द्रव्यविहीनानां दुःखशोकभयङ्करा । । ४१\nश्वानोष्ट्महिषाणां १खरसूकरयोस्तथा ।\nगतिर्मेषसमा येषां ते नरा भाग्यवर्जिताः । । ४२"
  }
]
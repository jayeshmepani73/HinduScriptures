[
  {
    "text": "ब्रह्मोवाच\nशुक्लपक्षे तु सप्तम्यां नक्षत्रं सवितुर्भवेत् ।\nयदा प्रथमता चैव तदा वै भद्रतां व्रजेत् । । १\nस्नपनं तत्र देवस्य घृतेन कथितं बुधैः ।\nक्षीरेण च तथा वीर पुनरिक्षुरसेन च । । २\nस्नापयित्वा तु देवेशं चन्दनेन विलेपयेत् ।\nदग्ध्वा तु गुग्गुलं तस्य दद्याद्भद्रं तथाग्रतः । । ३\nगोधूमचूर्णं निवपन्विमलं शशिसन्निभम् ।\nसवज्रं सगुडं चैव रक्तपुष्पोपशोभितम् । । ४\nयदस्य शृङ्गमीशानं तत्र वै मौक्तिकं न्यसेत् ।\nयदाग्नेयं तत्र माणिक्यं न्यसेद्वा लोहितं मणिम् । । ५\nनैर्ऋत्ये मकरं दद्याद्वायव्ये पद्मरागिणम् ।\nगाङ्गेयमन्ततस्तस्य स्वशक्त्या विन्यसेद्बुधः । । ६\nचतुर्थ्यामेकभक्तं तु पञ्चम्यां नक्तमादिशेत् ।\nषष्ठ्यामयाचितं प्रोक्तं(क्त?) उपवासो ह्यतः परः । । ७\nपाषण्डिनो विकर्मस्थान्बैडालव्रतिकान्त्यजान् ।\nसप्तम्यां पालयेत्प्राज्ञो दिवा स्वापं विवर्जयेत् । । ८\nअनेन विधिना यस्तु कुर्याद्वै भद्रसप्तमीम् ।\nतस्मै भद्राणि सर्वाणि यच्छन्ति ऋभवः सदा । । ९\nभद्रं ददाति यस्त्वस्यां भद्रस्तस्य सुतो भवेत् ।\nभद्रमासाद्य भूतेश सदा भद्रेण तिष्ठति । । 1.101.१०\nदिण्डिरुवाच\nकोऽयं भद्र इति प्रोक्तः कथं कार्यं प्रभूषणम् ।\nदत्त्वा च किं फलं विद्याद्विधिना केन दीयते । । ११\nब्रह्मोवाच\nव्योम भद्रमिति प्रोक्तं देवचिह्नमनूपमम् ।\nयद्धृत्वेह नरः सूर्यं मुच्यते सर्वकिल्बिषैः । । १२\nशालिपिण्डमयं कार्यं चतुष्कोणमनूपमम् ।\nगव्येन सर्पिषा युक्तं खण्डशर्करयान्वितम् । । १३\nचातुर्जातकपूर्णं तु द्राक्षाभिश्च विशेषतः ।\nनालिकेरफलैश्चैव सुगन्धं च गणाधिप । । १४\nमध्येन्द्रनीलं भद्रस्य न्यसेत्प्राज्ञः स्वशक्तितः ।\nपुष्परागं मरकतं पद्मरागं तथैव च । । १५\nअनौपम्यं च माणिक्यं क्रमात्कोणेषु विन्यसेत् ।\nवाचकायाथ वा दद्यादथ वा भोजके स्वयम् । । १६\nअनेन विधिना यस्तु कृत्वा भद्रं प्रयच्छति ।\nस हि भद्राणि सम्प्राप्य गच्छेद्गोपतिमन्दिरम् । । १७\nब्रह्मलोकं ततो गच्छेद्यानारूढो न संशयः ।\nतेजसा गोजसंकाशः कांत्या गोजसमस्तथा । । १८\nप्रभया गोपतेस्तुल्य ऊर्जसा गोपरस्य च ।\nतस्मादेत्य पुनर्भूमौ गोपतिः स्यान्न संशयः । ।\nप्रसादाद्गोपतेर्वीर सर्वज्ञाधिपपूजितः । । १९\nइत्येषा कथिता भीम भद्रा नामेति सप्तमी ।\nयामुपोष्य नरो भीम ब्रह्मलोकमवाप्नुयात् । । 1.101.२०\nशृण्वन्ति ये पठन्तीह कुर्वन्ति च गणाधिप ।\nते सर्वे भद्रमासाद्य यान्ति तद्ब्रह्म शाश्वतम् । । २१\nसुमन्तुरुवाच\nइत्युक्तवान्पुरा ब्रह्मा दिण्डिने सप्तमीव्रतम् ।\nमयाप्युक्तं तव विभो यथाज्ञातं यथाश्रुतम् । । २२\nगृहीत्वा सप्तमीकल्पं मानवो यस्तु भूतले ।\nत्यजेत्कामाद्भयाद्वापि स ज्ञेयः पतितोऽबुधः । । २३\nतस्माद्धारय तद्वीर न त्याज्यं सप्तमीव्रतम् ।\nत्यजमानो भवेद्वीर आरूढपतितो नरः । । २४\nश्रावयेद्यस्तु भक्त्या च सप्तमीकल्पमादितः ।\nसोऽश्वमेधफलं प्राप्य ततो याति परं पदम् । । २५"
  }
]
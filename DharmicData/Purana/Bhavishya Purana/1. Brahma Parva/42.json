[
  {
    "text": "ब्रह्मोवाच\nअपरैश्च सदाचारयोगयुक्तैर्मनीषिभिः ।\nयदकारि महासत्त्वैः सुभाषितमिदं शृणु । । १\nबहुवनस्पतिशङ्खपिपीलिकाभ्रमरवारणजातिमुदाहरन्।\nगतिषु कर्ममितो नटवत्सदा भ्रमति जन्तुरलब्धसुदर्शनः । । २\nरूपैश्वर्यज्ञानकुलैर्विभवैर्वर्मितो भूत्वा धर्मपथं चेद्विजहासि ।\nन वक्ष्ये व्रजन्भुवनानि त्वमटिष्यंस्तस्मादभिभस्मीभूते मद आत्मनः । । ३\nजातिकुलरूपवयोवर्णानेकश्रुतमदान्धाः क्लीबाः ।\nपरत्र चेह च हितमप्यर्थं न पश्यन्ति । ।४\nज्ञात्वा भवपरिवर्ते जातीनां कोटिशतसहस्रेषु ।\nहीनोत्तममध्यत्वं को जातिमदं बुधः कुर्यात् । । ५\nनैकाञ्जातिविशेषानिन्द्रियनिवृत्तिपूर्वकान्सर्वान् ।\nकर्मवशाद्गच्छत्यत्र कस्यैका शाश्वती जातिः । । ६\nविद्वत्सदसि योऽप्याह संस्काराद्ब्राह्मणो भवन् ।\nन्यायज्ञैः१ स निराकार्यो वाक्यैर्न्यायानुसारिभिः । । ७\nगर्भाधानं पुंसवनं सीमन्तोन्नयनं तथा ।\nजातकर्म नामकर्म तथान्नप्राशनं च वै । । ८\nचूडोपनयनं चास्य व्रतादेशस्तथैव च ।\nसमावर्तनमप्यन्यत्पाणिग्रहणमेव च । । ९\nइत्येवमादिसंस्कारविधानैर्येऽतिसंस्कृताः ।\nत एव ब्राह्मणा येषां नैरन्तर्येण२ कामनाः । । 1.42.१०\nयस्माद्वै ब्राह्मणा जाता ब्राह्मणैः कृतसंस्कृतैः ।\nनायुः शक्तिर्हि कान्त्यादिविशेषो विद्यते स्फुटः । । ११\nतौ वा ब्राह्मणगात्रोत्थौ संस्कृतासंस्कृतौ नरौ ।\nइष्टानिष्टाप्त्यनाप्तिभ्यां न भिद्येते परस्परम् । । १२\nज्ञानाध्ययनमीमांसा नियमेन्द्रियनिग्रहैः ।\nविना संस्कारयोगेऽपि पुंसः शूद्रान्न भिन्नता । । १३\nसंस्कारः क्रियमाणश्च न शूद्रे च प्रवर्तते ।\nसंस्कृताङ्गश्च१ पापेभ्यो न पश्यति निवर्तते । । १४\nविलासिनीभुजंगादिजनवन्मदविह्वलाः ।\nव्यामुह्यन्ति सदाचाराद्ब्राह्मणत्वात्पतन्ति३ च । । १५\nसंस्कृतोऽपि दुराचारो नरकं याति मानवः ।\nनिःसंस्कारः सदाचारो भवेद्विप्रोत्तमः सदा । । १६\nमन्त्रपूतात्मसंस्कारयुक्तोऽपि प्लवते न तु ।\nब्राह्मण्यादविकल्पं स पश्चाद्दुश्चरितो नरः । । १७\nसामर्थ्यात्पतनं तस्माद्ब्राह्मण्यान्मुच्यते ध्रुवम् ।\nदुरनुष्ठानसक्तानां पुंसां पुरुषपुङ्गवैः । । १८\nकिं क्वचिद्दृष्टमेवैतत्किं वा स्पर्धाविदत्ययम् ।\nतुल्यमुत्सहसे कर्तुमप्यदृष्टं तदा वद । । १९\nआचारमनुष्ठिन्तो व्यासादिमुनिसत्तमाः ।\nगर्भाधानादिसंस्कारकलापरहिताः स्फुटम् । । 1.42.२०\nविप्रोत्तमाः श्रियं प्राप्ताः सर्वलोकनमस्कृताः ।\nबहवः कथ्यमाना ये कतिचित्तान्निबोधत । । २१\nजातो व्यासस्तु कैवर्त्याः श्वपाक्याश्च पराशरः ।\nशुक्याः शुकः कणादाख्यस्तथोलूक्याः सुतोऽभवत् । । २२\nमृगीजोथर्षशृङ्गोपि वशिष्ठो गणिकात्मजः ।\nमन्दपालो४ मुनिश्रेष्ठो नाविकापत्यमुच्यते५ । । २३\nमाण्डव्यो मुनिराजस्तु मण्डूकीगर्भसम्भवः ।\nबहवोऽन्येऽपि विप्रत्वं प्राप्ता ये पूर्ववद्द्विजाः । । २४\nयच्चैतच्चारुचरितैरर्च्यमुच्चरितं वचः ।\nतद्विचार्याचरन्नुच्चैराचारोपचितद्युतिः । । २५\nहरिणीगर्भसम्भूत ऋष्यशृङ्गो महामुनिः ।\nतपसा ब्राह्मणो जातः संस्कारस्तेन कारणम् । । २६\nश्वपाकीगर्भसम्भूतः पिता व्यासस्य पार्थिव ।\nतपसा ब्राह्मणो जातः संस्कारस्तेन कारणम् । । २७\nउलूकीगर्भसम्भूतः कणादाख्यो महामुनिः ।\nतपसा ब्राह्मणो जातः संस्कारस्तेन कारणम् । । २८\nगणिकागर्भसम्भूतो वशिष्ठश्च महामुनिः ।\nतपसा ब्राह्मणो जातः संस्कारस्तेन कारणम् । । २९\nनाविकागर्भसम्भूतो मन्दपालो महामुनिः ।\nतपसा ब्राह्मणो जातः संस्कारस्तेन कारणम् । । 1.42.३०\nवेदतन्त्रजसंस्कारकलापनिपुणैरपि ।\nविद्यातपोधनबलादुत्कृष्टं लभ्यते फलम् । ३१\nलब्धसंस्कारदेहाश्च महापातकिनो नराः ।\nयस्मान्निवर्तते ब्रह्म तस्मात्साङ्केतिकं विदुः । । ३२"
  }
]
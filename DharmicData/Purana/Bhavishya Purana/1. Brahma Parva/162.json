[
  {
    "text": "।। सुमंतुरुवाच ।। ।।\nभानुं प्रतिष्ठाप्य नरः सर्वदेवमयं विभुम् ।।\nप्राप्नोत्यमरतां वीर तेजसा रविसन्निभः ।। १ ।।\nयो भानुं द्वेष्टि संमोहात्सर्वदेवनम स्कृतम् ।।\nनरो नरकगामी स्यात्तस्यसंभाषणादपि ।। २ ।।\nभानुमिष्टं प्रतिष्ठाप्य सर्वयत्नैर्विधानतः ।।\nयत्पुण्यफलमाप्नोति तदेकाग्रमनाः शृणु ।। ।। ३ ।।\nसर्वयज्ञतपोदानतीर्थदेवेषु यत्फलम् ।।\nतत्फलं कोटिगुणितं स्थाप्य भानुं लभेन्नरः ।। ४ ।।\nयो भानुं स्थापयेद्भक्त्या विधिपूर्वं नराधिप ।।\nसर्वांगमुदितं पुण्यं लभेत्कोटिगुणं नरः ।। ५ ।।\nमातृजान्पितृजांश्चैव यत्र चोद्वहते स्त्रियम् ।।\nकुलत्रयं समुद्धृत्य शक्रलोके महीयते ।।६।।\nभुक्त्वा विपुलान्भोगान्प्रलये समुपस्थिते ।।\nज्ञानयोगं समासाद्य तत्रैव प्रविमुच्यते ।। ७ ।।\nअथ वा राज्यमाकांक्षेज्जायते संभवांतरे ।।\nसप्तद्वीमसमुद्रायाः क्षितेरधिपतिर्भवेत् ।। ८ ।।\nयत्कृत्वा पार्थिवं ब्योम्नि अर्चयेत्सर्वदेवकम् ।।\nसमूलमखिलं तेन त्रैलोक्यं पूजितं भवेत् ।। ९ ।।\nइहैव धनवाञ्च्छ्रीमा न्सोंतेऽर्कत्वमवाप्नुयात् ।।\nत्रिसंध्यं कीर्तयेद्व्योम कृत्वा बिंबेन पार्थिवम् ।। 1.162.१० ।।\nशतैकादशकं यावत्तस्य पुण्यफलं शृणु ।।\nअनेन सह देहेन भानुः संतिष्ठते क्षितौ ।। ११ ।।\nपापहा सर्वमर्त्यानां दर्शनात्स्पर्शनादपि ।।\nउद्धारयेच्च संस्थाप्य कुलानामेकविंशतिम् ।। १२ ।।\nगीर्वाणैः सहितो नित्यं मोदते दिवि सूरवत् ।।\nयोऽपि पिष्टमयं व्योम सर्वगंधोपशोभितम् ।। १३ ।।\nकुसुमैः सुसुगंधैश्च फलैश्च विविधैर्नृप ।।\nभक्ष्यलेह्यरसैश्चैव कृतदीपैरलंकृतैः ।। १४ ।।\nनानारसमायुक्तं नानागंधसमन्वितम् ।।\nतस्य दक्षिणपार्श्वे तु विन्यसेदगुरुं बुधः ।। १५ ।।\nदद्याद्वै पश्चिमे भागे श्रीखंडं चंदनं शुभम् ।।\nउत्तरे चंदनं दद्याद्रक्तं दद्याच्च पूर्वतः ।। १६ ।।\nएवं वित्तानुसारेण कृत्वा विभवविस्तरम् ।।\nकृष्णपक्षे तु सप्तम्यां भास्क रस्य निवेदयेत् ।। १७ ।।\nसकृदेव तु यः कुर्याद्व्योम भरतसत्तम ।।\nयत्फलं हि भवेत्तस्य तन्मे निगदतः शृणु ।। १८ ।।\nसर्वपापविनिर्मुक्तः सर्वदुःखविवर्जितः ।।\nनिष्कलः सर्वगो भूत्वा प्रविशेत्परमव्ययम् ।।\nतेजसा रविसंकाशः प्रभयार्कसमप्रभः ।। १९ ।।\nपांसुना क्रीडमानो यः कुर्याद्व्योम ह्यकार्यतः ।।\nस राजन्भवते राजा पर्वतेषु समंततः ।। 1.162.२० ।।\nसर्वेषामेव पात्राणां परं पात्रं विभावसुः।।\nएतत्संतारयेद्यस्मादतीव नरकार्णवात् ।। २१ ।।\nतस्य पात्रस्य माहात्म्यं ध्रुवमक्षयमादिशेत् ।।\nतस्मात्तस्मै सदा देयमप्रमेयफलार्थिभिः ।। २२ ।।\nरवौ दत्तं हुतं जप्तं बलिं पूजां निवेदयेत् ।।\nअनंतफलमादिष्टं ब्रह्मादिसुरसत्तमैः ।। २३ ।।\nभक्त्या वित्तानुसारेण यः कुर्यादालयं रवेः ।।\nसोग्नेयं यानमारुह्य मोदते सह भानुना ।। २४ ।।\nमहाविभवसारोपि यः कुर्याद्भक्तिवर्जितम्।।\nअल्पे महति वा तुल्यं फलमाढ्यदरिद्रयोः ।। २५ ।।\nवित्तशाठ्येन यः कुर्याद्वित्तवानपि मानवः ।।\nन स फलमवाप्नोति प्रलोभाक्रांतमानसः ।। २६ ।।\nतस्मात्त्रिभागं वित्तस्य जीवनाय प्रकल्पयेत् ।।\nभागद्वयं च धर्मार्थे अनित्यं जीवनं यतः ।। २७ ।।\nभक्त्या प्रचोदितं कुर्यादल्पवित्तोऽपि यो नरः ।।\nमहाविभवसारोऽपि न कुर्याद्भक्तिवर्जितः ।। २८ ।।\nसर्वस्वमपि यो दद्यादर्के भक्तिविवर्जितः ।।\nन तेन धर्मभागी स्याद्भक्तिरेवात्र कारणम् ।। २९ ।।\nन तपोभिर्विभोरुग्रैर्न च सर्वैर्महामखैः ।।\nगच्छेदेकं पुरं दिव्यमर्के भक्तियुतो नृप ।। 1.162.३० ।।\nरुचिरं शुभशैलोत्थं कुर्यायस्तु रवेर्गृहम् ।।\nत्रिसप्तकुलसंयुक्तः सूर्यलोकमवाप्नुयात् ।। ३१ ।।\nयन्मया कोटिगुणितं कृतं स्यादिष्टकाम्यया ।।\nद्विपरार्धगुणं पुण्यं शैलजेऽपि विदुर्बुधाः ।। ३२ ।।\nमृच्छैलेन समं ज्ञेयं पुण्यमाढ्यदरिद्रयोः ।।\nयत्र तत्र गतः कुर्याद्भक्त्या पुण्यं भगालयम् ।। ३३ ।।\nशैलोत्थमिष्टकाभिर्वा दृढं दारुमयं शुभम्।।\nस गच्छेत्परमं स्थानं भानोरमिततेजसः ।।\nगैरिकं यानमारुह्य यः कुर्याद्धृतभूषणः ।। ३४ ।।\nक्रीडमानोऽपि यः कुर्याद्बालभावेऽर्कमंदिरम्।।\nसोऽर्कलोकमवाप्नोति विमानवरमास्थितः ।। ३५ ।।\nपुष्पमालाकुलं दिव्यं धूपगंधादिवासितम् ।।\nअप्सरोगणसंकीर्णं सर्वकाममुखप्रदम् ।। ३६ ।।\nतत्र रूढो महाराज वत्सरं वृन्दमुत्तमम् ।।\nउषित्वा भास्करपुरे पूज्यमानस्तु दैवतैः ।। ३७ ।।\nक्रमादागत्य लोकेऽस्मिन्राजा भवति धार्मिकः ।।\nधर्मार्थकामसंपन्नो यशसा च नराधिप ।।३८।।\nपश्यन्परिहरञ्जंतून्मार्जन्या मृदुसूक्ष्मया ।।\nशनैः संमार्जनं कुर्याच्चांद्रायणफलं भवेत् ।।३९।।\nपुत्रार्थं देहजीर्णाया वन्ध्यायाश्च विशेषतः ।।\nरोगार्तानां च भूतानामारोग्यार्थं प्रपूजयेत् ।। 1.162.४० ।।\nगृहीत्वा गोमयं स्वच्छं स्थाने च पतितं शुभे ।।\nउपर्युपरि संत्यज्य प्रत्यग्रं जन्तुवर्जितम् ।। ४१ ।।\nवस्त्रपूतगोमयेन यः कुर्यादुपलेपनम् ।।\nपश्येत्तु सुखिताञ्जंतूंश्चांद्रायणशतं लभेत् ।। ४२ ।।\nयः कुर्यात्सर्वकार्याणि वस्त्रपूतेन वारिणा ।।\nस मुनिः स महासाधुः स गच्छेत्परमां गतिम् ।। ४३ ।।\nक्षरंति सर्वदानानि यज्ञहोमबलिक्रियाः ।।\nअक्षरं तु महादानं सुखदं सर्वदेहिनाम् ।। ४४ ।।\nनैरंतर्येण यः कुर्यात्पक्षं संमार्जनार्चनम् ।।\nवर्षमेकं शतं दिव्यं सुरलोके महीयते ।। ४५ ।।\nतस्यांते च चतुर्वेद सुरूपः प्रियदर्शनः ।।\nआद्यः सर्वगुणोपेतो राजा भवति धार्मिकः ।। ४६ ।।\nसंपर्केणापि यः कुर्यान्नरः कर्म भगालये ।।\nसोपि सौमनसं गत्वा पुरं क्रीडति नित्यशः ।।४७।।\nतावद्भ्रमंति संसारे दुःखशोकपरिप्लुताः ।।\nन भजंति रविं भक्त्या यावत्सर्वेऽपि देहिनः ।। ४८ ।।\nसमासक्तं तथा चित्तं जन्तोर्विषयगोचरे ।।\nयद्यर्को न भवद्देवः को मुञ्चेदेव बन्धनात् ।। ४९ ।।\nयः कुर्यात्कुट्टिमां भूमिं दर्पणोदरसन्निभाम् ।।\nनानावर्णविचित्रां च विचित्र कुसुमोज्ज्वलाम्।। 1.162.५० ।।\nक्वचित्कलशविन्यस्तां पंकजैरुपशोभिताम्।।\nरम्यां मनोरमां सौम्यामर्कायतनसंसदि ।। ५१ ।।\nयावद्दंडा भवेद्भूमिः समंताच्च सुशोभना ।।\nतावद्युगसहस्राणि सूरलोके महीयते ।। ५२ ।।\nकारयेच्चित्रशास्त्रज्ञैश्चित्रकर्मार्कमंदिरे ।।\nविचित्रं यानमारुह्य चित्रभानोर्गृहं व्रजेत्।।५३।।\nयावत्स देवरूपाणि ग्रहरूपाणि लेखयेत् ।।\nतावद्युगसहस्राणि स्वर्गलोके महीयते ।। ५४ ।।\nभवेद्भूमिः समंताच्च यः कुर्यादर्कमंदि रम् ।।\nआरामावसथादीनां लभेदामूल्यकं फलम् ।। ५५ ।। ।।"
  }
]
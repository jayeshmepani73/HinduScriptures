[
  {
    "text": "अरुण उवाच\nकिमर्थं भोजकस्तुभ्यं प्रियो देवेश कथ्यताम् ।\nनान्ये विप्रादयो वर्णा देवतायतनेषु वै । । १\nकश्चायं भोजको देव कस्य पुत्रः किमात्मकः ।\nवर्णतश्चास्य मे ब्रूहि कर्म चास्य समन्ततः । । २\nआदित्य उवाच\nसाधु पृष्टोऽस्मि भद्रं ते वैनतेय महामते ।\nशृणुष्वैकमनाः सर्वं गदतो मम खेचर । । ३\nविप्रादयस्तु ये त्वन्ये वर्णाः कश्यपनन्दन ।\nते पूजयन्ति मां नित्यं भक्तिश्रद्धासमन्विताः । ।४\nदेवालयेषु ये विप्राः प्रीत्या मां पूजयन्ति हि ।\nअन्याश्च देवतावृत्त्या ते स्युर्देवलकाः खग । ।\nएतस्मात्कारणान्मह्यं भोजको दयितः सदा । । ५\nवर्णतो ब्राह्मणश्चायं स्वानुष्ठानपरो यदि ।\nअनुष्ठानविहीनो हि नरकं यात्यसंशयम् । । ६\nन त्याज्यं भोजकैस्तस्मात्स्वकं कर्म कदाचन ।\nमयासौ निर्मितः पूर्वं तेजसा स्वेन वै खग । । ७\nपूजार्थमात्मनो नूनं कर्म चास्य प्रकीर्तितम् ।\nप्रियव्रतसुतो राजा शाकद्वीपे महामतिः । । ८\nतेन मे कारितं दिव्यं विमानप्रतिमं गृहम् ।\nतस्मिन्द्वीपे तदात्मीये दिव्यं शिलामयं महत् । । ९\nस मदर्चां कारयित्वा काञ्चनीं लक्षणान्विताम् ।\nप्रतिष्ठापनाय वै तस्याश्चिन्तयामास सुव्रतः । । 1.117.१०\nकृतमायतनं श्रेष्ठं तेनेयं प्रतिमा कृता ।\nको वै प्रतिष्ठापयिता देवमर्कं शुभालये । । ११\nएवं सञ्चिन्तयित्वा तु जगाम शरणं मम ।\nभक्तिं तस्य च सञ्चिन्त्य खगाहं पार्थिवस्य तु । । १२\nगतोऽहं दर्शनं तस्य उक्तञ्चापि मया खग ।\nकिं चिन्तयसि राजेन्द्र कुतश्चिंता समागता । । १३\nब्रूहि यत्ते हृदि प्रौढं चिन्ताकारणमागतम् ।\nसंपादयिष्ये तत्सर्वं विमना भव मा नृप । । १४\nअत्यर्थं दुष्करमपि करिष्ये नात्र संशयः ।\nइत्युक्तः स मया राजा इदं वचनमब्रवीत् । । १५\nद्वीपेऽस्मिन्देवदेवस्य कृतमायतनं तव ।\nमया भक्त्या जगन्नाथ तथेयं प्रतिमा कृता । । १६\nप्रतिष्ठां कारयेद्यस्तु तव देवालये खग ।\nयत्र सन्ति त्रयो वर्णा द्वीपेस्मिन्क्षत्रियादयः । । १७\nते मयोक्ता न कुर्वन्ति प्रतिष्ठां तव कृत्स्नशः ।\nन चाप्यर्चां जगन्नाथ ब्राह्मणश्चात्र विद्यते । । १८\nतेनेयमागता चिन्ता हृदि शल्यं तयार्पितम् ।\nततो मयोक्तो राजाऽसौ वैनतेय वचः शुभम् । । १९\nएवमेतन्न संदेहो यथात्थ त्वं नराधिपः ।\nक्षत्रियादित्रयो वर्णा द्वीपेऽस्मिन्नात्र संशयः । । 1.117.२०\nते च नार्हन्ति मे पूजां न प्रतिष्ठां कदाचन ।\nतस्मात्ते श्रेयसे राजन्प्रतिष्ठामात्मनस्तथा । । २१\nसृजामि प्रथमं वर्णं भग(मग?)संज्ञमनौपमम् ।\nइत्युक्त्वा तमहं वीर राजानं खगसत्तम । । २२\nजगाम परमां चिन्तां तस्य कार्यस्य सिद्धये ।\nअथ मे चिन्तयानस्य१ स्वशरीराद्विनिःसृताः । । २३\nशशिकुन्देन्दुसंकाशाः संख्ययाष्टौ महाबलाः ।\nपठन्ति चतुरो वेदान्सांगोपनिषदः खग । । २४\nकाषायवाससः सर्वे करण्डाम्बुजधारिणः ।\nललाटफलकाद्द्वौ तु द्वौ चान्यौ वक्षसस्तथा । । २५\nचरणाभ्यां तथा द्वौ तु पादाभ्यां द्वौ तथा खग ।\nअथ ते च महात्मानः सर्वे प्रणतकन्धराः । । २६\nपितरं मन्यमाना मामिदं वचनमब्रुवन् ।\nतात तात महादेव लोकनाथ जगत्पते । । २७\nकिमर्थं भवता सृष्टा वयं देवस्य देहतः ।\nब्रूहि सर्वं करिष्याम आदेशं भवतोऽखिलम् । । २८\nपितास्माकं भवान्देवो वयं पुत्रा न संशयः ।\nइत्युक्तवन्तस्ते सर्वे मयोक्ता देवसम्भवाः । । २९\nप्रियव्रतसुतो योयमस्य वाक्यं करिष्यथ ।\nस चाप्युक्तो मया राजा शाकद्वीपाधिपः खग । । 1.117.३०\nय एते मत्सुता राजन्नर्घ्या ब्राह्मणसत्तमाः ।\nकारयन्तु प्रतिष्ठां मे सर्वैरेभिर्महीपते । । ३१.\nकारयित्वा प्रतिष्ठां तु ममार्चायां नराधिप ।\nपश्चादायतनं सर्वमेषामर्पय पूजने । । ३२\nएते मत्पूजने योग्याः प्रतिष्ठासु च सर्वशः ।\nसमाप्य न प्रहर्तव्यं भोजकेभ्यः कदाचन । । ३३\nसर्वमायतनार्थं तु गृहक्षेत्रादिकं च यत् ।\nधनधान्यादिकं राजन्यन्ममायतने भवेत् । । ३४\nतत्सर्वं भोजकेभ्यस्तु दातव्यं नात्र संशयः ।\nधनधान्यसुवर्णादि गृहक्षेत्रादिकं च यत् । ।\nयन्मदीयं भवेत्किञ्जिद्ग्रामे वा नगरे क्वचित् । । ३५\nतस्य सर्वस्य राजेन्द्र मदीयस्य समन्ततः ।\nअधिपा भोजकाः सर्वे नान्ये विप्रादयो नृप । । ३६\nयथाधिकारी पुत्रस्तु पितृद्रव्यस्य वै भवेत् ।\nतथा मदीयवित्तस्य भोजकाः स्युर्न संशयः । । ३७\nइत्युक्तेन मया राज्ञा तथा सर्वं प्रवर्तितम् ।\nकारयित्वा प्रतिष्ठां तु दत्त्वा सर्वस्वमेव हि । ।\nभोजकेभ्यः खगश्रेष्ठ ततो हर्षमवाप्तवान् । । ३८\nएवमेते मया सृष्टा भोजका गरुडाग्रज ।\nअहमात्मा ततो ह्येषां सर्वे सुमनसस्तथा । । ३९\nमत्पुत्रेण समा ज्ञेयास्तथा मम हिताः सदा ।\nतस्मात्तेभ्यः प्रदातव्यं न हर्तव्यं कदाचन । । 1.117.४०\nभोजकस्य हरेद्यस्तु लोभाद्द्वेषात्तथापि वा ।\nस याति नरकं घोरं तामिस्रं शाश्वतीः समाः । । ४१\nतस्माद्ग्रामादिकं द्रव्यं यत्किञ्चिन्मम विद्यते ।\nतत्सर्वं भोजकस्वं हि पितृपर्यागतं मम । । ४२\nभोजकश्च भवेद्यादृक्तत्ते वच्मि खगेश्वर ।\nममाज्ञां पालेयद्यस्तु स्वानुष्ठानपरः सदा । । ४३\nवेदाधिगमनं पूर्वं दारसंग्रहणं तथा ।\nअभ्यङ्गधारणं नित्यं तथा त्रिषवणं स्मृतम् । । ४४\nपञ्चकृत्वः सदा पूज्यो ह्यहं रात्रौ दिने तथा ।\nदेवब्राह्मणवेदानां निन्दा कार्या न वै क्वचित् । । ४५\nनान्यादेवप्रतिष्ठा तु कार्या वै भोजकेन तु ।\nममापि च न कर्तव्या तेन एकाकिना क्वचित् । । ४६\nसर्वमेव निवेद्यान्नं नाश्नीयाद्भोजकः सदा ।\nन भुञ्जीत गृहं गत्वा शूद्रस्य गरुडाग्रज । । ४७\nशूद्रोच्छिष्टं प्रयत्नेन सदा त्याज्यं हि भोजकैः ।\nयेऽश्नन्ति भोजका नित्यं शूद्रान्नं शूद्रवेश्मनि । । ४८\nते वै पूजाफलं चात्र कथं प्राप्स्यन्ति खेचर ।\nगत्वा गृहं तु शूद्रस्य न भोक्तव्यं कदाचन । । ४९\nगृहागतं च शूद्रान्नं तच्च त्याज्यं तथैव च ।\nआध्मातव्योम्बुजो नित्यं भोजकेनाग्रतो मम । । 1.117.५०\nसकृत्प्रवादिते शंखे मम प्रीतिर्हि जायते ।\nषण्मासान्नात्र सन्देहः पुराणश्रवणं तथा । । ५१\nतस्माच्छंखः सदा वाद्यो भोजकेन प्रयत्नतः ।\nतस्येयं परमा वृत्तिर्नैवेद्यं यन्मदीयकम् । । ५२\nनाभोज्यं भुञ्जते यस्मात्तेनैते भोजका मताः ।\nमगं ध्यायन्ति ते यस्मात्तेन ते मगधाः स्मृताः । । ५३\nभोजयन्ति च मां नित्यं तेन ते भोजका स्मृताः ।\nअभ्यङ्गं च प्रयत्नेन प्रायं शुद्धिकरं परम् । । ५४\nअभ्यङ्गहीनो ह्यशुचिर्भोजकः स्यान्न संशयः ।\nयस्तु मां पूजयेद्वीर अभ्यङ्गेन विना खग । । ५५\nन तस्य सन्ततिः स्याद्वै न चाहं प्रीतिमान्भवे१ ।\nमुण्डनं शिरसा कार्यं शिखा धार्या प्रयत्नतः । । ५६\nनक्तं चादित्यदिवसे तथा षष्ठ्यां प्रवर्तयेत् ।\nसप्तम्यामुपवासस्तु मम संक्रमणे तथा । । ५७\nकर्तव्यो भोजकेनैव मत्प्रीत्यै गरुडाग्रज ।\nत्रिकालं चापि गायत्रीं जपेद्वाचा पुरो मम । । ५८\nमुखमावृत्य यत्नेन पूजनीयोऽहमादरात् ।\nमौनं चास्य  प्रयत्नेन त्यक्त्वा क्रोधं च दूरतः । । ५९\nशूद्रेभ्यो यस्तु वैश्येभ्यो लोभात्कामात्प्रयच्छति ।\nनिर्माल्यं मम वै वत्स स याति नरकं ध्रुवम् । । 1.117.६०\nलोभाद्वै भोजको यस्तु मत्पुष्पाणि खगाधिप ।\nयच्छतेन्यस्य दुष्टात्मा मय्यनारोप्य खेचर । । ६१\nस ज्ञेयो मे परः शत्रुः स मामर्हो न चार्चितुम् ।\nनिर्माल्यं मम देयं स्याद्ब्राह्मणादिषु वै नृषु । । ६२\nनैवेद्यं यन्मदीयं तु तदश्नीयात्सदैव हि ।\nतेनासौ शुद्ध्यते नित्यं हविष्यान्नसमं तथा । । ६३\nतत्क्षणादुत्क्षिपेद्यस्तु ममांगात्पुष्पमेव हि ।\nनान्यस्य देयं नैवेद्यं मदीयमुदके२ क्षिपेत् । । ६४\nपञ्चगव्यसमं तस्य मन्मतं नात्र संशयः ।\nममाङ्गलग्नं यत्किञ्चिद्गन्धं पुष्पमथापि वा । । ६५\nदातव्यं न च वैश्याय न शूद्राय कदाचन ।\nआत्मना तद्ग्रहीतव्यं न विक्रेयं कथञ्चन । । ६६\nयस्तु नारोप्य पुष्पाणि अव्यङ्गानि ममोपरि ।\nयः कश्चिदाहरेल्लोके स याति नरकं ध्रुवम् । । ६७\nस्नपनं मम निर्माल्यं पावकं यस्तु लङ्घयेत् ।\nस नरो नरकं याति सरौद्रं रौरवं खग । । ६८\nभोजकेन सदा कार्यं स्नपनं मे प्रयत्नतः ।\nयथा न लङ्घयेत्कश्चिद्यथा श्वा नापि भक्षयेत् । । ६९\nयद्ययत्नपरः कुर्याद्भोजकः स्नपनं मम ।\nयथा वै लङ्घितमतिर्भक्ष्यतां च खगाधिप । । 1.117.७०\nस याति नरकं रौद्रं तामिश्रं नाम नामतः ।\nएकभक्तं सदा कार्यं स्नानं त्रैकालमेव हि । । ७१\nत्रिचैलं परिवर्तेत भवितव्यं दिनेदिने ।\nपूजाकालेऽर्घकाले च क्रोधस्त्याज्यः प्रयत्नतः । । ७२\nअमांगल्यं न वक्तव्यं वक्तव्यं च शुभं तदा ।\nईदृग्भूतो भोजको मे प्रेयान् पूजाकरः सदा । । ७३\nसन्मान्यः पूजनीयश्च विप्रादीनां यथास्म्यहम् ।\nयः करोत्यवमानं तु वृत्तिरूपं तु भोजके । । ७४\nतस्याहं रोषमेत्याशु कुलं हन्मि समन्ततः ।\nप्रियो मे भोजको नित्यं यथा त्वं विनतासुत । । ७५\nउपलेपनकर्ता च सम्मार्जनपरश्च यः । ।\nपरावसुरुवाच\nइत्युक्त्वा भगवान्भानुर्बभ्राम रथमास्थितः । । ७६\nअरुणोऽपि तथा श्रुत्वा मुदया परया नृपः ।\nपूज्यस्तस्मान्महाराज भोजकस्तु महीपते । । ७७\nतस्माद्देवं वाचकाय द्वितीयमशनं नरैः । । ७८\nब्रह्मोवाच\nइत्थं श्रुत्वा स राजा तु कर्मणः फलमात्मनः ।\nपुरातनं महाबाहुर्मुदमाप महीपतिः । ।७९\nयद्यदायतनं भानोः पृथिव्यां पश्यते नृपः ।\nतस्मिंस्तस्मिन्कारयति उपलेपनमादरात् । । 1.117.८०\nभार्या तस्यापि सुश्रोणि पुण्यश्रवणमादरात् ।\nवाचके वेतनं दत्त्वा भानोर्देवस्य मन्दिरे । । ८१\nइत्थं राजा सपत्नीकः पूज्य भक्त्या दिवाकरम् ।\nप्राप्तावुभौ परां प्रीतिं गतिं चानुत्तमां तथा । । ८२"
  }
]
[
  {
    "text": "नारद उवाच\nअतः परं प्रवक्ष्यामि स्नानकर्मविधिं तव ।\nस्नापकस्तु महाप्राज्ञो ब्राह्मणो वेदपारगः । । १\nअभिज्ञः सौरशास्त्राणामरुणो यदुसत्तम १ ।\nभोजको भोजकैश्चान्यैर्ब्राह्मणैश्च तथा वृतः । । २\nदिशाभागे मण्डलस्य ईशाने वै यथाक्रमम् ।\nहस्तमात्रप्रमाणं तु भद्रपीठं तु विन्यसेत् । । ३\nहस्तिना शकटेनापि भक्त्या ब्रह्मरथेन च ।\nमंगलैर्ब्रह्मघोषैश्च देवं प्रासादमानयेत् । । ४\nभद्रपीठं समादाय भद्रं कर्णेति मन्त्रतः ।\nसूत्रधारस्तथा प्रोक्तः शुक्लाम्बरधरः शुचिः । । ५\nस्नापयेत्कलशं गृह्य देवदेवं विभावसुम् ।\nसामुद्रं तोयमाहृत्य जाह्नवं यामुनं तथा । । ६\nसारस्वतं जलं पुण्यं चान्द्रभागं ससैन्धवम् ।\nपुष्करस्य जलं श्रेष्ठं गिरिप्रस्रवणोदकम् । । ७\nअन्यद्वापि शुचि तोयं नदीनदतडागजम् ।\nयथाशक्त्या उपाहृत्य कलशैः काञ्चनादिभिः । । ८\nभोजकाश्चाष्टभिः सूर्यं कलशैः स्नापयन्ति वै ।\nततस्तु मणिरत्नानि सर्वबीजौषधीस्तथा । । ९\nसुगन्धीनि च माल्यानि स्थलजान्यम्बुजानि च ।\nचन्दनानि च मुख्यानि गन्धाश्च विविधास्तथा । । 1.135.१०\nब्राह्मी सुवर्चला मुस्ता विष्णुक्रान्ता शतावरी ।\nदूर्वा च शिबिपुष्पी च प्रियङ्गू रजनी वचा । । ११\nसम्भृत्यैतांस्तु सम्भारान्स्नानकर्मविभागवित् ।\nबलाश्वत्थशिरीषाणां पल्लवैः कुशसंयुतैः । । १२\nकलशोपरि विन्यस्य दद्यादर्घ्यं रवेः सदा ।\nकाञ्चनै राजतैस्ताम्रैर्मृण्मयैः कलशैस्तथा । । १३\nसाक्षतैः सहिरण्यैश्च सर्वौषधिसमन्वितैः ।\nगायत्र्या परिपूतैस्तु षोडशैः स्नापयेद्रविम् । । १४\nकुशोत्तरां१ ततः कृत्वा वेदिं पक्वेष्टकामयीम् ।\nतस्यां वेद्यां समारोप्य परिधाप्य च वाससी । १५\nप्रतिमामभिषिञ्चेच्च सोपवासः प्रयत्नतः ।\nमूर्ध्नि सर्वौषधीः कृत्वा तथैवामलकानि च । । १६\nमन्त्रेण मृत्तिकां चापि मन्त्रतश्च जलं तथा ।\nत्वं देवी वन्दिता देवैः सकलैर्दैत्यदानवैः । । १७\nतेन संस्थापिता मूर्ध्नि मया देवस्य शुद्धये ।\nआदिस्त्वं सर्वभूतानां देवतानां च सर्वथा । । १८\nरसानां पतये तुभ्यमाह्वानं च कृतं मया ।\nइत्थं पौराणिकैर्मंत्रैवैदिकैश्च विशेषतः । । १९\nकार्यं हि वारुणं स्नानं देवस्य यदुनंदन ।\nइत्थमुच्चारयेद्वाचं कुर्यात्स्नानं विचक्षणः । । 1.135.२०\nदेवास्त्वामभिषिञ्चन्तु ब्रह्मविष्णुशिवादयः ।\nव्योमगङ्गा च पूर्णेन द्वितीयकलशेन तु । । २१\nसारस्वतस्य पूर्णेन कलशेन सुरोत्तम ।\nशक्रादयोभिषिंचन्तु लोकपालाः सुरोत्तमाः । । २२\nसागरोदकपूर्णेन चतुर्थकलशेन तु ।\nवारिणा परिपूर्णेन पद्मपत्रसुगन्धिना । । २३\nपञ्चमेनाभिषिञ्चन्तु नागाश्च कलशेन तु ।\nहिमवद्धेमकूटाद्याश्चाभिषिञ्चन्तु वारिणा । । २४\nनैर्ऋतोदकपूर्णेन षष्ठेन कलशेन तु ।\nसर्वतीर्थाम्बुपूर्णेन पद्मरेणुसुवासिना । । २५\nसप्तमेनाभिषिञ्चन्तु ऋषयः सप्त ये वराः ।\nवसवश्चाभिषिञ्चन्तु कलशेनाष्टमेन वै । । २६\nअष्टमङ्गलयुक्तेन देवदेव नमोऽस्तु ते ।\nततो वै कलशैर्दिव्यैः स्नानकर्म समारभेत् । । २७\nसमुद्रं गच्छ यः प्रोक्तो मन्त्रमेतमुदीरयेत् ।\nहिरण्यगर्भेति च यो मन्त्रस्तं समुदीरयेत् । । २८\nसमुद्रज्येष्ठेति मन्त्रेण क्षालयेन्मृत्तिकान्वितम् ।\nसिनीवालीति मन्त्रेण दद्याद्वल्मीकमृत्तिकाम् । । २९\nशम्युदुम्बरमश्वत्थं न्यग्रोधं च पलाशकम् ।\nयज्ञं यज्ञेति मन्त्रेण दद्यात्पञ्चकषायिकम् । । 1.135.३०\nपञ्चगव्यं पवित्रं च आहरेत्ताम्रभाजने ।\nगायत्र्या चैव गोमूत्रं गन्धद्वारेति गोमयम् । । ३१\nआप्यायस्वेति च क्षीरं दधिक्राव्णेति वै दधि ।\nतेजोऽसीति घृतं तद्वद्देवस्य त्वा कुशोदकम् । । ३२\nएवमादिविधियुतं पञ्चगव्यं प्रकीर्तितम् ।\nया१ ओषधीति मंत्रेण स्नानमोषधिभिः क्रमात् । । ३३\nद्रुपदाभिः पुनस्तस्य कुर्याच्चोद्वर्तनं बुधः ।\nशिरः स्नानं ततो दद्यान्मानस्तोकाभिमन्त्रितम् । । ३४\nविष्णोरराटमन्त्रेण दद्याद्गन्धोदकं शुभम् ।\nततो नद्युद्भवेनैव क्षालयेच्छुद्धवारिणा । । ३५\nजातवेदसमुच्चार्य वस्त्रपूतेन वारिणा ।\nतत आवाहयेद्देवं रक्तमाल्याम्बरं शुभम् । । ३६\nएह्येहि भगवन्भानो लोकानुग्रहकारक ।\nयज्ञभागं गृहाणार्घ्यमर्कदेव नमोऽस्तु ते । । ३७\nहिरण्येन तु पात्रेण देवायार्घ्यं प्रदापयेत् ।\nइदं विष्णुर्विचक्रमे मन्त्रेणार्घ्यं समर्पयेत् । । ३८\nपार्थिवैः प्रथमं कलशैः स्नापयेद्भास्करं बुधः ।\nततस्त्वौदुम्बरैर्वीर राजतैस्तदनन्तरम् । । ३९\nततस्तु काञ्चनैर्देवं स्नापयेद्यदुनन्दन ।\nसर्वतीर्थजलैर्युक्तं सर्वौषधिसमन्वितम् । । 1.135.४०\nशङ्खमादाय देवस्य ततो मूर्धनि शङ्कर ।\nदत्त्वा पुष्पाणि देवस्य मूर्ध्नि यत्नाद्विचक्षणः । ।४ १\nतोयमुत्क्षिप्य यत्नेन ततः स्नपनमाचरेत् ।\nप्रथमं स्नापयेद्देवं वारिणा यदुनन्दन । । ४२\nततस्तु पयसा राजन्पायसेन ततस्तु वै ।\nघृतेन मधुना वापि तथा इक्षुरसेन च । । ४३\nअग्निष्टोमस्य यज्ञस्य गोमेधस्य च सुव्रत ।\nज्योतिष्टोमस्य राजेन्द्र वाजपेयस्य वै विभो । । ४४\nराजसूयाश्वमेधाभ्यां घृताद्यैर्लभते फलम् ।\nयस्तु कारयते स्नानं यस्तु भक्त्या प्रपश्यति३ । ।\nक्रियमाणं तु देवस्य स्नानं यदुकुलोद्वह । । ४५\nय एते कथिता यज्ञा एतेषां क्रमशः फलम् ।\nअर्चां च कुरुशार्दूल दृष्ट्वा वै लभते फलम् । । ४६\nस्नानं तु यत्नतः कार्यं देवदेवस्य सुव्रत ।\nयथा न लङ्घयेत्कश्चिद्देवस्य स्नपनं विभोः । । ४७\nन प्राश्नन्ति यथा काकास्तीर्थं लोकविगर्हिताः ।\nस्नानोदकं तु देवस्य अथवा पय एव हि । । ४८\nभूमौ गतं यथा चैव प्राश्नाति यदुनंदन ।\nरोगं प्राप्नोति कर्ता वै दुःखं कारयिता तथा । । ४९\nतस्माद्यत्नेन कर्तव्यं देवस्य स्नपनं विभोः । । 1.135.५०\nस्नापयित्वा क्रमेणेत्थं स्नानकर्म विधानवित् ।\nततो वर्धनिकां गृह्य वारिधारां समुत्सृजेत् । । ५१\nत्रिवारान्पुरतोऽर्कस्य आचमस्वेति च ब्रुवन् । वे\nदोसीति च मन्त्रेण उपवीतं प्रवापयेत् । । ५२\nबृहस्पतेति मन्त्रेण वस्त्रयुग्मं प्रदापयेत् ।\nयत्नक्रमं प्रकुर्वाणः पुष्पमालां प्रदापयेत् । । ५३\nधूरसीति च मन्त्रेण धूपं दद्यात्सगुग्गलम्१ ।\nसमिद्धोञ्जनमन्त्रेण अञ्जनं तु प्रदापयेत् । । ५४\nयुञ्जानीति च मन्त्रेण रोचनां तस्य दापयेत् ।\nआरार्तिकं च वै कुर्याद्दीर्घायुष्ट्वाय वर्चसे । । ५५\nस्नानकर्म त्विदं प्रोक्तं भास्करस्य महात्मनः ।\nभोजका ब्राह्मणाश्चैव क्रियां कुर्युः प्रयत्नतः । । ५६\nबहवृचोऽथर्वणश्चैव छन्दोगोध्वर्युरेव च ।\nस्नापकस्य च चिह्नानि ये च मूर्तिधरास्तथा । । ५७\nतेषां प्रवक्ष्यामि विभो शृणु चैकमनाः किल ।\nसम्पूर्णगात्रो मतिमाञ्छास्त्रज्ञः प्रियदर्शनः । । ५८\nकुलीनः श्रद्दधानश्च आर्यदेशसमुद्भवः ।\nन स्थूलो न कृशो दीर्घः सौरशास्त्रविशारदः । । ५९\nयश्च युक्तो जितात्मा च गुरुभक्तो जितेन्द्रियः ।\nपञ्चविंशतितत्त्वज्ञः स्थापकः समुदाहृतः । । 1.135.६०\nवर्जनीयांश्च वक्ष्यामि यैस्तु कर्म न कारयेत् ।\nहीनाङ्गश्चाधिकाङ्गश्च वामनो विकटस्तथा । । ६१\nनातिगौरो न कृष्णश्च स्नापनाय प्रयोजयेत् ।\nचार्वाको याजकश्चैव नित्यं गोमुखदम्भकः । । ६२\nअशुचिव्रतसंयुक्तः श्यामदन्तोऽथ मत्सरी१ ।\nकोपनो दुष्टशीलश्च युवा वा वृद्ध एव च । । ६३\nश्वित्री कुष्ठी च रोगी च काणो दुर्मतिरेव च ।\nसंकीर्णो जातिहीनश्च तथा न वृषलीपतिः । । ६४\nकुब्जश्चाधस्तथा व्यंगः खल्वाटो विकलेन्द्रियः ।\nअविनीतो दुरात्मा च विकलः पङ्गुरेव च । । ६५\nतिथिनक्षत्रयोगानां वाराणां च तथा विभो ।\nसूचको जीविकार्थं३ हि यश्च मूल्येन पाठयेत् । । ६६\nईदृशान्स्नापकान्सर्वान्वर्जयेत प्रयत्नतः ।\nतस्मात्सर्वप्रयत्नेन परीक्ष्याः स्नापका बुधैः । । ६७"
  }
]
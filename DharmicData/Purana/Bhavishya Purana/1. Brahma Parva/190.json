[
  {
    "text": "सौरधर्मेषु सूर्यानूरुसंवादवर्णनम्"
  },
  {
    "text": "&lt;poem&gt;।। ।। सप्ताश्वतिलक उवाच ।। ।।\nतारारूपविमानानामिमाः संति च कोटयः ।।\nयः कुर्यात्तु नमस्कारं तस्यैव च फलं भवेत् ।। १ ।।\nइत्येता गतयः प्रोक्ता महत्यः सौरधर्मिणाम् ।।\nतस्मात्सौरः सदा धर्मः कर्तव्यः सुखमिच्छता ।। २ ।।\nइदानीं पापनिचयाः स्थूला नरकहेतवः ।।\nते समासेन कथ्यन्ते मनोवाक्कायसाधनैः ।। ३ ।।\nगवां मार्गे वने चाग्नेः पुरे ग्रामे समर्पणम् ।।\nइत्येतानीह पापानि सुरापानसमानि च ।। ४ ।।\nवने सर्वस्य हरणं नरस्त्रीगजवाजिनाम् ।।\nगोभूसमीपजातानामोषधीनां च खेचर ।। ५ ।।\nचन्दनागुरुकर्पूरकस्तूरीपट्टवाससाम् ।।\nहस्तन्यासाप हरणं रुक्मस्तेयसमं स्मृतम् ।। ६ ।।\nकन्यानां वरयोग्यानामाकर्षणमसंगतः ।।\nपुत्रमित्रकलत्रेषु गमनं भगिनीषु च ।। ७ ।।\nकुमारीसाहसं घोरमंत्यजस्त्रीनिषेवणम् ।।\nसवर्णायाश्च गमनं गुरुतल्पसमं स्मृतम् ।। ८ ।।\nमहापातकतुल्यानि पापान्युक्तानि यानि तु ।।\nतानि पातकसंज्ञानि ब्रूमहे चोपपातकम् ।। ९ ।।\nद्विजायार्थं परिश्रुत्य न प्रयच्छति यो द्विज ।।\nसद्भार्याणां च संत्यागः साधुबन्धुतपस्विनाम् ।। 1.190.१० ।।\nगोभू हिरण्यवस्त्राणामपहारः प्रयत्नतः ।।\nईश्वरार्पितबुद्धीनां पीडनं सुमहत्कृतम् ।। ११ ।।\nयः पीडामाश्रमस्थान आचरेदल्पिकामपि ।।\nतद्भूत्युपरिभूतस्य पशुधान्यधनस्य च ।। १२ ।।\nकूपधान्यपशुस्तेयमयाज्यानां च याजनम् ।।\nयज्ञारामतडागानां दारापत्यस्य विक्रयः ।। १३ ।।\nतीर्थ यात्रोपवासानां व्रते च जपकर्मणि ।।\nस्त्रीधनान्युपकर्षंति ये जनाः पापकर्मणा ।। १४ ।।\nअरक्षणं च नारीणां मद्यपस्त्रीनिषेवणम् ।।\nऋषीणामप्रदानं च धान्यवृद्ध्युपसेवनम् ।। १५ ।।\nदेवाग्निसाधुसाध्वीनां निन्दा गोब्राह्मणस्य च ।।\nप्रत्यक्षं वा परोक्षं वा राजमाण्डलिकानपि ।। १६ ।।\nउत्सन्नपितृदेवाश्च स्वकर्मत्यागिनश्च ये ।।\nदुःशीला नास्तिकाः पापाः सदसच्छून्यवादिनः ।। १७ ।।\nएवं कामे प्रवृत्ते तु वियोनौ पशुयोनिषु ।।\nरजस्वलास्वयोनौ तु मैथुनं यः समाचरेत् ।। १८ ।।\nस्त्रीपुत्रमित्रसंप्रीते रारामोच्छेदकाश्च ये ।।\nजनस्याप्रियवक्तारो जनाभिप्रायभेदिनः ।। १९ ।।\nभेत्ता तडागवप्राणां संक्रमाणां रसस्य च ।।\nएकपंक्तिस्थितानां च पंक्तिभेदं करोति यः ।।1.190.२०।।\nइत्येतैस्तु नराः पापैरुपपातकिनः स्मृताः ।।२१।।"
  }
]
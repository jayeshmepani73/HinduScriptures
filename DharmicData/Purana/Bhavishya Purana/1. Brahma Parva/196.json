[
  {
    "text": "।।सप्ताश्ववतिलक उवाच।। ।।\nअतीत्य भुक्तं पुरुषः सप्तम्यां गरुडाग्रज ।।\nमैत्रीं विदध्यात्सर्वत्र जीवहिंसां विवर्जयेत् ।। १ ।।\nसप्तम्यां न स्पृशेत्तैलं नीलं वस्त्रं न धारयेत् ।।\nन शयीत स्त्रिया सार्धं न सेवेत दुरोदरम् ।। २ ।।\nन रुद्यादश्रुपातेन न वा ध्यायेत्पिशाचकान् ।।\nनाकृषेच्छिरसो यूका न वृथावादमाचरेत् ।।\nपरस्यानिष्टकथनमतिवादं च वर्जयेत् ।। ३ ।।\nन कंचित्ताडयेज्जंतुं न विशेत कदाचन ।।\nब्रह्महत्यामवाप्नोति विशमानो रवेर्गृहम् ।। ४ ।।\nइत्येते समयाः प्रोक्ताः सौराणां गरुडाग्रज ।।\nभोजकानां विशेषेण पुरा मे भानुनानघ ।। ५ ।।\nभोजकः खगशार्दूल यो लोभाद्द्रव्यमुत्सृजेत् ।।\nवृद्ध्यै तु सततं वीर स गच्छेन्नरकं धुवम् ।। ६ ।।\nविशेषे चाल्पकशते कामयाने खगाधिप ।।\nप्रयुज्यमानो भोजकस्तु पंचकेन शतेन वै ।। ७ ।।\nप्रायश्चित्ती भवेद्वीर न चार्हः पूजने रवेः।।\nकृत्वा सांतपनं कृच्छ्रं तत्रः संपूजयेद्रविम् ।। ८ ।।\nनान्यदेवप्रतिष्ठा   तु कर्तव्या भोजकेन तु ।।\nकृत्वा तु तां खगश्रेष्ठ प्रायश्चित्तीयते नरः ।। ९ ।।\nतस्मात्तु तां न कुर्याद्वै भोजकः खगसत्तम ।।\nमुक्त्वा तु भास्करं देवं नान्यं देवं निवेदयेत् ।। १० ।।\nकृत्वाधिवेशं देवानां ब्रह्मादीनां खगाधिप ।।\nभोजको न स्पृशेद्भानुं कुर्यात्कृच्छ्रं च शुद्धये ।। ११ ।।\nकृत्वा तु कृच्छ्रं विधि वच्छुद्धेर्हेतुं खगाधिप ।।\nततः पूजयितुं भानुमधिकारी भवेन्नरः ।। १२ ।।\nन विज्ञातं प्रदातव्यं न म्लानं न च दूषितम् ।।\nन च पर्युषितं माल्यं दातव्यमृद्धिमिच्छता ।। १३ ।।\nदेवमुल्लोचयेद्यस्तु स खलः पुष्पलोभतः ।।\nपुष्पाणि च सुगंधीनि भोजको नेतराणि च ।। १४ ।।\nब्रह्महत्यामवाप्नोति भोजको लोभमोहितः ।।\nमहारौरवमासाद्य पच्यते शाश्वतीः समाः ।। १५ ।।\nहंत ते कीर्तयिष्यामि धूपदानविधिं परम् ।।\nप्रदाने देवदेवस्य येन धूपेन यत्फलम् ।। १६।।\nसदा चंदनधूपेन सान्निध्यं कुरुते रविः ।।\nप्रदद्यान्मानसे चैव यद्यदिच्छति मानवः ।।१७।।\nतथैवागुरुधूपेन वरं दद्या दभीप्सितम् ।।\nआरोग्यं वा स्त्रियं प्रेप्सुर्नित्यदा गुग्गुलं दहेत् ।। १८ ।।\nमंगलं धूपदानेन सदा यच्छति भानुमान् ।।\nआरोग्यं च स्त्रियं दद्या त्सौख्यं च परमं भवेत् ।। १९ ।।\nसदा कुंकुमधूपेन सौभाग्यं लभते नरः ।।\nश्रीवासकस्य धूपेन वाणिज्यं सफलं भवेत् ।। २० ।।\nरसं सर्वरसोपेतं ददतोर्थागमो ध्रुवम् ।।\nदेवदारुं च दहतो भवत्यन्नमथाक्षयम् ।। २१ ।।\nविलेपनं कुंकुमेन सर्वकामफलप्रदम् ।।\nइह लोके सुखी भूत्वा दाता स्वर्गम वाप्नुयात् ।। २२ ।।\nचंदनस्य प्रदानेन श्रियमायुश्च विंदति ।।\nरक्तचंदनदानेन सर्वं दद्याद्दिवाकरः ।। २३ ।।\nअपि रोगशतैर्ग्रस्तैः क्षिप्रारोग्यमवा प्नुयात् ।।\nवर्तिगंधैश्च सौगंध्यं परमं विंदते नरः ।। २४ ।।\nकस्तूरिकालेपनकैरैश्वर्यमतुलं लभेत् ।।\nकर्पूरसंयुतैर्गंधैः क्ष्माधिपाधिपतिर्भवेत् ।। २५ ।।\nचतुःसमेन गंधेन किं तुल्यं प्राप्नुयान्नरः ।।\nदेवागारं तु तन्मन्ये भक्त्या य उपलेपयेत् ।। २६ ।।\nस रोगान्मुच्यते क्षिप्रं पुरुषो भोगवान्भवेत् ।।\nअष्टादशेह कुष्ठानि ये चान्ये व्याधयो नृणाम् ।।\nप्रलयं यांति ते सर्वे मृदा यद्युपलेपयेत् ।। २७ ।।\nप्रलेपनानां सर्वेषां रक्तचंदनमुत्तमम् ।।\nनातः परतरं किंचिद्भानोस्तुष्टिकरं परम् ।। २८ ।।\nकिं तस्य न भवेल्लोको यो ह्यनेन प्रलेपयेत् ।।\nसर्वकामसमृद्धोऽसौ सूर्यलोके महीयते ।। २९ ।।\nउपलिप्य रवेर्गेहं कुर्याद्वै मंडलं पुनः ।।\nएकेनाथ समाप्नोति भाग्यमारोग्यमुत्तमम् ।। ३० ।।\nत्रिभिः सप्तभिरच्छिन्ना बालो वान्योपि यो नरः ।।\nतेन प्रदापयेद्देवान्कुर्यात्तान्न निवारयेत् ।।\nअनेन विधिना कुर्याद्यावतीः सप्त सप्तमी ।। ३१ ।।\nएता वै सप्त सप्तम्यो यथा प्रोक्ता विवस्वता ।।\nकुर्वीत यो नरो भक्त्या सर्वपापैः प्रमुच्यते ।।३२।।\nअर्कसंपुटकैर्वित्तं मरिचैः प्रियसंगमम् ।।\nनिंबपत्रै रोगनाशं फलैः पुत्रान्यथेप्सितान् ।।\nधनं धान्यं सुवर्णं च ततो दद्याद्विवस्वते ।। ३३ ।।\nजयं प्राप्नोति विपुलं कृत्वा सर्वत्र खेचर ।।\nसर्वान्कामान्कामिकस्तु प्राप्नुयान्नात्र संशयः ।। ३४ ।।\nनरो वा यदि वा नारी यथोक्तं सप्तमीव्रतम् ।।\nयः करोति खगश्रेष्ठ स याति परमं पदम् ।। ३५ ।।\nन तेषां त्रिषु लोकेषु किंचिदस्तीति दुर्लभम् ।।\nये भक्त्या लोकनाथस्य व्रतिनः संयतेन्द्रियाः ।। ३६ ।।\nसर्वयज्ञफलं तेषां यथा वेदोदितं भवेत्।।\nब्रह्मेंद्रविष्णवस्तेन पूजिता नात्र संशयः ।।३७ ।।\nनांधो न कुष्ठी न क्लीबो न व्यंगो न च निर्धनः ।।\nकदापि च भवेत्कश्चिद्यश्चरेत्सप्तमीव्रतम् ।। ३८ ।।\nपुत्रार्थी श्रुतिसंपन्नाल्लँभेत्पुत्राश्चिरायुषः ।।\nन तेषां त्रिषु लोकेषु किंचिदस्तीति दुर्लभम् ।।\nभोगार्थी लभते भोगान्व्रतेनानेन सुव्रत।। ३९ ।।\nक्रोधात्प्रमादाल्लोभाच्च व्रतभंगो यदा भवेत् ।।\nप्रायश्चित्तमिदं कृत्वा पुनरेव व्रती भवेत् ।।४०।।\nसप्तैव यावत्सप्तम्यः संप्राप्ता गुरुणा खग ।।\nतासु भास्करमभ्यर्च्य माल्यधूपादिभिर्नरः ।।\nभोजयित्वा द्विजाञ्छक्त्या प्राप्नुयात्स्वर्गमक्षयम् ।। ४१ ।।\nसप्तम्यां विप्रमुख्येभ्यो योऽन्नं दद्यात्खगेश्वर ।।\nतदक्षयं भवेत्तस्य स च सूर्यगृहं व्रजेत् ।। ४२ ।।\nइति ते कीर्तितं वीर सप्तमीव्रतमुत्तमम् ।।\nभूय एवाभिधास्यामि शृणु मे वदतोनघ ।। ४३ ।।\nयेन व्रतप्रभावेण कामिकं फलमश्नुते ।।\nसप्तमीं खगशार्दूल शुक्लां द्वादशनामिकाम् ।। ४४ ।।\nगोमूत्रगोमयाहारः षड्वृताहार एव च ।।\nअथ वा यावकाहारः शीर्णपर्णाशनोपि वा। ।४५।।\nक्षीराशी चैकभक्तं(चैव भक्तं?) वा सिक्थाहारोथ वा पुनः ।।\nजलाहारोथ वा विद्वान्पूजयेत दिवाकरम् ।। ४६ ।।\nपुष्पोपहारैर्विविधैः पद्मसौगंधिकोत्पलैः ।।\nनानाप्रकारैर्गंधैश्च धूपैर्गुग्गुलुचंदनैः ।। ४७ ।।\nकृशरैः पायसान्नैर्वा विविधैश्च विभूषणैः ।।\nअर्चयित्वा द्विजश्रेष्ठ भक्ष्यवस्त्रादिभूषणैः ।। ४८ ।।\nसर्वपक्षफलं प्राप्य सूर्यलोकं ततो व्रजेत् ।।\nतपसोंते ततो वीर कुले महति जायते ।। ४९ ।।\nयथाक्रमं प्रयत्नेन नामानि परिकीर्तयेत् ।।\nमाघे च फाल्गुने मासि चैत्रे च गरुडाग्रज ।। ५० ।।\nवैशाखे त्वथ ज्येष्ठे तु आषाढे श्रावणे तथा ।।\nमासि भाद्रपदे वीर तथा चाश्वयुजे खग ।। ५१।।\nमार्गशीर्षे तथा पौषे पूजयेत्सततं रविम् ।।\nविभावसुं विवस्वंतं भास्करं पक्षिसत्तम ।। ५२ ।।\nविकर्तनं पतंगं च सहस्रांशुं खगाधिप ।।\nएतानि देवनामानि मासेष्वेतेषु खेचर ।। ५३ ।।\nपूजयेद्देवदेवेशं देवानामपि दुर्लभम् ।।\nएवं क्रमेण तीक्ष्णांशुं नामभिः परिपूजयेत् ।। ५४ ।।\nइत्येवं ते समाख्यातं मया गुह्यमिदं खग ।।\nअभक्ताय न दातव्यं नाशिष्याय कथंचन ।। ५५ ।।\nन च पापकृते वीर दातव्यं विनतात्मज ।।\nव्याधेस्तु नाशनार्थाय देयं विप्राय सुव्रत ।। ५६ ।।\nदत्त्वा स्वर्गमवाप्नोति श्रुत्वा च विधिवत्खग ।। ५७ ।। ।।"
  }
]
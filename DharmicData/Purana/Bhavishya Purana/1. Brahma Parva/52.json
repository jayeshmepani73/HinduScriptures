[
  {
    "text": "सुमन्तुरुवाच\nइत्युक्त्वा भगवान्देवः शङ्खचक्रगदाधरः ।\nअन्तर्धानं गतो वीरं शाम्बस्येह प्रपश्यतः । । १\nशाम्बोऽपि कृत्वा विधिवत्सप्तमीं रथसप्तमीम् ।\nआधि(दि?)भिर्व्याधिभिर्मुक्तो जगामाशु स्वमन्दिरम् । । २\nशतानीक उवाच\nरथयात्रा कथं कार्या रथः कार्यः रथं रवेः ।\nकेनेह मर्त्यलोकेषु रथयात्रा प्रवर्तिता । । ३\nसुमन्तुरुवाच\nइममर्थं पुरा पृष्टः पद्मयोनिः प्रजापतिः ।\nरुद्रेण कुरुशार्दूल आसीनः काञ्चने गिरौ । । ४\nपद्मासनं पद्मयोनिं सुखासीनं प्रजापतिम् ।\nप्रणम्य शिरसा देवो रुद्रो वाचमुदैरयत् । । ५\nश्रीरुद्र उवाच\nय एष भगवान्देवो भास्करो लोकभास्करः ।\nकथमेष भ्रमेद्देवो रथस्थो विमलः सदा । । ६\nब्रह्मोवाच\nयथा दिवि भ्रमेत्तात रथारूढो रविः सदा ।\nतथा ते वर्तयिष्येऽहं रथं चास्य त्रिलोचन । । ७\nरथेन ह्येकचक्रेण पञ्चारेण त्रिणाभिना ।\nहिरण्यमयेन कान्तेन अष्टबन्धैकनेमिना । । ८\nचक्रेण भास्वता चैव दिवि सूर्यः प्रसर्पति ।\nदशयोजनसाहस्रो विस्तारोऽप्यस्य कथ्यते । । ९\nत्रिगुणा च रथोपस्थादीषा दण्डप्रमाणतः ।\nयुगमस्य तु विस्तीर्णमरुणो१ यत्र सारथिः । । 1.52.१०\nप्रासङ्गः कांचनो दिव्यो युक्तः पवनगैर्हयैः ।\nछन्दोभिर्वाजिरूपैस्तु यतश्चक्रं ततः स्थितैः । । ११\nयेनासौ पर्यटेद्व्योम्नि भास्वता तु दिवस्पतिः ।\nअथैतानि तु सूर्यस्य प्रत्यङ्गानि रथस्य तु । । १२\nसंवत्सरस्यावयवैः कल्पितानि यथाक्रमम् ।\n१नाभ्यस्तिस्रस्तु चक्रस्य त्रयः कालाः प्रकीर्तिताः । । १३\nआराः पञ्चर्तवस्तस्य नेम्यः षडृतवः स्मृताः ।\nरथवेदी स्मृते तस्य अयने दक्षिणोत्तरे । । १४\nमुहूर्ता २ इषवस्तस्य शम्याश्चास्य कलाः स्मृताः ।\nतस्य काष्ठाः स्मृताः कोणा अक्षदण्डः क्षणाः स्मृताः । । १५\nनिमेषाश्चास्य कर्षाः स्यादीषादण्डो लवाः स्मृताः ।\nरात्रिर्वरूथो धर्मोऽस्य ध्वज ऊर्ध्वं प्रतिष्ठितः । । १६\nयुगाक्षिकोटी ते तस्य अर्थकामावुभौ स्मृतौ ।\nअश्वरूपाणि च्छन्दांसि वहन्ते वामतो धुरम् । । १७\nगायत्री चैव त्रिष्टुप् च जगत्यनुष्टुबेव च ।\nपङ्क्तिश्च बृहती चैव उष्णिगेव तु सप्तमी । । १८\nचक्रमक्षनिबद्धं तु ध्रुवे चाक्षः समर्पितः ।\nसहचक्रो भ्रमत्यक्षः स चाक्षो भ्रमति ध्रुवे । । १९\nअक्षः सहैव चक्रेण भ्रमतेऽसौ ध्रुवे स्थितः ।\nएवमक्षवशात्तस्य ३ सन्निवेशो रथस्य तु । । 1.52.२०\nतथा संयोगभावेन संसिद्धो भास्करो रथः ।\nतेन चासौ रविर्देवो नभः संसर्पते सदा । । २१\nयुगाक्षकोटीसम्बद्धे द्वे रश्मी स्यन्दनस्य तु ।\nध्रुवे ते भ्रमतो रश्मी न चक्रयुगयोस्तु वै । । २२\nभ्रमतो मण्डलान्यस्य रवेरस्य रथस्य तु ।\nकुलालचक्रवद्याति मण्डलं सर्वतोदिशम् । । २३\nयुगाक्षकोटी ते तस्य दक्षिणे स्यन्दनस्य तु ।\nऋग्यजुर्भ्यां गृहीतेन विचक्राश्वेन वै ध्रुवे । । २४\nह्रसेते तस्य रश्मी तु मण्डलेषूत्तरायणे ।\nदक्षिणेऽथ समृद्धे तु भ्रमतो मण्डलानि तु । । २५\nयुगाक्षकोटी ते तस्य भ्रमेते स्यन्दनस्य तु ।\nसक्तासक्तं च भ्रमते मण्डलं सर्वतोदिशम् । । २६\nआकृष्येते ध्रुवेणेह समं तिष्ठति सुव्रत ।\nतदा साभ्यन्तरं देवो भ्रमते मण्डलानि तु । । २७\nध्रुवेण मुच्यमाने तु पुना रश्मियुगेन वै ।\nतथैव १ बाह्यतः सूर्यो भ्रमते मण्डलानि तु । । २८\nअशीतिमण्डलशतं काष्ठयोरुभयोरपि ।\nसरथोऽधिष्ठितो देवैर्विभ्रमेदृषिभिः सह । । २९\nगन्धर्वैरप्सरोभिश्च सर्पग्रामणिराक्षसैः ।\nएतैर्वसति वै सूर्ये मासौ द्वौ द्वौ क्रमेण तु । । 1.52.३०\nधातार्यमा पुलस्त्यश्च पुलहश्च प्रजापतिः ।\nखण्डको वासुकिश्चैव सकर्णो रश्मिरेव च । । ३१\nतुम्बुरुर्नारदश्चैव गन्धर्वौ गायतां वरौ ।\nक्रतुस्थलाप्सरश्चैव या च सा पुञ्जिकस्थला । । ३२\nग्रामणीरथकृत्स्नश्च रथौजाश्वतरावुभौ ।\nरक्षो हेतिः प्रहेतिश्च यातुधानौ च तावुभौ । । ३३\nमधुमाधवयोरेष गणो वसति भास्करे ।\nतथा ग्रीष्मौ तु द्वौ मासौ मित्रश्च वरुणश्च ह । । ३४\nऋषिरत्रिर्वशिष्ठश्च तक्षकोऽनन्त एव च ।\nमेनका सहजन्या च गंधर्वो च हहा हूहूः । । ३५\nरथस्वनश्च ग्रामण्यौ रथचित्रश्च तावुभौ ।\nपौरुषेयो वधश्चैव यातुधानौ महाबलौ । । ३६\nशुचिशुक्रौ तु द्वौ मासौ वसन्त्येते दिवाकरे ।\nइन्द्रश्चैव विवस्वांश्च अङ्गिरा भृगुरेव च । । ३७\nएलापर्णस्तथा सर्पः शङ्खपालश्च पन्नगाः ।\nप्रम्लोचा दुन्दुकाश्चैव गन्धर्वौ भानुदर्दुरौ । । ३८\nयातुधानौ तथा सर्पस्तथा ब्राह्मश्च तावुभौ ।\nएते नभो नभस्यौ च निवसन्ति दिवाकरे । । ३९\nशरद्येते पुनः शुभ्रा निवसन्ति स्म देवताः ।\nपर्जन्यश्चैव पूषा च भारद्वाजः सगौतमः । । 1.52.४०\nचित्रसेनश्च गन्धर्वस्तथा वसुरुचिश्च यः ।\nविश्वाची च घृताची च ते उभे पुण्यलक्षणे । । ४१\nनागस्त्वैरावतश्चैव विश्रुतश्च धनञ्जयः ।\nसेनजिच्च सुषेणश्च सेनानीर्ग्रामणीस्तथा । । ४२\nआपो वातश्च द्वावेतौ यातुधानौ प्रकीर्तितौ ।\nवसन्त्येते तु वै सूर्ये इषोर्जौ कालपर्ययात् । । ४३\nहेमंतिकौ तु द्वौ मासौ वसन्त्येते दिवाकरे ।\nअंशौ भगश्च द्वावेतौ कश्यपश्च क्रतुस्तथा । । ४४\nभुजङ्गश्च महापद्मः सर्पः कर्कोटकस्तथा ।\nआपो वातश्च द्वावेतौ यातुधानौ प्रकीर्तितौ । । ४५\nचित्राङ्गदश्च गन्धर्वोरुणायुश्चैव तावुभौ ।\nसहे चैव सहस्ये च वसन्त्येते दिवाकरे ।.। ४६\nपूषा जिष्णुर्जमदग्निर्विश्वामित्रस्तथैव च ।\nकाद्रवेयौ महानागौ कम्बलाश्वतरावुभौ । । ४७\nगन्धर्वो धृतराष्ट्रश्च सूर्यवार्चाश्च तावुभौ ।\nतिलोत्तमा च रम्भा च सर्वलोके च विश्रुते । । ४८\n१ग्रामणीः सेनजिच्चैव सत्यजिच्च महातपाः ।\nब्रह्मोपेतश्च वै रक्षो यज्ञो यज्ञस्तथैव च । ।\nएते तपस्तपस्यै च निवसन्ति दिवाकरे । । ४९\nअन्येऽपि ये मन्देहा राक्षसाधिपतयो देवदेवगुह्यतमस्य रक्षार्थं सकल देवैरस्मदादिभिः\nसन्नियुक्तास्तान्भवते कथयामि । । 1.52.५०\nरुद्र उवाच\nवद ब्रह्मन्कथां दिव्यां यामहं प्रष्टुमागतः ।\nतामेव विस्तरेणैव कथयाशु मम प्रभो । । ५१\nदिविष्ठं भास्करं दृष्ट्वा नमेत्केन विधानतः ।\nकिं फलं तस्य वा देव समाप्ते भवति कर्मणि । । ५२\nब्रह्मोवाच\nशृणु रुद्र समासेन भास्करस्य नतिक्रियाम् ।\nयां कृत्वा रोगदुःखार्ता मुच्यन्ते पापसञ्चयात् । । ५३\nस्थण्डिले मण्डलं कृत्वा द्वादशाङ्गुलमानतः ।\nसद्यो गोमयलिप्ते च तत्रैवावाहयेद्रविम् । । ५४\nपूजयित्वा गणेशादीन्वासुदेवं च सात्यकिम् ।\nसत्यभामां तथा लक्ष्मीमुमां देवीं च शङ्करम् । । ५५\nमण्डलस्य समीपस्थान्पूर्वोक्तान्वेदमन्त्रवित् ।\nततः प्रदक्षिणीकृत्य दण्डवत्प्रणमेत्सकृत् । । ५६\nशतं सहस्रमयुतं लक्षं वा निजपापतः ।\nदृष्ट्वा शक्तिं प्रणम्याथ सदा संयतमानसः । । ५७\nविप्राय दक्षिणां दद्यान्निरुच्छ्वासः समाहितः ।\nरक्तिके च हिरण्यस्य शतमात्रे सहस्रके । । ५८\nमाषकाणां चतुष्कं चायुतं दशगुणं दिशेत् ।\nदक्षे दशगुणं प्रोक्तं दद्याद्रोगविमुक्तये । । ५९\nएवं कृते विरूपाक्ष सर्वरोगाद्विमुच्यते ।\nइदं रहस्यं परमं शृणुयाद्यो हि मानवः । । 1.52.६०\nतस्य रोगा विनश्यन्ति मार्तण्डस्य प्रसादतः ।\nअन्यच्च ते प्रवक्ष्यामि यच्चापृष्टमुमापते । ।\nतच्छृणुष्व मया प्रोक्तं रथयन्तृनियामकम् । । ६१"
  }
]
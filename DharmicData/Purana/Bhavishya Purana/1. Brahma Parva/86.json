[
  {
    "text": "ब्रह्मोवाच\nपञ्चतारं भवेद्यत्र नक्षत्रं ते वृषध्वज ।\nवारे तु देवदेवस्य स वारः पुत्रदः स्मृतः । । १\nउपवासो भवेत्तत्र श्राद्धं कार्यं तथा भवेत् ।\nप्राशनं चापि पिण्डस्य मध्यमस्य प्रकीर्तितम् । । २\nसोपवासस्तु यो भक्त्या पूजयेदत्र गोपतिम् ।\nधूपमाल्योपहारैस्तु दिव्यगन्धसमन्वितैः । । ३\nएवं पूज्य विवस्वन्तं तस्यैव पुरतो निशि ।\nभूमौ स्वपिति वै वीर जपञ्छ्वेतां महामते । । ४\nप्रातरुत्थाय च स्नानं कृत्वा दत्त्वार्घ्यमुत्तमम् ।\nरक्तचन्दनसम्मिश्रैः करवीरैर्गणाधिप । । ५\nप्रपूज्य ग्रहभूतेशमंशुमन्तं त्रिलोचन ।\nवीरं १ च पूजयित्वा तु ततः श्राद्धं प्रकल्पयेत् । । ६\nपञ्चभिर्ब्राह्मणैर्देव दिव्यैभोमैश्च२ सुव्रत ।\nमगसंज्ञौ३ तत्र दिव्यौ ब्राह्मणौ परिकल्पयेत् । । ७\nत्रीनत्र ब्राह्मणान्भीमान्प्रकल्प्यान्धकसूदन ।\nकुर्यादेवं ततः श्राद्धं पार्वणं भास्करप्रियम् । । ८\nश्राद्धे त्वथ समाप्ते तु दद्यात्पिण्डं तु मध्यमम् ।\nपुरतो देवदेवस्य स्थित्वा मन्त्रेण सुव्रत । । ९\nस एष पिण्डो देवेश योऽभीष्टस्तव सर्वदा ।\nअश्नामि पश्यते तुभ्यं तेन मे सन्ततिर्भवेत् । । 1.86.१०\nप्रसादात्तव देवेश इति मे भावितं मनः ।\nइत्थं सम्पूजितो ह्यत्र भास्करः पुत्रदो भवेत् । । ११\nअतोऽयं पुत्रदो वारो देवस्य परिकीर्तितः ।\nएवमत्र सदा यस्तु भास्करं पूजयेन्नरः । । १२\nउपवासपरः श्राद्धे स पुत्रं लभते ध्रुवम् ।\nधनं धान्यं हिरण्यं च आरोग्यं सुखदं तथा । ।\nसूर्यलोकं च सम्प्राप्य ततो राजा भवेन्नृषु । । १३\nप्रभया द्विजसंकाशः कान्त्या चाम्बुजसन्निभः ।\nवीर्येण गोपतेस्तुल्यो गाम्भीर्ये सागरोपमः । । १४\n( इति पुत्रदविधिवर्णनम्)\nब्रह्मोवाच\nदक्षिणे त्वयने यः स्यात्स जयः परिकीर्तितः । । १५\nअत्रोपवासो नक्तं च स्नानं दानं जपस्तथा ।\nभवेच्छतगुणं देव भास्करप्रीतये कृतम् । । १६\nतस्मान्नक्तादि कर्तव्यं यत्स्याच्छतगुणं विभो । । १७"
  }
]
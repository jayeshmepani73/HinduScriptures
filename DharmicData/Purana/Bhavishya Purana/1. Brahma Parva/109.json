[
  {
    "text": "ब्रह्मोवाच\nमार्तण्डसप्तमीं कृष्ण यथान्यां१ वच्चि तेऽनघ ।\nशृणुष्वैकमना वीर गदतो मे शुभप्रदाम् । । १\nयस्याः सम्यगनुष्ठानात्प्राप्नोत्यभिमतं फलम् ।\nपौषे मासे सिते पक्षे सप्तम्यां समुपोषितः । । २\nसम्यक्सम्पूज्य मार्तण्डं मार्तण्ड इति वै जपेत् ।\nपूजयेत्कुतपं भक्त्या श्रद्धया परयान्वितः । । ३\nधूपपुष्पोपहराद्यैरुपवासैः समाहितः ।\nमार्तण्डेति जपन्नाम पुनस्तद्गतमानसः । । ४\nविप्राय दक्षिणां दद्याद्यथाशक्त्या खगध्वज ।\nस्वपन्विबोधन्स्खलितो मार्तण्डेति च कीर्तयेत् । । ५\nपाषण्डादिविकर्मस्थैरालापं च विवर्जयेत् ।\nगोमूत्रं गोपयो वापि दधि क्षीरमथापि वा । । ६\nगोदेहतः समुद्भूतं प्राश्नीयादात्मशुद्धये ।\nद्वितीयेऽह्नि पुनः स्नातस्तथैवाभ्यर्चनं रवेः । । ७\nतेनैव नाम्ना सम्भूय दत्त्वा विप्राय दक्षिणाम् ।\nततो भुञ्जीत गोदोहसम्भूतेन समन्वितम् । । ८\nएवमेवाखिलान्मासानुपोष्य प्रयतः शुचिः ।\nदद्याद्गवादिकं विप्रान्प्रतिमासं स्वशक्तितः । । ९\nधारिता चेत्पुनर्वर्षे यथाशक्त्या गवादिकम् ।\nदत्त्वा परं रवेर्भूयः शृणु यत्फलमश्नुते । । 1.109.१०\nस्वर्णशृंगीं च पञ्चम्यां षष्ठ्यां च वृषभं नरः ।\nप्रतिमासं द्विजातिभ्यो यद्दत्त्वा फलमश्नुते । । ११\nतत्प्राप्नोत्यखिलं सम्यग्व्रतमेतदुपोषितः ।\nतं च लोकमवाप्नोति मार्तण्डो यत्र तिष्ठति । । १२\nशाण्डेलेयसमः कृष्ण तेजसा नात्र संशयः ।\nमार्तण्डसप्तमीमेतामुपोष्यैते गणा दिवि । । १३\nविद्योतमाना दृश्यन्ते लोकैरद्यापि भूधर ।\nतस्मात्त्वमादिदेवेशं ग्रहेशं भास्करं रविम् । ।\nअनयार्चय गोविन्द गोपतिं गोलसन्निभम् । । १४\nइति श्रीभविष्ये महापुराणे ब्राह्मे पर्वणि सप्तमीकल्पे मार्तण्डसप्तमीवर्णनम्\nनाम नवाधिकशततमोऽध्यायः । १०९ ।"
  }
]
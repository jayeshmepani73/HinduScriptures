[
  {
    "text": "सुमन्तुरुवाच\nप्रणम्य शिरसा देवं सुरज्येष्ठं चतुर्मुखम् ।\nउवाच स महातेजा दिण्डिर्लोकेशमादरात् । । १\nदेवदेवेन भवतादिष्टोऽस्मि च महात्मना ।\nक्रियायोगामृतं२ सर्वमाख्यास्यति भवान्किल । । २\nस त्वां पृच्छाम्यहं ब्रह्मन्क्रियायोगं निरन्तरम् ।\nसन्तोषयितुमीशेहं यथावद्वक्तुमर्हसि । । ३\nब्रह्मोवाच\nएह्येहि मत्सकाशं च मत्समीपे गणाधिप ।\nब्रह्महत्या प्रणष्टा ते दर्शनादेव तस्य तु । । ४\nअनुग्राह्योऽसि भूतेश भास्करस्यामितौजसः ।\nआराधनाय भूतेश यदीशे प्रवणं मनः । । ५\nयदि देवपतिं भानुमाराधयितुमिच्छसि ।\nभगवन्तमनाद्यन्तं भव दीक्षागुणान्वितः । । ६\nन ह्यदीक्षान्वितैर्भानुर्ज्ञातु स्तोतुं च तत्त्वतः ।\nद्रष्टुं वा शक्यते मूढैः प्रवेष्टुं कुत एव हि । । ७\nजन्मभिर्बहुभिः पूता नरास्तद्गतचेतसः ।\nभवन्ति भगवन्सौरास्तदा दीक्षागुणान्विताः । । ८\nअनेकजन्मसंसारचिते पापसमुच्चये ।\nनाक्षीणे जायते पुंसां मार्तण्डाभिमुखी मतिः । । ९\nप्रद्वेषं याति मार्तण्डे द्विजान्वेदांश्च निन्दति ।\nयो नरस्तं विजानीयात्पापबीजसमुद्भवम् १ । । 1.63.१०\nपाखण्डेषु रतिः पुंसां हेतुवादानुकूलता ।\nजायते विष्णुमायाम्भः पतितानां दुरात्मनाम् । । ११\nयदा पापक्षयः पुंसां तदा वेदद्विजादिषु ।\nरवौ च देवदेवेशे श्रद्धां भवति निश्चला । । १२\nयदा स्वल्पावशेषस्तु नराणां पापसञ्चयः ।\nतदा दीक्षागुणान्सर्वे भजन्ते नात्र संशयः । । १३\nभ्रमतामत्र संसारे नराणां पापदुर्गमे ।\nहस्तावलम्बदोप्येको भक्तिप्रीतो दिवाकरः । । १४\nसर्वभागवतो भूत्वा सर्वपापहरं रविम् ।\nआराधयेह तं भक्त्या प्रीतिमेष्यति भास्करः । । १५\nदिण्डिरुवाच\nकिं लक्षणा नरा दीक्षामर्हन्ति पद्मसम्भव ।\nयच्च दीक्षान्वितैः कार्यं तन्मे कथय पद्मज । । १६\nब्रह्मोवाच\nकर्मणा मनसा वाचा प्राणिनां यो न हिंसकः ।\nभावभक्तश्च मार्तण्डे तस्य दीक्षा गुणान्विता । । १७\nब्राह्मणांश्चैव देवांश्च नित्यमेव नमस्यति ।\nन च द्रोग्धा१  परं वादे स मार्तण्डं समर्चति । । १८\nसर्वान्देवान् रविं वेत्ति सर्वलोकांश्च भास्करम् ।\nतेभ्यश्च नान्यमात्मानं स नरः सौरतां व्रजेत् । । १९\nदेवं मनुष्यमन्यं वा पशुपक्षिपिपीलिकान् ।\nतरुपाषाणकाष्ठानि भूम्यंभो गगनं दिशः । । 1.63.२०\nआत्मानं चापि देवेशाद्व्यतिरिक्तं दिवाकरात् ।\nयो न जानाति यतिषु स वै दीक्षागुणान्भजेत् । । २१\nभावं न कुरुते यस्तु सर्वभूतेषु पापकम् ।\nकर्मणा मनसा वाचा स तु दीक्षां समर्हति । । २२\nसुतप्तेनेह तपसा यथैर्वा बहुदक्षिणैः ।\nतां गतिं न नरा यान्ति यां गताः सूर्यमाश्रिताः । २३\nयेन सर्वात्मना भानौ भक्त्या भावो निवेशितः ।\nगणेश्वर कृतार्थत्वाच्छ्लाघ्यः सौरः स मानवः । । २४\nअपि न: स कुले धन्यो जायते कुलपावनः ।\nभगवान्भक्तिभावेन येन भानुरुपासितः । । २५\nयः कारयति - देवार्चां हृदयालम्बनं रवेः ।\nस नरो भानुसालोक्यमाप्नोति धुतकल्मषः । । २६\nयस्तु देवालयं भानोर्भक्त्या कारयति ध्रुवम् ।\nस सप्त पुरुषाँल्लोकं भानोर्नयति मानवः । । २७\nयावन्त्याब्दानि देवार्चा रवेस्तिष्ठति मन्दिरे ।\nतावद्वर्षसहस्राणि सूर्यलोके महीयते । । २८\nदेवार्चा लक्षणोपेता तद्गृहे सन्ततो विधिः ।\nनिष्कामं च मनो यस्य स यात्यक्षरसाम्यताम् । । २९\nपुष्पाणि च सुगन्धीनि मनोज्ञानि च यः पुमान् ।\nप्रयच्छति सहस्रांशोः सदा प्रयतमानसः । । 1.63.३०\nधूपांश्च तांस्तान्विविधान्गन्धाढ्यं चानुलेपनम् ।\nनरः सोऽनुदिनं यज्ञं करोत्याराधनं रवेः । । ३१\nयज्ञेशो भगवान्पूषा सदा क्रतुभिरिज्यते ।\nबहूपकरणा यज्ञा नानासम्भारविस्तराः । । ३२\nन ते दिण्डिन्नवाप्यन्ते मनुष्यैरल्पसञ्चयैः ।\nभक्त्या तु पुरुषैः पूजा कृता दूर्वाङ्कुरैरपि । ।\nभानोर्ददाति हि फलं सर्वयज्ञैः सुदुर्लभम् । । ३३\nयानि पुष्पाणि हृद्यानि धूपगन्धानुलेपनम् ।\nदयितं भूषणं यच्च प्रीतये चैव वाससी । । ३४\nयानि चाभ्यवहार्याणि भक्षााणि च फलानि वै ।\nप्रयच्छ तानि मार्तण्डे भवेथाश्चैव तन्मनाः । । ३५\nआद्यं तं भुवनाधारं यथाशक्त्या प्रसादय ।\nआराध्य याति तं देवं तस्मिन्नेव नरो लयम् । । ३६\nपुष्पैस्तीर्थोदकैर्गन्धैर्मधुना सर्पिषा तथा ।\nक्षीरेण स्नापयेद्भानुं ग्रहेशं गोपतिं खगम् । । ३७\nदधिक्षीरह्रदान्पुण्यांस्ततो लोकान्मधुच्युतः ।\nप्रयास्यति गणश्रेष्ठ निर्वृत्तिं च विलक्षणाम् । । ३८\nस्तोत्रैर्गीतैस्तथा वाद्यैर्ब्राह्मणानां च तर्पणैः ।\nमनसश्चैव योगेन आराधय दिवाकरम् । । ३९\nआराध्य तं जगन्नाथं मया सर्गः प्रवर्तितः ।\nविष्णुश्च पालयेल्लोकांस्तमाराध्य दिवाकरम् । । 1.63.४०\nरुद्रश्च प्राप्तवान्देवीं भवानीं तत्प्रसादतः ।\nदीप्यन्ते ऋषयश्चापि तमाराध्य दिवाकरम् । । ४१\nस त्वमेभिः प्रकारैस्तमुपवासैश्च भास्करम् ।\nतोषयाब्दं हि तुष्टोऽसौ भानुर्द्वंद्वप्रशान्तिदः । । ४२"
  }
]
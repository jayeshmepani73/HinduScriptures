[
  {
    "text": "दन्तकाष्ठविधिवर्णनम्"
  },
  {
    "text": "&lt;poem&gt;।। ।। सप्ताश्वतिलक उवाच ।। ।।\nअयने विषुवे वारे संक्रांतौ ग्रहणे तथा ।।\nपूजयेत्सततं भानुं सप्तम्यां तु विशेषतः ।। १ ।।\nवैनतेय निबोध त्वं विधानं सप्तमीव्रते ।।\nएतद्धि परमं गुह्यं रवेराराधनं परम् ।। २ ।।\nसिद्धार्थकैस्तु प्रथमा द्वितीया चार्कसंपुटैः ।।\nतृतीया मरिचैः कार्या चतुर्थी तिल सप्तमी ।। ३ ।।\nसप्तमी चौदनैर्वीर सप्तमी परिकीर्तिता ।।\nइत्येताः सप्त सप्तम्यः कर्तव्या भूतिमिच्छता ।। ४ ।।\nतथा चानुक्रमे तासां लक्षणं कथया म्यहम् ।।\nमाघे वा मार्गशीर्षे वा कार्या शुक्ला तु सप्तमी ।। ५ ।।\nआर्तस्य तु न नियमः पक्षमासकृतो भवेत् ।।\nअर्धप्रहरशेषे तु कुर्याद्वै दंतधाव नम् ।। ६ ।।\nपञ्चम्यां तत्र ये वृक्षाः कामितास्तान्वदाम्यहम् ।।\nमधूके पुत्रलाभः स्याद्दुःखहा मार्कवो भवेत् ।। ७ ।।\nबदर्या च बृहत्या च क्षिप्रं रोगात्प्रमुच्यते ।।\nऐश्वर्यं च भवेद्बिल्वैः खदिरेण च संचयः ।। ८ ।।\nशत्रुक्षयः कदंबेषु अर्थलाभोतिमुक्तके ।।\nगुरुतां याति सर्वत्र आटरूषकसंभवैः ।। ९ ।।\nज्ञातिप्रधानतां याति अश्वत्थो यच्छते यशः ।।\nकरवीरात्परिज्ञानमचलं स्यान्न संशयः ।। 1.193.१० ।।\nश्रियं प्राप्नोति विपुलां शिरीषस्य निवे शने ।।\nप्रियंगुं सेव्यमानस्य सौभाग्यं परमं भवेत् ।। ११ ।।\nअभीप्सितार्थसिद्ध्यर्थं सुखासीनोथ वाग्यतः ।।\nकामं यथेष्टहृदये कृत्वा  समभि मंत्र्य  च ।।\nमंत्रेणानेन मतिमानश्नीयाद्दन्तधावनम्।। १२ ।।\nवरं दत्त्वाभिजानासि कामदं च वनस्पते ।।\nसिद्धिं प्रयच्छ मे नित्यं दंतकाष्ठ नमोऽस्तु ते ।। १३ ।।\nत्रीन्वारान्परिजप्यैवं भक्षयेद्दंतधावनम् ।।\nपश्चात्प्रक्षाल्य काष्ठं तु शुचौ देशे विनिक्षिपेत् ।। १४ ।।\nऊर्ध्वे निपतिते सिद्धिस्तथा चाभि मुखे स्थिते ।।\nअतोन्यथा तु पतिते आनीय पुनरुत्सृजेत् ।। १५ ।।\nपराङ्मुखं यदि भवेत्त्रीन्वारान्दंतधावनम् ।।\nअसिद्धां तु विजानीयान्न ग्राह्या सा तु सप्तमी ।। १६ ।।\nब्रह्मचारी तु तां रात्रिं स्वप्यान्मंगलसेवया ।।\nबिभ्रद्वासोनुपहतं शुचिराचारसंयुतः ।। १७ ।।\nतस्यां रात्र्यां व्यतीतायां प्रात रुत्थाय वै खग ।।\nप्रक्षालयेन्मुखं धीमानश्नीयाद्दन्तधावनम् ।। १८ ।।\nउपविश्य शुचिर्भूत्वा प्रणम्य शिरसा रविम् ।।\nजपं यथेष्टं कृत्वा तु जुहुयाच्च हुताशने ।। १९ ।।\nततोपराह्नसमये स्नात्वा मृद्गोमयांबुभिः ।।\nविधिवन्नियमं कृत्वा मौनी शुक्लांबरः शुचिः ।। 1.193.२० ।।\nपूजयित्वा विधिं भक्त्या देवदेवं दिवाकरम् ।।\nस्वप्याद्देवस्य पुरतो गायत्रीजपतत्परः ।। २१ ।।"
  }
]
[
  {
    "text": "कार्तिकेय उवाच\nसंक्षेपतो मम विभो लक्षणानि नृपस्य तु ।\nशुभानि चाङ्गजातानि ब्रूहि मे वदतां वर । । १\nब्रह्मोवाच\nशृणु वक्ष्येङ्गजातानि पार्थिवस्य शुभानि च ।\nपार्थिवो ज्ञायते यैस्तु नराणां मध्यभागतः । । २\nत्रीणि यस्य महाबाहो विपुलानि नरस्य तु ।\nउद्यतानि तथा षड् वै गम्भीराणि च त्रीणि वै । । ३\nचत्वारि चापि ह्रस्वानि सप्त रक्तानि वा विभो ।\nदीर्घाणि चापि सूक्ष्माणि भवन्ति यस्य पञ्च वा । । ४\nनाभिः संधिः स्वनश्चेति गम्भीराणि च त्रीणि वै ।\nवदनं च ललाटं च दन्तोत्तम उरस्तथा । । ५\nविस्तीर्णमेतस्त्रितयं वीर यस्य नरस्य तु ।\nस राजा नात्र सन्देहः शृणुष्वेवोन्नतानि च । । ६\nकृकाटिका तधा चास्यं नखा वक्षोऽथ नासिका ।\nकक्षे चापि महाबाहो षडेतानि विदुर्बुधाः । । ७\nलिङ्गं पृष्ठं तथा ग्रीवा जङ्घा ह्रस्वानि सुव्रत ।\nनेत्रान्ते हस्तपादौ तु ताल्वोष्ठौ च सुरोत्तम । ।\nजिह्वा रक्ता नखाश्चैव सप्तैतानि महामते । । ८\nत्वचः कररुहाः केशा दशना ऋभवोत्तम ।\nसूक्ष्माण्येतानि च गुह पञ्च चापि विदुर्बुधाः । । ९\nनासिकालोचने बाहू स्तनयोरन्तरं हनुः ।\nइति दीर्घमिदं प्रोक्तं पञ्चकं भूभुजां नृप । । 1.27.१०\nक्षुतं राज्ञां सकृद्द्विस्त्रिर्नादितं ह्रादितं तथा ।\nदीर्घायुषां प्रयुक्तं ते हसितं च विदुर्बुधाः । । ११\nपद्मपत्रनिभे नेत्रे धनिनां शिवनन्दन ।\nभार्गवीमाप्नुयात्सोऽपि रक्तान्ते यस्य लोचने । । १२\nमधुपिङ्गैर्महात्मानो नरा ज्ञेयाः सुराधिप ।\nभीरवो हि कृशाक्षास्तु चौरा मण्डलचक्रकैः । । १३\nहयः केकरनेत्रास्तु गम्भीरैरर्थसम्पदः ।\nनीलोत्पलाभैर्वेदविदो भृशं कृष्णैस्तथार्थिता । ।\nमन्त्रित्वं स्थूलसुदृशो वदन्ति भुवि तद्विदः । । १४\nश्यामाक्षाः सुभगा ज्ञेया दीनाक्षैभ्र दरिद्रता ।\nविस्तीर्णैर्भोगिनो श्रेया विपुलैश्च तथा गुह । । १५\nअभ्युन्नताभिर्ह्रस्वायुर्विशालाभिः सुखी भवेत् ।\nदरिद्रो विषमाभिस्तु ततो ज्ञेयः सुरोत्तम । । १६\nभ्रुवो बालेन्दुसदृशा धनिनामार्भवोत्तम ।\nदीर्घाभिर्निर्धनो ज्ञेयः संसक्ताभिस्तु सुव्रत । । १७\nक्षीणाभिरर्थहीनाः स्युर्नरा ज्ञेयाः सुरोत्तम ।\nमध्ये नतभ्रुवो ये च परदाररतास्तु ते । । १८\nविरलैरुन्नतैः शंखैर्धन्याः१ स्युर्नात्र संशयः ।\nनिम्नैः स्तुत्यर्थसंसक्ता२ उन्नतैश्च जनाधिपाः । । १९\nविषमललाटा विधनाः सदा स्युर्देवसत्तम ।\nआचार्याः शुक्तिसदृशैर्नराः स्युर्नात्र संशयः । । 1.27.२०\nउन्नतशिरोभिराढ्या नरा ज्ञेयाः सदा गुह ।\nवधबन्धभागिनो वीरा नरा निन्नललाटिनः । ।\nभृशमुन्नतैश्च  मूर्खाश्च कृपणाश्च तथा नतैः । । २१\nशुभावहं मनुष्याणां वदनं स्याद्यथा शृणु ।\nअदीनमाननं स्निग्धं सस्मितं च विशेषतः । । २२\nसाश्रुदीनं तथा रूक्षमस्निग्धं निन्दितं४ गुह ।\nअसम्भाव्यं मुखं ज्ञेयं नराणां नगदारण । । २३\nअकम्पं गुभदं ज्ञेयं नराणां हसितं गुह ।\nनिमीलिताक्षं पापस्य हसितं चार्भवोत्तम । । २४\nआमण्डलं शिरो यस्य स गवाढ्यो नरो भवेत् ।\nछत्राकृति शिरो यस्य स भवेन्नृपतिर्नरः । । २५\nचिपिटाकारितशिरा हन्याद्वै पितरौ नरः ।\nघण्टाकृति शिरोध्वानमसकृत्सेवते नरः । ।\nनिम्नं शिरोनर्थदं स्यान्नराणामर्भवोत्तम । । २६\nगुडैः स्निग्धैस्तथा कृष्णैरभिन्नाग्रैस्तथैव हि ।\nकेशैर्न चातिबहुलैर्मृदुभिः पार्थिवो भवेत् । । २७\nबहुलाः कपिलाः स्थूला विषमाः स्फुटितास्तथा ।\nपरुषा ह्रस्वातिकुटिला दरिद्राणां कचाः घनाः । । २८\nइत्युक्तं लक्षणं नॄणां शुभं वाशुभमेव च ।\nयोषितां तदिदानीं ते लक्षणं वच्मि भीमज । । २९"
  }
]
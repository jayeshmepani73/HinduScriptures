[
  {
    "text": "ब्रह्मोवाच\nएवं स्त्रीषु मनुष्याणां वृत्तिरुक्ता समासतः ।\nसाम्प्रतं च मनुष्येषु स्त्रीणां समुपदिश्यते । । १\nसम्यगाराधनात्पुंसां रतिर्वृत्तिश्च योषितः ।\nपुत्राः स्वर्गाद्यदृष्टं च तस्मादिष्टो हि तद्विधिः । । २\nकर्तव्यं नाम यत्किञ्चित्सर्वं १ विधिमपेक्षते ।\nव्यक्तिमायाति वैफल्यं तदेवारब्धमन्यथा । । ३\nविध्यपेक्षीणि सर्वाणि कार्याण्यविफलान्यपि ।\nहेतुभूतास्त्रिवर्गस्य महारम्भा विशेषतः । ।४\nसर्वसाध्याविधिज्ञानमागमैकनिबन्धनम् ।\nसाध्यं दृष्टमदृष्टं च द्वयं विधिनिषेधयोः । । ५\nशास्त्राधिकारो न स्त्रीणां न ग्रन्थानां च धारणे ।\nतस्मादिहान्ये मन्यन्ते तच्छासनमनर्थकम् । । ६\nआगमैकक्रियायोगे स्त्रीणामध्यधिकारिता ।\nमृते भर्तरि साध्वी स्यादित्यादौ स्मृतिभाषितम् । । ७\nतस्मात्कार्यमकार्यं वा विज्ञाय प्रभुरागमात् ।\nगुणदोषेषु ताः सम्यक्छास्ति राजा प्रजा इव । । ८\nसत्येव प्रमदाः काश्चिद्विशेषाधिगतागमाः ।\nयत्तु शास्त्राधिकारित्वं वचनं स्यान्निरर्थकम् । । ९\nकेचिद्वेदविदो विप्राः कृत्यैर्वेषक्रियापराः ।\nतथापि ४ जातिमात्रेण त एवात्राधिकारिणः । । 1.9.१०\nक्रियन्ते वेदशास्त्रज्ञैः प्रयोगाः शास्त्रलौकिकाः ।\nस्थितमेषामदूरेऽपि शास्त्रमेव निबन्धनम् । । ११\nव्याधधीवरगोपालप्रभृतीनां च दृश्यते ।\nविष्ट्यं गारकसौर्यादिदिनानां परिवर्जनम् । । १२\nगम्यागम्यादिकार्येयं नियताचारसंस्थितिः ।\nलोकानां शास्त्रवाक्यानां प्राणाः स्वेष्टनिबन्धनाः ।। १३\nतस्माच्चतुर्णां वर्णानामाश्रमाणां च सर्वशः ।\nमुख्यगौणादिभेदानां ज्ञेया शास्त्राधिकारिता । । १४\nपौर्वापर्यं तु विज्ञातुमशक्यं लोकशास्त्रयोः ।\nतच्छास्त्रमेव मन्तव्यं यथा कर्मशरीरवत् । । १५\nआगमे च पुराणे च द्विधैव नास्तिकग्रहम् ।\nमार्गं महद्भिराचीर्णं प्रपद्येताविकल्पधीः । । १६\nमूलं गृहस्थधर्माणां यस्मान्नार्यः पतिव्रताः ।\nतस्मादासां प्रवक्ष्यामि भर्तुराराधने विधिम् । । १७"
  }
]
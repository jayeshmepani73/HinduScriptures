[
  {
    "text": "ब्रह्मोवाच\nप्रशंसन्ति महात्मानः संवादं भास्कराश्रयम् ।\nगौतम्या सह कौशल्या सुमनायां सुरालये । । १\nस्वर्गेऽतिशोभनां दृष्ट्वा कौशल्यां पतिना सह ।\nब्राह्मणी गौतमी नाम पर्यपृच्छत विस्मिता । । २\nगौतम्युवाच\nशतशः सन्ति कौशल्ये देवाः स्वर्गनिवासिनः ।\nदेवपत्न्यस्तथैवैताः सिद्धाः सिद्धाङ्गनास्तथा । । ३\nन तेषामीदृशो गन्धो न कान्तिर्न सुरूपता ।\nन वाससी शोभने ये यथा ते पतिना सह । । ४\nनैवाभरणजातानि तेषां भ्राजन्ति वै तथा ।\nयथा तव यथा पत्युर्न  च स्वर्गनिवासिनाम् । । ५\nसुस्नातचैलतश्चैव युवयोरतिरिच्यते ।\nलेखाद्यानामपीशानां क्षयातिशयवर्जितः । । ६\nतपःप्रभावो दानं वा होमो वा कर्मसंज्ञितः ।\nयुवयोर्यत्समाचक्ष्व तत्सर्वं वरवर्णिनि । ।\nयेन मे विक्रमे बुद्धिर्मनुजा येन सङ्गताः । । ७\nकौशल्योवाच\nयज्ञो यज्ञेश्वरो भानुरावाभ्यां जातु तोषितः ।\nस्वर्गप्राप्तिरियं तस्य कर्मणः फलमुत्तमम् । । ८\nसुरूपता ततः प्रीतिः पश्यतां चारुवेषिता ।\nयत्पृच्छसि महाभागे तदप्येषां वदामि ते । । ९\nतीर्थोदकैस्तथा गन्धैः स्नापितो यद्दिवाकरः ।\nतेन कान्तिरियं नित्यं देवांस्त्रिभुवनेश्वरान् । । 1.115.१०\nमनःप्रसादः सौम्यत्वं शरीरे ये च निर्वृताः ।\nयत्प्रियत्वं च सर्वं स्यात्तद्घृतस्नपनात्फलम् । । ११\nयान्यभीष्टानि वासांसि यच्चाभीष्टविभूषणम् ।\nरत्नानि यान्यभीष्टानि यत्प्रियं चानुलेपनम् । । १२\nये धृता यानि माल्यानि दयितान्यभवन्सदा ।\nमम भर्तुस्तदैवास्य तदा राज्यं प्रशासतः । । १३\nतानि सर्वाणि सर्वज्ञ सर्वपातरि भानुनि ।\nदत्तानि तं समुत्थोऽयं गन्धधूपात्मको गुणः । । १४\nआहारा दयिता ये च पवित्राश्च निवेदिताः ।\nत्रिलोककर्तुः सवितुस्तृप्तिस्तद्गुणसम्भवा । । १५\nस्वर्गकामेन मे भर्त्रा मया च शुभदर्शने ।\nकृतमेतत्कृतेनाभूदावयोर्भवसंक्षयः । । १६\nये त्वकामा नराः सम्यक्तत्कुर्वन्ति च शोभने ।\nतेषां ददाति विश्वेशो भगवान्मुक्तिमीश्वरः । । १७\nब्रह्मोवाच\nएवमभ्यर्च्य मार्तण्डमर्कं देवेश्वरं गुरुम् ।\nप्राप्तोऽस्म्यभिमतान्कामान्कृष्णाहं शाश्वतीः समाः । । १८\nचन्दनागुरुकर्पूरकुङ्कुमोशीरपद्मकैः ।\nअनुलिप्तो नरैर्भक्त्या ददाति१ सागरोद्भवाम् । । १९\nकालेयकं तुरुष्कं च रक्तचन्दनमेव च ।\nयान्यात्मनि सदेष्टानि तानि शस्यान्यपाकुरु । । 1.115.२०\nगन्धाश्चापि शुभा ये च धूपा ये विजयोदयाः ।\nदिवाकरस्य धर्मज्ञ निवेद्यास्सर्वदाच्युत । । २१\nन दद्यात्सल्लकीक्षारं नो मुखेन च संहृतम् ।\nदद्यादर्काय धर्मज्ञ धूपमाराधनोद्यतः । । २२\nमालती मल्लिका चैव यूथिका चातिमुक्तिकः ।\nपाटलाः करवीरश्च जपा सेवन्तिरेव च । । २३\nकुङ्कुमस्तगरश्चैव कर्णिकारः सकेशरः ।\nचम्पकः केतक कुन्दो बाणबर्बरमालिका । । २४\nअशोकस्तिलको लोध्रस्तथा चैवाटरूषकः ।\nशतपत्राणि धन्यानि बकाह्वानी विशेषतः । । २५\nअगस्तिं किंशुकं तद्वत्पूजार्थं भास्करस्य तु ।\nअमी पुष्पप्रकारास्तु शस्ता भास्करपूजने । । २६\nबिल्वपत्रं शमीपत्रं पत्रं वा भृङ्गरस्य च ।\nतमालपत्रं च हरे सदैव भगवत्प्रियम् । । २७\nतुलसी कालतुलसी तथा रक्तं च चन्दनम् ।\nकेतकी पत्रपुष्पं तु सद्यस्तुष्टिकरं रवेः । । २८\nपद्मोत्पलसमुत्थानि रक्तं नीलोत्पलं तथा ।\nसितोत्पलं तु भानोस्तु दयितानि सदाच्युत । । २९\nकृष्णलोकन्मत्तकं कान्तं तथैव गिरिमल्लिका ।\nन कर्णिकारिकापुष्पं भास्कराय निवेदयेत् । । 1.115.३०\nकुटजं शाल्मलीपुष्पं तथान्यद्गन्धवर्जितम् ।\nनिवेदितं भयं रोगं निःस्वतां च प्रयच्छति । । ३१\nयेषां न प्रतिषेधोऽस्ति गन्धवर्णान्वितानि च ।\nतानि पुष्पाणि देयानि मानवे लोकभानवे । । ३२\nसुगन्धैश्च मुरामांसीकर्पूरागरुचन्दनैः ।\nतथान्यैश्च शुभैर्द्रव्यैरर्चयेद्वनमालिनम् । । ३३\nदुकूलपट्टकौशेयवार्क्षकार्पासकादिभिः ।\nवासोभिः पूजयेद्भानुं यानि चात्मप्रियाणि तु । । ३४\nभक्ष्याणि यान्यभीष्टानि भोज्यान्यभिमतानि च ।\nफलं च वल्लभं यत्स्यात्तत्ते देयं दिवाकरे । । ३५\nसुवर्णमणिमुक्तानि रजतं च तथाच्युत ।\nदक्षिणा विविधा चेह यच्चान्यदपि वल्लभम् । । ३६\nआत्मानं भास्करं मत्वा यज्ञं तस्मै निवेदयेत् ।\nतत्तदव्यक्तरूपाय भास्कराय निवेदयेत् । । ३७"
  }
]
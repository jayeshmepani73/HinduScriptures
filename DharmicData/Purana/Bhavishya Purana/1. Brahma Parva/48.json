[
  {
    "text": "शतानीक उवाच\nविस्तराद्वद विप्रेन्द्र सप्तमीकल्पमुत्तमम् ।\nमहाभाग्यं च देवस्य भास्करस्य महात्मनः । । १\nसुमन्तुरुवाच\nअत्रैवाहुर्महात्मानः सम्वादं पुण्यमुत्तमम् ।\nकृष्णेन सह सत्त्वेन स्वपुत्रेण महीपते । । २\nभक्त्या प्रणम्य विधिवद्वासुदेवं जगद्गुरुम् ।\nइहामुत्र हितं शांबः पप्रच्छ ज्ञानमुत्तमम् । । ३\nजातो जन्तुः कथं दुःखैर्जन्मनीह न बाध्यते ।\nप्राप्नोति विविधान्कामान्कथं च मधुसूदन । । ४\nपरत्र स्वर्गमाप्नोति सुखानि विविधानि च ।\nअनुभूयोचितं कालं कथं मुक्तिमवाप्नुते । । ५\nदृष्ट्वैवं मम निर्वेदो जातो व्याधिर्जनार्दन ।\nदृष्ट्वेमं जीविताशापि रोचते न हि मे क्षणम् । । ६\nकिं त्वेवमकृतार्थोऽस्मि यन्मे प्राणा न यान्ति हि ।\nसंसारे न पतिष्यामि जराव्याधिसमन्विते । । ७\nयेनोपायेन तन्मेऽद्य प्रसादं कुरु सुव्रत ।\nआधिव्याधिविनिर्मुक्तो यथाहं स्यां तथा वद । । ८\nवासुदेव उवाच\nदेवतायाः प्रसादोऽन्यः सर्वस्य परमो मतः ।\nउपायः शाश्वतो नित्य इति मे निश्चिता मतिः । । ९\nअनुमानागमाद्यैश्च सम्यगुत्पादिता मया ।\nकदाचिदन्यथा कर्तुं धीयते केनचित्क्वचित् । । 1.48.१०\nप्रसादो जायते तस्य सम्यगाराधनक्रिया ।\nयदा तां च समुद्दिश्य कृता तद्वेदिना तथा । । ११\nविशिष्टा देवता सम्यग्विशिष्टेनैव देहिना ।\nआराधिता विशिष्टं च ददाति फलमीहितम् । । १२\nशाम्ब उवाच\nअस्तित्वे न च सन्देहः केषाञ्चिद्देवतां प्रति ।\nनास्तीति निश्चयोऽन्येषां विशिष्टास्त्वं कथाः कुरुः । । १३\nवासुदेव उवाच\nसिद्धं तु देवतास्तित्वमागमेषु बहुष्वथ ।\nप्रमाणमागमो यस्य तस्यास्तित्वं च विद्यते । । १४\nअनुमानेन वाप्यद्य तदस्तित्वं प्रसाध्यते ।\nप्रमाणमस्ति यस्येदं सिद्धा यस्येह चास्तिता । । १५\nप्रत्यक्षेणापि चास्तित्वं देवतायां प्रसाध्यते ।\nतच्चावश्यं प्रमाणं च दृष्टं सर्वशरीरिणाम् । । १६\nयदि नामा विविक्तास्तु तिर्यग्योनिगता अपि ।\nनोत्पद्यते तथा ह्यस्ति व्यवहारो यथा स्थितः । । १७\nशाम्ब उवाच\nप्रत्येक्षेणोपलभ्यन्ते सम्यग्वै यदि देवताः ।\nअनुमानागमाभ्यां च तदर्थं .न प्रयोजनम् । । १८\nवासुदेव उवाच\nप्रत्यक्षेणोपलभ्यन्ते न सर्वा देवताः क्वचित् ।\nअनुमानागमैर्गम्याः सन्ति चान्याः सहस्रशः । ।१९\nशाम्ब उवाच\nया चाक्षगोचरा काचिद्विशिष्टेष्टफलप्रदा ।\nतामेवादौ ममाचक्ष्व कथयिष्यस्यथापराम् । । 1.48.२०\nवासुदेव उवाच\nप्रत्यक्षं देवता सूर्यो जगच्चक्षुर्दिवाकरः ।\nतस्मादभ्यधिका काचिद्देवता नास्ति शाश्वती । । २१\nयस्मादिदं जगज्जातं लयं यास्यति यत्र च ।\nकृतादिलक्षणः कालः स्मृतः साक्षाद्दिवाकरः । । २२\nग्रहनक्षत्रयोगाश्च राशयः १ करणानि च ।\nआदित्या वसवो रुद्रा अश्विनौ वायवोऽनलः । । २३\nशक्रः प्रजापतिः सर्वे भूर्भुवःस्वस्तथैव च ।\nलोकाः सर्वे नगा नागाः सरितः सागरास्तथा । ।\nभूतग्रामस्य सर्वस्य स्वयं हेतुर्दिवाकरः । । २४\nअस्येच्छया जगत्सर्वमुत्पन्नं सचराचरम् ।\nस्थितं प्रवर्तते चैव स्वार्थे चानुप्रवर्तते । । २५\nप्रसादादस्य लोकोऽयं चेष्टमानः प्रदृश्यते ।\nअस्मिन्नभ्युदिते सर्वमुदेदस्तमिते सति । ।\nअस्तं यातीत्यदृश्येन किमेतत्कथ्यते मया । ।२ ६\nतस्मादतः परं नास्ति न भूतं न भविष्यति ।\nयो वै वेदेषु सर्वेषु परमात्मेति गीयते । । २७\nइतिहासपुराणेषु अन्तरात्मेति गीयते ।\nबाह्यात्मैति सुषुम्णास्थः स्वप्नस्थो जाग्रतः स्थितः । । २८\nअस्तं यातीत्यदृष्टेन किमेतत्कथ्यते मया ।\nतस्मादतः परं नास्ति न भूतं न भविष्यति । । २९\nयन्न वाह इति ख्यातः प्रेरकः सर्वदेहिनाम् ।\nनानेन रहितं किञ्चिद्भूतमस्ति चराचरम् । । 1.48.३०\nयो वेदैर्वेदविद्भिश्च विस्तरेणेह शक्यते ।\nवक्तुं वर्षशतैर्नासौ शक्यः संक्षेपतो मया । । ३१\n१तस्माद्गुणाकरः ख्यातः सर्वत्रायं दिवाकरः ।\nसर्वेशः सर्वकर्तायं सर्वभर्तायमव्ययः । । ३२\nजाता मत्स्यादयः सम्यग्गतिमन्तो महेश्वरात् ।\nमण्डलव्यतिरिक्तं च जानामि परमार्थतः । । ३३\nतथास्य मण्डलं कृत्वा२ यो ह्येनमुपतिष्ठते ।\nप्रातः सायं च मध्याह्ने स याति परमां गतिम् । । ३४\nकिं पुनर्मण्डलस्थं यो जपते परमार्थतः ।\nविविधाः सिद्धयस्तस्य भवन्ति न तदद्भुतम् । । ३५\nमण्डले च स्थितं देवं देहे चैनं व्यवस्थितम् ।\nस्वबुद्ध्यैवमसम्मूढो य- पश्यति स पश्यति । । ३६\nध्यात्वैवं १ पूजयेद्यस्तु जपेद्यो जुहुयाच्च यः ।\nस सर्वान्प्राप्नुयात्कामान्गच्छेद्धर्मध्वजं तथा । । ३७\nतस्मात्त्वमिह दुःखानामन्तं कर्तुं यदीच्छसि ।\nइहामुत्र च भोगानां भुक्तिं मुक्तिं च शाश्वतीम् । । ३८\nआराधयार्कमर्कस्थो मन्त्रैरिह तदात्मनि ।\nअङ्गैर्वृतं वृते चैव स्थाने शास्त्रेण शोधिते । । ३९\nकवचेन च सङ्गुस्ते सर्वतोऽस्त्रेण रक्षिते ।\nएवं प्राप्स्यसि यत्नेन सर्वदा फलमीप्सितम् । । 1.48.४०\nदुःखमाध्यात्मिकं नेह तथा चैवाधिभौतिकम् ।\nआधिदैविकमत्युग्रं न भविष्यति ते सदा । । ४१\nन भयं विद्यते तेषां प्रपन्ना ये दिवाकरम् ।\nइहामुत्र सुखं तेषामच्छिद्रं जायते सुखम् । । ४२\nसूर्येणेदं ममोद्दिष्टं साक्षाद्यज्ज्ञानमुत्तमम् ।\nआराधितेन विधिवत्कालेन बहुना तथा । । ४३\nप्राप्यते परमं स्थानं यत्र धर्मध्वजः स्थितः ।\nएतत्संक्षिप्तमुद्दिष्टं क्षिप्रसिद्धिकरं परम् । ।\nयथा नान्यदतोऽस्तीति स्वयं तूर्येण भाषितम् । । ४४\nउपायोऽयं समाख्यातस्तव संक्षेपतस्त्विह ।\nयस्मात्परतरो नास्ति हितोपायः शरीरिणाम् । । ४५"
  }
]
[
  {
    "text": "नारद उवाच\nअथ ते सम्प्रवक्ष्यामि प्रतिमाविधिविस्तरम् ।\nसर्वेषामेव देवानामादित्यस्य विशेषतः । । १\nअर्चा१ सप्तविधा प्रोक्ता भक्तानां शुभवृद्धये ।\nकाञ्चनी राजती ताम्री पार्थिवी शैलजा स्मृता । । २\nवार्क्षी चालेख्यका चेति मूतिस्थानानि सप्त वै ।\nवार्क्षीविधानं ते वीर वर्णयिष्याम्यशेषतः । । ३\nकर्त्रनुकूले दिवसे संवत्सरविशोधिते ।\nशुभैर्निमित्तैः शकुनैः प्रस्थानैश्च वनं विशेत् । । ४\nक्षीरिणो वर्जिताः सर्वे दुर्बलास्ते स्वभावतः ।\nचतुष्पथेषु न ग्राह्या ये च पुत्रकवृक्षकाः२ । । ५\nदेवतायतनस्था ये तथा वल्मीकसम्भवा ।\nउत्कीर्णा देवता येषु चैत्यवृक्षाश्च ये स्मृताः । । ६\nश्मशानभूमिजा ये च पक्षिणां निलयाश्च ये ।\nसकोटराश्च ये वृक्षाः शुष्काग्रा ये च पादपाः । । ७\nशस्त्रेण निहता ये च कुञ्जराशास्तथा कृताः ।\nसामाद्याः सरुजोऽधश्च व्याधिनश्च तथैव च । । ८\nअकाले पुष्पिता ये च काले ते च विवर्जिताः ।\nशीर्णपर्णाश्च तरवो रक्षोध्वांक्षनिषेविताः । ।\nएकशाखातिशाखाश्च त्रिशाखाश्च तथाधमाः । । ९\nमधूको देवदारुश्च वृक्षराजश्च चन्दनः ।\nबिल्वश्चाम्रातकश्चैव खदिरोथाञ्जनस्तथा । । 1.131.१०\nनिम्बः श्रीपर्णवृक्षश्च पनसः सरलोऽर्ज्जुनः ।\nरक्तचन्दनपर्यन्ताः श्रेष्ठाः स्युः प्रतिमाद्रुमाः । । ११\nवर्णानामानुपूर्व्येण द्वौ द्वौ वृक्षौ प्रकीर्तितौ ।\nनिम्बाद्याः सर्ववर्णानां वृक्षा साधारणाः स्मृताः । । १२\nकथ्यमानान्विशेषेण शृणु वीर तथापरान् ।\nसुरदारुः शमी चैव मधूकश्चन्दनस्तथा । ।\nएते वै तरवस्तात ब्राह्मणानां शुभाः स्मृताः । । १३\nक्षत्रस्य च तथारिष्टः खदिरस्तिन्दुकस्तथा ।\nअश्वत्थश्च तथा साम्ब द्रुमः करकतः शुभः । । १४\nवैश्यानां तद्वदेव स्युः खदिरश्चन्दनस्तथा ।\nपुण्याश्च तरवश्चैते शुभदास्तु तथैव च । । १५\nकेसरः सर्जकश्चाम्रः शालवृक्षस्तथेतरः ।\nएते वै तरवः पुण्याः शूद्राणां शुभदायकाः । । १६\nलिङ्गं च प्रतिमां चैवमवस्थाप्य यथाविधि ।\nवृक्षं चाभिमतं गत्वा पूजयेद्बलिपुष्पकैः । । १७\nशुचौ देशे विविक्ते च केशांगारविवर्जिते ।\nप्रागुदक्सूचके देशे लोककष्टविवर्जिते । । १८\nविस्तीर्णस्कन्धविटपः षत्रवानृजुवृद्धिगः ।\nआतङ्कहीनो विवशः सत्त्वक्पर्णः शुभस्तथा । १९\nस्वेनैव पतिता ये च हस्तिभिः पातितास्तथा ।\nशुक्लाश्च वह्निदग्धाश्च पक्षिभिश्चापि वर्जिताः । । 1.131.२०\nतरवो वर्जनीयाश्च ग्रहीतव्याः शुभा द्रुमाः ।\nस्निग्धरूपाः सपर्णाश्र सपुष्पाः सफलास्तथा । । २१\nतेषां तु ग्रहणं चाष्टमासेषु कार्त्तिकादिषु ।\nभूत्वा शुभदिने चैव सोपवासोऽधिवासयेत् । । २२\nसमन्तादुपलिप्याथ तस्याधस्ताद्वसुन्धराम् ।\nगायत्र्या परिपूतेन परितः प्रोक्ष्य वारिणा । । २३\nशुक्ले च परिधूते च परिधाय च१ वाससी ।\nपूजयेद्गन्धमाल्यैश्च सधूपबलिकर्मभिः । । २४\nततः कुशैः परिस्तीर्णे हुत्वाग्नौ तस्य चान्तिके ।\nदेवदारुसमिद्भिश्च मन्त्रेणानेन तत्त्ववित् । । २५\nॐ भूर्भुवः सुवरिति ततो वृक्षं च पूजयेत् ।\nॐ प्रजापतये सत्यसदाय नित्यं श्रेष्ठन्तरात्मन्त्सचराचरात्मन् । ।\nसान्निध्यमस्मिन्कुरु देव वृक्षे सूर्यावृतं मण्डलमाविशेश्च नमः । । २६\nनारद उवाच\nएवं सम्पूजयित्या तु वाक्यैस्तं परिसान्त्वयन् ।\nवृक्षलोकस्य शान्त्यर्थं गच्छ देवालयं शुभम् । । २७\nदेव त्वं स्थास्यसे तत्र च्छेददाहविवर्जितः ।\nकाले धूपप्रदानेन सपुष्पैर्बलिकर्मभिः । । २८\nलोकास्त्वां पूजयिष्यन्ति ततो यास्यसि निर्वृतिम् ।\nवृक्षमूले कुठारं तु धूपमाल्यैः प्रपूज्य च । । २९\nपूर्वतस्तु शिरः कृत्वा स्थापनीयः प्रयत्नतः ।\nपरमान्नमोदकौदनपलपूपिकादिभिर्भक्ष्यैः । । 1.131.३०\nमद्यैः कुसुमैर्धूपैर्गन्धैश्च तरुं समभ्यर्च्य । सुरपितृपिशाचराक्षसभुजङ्गसुरगणविनायकाद्यानाम् । । ३१\nकृत्वा पूजां रात्रौ वृक्षं संस्पृश्य च ब्रूयात् । । ३२\nअर्चासु देवदेव त्वं देवैश्च परिकल्पितः ।\nनमस्ते वृक्ष पूजेयं विधिवत्परिगृह्यताम् । । ३३\nयानीह भूतानि वसन्ति तानि बलिं गृहीत्वा विधिवत्प्रयुक्तम् ।\nअन्यत्र वासं परिकल्पयन्तु क्षमन्तु ते चाद्य नमोऽस्तु तेभ्यः । । ३४\nप्रभातायां तु शर्वर्यां पुनः सम्पूज्य तं नगम् ।\nब्राह्मणेभ्यस्ततो दत्त्वा भोजकेभ्यश्च दक्षिणाम् । ।\nछिन्द्याद्वनस्पतींस्तज्ज्ञैस्तै कृतस्वस्तिवाचनैः । । ३५\nपूर्वस्यां दिशि पातोऽस्य ऐशान्यां चापि यो भवेत् ।\nअथवा उत्तरस्यां तु तथा छिन्द्यात्तु१ नान्यथा । । ३६\nऐन्द्र्यैशान्योरुदीच्यां चः पातस्तिसृषु शस्यते ।\nनैर्ऋत्याग्नेययाम्यासु दिक्षु पातो न शोभनः । ।\nवायव्यां चैव वारुण्यां तस्य पातस्तु मध्यमः । । ३७\nयस्य बाह्यस्थिता शाखा दिक्षु नष्टा चतसृषु ।\nवास्तुपूर्वं ततः स्थित्वा ततः पश्चादवस्थिता । । ३८\nअविलग्नमशब्दं तु पतनं तु प्रशस्यते ।\nउत्पद्येद्द्विदलं यस्य द्रावश्च मधुरो भवेत् । । ३९\nसर्पिस्तैलं क्षरेद्यस्य पादपं तं विवर्जवेत् ।\nशुभदं यदुशार्दूल शृणु त्वं कथये शुचि । । 1.131.४०\nवृक्षं प्रभाते सलिलैर्निषिक्तं पूर्वोत्तरस्यां दिशि सन्निकृत्य ।\nमध्वाज्यदिग्धेन कुठारकेण प्रदक्षिणां शोषमभिप्रहण्यात् । । ४१\nपूर्वोत्तरेऽप्युत्तरदिग्विभागे पाते यदा वृद्धिकरस्तदा स्यात् ।\nआग्नेयकोणक्रमशोऽग्निदाह उग्रोग्ररोगाः सुधनक्षयश्च । ।४२\nगारुडे दिशि पाषाणं कपोतो गृहगोधिका ।\nसितवर्णं जलं ज्ञेयमङ्गुष्ठाभं भवेत्कृमिः  । ।\nदोषैरेतैर्विनिर्मुक्तं मुदा कालं समुद्धरेत् । । ४३"
  }
]
[
  {
    "text": "ब्रह्मोवाच\nश्रावणे मासि देवाग्र्यं सप्तम्यां सप्तवाहनम् ।\nशुक्लपक्षे समभ्यर्च्य पुष्पधूपादिभिः शुचिः । । १\nपाखण्डादिभिरालापमकुर्वन्नियतात्मवान् ।\nविप्राय दक्षिणां दत्त्वा नक्तं भुञ्जीत वाग्यतः । । २\nअभ्यङ्गं देवदेवस्य वर्षे वर्षे नियोजयेत् ।\nसप्तम्यामन्नमेवाग्र्यं शुभं शुक्लं नवं तथा । । ३\nविभवेषु तथान्येषु वादित्राण्येव वै विदुः ।\nतथा देवस्य मासेऽस्मिन्नभ्यङ्गः परिगीयते । ।४\nयस्तु चाराधयेद्भक्त्या भास्करस्य नरोऽच्युत ।\nअभ्यङ्गं विधिवच्छक्त्या कृत्वा ब्राह्मणभोजनम् । । ५\nशङ्खतूर्यनिनादैश्च ब्रह्मघोषैश्च पुष्कलैः ।\nस दिव्यं यानमारूढो लोकमायाति हेलिनः । । ६\nअनेनैव विधानेन मासान्द्वादश वै क्रमात् ।\nउपोष्य पारणे पूर्णे दद्याद्विप्राय दक्षिणाम् । । ७\nव्रतं यः पुरुषः कुर्यादादित्याराधनं शुचिः ।\nस गच्छेत्परमं लोकं दिव्यं वै वनमालिनः । । ८"
  }
]
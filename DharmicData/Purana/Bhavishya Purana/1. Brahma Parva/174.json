[
  {
    "text": "।। ।। अरुण उवाच ।। ।।\nपूजयित्वा रविं भक्त्या ब्रह्मा बह्मत्वमागतः ।।\nविष्णुत्वं चापि देवेशो विष्षुराप तदर्चनात् ।। १ ।।\nशंकरोऽपि जगन्नाथः पूजयित्वा दिवाकरम् ।।\nमहादेवत्वमगमत्तत्प्रसादात्खगाधिप ।। २ ।।\nसहस्राक्षोपि देवेश इन्द्रो भानुं तमोपहम् ।।\nइन्द्रत्वमगमद्देवं पूजयित्वा दिवाकरम् ।। ३ ।।\nमातरो देवगंधर्वाः पिशाचोरगराक्षसाः ।।\nपूजयंति सदा भानुमीशानं सुरनायकम् ।। ४ ।।\nसर्वमेतज्जगन्नित्यं भानौ देवे प्रतिष्ठितम् ।।\nतस्मात्संपूजयेद्भानुं य इच्छेत्स्वर्गमक्षयम् ।। ५ ।।\nयो न पूजयते सूर्यं भास्करं तमसूदनम् ।।\nधर्मार्थकाममोक्षाणां न नरो भाजनं भवेत् ।। ६ ।।\nतस्मात्कार्यं हि तद्ध्यानं यावज्जीवं प्रतिज्ञया ।।\nअर्चयेत सदा भानुमापन्नोऽपि सदा खग ।। ।। ७ ।।\nयस्तु संतिष्ठते नित्यं विना सूर्यस्य पूजनात् ।।\nवरं प्राणपरित्यागः शिरसो वाथ च्छेदनम् ।। ८ ।।\nसूर्यं संपूज्य भुञ्जीत त्रिदशेशं दिवाकरम् ।।\nइत्थं निर्वहते यस्य यावज्जीवं तदर्चनम् ।।\nमनुष्यचर्मणा नद्धः स रविर्नात्र संशयः ।। ९ ।।\nन हि अर्कार्चनादन्यत्पुण्यमप्यधिकं भवेत् ।।\nइति विज्ञाय यत्नेन पूजयस्व दिवाकरम् ।। 1.174.१० ।।\nसूर्यभक्तागमाश्चैव सूर्यार्चनपरायणाः ।।\nसंयता धर्मसंपन्ना धर्मादीन्साधयन्ति ते ।। ११ ।।\nसर्वद्वन्द्वसहा वीरा नीतिविध्युक्तचेतसः ।।\nपरोपकारनिरता गुरुशुश्रूषणे रताः ।। १२ ।।\nअमानिनो बुद्धिमन्तोऽव्यक्तस्पर्धा गतस्पृहाः ।।\nशांता स्वांतगता भद्रा नित्यं स्वागतवादिनः ।। १३ ।।\nस्वल्पवाचः सुमनसः शूराः शास्त्रविशारदाः ।।\nशौचाचारसुसंपन्ना दयादाक्षिण्यगोचराः ।। १४ ।। दंभमत्सरनिर्मुक्तास्तृष्णालोभविवर्जिताः ।।\nसंविभागपराः प्रोक्ता न शठाश्चाप्यकुत्सिताः ।। १५ ।।\nविषयेष्वपि निर्लेपाः पद्मपत्रमिवांभसा ।।\nन दीना मानिनश्चैव न च रोगवशानुगाः ।। १६ ।।\nभवंति भावितात्मानः सुस्निग्धाः साधुसेविताः ।।\nन पाणिपादवाक्चक्षुःश्रोत्रशिश्नोदरे रताः ।। १७ ।।\nचपलानि न कुर्वंति सर्वव्यासंगवर्जिताः ।।\nसूर्यासनरताः शांताः षडक्षरमनोगताः ।। १८ ।।\nइत्याचारसमायुक्ता भवंति भुवि मानवाः ।।\nएकांतभक्तिमास्थाय धर्मकामार्थसिद्धये ।। १९ ।।\nपूजनीयो रविर्नित्यं गुणेष्वेतेषु वर्तते ।।\nसर्वेषामेव पात्राणामतिपात्रं दिवाकरः ।।\nपतन्तं त्रायते यस्मादतीव नरकार्णवात् ।। 1.174.२० ।।\nतस्य पात्रातिपात्रस्य माहात्म्यं दानमण्वपि ।।\nअनेन फलमादिष्टमिहलोके परत्र च ।। २१ ।।\nद्रव्येणापि हि यः कुर्यान्नरः कर्म तदालये ।।\nसोऽपि देहक्षये ज्ञानं प्राप्य शांतिमवाप्नुयात् ।।२२।।\nसर्वद्विजकदंबेषु कश्चिज्ज्ञानमवाप्नुयात् ।।\nकश्चिदेतत्तु मे दिव्यं लब्ध्वा ज्ञानं विमुञ्चति ।। २३ ।।\nतावद्भ्रमंति संसारे दुःखशोकपरिप्लुताः ।।\nन भवंति रवेर्भक्ता यावत्सर्वेपि देहिनः ।। २४ ।।\nसूर्यस्यालेपनं पुण्यं द्विगुणं चन्दनस्य तु ।।\nचन्दनादगुरौ ज्ञेयं पुण्यमष्टगुणोत्तरम् ।। २५ ।।\nकृष्णागुरौ विशेषेण द्विगुणं फलमिष्यते ।।\nतस्माच्छतगुण पुण्यं कुंकुमस्य विधीयते ।। २६ ।।\nसूर्ययज्ञोपकरणं कृत्वाल्पं यदि वा बहु ।।\nभावाद्वित्तानुसारेण सूर्यलोके महीयते ।। २७ ।।\nयदपीष्टमनिष्टं च न्यायेनोभयमागतम् ।।\nतत्सूर्याय निवेद्यं सद्भक्त्यानन्तफलार्थिना ।। २८ ।।\nकर्मशाठ्येन यः कुर्याद्दुःखेनापि तदर्चनम् ।।\nसोऽपि द्विजो दिवं याति कर्मणा पापवर्जितः ।। २९ ।।\nसर्वमन्यत्परित्यज्य सूर्ये चैकमना सदा ।।\nसूर्यपूजाविधिं कुर्याद्य इच्छेच्छ्रेय आत्मनः ।। 1.174.३० ।।\nत्वरितं जीवितं याति त्वरितं यौवनं तथा ।।\nत्वरितं व्याधिरप्येति तस्मान्नित्यं रविं व्रजेत् ।। ३१ ।।\nयावन्नाभ्येति मरणं यावन्नाक्रमते जरा !।।\nयावन्नेंद्रिय वैकल्यं तावदर्चेद्दिवाकरम् ।। ३२ ।।\nन सूर्यार्चनतुल्योपि न धर्मोन्यो जगत्त्रये ।।\nइत्थं विज्ञाय देवेशं पूजयस्व दिवाकरम् ।। ३३ ।।\nये भक्त्या देवदेवेशं सूर्यं शांतमजं प्रभुम्।।\nइह लोके सुखं प्राप्य ते गताः परमं पदम् ।। ३४ ।।\nगोपतिं पूजयित्वा तु प्रहृष्टेनांतरात्मना ।।\nकृतांजलिपुटो भूत्वा पुरा ब्रह्माब्रवीदिदम् ।। ३५ ।।\n।। ब्रह्मोवाच ।। ।।\nभगवन्तं भगकरं शांतचित्तमनुत्तमम् ।।\nदेवमार्गप्रणेतारं प्रणतोऽस्मि रविं सदा ।। ।। ३६ ।।\nशाश्वतं शोभनं शुद्धं चित्रभानुं दिवस्पतिम् ।।\nदेवदेवेशमीशेशं प्रणतोऽस्मि दिवाकरम् ।। ३७ ।।\nसर्वदुःखहरं देवं सर्वदुःखहरं रविम् ।।\nवराननं वरांगं च वरस्थानं वरप्रदम्।। ३८ ।।\nवरेण्यं वरदं नित्यं प्रणतोऽस्मि विभावसुम् ।।\nअर्कमर्यमणं चेन्द्रं विष्णुमीशं दिवाकरम् ।। ३९ ।।\nदेवेश्वरं देवरतं प्रणतोऽस्मि विभावसुम् ।।\nय इदं शृणुयान्नित्यं ब्रह्मणोक्तं स्तवं परम् ।।\nस हि कीर्तिं परां प्राप्य पुनः सूर्यपुरं व्रजेत् ।। 1.174.४० ।।"
  }
]
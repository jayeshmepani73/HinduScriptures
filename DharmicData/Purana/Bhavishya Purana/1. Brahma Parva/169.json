[
  {
    "text": "।। सुमंतुरुवाच ।। ।।\nमृन्मयं दारुजं शैलं पक्वेष्टकमथापि वा ।।\nकृत्वा मठं गृहं वापि यथा विभ वसंभवात् ।। १ ।।\nसर्वोपकरणोपेतं सर्वधान्यसमन्वितम् ।।\nसूर्यायेत्थं गृहं दद्यात्सर्वान्कामानवाप्नुयात् ।। २ ।।\nकृत्वैकभक्तं हेमंते माघमासमतं द्रितः ।।\nमासांतेन रथं कुर्याच्चित्रवस्त्रोपशोभितम् ।। ३ ।।\nश्वेतैश्चतुर्भिः संयुक्तं तुरगैः समलंकृतम् ।।\nश्वेतध्वजपताकाभिश्छत्रचामरदर्पणैः ।। ।। ४ ।।\nतंडुलाढकपिष्टेन कृत्वा भानुं नराधिप ।।\nविन्यस्य तं रथोपस्थे संज्ञया सह भूपते ।। ५ ।।\nतं रात्रौ राजमार्गेण शंखभेर्यादिनिस्वनैः ।।\nभ्रमयित्वा शनैः पश्चात्सूर्यायतनमाविशेत् ।। ६ ।।\nतत्र जागरपूजाभिः प्रदीपावलिशोभितैः ।।\nप्रेक्षणीयैः प्रदानैश्च क्षपयित्वा शनैः क्षपाम् ।।७ ।।\nप्रभाते स्नपनं कृत्वा मधुक्षीरघृतेन च ।।\nदीनांधकृपणेभ्योऽन्नं यथाशक्त्या च दक्षिणाम् ।। ८ ।।\nरथं संवाहनोपेतं भास्कराय निवेदयेत्।।\nभुक्त्वा च बांधवैः सार्धं प्रणम्यार्कगृहं व्रजेत् ।।९।।\nसर्वव्रतानां प्रवरं मंत्रधर्मान्वितः सदा ।।\nव्रतं सूर्यव्रतं  नामसर्वकामार्थसिद्धये ।।1.169.१०।।\nसर्वव्रतेषु यत्पुण्यं सर्वयज्ञेषु यत्फलम् ।।\nसर्वं सूर्यरथेनेह तत्पुण्यं लभते नृप ।। ११ ।।\nसूर्यायुतप्रतीकाशैर्विमानैः सार्वकामिकैः ।।\nत्रिसप्तकुलजैः सार्धं सूर्यलोके महीयते ।। १२ ।।\nभुक्त्वा तु विपुलान्भोगान्सर्वलोकेष्वनुक्रमात् ।।\nकल्पायुतशतं साग्रं ततो राजा भवेत्क्षितौ ।। १३ ।।\nपंचबलिसमायुक्तं मृदु षड्वास्तुकल्पितम् ।।\nसर्वोपकरणोपेतं सूर्यं संज्ञां प्रकल्पयेत् ।। १४ ।।\nसंज्ञादेवीसमायुक्तं पैष्टाशाढ्यं निवेदयेत्।।\nसौरज्ञानार्थतत्त्वज्ञमाचार्यमुदयान्वितम् ।। १५ ।।\nसंपूज्य गंधपुष्पाद्यैर्वस्त्रालंकारचामरैः ।।\nभक्ष्य भोज्यैरशेषैश्च ततः शय्यां निवेदयेत् ।। १६ ।।\nतदूर्णातूलवस्त्राणां परिसंख्या तु यावती ।।\nतावद्वर्षसहस्राणि सूर्यलोके महीयते ।। १७ ।।\nसुरादिसर्वलोकेषु भुक्त्वा भोगानशेषतः ।।\nकामादागत्य लोकेऽस्मिन्राजा भवति धार्मिकः ।। १८ ।।\nदश गोभिः सह वृषं ता वृषैकादशाः स्मृताः ।।\nसूर्याय विनिवेद्येह यत्फलं लभते शृणु ।। १९ ।।\nद्वादशादित्यतुल्यात्मा अणिमादिगुणैर्युतः ।।\nसर्वत्र मोदते राजन्सूर्यस्यानुचरो भवेत् ।। २० ।। ।।"
  }
]
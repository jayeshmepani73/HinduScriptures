[
  {
    "text": "साम्ब उवाच\nभोजकानां यत्त्वयोक्तमव्यङ्गो देहशोधकः ।\nव्रतबन्धस्त्वसौ प्रोक्तस्तेषां जातिश्च का स्मृता । । १\nव्यास उवाच\nते पृष्टा भवता सर्वे भोजकानां कुमारकाः ।\nकिमाख्यातं ततस्तैस्तु तदेवाचक्ष्व कृत्स्नशः । । २\nसाम्ब उवाच\nसन्निवेषा मया प्रोक्ता भोजकानां समन्ततः ।\nममैव ब्रूत तत्त्वं तद्वर्णः कोऽत्र कथं स्थितः । । ३\nततस्तु भगवान्प्राह वाक्यं वाक्यविशारदः ।\nये त्वयोक्ता श्रुताः साम्ब भोजकानां कुमारकाः । । ४\nममैवैते मगा ज्ञेया अष्टौ शूद्रा मदङ्गजाः ।\nएतद्बुद्ध्वा तु वचनं प्रणम्य शिरसा रविम् । । ५\nदत्ता भोजकुलोत्पन्ना दशभ्यो दशकन्यकाः ।\nततस्तु मन्दकेभ्योऽपि दत्ताश्चाष्टौ हि कन्यकाः । । ६\nततो निवेशितं तेषां मया साम्ब पुरं स्मर ।\nदासकन्यास्तु याश्चाष्टौ भोजकन्याश्च या दश । । ७\nएतास्तेषां कुमाराणां ज्ञेयास्ता दश चाष्ट च ।\nतत्र ते भोजकन्यासु द्विजैरुत्पादिताः सुताः । । ८\nभोजकास्तान्गणान्प्राहुर्ब्राह्मणान्दिव्यसंज्ञितान् ।\nदासकन्यासु ये जाता मन्दगैरन्त्यसंज्ञितैः । । ९\nमदङ्गा नाम ते ज्ञेयाः सवितुः परिचारकाः ।\nते च विप्रपुरे तस्मिन्पुत्रदारशुभैर्वृताः । । 1.141.१०\nस्वधर्मैर्यष्टुमारब्धैः शाकद्वीपेऽर्चितो रविः ।\nनानाविधैर्वैदिकैस्तु मन्त्रैर्मुनिवरोत्तमाः । । ११\nअव्यङ्गधारिणो मर्त्याः पूजयन्ते दिवस्पतिम् ।\nदृष्ट्वा व्यङ्गं तु वै तेषां कौतूहलसमन्वितः । । १२\nसाम्बः प्राह नमस्कृत्य भूयः सत्यवतीसुतम् ।\nकथं वरोऽयमव्यङ्गः कथितो मुनिसत्तम । । १३\nकुत एष समुत्पन्नः कस्माच्च स शुचिः स्मृतः ।\nबन्धनीयः कदा चायं किमर्थं चैव धार्यते । ।\nकिं प्रमाणं च भगवन्व्यङ्गश्चायं किमुच्यते । । १४\nसुमन्तुरुवाच\nश्रुत्वैवं वचनं व्यासो जाम्बवत्याः सुतस्य च । । १५\nउवाच कुरुशार्दूल साम्बं कालीसुतः स तु । ।\nव्यास उवाच\nएतच्च मे यथोक्तस्त्वं जातिरेषां न संशयः । । १६\nअव्यङ्गस्यापि ते वच्मि लक्षणं गदतः शृणु । । १७"
  }
]
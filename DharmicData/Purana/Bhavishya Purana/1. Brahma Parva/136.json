[
  {
    "text": "नारद उवाच\nअतः परं प्रवक्ष्यामि अधिवासनमुत्तमम् ।\nसहस्रशीर्षा पुरुषो मण्डपं यत्नतो विशेत् । । १\nततोऽन्ये च शुचौ देशे असंस्पृष्टोपलेपने ।\nमण्डलं पञ्चवर्णैस्तु आलिखेच्चतुरस्रकम् । । २ पताकातोरणच्छत्रध्वजमाल्याद्यलंकृतम् ।\nविचित्रसुवितानाढ्यं प्रकीर्णकुसुमोत्करैः । । ३\nतस्य मध्ये कुशास्तीर्णे मूर्तिः स्थाप्या विवस्वतः ।\nतत्रास्यावाहनं कृत्वा दद्यादर्घ्यं विवस्वते । । ४\nसुवर्णमधुपर्कादि कृत्वा१ तत्र विधानतः ।\nदेवस्य दर्शयेद्गां च सवत्सां रोहिणीं शुभाम् । । ५\nनमो गोपतये तुभ्यं सहस्रांशो प्रसीद मे ।\nएवमर्घ्येण सम्मन्त्र्य परिधाय च वाससी । । ६\nयज्ञोपवीतमातिथ्यं तथाभ्यङ्गं तथैव च ।\nवत्सरे वत्सरे तस्य नवमव्यङ्गमाहरेत् । । ७\nश्रावणे मासि राजेन्द्र पवित्रं तस्य तद्धि वै ।\nब्राह्मणान्भोजयित्वा तु वर्षेवर्षे प्रयोजयेत् । । ८\nअव्यङ्गं यदुशार्दूल श्रावणे मासि भास्करम् ।\nसर्वगन्धैः समालभ्य चन्दनागुरुकुङ्कुमैः । । ९\nअलङ्कारैरलङ्कृत्य कुसुमैश्च सुगन्धिभिः ।\nमालाभिश्च विचित्राभिराबद्धाभिरनेकशः । । 1.136.१०\nततो धूपं निवेद्याशु प्रतिमाग्रे प्रयत्नतः ।\nसहस्रशीर्षा पुरुषो मण्डपं च प्रवेशयेत् । । ११\nनमः शम्भवेति मन्त्रेण शय्यायां विनिवेशयेत् ।\nविश्वतश्चक्षुरित्येव कुर्यात्कमलनिष्कलम् । । १२\nपुनरेव च वक्ष्यामि सङ्कलीकरणं शुभम् ।\nस्नापने तु यथाकार्यः स्वदेहे न्यास उत्तमः । । १३\nप्रतिमायां तथा कार्यो यथा चालम्भनं बुधः ।\nॐ हुं खषोल्काय नमो मूलमन्त्रः प्रकीर्तितः । । १४\nआदित्योऽयं स्वयं देवो ह्यक्षरेणोपबृंहितः ।\nॐकारं विन्यसेन्मूर्ध्नि हुंकारं नासिकोपरि । । १५\nखकारं च ललाटे तु षकारं वदने न्यसेत् ।\nलकारं चैव कंठे तु ककारं हृदये न्यसेत् । । १६\nयकारं तु भुजे वामे नकारं दक्षिणे भुजे ।\nमकारं वामकुक्षौ च विसर्गं दक्षिणे न्यसेत् ।। १७\nॐकारं तु सदा ध्यायेज्ज्वालामालासमाकुलम् ।\nहुङ्कारं शुद्धवर्णाभं प्रसुवन्तमलं शुभम् ।। १८\nखकारं चिन्तयेत्प्राज्ञो भिन्नाञ्जनसमप्रभम् ।\nतरुणादित्यवर्णाभं खकारं चिन्तयेद्बुधः ।। १९\nषोकारं तु महाबाहो हेमवर्णं विचिन्तयेत् ।\nशुक्लपद्मनिभाकारमकारं चिंतयेद्बुधः ।।1.136.२०\nजातीकुसुमसंकाशं ह्रींकारं सर्ववर्णकम् ।\nक्षीरवर्णं सकारं तु चिन्तयेत्सततं बुधः ।।२ १\nनकारं हिमकुन्दाभं मकारममृताक्षरम् ।\nह्रींकारं विद्युत्संकाशं ह्रींकारं सर्ववर्णकम् ।।२२१\nक्षीरवर्णं सकारं तु चिन्तयेत्सततं बुधः ।\nनकारं स्वर्णवर्णाभं मकारं कनकप्रभम् ।।२३\nततो देवं महात्मानं सहस्रकिरणं रविम् ।\nप्रसादाभिमुखं देवं शयनीये निवेशयेत् ।।२४\nअग्निकार्यं ततः कुर्युरग्निकुण्डेषु वै द्विजाः ।\nततोऽरण्यां समुत्थाप्य अग्निं लौकिकमेव वा ।।२५\nप्रज्वाल्याग्निं विधानेन कुर्याद्धोमं विचक्षणः ।\nबह्वृचः पूर्वकाण्डेषु याम्यां मध्यन्दिनस्तथा ।।२६\nपश्चिमे चैव च्छन्दोग उत्तरेऽथर्वणो मतः ।\nमध्ये च भोजकः कुर्याद्धोमं यज्ञे यदुत्तम ।।२७\nशमीपालाशोदुम्बराणि ह्यपामार्गस्तथैव च ।\nद्वादश तु सहस्राणि अष्टौ चत्वारि एव च ।।२८\nद्वे त्रीणि च सहस्राणि अथ वा एकमेव हि ।\nअग्निर्मूर्धेति मन्त्रेण कुण्डस्यालम्भनं भवेत् ।।२९\nउल्लिख्याभ्युक्ष्य तेनैव अग्निं दूतमिति स्मृताः ।\nसम्बुध्यस्वाग्ने मन्त्रेण गर्भाधानं तु कारयेत् ।।1.136.३ ०\nसीमन्तेति पुनस्तत्र महामन्त्रेण होमयेत् ।\nजातकर्म तथा प्रोक्तं प्राणायामं विदुर्बुधाः । । ३१\nनमः स्वाहेति मन्त्रेण नामकरणमेव च ।\nअन्नप्राशनमन्त्रेण अन्नप्राशनमादिशेत् । । ३२\nज्येष्ठमग्रेति मन्त्रेण तेन चूडोपकर्मणि ।\nव्रतबन्धस्य मन्त्रेण व्रतबन्धं समादिशेत् । । ३३\nसमावर्तनमित्येव आकृष्णेति च होमयेत् ।\nपत्नीसंयोजनं चैव स्वयमेव प्रकल्पयेत् । । ३४\nअग्निहोत्रादिकं कर्म यज्ञकर्माणि यानि च ।\nमहाव्याहृतिमन्त्रेण होतव्यानि समन्ततः । । ३५\nमातॄणां यज्ञभूतानां बलिकर्म प्रदापयेत् ।\nसर्वकामसमृद्ध्यर्थं कारयेदधिवासनम् । । ३६\nत्रिरात्रं पञ्चरात्रं च अहोरात्रमथापि वा ।\nततः त्वलङ्कृतां स्नातां मणिरत्नैर्विभूषिताम् । । ३७\nकृतरक्षां प्रयत्नेन प्रतिमामधिवासयेत् ।\nदेवागारादथैशाने दिग्भागे दिव्यमन्दिरम् । । ३८\nकृत्वा कुशपरिस्तीर्णे वरास्तरणसंवृते ।\nपूर्वशीर्षां तथा शय्यां शुक्लां शुक्लाम्बरोत्तराम् । । ३९ तस्यामावेशयेत्सम्यङ्महाश्वेतमुपाहरेत् ।\nनिक्षुभा दक्षिणे पार्श्वे वामे राज्ञी च कीर्तिता । । 1.136.४०\nदण्डपिङ्गलकौ चास्य स्थितौ पादप्रवेशितौ ।\nतस्यां संवेशितायां तु शर्वर्यां प्रतिमां रवेः । । ४१\nवसेत्तां रजनीं तत्र स्तूयमानश्चतुदिशम् ।\nब्राह्मणैर्बन्दिभिश्चापि गीतज्ञैश्चारणैस्तथा । । ४२\nकुर्याज्जागरणं तत्र सूर्यभक्तिसमन्वितैः ।\nप्रभातायां तु शर्वर्यां बोधयेदृग्विधानतः । । ४३\nहविष्यं भोक्तुकामांस्तु ब्राह्मणान्भोजकांस्तथा ।\nदक्षिणाभिश्च सम्पूज्य तैः कृतस्वस्तिवाचनः । ।४४\nततो गर्भगृहस्थाय मध्ये कृत्वा तु पिण्डिकाम् ।\nविधिवत्तत्र सौवर्णं न्यसेत्सप्तहयं रथम् । ।४५\nसर्वबीजौषधैश्चैव तत्र धृत्वा विधानवित् ।\nदत्त्वार्घ्यं स्थापयेत्तत्र यजमानः सहायवान् । । ४६ शङ्खदुन्दुभिनिर्घोषैर्जलधारासहाक्षतैः ।\nकृत्या पुण्याहशब्दं तु आलयस्य प्रदक्षिणाम् । ।४७\nशुभलग्ने दिने ऋक्षे पूर्वाह्णे भानवे क्षणे ।\nमुहूर्ते च शुभे भानोः प्रतिमां स्थापयेद्बुधः । ।४८\nनाधोमुखीं नोर्ध्वमुखीं न पार्श्वावनतां तथा ।\nसमामभिमुखीं चेमां प्रतिमां तु निवेशयेत् । ।४९\nपत्न्यौ चास्य ततः सम्यक्पार्श्वयोर्विनिवेशयेत् ।\nनिक्षुभा दक्षिणे पार्श्वे रवे राज्ञी तु वामतः । । 1.136.५०\nततस्तदुपहारार्थं सम्भारं प्राक्तमाहृतैः ।\nमोदकायूषिकापूपशष्कुलीभूतशीर्षकैः । । ५१\nकृशरैः पायसोन्मिश्रैः सर्वदिक्षु क्षिपेद्बलिम् ।\nइन्द्राय देवपतये बलिने वज्रपाणये । ।५ २\nशतयज्ञाधिपतये तस्मै इन्द्राय ते नमः ।\nत्रातारमिन्द्रमन्त्रेण इन्द्रस्यावाहनं भवेत् । । ५३\nअग्नये रक्तनेत्राय ज्वालामालार्चिताय वै ।\nशक्तिहस्ताय तीव्राय तथा चैवाजवाहिने । ।\nआग्रेय्यामग्रिमन्त्रेण वह्नेरावाहनं स्मृतम् । । ५४\nदण्डहस्ताय कृष्णाय महिषोत्तमवाहिने ।\nसूर्यपुत्राय देवाय धर्मराजाय वै नमः । । ५५\nयमाय त्विति मन्त्रेण मुद्रास्तस्यैव कीर्तिताः ।\nनैर्ऋते खड्गहस्ताय नीललोहितकाय च । । ५६\nसर्वबाह्याधिपतये विरूपाख्याय वै नमः ।\nआयं गौरिति मन्त्रेण नैर्ऋत्यां तु प्रकल्पयेत् ।।५७\nवारुण्यां पाशहस्ताय वरुणायेति कल्पयेत् ।\nमन्त्रेणावाहनं विद्यात्पञ्चनद्यः सरस्वतीम् ।।५८\nप्राणात्मकाय धूपाय अव्यङ्गायानिलाय च ।\nध्वजहस्ताय भीमाय नमो गन्धवहाय च ।।५९\nतस्याप्यावाहनं विद्याद्यद्देवादेवहेडनम् ।\nगदाहस्ताय सोमाय शुष्मिणे नृगताय च ।।1.136.६ ०\nगदापट्टिशहस्ताय सोमराजाय वै नमः ।\nईशावास्यं च गुह्या वै सोममन्त्रः प्रकीर्तितः ।।६ १\nचतुर्मुखाय देवाय पद्मासनगताय च ।\nकृष्णाजिननिषण्णाय नमो लम्बोदराय च ।।६२\nगणाधिपतये देव नीलकण्ठाय शूलिने ।\nविरूपाक्षाय रुद्राय त्रैलोक्याधिपते नमः ।।\nअभि त्वा शूर नो मन्त्र ईशानाय प्रकल्पयेत् ।।६ ३\nसर्वनागाधिराजाय श्वेतवर्णाय भोगिने ।\nसहस्रफणिने नित्यमनन्ताय नमोनमः ।।६४\nनमोऽस्तु सर्पेभ्य इति मन्त्रश्चैव प्रकीर्तितः ।\nपञ्चरात्रादिभिर्न्यासो ह्यंगन्यासः प्रयुज्यते ।।६५\nतथोपक्षीरपानैश्च स्तुतिस्तोत्रैश्च भास्करम् ।\nविप्रेभ्यो भोजकेभ्यश्च ततो दद्याच्च दक्षिणाम् ।।६६\nसूर्यक्रतुं महापुण्यं नैव कुर्याददक्षिणम् ।\nस्थाप्यतेऽनेन विधिना तद्भक्तैः प्रतिमा च या ।।६७\nसा तु वृद्धिकरा नित्यं सान्निध्याच्च सदा भवेत् ।\nसप्तजन्मसु तेषां तु न रोगाः सम्भवन्ति हि ।।६८\nउपासते त्रिरात्रं ये भानोर्यात्राभिवासने ।\nगन्धमाल्योपहारैस्तु ते यान्ति भुवनं रवेः ।।६९\nआत्मीयं परकीयं वा प्रतिमास्थापनं रवेः ।\nयः पश्यति पुमान्भक्त्या स स्वर्लोकमवाप्नुयात् । । 1.136.७०\nदशानामश्वमेधानां वाजपेयशतस्य च ।\nफलं प्राप्नोति पुरुषः प्रतिष्ठाप्य दिवाकरम् । । ७१\nयावत्कीर्तिः पुण्यकृता भानोः स्थाने निवेशिते ।\nतावत्स तु यदुश्रेष्ठ सूर्यलोके महीयते । । ७२\nस्थापने चास्य वै मन्त्रः प्रोक्तो लोकेषु पूजितः ।\nध्रुवा द्यौश्च ध्रुवा पृथ्वी ध्रुवं विश्वमिदं जगत् । ।\nश्रेयसे यजमानस्य तथा त्वं ध्रुवतां व्रज । । ७३\nस्थापयित्वा रविं भक्त्या विधिदृष्टेन कर्मणा ।\nमासे मासे ऋतुफलं लभन्ते नात्र संशयः । । ७४\nएकाहेनापि यद्भानोः पूजया प्राप्यते फलम् ।\nन तु क्रतुशतैर्वीर प्राप्यते मानवैर्भुवि । । ७५\nकृत्वापि सुमहत्पापं यः पश्चात्सेवते रविम् ।\nस याति सूर्यलोकं तु नरो विगतकल्मषः । । ७६\nन भवेदिष्टकानां च द्रवणं भूमिसंमिति ।\nस्वर्गे महीयते तावत्कारको देववेश्मनः । । ७७\nखण्डस्फुटितसंस्कारं कृत्वा यत्फलमाप्यते ।\nन तु क्रतुसहस्रैस्तु प्राप्यते फलमुत्तमम् । । ७८\nसिकतायामपि गृहं यस्तु कुर्याद्विभावसोः ।\nगोपतेः स प्रियसदः प्रगच्छेद्गोपतेर्वरम् । । ७९\nइत्येवं सुरवरस्य तस्य भानोर्भूतानां स्थितिनिलयप्रसूतिहेतोः ।\nश्रीभागी भवति नरो निकेतकारी कल्पानां वसति शतं स सूर्यलोके । । 1.136.८०"
  }
]
[
  {
    "text": "सुमन्तुरुवाच\nएतच्छ्रुत्वा तु कार्त्स्न्येन हृष्टो जाम्बवतीसुतः ।\nजातकौतूहलो भूयः परिपप्रच्छ नारदम्१ । । १\nसाम्ब उवाच\nअहो सूर्यस्य माहात्म्यं वर्णितं हर्षवर्धनम् ।\nयेन मे भक्तिरुत्पन्ना परा ह्यस्मिन्विभावसौ । । २\nततो राज्ञीं महाभागां निक्षुभां च महामुने ।\nदिण्डिनं पिङ्गलादींश्च सर्वान्कथय मे मुने । । ३\nनारद उवाच\nप्रागुक्तेऽर्कस्य द्वे भार्ये राज्ञी निक्षुभसंज्ञिते ।\nतयोर्हि राज्ञी द्यौर्ज्ञेया निक्षुभा पृथिवी स्मृता । ।४\nसौम्यमासस्य२ सप्तम्यां द्यावार्कः सह युज्यते ।\nमाघकृष्णस्य सप्तम्यां मह्या सह भवेद्रविः । ।\nभूरादित्यश्च भगवान्गच्छतः सङ्गमं तथा । । ५\nऋतुस्नाता मही तत्र गर्भं गृह्णाति भास्करात् ।\nद्यौर्जलं सूयते गर्भं वर्षास्विह च भूतले । । ६\nततस्त्रैलोक्यभूत्यर्थं३ मही सस्यानि सूयते ।\nसस्योपयोगसंहृष्टा जुह्वत्याहुतयो द्विजाः । । ७\nस्वाहाकारस्वधाकारैर्यजन्ति पितृदेवताः । । ८\nनिक्षुभा सूयते यस्मादन्नौषधिसुधामृतैः ।\nमर्त्यान्पितॄंश्च  देवांश्च तेन भूर्निक्षुभा स्मृता । । ९\nयथा राज्ञी द्विधा भूता यस्य चेयं सुता मता ।\nअपत्यानि च यान्यस्यास्तानि वक्ष्याम्यशेषतः । । 1.79.१०\nमरीचिर्ब्रह्मणः पुत्रो मरीचेः कश्यपः सुतः ।\nतस्माद्धिरण्यकशिषुः प्रह्लादस्तस्य चात्मजः । । ११\nप्रह्लादस्य सुतो नाम्ना विरोचन इति श्रुतः ।\nविरोचनस्य भगिनी संज्ञाया जननी शुभा । । १२\nहिरण्यकशिपोः पौत्री दितेः पुत्रस्य सा स्मृता ।\nसा विश्वकर्मणः पुत्री प्राह्लादी प्रोच्यते बुधैः । । १३\nअथ नाम्ना सुरूपेति मरीचेर्दुहिता शुभा ।\nपुत्री ह्यङ्गिरसः सा तु जननी तु बृहस्पतेः । । १४\nबृहस्पतेस्तु भगिनी विश्रुता ब्रह्मवादिनी ।\nप्रभासस्य तु सा पत्नी वसूनामष्टमस्य तु । । १५\nप्रसूता विश्वकर्माणं सर्वशिल्पकरं वरम् ।\nस वै नाम्रा पुनस्त्वष्टा त्रिदशानां च वार्धकिः । । १६\nदेवाचार्यश्च तस्येयं दुहिता विश्वकर्मणः ।\nसुरेणुरिति विख्याता त्रिषु लोकेषु भामिनी । । १७\nराज्ञी संज्ञा च द्यौस्त्वाष्ट्री प्रभा सैव विभाव्यते ।\nतस्यात्तु या तनुच्छाया निक्षुभा सा महीमयी । । १८\nसा१ तु भार्या भगवतो मार्तण्डस्य महात्मनः ।\nसाध्वी पतिव्रता देवी रूपयौवनशालिनी । । १९\nन तु तां नररूपेण सूर्यो भजति वै पुरा ।\nआदित्यस्येह तद्रूपं महता स्वेन तेजसा । । 1.79.२०\nगात्रेष्वप्रतिरूपेषु नातिकान्तमिवाभवत् ।\nअनिष्पत्रेषु गात्रेषु गोलं दृष्ट्वा पितामहः । । २१\nमार्तस्त्वं भव चाण्डस्तु मार्तण्डस्तेन स स्मृतः ।\nदेवानां च यतस्त्वादिस्तेनादित्य इति स्मृतः । । २२\nअतः परं प्रवक्ष्यामि प्रजास्तस्य महात्मनः ।\nत्रीण्यपत्यानि संज्ञायां जनयामास वै रविः । । २३\nवर्षाणां तु सहस्रं वै वसमाना पितुर्गृहे ।\nभर्तुः समीपं याहीति पित्रोक्ता सा पुनःपुनः । । २४\nअगच्छद्वडवा भूत्वा त्यक्त्वा रूपं यशस्विनी ।\nउत्तरांश्च कुरून्गत्वा तृणान्यनुचचार ह । । २५\nपितुः समीपं या भार्या संज्ञा या वचनेन सा ।\nसंज्ञाया धारयद्रूपं छाया सूर्यमुपस्थिता । । २६\nद्वितीयायां तु संज्ञायां संज्ञेयमिति चिन्तयन् ।\nआदित्यो जनयामास पुत्रौ कन्यां च रूपिणीम् । । २७\nपूर्वजस्य मनोस्तुल्यौ सादृश्येन च तावुभौ ।\nश्रुतश्रवाश्च धर्मज्ञः श्रुतकर्मा तथैव च । । २८\nश्रुतश्रवा मनुस्ताभ्यां सावर्णिर्यो भविष्यति ।\nश्रुतकर्मा तु विज्ञेयो ग्रहो यो वै शनैश्चरः । । २९\nकन्या च तपती नाम रूपेणाप्रतिरूपिणी ।\nसंज्ञा तु पार्थिवी तेषामात्मजानां यथाकरोत् । । 1.79.३०\nन स्नेहं पूर्वजानां तु तथा कृतवती तु सा ।\nमनुस्तु क्षमते तस्या यमस्तस्या न चक्षमे । । ३१\nबहुशो यात्यमानस्तु पितुः पत्न्या सुदुःखितः ।\nस वै कोपाच्च बाल्याच्च भाविनोऽर्थस्य वै बलात् । । ३२\nपदा सन्तर्जयामास संज्ञां वैवस्वतो यमः ।\nतं शशाप ततः क्रोधात्संज्ञा सा पार्थिवी भृशम् । । ३३\nपदा तर्जयसे यन्मां पितुर्भार्यां गरीयसीम् ।\nतस्मात्तवैष चरणः पतिष्यति न संशयः । । ३४\nयमस्तु तेन शापेन भृशं पीडितमानसः ।\nमनुना सह तन्मातुः पितुः सर्वं न्यवेदयत् । । ३५\nस्नेहेन तुल्यमस्मासु माता देव न वर्तते ।\nनिःस्नेहाञ्ज्यायसो ह्यस्मात्कनीयां सं बुभूषति । । ३६\nतस्या मयोद्यतः पादो न तु देव निपातितः ।\nबाल्याद्वा यदि वा मोहात्तद्भवान्क्षन्तुमर्हति । । ३७\nशप्तोऽहमस्मिंल्लोकेश जनन्या तपतां वर ।\nतव प्रसादाच्चरणस्त्रायतां महतो भयात् । । ३८\nरविरुवाच\nअसंशयं महत्पुत्र भविष्यत्यत्र कारणम् ।\nयेन त्वामाविशत्क्रोधो धर्मज्ञं धर्मशालिनम् । । ३९\nसर्वेषामेव शापानां प्रतिघातस्तु विद्यते ।\nन तु मात्राभिशप्तानां क्वचिन्मोक्षो भवेदिह । । 1.79.४०\nन शक्यमेतन्मिथ्या मे कर्तुं मातुर्वचस्तव ।\nकिञ्चित्तेऽहं विधास्यामि पितृस्नेहादनुग्रहम् । ।४ १\nकृमयो मांसमादाय यास्यन्ति तु महीतले ।\nकृतं तस्या वचः सत्यं त्वं च त्रातो भविष्यसि । ।४ २\nसुमन्तुरुवाच\nआदित्यस्त्वब्रवीच्छायां किमर्थं तनयावुभौ ।\nतुल्येष्वभ्यधिकः स्नेह एकत्र क्रियते त्वया । । ४३\nसा१ तत्पुराभवं तस्मै नाचचक्षे विवस्वते ।\nआत्मानं स समाधाय वक्तुं तस्यामपश्यत् । ।४४\nतां शप्तुकामो भगवानुद्यतः कुपितस्ततः ।\nततश्छाया यथावृत्तमाचचक्षे विवस्वते । । ४५\nविवस्वांस्तु ततः क्रुद्धः श्रुत्वा श्वशुरमागतः ।\nसा चापि तं यथान्यायमर्चयित्वा दिवाकरम् । ।\nनिर्दग्धुकामं रोषेण सान्त्वयामास तं शनैः ।।४६\nविश्वकर्मोवाच\nतवातितेजसाविष्टमिदं रूपं सुदुःसहम् ।\nअसहन्ती तु संज्ञा च वने चरति शाद्वले ।।४७\nद्रक्ष्यते तां भवानद्य स्वां मायां शुभचारिणीम् ।\nरूपार्थं भवतोरण्ये चरन्तीं सुमहत्तपः ।।४८\nरूपं ते ब्रह्मणो वाक्याद्यदि वै रोचते विभो ।\nप्रशातयामि देवेन्द्र श्रेयोऽर्थं जगतः प्रभो ।।४९\nसन्तुष्टस्तस्य तद्वाक्यं बहु मेने महातपाः ।\nततोऽन्वजानात्त्वष्टारं रूपनिर्वर्तनाय तु ।।1.79.५०\nविश्वकर्मा ह्यनुज्ञातः शाकद्वीपे विवस्वतः ।\nभ्रमिमारोप्य तत्तेजः शातयामास तस्य वै ।।५ १\nआजानुलिखितश्चासौ निपुणं विश्वकर्मणा ।\nलेखनं नाभ्यनन्दत्तु ततस्तेन निवारितः ।।५२\nतत्र तद्भासितं रूपं तेजसा प्रकृतेन तु ।\nकान्तात्कान्ततरं भूत्वा अधिकं शुशुभे ततः ।।५३\nददर्श योगमास्थाय स्वां भार्यां वडवां तथा ।\nअदृश्यां सर्वभूतानां तेजसा स्वेन संवृताम् ।।५४\nअश्वरूपेण मार्तण्डस्तां मुखेन समासदत् ।\nमैथुनाय विचेष्टन्तो परपुंसो विशङ्कया ।।५५\nसा तं विवस्वतः शुक्रं नासाभ्यां समधारयत् ।\nदेवौ तस्यामजायेतामश्विनौ भिषजां वरौ ।।५६\nनासत्यश्चैव दस्रश्च तौ स्मृतौ नामतोऽश्विनौ ।\nअतः परं स्वकं रूपं दर्शयामास भास्करः ।।\nतद्दृष्ट्वा चापि संज्ञा तु तुतोष च मुमोह च ।।५७\nततस्तु जनयामास संज्ञा सूर्यसुतं शुभम् ।\nरूपेण चात्मनस्तुल्यं रेवतं नाम नामतः । । ५८\nपिर्तुगृह्याष्टमं सोऽश्वं जातमात्रः पलायत ।\nस तस्मिन्त्सकृदारूढस्तमश्वं नैव मुञ्जति । । ५९\nततोऽर्केण समादिष्टौ दण्डनायकपिङ्गलौ ।\nअश्वं प्रत्यानयेथां मे मा बलाच्छिद्रतोऽस्य तु । । 1.79.६०\nपार्श्वस्थौ तिष्ठतस्तस्य अश्वच्छिद्राभिकाञ्क्षिणौ ।\nन च्छिद्रं तु लभेते तौ तस्याद्यापि महात्मनः । । ६१\nप्लवन्गच्छत्यसौ यस्मात्संज्ञायाः शान्तिदः सुतः ।\nरेवृस्तु च गतौ धातू रेवन्तस्तेन स स्मृतः । । ६२\nमनुर्यमो यमी चैव सावर्णिः स शनैश्चरः ।\nतपती चाश्विनौ चैव रेवन्तश्च रवेः सुताः । । ६३\nएवमेषा पुरा संज्ञा द्वितीया पार्थिवी स्मृता ।\nया संज्ञा सा स्मृता राज्ञी छाया या सा तु निक्षुभा । । ६४\nराजृदीप्तौ स्मृतो धातू राजा राजति यत्सदा ।\nअधिकः सर्वभूतेभ्यो राजते च दिवाकरः । । ६५\nअधिकं राजते यस्मात्तस्माद्राजा स उच्यते ।\nराज्ञः पत्नी तु सा यस्मात्तस्माद्राज्ञी प्रकीर्तिता । । ६६\nक्षुभ सञ्चलने धातुर्निश्चला तेन निक्षुभा ।\nभवन्तीत्यथ वा यस्मात्स्वर्गीयाः १ क्षुद्विवर्जिताः । ।\nछायां तां विशते दिव्यां स्मृता सा तेन निक्षुभा । । ६७\nदृष्ट्वा जनं सदा तात भृशं पीडितमानसम् ।\nधर्मेण रञ्जयामास धर्मराजस्ततः स्मृतः । । ६८\nशुद्धेन कर्मणा तात शुभेन परमद्युतिः ।\nपितॄणामाधिपत्यं च लोकपालत्वमाप च । । ६९\nसाम्प्रतं वर्तते योऽयं मनुर्लोके महामते ।\nयस्यान्ववाये जातस्तु शङ्खचक्रगदाधरः । । 1.79.७०\nयमस्य भगिनी या तु यमी कन्या यशस्विनी ।\nसाभवत्सरितां श्रेष्ठा यमुना लोकपावनी । । ७१\nमनुः प्रजापतिस्त्वेष सावर्णिः स महायशाः ।\nभविष्यन्स मनुस्तात अष्टमः परिकीर्तितः । । ७२\nमेरुपृष्ठे तपो दिव्यमद्यापि चरते प्रभुः ।\nभ्राता शनैभ्ररस्तस्य ग्रहत्वं स तु लब्धवान् । । ७३\nतपती नाम या नाम्ना तयोः कन्या गरीयसी ।\nसा बभूव शुभा पत्नी राज्ञः संवरणस्य तु । । ७४\nतापी नाम नदी चेयं विन्ध्यमूलाद्विनिःसृता ।\nनित्यं पुण्यजला स्नाने पश्चिमोदधिगामिनी । । ७५\nसौम्यया सङ्गता सा तु सर्वपापभयापहा ।\nवैवस्वती यथा वीर सङ्गता १शिवकान्तया । । ७६\nअश्विनौ देववैद्यत्वं लब्धवन्तौ यदूत्तम ।\nतयोः कर्मोपजीवन्ति लोकेस्मिन्भिषजः सदा । । ७७\nरेवन्तो नाम योऽर्कस्य रूपेणार्कसमः सुतः ।\n२अश्वानामाधिपत्ये तु योजितः स तु भानुना । । ७८\nक्षेमेण गच्छतेऽध्वानं यस्तं पूजयते पथि ।\nसुखप्रसाद्यो मर्त्यानां सदा यदुकुलोद्वह । । ७९\nत्वष्टापि तेजसा तेन मार्तण्डस्यैव चाज्ञया ।\nभोजानुत्पादयामास पूजायै सत्य सुव्रत । । 1.79.८०\nय इदं जन्म देवस्य शृणुयाद्वा पठेत वा ।\nविवस्वतो हि पुत्राणां सर्वेषाममितौजसाम् । । ८१\nसर्वपापविनिर्मुक्तो याति सूर्यसलोकताम् ।\nइह राजा भवत्येव पुनरेत्य न संशयः । । ८२"
  }
]
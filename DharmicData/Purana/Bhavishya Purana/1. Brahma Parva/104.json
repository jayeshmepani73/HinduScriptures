[
  {
    "text": "शृणुष्व संयतः काम्यानुपवासांस्तथापरान् ।\nतांस्तानाश्रित्य यान्कामान्कुरुतेप्सितमानसः । । १\nसप्तम्यां शुक्लपक्षे तु फाल्गुनस्येह मानवः ।\nजपन्हेलीति देवस्य नाम भक्त्या पुनःपुनः । । २\nदेवार्चने चाष्टशतं कृत्वैतच्च जपेच्छुचिः ।\nस्नातः प्रस्थानकाले तु उत्थाने स्खलिते क्षुते । । ३\nपाखण्डान्पतितांश्चैव तथैवान्यायशालिनः ।\nनालपेत तथा भानुमर्चयेच्छ्रद्धयान्वितः । ।\nइदं चोदाहरेद्भानौ मनः संधाय तत्परः । ।४\nहंसहंस कृपालुस्त्वमगतीनां गतिर्भव ।\nसंसारार्णवमग्नानां त्राता भव दिवाकर । । ५\nएवं प्रसाद्योपवासं कृत्वा नियतमानसः ।\nपूर्वाह्ण एव च सकृत्प्राश्याच्चाचमनीयकम् । । ६\nस्नात्वार्चयित्वा हंसेति पुनर्नाम प्रकीर्तयेत् ।\nवज्रधारात्रयं चैव क्षिपेत्त्रिर्देवपादयोः । । ७\nचैत्रवैशाखयोश्चैव तद्वज्ज्येष्ठे तु पूजयन् ।\nमर्त्यलोके गतिं श्रेष्ठां कृष्ण प्राप्नोति वै नरः । । ८\nउत्क्रांतस्तु व्रजेत्कृष्ण दिव्यं हंसालयं शुभम् ।\nवृषध्वजप्रसादाद्वै संक्रन्दनश्रिया वृतः । । ९\nआषाढे श्रावणे चैव मासि भाद्रपदे तथा ।\nतथैवाश्वयुजे चैव अनेन विधिना नरः । । 1.104.१०\nउपोष्य सम्पूज्य तथा मार्तण्डेति च कीर्तयेत् ।\nगोमूत्रप्राशनोत्पूतो धनी धनपुरं व्रजेत् । । ११\nआराधितस्य जगतामीश्वरस्याव्ययात्मनः ।\nउत्क्रांतिकाले स्मरणं भास्करस्य तथाप्नुयात् । । १२\nक्षीरस्य प्राशनं कृष्ण विधिं चैव यथोदितम् ।\nकार्त्तिकादि यथान्यायं कुर्यान्मासचतुष्टयम् । । १३\nतेनैव विधिना कृष्ण भास्करेति च कीर्तयेत् ।\nस याति भानुसालोक्यं भास्करं स्मरति क्षये । । १४\nप्रतिमासं द्विजातिभ्यो दद्याद्दानं यथेप्सितम् ।\nचातुर्मास्ये तु सम्पूर्णे कृत्वा पुस्तकवाचनम् । । १५\nकथां तु भास्करस्येह सङ्गीतकमथापि वा ।\nधर्मश्रवणमभीष्टं सदा धर्मध्वजस्य तु । । १६\nवाचकं पूजयित्वा तु तस्मात्कार्यं विपश्चिता ।\nश्राद्धमन्येन पक्वेन वाचकेन द्विजेन तु । ।\nदिव्येन च यथायुक्तमभीष्टं भास्करस्य हि । । १७\nएवमेव गतिं श्रेष्ठां देवानामनुकीर्तनात् ।\nप्राप्नुयात्त्रिविधां कृष्ण त्रिलोकाख्यां नरः सदा । । १८\nकथितं पारणं यत्ते प्रथमं गोधराधनम् ।\nआधिपत्यं तथा भोगांस्ततः प्राप्नोति मानुषः । । १९\nद्वितीयेन तथा भोगान्गोपतेः प्राप्नुयान्नरः ।\nसूर्यलोकं तृतीयेन पारणेन तथाप्नुयात् । । 1.104.२०\nएवमेतत्समाख्यातं गतिप्रापकमुत्तमम् ।\nविधानं देवाशार्दूल यदुक्तं सप्तमीव्रते । । २१\nयः श्वेतां सप्तमीं कुर्यात्सुगतिं श्रद्धया नरः ।\nतथा भक्त्या च वै नारी प्राप्नोति त्रिविधां गतिम् । । २६२\nएषा धन्या पापहरा तिथिर्नित्यमुपासिता ।\nआराधनाय यस्तेषां यदा भानोर्धराधर । । २३\nपठतां शृण्वतां चापि सर्वपापभयापहा ।\nतथा धन्या च पुण्या च त्रिवर्गादीष्टदा सदा । । २४."
  }
]
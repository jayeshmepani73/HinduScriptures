[
  {
    "text": "कश्यप उवाच\nसविषा दंष्ट्रयोर्मध्ये यमदूती तु वै भवेत् ।\nन चिकित्सा बुधैः कार्या तं गतासुं विर्निदशेत् । । १\nप्रहरार्धं दिवारात्रावेकैकं भुञ्जते बहिः ।\nएकस्य च समानं च द्वितीयं षोडशं तथा । । २\nनागोदयो यमुद्दिश्य हतो विद्धो विदारितः ।\nकालदष्टं विजानीयात्कश्यपस्य वचो यथा । । ३\nयन्मात्रं पतते बिन्दुर्वालाग्रं सलिलोद्धृतम् ।\nतन्मात्रं स्रवते दंष्ट्रा विषं सर्पस्य दारुणम् । । ४\nनाडीशते तु सम्पूर्णे देहे सङ्क्रमते विषम् ।\nयावत्सङ्क्रामयेद्बाहुं कुञ्चितं वा प्रसारयेत् । । ५\nअनेन क्षणमात्रेण विषं गच्छति मस्तके ।\nवेपते विषवेगे तु शतशोऽथ सहस्रशः । । ६\nवर्धते रक्तमासाद्य ततो वातैः शिखी यथा ।\nतैलबिन्दुर्जलं प्राप्य यथा वेगेन वर्धते । । ७\nशिखण्डी आश्रयं प्राप्य मारुतेन समीरितः ।\nततः स्थानशतं प्राप्य त्वचास्थानं विचेष्टितम् । । ८\nत्वचासु द्विगुणं विद्याच्छोणितेषु चतुर्गुणम् ।\nपित्ते तु त्रिगुणं याति श्लेष्मे वै षोडशं भवेत् । । ९\nवायौ त्रिंशद्गुणं चैव मज्जाषष्टिगुणं तथा ।\nप्राणे चैकार्णवीभूते सर्वगात्राणि सन्धयेत्१ । । 1.35.१०\nश्रोत्रे निरुध्यमाने च याति दष्टस्त्वसाध्यताम् ।\nततोऽसौ म्रियते जन्तुर्निःश्वासोच्छ्वासवर्जितः । । ११\nनिष्क्रान्ते तु ततो जीवे भूते पञ्चत्वमागते ।\nतानि भूतानि गच्छन्ति यस्य यस्य यथातथम् । । १२\nपृथिव्यापस्तथा तेजो वायुराकाशमेव च ।\nइत्येषामेव सङ्घातः शरीरमभिधीयते । । १३\nपृथिवी पृथिवीं याति तोयं तोयेषु लीयते ।\nतेजो गच्छति चादित्यं मारुतो मारुतं व्रजेत् । । १४\nआकाशं चैवमाकाशे सह तेनैव गच्छति ।\nस्वस्थानं ते प्रपद्यन्ते परस्परनियोजिताः । । १५\nन जीवेदागतः कश्चिदिह जन्मनि सुव्रत ।\nविषार्तं न उपेक्षेत त्वरितं तु चिकित्सयेत् । । १६\nएकमस्ति विषं लोके द्वितीयं चोपपद्यते ।\nयथा नानाविधं चैव स्थावरं तु तथैव च । । १७\nप्रथमे विषवेगे तु रोमहर्षोऽभिजायते ।\nद्वितीये विषवेगे तु स्वेदो गात्रेषु जायते । । १८\nतृतीये विषवेगे तु कम्पो गात्रेषु जायते ।\nचतुर्थे विषवेगे तु श्रोत्रान्तरनिरोधकृत् । । १९\nपञ्चमे विषवेगे तु हिक्का गात्रेषु जायते ।\nषष्ठे च विषवेगे तु प्राणेभ्योऽपि प्रमुच्यते । ।\nसप्तधातुवहा ह्येते वैनतेयेन भाषिताः । । 1.35.२०\nत्वचः स्थाने विषे प्राप्ते तस्य रूपाणि मे शृणु ।\nअङ्गानि तिमिरायन्ते तपन्ते च मुहुर्मुहुः । । २१\nएतानि यस्य चिह्नानि तस्य त्वचि गतं विषम् ।\nतस्यागदं प्रवक्ष्यामि येन सम्पद्यते सुखम् । । २२\nअर्कमूलमपामार्गं प्रियङ्गुं तगरं२ तथा ।\nएतदालोड्य दातव्यं ततः सम्पद्यते सुखम् । । २३\nततस्तस्मित्कृते विप्र न निवर्तेत चेद्विषम् ।\nत्वचः स्थानं ततो भित्त्वा रक्तस्थानं प्रधावति । । २४\nविषे च रक्तं संप्राप्ते तस्य रूपाणि मे शृणु ।\nदह्यते मुह्यते१ चैव शीतलं बहु मन्यते । । २५\nएतानि यस्य रूपाणि तस्य रक्तगतं विषम् ।\nतत्रागदं प्रवक्ष्यामि येन सम्पद्यते सुखम् । । २६\nउशीरं चन्दनं कुष्ठमुत्पलं तगरं तथा ।\nमहाकालस्य मूलानि सिन्दुवारनगस्य च । ।\nहिङ्गुलं मरिचं चैव पूर्ववेगे तु दापेयत् । । २७\nबृहती वृश्चिका काली इन्द्र वारुणिमूलकम्२ ।\nसप्तगन्धघृतं चैव द्वितीये परिकीर्तितम् । । २८\nसिन्दुवारं तथा हिङ्गुं तृतीये कारयेद्बुधः ।\nतस्य पानं च कुर्वीत अञ्जनं लेपनं तथा । । २९\nएतेनैवोपचारेण ततः सम्पद्यते सुखम् ।\nरक्तस्थानं ततो गत्वा पित्तस्थानं प्रधावति । । 1.35.३०\nपित्तस्थानगते विप्र विषरूपाणि मे शृणु ।\nउत्तिष्ठते निपतते दह्यते मुह्यते तथा । । ३१\nगात्रतः पीतकः स्याद्वै दिशः पश्यति पीतिका ।\nप्रबला च भवन्मूर्च्छा न चात्मानं विजानते । ।\nविषक्रियां तस्य कुर्याद्यथा सम्पद्यते सुखम् । । ३२\nपित्तस्थानमतिक्रम्य श्लेष्मस्थानं च गच्छति । । ३३\nपिप्पल्यो मधुकं चैव मधु खण्डं घृतं तथा ।\nमधुसारमलाबूं च जातिं शङ्करवालुकाम् । ।\nइन्द्रवारुणिकामूलं गवां मूत्रेण पेषयेत् । । ३४\nनस्यं तस्य प्रयुञ्जीत पानमालेपनाञ्जनम् ।\nएतेनैवोपचारेण ततः सम्पद्यते सुखम् । । ३५\nश्लेष्मस्थानं ततः प्राप्ते तस्य रूपाणि मे शृणु ।\nगात्राणि१ तस्य रुध्यन्ते निःश्वासश्च न जायते । ।\nलाला च स्रवते तस्य कण्ठो घुरुघुरायते । । ३६\nएतानि यस्य रूपाणि तस्य श्लेष्मगतं विषम् ।\nतस्यागदं प्रवक्ष्यामि येन सम्पद्यते सुखम् । । ३७\nत्रिकुटकी श्लेष्मातको लोध्रञ्च मधुसारकम् ।\nएतानि समभागानि गवां मूत्रेण पेषयेत् । । ३८\nतस्य पानं च कुर्वीत अञ्जनं लेपनं तथा ।\nएतेनैवोपचारेण ततः सम्पद्यते सुखम् । । ३९\nश्लेष्मस्थानमतिक्रम्य वायुस्थानं च गच्छति ।\nतत्र रूपाणि वक्ष्यामि वायुस्थानगते विषे । । 1.35.४०\nआध्मायते च जठरं बान्धवांश्च न पश्यति ।\nईदृशं कुरुते रूपं वृष्टिभङ्गश्च जायते । । ४१\nएतानि यस्य रूपाणि तस्य वायुगतं विषम् ।\nतस्यागदं प्रक्ष्यामि येन सम्पद्यते सुखम् । ।४ २\nशोणामूलं प्रियालं च रक्तं च गजपिप्पलीम् ।\nभार्ङ्गीं वचां पिप्पलीं च देवदारुं मधूककम् । । ४३\nमधूकसारं सहसिन्दुवारं हिङ्गुं च पिष्टा गुटिकां च कुर्यात् ।\nदद्याच्च तस्याञ्जनलेपनादि एषोऽगदः सर्पविषाणि हन्यात् । । ४४\nअञ्जनं चैव नस्यं च क्षिप्रं दद्याद्विषान्विते ।\nवायुस्थानं ततो मुक्त्वा मज्जास्थानं प्रधावति । ।४५\nविषे मज्जागते विप्र तस्य रूपाणि मे शृणु ।\nदृष्टिश्च हीयते तस्य भृशमङ्गानि मुञ्चति । ।४ ६\nएतानि यस्य रूपाणि तस्य मज्जागतं विषम् ।\nतस्यागदं प्रवक्ष्यामि येन सम्पद्यते सुखम् । । ४७\nघृतमधुशर्करान्वितमुशीरं चंदनं तथा ।।\nएतदालोड्य दातव्यं पानं नस्यं च सुव्रत ।। ४८ ।।\nततः प्रणश्यते दुःखं ततः संपद्यते सुखम् ।।\nअथ तस्मिन्कृते योगे विषं तस्य निवर्तते ।।४९।।\nमज्जास्थानं ततो गत्वा मर्मस्थानं प्रधावति।।\nविषे तु मर्म संप्राप्ते शृणु रूपं यथा भवेत्।।1.35.५०।।\nनिश्चेष्टः पतते भूमौ कर्णाभ्यां बधिरो भवेत्।।\nवारिणा सिच्यमानस्य रोमहर्षो न जायते ।।५१।।\nदंडेन हन्यमानस्य दंडराजी न जायते।।\nशस्त्रेण च्छिद्यमानस्य रुधिरं न प्रवर्तते ।। ५२ ।।\nकेशेषु लुच्यमानेषु नैव केशान्प्रवेदते ।।\nयस्य कर्णौ च पार्श्वे च हस्तपादं च संधयः ।।\nशिथिलानि भवंतीह स गतासुरिति श्रुतिः ।। ५३।।\nएतानि यस्य रूपाणि विपरीतानि गौतम ।।\nमृतं तु न विजानीयात्कश्यपस्य वचो यथा ।।५४।।\nवैद्यास्तस्य न पश्यंति ये भवंति कुशिक्षिताः ।।\nविचक्षणास्तु पश्यंति मंत्रौषधिसमन्विताः ।।५५।।\nतस्यागदं प्रवक्ष्यामि स्वयं रुद्रेण भाषितम् ।।\nमयूरपित्तं मार्जारपित्तं गन्धनाडीमूलमेव च ।। ५६ ।।\nकुंकुमं तगरं कुष्ठं कासमर्दत्वचं तथा।।\nउत्पलस्य च किंजल्कं पद्मस्य कुमुदस्य च ।। ५७ ।।\nएतानि समभागानि गोमूत्रेण तु पेषयेत् ।।\nएषोऽगदो यस्य हस्ते दष्टो न म्रियते स वै ।।\nकालाहिनापि दष्टेन क्षिप्रं भवति निर्विषः ।।५८।।\nक्षिप्रमेव प्रदा तव्यं मृतसंजीवनौषधम् ।।\nअंजनं चैव नस्यं च क्षिप्रं दद्याद्विचक्षणः ।। ५९ ।।"
  }
]
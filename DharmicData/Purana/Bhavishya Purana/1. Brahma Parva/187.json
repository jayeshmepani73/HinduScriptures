[
  {
    "text": "।। अनूरुरुवाच ।। ।।\nकानि पुण्यानि कृत्वेह स्वर्गं गच्छंति मानवाः ।।\nमनुष्यलोके संभूताः स्वर्लोके गामिनः परम् ।।१।।\nकर्मयज्ञस्तपोयज्ञः स्वाध्यायो ध्याननिर्मितः ।।\nज्ञानयज्ञश्च पंचैते महायज्ञाः प्रकीर्तिताः ।। २ ।।\nएतेषामेव यज्ञानामुत्तमः कतमः स्मृतः ।।\nएतद्यज्ञफलानां च किं फलं का गतिर्भवेत् ।।३।।\nधर्माधर्मप्रभेदाश्च कियन्तः परिकीर्तिताः ।।\nतत्साधनानि कतिधा गतयश्च यथा वद ।।४।।\nखग नारकिणां पुंसामागतानां पुनः क्षितौ ।।\nकानि चिह्नानि जायन्ते मुक्तशेषेण कर्मणा ।। ५ ।।\nमहाभवार्णवाद्घोराद्धर्माधर्माभिसंकुलात् ।।\nगर्भादिदुःखफेनाढ्यान्मुच्यंते देहिनः कथम् ।। ।। ६ ।।\nइत्युक्तो भगवान्भानुः सर्वप्रश्नार्थमादरात् ।। ७ ।।\nप्रत्युवाच महातेजाः समासव्यासयोगतः ।। ७ ।।\n।। आदित्य उवाच ।। ।।\nस्वर्गापवर्गफलदं नरकार्णवतारणम् ।।\nधर्मं पापहरं पुण्यं शृणु शूर प्रभाषतः ।। ८ ।।\nश्रद्धापूर्वः सदा धर्मः श्रद्धामध्यांतसंस्थितः ।।\nश्रद्धानिष्ठप्रतिष्ठश्च धर्मः श्रद्धा प्रकीर्तिता ।। ९ ।।\nश्रुतिमंत्ररसाः सूक्ष्माः प्रधानपुरुषेश्वरः ।।\nश्रद्धामात्रेण गृह्यंते न परेण च चक्षुषा ।। 1.187.१० ।।\nकायक्लेशैर्न बहुभिर्न चैवार्थस्य राशिभिः ।।\nधर्मः संप्राप्यते सूक्ष्मः श्रद्धाहीनैः सुरैरपि ।। ११ ।।\nश्रद्धा धर्मः परः सूक्ष्मः श्रद्धा यज्ञाहुतं तपः।।\nश्रद्धा मोक्षश्च स्वर्गश्च श्रद्धा सर्वमिदं जगत् ।। १२ ।।\nसर्वस्वं जीवितं वापि दद्यादश्रद्धया च यः ।।\nनाप्नुयात्स फलं किंचित्तस्माच्छ्रद्धापरो भवेत् ।।।१३ ।।\nएवं श्रद्धामयाः सर्वे मम धर्माः प्रकीर्तिताः ।।\nपूज्यस्तु श्रद्धया पुंसा ध्येयः पूज्यश्च श्रद्धया ।। १४ ।।\nअधिकारस्य प्राप्त्यर्थं महासारविमुक्तिदम् ।।\nअज्ञादुक्तं ससंदिग्धं वाक्यमेतन्ममाद्भुतम् ।। १५ ।।\nनानासिद्धिकरं दिव्यं लोकचित्तानुरंजनम् ।।\nसुनिश्चितार्थगंभीरं वाक्यं मम मनोरमम् ।। १६ ।।\nमन्मानससमुद्रो हि द्विपदोयं विदुर्बुधाः ।।\nस खषोल्केति विख्यातः सशिवं मंडलं खग ।। १७ ।।\nदेवत्रयगुणातीतः सर्वज्ञः सर्ववित्प्रभुः ।।\nओमित्येकाक्षरे मंत्रे स्थितः स परमो मम ।।१८।।\nयथानादिप्रवृत्तोयं घोरः संसारसागरः ।।\nखषोल्कोपि तथानादिः संसारार्णवशोधनः ।।१९।।\nव्याधीनां भेषजं यद्वत्प्र तिपक्षस्वभावतः ।।\nमोक्षिणां मुक्तिहेतुश्च सिद्धः सर्वार्थसाधकः ।। 1.187.२० ।।\nममाभिधानमन्त्रोयमभिधेयः सदा स्मृतः ।।\nअभिधानाभिधेयोहं मन्त्रसिद्धोऽस्मि खेचर ।। २१ ।।\nवेदो मनोगमे चात्र षडक्षरमंत्रस्थितः ।।\nयद्वा मुक्तोऽक्षरैकेन लोके पञ्चाक्षरः स्मृतः ।। २२ ।।\nकिं तस्य बहुभिर्मन्त्रैः शास्त्रैर्वा बहुविस्तरैः ।।\nयस्यों नमः खषोल्केति मन्त्रोऽयं हृदि संस्थितः ।। २३ ।।\nतेनाधीतं श्रुतं तेन तेन सर्वमनुष्ठितम् ।।\nयेनों नमः खषोल्केति मम वाक्यं षडक्षरम् ।। २४ ।।\nविधिवाक्यमिदं सर्वं नार्थवादं वचो मम ।।\nएतत्ते वक्ष्यतेऽशेषं मम वाक्यार्थमुत्तमम् ।।\nपृच्छस्वेमं प्रणम्याशु वैनतेय महामते ।। २५ ।।\n।। सुमन्तुरुवाच ।। ।।\nश्रुत्वा तु वचनं भानोर्वैनतेयो महाबलः ।।\nसप्ताश्वतिलकं भक्त्या प्रणम्योवाच भारत ।। २६ ।।\n।। अनूरुरुवाच ।। ।।\nब्रूहि मां देवशार्दूल यत्पृच्छामि महामते ।।\nकीदृग्वाक्यमिदं भानोर्वाक्यार्थं ब्रूहि च प्रभो ।। २७।। ।।\n।। सप्ताश्वतिलक उवाच ।। ।।\nविमुक्ताशेषदोषेण सर्वज्ञेन भगेन यत् ।।\nप्रणीतममलं वाक्यं तत्प्रमाणं न संशयः ।। २८ ।।\nयस्मान्मार्तंड नामासौ कथ्यते च मनीषिभिः ।।\nयथार्थं पुण्यमाप्नोति पतत्यश्रद्धया त्वधः ।। २९ ।।\nसौरवाक्यप्रवक्तारं सूरवत्पूजयेद्गुरुम् ।।\nसंसारार्णव निर्मग्नं यः समुद्धरते जनम् ।। 1.187.३० ।।\nसौरधर्माम्बुहस्तेन कस्तेन सदृशो गुरुः ।।\nअज्ञानवह्निसंतप्तं निर्वापयति यः शनैः ।।\nज्ञानामृतेन वै भक्ता कस्तं न प्रतिपूजयेत् ।। ३१ ।।\nनैव राज्येन महता न चैवार्थस्य राशिभिः ।।\nप्राप्तमज्ञानशमनं परलोके सुखावहम् ।। ३२ ।।\nस्वर्गापवर्ग सिद्ध्यर्थं भाषितं यत्तु शोभनम् ।।\nवाक्यं ते देवदेवेन तद्विज्ञेयं सुभाषितम् ।। ३३ ।।\nरागद्वेषाक्षमाक्रोधकामतृष्णानुसारिणाम् ।।\nवाक्यं निरय हेतुत्वात्तद्दुर्भाषितमुच्यते ।। ३४ ।।\nसंस्कृतेनापि किं तेन मृदुलालापसंगिना ।।\nअविद्यारामवाक्येन संसारक्लेशहेतुना ।। ३५ ।।\nयच्छ्रुत्वा जायते पुण्यं रागादीनां च संक्षयः ।।\nविरूपमपि तद्वाक्यं विज्ञेयमतिशोभनम् ।। ३६ ।।\nस्मृतयो भारतं वेदाः शास्त्राणि सुमहांति च ।।\nस्वायुषः क्षपणायैव धमोऽर्थसमग्रन्थितः ।। ३७ ।।\nपुत्रदारादिसंसारे नराणां मूढचेतसाम् ।।\nसंसारविदुषां शास्त्रमनादि मुखनिर्गतम् ।। ३८।।\nइदं श्रेष्ठमिदं ज्ञेयं सर्वं त्वं ज्ञातुमिच्छसि ।।\nअपि वर्षसहस्रायुः शास्त्रान्तं नाधिगच्छति ।। ३९ ।।\nविज्ञायाक्षरतन्मात्रं जीवितं चातिवंचनम् ।।\nविहाय सर्वशास्त्राणि परलोकं समाचरेत् ।। 1.187.४० ।।\nपण्डितेनापि किं तेन समर्थेन च देहिनाम् ।।\nयः पुण्यभारमुद्वोढुमशक्तः पारलौकिकम् ।। ४१ ।।\nपण्डितोऽपि स मूर्खः स्याच्छक्तियुक्तोऽप्यशक्तिकः ।।\nयः सौरज्ञानमाहात्म्यमुच्चारयितुमक्षमः ।। ४२ ।।\nतस्मात्स पंडितः शक्तः स तपस्वी जितेन्द्रियः ।।\nयः सौरज्ञानसद्भावमालोचयितुमुद्यतः ।। ४३ ।।\nयः प्रदद्यान्नृपः कृत्स्नां क्ष्मां धनं कांचनं तथा ।।\nसर्वमन्यायतः पृछेन्न तस्योपदिशेद्गुरुः ।। ४४ ।।\nयः शृणोति रवेर्धर्मं न्यायतः स च वक्ति च ।।\nततो गच्छति सुस्थानं नरकं तद्विपर्यये ।। ४५ ।।\nदत्तगोदोहसंभूतः षडक्षरविधानतः ।।\nरविः संपूजितः शीघ्रं नराणां तुल्यता भृशम् ।। ४६ ।।\nसुरासुरैर्मथ्यमानात्क्षीरोदात्सागरात्पुरा ।।\nपञ्च गावः समुत्पन्नाः सर्वलो कस्य मातरः ।। ४७ ।।\nनंदा सुभद्रा सुरभी सुमना शोभनावती ।।\nगावः सूर्यसमा भासा उत्पन्नाः कृतिमागताः ।। ४८ ।।\nसर्वलोकोपकारार्थं देवानां तर्पणाय च ।।\nमामाश्रित्य स्थिता गावः स्नानार्थं भास्करस्य तु ।। ४९ ।।\nतासामंगानि पुण्यानि षड्रसाः खगसत्तम ।।\nखगादिषु च सर्वेषु स्थिराणीत्युपधारय ।। 1.187.५० ।।\nगोमयं रोचनं मूत्रं क्षीरं दधि घृतं गवाम् ।।\nषडंगानि पवित्राणि सर्वसिद्धिकराणि च ।। ५१ ।।\nगोमयादुत्थितः श्रीमान्बिल्ववृक्षोऽर्कवल्लभः ।।\nतत्रास्ते पद्महस्ता श्रीर्वृक्षस्तेन च स स्मृतः ।। ५२ ।।\nपंकान्युत्पलपद्मानि पुनर्जातानि गोमयात् ।।\nगोरोचनं च मंगल्य पवित्रं सर्वकामदम् ।। ५३ ।।\nगोमूत्राद्गुग्गुलुर्जातः सुगंधिः प्रियदर्शनः ।।\nआहारः सर्वदेवानां भास्करस्य विशेषतः ।। ५४ ।।\nयद्बीजं जगतः किंचित्तज्ज्ञेयं क्षीरसंभवम् ।।\nदध्नः सर्वाणि जातानि मांगल्यान्यर्थसिद्धये ।। ५५ ।।\nघृतादमृतमुत्पन्नममराणामतिप्रियम् ।।\nतस्माद्धृतेन पयसा दध्ना यः स्नापयेद्रविम् ।। ५६ ।।\nतदंते चोष्णतोयेन कषायैश्च निरूपयेत् ।।\nस्नाप्य शीतांबुना पश्चाद्भानुं रोचनयालभेत् ।। ५७ ।।\nपूजयेद्बिल्वपत्रैश्च पद्मैर्नीलोत्पलैस्तथा ।।\nअर्घ्यं दद्यात्ततः पश्चात्सवज्रं गुग्गुलं खग ।। ५८ ।।\nपायसं दधिभक्तं च वज्रं च मधुना सह ।।\nनिवेदयेच्च सद्भक्त्या भक्ष्याणि विविधानि च ।। ५९ ।।\nकृत्वा प्रदक्षिणं पश्चात्प्रणिपत्य क्षमापयेत् ।।\nअनेन विधिना भानुं षडंगेन दिवस्पतिम् ।। 1.187.६० ।।\nइह लोके परे चैव सर्वान्कामान्स गच्छति ।।\nषडंगविधिना तं चापूज्यैवं सुमना रविम् ।। ६१ ।।\nस्वर्गं नयेत्सधीमांस्तु कुलानामेकविंशतिम् ।।\nस्वर्गे स्थाप्य स्वयं गच्छेज्ज्यौतिषं नाम तत्पदम् ।। ६२ ।।\nअंशेन भोजका वीर देवकार्ये नियोजिताः ।।\nप्रयांति स्वामिना सार्धं श्रीमद्भानुं परं महः ।। ६३ ।।\nभुक्त्वा भोगांस्तु विपुलान्भोजको भोगसंमितः ।।\nकालात्पुनरिहायातः पृथिव्यामेकराड्भवेत् ।। ६४ ।।\nपुष्पं पत्रं फलं तोयं यद्गतं भास्करार्चने ।।\nसौरा गावश्च गच्छंति सूर्यलोकं न संशयः ।। ६५ ।।\nयः पिबेद्भोजने धेनोरदत्ता भानवे पयः ।।\nस गच्छेन्नरकं घोरमकुर्वंस्तर्पणं रवेः ।। ६६ ।।\nएककालं पिबेत्क्षीरं धेनूनां भास्करस्य तु ।।\nअनेन स्नापयेद्देवं क्षीरेण खगसत्तम ।। ६७ ।।\nप्रत्यूषे यद्भवेत्क्षीरं धेनूनां भास्करस्य तु ।।\nस्नापयेत्तेन वै भानुं कृत्स्नेन गरुडाग्रज ।। ६८ ।।\nयस्तु लोको भजेत्सर्व न देवाय निवेदयेत् ।।\nयावन्तो रोमकूपाश्च गवां देहे खगाधिप ।।\nतावद्वर्षसहस्राणि नरके पच्यते खग ।। ६९ ।।\nपूजितं पूज्यमानं वा यः कश्चिच्छृणुयाद्रविम् ।।\nश्रुत्वानुमोदते यस्तु स यज्ञफलमश्नुते ।। 1.187.७० ।।\nभास्करं पृजितं दृष्ट्वा सर्वपापैः प्रमुच्यते ।।\nहर्षात्प्रणम्य वै भानुं तस्य लोके महीयते ।। ७१ ।।\nपूज्यमानं रविं भक्त्या यः पश्येन्मानवः खग ।।\nसोऽपि यज्ञफलं कृत्स्नं प्राप्नुयान्नात्र संशयः ।। ७२ ।।\nश्रुत्वानुमोदते यस्तु पूज्यमानं दिवाकरम् ।।\nतत्सर्वं फलमाप्नोति प्रसादाद्भास्करस्य तु ।। ७३ ।।\nएकजन्मानुगं दानं भक्त्या यच्च निवेदितम् ।।\nजपयज्ञाद्वियुक्तेभ्यः सहस्रभविकं स्मृतम् ।।\nआभूतसंप्लव स्थायि प्रदानं जपजीविनाम् ।। ७४ ।।\nअत्यल्पमपि यद्दत्तं वाचकाय खगाधिप ।।\nतन्महाप्रलयं यावद्दातुर्भोगाय कल्पते ।। ७५ ।।\nन दानमल्पं बहुधा किंचिदस्ति विजानताम् ।।\nदेशकालविधिश्रद्धापात्रयुक्तं तदक्षयम् ।। ७६ ।।\nपात्रे देशे च काले च विधिना श्रद्धया च यत् ।।\nदत्तं हुतं कृतं चैव तदनंतफलं भवेत् ।। ७७ ।।\nतिलार्धमपि यद्वीर दीयते श्रद्धया द्विज ।।\nसत्पात्रे विधिवद्भक्त्या तद्भवेत्सर्वकामिकम् ।। ७८ ।।\nयत्स्नातं ज्ञानसलिलैः शीलभस्मप्रमार्जितम् ।। स्नान\nतत्पात्रं सर्वपात्रेभ्य उत्तमं परिकीर्तितम् ।। ७९ ।।\nजपो दमो यमः पुंसां त्राता संसाग्सागरात् ।।\nअज्ञानां पापनेत्राणां तत्पात्रं परमं स्मृतम् ।। 1.187.८० ।।\nज्ञानप्लवेन चोपेतं शास्त्रं पापमहार्णवात् ।।\nअज्ञान्संतारयेन्नूनं किं शिला तारयेच्छिलाम् ।। ८१ ।।\nद्विजानां वेदविदुषां कटिसंभोगि यत्फलम् ।।\nहंतकारप्रदानेन तत्फलं जपजीविने ।। ८२ ।।\nजीवो यस्यैत्य गृहे च भुङ्क्ते सत्कृतिसत्कृतः ।।\nकुलमुत्तारयेत्तस्य नरकार्णवसंस्थितम् ।। ८३ ।।\nयज्ञाग्निहोमतीर्थेषु यत्फलं परिकीर्तितम् ।।\nजपिनामन्नदानेन तत्समग्रं फल लभेत् ।। ८४ ।।\nभोजिने शांतचित्ताय परिध्यानरताय च ।।\nश्रद्धयान्नं सकृद्दत्त्वा सर्वपापैः प्रमुच्यते ।। ८५ ।।\nजपकाञ्छांतिसंयुक्तानादित्यार्पितचेतसः ।।\nभोजयित्वा सकृद्भक्त्या सर्वान्कामानवाप्नुयात् ।। ८६ ।।\nध्यायमानो रवेः सूक्तं भोजयेत्सततं च यः ।।\nततः साक्षादनेनैव तद्भुक्तमशन भवेत् ।। ८७ ।।\nपितॄनुदिश्य यः श्राद्धे भोजयेद्भोजकं नरः ।।\nस स्थानं समवाप्नोति भानवीयमसंशयः ।। ८८ ।।"
  }
]
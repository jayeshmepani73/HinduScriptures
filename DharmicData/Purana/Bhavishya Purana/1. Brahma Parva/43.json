[
  {
    "text": "ब्रह्मोवाच\nकिं चान्यदपरं यूयं वेदमन्त्रविदो जनाः ।\nप्रष्टव्याः कस्य संस्कारे विशेषमुपगच्छत । । १\nकिं देहस्योत येनासौ निसर्गमलिनः स्थितः ।\nशुक्रशोणितसम्भूतः शमलोद्भवकीटवत् । । २\nनिषेकादिश्मशानान्तैर्विविधैर्विधिविस्तरैः ।\nदेहिनोऽतिशयं केचिदुपगच्छन्ति मानवाः । । ३\nतेषां गूढमनः कायवाग्विदुष्टैः सुचेष्टितैः ।\nअसंयतमनुष्याणां पक्षोऽयं दूष्यते मया । । ४\nवैदिकाखिलसंस्कारसारभूता द्विजातयः ।\nसर्वकार्यकरान्सर्वान्वृषलानतिशेरते । । ५\nचण्डकर्मा विकर्मस्थो ब्रह्महा गुरुतल्पगः ।\nस्तेनो गोघ्नः सुरापाणः परस्त्रीरमणप्रियः । । ६\nमिथ्यावादी मदोन्मत्तो नास्तिको वेदनिन्दकः ।\nग्रामयाजकनिर्ग्रन्थौ बहुदोषो दुरासदः । । ७\nनि१षिद्धाचारसंसेवी चोरश्चाटो मदोद्धतः ।\nधूर्तो नटः शठः पापी सर्वाशी सर्वविक्रयी । । ८\nवाङ्मनः कायजैर्दुष्टैर्हता ये ब्राह्मणाधमाः ।\nते न शुद्धिं व्रजन्तीह अपि यज्ञशतैरपि२ । । ९\nशूद्राणां यान्यनिष्टानि सम्पद्यन्ते स्वभावतः ।\nविप्राणामपि तान्येव निर्विघ्नानि भवन्ति न । । 1.43.१०\nतस्मान्मन्त्रोग्निहोत्रं वा वेद्यां पशुवधोऽपि वा ।\nहेतवो न हि विप्रत्वे शूद्रैः शक्या क्रिया यथा । । ११\nये चापि कर्मबन्धेन बद्धाः सीदन्ति जन्तवः ।\nसंसारानलसन्तापविक्लवीकृतमानसाः । । १२\nते जन्ममरणाटव्यां सुखामृतपिपासवः ।\nकृपणस्याश्रयेऽटन्तो लभन्ते नैव निर्वृतिम् । । १३\nचतुर्वर्णा नरा ये तु तत्तद्वीर्ये नराधमाः ।\nतेषां सर्वात्मना सर्वैर्धर्मैः साङ्कर्यमीक्ष्यते ।। १४\nशूद्रविप्रादयो योनौ न भिद्यन्ते परस्परम् ।\nसर्वधर्मसमानत्वात्संस्कारादि निरर्थकम् ।। १५\nतदनुष्ठानवैधर्म्यवियोगमरणादिभिः ।\nअसेव्यसेवनैरन्यैः शूद्रविप्रादयः समाः ।। १६\nबुद्ध्या शक्त्या स्वभावेन धर्मैर्जात्या१दिभिः श्रिया ।\nकर्तव्यैः पुण्यपापाभ्यां शनैः२ सर्वशरीरगैः ।। १७\nबन्धनै रोधनैर्नानायातनोपायपीडनैः ।\nदण्डैरदण्डकरणैर्विषादपरिवेदनैः ।। १८\nसात्त्विकः प्रतिधर्माद्यै राजसैश्चित्रवेष्टितैः ।\nतामसैस्तापमोहाद्यैर्दूयमानाः पुनः१ पुनः ।। १९\nश्लेश्ममारुतपित्ताद्यैर्महाबीभत्सदर्शनैः ।\nक्वचिद्वृत्तिनिवृत्तिभ्याममृतानृतहिताहितैः ।।1.43.२०\nअलङ्कारोपयोगेन मन्मथाद्यैर्विचेष्टितैः ।\nधनलाभाशयानैकजन्तुसङ्घातपातनैः ।।२ १\nअधिसिद्धिगतिं याति नानाविधमनोरथैः ।\nआत्मस्नेहपरद्वेषस्वीकृतद्रवरक्षणैः ।।२२\nअतिक्षीबत्वसंक्षोभक्षुतक्षामक्षमामयैः ।\nयातनोपायपैशुन्यशून्यत्वोपशमैस्तथा ।।२३\nअप्रशस्तैरनुष्ठानैः समीपस्थापदः समाः ।\nहिंसकाः प्राणिनः पापवितथालापभाषिणः ।।२४\nसाधूनांभाषकाः स्तेना निर्दयाः पारदारिकाः ।\nनीचकर्मसमाचाराः सर्वभक्षाः पिशाचवत् ।।२५\nदुष्कुलीना दुराचारा नृपाणामुपजीविनः ।\nविप्रकार्या विकर्मस्था धनिनो दुष्टचेतसः ।।२६\nलुब्धका हरिणान्हत्वा वासं कृत्वा यथा वने ।\nतथा खादन्ति पिशुना बहवश्च३ क्रियावशात् ।।२७\nवेदवादमधीयानाः१ प्राणिघाताभिशंसिनः ।\nपुष्णन्ति कपटैरर्थान्वेदविक्रयिणोऽधमाः । । २८\nमायिनो मत्सरग्रस्ता लुब्धा मुग्धा मदोद्धताः ।\nचाटाः कार्पटिकाः कूराः कदर्याः कलहप्रियाः । । २९\nवाचाटदुष्टकुलटा अटन्तो भाटकैः सह ।\nभण्डमान्या भटाटोपैः संक्रुद्धाः सुविलुण्ठकाः । । 1.43.३०\nपर्यटा भाटका जीवाः कण्ठकश्लोकभाषिणः ।\nविक्रीणते ह्यविक्रेयमभक्ष्यद्रव्यभक्षिणः । । ३१\nशूद्रकर्मानुतिष्ठन्तो निस्तपास्ते नराधमाः ।\nसेवाध्यापनवाणिज्यकृष्याद्यारम्भलम्भिताः । ।\nगृह्णन्तः सम्पदो बाहयाद्द्रव्यधान्यधनादिकाः । । ३२\nक्रोधादाभ्यन्तरान्दोषांस्तथा दुष्टमनोरथान् ।\nअत्यजन्तो विशिष्टानां श्रेष्ठास्ते कचमर्दिनः । । ३३\nनोपदेयानि वस्त्राणि नित्यमाददते द्विजाः ।\nहापयन्ति न हेयानि कथं ते गुरवः क्षितौ । । ३४\nदन्तिका दिण्डिका भण्डाश्चण्डाश्चण्डालचेष्टिता ।\nवैतण्डकास्ते निघ्नन्ति यथा सिंहो मृगान्पशून् । । ३५\nनिर्ग्रन्थं मुनिमालोक्य मन्यमानाः समुन्नतम् ।\nपरिभूयावतिष्ठन्ते धिक्तान्रिक्तान्सवैरिणः । । ३६\nतस्मात्संसारिकाः सत्त्वाश्चित्तक्लेशकलङ्किताः ।\nदौःशील्यदौर्मनस्याद्यैस्तुल्यजातीयबन्धनात् । । ३७\nशूद्रां प्ररोचते विप्रो रागिणीं मैथुनं प्रति ।\nसा कामदुःखविगमे गर्भं धत्ते समागमे ।।३८\nकामकामातुराभ्यस्तु रोचन्ते शूद्रमानवाः ।\nमैथुनं प्रति ब्राह्मण्ये तेऽपि तासां सुखावहाः ।।३९\nये तु जात्यादिभिर्भिन्ना गवाश्वोष्ट्मतङ्गजाः ।\nते विजातिषु नो गर्भं कुर्वतेऽपि सुखार्थिनः ।।1.43.४०\nअनड्वानेव गोरेव कामं पुष्णाति सङ्गमे ।\nघोटकाश्च रतिं सम्यक्कुर्वते वडवासु च ।।४१\nपतिं करभमेवाप्य करभी रमते मुदा ।\nगजमेव पतिं लब्ध्वा सुखं तिष्ठति हस्तिनी ।।४२\nतिर्यग्जातिः स्त्रिया साकं कुर्वाणाऽपि हि मैथुनम् ।\nन तस्याः कुरुते गर्भं नरो नापि सुखासिकाम् ।।४३\nतिरश्चा सह कुर्वाणा मैथुनं मनुजाङ्गना ।\nनाधत्ते तत्कृतं गर्भं न युक्तं मैथुनं तयोः ।।४४\nनैवं कश्चिद्विभागोस्ति मैथुने स्त्रीमनुष्ययोः ।\nयेन संक्षीयते भेदः प्रस्फुटं द्विजशूद्रयोः ।।४५\nवेदपाठच्छलेनायं न क्रियाभिः प्रपद्यते ।\nबहुभिर्जडसङ्घातैरविशिष्टे पदेऽहनि ।।४६\nदेहे देहिनि चामुष्मिन्नशुचावनवस्थिते ।\nरागद्वेषादिभिर्दोषैरधिकं परिपीडिते ।।४७\nकुलालचक्रवद्भ्रान्तमानसे विषयार्णवे ।\nघोरदुःखभयाक्रान्ते समाजेऽनीश्वरात्मनि ।।४८\nजन्ममृत्युजराशोकानिष्टयोगाग्निपीडिते ।\nहीनसत्त्वशरीरादौ न विशेषो विभाव्यते ।।४९\nतस्मान्मनुष्यभेदोऽयं सङ्केतबलनिर्मितः ।\nब्राह्मण्यं ब्राह्मणासङ्गाद्ब्राह्मणी चोपसेवते ।।1.43.५०\nपतिं त्यक्त्वा मुखस्वादलालसैर्मदलालसैः ।\nआसेव्यते विटं गत्वा बन्धकी चेटकैरपि । । ५१\nब्राह्मण्यात्प्रच्यवन्तेऽन्ये महापातकसेविताः ।\nव्यलीककल्पनैवैषा तस्माज्जात्यादिकल्पना । । ५२"
  }
]
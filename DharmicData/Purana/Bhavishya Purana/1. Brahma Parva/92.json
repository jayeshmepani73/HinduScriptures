[
  {
    "text": "ब्रह्मोवाच\nयस्त्वादित्यग्रहस्यास्य वारो देवस्य सुव्रत ।\nशस्यः प्रोक्तः प्रियो लोके ख्यातो गोश्रुतिभूषणः । । १\nयस्तु पूजयते तस्मिन्पतङ्गं पतगप्रियम् ।\nगन्धपुष्पोपहारैस्तु सूर्यलोकं स गच्छति । । २\nसोपवासो गणश्रेष्ठ आदित्यग्रहणे शुचिः ।\nजपमानो महाश्वेतां खपोषमथ वा शिवम् । । ३\nपूजयेज्जगतामीशं तमोनाशनमाशुगम् ।\nपूजयित्वा खपोषं तु महाश्वेतां ततो जपेत् । ।४\nपूजयित्वा महाश्वेतां रविं देवं समर्चयेत् १ ।\nमहाश्वेतां प्रतिष्ठाप्य गन्धपुष्पैः सुपूजिताम् । । ५\nतस्या एव बहिः२ कार्यं स्थण्डिलं सुसमाहितः ।\nशुचौ भूमिविभागे तु वीरं संस्थाप्य यत्नतः । । ६\nकुर्याद्धोमं तिलैः स्नातः सर्पिषा च विशेषतः ।\nआदित्यग्रहवेलायां जपेञ्छ्वेतां महामते । । ७\nमुक्ते दिनकरे पश्चात्स्नानं कृत्वा समाहितः ।\nपूजयित्वा महाश्वेतां खगोल्कं३ च  ग्रहाधिपम् । । ८\nब्राह्मणान् वाचयित्वा च ततो भुञ्जीत वाग्यतः ।\nआदित्यग्रहयुक्तेऽस्मिन्वारे त्रिपुरसूदन । । ९\nयत्कर्म क्रियते पुण्यं तत्सर्वं शुभदं भवेत् ।\nस्नानदानजपादीनां कर्मणां गोवृषध्वज । । 1.92.१०\nअनन्तं हि फलं तेषां भवत्यस्मिन्न संशयः ।\nकृतानां तु गणश्रेष्ठा भास्करस्य वचो यथा । । ११\nतस्माद्द्विजगणैः कार्यं पुण्यकर्मविचक्षणैः ।\nएकभक्तं च नक्तं च उपवासं गणाधिप । । १२\nये वादित्यदिने कुर्युस्ते यान्ति परमं पदम् ।\nधर्म्यं पुण्यं यशस्यं च पुत्रीयं कामदं तथा । । १३\nतस्मिन्दानमपूपस्य गोदानेन समं भवेत् ।\nद्वादशैते महाबाहो वीरभानोर्महात्मनः । । १४\nतुष्टिदाः कथितास्तुभ्यं सर्वपापभयापहाः ।\nपठतां शृण्वतां तात कुर्वतां च विशेषतः । । १५\nकृत्वैकमेषां विधिवद्वारं वृषभवाहन ।\nवृषादित्रितयं प्राप्य चात्रिजामचलां तथा । । १६\nततो याति परं लोकं वृषकेतो महात्मनः ।\nतेजसाम्बुजसंकाशः प्रभयाण्डजसन्निभः । । १७\nपत्रिहेतिसमो वीर्ये कान्त्या चन्द्रसमप्रभः । । १८"
  }
]
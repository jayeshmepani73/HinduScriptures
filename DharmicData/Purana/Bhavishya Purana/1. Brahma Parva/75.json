[
  {
    "text": "शतानीक उवाच\nकथं साम्बः प्रपन्नोऽर्कं केन वा प्रतिपादितः ।\nउग्रं शापं च तं प्राप्य पितरं स किमुक्तवान् । । १\nसुमन्तुरुवाच\nउक्तमेव पुरा वीर यथा शप्तः स यादवः ।\nपित्रा साम्बो महाराज हरिणाम्बुजधारिणा । । २\nअथ शापाभिभूतस्तु साम्बः पितरमब्रवीत् ।\n१ विनयावनतो भूत्वा प्राञ्जलिः शिरसा गतः । । ३\nकिं मयापकृतं देव येन शप्तोस्म्यहं त्वया ।\nअहं त्वदाज्ञया देव त्वरमाणोत्र आगतः । । ४\nकस्मान्निपातितः शापो मयि तेऽनपकारिणि ।\nन वै जानाम्यहं किञ्चित्प्रसीद जगतः पते । । ५\nशापं नियच्छ मे देव प्रसादं कुरु मे प्रभो ।\nकश्मलेनाभिभूतोऽहं येन मुच्येय किल्बिषात् । । ६\nतमुवाच ततः कृष्णः साम्बं बुद्ध्वा ह्यनागसम् ।\nनाहं पुत्र पुनः शक्तो रोगस्यास्य व्यपोहने । । ७\nअस्यायं जगतो नाथो द्वादशात्मा दिवाकरः३ ।\nसहस्ररश्मिरादित्यः शक्तः पुत्र व्यपोहितुम् । । ८\nज्ञातं मयाधुना चैव यथा त्वं नारदेन तु ।\nरोषाद्विसर्जितः पुत्र मत्सकाशं महात्मना । । ९\nतस्मात्तमेव पृच्छ त्वं प्रसाद्य ऋषिसत्तमम् ।\nआख्यास्यति स ते देवं शापं यस्तेऽपनेष्यति । । 1.75.१०\nअथैतत्स पितुर्वाक्यं श्रुत्वा जाम्बवतीसुतः ।\nदीनः १शोकपरीतात्मा ततः सञ्चिन्त्य भारत । । ११\nद्वारवत्यां स्थितं विष्णुं कदाचिद्द्रष्टुमागतम् ।\nविनयादुपसङ्गम्य साम्बः पप्रच्छ नारदम् । । १२\nभगवन्वेधसः पुत्र सर्वलोकज्ञ सुव्रत ।\nप्रसादं कुरु मे विप्र प्रणतस्य महामते । । १३\nये मे नीरुजं कायं कश्मलं च प्रणश्यति ।\nतं योगं इहि मे विप्र प्रणतस्यास्य सुव्रत । । १४\nनारद उवाच\nयः स्तुत्यः सर्वदेवानां नमस्यः पूज्य एव च ।\nपूजयित्वाशु तं देवं ततो व्याधिं प्रहास्यसि । । १५\nसाम्ब उवाच\nकः स्तुत्यः सर्वदेवानां नमस्यः पूज्य एव च ।\nकः सर्वगश्च सर्वत्र शरणं यं वज्राम्यहम् । । १६\nपितृशापानलेनाहं दह्यमानो महामुने ।\nशान्त्यर्थमस्य कं देवं शरणं च व्रजाम्यहम् । । १७\nएतच्छ्रुत्वा तु साम्बस्य वचनं करुणावहम् ।\nहित्वा तु ४कामजं वीर नारदो वाक्यमब्रवीत् । । १८\nस्तुत्यो वन्द्यश्च पूज्यश्च नमस्य ईड्य एव च ।\nभास्करो यदुशार्दूल ब्रह्मादीनां सदानघ । । १९"
  }
]
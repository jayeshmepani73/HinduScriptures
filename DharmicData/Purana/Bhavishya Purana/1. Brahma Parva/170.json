[
  {
    "text": "।। सुमन्तुरुवाच ।। ।।\nसवृषं गोशतं दत्त्वा भास्कराय नराधिप ।।\nत्रिःसप्तकुलजैः सार्धं शृणु यत्फलमाप्नुयात् ।। १ ।।\nवरकोटिप्रतीकाशैः सर्वकामसमन्वितैः ।।\nमहायानैरसंख्येयैरमरासुरपूजितैः ।। २ ।।\nद्वादशादित्यसंकाशो दिवाकर इवापरः ।।\nगत्वादित्यपुरं रम्यं क्रीडते सूर्यमंडपे ।। ३ ।।\nभुक्त्वा तु विपुलान्भोगान्प्रलये सर्वदेहिनाम् ।।\nमोहकंचुकमुत्सृज्य विशत्यादित्यमंडले ।। ४ ।।\nसर्वज्ञः सूरपरमः शुद्धः स्वात्मन्यवस्थितः ।।\nसर्वगः परिपूर्णत्वात्सूर्यवद्दीप्तिमान्भवेत् ।। ५।।\nयो दद्यादुभयमुखीं सौरभेयीं दिवाकरे ।।\nसप्तद्वीपां महीं दत्त्वा यत्फलं तदवाप्नुयात् ।।\nपादद्वयं शिरोऽर्धं च सशैलवनकानना ।। ६ ।।"
  }
]
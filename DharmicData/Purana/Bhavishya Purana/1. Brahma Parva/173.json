[
  {
    "text": "।। शतानीक उवाच ।। ।।\nपुनर्मे ब्रूहि विप्रेन्द्र सौरं धर्ममनुत्तमम् ।।\nसमासात्कथितं ब्रह्मन्विस्तरेण प्रकीर्तय ।। १ ।।\n।। सुमन्तुरुवाच ।। ।।\nसाधुसाधु महाबाहो साधु पृष्टोऽस्मि भारत ।।\nत्वत्समो नास्ति लोकेऽस्मिन्सौरः पार्थिवसत्तम ।। २ ।।\nकीर्तयाम्यथ तं पुण्यं संवादं पापनाशनम् ।।\nगरुडारुणयो राजन्पुरावृत्तं नराधिप ।। ३ ।।\nसुखासीनं पुरा राजन्नरुणं सूर्यसारथिम् ।।\nउपगम्य महाबाहो गरुडो वाक्यमव्रवीत् ।। ४ ।।\nधर्माणामुत्तमं धर्मं सर्वपापप्रणाशनम् ।।\nसौरधर्मं खगश्रेष्ठ ब्रूहि मे कृत्स्नशोनघ ।। ५ ।।\n।। अरुण उवाच ।। ।।\nसाधु वत्स महात्मासि धन्यस्त्वं पापवर्जितः ।।\nश्रोतुकामोऽसि यत्पुत्र सौरधर्ममनुत्तमम् ।। ६ ।।\nशृणु त्वं कीर्तयाम्येष सुखोपायं महत्फलम् ।।\nपरमं सर्वधर्माणां सौरधर्ममनुत्तमम् ।। ७ ।।\nअज्ञानार्णवमग्नानां सर्वेषां प्राणिनामयम् ।।\nसौरधर्मो ह्ययं श्रीमान्परतीरप्रदो यतः ।। ८ ।।\nये स्मरंति रविं भक्त्या कीर्तयंति च ये खग ।।\nपूजयन्ति च ये नित्यं ते गताः परमं पदम् ।। ९ ।।\nआत्मद्रोहः कृतस्तेन जातेनेह खगाधिप ।।\nनार्चितो येन देवेशः सहस्रकिरणो रविः ।। 1.173.१० ।।\nसुचिरं संभ्रमत्यस्मिन्दुःखदे च भवार्णवे ।।\nजराभूतमहाग्राहे तृष्णावेलाकुलापरे ।। ११ ।।\nमानुष्यं दुर्लभं प्राप्य येऽर्चयंति दिवाकरम्।।\nतेषां हि सफलं जन्म कृतार्थास्ते नरोत्तमाः ।। १२ ।।\nसूर्यभक्तिपरा ये च ये च तद्गतमानसाः ।।\nये स्मरंति सदा सूर्यं न ते दुःखस्य भागिनः ।। १३ ।।\nविविधानि मनोज्ञानि विविधाभरणाः स्त्रियः ।।\nधनं वा दृष्टपर्यंतं सूर्यपूजाविधेः फलम् ।। १४ ।।\nये वांछन्ति महाभोगान्राज्यं वा त्रिदशा लये ।।\nसौभाग्यं कांतिमतुलां भोगं त्यागं यशः श्रियम् ।। १५ ।।\nसौन्दर्यं जगतः ख्यातिः कीर्तिर्धर्मादयः स्मृताः ।।\nफलान्येतानि वै पुत्र सूर्य भक्तिविधेर्बुध ।। १६ ।।\nतस्मात्संपूजयेत्सूर्यं सर्वदेवगणार्चितम् ।।\nदुर्लभा भास्करे भक्तिर्दुर्लभं च तदर्चनम् ।। १७ ।।\nदानं च दुर्लभं तस्मै तद्धोमश्च सुदुर्लभः ।।\nदुर्लभं तस्य विज्ञानं तदभ्यासोऽपि दुर्लभः ।। १८ ।।\nसुदुर्लभतरं ज्ञेयं तदाराधनमुत्तमम् ।।\nलोभस्तेषां मनुष्याणां ये रविं शरणं गताः ।। १९ ।।\nयेषामिहेश्वरे भानौ नित्यं सूर्ये गतं मनः ।।\nनमस्कारादिसंयुक्तं रविरित्यक्षरद्वयम् ।। 1.173.२० ।।\nजिह्वाग्रे वर्तते यस्य सकलं तस्य जीवितम् ।।\nय एवं पूजयेद्भानुं श्रद्धया परयान्वितः।\nमुच्यते सर्वपापेभ्यः स नरो नात्र संशयः ।। २१ ।।\nडाकिन्यो विविधाकारा राक्षसाः सपिशाचकाः ।।\nन तस्य पीडां कुर्वंति तथान्याश्च विभीषणाः ।। २२ ।।\nशत्रवो नाशमायांति संग्रामे जयमाप्नुयात् ।।\nन रोगैः पीड्यते वीर आपदो न स्पृशंति तम् ।। २३ ।।\nधनमायुर्यशो विद्या प्रभावो ह्यतुलं तथा ।।\nशुभेनोपचयं यांति नित्यं पूर्णमनोरथाः ।।।२४ ।। ।।"
  }
]
[
  {
    "text": "ब्रह्मोवाच\nदीपं प्रयच्छति नरो भानोरायतने तु यः ।\nतेजसा रविसंकाशः सर्वयज्ञफलं१ लभेत् । । १\nकार्त्तिके तु विशेषेण कौमारे मासि दीपकम् ।\nदत्वा फलमवाप्नोति यदन्येन न लभ्यते । । २\nकृष्णकृष्णात्र ते वच्मि संवादं पापनाशनम् ।\nभ्रातृभिः सह भद्रस्य ब्राह्मणस्य महात्मनः । । ३\nजगत्यस्मिन्पुरी रम्या नाम्ना माहिष्मती पुरा ।\nतस्यामासीद्द्विजः कृष्ण नागशर्मेति विश्रुतः । ।४\nतस्य पुत्रशतं जातं प्रसादाद्भास्करस्य च ।\nतेषां कनिष्ठो भद्रस्तु तत्पुत्राणां विचक्षणः । । ५\nस च नित्यं जगद्धातुर्देवदेवस्य भास्वतः ।\nदीपवर्तिपरस्तद्वत्तैलाद्याहरणोद्यतः । । ६\nभानोरायतने तस्य सहस्रं भार्गवीप्रिय ।\nप्रदीपानां तु जज्वाल दिवारात्रमनिन्दितम् । ।७\nतस्य दीप्त्या पराभूतास्तस्य लावण्यधर्षिताः ।\nसर्वे ते भ्रातरो भद्रं पप्रच्छुरिदमादरात् । । ८\nभो भद्र वद वै भ्रातर्भद्रं तेस्तु सदा द्विज ।\nकौतूहलपराः सर्वे यत्पृच्छामस्तदुच्यताम् । । ९\nतेषां तद्वचनं श्रुत्वा भद्रो वचनमब्रवीत् ।\nविषये सति वक्तव्यं यन्मया तदिहोच्यताम् । । 1.118.१०\nनाहं मत्सरयुक्तो वै न च रागादिदूषितः ।\nभवन्तो मम सर्वे वै भ्रातरो गुरवस्तथा । । ११\nकथं न कथयाम्येष भवतां पुत्रसम्मितः ।\nतस्माद्ब्रुवन्तु मां सर्वे भ्रातरो यद्विवक्षितम् । । १२\nभ्रातर ऊचुः"
  },
  {
    "text": "न तथा पुष्पधूपेषु न तथा द्विजपूजने ।\nसुप्रयत्नं तु पश्यामो भानोरायतने परम् । । १३\nयथाहनि तथा रात्रौ यथा रात्रौ तथाहनि ।\nतव दीपप्रदानाय यथा भद्र सदोद्यमम् । । १४\nतत्त्वं तत्कथयास्माकं हंत कौतूहलं परम् ।\nयन्नाम दीपदानस्य भवता विदितं फलम् । । १५\nतदेतत्कथयास्माकं सविशेषं महाबल ।\nएवमुक्तस्ततस्तैस्तु भ्रातृभिश्चोदितो मुदा । । १६\nव्याजहार स भ्रातॄणां न किञ्चिदपि सुव्रत ।\nपुनः पुनरसौ तैस्तु भ्रातृभिश्चोदितो मुदा । । १७\nदाक्षिण्यसारो भद्रस्तु कथयामास कृत्स्नशः ।\nभवतां कौतुकं चैतदतीवाल्पेऽपि वस्तुनि । । १८\nतदेष कथयाम्यद्य यद्व्रतं मम सुव्रत ।\nइक्ष्वाकुराज्ञस्तु पुरा वशिष्ठोऽभूत्पुरोहितः । । १९\nतेन चायतनं भानोः कारितं सरयूतटे ।\nअहन्यहनि शुश्रूषां पुष्पधूपानुलेपनैः । । 1.118.२०\nदीपदानादिभिश्चैव चक्रे तत्र स वै द्विजः ।\nकार्तिके दीपको भक्त्या प्रदत्तस्तेन वै सदा । । २१\nआसीन्निर्वाण एवासौ देवार्चापुरतो निशि ।\nदेवतायतने चाहमवसं व्यथितो भृशम् । । २२\nपूयशोणितनिष्पन्दं प्रावहन्कायतः सदा ।\nशीर्ण घ्राणो ह्यर्वरवो दुर्गंधपतितस्तथा । । २३\nदुष्टबुद्ध्या सदा युक्तः सप्ताश्वं प्रति सुव्रत ।\nयदृच्छ्या दीपदानं वर्त्यादीनां विभावसौ । ।२४\nतत्तद्भुक्त्वा सदा तुष्टिं व्रजामि द्विजसत्तमाः ।\nएकदा तु ततस्तस्मिन्भानोरायतने गतः । । २५\nरात्रौ दृष्टा मया तत्र भक्ता जागरणागताः ।\nप्रतिश्रयं प्रार्थिताश्च तैश्च दत्तो दयान्वितः । । २६\nव्याधितोऽयं सुदीनश्च इति कृत्वा मतिं शुभाम् ।\nततोऽहमग्निमाश्रित्य स्थितस्तेषां समीपतः । । २७\nदुष्टां बुद्धिं समाश्रित्य हर्तुकामो विवस्वतः ।\nदिव्यमाभरणं भानोश्छिद्रान्वेषी द्विजोत्तमाः । । २८\nस्थितोऽहं भोजका ह्यत्र यदि निद्रां व्रजन्ति ते ।\nयेनास्य वैरिवद्भानोर्हराम्याभरणं शुभम् । । २९\nअथ सुप्ता भोजकास्ते निद्रया मोहितास्तदा ।\nनिर्वाणाश्चापि दीपास्तु ततोऽहमुत्थितस्त्वरन् । । 1.118.३०\nमुदा परमया युक्तो गतो वैश्वानरं प्रति ।\nप्रज्वाल्यं पावकं यत्नाद्दीपवर्तिन्ततो मया । । ३१\nयोजयित्वा तु वै दीपे धृतो दीपोऽग्रतो रवेः ।\nहर्तुकामेनाभरणं भानोर्देवस्य सुव्रत । । ३२\nअथ ते भोजकाः सर्वे वृद्धा देवस्य पुत्रकाः ।\nतैस्तु दृष्टो ह्यहं तत्र दीपहस्तो विभावसोः । । ३३\nपुरः स्थितो द्विजश्रेष्ठा गृहीतश्चापि तैरिह ।\nततोऽहं तेजसा मूढो भास्करस्य महात्मनः । । ३४\nविलपन्करुणं तेषां पादयोरवनिं गतः ।\nतैश्चापि करुणां कृत्वा मुक्तोऽहं भोजकैस्तदा । । ३५\nगृहीतो राजपुरुषैः पृष्टश्चापि समन्ततः ।\nकिमिदं भवतारब्धं देवदेवस्य मंदिरे । । ३६\nदीपं प्रज्वाल्य दुष्टात्मन्कथ्यतां मा चिरं कुरु ।\nइत्युक्त्वा तु ततस्तैस्तु शस्त्रहस्तैः समावृतः । । ३७\nततोऽहं व्याधिना क्लिष्टो भयेन च द्विजोत्तमाः ।\nहित्वा प्राणान्गतो यत्र स्वयं देवो विभावसुः । । ३८\nस्थित्वा कल्पं ततस्तत्र युष्माकं भ्रातृतां गतः ।\nएष प्रभावो दीपस्य कार्तिके मासि सुव्रताः । । ३९\nदत्तस्यार्कस्य भवने यस्येयं व्युष्टिरुत्तमा ।\nदुष्टबुद्ध्या कृतं यत्तु मया दीपप्रवर्तनम् । । 1.118.४०\nभगायतनदीपस्य तस्येदं भुज्यते फलम् ।\nक्षुधाभिभूतेन मया देवदेवस्य भूषणम् । । ४१\nदीपश्च देवपुरतो ज्वालितो भास्करस्य तु ।\nततो जातिस्मृतिर्जन्म प्रान्तं ब्राह्मणवेश्मनि । । ४२\nकुष्ठिना चापि शूद्रेण प्राप्तं ब्राह्मण्यमुत्तमम् ।\nनानाविधानि शास्त्राणि सांगं वेदं समाप्तवान् । । ४३\nदुष्टबुद्ध्या धृताद्दीपात्फलमेतन्महाद्भुतम् ।\nप्राप्तं मया द्विजश्रेष्ठाः किं पुनर्दीपदायिनाम् । । ४४\nएतस्मात्कारणाद्दीपानहमेवमहर्निशम् ।\nप्रयच्छामि रवेर्धाम्नि ज्ञातमस्य हि यत्फलम् । ।४५\nयुष्माकमिदमुक्तं वै स्नेहात्सत्यं न संशयः ।\nएष प्रभावो दीपस्य कार्तिके मासि सुव्रताः । ।४ ६\nअर्कायतनदीपस्य भद्रोवोचद्यथा पुरा ।\nदिनेदिने जपन्नाम भास्करस्य समाहितः । ।४७\nददाति कार्तिके यस्तु भगायतनदीपकम् ।\nजातिस्मरत्वं प्रज्ञां च प्राकाश्यं सर्वजन्तुषु । । ४८\nअव्याहतेन्द्रियत्वं च समाप्नोति न संशयः ।\nसर्वकालं च चक्षुष्मान्मेधावी दीपदो नरः । ।४ ९\nजायते नरकं चापि तमः संज्ञं न पश्यति ।\nषष्ठीं वा सप्तमीं वापि प्रतिपक्षं च यो नरः । । 1.118.५०\nदीपं ददाति यत्नाद्यत्फलं तस्य निबोध मे ।\nकाञ्चनं मणियुक्तं च मनोज्ञमतिशोभनम् । । ५१\nदीपमालाकुलं दिव्यं विमानमधिरोहति ।\nतस्मादायतने भानोर्दीपान्दद्यात्सदाच्युत । । ५२\nतांश्च दत्त्वा न हिंस्याच्च न च तैलवियोजितान् ।\nकुर्वीत दीपहर्ता तु मूषकोन्धश्च जायते । । ५३\nतस्माद्दद्यान्नाहरेद्वै श्रेयोऽर्थी दीपकं नरः । । ५४"
  }
]
[
  {
    "text": "ब्रह्मोवाच\nक्षीरं यवागूर्ब्रह्मणे स्यात्परमान्नं त्रिलोचन ।\nफलानि कार्तिकेयस्य दद्याद्भूतेशप्रीतये । ।\nविवस्वते मधु मांसं तथा मद्यं च सुव्रत । । १\nपुरुहूताय भक्ष्याणि सानुगाय निवेदयेत् ।\nहविरन्नमग्नये स्यादग्रान्नं विष्णवे तथा । । २\nराक्षसेभ्यः समैरेयं दद्यान्मांसौदनं हर ।\nसंस्कृतं पिशितान्नं च रेवताय निवेदयेत् । । ३\nतिलान्नं पितृराजाय दद्यात्त्रिपुरसूदन ।\nआश्विनाभ्यामपूपांस्तु वसुभ्यो मांसमोदनम् । । ४\nपितृभ्यः पायसं दद्याद्घृताक्तं मधुना सह ।\nकात्यायन्यै यवागूं च श्रियै दद्यात्तथा दधि । । ५\nसरस्वत्यै त्रिमधुरं वरुणायेक्षुरसौदनम् ।\n१खाडवान्नं धनपतावेवं मित्रे त्रिलोचन । । ६\nसस्नेहेन तु तक्रेण मरुद्भ्यस्तर्पणं स्मृतम् ।\nमांसान्नभक्तसूपांश्च मातृभ्यो वै निवेदयेत् । । ७\nउल्लेपिकाश्च भूतेभ्यो जलं सूर्याय वै हर ।\nदद्याद्गणाधिपतये मोदकांस्त्रिपुरान्तक । । ८\nशष्कुल्यस्तु नैर्ऋताय देयाः स्युर्गणनायक ।\nसर्वभक्ष्याणि विश्वेभ्यो दातव्यानि समन्ततः । । ९\nक्षीरौदनमृषिभ्यस्तु क्षीरं नागेभ्य एव हि ।\nसूर्यरथाय बलिं दद्यात्कुर्याद्वै सार्वभौतिकम् । । 1.57.१०\nउद्वर्तनं सुरा मांसं तद्वाहेभ्यश्च भारत ।\nआज्यं च ब्रह्मणे दद्यात्त्र्यम्बकाय तिलांस्तथा । । ११\nस्वाहातनये वै लाजा दातव्यास्त्रिपुरान्तक ।\nभास्कराय सदा दद्यात्कोविदारं त्रिलोचन । । १२\nराजवृक्षं तथेन्द्राय हविष्यं पावकाय च ।\nचक्रिणे सप्तधान्यं च गरुडे मत्स्यमोदनम् । । १३\nयक्षेभ्यो विविधान्नानि निर्यासं रेवते त्यजेत् ।\nवैकंकतस्रजो रुद्र यमाय परिकीर्तिताः । । १४\nदेयं स्यात्कर्णिकारं तु अश्विभ्यां वृषभध्वज ।\nश्रियै पद्मानि देयानि चंडिकाय सुचंदनम् । । १५\nनवनीतं सरस्वत्यै विनतायै तथामिषम् ।\nपुष्पाण्यप्सरसां रुद्र मालत्याः परिकीर्त्तितम् । । १६\nवरुणायाग्निमन्थं तु फलं मूलं निर्ऋतये ।\nबिल्वं दद्यात्कुबेराय कपित्थं मरुतां तथा । । १७\nगंधर्वेभ्यस्त्वारग्वधं दद्यात्त्रिपुरसूदन ।\nवासवेभ्यस्तु कर्पूरं दद्याद्दारु गणाधिपे । । १८\nपितृभ्यः पिण्डमूलानि भूतेभ्यश्च बिभीतकम् ।\nगोभ्यो यवान्प्रदद्याद्वै मातृभ्यश्चाक्षतान्हर । । १९\nगुग्गुलं विघ्नपतये विश्वेभ्यो देयमोदनम् ।\nऋषिभ्यो ब्रह्मवृक्षं तु नागेभ्यो विषमुत्तमम् । । 1.57.२०\nभास्करस्येह देयानि सकलानि गणाधिप१ ।\nमधुसर्पिस्तथोक्तानि गैरिकस्य त्रिलोचन । । २१\nन्यग्रोधं तस्य वाहेभ्यो भक्त्या रुद्र निवेदयेत् ।\nसायं प्रातस्तु मध्याह्ने सदैकाग्रमना हर । । २२\nसर्वेषां शक्तितो भक्त्या २दहेद्धूपं विचक्षणः ।\nमन्त्रतो देवशार्दूल यो यस्येह प्रकीर्तितः । । २३\nशान्त्यर्थं ब्राह्मणेभ्यस्तु तिलान्दद्याद्विचक्षणः ।\nवैश्वानरे वा जुहुयाद् घृतेन सहितान्हर । । २४\nदेवानाममृतं ह्येते पितॄणां हि स्वधामृतम् ।\nशरणं ब्राह्मणानां च सदा ह्येतान्विदुर्बुधाः । । २५\nकस्यपस्याङ्गजा ह्येते पवित्राश्च तथा हर ।\nस्नाने दाने तथा होमे तर्पणेह्यशने पराः । । २६\nइत्थं देवान्ग्रहांश्चैव पूजयित्वा प्रयत्नतः ।\nअवतार्य रथाच्चैनं मण्डले स्थापयेत्पुनः । । २७\nकृत्वा त्वारार्तिकं यत्नाद्दीपतोययवाक्षतैः १ ।\nकार्पासबीजलवणतुषैर्दुर्दृष्टिशान्तये । । २८\nवेदीमारोपयेत्पश्चात्पत्नीभ्यां सह सुव्रत ।\nतत्रस्थं पूजयेद्देवं दिनानि दश सुव्रत । । २९\nदशाहिकेति विख्याता या पूजा भूतले हर ।\nतया सम्पूयेद्देवं चतुर्थेऽह्नि तथा हर । । 1.57.३०\nचतुर्थेऽहनि कर्तव्यं यत्नाद्धि स्नपनं रवेः ।\nअभ्यङ्गभोजनाद्यैस्तु पूजासत्कारमण्डलैः । । ३१\nअनेन विधिना पूज्य दशाहानि दिवाकरम् ।\nततो नयेत्परं स्थानं यत्तत्पूर्वमथालयम् । । ३२"
  }
]
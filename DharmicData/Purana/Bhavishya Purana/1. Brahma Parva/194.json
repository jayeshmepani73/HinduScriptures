[
  {
    "text": "सूर्यारुणसंवादे स्वप्नवर्णनम्"
  },
  {
    "text": "&lt;poem&gt;।। सप्ताश्वतिलक उवाच ।। ।।\nअतः परं प्रवक्ष्यामि यैर्यैर्य त्फलमश्नुते ।।\nस्वप्ने दृष्टे तु सप्तम्यां पुरुषो नियतव्रतः ।। १ ।।\nसमाप्य विधिवत्सर्वां जपहोमादिकां क्रियाम् ।।\nभूमौ शय्यां समास्थाय देवदेवं विचिन्तयेत् ।। २ ।।\nहन्त सुप्तो यदि नरः पश्येत्स्वप्ने दिवाकरम् ।।\nशक्रध्वजं वा चन्द्रं वा तस्य सर्वाः समृद्धयः ।। ३ ।।\nभृंगारचमरादर्शकनकाभरणानि च ।।\nरुधिरस्य स्रुतिः केशपातं ऐश्वर्यकारकः ।।\nस्वप्ने वृक्षाधिरोहे तु क्षिप्रमैश्वर्यमाहवे ।। ४ ।।\nदोहनं महिषीसिंहीगोधेनूनां करे स्वके ।।\nबन्धश्चासां राज्यलाभो नाभेः स्पर्शे तु दुर्मतिः ।। ५ ।।\nअविं हत्वा स्वयं खादेत्सिंहमंबुजमेव च ।।\nस्वांगमस्थि हुताशं च सुरापानं खगाधिप ।। ६ ।।\nहैमे वा राजते वापि यो भुंक्ते पायसं नरः ।।\nपात्रे तु पद्मपत्रे वा तस्यैश्वर्यं समं भवेत् ।। ।। ७ ।।\nद्यूते च वाथ वा युद्धे विजयो हि सुखावहः ।।\nगात्रस्य स्वस्य ज्वलनं शिरोबन्धश्च भूतये ।। ८ ।।\nमाल्यांबराणां शुक्लानां हयानां पशुपक्षिणाम् ।।\nसदा लाभं प्रशंसंति विष्ठानां चानुलेपनम् ।। ९ ।।\nहययाने भवेत्क्षिप्रं रथयाने प्रजागमः ।।\nनानाशिरोबाहुता च गृहस्थां कुरुते श्रियम् ।। 1.194.१० ।।\nअगम्यागमनं धन्यं वेदाध्ययनमुत्तमम् ।।\nदेवद्विजश्रेष्ठवीरगुरुवृद्धतपस्विनः ।। ११ ।।\nयद्वदंति नरं स्वप्ने सत्यमेवेति तद्विदुः ।।\nप्रशस्तं दर्शनं चैषामाशीर्वादः खगाधिप ।। १२ ।।\nराज्यं स्यात्स्वशिरश्छेदे धनं बहुवधे भवेत् ।।\nरुदिते भक्ष्यसंप्राप्ती राज्यं निगडबन्धने।।१३।।\nपर्वतं तुरगं सिंहं वृषभं गजमेव हि ।।\nमहदैश्वर्यमाप्नोति यो विक्रम्याधिरोहति ।। १४ ।।\nआगृह्णानो ग्रहांस्तारा मरीचिं परिवर्तयन् ।।\nउन्मूलयति पर्वतांश्च राजा भवति भूतले ।। १५ ।।\nदेहान्निष्कांतिरंत्राणां सर्वेषां च खगाधिप ।।\nपानं समुद्रसरितामैश्वर्यसुखकारकम् ।। १६ ।।।।\nबलं चांबुनिधिं वापि तीर्थपारं प्रयाति यः ।।\nतस्यापत्यं भवेद्वीर अचलं च खगाधिप ।। १७ ।।\nभवत्यर्थागमः शीघ्रं कृमिर्वा यदि भक्षयेत् ।।।\nअंगानां च सुरूपाणां लाभो दर्शनमेव च ।।\nसंयोगश्चैव मांगल्यैरारोग्यं धनमेव च ।। १८ ।।\nऐश्वर्यं राज्यलाभश्च यस्मिन्स्वप्न उदाहृतः ।।\nसप्त स्यान्नात्र संदेहश्चतुर्भिः श्रुत उत्तमः ।। १९ ।।\nपंचभिः पुत्रबाहुल्यं षड्भिरायुः सुतान्धनम् ।।\nसप्तभिर्विविधान्कामानष्टभिर्विविधं यशः ।। ।। 1.194.२० ।।"
  }
]
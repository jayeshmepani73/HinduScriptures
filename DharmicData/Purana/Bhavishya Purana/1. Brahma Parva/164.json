[
  {
    "text": "शतानीक उवाच ।। ।।\nपुनस्त्वं देवदेवस्य भास्करस्य महौजसः ।।\nपूजने यत्फलं प्रोक्तं तन्मे ब्रूहि द्विजोत्तम ।। १\n।। सुमंतुरुवाच ।। ।।\nशृणु त्वं हि महाराज सर्वदं लोकपूजितम् ।।\nब्रह्मेशोपेंद्रदेवानां त्रयाणामपि भारत ।। २ ।।\nसुखासीनं सुरज्येष्ठं मनोवत्यां चतुर्मुखम्।।\nप्रणम्य शिरसा भूमौ विष्ण्वीशौ वाक्यमूचतुः ।। ३ ।।\nय एष भगवान्देवः सहस्रकिरणो रविः ।।\nअस्य यत्पूजने पुण्यं प्राप्यते तद्वदस्व नौ ।। ४ ।।\n।। ब्रह्मोवाच ।। ।।\nसाधु साधु जगन्नाथ साधु पृष्टोऽस्मि वामिह ।।\nतस्माच्छृणुतमेकाग्रौ गदतो निखिलं मम ।। ५ ।।\nस्वयमुत्पाद्य पुष्णाणि यः सूर्यं पूजयेत्स्वयम् ।।\nतानि साक्षात्प्रगृह्णाति तद्भक्त्या सततं रविः ।। ६ ।।\nयस्त्वारामं रवेः कुर्यादाम्रबिल्वादिशोभितम्।।\nजातीविजयराजार्ककरवीरैः सकुंकुमैः ।।७।।\nपुन्नागनागबकुलैरशोकतिलचंपकैः ।।\nअगस्तिकदलीखंडैस्तस्य पुण्यफलं शृणु ।। ८ ।।\nयावद्धि पत्रं कुसुमं बीजं सूतफलानि च ।।\nतावद्वर्षसहस्राणि सूरलोके महीयते ।। ९ ।।\nसघृतं गुग्गुलं दद्याद्राजन्वा कंदुरुं तथा ।।\nचतुर्वेदिगृहे जन्म प्राप्नोति सततं सुखी ।। 1.164.१० ।।\nकृष्णागुरुं च कर्पूरधूपं दद्याद्दिवाकरे ।।\nनैरंतर्येण यस्तस्य राजन्पुण्यफलं शृणु ।। ११ ।।\nकल्पकोटिसहस्राणि कल्पकोटिशतानि च ।।\nभुक्त्वा सूर्यपुरे भोगांस्तस्यांते क्ष्माधिपो भवेत् ।। १२ ।।\nगुग्गुलुं घृतसंयु्क्तं यक्षो गृह्णाति शब्दकृत् ।।\nयक्षाह्वयस्य दानेन तस्य लोके महीयते ।। १३ ।।\nकृष्णांशौ कृष्ण सप्तम्यां यः साज्यं गुग्गुलुं दहेत् ।।\nस चासौ सौरमासाद्य वर्षाणां च दशार्बुदम् ।। १४ ।।\nदेवदारुं नमेरुं च श्रीवासं कुंदुरुं तथा ।।\nश्रीफलं चाज्यसंयुक्तं दग्ध्वाश्रयमवाप्नुयात् ।। १५ ।।\nएवं सौगधिकं रूपं षट्सहस्रगुणोत्तरम्।।\nअगुरुं दशसाहस्रं सघृतं द्विगुणं भवेत् ।।१६।।\nअनंतफलदं देवं सदा कुंदुरुकामुकम्।।\nद्विसहस्रपलानां तु महिषाक्षस्य गुग्गुलोः ।।१७।।\nदग्ध्वार्धमविमिश्रस्य सूर्यतुल्यः प्रजायते ।।\nशोधयेत्पापसंयुक्तं पुरुषं नात्र संशयः ।। १८ ।।\nकृष्णागुरुभवं धूपं तुषाग्निरिव कांचनम् ।।\nयोंतःपुरगृहं गन्धैः सुगन्धैः प्रविलेपयेत् ।। १९ ।।\nकपाटद्वारकुड्यादितिर्यगूर्ध्वं सवेदिकम् ।।\nवासयेत्पुष्पमालाभिर्धूपैश्चापि सुगंधिभिः ।। 1.164.२० ।।\nतस्य पुण्यं यथावत्तु युवयोर्वच्मि कृत्स्नशः ।।\nआपूरयन्दिशः सर्वा नानागंध समन्वितैः ।। २१ ।।\nकल्पकोटिशतं दिव्यं तेजसा वह्निसन्निभः ।।\nशक्रवत्प्रज्वलन्देवः सूर्यलोके महीयते ।। २२ ।।\nतस्यांते धर्मशेषेण त्रैलोक्या धिपतिर्भवेत्।।\nशतावृतं तु यः कुर्यादेवं गन्धैर्भगालयम्।। २३ ।।\nस सर्वशर्मसंयुक्तः सूर्यतुल्यपराक्रमः ।।\nसूर्यलोके वसेद्देवो युवाभ्यां संप्रपू जितः ।। २४ ।।\nतद्वच्छुक्लैश्च संवीतं पट्टसूत्रैर्विनिर्मितम् ।।\nदत्त्वोपवीतं सूर्याय भवेद्वेदांगपारगः ।। २५ ।।\nवासांसि सुविचित्राणि सूरलोके महीयते ।।\nत्रुटिमात्रं तु यो दद्यादूर्णावस्त्रं सपंकजम्।। २६ ।।\nभास्करस्योत्तमांगेषु तस्य पुण्यं ब्रवीम्यहम् ।।\nइन्द्रस्यार्धासने तिष्ठेद्यावद्रिन्द्राश्चतुर्दश ।। २७ ।।\nएवं वित्तानुसारेण सर्वं ज्ञेयं समासतः ।।\nसर्वेषां हेमपात्राणां मुकुटानां च सर्वशः ।। २८ ।।\nअर्कपत्रपुटं चूर्णं मधुपर्णसमन्वितम्।।\nयो निवेदयतेऽर्काय सोऽश्वमेधफलं लभेत् ।।२९।।\nशालितंडुलप्रस्थस्य कुर्यादन्नं सुसंस्कतम् ।।\nसूर्याय च चरुं दत्त्वा सप्तम्यां तु विशेषतः ।।1.164.३०।।\nसंयावं कृशरं पूपं पायसं यावकं तथा ।।\nदध्योदनरसालान्नमोदकान्गुडपूपकान् ।। ३१ ।।\nयावंतस्तण्डुलास्तस्मिन्नैवेद्ये परिसंख्यया ।।\nतावद्वर्ष सहस्राणि सूरलोके महीयते ।। ३२।।\nगुडखंडकृतानां च भक्ष्याणां विनिवेदने ।।\nघृतेन प्लावितानां च फलं शतगुणं लभेत् ।। ३३ ।।\nरसाल खाद्यकाद्यानां भक्ष्याणां फलमिष्यते ।।\nतदर्धं सलिलस्यापि वासितस्य निवेदयेत् ।। ३४ ।।\nयथाकालोपलब्धानि भक्ष्याणि विविधानि च ।।\nनिवेद्यार्काय परमं स्थानं प्राप्नोति पूजनात् ।। ३५ ।।\nप्रज्वाल्य घृतदीपं तु भास्करस्यालये शुभम् ।।\nआग्नेयं यानमारुह्य गच्छेत्सौमनसं पुरम्।। ३६ ।।\nयः कुर्यात्कार्तिके मासि शोभनां दीपमालिकाम्।।\nसप्तम्यामथ षष्ठ्यां वामावास्यायामथापि वा ।। ३७ ।।\nभास्करायुतसंकाशस्तेजसा भासयन्दिशः ।।\nदिव्याभरणसंपन्नः कुलमुद्धृत्य सर्वशः ।। ३८ ।।\nयावत्प्रदीपसंख्यानं घृतेनापूर्य बोधितम्।।\nतावद्वर्षसहस्राणि सूर्यलोके महीयते ।। ३९ ।।\nदीपवृक्षमथोद्बोध्य पर्वस्वायतनेषु वै ।।\nपूर्वस्माद्द्विगुणं पुण्यं लभते नात्र संशयः ।। 1.164.४० ।।\nदीपवृक्षं समुद्बोध्य भास्करायतनेषु भोः ।।\nसर्वलोहमयं वीर रविलोके महीयते ।। ४१ ।।\nशिरसा धारयेद्दीपं भास्करस्याग्रतो निशि ।।\nललाटे चैव हस्ताभ्यां समुद्युक्तस्तथो रसि ।। ४२ ।।\nभास्करायुतसंकाशो विमानैरर्कसन्निभैः ।।\nकल्पायुतशतं चैव सूर्यलोके महीयते ।। ४३ ।।\nअन्नदाता तु यो वीर वीरलोके मही यते ।।\nभास्करस्याग्रतो दत्त्वा दर्पणं निर्मलं शुभम् ।। ४४ ।।\nपर्यंके शोभितं कृत्वा श्वेतमाल्यैः सचन्दनैः ।।\nवृकार्कनिर्मलः श्रीमान्दिव्याभरण रूपधृक् ।।\nकल्पायुतसहस्राणि सूरलोके महीयते ।। ४५ ।।\nकृत्वा प्रदक्षिणं भक्त्या श्रद्दधानो रवेर्नरः ।।\nअश्वमेधसहस्रस्य सुखेन लभते फलम्।। ।। ४६ ।।\nकृत्वा प्रदक्षिणं यस्तु नमस्कारं प्रयोजयेत् ।।\nराजसूयाश्वमेधाभ्यां सकलं विन्दते फलम् ।। ४७ ।।\nनमस्कारः स्मृतो यज्ञः सर्वयज्ञो त्तमोत्तमः ।।\nनमस्कृत्वा सहस्रांशुमश्वमेधफलं लभेत् ।। ४८ ।।\nप्रणम्य दंडवद्भूमौ नमस्कारेण योऽर्चयेत् ।।\nस यां गतिमवाप्नोति न तां क्रतु शतैरपि ।। ४९ ।।\nसर्वयज्ञोपवासेपु सर्वतीर्थेषु यत्फलम् ।।\nअभिज्ञाप्योपहारेण पूजया फलमश्नुते ।। 1.164.५० ।।\nश्वेतं महाध्वजं कृत्वा कृत्वा चापं च रंगकम् ।।\nकिंकिणीजालनिर्घोषं मयूरच्छत्रभूषितम् ।।\nयस्त्वर्यम्णे नरो दद्याच्छ्रद्धया परयान्वितः ।। ५१ ।।\nस शतेन विमानानां सर्वदेव नमस्कृतः ।।\nमन्वन्तरशतं देव मोदते दिवि देववत् ।। ५२ ।।\nध्वजमालाकुलं कुर्याद्यः प्रांतेषु भगालयम्।।\nमहाध्वजाष्टकं चापि दिग्विदिक्षु निवेदयेत् ।। ५३ ।।\nस विमानसहस्रेण ध्वजमालाकुलेन तु ।।\nकल्पायुतशतं दिव्यं मोदेते दिवि सूरवत् ।। ५४ ।।\nशतचन्द्रांशुविमलं मुक्तादामोपशोभितम् ।।\nमणिदंडमयं छत्रं दद्याद्वा कांचनादिकम् ।। ५५ ।।\nस धार्यमाणच्छत्रेण हेमदंडोपशोभिना ।।\nमोदते सूर्यलोके तु विमानवरमा स्थितः ।। ५६ ।।\nततस्तस्माच्च्युतो लोकान्निसर्गाद्भुवमागतः ।।\nभुङ्क्ते समुद्रपर्यंतामेकच्छत्रां वसुन्धराम् ।। ५७ ।।\nयः शृंखलासमायुक्तां महाघण्टां महास्वनाम् ।।\nकांस्यलोहमयीं वापि निबध्नीयाद्भगालये ।। ५८ ।।\nशोभनः स्यान्नरः श्रीमान्भगस्यातीव वल्लभः ।।\nसूर्यतुल्यबलो भूत्वा सूर्यलोके महीयते ।। ५९ ।।\nभेरीमृदंगपटहझर्झरीमर्दलादिकम् ।।\nदशकांस्यादिवादित्रं यो भगाय निवेदयेत् ।। 1.164.६० ।।\nस विमानैर्महाभागेर्वंशवीणायुतस्वनैः ।।\nयुगान्तकशतं दिव्यं भगलोके महीयते ।। ६१ ।।\nसुसंगीतकदानेन सवाद्येन विशेषतः ।।\nयथेष्टं भास्करे लोके मोदते कालमक्षयम् ।। ६२ ।।\nमहामहास्वनं दत्त्वा शंखयुग्मं भगालये ।।\nयुगकोटिशतं दिव्यं भगलोके महीयते ।। ६३ ।।\nविमानं बहुवर्णाभं मध्ये पंकजभूषितम् ।।\nविचित्रमेकवर्णं वासनवस्त्रोपकल्पितम् ।। ६४ ।।\nकिंकिणीजालसंपन्नं वर्णकैश्चोपशोभितम् ।।\nपुष्पमालाप्रभं वापि घंटाचामरभूषितम् ।। ६५ ।।\nभगस्योपरि यो दद्यात्सर्वरत्नोपशोभितम् ।।\nदुकूलपट्टदेवांगैर्वस्त्रैर्वा वर्णकान्वितैः ।। ६६ ।।\nपट्टादिवस्त्रतंतूनां परिसंख्या तु या भवेत् ।।\nतावद्युगसहस्राणि सूरलोके महीयते ।। ६७ ।।\nभगाहुत्या जगत्सर्वं सृष्टिद्वारेण धार्यते ।।\nअग्निवर्त्मा वचस्युक्तो ह्यग्निरस्यात्मजः सदा ।। ६८ ।।\nयस्त्वग्निकार्यं(य?) विधिवत्कुर्यान्नित्यं भगालये ।।\nभगमुद्दिश्य राजेंद्र स याति परमां गतिम् ।। ६९ ।।\nसर्वान्नं यावकोपेतं यस्तु नित्यविधिं हरेत् ।।\nपुष्पधूपजलोपेतं कालेकाले विशेषतः ।। 1.164.७० ।।\nमहाश्वेतादिमातॄणां त्रिकल्पानां च सर्वशः ।।\nयः कृत्वा सकृदप्येवं सर्वदिक्षु बलिं हरेत् ।।\nस नरश्च सहस्राणि शांडिलेयपुरे वसेत् ।। ७१ ।।\nसौरसंध्याबलिं कृत्वा दिनांते सततं रवेः ।।\nवर्षायुतशतं साग्रं भगलोके महीयते ।। ७२ ।।\nदध्योदनपयोभिर्यः पूरितं पात्रमावृतम् ।।\nपुष्पधूपार्चितं चैव वितानोपरि शोभितम् ।। ७३ ।।\nशिरसा धारयेत्पात्रं शनैर्गच्छेत्प्रदक्षिणम् ।।\nरव्यायतनपर्यंते शंखवीणादिनिस्वनैः ।। ७४ ।।\nदर्पणैर्धूपमालाभिर्गेयनृत्यादिशोभितम् ।।\nभानोर्हि स्मृतिशीलश्च तस्य पुण्यफलं शृणु ।। ७५ ।।\nदिव्यं वर्षसहस्रं तु दिव्यं वर्षशतं तथा ।।\nतपस्तप्तं महत्तेन भवेदेवं न संशयः ।। ७६ ।।\nभगभक्तिप्रसन्नात्मा यद्यपि स्यात्स पापकृत् ।।\nभगलोके वसेन्नित्यं भगानुचरतां गतः ।। ७७ ।।\nकृष्णां तु षष्ठीं नक्तेन यश्च कृष्णां च सप्तमीम् ।।\nइह भोगानवाप्नोति परत्र च शुभां गतिम् ।। ७८ ।।\nयोब्दमेकं तु कुर्वीत नक्तं भगदिने नरः ।।\nब्रह्मचारी जितक्रोधो भगार्चनपरो नरः ।।\nअयाचितात्परं नक्तं तस्मन्नाक्तेन वर्तयेत् ।। ७९।।\nदेवैस्तु भुक्तं मध्याह्ने पूर्वाह्णे ऋषिभिस्तथा ।।\nअपराह्णे तु पितृभिः संध्यायां गुह्यकादिभिः ।। 1.164.८० ।।\nसर्वा वेला ह्यतिक्रम्य सौराणां भोजनं परम् ।।\nभुंजानो नक्तकाले तु सूर्यभक्तिपरायणः ।। ८१ ।।\nभगलोकमवाप्नोति सुमनाः सुमनोव्रतः ।।\nभुक्त्वा सौमनसाँल्लोकान्रा जा भवति भूतले ।।८२।।\nहविष्यभोजनं स्नानमाहारस्य च लाघवम् ।।\nअग्निकार्यमधःशय्यां नक्तभोजी समाचरेत्।। ८३ ।।\nकृष्णषष्ठ्यां प्रयत्नेन कृत्वा नक्तं विधानतः ।।\nनरो मार्गशिरे मासि अंशुमानिति पूजयेत ।।८४।।\nविधिवत्प्राश्य गोमूत्रमनाहारो निशि स्वपेत्।।\nअतिरात्रस्य यज्ञस्य फलमाप्नोति मानवः ।। ८५ ।।\nपुष्येप्येवं सहस्रांशुं भानुमंतमुशंति च ।।\nवाजपेयफलं प्राप्य घृतं प्राश्य लभेन्नरः ।। ८६ ।।\nमाघे दिवाकरं नाम कृष्णषष्ठ्यां नरोत्तम ।।\nनिशि पीत्वा तु गोक्षीरं गोमेधफलमाप्नुयात् ।। ८७ ।।\nमार्तंडं फाल्गुने मासि पूजयित्वा गवां पयः ।।\nपिबेत्ततः सूर्यलोके मोदते सोऽयुतायुतम् ।।८८।।\nचैत्रे मासि विवस्वंतं पूजयित्वा सुभक्तिमान् ।।\nहविष्याशी सूर्यलोकेऽप्सरोभिः सह मोदते।।८९।।\nवैशाखे चण्डकिरणं पूजयेच्च पयोव्रतः।।\nवर्षाणामयुतं साग्रं मोदते सूर्यसंनिधौ।।1.164.९०।।\nज्येष्ठे दिवस्पतिं पूज्य गवां शृंगोदकं पिबेत्।।\nगवां कोटिप्रदानस्य निखिलं फलमा प्नुयात् ।।९१।।\nआषाढे त्वर्कनामानमिष्ट्वा प्राश्य च गोमयम् ।।\nप्रयात्यर्कसलोकं तु वर्षाणां च शतंशतम्।।९२।।\nश्रावणेऽर्यमनामानं पूजयित्वा पयः पिबेत् ।।\nवर्षाणामयुतं साग्रं मोदते भास्करालये ।। ९३ ।।\nमासि भाद्रपदे षष्ठ्यां भास्करं नाम पूजयेत् ।।\nभास्करं पंचगव्यस्य सर्वमेधफलं लभेत्।।९४।।\nमासि चाश्वयुजे षष्ठ्यां भगाख्यं नाम पूजयेत् ।।\nपलगोमूत्रभुक्चैव अश्वमेधफलं लभेत् ।।९५।।\nमासे तु कार्तिके षष्ठ्यां शक्राख्यं नाम पूजयेत् ।।\nदूर्वांकुरं सकृत्प्राश्य राजसूयफलं लभेत्।।९६।।\nवर्षांते भोजयेद्विप्रान्सूर्यभक्तिपरायणान्।।\nपायसं मधुसंयुक्तं वज्रेण च परिप्लुतम्।।९७।।\nशक्त्या हिरण्यवासांसि भक्त्या तेभ्यो निवेदयेत् ।।\nनिवेदयेच्च सूर्याय कृष्णां गां च पयस्विनीम् ।। ९८ ।।\nवर्षमेकं च देवे वै नैरंतर्येण यो नयेत् ।।\nकृष्णषष्ठीव्रतं भक्त्या तस्य पुण्यफलं शृणु ।।९९।।\nसर्वपापविनिर्मुक्तः सर्वकामसमन्वितः ।।\nमोदते सूर्यलोके तु स नरः शाश्वतीः समाः।।1.164.१००।।\nपुण्येष्वहःसु सर्वेषु विषुवद्ग्रहणादिषु ।।\nदानोपवासहोमाद्यैरक्षयं खग जायते ।।१०१।।\n।। सुमंतुरुवाच ।। ।।\nइत्युक्तवान्पुरा भानुररुणाय विशांपते।।\nकृष्णषष्ठीव्रतं पुण्यं सर्वपापभयापहम् ।। १०२ ।।\nकृत्वेदं पुरुषो भक्त्या भास्करस्य महात्मनः ।।\nप्रयाति परमं स्थानं भानोरमिततेजसः ।।१०३।।"
  }
]
[
  {
    "text": "॥ ॥ सुमंतुरुवाच ॥ ॥\nतथा चाश्वयुजे मासि पञ्चम्यां कुरुनंदन ॥\nकृत्वा कुशमयान्नागान्गंधांद्यैः संप्रपूजयेत् ॥ १ ॥\nघृतोदकाभ्यां पयसा स्नपयित्वा विशांपते ॥\nगोधूमैः पयसा स्विन्नैर्भक्ष्यैश्च विविधैस्तथा ॥ २ ॥\nयस्त्वस्यां विधिवन्नागाञ्छुचिर्भक्त्या समन्वितः ॥\nपूजयेत्कुरुशार्दूल तस्य शेषादयो नृप ॥३॥\nनागाः प्रीता भवंतीह शांतिमाप्नोति वा विभो ॥\nस शांतिलोकमासाद्य मोदते शाश्वतीः समाः ॥ ४ ॥\nइत्येष कथितो वीर पञ्चमीकल्प उत्तमः ।\nयत्रायमुच्यते मंत्रः सर्वसर्पनिषेधकः ॥ ९॥\nॐ कुरुकुल्ले फट् स्वाहा।॥\nइति श्रीभविष्ये महापुराणे शतार्द्धसाहस्र्यां  संहितायां ब्राह्मे पर्वणि पंचमीकल्पे समाप्तिकथनं नामाष्टत्रिंशोऽध्यायः ॥३८॥ ॥छ॥"
  }
]
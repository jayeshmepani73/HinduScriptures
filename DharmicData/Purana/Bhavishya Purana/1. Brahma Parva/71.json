[
  {
    "text": "ब्रह्मोवाच\nनामभिः संस्तुतो देवो यैरर्कः परितुष्यति ।\nतानि ते कीर्तयाम्येष यथावदनुपूर्वशः । । १\nनमः सूर्याय नित्याय रवये कार्यभानवे ।\nभास्कराय मतङ्गाय मार्तण्डाय विवस्वते । । २\nआदित्यायादिदेवाय नमस्ते रश्मिमालिने ।\nदिवाकराय दीप्ताय अग्नये मिहिराय च । । ३\nप्रभाकराय मित्राय नमस्तेऽदितिसम्भव ।\nनमो गोपतये नित्यं१ दिशां च पतये नमः । ।४\nनमो धात्रे विधात्रे च अर्यम्णे वरुणाय च ।\nपूष्णे भगाय मित्राय पर्जन्यायांशवे नमः । । ५\nनमो हितकृते नित्यं धर्माय तपनाय च ।\nहरये२ हरिताश्वाय विश्वस्य पतये नमः । । ६\nविष्णवे ब्रह्मणे नित्यं त्र्यम्बकाय तथात्मने ।\nनमस्ते सप्तलोकेश नमस्ते सप्तसप्तये । । ७\nएकस्मै हि नमस्तुभ्यमेकचक्ररथाय च ।\nज्योतिषां पतये नित्यं सर्वप्राणभृते नमः । । ८\nहिताय सर्वभूतानां शिवायार्तिहराय च ।\nनमः पद्मप्रबोधाय नमो वेदादिमूर्तये । । ९\nकाधिजाय४ नमस्तुभ्यं नमस्तारासुताय च ।\nभीमजाय नमस्तुभ्यं पावकाय च वै नमः । । 1.71.१०\nधिषणाय५ नमोनित्यं नमः कृष्णाय नित्यदा ।\nनमोऽस्त्वदितिपुत्राय नमो लक्ष्याय नित्यशः । । ११\nएतान्यादित्यनामानि मया प्रोक्तानि वै पुरा ।\nआराधनाय देवस्य सर्वकामेन सुव्रत । । १२\nसायं प्रातः शुचिर्भूत्वा यः पठेत्सुसमाहितः ।\nस प्राप्नोत्यखिलान्कामान्यथाहं प्राप्तवान्पुरा । । १३\nप्रसादात्तस्य देवस्य भास्करस्य महात्मनः ।\nश्रीकामः श्रियमाप्नोति धर्मार्थी धर्ममाप्नुयात् । । १४\nआतुरो मुच्यते रोगाद्बद्धो मुच्येत बन्धनात् ।\nराज्यार्थी राज्यमाप्नोति कामार्थी काममाप्नुयात् । । १५\nएतज्जप्यं रहस्यं च संध्योपासनमेव च ।\nएतेन जपमात्रेण नरः पापात्प्रमुच्यते । । १६"
  }
]
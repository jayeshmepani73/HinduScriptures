[
  {
    "text": "शतानीक उवाच\nकेनायं भीमजो विप्र प्रमथाधिपतिः कृतः ।\nभर्तृत्वे चापि विघ्नानामधिकारी कथं बभौ । । १\nसुमन्तुरुवाच\nसाधु पृष्टोऽस्मि राजेन्द्र यदयं विघ्नकारकः ।\nयैर्वापि विघ्नकरणैर्निर्युक्तोऽपि विनायकः । ।\nतत्ते वच्मि महाबाहो शृणुष्वैकमनाधुना । । २\nआद्ये कृतयुगे वीर प्रजासर्गमवाप ह ।\nदृष्ट्वा कर्माणि सिद्धानि विना विघ्नेन भारत । । ३\nअगतक्लेशां प्रजां दृष्ट्वा गर्वितां कृत्स्नशो नृप ।\nबहुशश्चिन्तयित्या तु इदं कर्म महीपते । । ४\nविनायकः समृद्ध्यर्थं प्रजानां विनियोजितः ।\nगणानां चाधिपत्ये च भीमः कञ्जजसात्त्वतैः । ।\nततोपसृष्टो यस्तस्य लक्षणानि निबोध मे । । ५\nस्वप्नेवगाहतेऽत्यर्थं जलं मुण्डांश्च पश्यति ।\nकाषायवाससश्चैव क्रव्यादांश्चाधिरोहति । । ६\nअन्त्यजैर्गर्दभैरुष्ट्रैः सहैकत्रावतिष्ठते ।\nव्रजमानस्तथात्मानं मन्यतेऽनुगतं परैः । । ७\nविमना विफलारम्भः संसीदत्यनिमित्ततः ।\nकरटारूढमात्मानमम्भसोन्तरगं तथा । । ८\nपत्तिभिश्चावृतं यान्तं सङ्गमनान्तिकं नृप ।\nपश्यते कुरुशार्दूल स्वप्नान्ते नात्र संशयः । । ९\nचित्तं च विकृताकारं करवीरविभूषितम् ।\nतेनोपसृष्टो लभते न राज्यं पौर्वसंभवम् । । 1.23.१०\nकुमारी न च भर्तारमपत्यं गर्भिणी तथा ।\nआचार्यत्वं श्रोत्रियश्च शिष्याश्चाध्ययनं तथा । ।\nवणिग्लाभं च नाप्नोति कृषिं चैव कृषीवलः । । ११\nस्नपनं तस्य कर्तव्यं पुण्येऽहनि ' महीपते ।\nगौरसर्षपकल्केन साज्येनोत्सादितेन तु । । १२\nशुक्लपक्षे चतुर्थ्यां तु वासरे धिषणस्य च ।\nतिष्ये च वीरनक्षत्रे तस्यैव पुरतो नृप । । १३\nसर्वौषधैः सर्वगन्धैर्विलिप्तशिरसस्तथा ।\nभद्रासनोपविष्टस्य स्वस्ति वाच्य द्विजाञ्छुभान् । । १४\nव्योमकेशं तु सम्पूज्य पार्वतीं भीमजं तथा ।\nकृष्णं सपितरं तात पवमानं सितं तथा । । १५\nधिषणं चेन्दुपुत्रं च कोणं केतुं च ३ भारत ।\nविधुन्तुदं बाहुलेयं नन्दकस्य च धारिणम् । । १६\nअश्वस्थानाद्गजस्थानाद्वल्मीकात्सङ्गमाद्ह्रदात् ।\nमृत्तिकां रोचनां गन्धान्गुग्गुलं चाप्सु निक्षिपेत् । । १७\nयदाहृतं ह्येकवर्णैश्चतुर्भिः कलशैर्ह्रदात् ।\nचर्मण्यानडुहे रक्ते स्थाप्यं भद्रासनं तथा । । १८\nसहस्राक्षं शतधारमृषिभिः १ पावनं कृतम् ।\nतेन त्वामभिषिञ्चामि पावमान्यः पुनन्तु ते । । १९\nभगं ते वरुणो राजा भगं सूर्यो बृहस्पतिः ।\nभगमिन्द्रश्च वायुश्च भगं सप्तर्षयो ददुः । । 1.23.२०\nयत्ते केशेषु दौर्भाग्यं सीमन्ते यच्च मूर्धनि ।\nललाटे कर्णयोरक्ष्णोरापस्तद् घ्नन्तु ते सदा । । २१\nस्नातस्य सार्षपं तैलं सुवेणौदुम्बरेण तु ।\nजुहुयान्मूर्धनि कुशान्सव्येन परिगृह्य तु । । २२\nमितश्च सम्मितश्चैव तथा च शालकंटकः ।\nकूष्माण्डो राजश्रेष्ठास्तेऽग्नयः स्वाहासमन्विताः । । २३\nनामभिर्बलिमन्त्रैश्च नमस्कारसमन्वितैः ।\nदद्याच्चतुष्पथे शूर्पे कुशानास्तीर्य सर्वतः । । २४\nकृताकृतांस्तण्डुलांश्च पललौदनमेव च ।\nमत्स्यान्पक्वांस्तथैवामान्मांसमेतावदेव तु । । २५\nपुष्पं चित्रं सगन्धं च सुरां च त्रिविधामपि ।\nमूलकं पूरिकाः पूपांस्तथैवोण्डेरिकास्रजम् । ।\nदधिपायसमन्नं च गुडवेष्टान्समोदकान् । । २६\nविनायकस्य जननीमुपतिष्ठेत्ततोऽम्बिकाम् ।\nदूर्वासर्षपपुष्पाणां दत्त्वा पुष्पाञ्जलित्रयम् । । २७\nरूपं देहि यशो देहि भगं भगवति देहि मे ।\nपुत्रान्देहि धनं देहि सर्वान्कामांश्च देहि मे । ।\nअचलां बुद्धिं मे देहि धरायां ख्यातिमेव च । । २८\nततः शुक्लाम्बरधरः शुक्लमाल्यानुलेपनः ।\nभोजयेद् ब्राह्मणान्दद्याद्वस्त्रयुग्मं गुरोरपि । । २९\nएवं विनायकं पूज्य ग्रहांश्चैव विधानतः ।\nकर्मणां फलमाप्नोति श्रियं प्राप्नोत्यनुत्तमाम् । । 1.23.३०\nआदित्यस्य सदा पूजां तिलकं स्वामिनस्तथा ।\nविनायकपतेश्चैव सर्वसिद्धिमवाप्नुयात् । । ३१"
  }
]
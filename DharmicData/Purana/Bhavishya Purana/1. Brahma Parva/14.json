[
  {
    "text": "ब्रह्मोवाच\nप्रेषिते मण्डनं स्त्रीणां पत्यौ मङ्गलमात्रकम् ।\nनिष्पादनं च यत्नेन तदारब्धस्य कर्मणः । । १\nशय्यामुपार्जनमर्थानां व्ययानां परिहापणम् । । २\nव्रतोपवासतात्पर्यं तद्वार्तापरिमार्गणम् ।\nदैवज्ञेक्षणिकप्रश्नो देवानामुपयाचनम् । । ३\nनित्यं तस्यागमाशंसा क्षेमार्थं देवपूजनम् ।\nन चात्युज्ज्वलवेषत्वं न सदा तैलधारणम् । ।४\nज्ञातिवेश्म न गन्तव्यं सकामगमनेन १ च ।\nगुरूणामाज्ञया यावद्भर्तुराप्तजनैः सह । । ५\nतत्रापि न चिरं तिष्ठेत्स्नानादीन्वापि नाचरेत् ।\nयावदर्थं क्षणं स्थित्वा ततः शीघ्रं समाचरेत् । । ६\nआगते प्रकृतिस्थैव कृत्वा तात्कालिकं विधिम् ।\nमुक्तप्रवासने पथ्ये स्नाते भुक्तवति प्रिये । । ७\nआत्मानं समलङ्कृत्य सविशेषं मुदान्विता ।\nदेवपूजोपहारादीन्दद्यात्प्रागुपपादितान् । । ८\nकनिष्ठामातृवज्ज्येष्ठां तदपत्यानि चात्मवत् ।\nपश्येत्तत्परिवर्गं तु नित्यं स्वपरिवर्गवत् । । ९\nतत्पुरोनासने तिष्ठेत्पतिं नामंत्रयेत च ।\nतदभिप्रायतः कुर्यात्प्रवृत्तिं सर्वकर्मसु । । 1.14.१०\nन संसृजेत तद्द्विष्टैः सख्यं कुर्वीत  तत्प्रियैः ।\nजनमाप्ततमं तस्य सदाभर्तुश्च मानयेत् । । ११\nपैतृकात्समुपानीतं वसुसौगंधिकादिकम् ।\nतस्मै निवेद्यात्मतया तदा तदुपयोजयेत् । । १२\nसोपि तत्प्रीतये किंचिदादद्यादल्पमूल्यकम् ।\nसंगोप्य मातृवत्स्थेयं तत्तथैवोपयोजयेत् । । १३\nतत्प्रीत्यर्थं गृहीतं यद्वैलक्ष्यादिनिवृत्तये ।\nसविशेषं प्रसंगेन तस्यैतत्प्रतिपादयेत् १ । । १४\nस्त्रीणां यदेतत्सापत्न्यं परं मात्सर्यकारणम्  ।\nतस्मात्तत्परिहर्तव्यं परमोदारचर्यया२ । । १५\nतथा कल्पितनेपथ्या भर्तुः पर्यायवासरे ।\nह्रियमादयमानेव३ पतिं गच्छेद्विसर्जिता । । १६\nगत्वा रहसि भर्तारं तत्कालोचितसंभ्रमैः ।\nतद्भावानुगतैस्तैस्तैः सविशेषमुपाचरेत् । । १७\nप्रतिबुध्य ततः काले सविशेषं त्रपान्विता ।\nज्येष्ठाय वसतिं गच्छेद्विशेषेण तथा पुनः । । १८\nअप्रातिकूल्यं ज्येष्ठाया हितमन्यत्र योषितः ।\nततः शनैस्त्ववच्छिद्य पतिं स्ववशमानयेत् । । १९\nबहिष्पाकादियोगेन चतुःषष्ट्या रहोगतम् ।\nज्येष्ठामतिशयानेव भर्तारमुपरञ्जयेत् । । 1.14.२०\nप्रागल्भ्यं रहसि स्त्रीणां लज्जाधिक्यं ततोऽन्यदा ।\nचित्तज्ञानानुवृत्तिश्च पत्यौ संसेवनं परम् । । २१\nएवमाराध्य भर्तारं गृहमाक्रम्य च क्रमात् ।\nगौरवं प्रतिपत्तिं वा ज्येष्ठादिषु न हापयेत् । । २२\nगृहव्यापारदानेषु पतिं गुढं तधा वदेत् ।\nअधिकुर्यादनिच्छन्ती ज्येष्ठैवेनां यथा बलात् । । २३\nसापि विज्ञाय भर्तारं कनिष्ठाकृष्टमानसम् ।\nविश्रामं प्रार्थयेदेनामधिकुर्यात्सुतामिव । । २४\nमत्वा भर्तुरभिप्रेतं रक्षन्ती निजगौरवम् ।\nकृतं भर्त्रनुकूलं स्यात्तदिष्टायानुमोदयेत् । । २५\nस्थानिनो यदभिप्रेतं भृत्यैः किं क्रियतेऽन्यथा ।\nक्लिश्यते तत्र मूढात्मा परतन्त्रो वृथा जनः । । २६\nतस्मात्सर्वास्ववस्थासु मनोवाक्कायकर्मभिः ।\nहितं स्वाम्यनुकूलत्वं नारीणां तु विशेषतः । । २७\nसापि ज्येष्ठापतिं चैव गृहतन्त्रं च सर्वदा ।\nसमावर्ज्य १ गुणैर्धीरा प्रागवस्थां न विस्मरेत् । । २८\nन सौभाग्यमदं कुर्यान्न चौद्धत्यादिविक्रियाम् ।\nनितरामानतिं गच्छेत्सदानार्यभयादिव । । २९\nयथा योग्यतया पत्यौ सौभाग्यमभिवर्धते ।\nस्पर्धयेच्य कुलस्त्रीणां प्रश्रयोपाधिकं तथा । । 1.14.३०\nएवमाराध्य भर्तारं तत्कार्येष्वप्रमादिनी ।\nपूज्यानां पूजने नित्यं भृत्यानां भरणेषु च । । ३१\nगुणानामर्जने नित्यं शीलवत्परिरक्षणे ।\nप्रेत्य चेह च निर्द्वन्द्वं सुखमाप्नोत्यनुत्तमम् । । ३२"
  }
]
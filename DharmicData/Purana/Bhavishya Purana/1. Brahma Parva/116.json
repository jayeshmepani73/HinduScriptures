[
  {
    "text": "ब्रह्मोवाच\nकृष्ण राजा महानासीद्ययातिकुलसम्भवः ।\nसत्राजिदिति विख्यातश्चक्रवर्ती महाबलः । । १\nप्रभावैस्तेजसा कान्त्या क्षान्त्या बलसमन्वितः ।\nधैर्यगम्भीर्यसम्पन्नो वदान्यो यशसान्वितः । । २\nबुद्ध्या विक्रमदक्षश्च सम्पन्नो ब्राह्मणायतः ।\nकृती कविस्तथा शूरः षट्पदाख्यैर्न निर्जितः । । ३\nसदा पञ्चसु रक्तश्च वसुमद्भिर्न निर्जितः ।\nरुद्रता वसुभिर्जातैः सत्त्वश्रद्धासमन्वितः । । ४\nअम्बुजस्याण्डजस्येव आत्रेयस्य तथाच्युत ।\nअम्बुजायास्तथा कृष्ण वार्यपात्रं स वै विभो । । ५\nगाङ्गेयेन बले तुल्यः पौलस्त्यार्चाश्रमो यथा ।\nगाङ्गेयस्य तथा कृष्ण धिषणस्य हरेर्यथा । । ६\nकाम्यश्च द्विजभक्तस्तु तथा वाल्मीकिवत्सदा ।\nव्यासस्य देवशार्दूल जामदग्न्यस्य वा विभोः । । ७\nएषां नैकैर्गुणैर्युक्तः स राजा क्ष्मातले विभो ।\nशशास स महाबाहुः सप्तद्वीपां वसुन्धराम् । । ८\nयस्मिन्गाथां प्रगायन्ति ये पुराणविदो जनाः ।\nसत्राजिते महाबाहौ कृष्ण धात्रीं समाश्रिते । । ९\nयावत्सूर्य उदेति स्म यावच्च प्रतितिष्ठति ।\nसत्राजितं तु तत्सर्वं क्षेत्रमित्यमिधीयते । । 1.116.१०\nस सर्वरत्नसंयुक्तां सप्तद्वीपवतीं महीम् ।\nशशास धर्मेण पुरा चक्रवर्ती महाबलः । । ११\nनान्यायकृन्न चाशक्तो वदान्यो बलवत्तरः ।\nतस्याभूत्पुरुषा राज्ञः सम्यग्धर्मानुशासिनः । । १२\nचत्वारः सचिवास्तस्य राज्ञः सत्राजितस्य तु ।\nबभूवुरप्रतिहताः सदा वाति बलस्य वै । । १३\nतस्य भक्तिरतीवासीन्निसर्गादेव भूपतेः ।\nदिवाकरे जगद्भानौ रक्तचन्दनमालिनि । । १४\nतस्योर्ध्वमहिमानं च विलोक्य पृथिवीपतेः ।\nन केवलं जनस्यापि ह्यभवत्तस्य विस्मयः । । १५\nसञ्चिन्तयामास नृपः समृद्ध्या विस्मितस्तथा ।\nकथं स्यात् सम्पदेषा मे पुनरप्यन्यजन्मनि । । १६\nएवं स बहुशो राजा तदा कृष्ण महायशाः ।\nचिन्तयन्नपि तन्मूलं नासदन्निश्चयान्वितः । । १७\nयदा न निश्चयं राजा स ययौ भार्गवीप्रियः ।\nतदा पप्रच्छ धर्मज्ञान्स विप्रान्समुपागतान् । । १८\nसर्वाश्च ससुखान्वीर विविक्तान्तः पुरस्थितः ।\nप्रणिपत्य महाबाहुर्ग्रहीतुं शासनक्रियाः । । १९\nविश्वासानुग्रहा बुद्धिर्भवतां मयि सत्तमाः ।\nतदहं प्रष्टुमिच्छामि किञ्चित्तद्वक्तुमर्हथ । । 1.116.२०\nसद्विद्याखिलविज्ञानसम्यग्धौतान्तरात्मभिः ।\nभवद्भिर्यद्यनुग्राह्यः स्यामहं वेदवित्तमाः । । २१\nतद्यथावन्मया पृष्टा भवन्तो मत्प्रसादिनः ।\nवक्तुमर्हथ विद्वांसः सर्वस्यैवोपकारिणः । । २२\nब्रह्मोवाच\nयस्ते मनसि सन्देहस्तं पृच्छाद्य महीपते ।\nवदिष्यामो यथान्यायं यत्ते१ मनसि वर्त्तते । । २३\nवयं हि नृपशार्दूल भवता पारितोषिताः ।\nसम्यक्प्रजां पालयित्रा ददता भोजनं सदा । । २४\nसन्तुष्टो ब्राह्मणोऽश्नीयाच्छिंद्याद्वा धर्मसंशयम् ।\nहितं चोपदिशेद्वर्त्म अहिताद्वा निवर्तयेत् । । २५\nविवक्षुमथ भूपालं भार्या तस्यैव धीमतः ।\nप्रणिपातेन चाहेदं विनयात्प्रणयान्वितम् । । २६\nन स्त्रीणामवनीपाल वक्तुमीदृगिहेष्यते ।\nतथापि भूपते वक्ष्ये सम्पदीदृक्सुदुर्लभा । । २७\nभूयोऽपि संशयान्प्रष्टुमलमीशो भवानृषीन् ।\nनन्वहं पुरषव्याघ्र सदान्तः पुरचारिणी । । २८\nतत्प्रसादं यदि भवान्करोति मम पार्थिव ।\nतन्मदीयमृषीन्प्रष्टुं सन्देहं पार्थिवार्हसि । । २९\nसत्राजित उवाच\nब्रूहि सुभ्रूर्मतं यत्ते प्रष्टव्या यन्मया द्विजाः ।\nभूयोऽहमात्मसन्देहं प्रक्ष्याम्येतद्द्विजोत्तमान् । । 1.116.३०\nविमलवत्युवाच\nश्रूयन्ते पृथिवीपाल नृपा ये तु चिरन्तनाः ।\nयेषां च सम्पद्भूपाल यथा तेऽद्य किलाभवत् । । ३१\nतदीदृक्सम्पदो धाम तवाशेषं क्षितीश्वर ।\nयेन कर्मविपाकेन तद्वदन्तु महर्षयः । । ३२\nअहं च भवतो भार्या सर्वसीमन्तिनीवरा ।\nअतीव कर्मणा येन तद्विज्ञाने कुतूहलम् । । ३३\nतथा सम्पत्समृद्धत्वमन्येष्वपि हि विद्यते ।\nनिरस्तातिशयत्वेन नूनं नाल्पेन कर्मणा । । ३४\nतदन्यजन्मचरितं नरनाथ निजं भवान् ।\nमुनीन्पृच्छ त्वया चाहं यन्मया च पुरा कृतम् । । ३५\nब्रह्मोवाच\nस तथोक्तस्तया राजा पत्न्या विस्मितमानसः ।\nमुनीनां पुरतो मायां प्रशंसन्वाक्यमब्रवीत् । । ३६\nसाधु देवि मतं यन्मे त्वया यदिदमीरितम् ।\nसत्यं मुनिवचः पुंसां स्याद्ध वै गृहिणी तथा । । ३७\nसोऽहमेतन्महाभागे पृच्छाम्येतान्महामुनीन् ।\nतेषामविदितं किञ्चित्त्रिषु लोकेषु न विद्यते । । ३८\nएवमुक्त्वा प्रियां राजा प्रणिपत्य च तानृषीन् ।\nयथावदेतदखिलं पप्रच्छ धरणीधरः । । ३९\nराजोवाच\nभगवन्तो ममाशेषं प्रसादावृतचेतसः ।\nकथयन्तु यथावृत्तं यन्मया सुकृतं कृतम् । ।1.116.४ ०\nकोऽहमासं पुरा विप्राः किंस्वित्कर्म मया कृतम् ।\nकिं वानया तु चार्वंग्या मम पत्न्या कृतं द्विजाः । ।४ १\nयेनावयोरियं लक्ष्मीर्मर्त्यलोके सुदुर्लभा ।\nचत्वारश्चाप्रतिहता अमात्या मम गच्छतः । ।४ २\nअशेषा भूभृतो वश्या धनस्यान्तो न विद्यते ।\nबलं चैवाप्रतिहतं शरीरारोग्यमेव च । ।४ ३\nप्रतिभाति च मे कान्त्या भार्यायामखिलं जगत् ।\nममापि वपुषस्तेजो न कश्चित्सहते द्विजाः ।४४\nसोऽहमिच्छामि तज्ज्ञातुं तथैवेयमनिन्दिता ।\nनिजानुष्ठानमखिलं यस्याशेषमिदं फलम् । ।४५\nब्रह्मोवाच\nइति पृष्टा नरेन्द्रेण समस्तास्ते तपोधनाः ।\nपरावसुमथोचुस्ते कथ्यतामस्य भूभृतः । । ४६\nचोदितः सोऽपि धर्मज्ञैर्महाशूरा महामतिः ।\nयोगमास्थाय सुचिरं यथावद्यतमानसः । । ४७\nज्ञातवान्नृपतेस्तस्य पूर्वदेहविचेष्टितम् ।\nस तमाह मुनिर्भूपं विज्ञानेच्छं महामतिम् । । ४८\nसत्राजितं महात्मानं जितशत्रुं मनस्विनम् ।\nसपत्नीकं महाबुद्धिं ब्राह्मणान्सत्यवादिनः । । ४९\nपरावसुरुवाच\nशृणु भूपाल सकलं यस्येदं कर्मणः फलम् ।\nतव राज्यादिकं सुभ्रूर्येयं चासीन्महीपते । । 1.116.५०\nत्वमासीः शूद्रजातीयः परहिंसापरायणः ।\nकुष्ठार्तो दण्डपारुष्ये निःस्नेहः सर्वजन्तुषु । । ५१\nद्वयं च भवतो भार्या पूर्वमप्यायतेक्षणा ।\nनित्यं बभूव त्वच्चित्ता भवच्छुश्रूषणे रता । । ५२\nपतिव्रता महाभागा भर्त्स्यमानापि निष्ठुरम् ।\nत्वद्वाक्येषु च सर्वेषु वीर कर्मसु चोद्यता । ५३\nनैश्वर्यादसहायस्य त्यज्यमानस्य बन्धुभिः ।\nक्षयं जगाम योर्थोऽभूत्सञ्चितः प्रपितामहैः । । ५४\nतस्मिन्क्षीणे कृषिपरस्त्वमासीः पृथिवीपते ।\nसापि कर्मविपाकेन कृषिर्विफलतां गता । । ५५\nततो निःस्वं परिक्षीणं परेषां भृत्यतां गतम् ।\nतत्याज साध्वी नेयं त्वां त्यज्यमानापि पार्थिव । । ५६\nअनया तु समं साध्व्या भानोरावसथे त्वया ।\nकृतं शुश्रूषणं वृत्त्या भक्त्या सम्मार्जनादिकम् । । ५७\nनिःस्नेहः सर्वकामेभ्यस्तन्मयस्त्वं तदर्पणः ।\nअहन्यहनि विस्रम्भात्तस्मिन्नावसथे रवेः । । ५८\nकान्यकुब्जपुरे वीर महाशुश्रूषितं त्वया ।\nदिवाकरालये नित्यं कृतं तन्मार्जनं त्वया । । ५९\nतथैवाभ्युक्षणं भूप नित्यं चैवानुलेपनम् ।\nपत्न्यानया नृप तथा युष्मच्चित्तानुवृत्तया । । 1.116.६०\nकारितं श्रवणं पुण्यमितिहासपुराणयोः ।\nदत्त्वाङ्गुलीयकं राजन्पितृदत्तं तु वाचके । । ६१\nअहन्यहनि यत्कर्म युवयोर्नृपकुर्वतोः ।\nतत्रैव तन्मयत्वेन पापहानिरजायत । । ६२\nभानोः कार्यं मया कार्यं परं शुश्रूषणं तथा ।\nनाप्रभातं प्रभातं वा चिन्तेयमभवन्निशि । । ६३\nएवमायतनं रम्यमित्येवं च सुखावहम् ।\nसूर्यवच्चैवमेतत्स्यादित्यासीत्ते मनस्तदा । । ६४\nयोगिनां सुखदं कर्म तथैव सुखमित्यपि ।\nभवच्चित्तमभूत्तत्र योगकर्मण्यहर्निशम् । । ६५\nएवं तन्मनसस्तत्र कृतोद्योगस्य पार्थिव ।\nभूतानुमानिनः सम्यग्यथोक्ताधिककारिणः । । ६६\nस्मरतो गोपतिं नित्यं चित्तेनापि दृढात्मनः ।\nनिःशेषमुपशांतं ते पापं सूर्यनिषेवणात् । । ६७\nततोऽधिकं पुरस्तस्मादगारस्यानुलेपनम् ।\nसंमार्जनं च बहुशः सपत्नीकेन यत्कृतम् । । ६८\nकेवलं धर्ममाश्रित्य त्यक्त्वा वृत्तिमशेषतः ।\nअनया श्रवणं पुण्यं कारितं वाचकात्सदा । ६९\nनानाधातुविकारैस्तु गोमयेन मृदा तथा ।\nउपलेपनं कृतं भक्त्या त्वया पूर्वं सुरालये । । 1.116.७०\nअथाजगाम वै तत्र कुवलाश्वो महीपतिः ।\nमहासैन्यपरीवारः प्रभूतगजवाहनः । । ७१\nसर्वसम्पदुपेतं तं सर्वाभरणभूषितम् ।\nवृतं भार्यासहस्रेण दृष्ट्वा संक्रन्दनोद्बलम् । ।\nस्पृहा कृता त्वया तत्र चारुमौलिनि पार्थिवे । । ७२\nसर्वकामप्रदं कर्म क्रियते भास्काराश्रितम् ।\nतेनैतदखिलं राज्यमशेषं चाप्तवान्महीम् । । ७३\nतेजश्चैवाधिकं यत्ते तथैव शृणु पार्थिव ।\nयोगप्रभावतो लब्धं कथयाम्यखिलं तव । । ७४\nतत्रैवावसथे दीपः प्रशान्तः स्नेहसंक्षयात् ।\nनिजभोजनतैलेन पुनः प्रज्वलितस्त्वया । । ७५\nअन्या चोत्तरीयेण वीर वर्त्योपबृंहितः ।\nतव पत्न्या स्वयं ज्वाल्य कान्तिरस्यास्ततोऽधिका । । ७६\nतवाप्यखिलभूपालमनः क्षोभकरं पुनः ।\nतेजो नरेन्द्र एतस्मात्किमुताराध्य भास्करम् । । ७७\nएवं नरेन्द्रः शूद्रत्वाद्भानुकर्मपरायणः ।\nतन्मयत्वेन सम्प्राप्तो महिमानमनुत्तमम् । । ७८\nकिं पुनर्यो नरो भक्त्या नित्यं शुश्रूषणावृतः ।\nकरोति सततं पूजां निष्कामो नान्यमानसः । । ७९\nसर्वामृद्धिमिमां लब्ध्वा सर्वलोकमहेश्वरः ।\nपूजयित्वार्कमीशेशं तमाराध्य न सीदति । । 1.116.८०\nपुष्पै धूपैस्तथा वान्यैर्दीपैर्वस्त्रानुलेपनैः ।\nआराधयार्कं तद्वेश्म सदा सम्मार्जनादिना । । ८१\nयद्यदिष्टतमं किञ्चिद्यद्यन्यत्तु दुर्लभम् ।\nतद्दत्वा च जगद्धात्रे भास्कराय न सीदति । । ८२\nसुगन्धागुरुकर्पूरचन्दनागुरुकुंकुमैः ।\nवासोभिर्विविधैर्धूपैः पुष्पैः स्रक्चामरध्वजैः । । ८३\nअन्योपहारैर्विविधैः कृतक्षीराभिषेचनैः ।\nगीतवादित्रनृत्याद्यैस्तोषयस्वार्कमादरात् । । ८४\nपुण्यरात्रिषु मार्तण्डं नृत्यगीतैरथोज्ज्वलम् ।\nभूप जागरणैर्भक्त्या होमः कार्यः सदा शुचिः । । ८५\nइतिहासपुराणानां श्रवणेन .विशेषतः ।\nतथा वेदस्वनैः पुण्यैर्ऋक्सामयजुभिर्नृप । । ८६\nएवं सन्तोष्यते भक्त्या भगवान्भवभङ्गकृत् ।\nभूयो वैवस्वतो भूत्वा भवहृद्भास्करो नरैः ।। ८७\nतोषितो भगवान्भानुर्ददात्यभिमतं फलम् ।\nदैवकर्मसमर्थानां प्राणिनां स्मृतिसम्भवैः । । ८८\nतोषितो भगवान्कामान्प्रयच्छति दिवाकरः ।\nनैष वृत्तैर्न रत्नौघैः पुष्पैर्धूपानुलेपनैः । ।\nसद्भावेनैव मार्तण्डस्तोषमायाति संस्मृतः । । ८९\nत्वयैकाग्रमनस्केन गृहसम्मार्जनादिकम् ।\nकृत्वाल्पमीदृशं प्राप्तं राज्यमन्येन दुर्लभम् । । 1.116.९०\nअनया श्रवणं पुण्यं कारयित्वा गृहे रवेः ।\nईदृक्प्राप्ता सम्पदियं पूजां कृत्वा तु वाचके । । ९१\nप्राप्तोपकरणैर्यस्तमेकाग्रमतिरण्डजम् ।\nसन्तोषयति नेन्द्रोऽपि भवता वै समः क्वचित् । । ९२\nतस्मात्त्वमनया देव्या सहात्यन्तविनीतया ।\nभास्कराराधने यत्नं कुरु धर्मभृतां वर । । ९३\nब्रह्मोवाच\nएतन्मुनेर्वचो वीर निशम्य स नराधिपः ।\nभार्यासहायः स तदा संप्रहृष्टतनूरुहः । । ९४\nकृतकार्यमिवात्मानं मन्यमानस्तदाभवत् ।\nउवाच प्रणतो भूत्वा राजा सत्राजितोऽच्युत । । ९५\nसत्राजित उवाच\nयथामरत्वं सम्प्राप्य यथा वायुर्बलं परम् ।\nपरं निर्वाणमाप्नोति तथाहं वचसा तव । । ९६\nकृतकृत्यः सुखासीनो निर्वृतिं परमां गतः ।\nअज्ञानतमसाच्छन्ने यत्प्रदीपस्त्वया धृतः । । ९७\nअहमेषा च तन्वङ्गी विभूतिभ्रंशभीरुकः ।\nद्रव्यमापादितं ब्रह्मन्निहाद्य वचसा तव । । ९८\nसम्पदः कथितं बीजमावयोर्भवता मुने ।\nत्वद्वक्त्रादुद्यता वाचो विज्ञाता हि द्विजोत्तम । । ९९\nन रत्नैर्न च वित्तौघैर्न च पुष्पानुलेपनैः ।\nआराध्यश्च जगन्नाथो भावशून्यैर्दिवाकरः । । 1.116.१००\nबाह्यार्थनिरपेक्षैश्च मनसैव मनोगतिः ।\nनिःस्वैराराध्यते देवो भानुः सर्वेश्वरेश्वरः । । १०१\nसर्वमेतन्मया ज्ञातं यत्त्वमात्थ महामुने ।\nयच्च पृच्छामि तन्मे त्वं प्रसादसुमुखो वद । । १०२\nकथमाराधितो देवो नरैः स्त्रीभिश्च भास्करः ।\nतोषमायाति विप्रेन्द्र तद्वदस्व महामुने । । १०३\nरहस्यानि च देवस्य प्रीतये या तिथिः सदा ।\nचान्यशेषाणि मे ब्रूहि अर्काराधनकांक्षिणः । । १०४\nपरावसुरुवाच\nशृणु भूपाल यैर्भानुर्गृहेष्याराध्यते जनैः ।\nनारीभिश्चातिघोरेऽस्मिन्पतिताभिर्भवार्णवे । । १०५\nसमभ्यर्च्य जगन्नाथं देवमकं समाधिना ।\nएकमश्नाति यो भक्तं द्वितीयं ब्राह्मणार्पणम् । । १०६\nकरोति भास्करप्रीत्यै कार्त्तिकं मासमात्मना ।\nपूर्वे वयसि यत्नेन जानताऽजानतापि वा । । १०७\nपापमाचरितं तस्माद्भिद्यते नात्र संशयः ।\nअनेनैव विधानेन मासि मार्गशिरे पुनः । । १०८\nसमभ्यर्च्य मरकतं विप्रेभ्यो यः प्रयच्छति ।\nभगवत्प्रीणनार्थाय फलं तस्य शृणुष्व मे । । १०९\nमध्ये वयसि यत्पापं योषिता पुरुषेण वा ।\nकृतमस्माच्च तेनेक्तो विमोक्षः परमात्मना । । 1.116.११०\nतथा चैवेकभक्तं तु यस्तु विप्राय यच्छति ।\nदिवाकरं समभ्यर्च्य पौषे मासि महीपते । । १११\nतत्तच्च प्रीणयत्यर्कं वार्धिकेनैव यत्कृतम् ।\nस तस्मान्मुच्यते राजन्पुमान्योषिदथापि वा । । ११२\nत्रिमासिकं व्रतमिदं यः करोति नरेश्वर ।\nस भानुप्रीणनात्पापैर्लघुभिः परिमुच्यते । । ११३\nद्वितीये वत्सरे राजन्मुच्यते चोपपातकैः ।\nतद्वत्तृतीयेऽपि कृतं महापातकनाशनम् । । ११४\nव्रतमेतन्नरैः स्त्रीभिस्त्रिभिर्मासैरनुष्ठितम् ।\nत्रिभिः संवत्सरैश्चैव प्रददाति फलं नृणाम् । । ११५\nत्रिभिर्मासैरनुष्ठानात्त्रिविधात्पातकान्नृप ।\nत्रीणि नामानि देवस्य मोचयन्ति च वार्षिकैः । । ११६\nयतस्ततो व्रतमिदं विविधं समुदाहृतम् ।\nसर्वपापप्रशमनं भास्कराराधने परम् । । ११७\nसत्राजित उवाच\nकतमाय 'तु विप्राय दातव्यं भक्तितो मुने ।\nद्वितीये द्विजशार्दूल कथयस्वाखिलं मम । । ११८\nपरावसुरुवाच\nदेये पुराणविदुषे वस्त्रे विप्रोत्तमाय च ।\nश्रूयतां चापि वचनं यदुक्तं भास्करेण च । ।\nअरुणाय महाबाहो पृच्छते यत्पुरा नृप । । ११९\nउदयाचलमारूढं भास्करं तिमिरापहम् ।\nप्रणम्य शिरसा नूनमिदं वचनमब्रवीत् । । 1.116.१२०\nकानि प्रियाणि ते देव पूजने सन्ति सर्वदा ।\nपुष्पादीनां समस्तानामाराधनविधौ सदा । ।\nउपरागादिवस्त्रादौ ब्राह्मणानां तथा रवे । । १२१\nभास्कर उवाच\nपुष्पाणां करवीराणि तथा रक्तं च चन्दनम् ।\nगुग्गुलञ्चापि धूपानां नैवेद्ये मोदकाः प्रियाः । । १२२\nपूजाकरो भोजकस्तु घृतदीपस्तथा प्रियः ।\nदानं प्रियं खगश्रेष्ठ वाचकाय प्रदीयते । । १२३\nमामुद्दिश्य च यद्दानं दीयते मानवैर्भुवि ।\nवाचकाय१ तु दातव्यं तन्मम प्रीतये खग । । १२४\nइतिहासपुराणाम्यामभिज्ञो यस्तु वाचकः ।\nब्राह्मणो वै खगश्रेष्ठ सम्पूज्यः प्रीतये मम । । १२५\nपूजितेऽस्मिन्सदा विप्रे पूजितोहं न संशयः ।\nभवामि खगशार्दूल यतस्त्विष्टः स मे सदा । । १२६\nवेदवीणामृदङ्गैश्च नातिगन्धविलेपनैः ।\nतथा मे जायते प्रीतिर्यथा श्रुत्वा खगोत्तम । । १२७\nइतिहासपुराणानि वाच्यमानानि वाचकैः ।\nअतः प्रियो वाचको मे पूजाकर्ता च भोजकः । । १२८"
  }
]
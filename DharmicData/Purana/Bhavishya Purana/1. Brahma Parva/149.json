[
  {
    "text": "साम्ब उवाच\nकिं प्रमाणं लिखेच्चक्रं तत्र पद्मं च किं भवेत् ।\nनेमिप्रध्यारनाभीनां विभागः क्रियते कथम् । । १\nवासुदेव उवाच\nचतुःषष्ट्यङ्गुलं चक्रं कृत्वा वृत्तं प्रमाणतः ।\nअष्टाङ्गुला भवेन्नेमिः सेयं विभवतः सदा । । २\nनाभिक्षेत्रं तथैव स्यात्पद्मं तत्त्रिगुणं भवेत् ।\nअरक्षेत्रं च पद्मस्य कणिकाकेसराणि च । । ३\nकेसरस्य च पादेन शेषपत्राणि कल्पयेत् ।\nपत्रसन्धिश्च पादाङ्गं क्रमात्तत्रापि भिद्यते । ।४\nउन्नतं कमलं तत्तु कुर्यान्नाभ्यां न संशयः ।\nआकीर्णाः संविभक्ताश्च कर्तव्याः प्रधयः क्रमात् । ।५\nअङ्गुलस्थूलमूलं स्यादराग्रं त्रिगुणं ततः ।\nभूमिः पीता बहिर्ज्ञेया कर्णिकाकेसराणि च । । ६\nसितं नाभिस्थलं तत्र द्वाराणि परिकल्पयेत् ।\nहस्तमात्रं भवेत्तस्य तन्मानं द्वारसन्निभम् । ।७\nशेषं रक्तं समुद्दिष्टं संहताः पत्रसन्धयः ।\nनाभिनेम्यन्तरे लेखाः सिताश्चाङ्गुलमानतः । । ८\nसितरक्तसिताभिश्च समन्तादुपशोभितम् ।\nकपोलं द्वारपद्मं च द्वारकोणे प्रकल्पयेत् । । ९\nचतुर्द्वारं भवेदेवमैन्द्रद्वारं प्रकल्पयेत् ।\nअपराह्णेऽथ पूर्वाह्णे वरुणमावाहयेत्सदा । । 1.149.१०\nद्वाराण्येतानि संवर्त्य यथोक्तविधिना यजेत् ।\nयथोक्ता देवताः सर्वाः स्वमन्त्रैरेव भक्तितः । । १ १\nचक्रमेवं समुद्दिष्टं यजनार्थं मया तव ।\nयज्ञेनानेन सम्बद्धो दीक्षितश्चार्कमण्डले । ।\nइत्थं मे भानुना पूर्वमिदमुक्तं वरानन । । १२\nसाम्ब उवाच\nके मन्त्राश्चक्रयज्ञेऽस्मिन्देवतानां प्रकीर्तिताः ।\nयज्ञक्रमश्च कः प्रोक्तो रूपं किं च पृथक्पृथक् । । १३\nवासुदेव उवाच\nखषोल्कं हदयाध्यक्षं पूर्वोक्ते कमले यजेत् ।\nकर्णिकायां दलेष्वेवमङ्गानि हृदयादि च । । १४\nनाममन्त्राश्चतुर्थ्यंतास्तेषां पूर्वोक्तकोटयः ।\nनमस्कारश्च सर्वत्र एष एव विधिः स्मृतः । । १५\nस्वाहान्ता होमकाले च कर्मस्वन्येषु ते पुनः ।\nयथा कर्मावसानाश्च प्रयोक्तव्याः समासतः । । १६\nॐ खषोल्काय विद्महे दिवाकराय धीमहि ।\nतन्नः सूर्यः प्रचोदयात् । । १७\nसावित्री च महाबाहो चतुर्विंशाक्षरा मता ।\nसर्वतत्त्वमयी पुण्या ब्रह्मगोत्रार्कवल्लभा । । १८\nएवं मन्त्राः प्रयोक्तव्याः सर्वकर्मस्वतंद्रितैः ।\nअन्यथा विफलं कर्म भवेदिह परत्र च । । १९\nतस्मात्सर्वप्रयत्नेन मन्त्राञ्ज्ञात्वा विधिं तथा ।\nयथावत्कर्म तत्कृत्वा साधयेदीप्सितं फलम् । । 1.149.२०\nसाम्ब उवाच\nआदित्यमण्डले दीक्षा कस्य कार्या कथं च सा ।\nकदा केन किमर्थं च कथयेदं ममाखिलम् । । २१\nवासुदेव उवाच\nब्राह्मणं क्षत्रियं वैश्यं कुलीनं शूद्रमेव च ।\nपुरुषं वा स्त्रियं वापि दीक्षयेत्सूर्यमण्डले । । २२\nस्वयं भक्त्योपपन्नश्च प्रणिपत्य गुरुं तथा ।\nगुरुस्तं दीक्षयेद्विप्रः कल्पज्ञः सत्यवाक्छुचिः । । २३\nषष्ठ्यामग्निं समाधाय पूर्वोक्तविधिना क्रमात् ।\nसम्पूज्यार्कं तथा वह्नौ हुत्वा वै हविषा रविम् । । २४\nशिष्यं स्नातमथाचान्तं खषोल्काकृतिविग्रहम् ।\nस्वाङ्गैरालभ्य चाङ्गेषु दर्भवद्भिस्तथाक्षतैः । । २५\nपुष्पैः सम्पूज्य चाङ्गानि देयः कार्यो बलिस्तथा ।\nआदित्यो वरुणोऽर्कोऽग्निः साधितो हृदयेन च । । २६\nभवेद् घृतगुडक्षीरैस्तन्दुलैश्च१ प्रमाणतः ।\nत्रिभिरञ्जलिभिर्हुत्वा देवायाग्नौ हुतं पुनः । । २७\nदत्त्वा शिष्टाय मुक्त्वैवं दत्त्वान्ते दन्तधावनम् ।\nक्षीरं वृक्षोद्भवं तस्मै द्वादशाङ्गुलसन्निभम् । । २८\nदन्तश्लिष्टेऽपनीते च तेन प्राच्यां क्षिपेत्ततः ।\nदन्तधावनमास्यं च तदा तस्योपरि क्षिपेत् । । २९\nमैत्रावारुणमीशानं वक्रं सौम्यसमाश्रितम् ।\nप्रशस्तं दन्तकाष्ठस्य मुखमन्यत्र निन्दितम् । । 1.149.३०\nयां दिशं दन्तकाष्ठस्य मुखं पश्यति तत्पतिम् ।\nअर्चयेत्तेन शांतिः स्यादित्युक्तं भानुना स्वयम् । । ३१\nपुनस्तद्वचनं श्रुत्वा अङ्गैरालभ्य च क्रमात् ।\nसम्पूज्य लोचने तत्र सञ्चिंत्य परिजप्य च । । ३२\nकारयित्वा च सङ्कल्पं तथा चेन्द्रियसंयमम् ।\nस्थापयेत स्वयं चापि वरं श्रुत्वा समाहितः । । ३३\nआचम्य कृतरक्षस्तु कृतद्रव्याधिवासनः ।\nहदयेन नमेत्प्रातः स्नात्वा हुत्वा हुताशनम् । । ३४\nस्वप्नं पृच्छेद्यथा दृष्टं शुभं संवादयेच्च तम् ।\nहदयेनाशुभे दृष्टे शतहोमं समाचरेत् । । ३५\nस्वप्ने पश्यति हर्म्याणि देवतानां हुताशनम् ।\nनदीयानानि रम्याणि उद्यानोपवनानि च । । ३६\nपत्रपुष्पफलाढ्यानि कमलानि च राजतम् ।\nसम्पश्यति यदि स्वप्ने ब्राह्मणं वेदपारगम् । । ३७\nराजानं शौर्यसम्पन्नं धनाढ्यं क्षत्रियोत्तमम् ।\nशुश्रूषणपरं शूद्रं यदि तत्त्वार्थमादिशेत् । । ३८\nप्रशस्तं भाषणं चैव यथासम्भवतो मतम् ।\nएतैः स्पर्शनमेतेषां श्रेष्ठमारोहणं ततः । । ३९\nवाहनानि प्रशस्तानि प्रासादं नावमेव च ।\nपर्वतं च समारुह्य विपुलां भार्गवीं भजेत् । । 1.149.४०\nपीत्वा सुरां समुद्रं च दध्याज्यं क्षीरमेव च ।\nसोमं मांसं हविर्भुक्त्वा काश्यपीं लभते नरः । । ४१\nलब्ध्वा वस्त्राणि रत्नानि विविधाभरणानि च ।\nवाहनानि महीं गाश्च धान्योपकरणानि च । । ४२\nसमृद्धिमाप्नुयात्किञ्चित्स्वप्नानां दर्शनं शुभम् ।\nशुभकर्मानुगं यच्च तत्सर्वं शुभमुच्यते । ।४ ३\nतस्मादन्यदनिष्टं स्यात्तस्माद्युक्ता प्रतिक्रिया ।\nक्रमादालिख्य सप्तम्यां तत्र सम्पूज्य भास्करम् ।४४\nतर्पयित्वा द्विजाञ्च्छिष्टानानम्य पूर्ववद्गुरुम् ।\nसृष्टिक्रमेण भृत्यर्थं मुक्त्यर्थं नान्यथा भवेत् । ।४५\nदिवाकरं समालभ्य पुरुषोऽथ यथाक्रमम् ।\nसर्वग्रहेषु तत्त्वेषु यथावत्तन्नियोजयेत् । ।४६\nविशुद्धेषु विशुद्धं तं ध्यात्वा चादित्यवत्क्रमात् ।\nनियोजयेत्पृथिव्याश्च ततः प्रभृति सर्वशः । ।४७\nआदित्यमण्डलं शुद्धं सर्वमुक्तं नियोजयेत् ।\nएवं तु मनसा ध्यात्वा जुहुयाच्चैव तं शतम् ।। ४८\nसर्वैर्मन्त्रैः क्रमादेवं दीक्षा प्रोक्ता वरापरा ।\nकृत्वैव पुष्पपातं तु तस्मिन्नादित्यमण्डले । । ४९\nबद्ध्वास्यमञ्जलौ पुष्पं कृत्वा दत्त्वा च मन्त्रितम् ।\nक्षिपेद्वै कुलशुद्ध्यर्थं नामार्थं च विशेषतः । 1.149.५०\nयत्र तत्पतितं पुण्यं तस्य तत्कुलमादिशेत् ।\nनाम चादित्यसंयुक्तमित्युक्तं भानुना स्वयम् । । ५१\nसम्पूज्य श्रावयेत्तत्र समयानर्कभाषितान् ।\nप्रातः सायं मध्याह्ने रवेरभिमुखः स्थितः । । ५२\nउपस्थानं सदा कुर्यादर्चनं च सदा नरः ।\nअदृष्ट्वार्कं न भोक्तव्यं दिवा रात्रौ हुताशनम् । ।५ ३\nदृष्ट्वा भोक्तव्यमर्काख्यं न भोक्तव्यं कदाचन ।\nन च पद्या स्पृशेत्तद्वन्नासनं परिवर्जयेत् । । ५४\nन लङ्घ्या प्रतिमाच्छाया न लङ्घ्यास्तिथयः क्वचित् ।\nनक्षत्राणि ग्रहा योगा मासा मासाधिपाश्च ये । । ५५\nअयने ऋतवः पक्षास्तथैव दिवसानि च ।\nकालः संवत्सरश्चापि यः कश्चित्काल उच्यते । । ५६\nअभिवन्द्यः स सर्वोऽपि नमस्यः पूज्य एव च ।\nतस्मात्कालाधिपः सूर्यः स्वयं कालश्च पठ्यते । ।५७\nज्योतिर्गणस्य सर्वस्य स्थावरास्थावरस्य च ।\nचेतनाचेतनस्यापि सर्वात्मा यः प्रकीर्तितः । । ५८\nस्तुत्यो वन्द्यः सदा पूज्यस्त्वयायं सर्वथा नृप ।\nमनसा कर्मणा वाचा देवनिन्दां परित्यजेत् । ।५ ९\nप्रेषयित्वा१ च निर्माल्यं तदश्वेभ्यो निवेदयेत् ।\nप्रक्षाल्य हस्तौ पादौ च नमस्कुर्याद्दिवाकरम् । । 1.149.६०\nइत्येषा परमा दीक्षा तव संक्षेपतो मया ।\nभुक्तिमुक्तिकरी चापि कथिता प्रविभागतः । । ६१"
  }
]
[
  {
    "text": "सुमन्तुरुवाच\nद्वितीयायां तु राजेन्द्र अश्विनौ सोमपीतिनौ ।\nच्यवनेन कृतौ यज्ञे मिषतो मघवस्य१ च । । १\nशतानीक उवाच\nकथमिन्द्रस्य मिषतः कृतौ तौ सोमपीतिनौ ।\nच्यवनेन हि देवानां पश्यतां तद्वदस्व मे । । २\nअहो महत्तपस्तस्य च्यवनस्य महात्मनः ।\nयदिन्द्रस्य बलादेव देवत्वं प्रापितावुभौ । । ३\nसुमन्तुरुवाच\nपुरातनयुगे सन्धौ पश्चिमेऽथ नराधिप ।\nच्यवनो योगमास्थाय गंगाकूलेऽवसच्चिरम् । । ४\nतत्र शर्यातिरायातः स्नातुमन्तः१ पुरैः सह ।\nस्नात्वाभ्यर्च्य२ पितॄन्देवान्गमनायोपचक्रमे । । ५\nतत्र मूढं जनपदमपश्यत्पथि चेष्टनम् ।\nविण्मूत्रोत्सर्गसंरुद्धं ज्योतिराक्षिप्तनिष्क्रियम् । ।\nभ्रमन्तं तत्रतत्रैव समीक्ष्य स बलं नृपः । । ६\nउवाच३ दुर्मना राजा अमात्यान्स्वान्पुरोगमान् ।\nच्यवनस्याश्रमोऽयं हि नापराद्धं तु केनचित् । । ७\nन चोवाच यदा कश्चित्तस्य राज्ञस्तु पृच्छतः ।\nतदा सुता सुकन्यास्य प्रोवाच पितरं वचः । । ८\nमया दृष्टं तु यत्तात सखिभिः सह कौतुकम् ।\nतत्ते वच्मि निबोध त्वं शृणु तात महाद्भुतम् । । ९\nशिञ्जितारावबहुलाः काञ्चीनूपुरमेखलाः ।\nगायन्त्यो विलपन्त्यश्च कीडन्त्यश्चात्र कानने । । 1.19.१०\nकोकिलध्वनिमश्रौषं व्यक्ताव्यक्ताक्षरं कृशम् ।\nसुकन्ये ह्येहिह्येहीति वल्मीकाद्वचमुद्गिरन् । । ११\nतत्र गत्वाद्भुतं तात पश्यामः किल पावकौ ।\nदीपाविवाचलशिखौ भूयः कन्या उवाच ह । । १२\nमया च कौतुकात्तात किमेतदित्यबुद्धितः ।\nसूदितौ दर्भसूच्यग्रैस्तत्तेजः समुपारमत् । । १३\nतच्छ्रुत्वा नृपतिस्त्रस्तस्तूर्णं तद्वनमागमत् ।\nयत्रास्ते भार्गवः कष्टं वल्मीकान्तर्गतो मुनिः । । १४\nगत्वा स तत्र प्रोवाच प्रणिपत्य द्विजोत्तमम् ।\nअपराद्धं मया १ देव तत्क्षमस्व नमोऽस्तु ते । । १५\nस तं प्रोवाच नृपतिं मया ज्ञातं नराधिप ।\nसुकन्यां मे प्रयच्छस्व निवेशार्थी२ ह्यहं नृप । ।\nअनुक्रमन्सुकन्यां तु दत्त्वा राजन्सुखी भव । । १६\nइत्युक्तः प्रददौ राजा सुकन्यामविचारयन् ।\nततः स्वपुरमागम्य अवसत्सुचिरं सुखी । । १७\nसुकन्यापि पतिं लब्ध्वा सुप्रीताराधयत्तदा ।\nराज्यश्रियं परित्यज्य वल्कलाजिनधारिणी । । १८\nगते बहुतिथे काले वसन्ते समुपस्थिते ।\nतपोद्योतितसर्वाङ्गीं रूपोदार्यगुणान्विताम् । ।\nस्नातां स्वभार्यां च्यवन उवाच मधुराक्षरम् । । १९\nएह्येहि भद्रे भद्रं ते शयनीयं समाश्रय ।\nअपत्यं जनयस्याद्य कुलद्वयविवर्धनम् । । 1.19.२०\nएवमुक्ता तु सा कन्या प्राञ्जलिः पतिमब्रवीत् ।\n३नार्हस्यद्य सुकल्याण सङ्गमं स्थण्डिलेऽसमे । । २१\nमम प्रियं कुरुष्वाद्य ततो मामाह्वयस्व च ।\nपितृगेहे यथातिष्ठं शयनीये सुसंस्कृते । । २२\nबहुगैरिकवर्णाद्यैः श्वेतपीतारुणाकुले ।\nवस्त्रालङ्कारगन्धाद्यैस्तथा त्वमपि तत्कुरु । । २३\nआत्मानं वयसोपेतं रूपवन्तं सुवर्चसम् ।\nवस्त्रालङ्कारगन्धाढ्यं पश्येयं येन सादरम् । । २४\nसुकन्याया वचः श्रुत्वा च्यवनः प्राह दुर्मनाः ।\nन मेऽस्ति वित्तं कल्याणि पितुस्तेऽस्ति यथा वने । । २५\nस कथं भूषयाम्यद्य सुरूपश्च कथं वद ।\nप्रोवाच सा पतिं भूयः प्रहसन्ती कृताञ्जलिः । ।\nवित्तं ददावैलविलो रूपं वैरोचनोऽददत् । । २६\nच्यवनः प्राह भार्यां तां न  करिष्ये तपोव्ययम् ।\nएवमुक्त्वा तपश्चोग्रं तताप सुचिरं तदा । । २७\nअथ तत्रागतौ वीरावश्विनौ कालपर्ययात् ।\nदृष्टवन्तौ सुकन्यां तौ दीप्त्या वै देवतामिव । । २८\nउपगम्योचतुस्तां तौ का त्वं सुन्दरि रूपिणी ।\nकिमर्थमिह एका त्वं तिष्ठसे कस्तवाश्रयः । । २९\nसा तावुवाच तन्वङ्गी शर्यातिदुहिता ह्यहम् ।\nभर्ता च च्यवनो मह्यं कौ च वां मे तथोच्यताम् । । 1.19.३०\nऊचतुश्चाश्विनौ देवावावां विद्धि नृपात्मजे ।\nकिं करिष्यसि तेन त्वं जीर्णेन च कृशेन च । ।\nआवयोर्वृणु भर्तारमेकमेव यमिच्छसि । । ३१\nसा त्वब्रवीच्च मा मैवं वक्तुमर्हौ दिवौकसौ ।\nभर्तारमनुरक्ताङ्गी यथा स्वाहा विभावसोः । । ३२\nअश्विनावूचतुः\nआयातु च विशत्वद्य च्यवनो वैष्णवीजलम् ।\nततो नौ मध्यगं ह्येकं वृणीष्वान्यं यमिच्छति । । ३३\nतावब्रूतां सुकन्यां तु गत्वा पृच्छ स्वकं पतिम् ।\nतं च पृष्ट्वा पुनश्चात्रागच्छ नौ सन्निधौ पुनः । । ३४.\nआवामत्रैव तिष्ठावो यावदागमनं तव ।\nसा गत्वा प्राह भर्तारमश्विनावेवसूचतुः १ । । ३५\nरूपवन्तं च भर्तारं करिष्यावो यमिच्छसि ।\nअथ मध्यगतं ह्येकं भर्तृत्वेन वरिष्यसि । । ३६\nएवमस्त्विति तां प्राह भार्यां च्यवनस्त्वरन् ।\nसा तं गृह्य जगामाशु यत्र तौ भिषजावुभौ । । ३७\nसा तावुवाच च्यवनो यथोक्तं भवतोर्वचः ।\nकुरुतं ह्यश्विनौ क्षिप्रं सुकन्या चेप्सितं२ वृणोत् । । ३८\nतौ तं सङ्गृह्य गङ्गायां प्रविष्टौ मुनिना सह ।\nमुहूर्तात्तु समुत्तिष्ठन्रूपतश्च श्रिया वृताः । । ३९\nशोभन्ते स्म महाबाहौ कमुद्भिद्य तपोयुताः ।\nकल्पादौ कलशे यद्वत्कञ्जाक्ष व्योम वेधसः । ।\nउदकादुत्थितास्तस्मात्सर्वे ते समरूपकाः ।।1.19.४०\nसुकन्या तु ततो दृष्ट्वा भर्त्तारं देवरूपिणम् ।\nहर्षेण महताविष्टा न च तं वेद भारत ।।४१\nसमकायाः समवयः समरूपाः समश्रियः ।\nवस्त्रालङ्कारसदृशान्दृष्ट्वा चिन्तां गता चिरम् ।।४२\nसा चिन्तयित्वा सुचिरं वैद्यदेवावुवाच ह ।\nबीभत्सोऽपि मया भर्ता परित्यक्तो न कर्हिचित् ।।४३\nभवद्भिरात्मसंदृशं कथं१ त्यक्त्वा वृणे परम् ।\nतस्मात्तमेव भर्तारं प्रयच्छध्वं दिवौकसः ।।४४\nतया सबहुमानं तौ प्राञ्जल्या प्रार्थितौ तदा ।\nदेवचिह्नानि स्वान्येव धारयन्तौ सुपूजितौ ।।४५\nसुकन्या निपुणं तौ तु सुनिरीक्ष्य च विह्वला ।\nन रजो न निमेषो वै न स्पृशेते धरां पदे ।।४६\nअयं च सरजा म्लानो भूमिमाश्रित्य तिष्ठति ।\nनिमेषं चैव तस्यैवं ज्ञात्वा वै च्यवनो वृतः ।।४७\nच्यवने वृते सुकन्यया पुष्पवृष्टिः पपात ह ।\nदेवदुन्दुभयश्चैव प्रावाद्यन्त अनेकशः ।।४८\nततस्तु च्यवनस्तुष्टो दिव्यरूपधरस्तदा ।\nउवाच तौ तु सुप्रीत अश्विनौ किं करोमि वाम् ।।४९\nभार्या दत्ता कृतं रूपं देवानामपि दुर्लभम् ।\nउपकारं वरिष्ठं यो न करोत्युपकारिणः ।।1.19.५०\nएकविंशत्स गच्छेच्च नरकाणि क्रमेण वै ।\nतस्मादहं वरिष्ठं वै करिष्येऽहममानुषम् । । ५१\nउपकारं भवद्भ्यां तु प्रीतः कुर्यां  सुनिश्चितम् ।\nयज्ञभागफलं दद्यां यद्देवेष्वपि दुर्लभम् । । ५२\nएवमुक्त्वा तु देवेशौ विससर्ज महामुनिः ।\nआजगामाश्रमं पुण्यं सहभार्यो मुदान्वितः । । ५३\nअथ शुश्राव शर्यातिश्च्यवनं देवरूपिणम् ।\nजगाम च महातेजा द्रष्टुं मुनिवरं वशी । । ५४\nतं दृष्ट्वा प्रणिपत्यादौ प्रतिपूज्य यथार्हतः ।\nसुकन्यां तु ततो दृष्ट्वा प्रणिपत्याभिनन्द्य च । । ५५\nसस्वजे मूर्ध्नि आघ्राय ततोत्सङ्गं १ समानयत् ।\nसा तस्याः सस्वजे प्रेम्णा आनन्दाश्रुपरिप्लुता । ।\nसंस्थाप्य तां मुदा युक्तो नृपतिः सह भार्यया । । ५६\nभूयोऽब्रवीत्सुसंतुष्टं च्यवनस्तं नराधिपम् ।\nसंभारं कुरु यज्ञार्थं याजयिष्ये नराधिप । । ५७\nएवमुक्तः स नृपतिः प्रणिपत्य महामुनिम् ।\nजगाम स्वपुरं हृष्टो यज्ञार्थं यत्नमाचरत् । । ५८\nसप्रेष्यान्प्रेषयन्क्षिप्रं यज्ञार्थे द्रव्यमाहरत् ।\nमंत्रिपुरोहिताचार्यानानयामास सत्वरम् । । ५९\nसमानीतेषु सर्वेषु तेषु द्रव्येषु भारत ।\nआजगाम विशुद्धात्मा च्यवनः सह भार्यया । । 1.19.६०\nसम्पूजितश्च शुश्राव महान्तं त्यागमौजसम् ।\nअन्यैश्च बहुभिः सार्द्धमत्र्यङ्गिरसभार्गवैः । । ६१\nप्रवर्तिते महायज्ञे यजमाने नृपोत्तमे ।\nऋत्विक्त्वकर्मनिरते हूयमाने हुताशने । ।\nआहूताः स्वागताः सर्वे भागार्थं त्रिदिवालयाः । । ६२\nयज्ञभागे प्रवृत्ते तु शास्त्रोक्तेन विधानतः ।\nआगतावश्विनौ तत्र आहूतो च्यवनेन तु । । ६३\nआह्वाने क्रियमाणे तु अश्विभ्यां तु तदा नृप ।\nप्रोवाचेन्द्रोऽथ च्यवनं नैतौ भागान्वितौ कुरु । ।\nदेवानां भिषजावेतौ न भागार्हौ न दैवतौ । । ६४\nच्यवनस्त्विंद्रमाहेदं देवौ ह्येतावुभावपि ।\nममोपकारिणावेतौ दद्मि भागं न संशयः । । ६५\nततो ह्युवाच सक्रोधः स शक्रश्च्यवनं रुषा ।\nविप्रर्षे प्रहरिष्यामि यदि भागं प्रयच्छसि । । ६६\nएवमुक्तस्तु विप्रर्षिर्न चोवाचापि किञ्चन ।\nभागौ ददौ च सोऽश्विभ्यां स्रुवमुद्यम्य मन्त्रतः । । ६७\nअथ उद्यम्य भिदुरं मोक्तुकामो दिवस्पतिः ।\nस्तम्भितश्च्यवनेनाथ सवज्रः स नराधिप । । ६८\nस स्तम्भयित्वात्विन्द्रं तु भागं दत्त्वाश्विनोर्वशी ।\nसमापयामास तदा यज्ञकर्म यथार्थवत् । । ६९\nकञ्जजोऽथाजगामाशु आह च च्यवनं तदा ।\nउत्तंभ्यतामयं लेखो भागश्चास्त्वश्विनोरिह ।।1.19.७०\nतथेन्द्रस्तमुवाचेदं च्यवनं प्रीतमानसः ।\nजानामि शक्तिं तपसश्च्यवनेह तवोत्तमाम् ।।७ १\nख्यापनार्थं हि तपसस्तव एतत्कृतं मया ।\nअद्यप्रभृति भागोऽस्तु देवत्वं चाश्विनोस्तथा ।।७२\nयस्त्विमां तपसः ख्यातिं त्वदीयां वै पठिष्यति ।\nशृणुयाद्वापि शुद्धात्मा तस्य पुण्यफलं शृणु ।।७३\nविरोचनसदो गत्वा गत्वा पुष्पसदस्तथा ।\nकालेऽथ वामदेवस्य मुञ्जकेशसदस्तथा ।।\nयौवनयुक्तः स क्रीडास्तिष्ठतीति न संशयः ।।७४\nएवमुक्त्वा जगामाशु देवः स्वभवनं वशी ।\nच्यवनोऽपि सभार्यो वै शयार्तिश्चाश्रमं गतः ।।७५\nअथापश्यद्विमानाभं भवनं देवनिर्मितम् ।\nशय्यासनवरैर्जुष्टं सर्वकामसमृद्धिमत् ।।७६\n१उद्यानवापिभिर्जुष्टं देवेन्द्रेण समाहृतम् ।\n२गोखण्डसन्निभं रेजे गृहं तद्भुवि दुर्लभम् ।।७७\nसुभूषणानि दिव्यानि रत्नवन्ति महान्ति च ।\nअरजान्सि च वस्त्राणि दिव्यप्रावरणानि च । ।७८\nतत्सर्वमखिलं सह पत्न्या महामुनिः ।\nमुदं परमिकां लेभे शक्रं च प्रशशंस ह ।।७९\nएवमिष्टा तिथिरियं द्वितीया अश्विनोर्नृप ।\nदेवत्वं यज्ञभागं च सम्प्राप्ताविह भारत ।।1.19.८०\nउपोष्या विधिना येन तं शृणुष्व नराधिप ।\nरूपं सुरूपं यो वाञ्छेद्द्वितीयायां नराधिप । । ८१\nकार्तिके शुक्लपक्षस्य द्वितीयायां नराधिप ।\nपुष्पाहारो वर्षमेकं भवेत्स नियतात्मवान् । । ८२\nकालप्राप्तानि यानि स्युर्हविष्यं कुसुमानि तु ।\nभुञ्जीयात्तानि दत्त्वा तु ब्राह्मणेभ्यो नराधिप । । ८३\nसौवर्णरौप्यपुष्पाणि अथ वा जलजानि १ च ।\nव्रतान्ते तस्य सन्तुष्टौ देवौ त्रिभुवनेऽश्विनौ । । ८४\nददतुः कामगं दिव्यं विमानमतितेजसम् ।\nसुचिरं दिवि नारीभिर्लोकेऽसौ रमतेऽश्विनोः । । ८५\nइह चागत्य कल्पान्ते जातो विप्रः पुरस्कृतः ।\nवेदवेदांगविदुषः सप्तजन्मान्तराण्यसौ । । ८६\nजातो जातो भवेद्विद्वान्ब्राह्मणोऽसौ कृते युगे ।\nदाता यज्ञपतिर्वाग्मी आधिव्याधिविवर्जितः । । ८७\nपुत्रपौत्रैः परिवृतः सह पन्त्याऽवसच्चिरम् ।\nमध्यदेशे सुनगरे २ धर्मिष्ठो राज्यभाग्भवेत् । । ८८\nइत्येषा कथिता तुभ्यं द्वितीया पुष्पसंज्ञिता ।\nफलसंज्ञा तथान्या स्यात्सुते वै मुञ्जकेशिनि । । ८९\nसुष्ठु पुण्या पापहरा विष्टरश्रवसः प्रिया ।\nअशून्यशयना लोके प्रख्याता कुरुनन्दन । । 1.19.९०\nतामुपोष्य नरो राजञ्छ्रद्धाभक्तिपुरस्कृतः ।\nऋद्धिं वृद्धिं श्रियं वाथ भार्यया सह मोदते । । ९१"
  }
]
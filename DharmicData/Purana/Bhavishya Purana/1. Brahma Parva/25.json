[
  {
    "text": "ब्रह्मोवाच\nदक्षिणावर्तलिङ्गश्च नरो वै पुत्रमान्भवेत् ।\nवामावर्ते तथा लिङ्गे नरः कन्यां प्रसूयते । । १\nस्थूलैः शिरालैर्विषमैर्लिङ्गैर्दारिद्र्यमादिशेत् ।\nऋजुभिर्वर्तुलाकारैः पुरुषा पुत्रभागिनः । । २\nनिम्नपादोपविष्टस्य भूमिं स्पृशति मेहनः ।\nदुःखितं तं विजानीयात्पुरुषं नात्र संशयः । । ३\nभूमौ पादोपविष्टस्य गुल्फौ स्पृशति मेहनः ।\nईश्वरं तं विजानीयात्प्रमदानां च वल्लभम्२ । । ४\nसिंहव्याघ्रसमो यस्य ह्रस्वौ भवति मेहनः ।\nभोगवान्स तु विज्ञेयोऽशेषभोगसमन्वितः । । ५\nरेखाकृतिर्मणिर्यस्य मेहने हि विराजते ।\nपार्थिवः स तु विज्ञेयः समुद्रवचनं यथा । । ६\nसुवर्णरजतप्रख्यैर्मणिमुक्तासमप्रभैः ।\nप्रवालसदृशैः स्निग्धैर्मणिभिः पार्थिवो भवेत् । । ७\nपाण्डुरैर्मलिनै रूक्षैर्दीर्घव्यासैर्दिशो व्रजेत् ।\nसमैस्तथोन्नतैश्चापि सुस्निग्धैर्मणिभिर्गृही । । ८\nधनरक्षास्तथा स्त्रीणां भोक्तारस्ते भवन्ति हि ।\nमणिभिर्मध्यनिम्नैस्तु पितरस्ते भवन्ति हि । । ९\nयुवतीनां महाबाहो निःस्वाश्चापि भवन्ति ते ।\nनोल्बणैश्चापि धनिनो नरा वीरा भवन्ति हि । । 1.25.१०\nमूत्रधारा पतेदेका वलिता दक्षिणा यदि ।\nस भवेत्पार्थिवः पृथ्व्याः समुद्रवचनं यथा । । ११\nद्वे धारे च तथा स्निग्धे धनवान्भोगवान्स्मृतः ।\nबहुधारास्तथा रूक्षाः सशब्दाः पुरुषाधमाः । । १२\nमीनगन्धि भवेद्रेतो धनवान्पुत्रवान्भवेत् ।\nहविगन्धि भवेद्यस्य धनाढ्यः श्रोत्रियः स्मृतः । । १३\n१मूषगन्धिर्भवेत्पुत्री पद्मगन्धिर्नृपः स्मृतः ।\nलाक्षागन्धिर्भवेद्यश्च बहुकन्यः प्रजायते । ।\nमद्यगन्धिर्भवेद्योद्धा क्षारगन्धिर्दरिद्रकः । । १४\nशीघ्रमैथुनगामी यः स दीर्घायुरतोऽन्यथा ।\nअल्पायुर्देवशार्दूल विज्ञेयो नात्र संशयः । । १५\nतनुशुक्रः स्त्रीजनको मांसगन्धी च भोगवान् ।\nपद्मवर्णं भवेद्रक्तं स नरो धनवान्भवेत् । । १६\nकिञ्चिद्रक्तं तथा कृष्णं भवेद्यस्य तु शोणितम् ।\nअधमः स तु विज्ञेयः सदा दुःखैकभाजनम् । । १७\nप्रवालसदृशं स्निग्धं भवेद्यस्य च शोणितम् ।\nराजानं तं विजानीयात्सप्तद्वीपाधिपं गुह । । १८\nविस्तीर्णा मांसला स्निग्धा वस्तिः पुंसां प्रशस्यते ।\nनिर्मांसा विकटा रूक्षा बस्तिर्येषां न ते शुभाः । । १९\nगोमायुसदृशी यस्य श्वानोष्ट्रमहिषस्य च ।\nस भवेद्दुःखितो नित्यं पुरुषो नात्र संशयः । । 1.25.२०\nयश्चैकवृषणस्तात जले प्राणान्विमुञ्जति ।\nस्त्रीचञ्चलस्तु विषमैः समै राज्यं प्रचक्षते । । २१\nऊर्ध्वगैश्चापि ह्रस्वायुः शतञ्जीवी प्रलम्बधृक् ।\nमानवाश्चापि रक्तैस्तु धनवन्तो भवन्ति वै । । २२\nस्थूलस्फिग्भवति क्षेमी द्रव्ययुक्तः समांसधृक् ।\nव्याघ्रस्फिङ्मण्डलो राजा मण्डूकस्फिङ्नराधिपः । ।\nद्विमण्डलो महाबाहो सिंहस्फिक्सार्वभौमता । । २३\nउष्ट्रवानरयोर्यस्तु धारयेत्स्फिङ्महामते ।\nधनधान्यविहीनोऽसौ विज्ञेयो भीमनन्दन । । २४\nपुमान्मृगोदरो धन्यो मयूरोदर एव च ।\nव्याघ्रोदरो नरपती राजा सिंहोदरो भवेत् । । २५\nमण्डूकसदृशं यस्य पुरुषस्योदरं भवेत् ।\nस भवेत्पार्थिवः पुष्ट्या समुद्रवचनं यथा । । २६\nमांसलैर्ऋजुभिर्वृत्तैः पार्श्वैर्नृपतयः स्मृताः ।\nईश्वरो व्याघ्रपृष्ठस्तु सेनायाश्चैव नायकः । । २७\nसिंहपृष्ठो नरो यस्तु बन्धनं तस्य निर्दिशेत् ।\nकूर्मपृष्ठास्तु राजानो धनसौभाग्यभागिनः । । २८\nविस्तीर्णं हदयं येषां मांसलोमचितं समम् ।\nशतायुषो विजानीयाद्भोगभाजो महाधनान् । । २९\nविरलाः शुष्कास्तथा रूक्षा दृश्यन्तेऽङ्गुलयः करे ।\nस भवेद् दुःखितो नित्यं नरो दारिद्र्यभाजनम् । । 1.25.३०\nयस्य मीनसमा रेखा कर्मसिद्धिभ्र तस्य तु ।\nधनवान्स तु विज्ञेयो बहुपुत्रश्च मानवः । । ३१\nतुला यस्य तु वेदी वा करमध्ये तु दृश्यते ।\nतस्य सिध्यति वाणिज्यं पुरुषस्य न संशयः । । ३२\nसौम्ये पाणितले यस्य द्विजस्य तु विशेषतः ।\nयज्ञयाजी भवेन्नित्यं बहुवित्तश्च मानवः । । ३३\nशैलं वाप्यथ वा वृक्षः करमध्ये तु दृश्यते ।\nअचलां श्रियमाप्नोति बहुभृत्यसमन्वितः । । ३४\nशक्तितोमरबाणासिरेखा १ चापोपमा तथा ।\nयस्य हस्ते महाबाहो स जयेद्विग्रहे रिपून् । । ३५\nध्वजभ्राप्यथ वा शंखः करमध्ये तु दृश्यते ।\nसमुद्रयायी स भवेद्धनी च सततं गुह । । ३६\nश्रीवत्समथ वा पद्मं वज्रं वा चकमेव च ।\nरथो वाप्यथ वा कुम्भो यस्य हस्ते प्रकाशते । ।\nराजानं तं विजानीयात्परसैन्यविदारणम् । । ३७\nदक्षिणे तु कराङ्गुष्ठे यवो यस्य तु दृश्यते ।\nसर्वविद्याप्रवक्ता च भवेद्वै नात्र संशयः । । ३८\nयस्य पाणितले रेखा कनिष्ठामूलमुत्थिता२ ।\nगता मध्यं प्रदेशिन्याः स जीवेच्छरदः शतम् । । ३९"
  }
]
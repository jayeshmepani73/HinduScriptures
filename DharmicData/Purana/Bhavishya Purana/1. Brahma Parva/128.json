[
  {
    "text": "सुमन्तुरुवाच\nअस्तावीच्च तत साम्बः कृशो धमनिसन्ततः ।\nराजन्नामसहस्रेण सहस्रांशुं दिवाकरम् । । १\nखिद्यमानं ततो दृष्ट्वा सूर्यः कृष्णात्मजं तदा ।\nस्वप्नेऽस्मै दर्शनं दत्त्वा पुनर्वचनमब्रवीत् । । २\nश्रीसूर्य उवाच\nसाम्ब साम्ब महावाहो शृणु जाम्बवतीसुत ।\nअलं नामसहस्रेण पठ चेमं शुभं स्तवम् । । ३\nयानि गुह्यानि नामानि पवित्राणि शुभानि च ।\nतानि ते कीर्तियिष्यामि प्रयत्नादवधारय । ४\nवैकर्तनो विवस्वांश्च मार्तण्डो भास्करो रविः ।\nलोकप्रकाशकः श्रीमांल्लोकचक्षुर्ग्रहेश्वरः  । ५\nलोकसाक्षी त्रिलोकेशः कर्ता हर्ता तमिस्रहा ।\nतपनस्तापनश्चैव शुचिः सप्ताश्ववाहनः  । ६\nगभस्तिहस्तो ब्रह्मा च सर्वदेवनमस्कृतः ।\nएकर्विशतिरित्येष स्तव इष्टस्सदा मम । । ७\nशरीरारोग्यदश्चैव धनवृद्धियशस्करः ।\nस्तवराज इति ख्यातस्त्रिषु लोकेषु विश्रुतः । ८\nय एतेन महाबाहो द्वे सन्ध्येऽस्तमनोदये ।\nस्तौति मां प्रणतो भूत्वा सर्वपापैः प्रमुच्यते ।। ९\nमानसं वाचिकं वापि कायिकं यच्च दुष्कृतम् ।\nएकजाप्येन तत्सर्वं प्रणश्यति ममाग्रतः  । 1.128.१०\nएष जप्यश्च होमश्च सन्ध्योपासनमेव च ।\nबलिमन्त्रोऽर्घ्यमन्त्रोऽथ धूपमन्त्रस्तथैव च । ।११\nअन्नप्रदाने स्नाने च प्रणिपाते प्रदक्षिणे ।\nपूजितोऽयं महामन्त्रः सर्वपापहरः शुभः । । १२\nएवमुक्त्वा स भगवान्भास्करो जगतां पतिः ।\nआमन्त्र्य कृष्णतनयं तत्रैवान्तर्हितोऽभवत् । । १३\nसाम्बोऽपि स्तवराजेन स्तुत्वा सप्ताश्ववाहनम् ।\nप्रीतात्मा नीरुजः श्रीमांस्तस्माद्रोगाद्विमुक्तवान् । । १४"
  }
]
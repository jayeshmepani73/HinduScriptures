[
  {
    "text": "सुमन्तुरुवाच\nअथान्यं सरहस्यं तु संवादं वच्मि तेऽखिलम् ।\nसूर्यस्य दिण्डिना सार्धं सर्वपापप्रणाशनम् । । १\nब्रह्महत्याभिभूतस्तु परा दिंडिर्महातपाः ।\nआराधनाय देवस्य स्तोत्रं चक्रे महात्मनः । । २\nश्रुत्वा तस्यार्थतः स्तोत्रं तुतोष भगवान्रविः ।\nउवाच देवदेवस्तं दिण्डिनं गणनायकम् । । ३\nआदित्य उवाच\nहंत दिण्डे प्रसन्नोऽस्मि भक्त्या स्तोत्रेण तेऽनघ१ ।\nवरं वृणीष्व धर्मज्ञ यत्ते मनसि वर्तते । । ४\nदिण्डिरुवाच\nएष एव वरः श्लाघ्यो यत्प्राप्तोऽसि ममान्तिकम् ।\nत्वद्दर्शनमपुण्यानां स्वप्नेष्वपि च दुर्लभम् । । ५\nयथैषा ब्रह्महत्या मे आगता लोकगर्हिता ।\nभवाञ्जानाति सर्वेशो हदिस्थः सर्वदेहिनाम् । । ६\nत्वत्प्रसादान्ममेशान३ नाशमाशु प्रयातु वै ।\nतथा च दुरितं सर्वं यच्चान्यल्लोकगर्हितम् । । ७\nयद्यदिच्छाम्यहं तत्तत्सर्वमस्तु दिवस्पते ।\nएतेनैवानुमानेन प्रसन्नो भगवन्निति । । ८\nज्ञातं मया हि मार्तण्डे नाप्रसन्ने विभूतयः ।\nएवं सर्वसुखाह्लादमध्यस्थोऽपि हि भानुमान् । । ९\nत्वं मामगाधे संसारे मग्नमुद्धर्तुमर्हसि ।\nसुखानि तानि चैवान्ते तेषां दुःखं न तत्सुखम् । । 1.62.१०\nयदा तु दुःखमागामि किं४ वा कस्यैव भक्षणात् ।\nतत्प्रसादं कुरु विभो जगतां त्वं जगत्पते । । ११\nज्ञानदानेन येनैवमुत्तरेयं भवार्णवम् ।\nइत्युक्तस्तेन मार्तण्डः कथयामास योगवित् । । १२\nयोगं निर्बीजमत्यन्तं दुःखसंयोगभेषजम् ।\nश्रुत्वा योगं तु तं दिण्डिर्निर्बीजं निष्कलं बभौ । । १३\nप्रणिपत्य महातेजा इदं वचनमब्रवीत् ।\nदेवदेव त्वया योगो यः प्रोक्तो ध्वान्तनाशन । ।\nनैष प्राप्यो मया नान्यैर्मानवैरजितेन्द्रियैः । । १४\nविषया दुर्जयाः पुंभिरिन्द्रियाकर्षिणः सदा ।\nइन्द्रियाणां जयो युक्तः कः शक्तानां करिष्यति । । १५\nअहंममेतिविख्यातिर्दुर्जयं चञ्चलं मनः ।\nरागादयस्तथा त्यक्तुं शक्या जन्मान्तरैर्यदि२ । । १६\nसोऽहमिच्छामि देवेश त्वत्प्रसादादनिर्जितैः ।\nरागादिभिरमर्त्यत्वं प्रापुः प्रक्षीणकल्मषाः । । १७\nआदित्य उवाच\nयद्येवं मुक्तिकामस्त्वं गणनाथ शृणुष्व तम् ।\nक्रियायोगं समस्तानां क्लेशानां हानिकारकम्३ ।। १८.\nमन्मना भव मद्भक्तो मद्याजी मां नमस्कुरु ।\nमामेवैष्यसि युक्त्वैवमात्मानं मत्परायणः । । १९\nमद्भावना मद्यजना मद्भक्ता मत्परायणाः ।\nमम पूजाकराश्चैव मयि यान्ति लयं नराः । । 1.62.२०\nसर्वभूतेषु मां पश्यन्ममवस्थितमीश्वरम्४ ।\nकर्त्तासि केन चैव त्वमेवं दोषान्प्रहास्यसि५ । । २१\nजङ्गमाजङ्गमे ज्ञाते मय्यासक्ते समन्ततः ।\nरागलोभादिनाशेन भवित्री कृतकृत्यता । । २२\nभक्त्यातिप्रणयस्यापि चञ्चलत्वान्मनो यदि ।\nमय्यावेशं दधद् भूयः कुरु मद्रूपिणीं तनुम् । । २३\nसुवर्णरजताद्यैस्त्वं शैलमृद्दारुलेखनम् ।\nपूजोपहारैर्विविधैः सम्पूजय त्रिलोचनम् । । २४\nतस्याश्रितं समाविश्य सर्वभावेन सर्वदा ।\nपूजिता सैव ते भक्त्या ध्याता चैवोपकारिणी । । २५\nगच्छंस्तिष्ठन्स्वपन्भुञ्जस्तामेवाग्रे च पृष्ठतः ।\nउपर्यधस्तथा पार्श्वे चिन्तयंस्तन्मयश्च वै । । २६\nस्नानैस्तीर्थोदकैर्हद्यैः १पुष्पैर्गन्धानुलेपनैः ।\nवासोभिर्भूषणैर्भक्ष्यैर्गीतवाद्यैर्मनोरमैः । । २७\nयच्च यच्च तवेष्टं वै किञ्चिद्भोज्यादिकं तव ।\nभक्तिनम्रो गणश्रेष्ठ प्रीणयस्व कृतिं२ मम । । २८\nरागेणाकृष्यते तात गन्धर्वाभिमुखं यदि ।\nमयि बुद्धिं समावेश्य गायेथा याः कथा मम । । २९\nकथया रमते चेतो यदि तद्भवतो मम ।\nश्रोतव्याः प्रीतियोगेन मत्स्वरूपोदयाः कथाः । । 1.62.३०\nएवं समर्पितमनाश्चेतसो येऽथ आश्रयाः ।\nहेयास्तान्निखिलान्दिण्डे परित्यज्य सुखी भव । । ३१\nअक्षीणरागद्वेषोऽपि मत्प्रियः परमः परम् ।\nपदमाप्नोषि मा भैषीर्मय्यर्पितमना भव । । ३२\nमयि संन्यस्य सर्वं त्वमात्मानं यत्नवान्भव ।\nमदर्थं कुरु कर्माणि मा च धर्मव्यतिक्रमम् । । ३३\nएवं व्यपोह्य हत्यास्त्वं ब्रह्मण मोक्ष्यसे भवात् ।\nएतेनैवोपदेशेन व्याख्यातमखिलं तव । । ३४\nक्रियायोगं समास्थाय मदर्पितमना भव । । ३५\nदिण्डिरुवाच\nमद्धिताय जगन्नाथ क्रियायोगामृतं मम ।\nविस्तरेण समाख्याहि प्रसन्नस्त्वं हि दुःखहा । । ३६\nत्वामृते न हि तद्वक्तुं समर्थोऽन्यो१ जगद्गुरो ।\nगुह्यमेतत्पवित्रं च तदाचक्ष्व प्रसीद मे । । ३७\nआदित्य उवाच\nआख्यास्यते तदखिलं निर्विकल्पं गणाधिप ।\nइत्युक्त्वान्तर्दधे देवः सर्वलोकप्रदीपकः । । ३८\nस च दिण्डिर्महातेजा जगामाशु नभोगतिम् । । ३९"
  }
]
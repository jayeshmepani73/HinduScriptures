[
  {
    "text": "ब्रह्मोवाच\nअनेन विधिना यस्तु कुर्याद्वा कारयेत वा ।\nयात्रां भगवतो भक्त्या भास्करस्यामितौजसः । । १\nस परार्धं तु वर्षाणां सूर्यलोके महीयते ।\nकुले न जायते तस्य दरिद्रो व्याधितोऽपि वा । । २\nअभ्यङ्गाय घृतं यस्तु भास्कराय प्रयच्छति ।\nकृते तु वर्णतिलके स गच्छेत्सुरभी १ पुरम् । । ३\nतीर्थोदकं तु यो भक्त्या गंगायाश्च तथोदकम् ।\nस्नानार्थमानयेद्यस्तु भास्करस्य त्रिलोचन । ।४\nभक्त्या वर्णत्रयं दद्याद्भास्करस्य त्रिलोचन ।\nसमाप्येहाखिलान्कामान्प्राप्नुयाद्वरुणालयम् । । ५\nरक्तवर्णं तु यो दद्याद्धविष्यान्नं गुडौदनम् ।\nस गच्छेद्दीप्तिमान्रुद्र सूर्यलोकं पुरं वरम् । । ६\nगच्छेत्पुरवरे रुद्र यत्र देवः प्रजापतिः ।\nस्नापयेद्यस्तु वा भक्त्या भास्करं पूजयेत्तथा । । ७\nस गच्छेद्दीप्तिमान्रुद्र सूर्यलोकं न संशयः ।\n२रथमारोपयेद्यस्तु रथमार्गं प्रमार्जति । । ८\nस याति वातसालोक्यं वाततुल्यपराक्रमः ।\nरथस्य गच्छतो यस्तु मार्गे कुर्यात्सुमण्डलम् । । ९\nस लोकं प्राप्नुयात्पुण्यं मारुतं नात्र संशयः ।\nसूर्यस्य गच्छतो यस्तु मार्गं कुर्यात्सुमण्डलम् । । 1.58.१०\nस लोकं प्राप्नुयात्पुण्यं यः कुर्यान्मार्गमादरात् ।\nपुष्पप्रकरशोभाढ्यं ३शुभतोरणमण्डितम् । । ११\nशंखतूर्यनिनादाढ्यं तथा४ प्रेक्षणकान्वितम् ।\nस याति परमं स्थानं यत्र देवो विभावसुः । । १२\nदेवेन सहितो यस्तु नृत्यन्गायंस्तथार्चयन् ।\nकुर्यान्महोत्सवं भक्त्या स याति परमं पदम् । । १३\nप्रजागरं यस्तु कुर्याद्देवे रथगते रवौ ।\nस सुखी पुण्यवान्नित्यं मोदते शाश्वतीः समाः । । १४\nभक्तदासादिकं १ सर्वं यो ददाति रवेर्नरः ।\nसम्प्राप्येहाखिलान्कामान्सूर्यलोकमवाप्नुयात् । । १५\nरथारूढस्य सूर्यस्य भ्रमतो दर्शनं हर ।\nदुर्लभं देवशार्दूल विशेषात्पुरतो व्रजन् । । १६\nउत्तराभिमुखं यान्तं तथा वै दक्षिणामुखम् ।\nधन्यः पश्यति देवेशं भास्करं भक्तवत्सलम् । । १७\nअथ संवत्सरे प्राप्ये भानोर्यात्रादिने यदि ।\nरथप्रकमणं तत्र न कथञ्चित्कृतं भवेत् । । १८\nततो वै द्वादशे वर्षे कर्तव्यं भूतिमिच्छता ।\nइन्द्रध्वजस्य चाप्येवं यदि नोत्थापनं कृतम् । । १९\nततो वै द्वादशे वर्षे कर्तव्यं नान्तरा पुनः ।\nयात्रायाश्चापि ये भङ्गं कुर्वन्ति वृषभध्वज । । 1.58.२०\nमन्देहा नाम ते ज्ञेया राक्षसा नात्र संशयः ।\nये कुर्वन्ति तथा यात्रां नरा धर्मध्वजस्य तु । । २१\nइन्द्रादिदेवास्ते ज्ञेया गताश्च परमं पदम् ।\nपुनर्यात्राविधिं चेमं समासात्कथयामि ते । । २२\nयं श्रुत्वा सर्वपापेभ्यो मुच्यते नात्र संशयः ।\nवर्तमाने तु वै माघे रथे २देवगणाश्रिते । । २३\nस तस्मिन्नेव मनसा स्थापनीयो रथोपरि ।\nद्यौर्मही च द्विमूर्तिस्थे यथापूर्वं प्रतिष्ठिते । । २४\nतथैव राज्ञी द्यौर्ज्ञेया निक्षुभा पृथिवी स्मृता ।\nएताभ्यामपि देवीभ्यां यथैव सवितुस्तथा । । २५\nदिण्डिनः पिंगलादीनां पृथुः कार्यो रथक्रमः ।\nमनसा चिन्तयेदन्यां यथास्थानेषु देवताम् । । २६\nदिक्पालांल्लोकपालांश्च कल्पयेत्मनसैव तु ।\nदेवो वेदमयश्चायं सर्वदेवमयस्तथा । । २७\nमंडलमृङ्मयं चैव छन्दांस्यास्यं प्रकीर्तितम् ।\nगायत्री चैव त्रिष्टुप्च जगत्यनुष्टुबेव च । । २८\nपंक्तिश्च बृहती चैव उष्णिगेव च सप्तमी ।\nततो देवमयात्वाच्च च्छन्दसां चैव कल्पनात् । । २९\nततो वेदमयात्वाच्च तरणिर्लोकपूजितः ।\n१रथप्रकमणात्सूर्यो वोढव्यो ब्रह्मवादिभिः । । 1.58.३०\nउपवासपरैर्युक्तैर्वेदवेदांगपारगैः ।\nरथं तु नारुहेच्छूद्रो भास्करस्य त्रिलोचन । । ३१\nआरुह्य तरणेर्यानं व्रजेच्छूद्रो ह्यधोगतिम् ।\nयथोक्तकरणाद्रुद्र सदा शान्तिर्भवेन्नृणाम् । । ३२\nनायकश्चापि सर्वेषां देवानां तु२ दिवाकरः ।\nविन्यसेत्तु रथानां तु देवतायतनेषु च । । ३३\nततो धूपोपहारैस्तु पूजयेत्प्रथमं रविम् ।\nदिग्देवानुचरांश्चैव पूजयेत्पूज्यते  श्रिया । । ३४\nअपूज्य प्रथमं सूर्यमपरान्यस्तु पूजयेत् ।\n३तत्तद्भूतकृतं पाद्यं न प्रगृह्णन्ति देवताः । । ३५\nयात्राकाले तु सम्प्राप्ते ४सवितुर्दीक्षितां तनुम् ।\nये द्रक्ष्यंति नरा भक्त्या ते भविष्यन्त्यकल्मषाः । । ३६\nपौर्णमास्याममायां च दर्शनं पुण्यदं स्मृतम् ।\nसप्तम्यां च तथा षष्ठ्यां दिने तस्य रवेस्तथा । । ३७\nआषाढी कार्त्तिकी माघी तिथ्यः पुण्यतमाः स्मृताः ।\nमहाभाग्यं तिथे पुण्यं यथा शास्त्रेषु गीयते । । ३८\nकार्त्तिक्यां तु विशेषेण महाकार्तिक्युदाहृता ।\nएवं कालसमायोगाद्यात्राकालो विशिष्यते । । ३९\nदर्शनं च महापुण्यं सर्वपापहरं भवेत् ।\nउपवासपरो यस्तु तस्मिन्काले यतव्रतः । ।1.58.४ ०\nपूजयेत्तु१ रविं भक्त्या स गच्छेत्परमां गतिम् ।\nदेवोऽयं यज्ञपुरुषो लोकानुग्रहकांक्षया । । ४१\nप्रतिमावस्थितो भूत्वा पूजां गृह्णात्यनुग्रहात् ।\nस्नानाद्दानाज्जपाद्धोमात्संयोगाद्देवकर्मणः । । ४२\nकूर्चानां वपनाच्चैव दीक्षितः पुरुषो भवेत् ।\nकचानां वापनं कार्यं सूर्यभक्तैः सदा नरैः । । ४३\nसूर्यक्रतौ शुचिस्त्वेवं दीक्षितः पुरुषो भवेत् ।\nचतुर्णामपि वर्णानां भक्त्या सूर्यस्य नित्यदा । । ४४\nएवं येऽत्र करिष्यन्ति ते नरा नित्यदीक्षिताः ।\nचीर्णव्रता महात्मानस्ते यास्यन्ति परां गतिम् । । ४५\nइत्येषा कथिता रुद्र रथयात्रा दिवस्पतेः ।\nयां श्रुत्वा वाचयित्वा सर्वरोगैर्विमुच्यते । । ४६\nकृत्वा च विधिवद्भक्त्या याति सूर्यसदो नरः ।\nरथाह्वा कथिता रुद्र समासात्सप्तमी शुभा । । ४७\nभूयोऽपि श्रूयतां रुद्र सप्तमी गदतो मम । ।४८"
  }
]
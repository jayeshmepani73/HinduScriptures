[
  {
    "text": "शतानीक उवाच\nभूयोऽपि कथयस्वेमां कथां सूर्यसमाश्रिताम् ।\nन तृप्तिमधिगच्छामि शृण्वन्नेतां कथां मुने । । १\nसुमन्तुरुवाचं\nभास्करस्य कथां पुण्यां सर्वपापप्रणाशिनीम् ।\nवक्ष्यामि कथितां पूर्वं ब्रह्मणा लोककर्तृणा१ । । २\nऋषयः परिपृच्छन्ति ब्रह्मलोके पितामहम् ।\nतापिताः सूर्यकिरणैस्तेजसा सम्प्रमोहिताः । । ३\nऋषय ऊचुः\nकोऽयं दीप्तो महातेजा हवीराशिसमप्रभः ।\nएतद्वेदितुमिच्छामः प्रभावोऽस्य कुतः प्रभो । । ४\nब्रह्मोवाच\nतमोभूतेषु लोकेषु नष्टे स्थावरजङ्गमे ।\nप्रवृत्ते गुणहेतुत्वे पूर्वं बुद्धिरजायत । । ५\nअहंकारस्ततो जातो महाभूतप्रवर्तकः ।\nवाय्वग्निरापः खं भूमिस्ततस्त्वण्डमजायत । । ६\nतस्मिन्नण्ड इमे लोकाः सप्त वै संप्रतिष्ठिताः ।\nपृथ्वी च सप्तभिर्द्वीपैः समुद्रैश्चापि सप्तभिः । । ७\nतत्रैवावस्थितो ह्यासमहं विष्णुर्महेश्वरः ।\nप्रमूढास्तमसा सर्वे प्रध्याता ईश्वरं परम् । । ८\nततो भिद्य महातेजः प्रादुर्भूतं तमोनुदम् ।\nध्यानयोगेन चास्माभिर्विज्ञातं सवितुस्तथा । । ९\nज्ञात्वा च परमात्मानं सर्व एव पृथक्पृथक् ।\nदिव्याभिः स्तुतिभिर्देवं संस्तोतुमुपचक्रमुः । । 1.123.१०\nआदिदेवोऽसि देवानामीश्वराणां त्वमीश्वरः ।\nआदिकर्तासि भूतानां देवदेव सनातन । । ११\nजीवनं सर्वसत्त्वानां देवगन्धर्वरक्षसाम् ।\nमुनिकिन्नरसिद्धानां तथैवोरगपक्षिणाम् । । १२\nत्वं ब्रह्मा त्वं महादेवस्त्वं विष्णुस्त्वं प्रजापतिः ।\nवायुरिन्द्रश्च सोमश्च विवस्वान्वरुणस्तथा । । १३\nत्वं कालः सृष्टिकर्ता च हर्ता त्राता प्रभुस्तथा ।\nसरितः सागराः शैला विद्युदिन्द्रधनूंषि च । ।\nप्रलयः प्रभवश्चैव व्यक्ताव्यक्तः सनातनः । । १४\nईश्वरात्परतो विद्या विद्यायाः परतः शिवः ।\nशिवात्परतरो देवस्त्वमेव परमेश्वर । । १५\nसर्वतः पाणिपादस्त्वं सर्वतोऽक्षिशिरोमुखः ।\nसहस्रांशुस्त्वं तु देव सहस्रकिरणस्तथा । । १६\nभूरादिभूर्भुवः स्वश्च महर्जनस्तपस्तथा ।\nप्रदीप्तं दीप्तिमन्नित्यं सर्वलोकप्रकाशकम्। ।\nदुर्निरीक्ष्यं सुरेन्द्राणां यद्रूपं तस्य ते नमः ।। १७\nसुरसिद्धगणैर्जुष्टं भृग्वत्रिपुलहादिभिः ।\nशुभं परममव्यग्रं यद्रूपं तस्य ते नमः ।। १८\nपञ्चातीतस्थितं तद्वै दशैकादश एव च ।\nअर्धमासमतिक्रम्य स्थितं तत्सूर्यमण्डले ।।\nतस्मै रूपाय ते देव प्रणताः सर्वदेवताः ।। १९\nविश्वकृद्विश्वभूतं च विश्वानरसुरार्चितम् ।\nविश्वस्थितमचिंत्यं च यद्रूपं तस्य ते नमः ।।1.123.२०\nपरं यज्ञात् परं देवात्परं लोकात्परं दिवः ।\nदुरतिक्रमेति यः ख्यातस्तस्मादपि परं परात् ।।\nपरमात्मेति विख्यातं यद्रूपं तस्य ते नमः ।।२ १\nअविज्ञेयमचित्यं च अध्यात्मगतमव्ययम् ।\nअनादिनिधनं देवं यद्रूपं तस्य ते नमः ।।२२\nनमोनमः कारणकारणाय नमोनमः पापविनाशनाय ।\nनमोनमो वंदितवंदनाय नमोनमो रोगविनाशनाय ।।२ ३\nनमोनमः सर्ववरप्रदाय नमोनमः सर्वबलप्रदाय ।\nनमोनमो ज्ञाननिधे सदैव नमोनमः पञ्चदशात्मकाय ।।२४\nस्तुतः स भगवानेवं तेजसां रूपमास्थितः ।\nउवाच वाचं कल्याणीं को वरो वः प्रदीयताम् ।।२५\nतवातितेजसा रूपं न कश्चित्सहते विभो ।\nसहनीयं भवत्वेतद्धिताय जगतः प्रभो ।।२६\nएवमस्त्विति गामुक्त्वा भगवान्सर्वकृत्स्वयम् ।\nलोकानां कार्यसिद्ध्यर्थं घर्मवर्षाहिमप्रदः । । २७\nअतः सांख्याश्च योगाश्च ये चान्ये मोक्षकांक्षिणः ।\nध्यायन्ति ध्यानिनो नित्यं हदयस्थं दिवाकरम् । । २८\nसर्वलक्षणहीनोऽपि युक्तो वा सर्वपातकैः ।\nसर्वं तरति वै पापं देवकर्मसमाश्रितः । । २९\nअग्निहोत्रं च वेदाश्च यज्ञाश्च बहुदक्षिणाः ।\nभानोर्भक्त्या नमस्कारकलां नार्हन्ति षोडशीम् । । 1.123.३०\nतीर्थानां परमं तीर्थं मङ्गलानां च मङ्गलम् ।\nपवित्रं च पवित्राणां तं प्रपद्ये दिवाकरम् । । ३१\nब्रह्माद्यैः संस्तुतं देवैर्ये प्रपद्यन्ति १ भास्करम् ।\nनिर्मुक्ताः किल्बिषैः सर्वैस्ते यान्ति रविमन्दिरम् । । ३२\nउपचर्यादिभिः साध्यो यथा वेदे दिवस्पतिः ।\nलोकानामिह सर्वेषां तथा देवो दिवाकरः । । ३३\nशतानीक उवाच\nशरीरलेखनं सूर्ये कथं वै प्रतिपादितम् ।\nदेवैः सऋषिभिर्वापि तन्ममाचक्ष्व सुव्रत । । ३४\nसुमन्तुरुवाच\nब्रह्मलोके सुखासीनं ब्रह्माणं ते सुरासुराः ।\nऋषयः समुपागम्य इदमूचुः समाहिताः । । ३५\nभगवन्देवतापुत्रो य एष दिवि राजते ।\nतेनान्धकारो निकृत्तः सोऽयं जाज्वलितीति हि । । ३६\nअस्य तेजोभिरखिलं जगत्स्थावरजंगमम् ।\nनाशमायाति देवेश यथा क्लिष्टं नदीतटम् । । ३७\nवयं च पीडिता सर्वे तेजसा तस्य मोहिताः ।\nपद्मश्चायं यथा म्लानो योयं योनिस्तव प्रभो । । ३८\nदिवि भुव्यन्तरिक्षे च शर्म नोपलभामहे ।\nतथा कुरु सुरज्येष्ठ यथा तेजः प्रशाम्यति । । ३९\nएवमुक्तः स भगवान्पद्मयोनिः प्रजापतिः ।\nउवाच भगवान्ब्रह्मा देवान्विष्णुपुरोगमान्१ । । 1.123.४०\nमहादेवेन सहिता इन्द्रेण च महात्मना ।\nतमेव शरणं देवं गच्छामः सहिता वयम् । । ४१\nततस्ते सहिताः सर्वे ब्रह्मविष्ण्वादयः सुराः ।\nगत्वा ते शरणं सर्वे भास्करं लोकभास्करम् । । ४२\nस्तोतुं प्रचक्रमुः सर्वे भक्तिनम्रा समन्ततः ।\nकेशादिदेवताः सर्वा भक्तिभावसमन्विताः । । ४३\nब्रह्मविष्ण्वीशा ऊचुः\nनमोनमः सुरवर तिग्मतेजसे नमोनमः सुरवर संस्तुताय वै ।\nजडान्धमूकान्बधिरान्सकुष्ठान्सश्वित्रिणोंऽधान्विविधव्रणावृतान् । ।\nकरोषि तानेव पुनर्नवान्त्सदा अतो महाकारुणिकाय ते नमः । । ४४\nयदौदरं ज्योतिरतित्वरन्महद्यदल्पतेजो यदपीह चक्षुषाम् ।\nयदत्र यज्ञेष्वपनीतमाहितं तवैव तदूपमनेकतः स्थितम् । । ४५\nसुरद्विषः सागरतोयवासिनः प्रचण्डपाशासिपरश्वधायुधाः ।\nसमुच्छ्रितास्ते भुवि पापचेतसः प्रयांति नाशं तव देव दर्शनात् । । ४६\nयतो भवांस्तीर्थफलं समस्तं यज्ञेषु नित्यं भगवानवस्थितः ।\nनमो भवन्नत्र विचारणास्ति सदा समः शांतिकरो नराणाम् । ।\nयच्चापि लोके तप उच्यते बुधैस्तत्ते महातेज उशंति पण्डिताः । ।४७\nस्तुतः स भगवानेवं प्रजापतिमुखैः सुरैः ।\nअवधानं ततश्चक्रे श्रवणाभ्यां महीपते । ।४८\nस्तुवन्ति ते ततो भूयः शिवविष्णुपुरोगमाः ।\nकृत्वा मां पुरतः सर्वे भक्तिनम्राः समन्ततः । ।४९\n१नमोनमस्त्रिभुवनभूतिदायिने क्रतुक्रियासत्फलसम्प्रदायिने ।\nनमोनमः प्रतिदिनकर्मसाक्षिणे सहस्रसंदीधितये नमोनमः । । 1.123.५०\nप्रसक्तसप्ताश्वयुजे क्षयाय ध्रुवैकरश्मिग्रथिने नमोनमः ।\nसवालखिल्याप्सरकिन्नरोरगैः संसिद्धगन्धर्वपिशाचमानुषैः । ।\nसयक्षरक्षोगणगुह्यकोत्तमैः स्तुतः सदा देव नमोनमस्ते । । ५१\nयतो रसान्संक्षिपसे शरीरिणां गभस्तिभिर्हिमजलघर्मनिस्रवैः ।\nजगच्च संशोषयसे सदैव अतोसि लोके जगतो विशोषणम् । । ५२\nब्रह्मोवाच\nज्ञात्वा तेषामभिप्रायमुवाच भगवान्वचः ।\nलब्ध्वानुज्ञां ततः सर्वे सुराः संहृष्टचेतसः । । ५३\nत्वष्टारं पूजयामासुर्मनोवाक्कायकर्मभिः ।\nविश्वकर्मा तवादेशात्करोतु तव सौम्यताम् । । ५४\nततस्तु तेजसो राशिं सर्वकर्मविधानवित् ।\nभ्रमिमारोपयामास विश्वकर्मा विभावसुम् । । ५५\nअमृतेनाभिषिक्तस्य तदा सूर्यस्य वै विभोः ।\nतेजसः शातनं चक्रे विश्वकर्मा शनैः शनैः । । ५६\nआजानुलिखितश्चासौ समुरासुरपूजितः ।\nनाभ्यनन्दत्ततो देव उल्लेखनमतः परम् । । ५७\nततः प्रभृति देवस्य चरणौ नित्यसंवृतौ ।\nतापयन्ग्लापयंश्चैव युक्ततेजोऽभवत्तदा । । ५८\nयच्चास्य शातितं तेजस्तेन चक्रं विनिर्मितम् ।\nयेन विष्णुर्जघानोग्रान्सदा वै दैत्यदानवान् । । ५९\nशूलशक्तिगदावज्रशरासनपरश्वधान् ।\nदेवतानां ददौ कृत्वा विश्वकर्मा महामतिः । । 1.123.६०\nत्रिदेवनिर्मितं स्तोत्रं सन्ध्ययोरुभयोर्जपन् ।\nकुलं पुनाति पुरुषो व्याधिभिर्न च पीड्यते । । ६१\nप्रजावान्सिद्धकर्मा च जीवेत्साग्रं शरच्छतम् ।\nपुत्रवान्धनवांश्चैव सर्वत्र चापराजितः । ।\nहित्वा पुरं भूतमयं गच्छेत्सृर्यमयं पुरम् । । ६२\nभूयोऽपि तुष्टुवुर्देवास्तथा देवर्षयो रविम् ।\nवाग्भिरित्थमशेषस्य त्रैलोक्यस्य समागताः । । ६३\nदेवा ऊचुः\nनमस्ते१ रविरूपाय सोमरूपाय ते नमः ।\nनमो यजुः स्वरूपायाथर्वायाङ्गिरसे२ नमः । । ६४\nज्ञानैकधामभूताय३ निर्धूततमसे नमः ।\nशुद्धज्योतिःस्वरूपाय निस्तत्त्वायामलात्मने । । ६५\nनमोऽखिलजगद्व्याप्तिस्वरूपायात्ममूर्तये ।।\nसर्वकारणभूताय निष्ठायै ज्ञानचेतसाम्।।६६।।\nनमोऽस्तु ज्ञेयरूपाय प्रकाशे लक्षरूपिणे ।।\nभास्कराय नमस्तुभ्यं तथा शब्दकृते नमः ।। ६७ ।।\nसंसारहेतवे चैव संध्याज्योत्स्नाकृते नमः ।।\nत्वं सर्वमेतद्भगवाञ्जगद्वै भ्रमति त्वया ।। ६८ ।।\nभ्रमत्वाविद्धमखिलं ब्रह्माण्डं सचराचरम् ।।\nत्वदंशुभिरिदं सर्वं संसृष्टं जायते शुचि ।। ६९ ।।\nक्रियते त्वत्करस्पर्शाज्जलादीनां पवित्रता ।।\nहोमदानादिको धर्मो नोपकाराय जायते ।। 1.123.७० ।।\nतावद्यावन्न संयोगी जगत्यत्र भवाञ्छुचिः ।।\nप्रातर्होमं प्रशस्तं हि उदिते त्वयि जायते ।। ७१ ।।\nऋचोऽथ सकला ह्येता यजूंषि त्वं जगत्पते ।।\nसकलानि च सामानि तपत्येवं जगत्सदा ।। ७२ ।।\nऋङ्मयस्त्वं जगन्नाथ त्वमेव च यजुर्मयः ।।\nतथा साममयश्चैव ततो नाथ त्रयीमयः ।। ७३ ।।\nत्वमेव ब्रह्मणो रूपं परं चापरमेव च ।।\nमूर्तोऽमूर्तस्तथा सूक्ष्मः स्धूलरूपतया स्थितः ।। ७४ ।।\nनिमेषकाष्ठादिमयः कालरूपः क्षयात्मकः ।।\nप्रसीद स्वेच्छया रूपं स्वतेजोमयमादिश ।। ७५ ।।\nइत्थं संस्तूयमानस्तु देवैर्देवर्षिभिस्तथा ।।\nमुमोच स्वं तदा तेजस्तेजसां राशिरव्ययः।।७६।।\nयत्तस्य ऋङ्मयं तेजो भविता तेन मेदिनी ।।\nयजुर्मयेनापि दिवं स्वयं साममयो रविः।।७७।।\nशातितास्तेजसो भागा ये च स्युर्दश पंच च।।\nतस्यैव तेन शर्वस्य कृतं शूलं महात्मना।। ७८।।\nचक्रं विष्णोर्वसूनां च शंकरस्य च दारुणम्।।\nषण्मुखस्य तथा शक्तिः शिबिका धनदस्य च।।७९।।\nअन्येषां चासुरारीणां शस्त्राण्युग्राणि यानि वै।।\nयक्षविद्याधराणां च तानि चक्रे स विश्वकृत्।।1.123.८०।।\nततश्च षोडशं भागं बिभर्ति भगवान्रविः।।\nतत्तेजसः पंचदश शातिता विश्वकर्मणा।। ८१।।\nततः सुरूपदृग्भानुरुत्तरानगमत्कुरून्।।\nददर्श तत्र संज्ञां च वडवारूपधारिणीम्।।८२।।\nइत्येतन्निखिलं भानोः कथितं मुनिसत्तमाः।।\nशृणुयाद्यो नरो भक्त्या अश्वमेधफलं लभेत्।।८३।।"
  }
]
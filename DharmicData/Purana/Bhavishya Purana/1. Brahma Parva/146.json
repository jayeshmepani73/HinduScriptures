[
  {
    "text": "शतानीक उवाच\nय एते भोजकाः प्रोक्ता देवदेवस्य पूजकाः ।\nनान्यं भोज्यमथैतेषां ब्राह्मणैश्च कदाचन । । १\nभास्करस्य प्रिया ह्येते पूज्यत्वं च तथा गताः ।\nदिव्याश्चैते स्मृता विप्रा आदित्याम्भः समुद्भवाः । । २\nअभोज्यत्वं कथं याता भोजकास्तद्वदस्व मे ।\nकिं कुर्वाणास्तथा कर्म भोज्यतां यान्ति मे वद । । ३\nसुमन्तुरुवाच\nइममर्थं पुरा पृष्टो वासुदेवो महीपते ।\nकृतवर्मणा पुरा राजंस्तथा साम्बो महाबलः । । ४\nगतौ साम्बपुरीं वीर तथा नारदपर्वतौ ।\nभुक्तवन्तो गृहे सर्वे भोजकस्य महात्मनः । । ५\nआदित्यकर्मणो लोके देवान्नख्यातिमागताः ।\nतेन ते पूजिताः सर्वे भक्त्या भोज्यैरनेकशः । । ६\nआगतास्ते पुरीं वीर पुण्यां द्वारवतीं विभोः ।\nतावृषी दिवमारुढौ राजन्नारदपर्वतौ । ७\nवासुदेवं महातेजा हार्दिक्यो वाक्यमब्रवीत् ।\nय एते भोजका विप्र पूजका भास्करस्य तु । । ८\nअन्नमेषां कथं विप्रौ भुक्तवन्तौ जनार्दन ।\nतावृषी दिव्यमाख्यातौ यौ तौ नारदपर्वतौ । ।\nअभोज्याः किल एते वै ब्राह्मणानां जनार्दन । । ९\nवासुदेव उवाच\nन ते भोज्या महाबाहो भोज्या भोजाश्च सर्वदा ।\nअभिवाद्यां प्रयत्नेन यथादित्यो महामते । । 1.146.१०\nआचरन्तश्र तत्कर्म भोज्यत्वं प्रवजन्ति ते ।\nतच्छ्रूयतां यदुश्रेष्ठ यत्कार्यं चापि तैर्विभो । ।\nयतमानैर्महाबाहो तदिहैकमनाः शृणु । । ११\nवृषली यस्य वै भार्या यश्चाव्यङ्गं न धारयेत् ।\nअभोज्यः स तु विज्ञेयो भोजको नात्र संशयः । । १२\nअस्नातः पूजयेद्यस्तु तथाभ्यङ्गविवर्जितः ।\nआदित्यं यदुशार्दूल तथा च विधिना विभो । । १३\nसेवको भोजको यस्तु शूद्रान्नं येन भुज्यते ।\nकृषिं च कुरुते यस्तु देवार्चामपि वर्जयेत् । । १४\nजातकर्मादयो यस्य न संस्काराः कृता विभो ।\nआरुणेयैश्च मन्त्रैश्च सावित्रीं न च वै पठेत् । ।\nतस्य गेहे द्विजो भुक्त्वा कृच्छ्रपादेन शुध्यति । । १५\nपितृदेवमनुष्याणां भूतानां भास्करस्य तु ।\nअकृत्वा विधिवत्पूजां यस्तु भुङ्क्ते स धर्महा । । १६\nअभ्यङ्गेन विहीनो यः शंखहीनस्तथैव च ।\nशिरसा धारयेत्केशान्स ज्ञेयो भोजकाधमः । । १७\nदेवार्चनं तथा होमं स्नानं तर्पणमेव च ।\nदानं ब्राह्मणपूजां च कुर्वतो भोजकस्य तु । ।\nअभ्यङ्गेन विहीनस्य सर्वं भवति निष्फलम् । । १८\nसर्वदेवमयो ह्येष सर्ववेदमयस्तथा ।\nअभ्यङ्गो यदुशार्दूल पवित्रः परमः स्मृतः । । १९\nभोजकानां यदुश्रेष्ठ तस्य मूले स्थितो हरिः ।\nमध्ये ब्रह्मा महातेजा अग्रे गोश्रुतिभूषणः । । 1.146.२०\nऋग्वेदो यस्य मूलस्थो मध्ये सामानि कृत्स्नशः ।\nयजुर्वेदस्तथा श्रेष्ठश्चाथर्वसहितः स्थितः । । २१\nत्रयोऽग्नयस्तथा राजंस्त्रयो लोकाः स्थिताः क्रमात् ।\nएवमेव पवित्रस्तु अभ्यङ्गो भोजकस्य तु । । २२\nयस्त्वनेन विहीनस्तु भोजको भोजकाधमः ।\nअभोज्यः स तु विज्ञेयः सोऽशुचिर्नात्र संशयः । । २३\nनिर्माल्यमथ नैवेद्यं कुङ्कुमं देवहेलिनाम् ।\nये प्रयच्छन्ति शूद्राणां विक्रीणन्ति च भोजकाः । ।\nतेऽधमा भोजका ज्ञेया ये च देवस्वहारिणः । । २४\nन पूजयन्ति देवेशं देवस्वं क्षपयन्ति च ।\nन ते देव प्रियास्तात विज्ञेया भोजकाधमाः । । २५\nयस्मिन्न भुक्ते नैवेद्यं भोजकोऽश्नाति मानद ।\nतदन्नं भुङ्जतस्तस्य नरकाय न शान्तये । । २६\nनैवेद्यं भोजयेत्तस्माद्भास्करस्य नरः सदा ।\nप्रथमं यदुशार्दूल तच्च देहविशोधनम् । । २७\nब्राह्मणानां पुरोडाशो यथा कायविशोधनः ।\nभोजकानां तथा वीर नैवेद्यं कायशोधनम् । । २८"
  }
]
[
  {
    "text": "।। सुमंतुरुवाच ।। ।।\nपद्मासनः पद्मवर्णः पद्मपत्रनिभेक्षणः ।।\nकमण्डलुधरः श्रीमान्देवगंधर्वपूजितः ।। १ ।।\nचतुर्मुखो देवपतिः सूर्यार्चनपरः सदा ।।\nसुरज्येष्ठो महातेजाः सर्व लोकप्रजापतिः ।।\nब्रह्मशब्देन दिव्येन ब्रह्मा शांतिं करोतु ते ।। २ ।।\nपीतांबरधरो देव आत्रेयीदयितः सदा ।।\nशंखचक्रगदापाणिः श्यामवर्णश्चतुर्भुजः ।। ३ ।।\nयज्ञदेहः क्रमो देव आत्रेयीदयितः सदा ।।\nशंखचक्रगदापाणिर्माधवो मधुसूदनः ।। ४ ।।\nसूर्यभक्तान्वितो नित्यं विगतिर्विगतत्रयः ।।\nसूर्यध्यानपरो नित्यं विष्णुः शांतिं करोतु ते ।। ५ ।।\nशशिकुंदेंदुसंकाशो विश्रुताभरणैरिह ।।\nचतुर्भुजो महातेजाः पुष्पार्धकृतशेखरः ।। ६ ।।\nचतुर्मुखो भस्मधरः स्मशाननिलयः सदा ।।\nगोत्रारिर्विश्वनिलयस्तथा च क्रतुदूषणः ।। ७ ।।\nवरो वरेण्यो वरदो देवदेवो महेश्वरः ।।\nआदित्यदेहसंभूतः स ते शांतिं करोतु वै ।। ८ ।।"
  }
]
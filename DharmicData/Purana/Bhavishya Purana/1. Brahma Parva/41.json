[
  {
    "text": "ब्रह्मोवाच\nवेदाध्ययनमप्येतद्ब्राह्मण्यं प्रतिपद्यते ।\nविप्रवद्वैश्यराजन्यौ राक्षसा रावणादयः । । १\nश्वादचाण्डालदासाश्च लुब्धकाभीरधीवराः ।\nयेन्येऽपि वृषलाः केचित्तेऽपि वेदानधीयते । । २\nयदा देशान्तरं गत्वा ब्राह्मण्यं क्षत्रियं श्रिताः ।\nव्यापाराकारभावाद्यैर्विप्रतुल्यैः प्रकल्पितैः । । ३\nवेदानधीत्य वेदौ वा वेदं वापि यथाक्रमम् ।\nप्रोद्वहन्ति शुभां कन्यां शुद्धब्राह्मणजा नराः । ।४\nअथवाधीत्य वेदांस्तु क्षत्रवैश्यैस्तु१ वा नराः ।\nगौडपूर्वां कृतामेयुर्जातिं वा दाक्षिणात्यजाम् । । ५\nअपरिज्ञातशूद्रत्वाद्ब्राह्मण्यं यान्ति कामतः ।\nतस्मान्न ज्ञायते भेदो वेदाध्यायक्रियाकृतः । । ६\nशास्त्रकारैस्तथा चोक्तं न्यायमार्गानुसारिभिः ।\nते साधु मतमाकर्ण्य सन्तः सन्ति विमत्सराः । । ७\nआचारहीनान्न पुनंति वेदा यद्यप्यधीताः सह षद्भिरङ्गैः२ ।\nशिल्पं हि वेदाध्ययनं द्विजानां वृत्तं स्मृतं ब्राह्मणलक्षणं तु । । ८\nअधीत्य चतुरो वेदान्यदि वृत्ते न तिष्ठति ।\nन तेन क्रियते कार्यं स्त्रीरत्नेनेव षण्ढकः । । ९\nशिखाप्रणवसंस्कारसन्ध्योपासनमेखलाः ।\nदण्डाजिनपवित्राद्याः शूद्रेष्वपि निरङ्कुशाः । । 1.41.१०\nप्रसङ्गोऽपि हि शूद्राणां न शक्यो विनिवारितुम् ।\nदेवोत्तमत्रयेणापि निवर्तन्ते नराः स्वयम् । । ११\nतस्मान्नैतेऽपि लक्ष्यन्ते विलक्षणतया१ नृणाम् ।\nयज्ञोपवीतसंस्कारमेखलाचूलिकादयः । । १२\nआभिचारिकमन्त्राद्यैर्दुर्लभत्वादिभाषणैः ।\nब्राह्मणस्यैव शक्तिश्चेत्केनास्य विनिहन्यते । । १३\nतपः सत्यादिमाहात्म्याद्देवतासमयस्मृतिः ।\nमन्त्रशक्तिर्नृणामेषां सर्वेषामपि विद्यते । । १४\nवञ्चनं दुर्वचस्यापि क्रियते सर्वमानवैः ।\nशूद्रब्राह्मणयोस्तस्मान्नास्ति भेदः कथञ्चन । । १५\nशापानुग्रहकारित्वं शक्तिभेदो न विद्यते ।\nचौरचाटादिराजन्यदुर्जनाभिहते नृणाम् । । १६\nआत्मादुःखोदयापायं स्वेषु जन्तुषु रक्षणम् ।\nकर्तुं न प्रभवेच्छूद्रो ब्राह्मणस्तद्वदेव हि । । १७\nमा भूद्युगे कलावेतद्देशे चाकार्यकृद्द्विजे ।\nस्यादन्यदेशकालादौ द्विजानामतिशायिनाम् । । १८\nशापानुग्रहसामर्थ्यमन्यद्वाध्यात्मगोचरम् ।\nब्रह्मसाधनमेतद्धि लिङ्गं केचित्प्रचक्षते । । १९\nसंसारारक्तचेतस्का मोहान्धतमसावृताः ।\nपतन्त्युन्मार्गगर्तेषु प्रत्यग्नि शलभा यथा । । 1.41.२०\nजातिधर्मः स्वयं किञ्जिद्विशेषः श्रुतिसङ्गमात् ।\nअसिद्धः शूद्रजातीनां प्रसिद्धो विप्रजातिषु । । २१\nसंस्कारो योनिसाध्यो वा सामग्री प्रभवोऽथ वा ।\nशूद्रेभ्योऽतिशयं धत्ते यः साधारणतागुणः । । २२\nविप्राणां पञ्चधा भेदः कल्पनीयस्तु पण्डितैः ।\nन जातिजस्त्रयीजो वा विशेषो युक्तिबाधकात् । ।\nक्रमाक्रमक्रियाः सन्ति न सनातनवस्तुनः । । २३\nनित्यो न हेतुर्विगतक्रियत्वाद्धेतुर्भवेद्वेदविशेषतः सः ।\nस तत्समस्तत्प्रतिसन्निधानात्कालात्ययेक्षित्वमयुक्तमेव । । २४\nस्वान्तः शरीरवृत्तिस्थः श्रुतियोगादुदेति यः ।\nसोऽनन्यवेदविज्ञातस्वभावोऽन्यैर्न गम्यते । २५\nविशिष्टाधीतिधर्मत्वे कृत्रिमा ब्रह्मसङ्गतिः ।\nयस्यास्यतिशयस्तस्य नान्यो नाश्रयते यदि । । २६\nदृश्यस्वभावं किमभीष्टमेतद्ब्राह्मण्यमाहोस्विददृष्टरूपम् ।\nसर्वैः प्रतीयेत हि दृश्यरूपं ततोऽन्यथावद्गतिरेव न स्यात् । । २७\nसामग्र्यभावात्परमं विशेषं भूदेवगात्रस्थमभूमिदेवाः ।\nस्मरन्ति तेनात्मनि पुण्यपापं यथा तथेत्येतदयुक्तमुक्तम् । । २८\nसामग्र्यनुष्ठानगुणैः समग्राः शूद्रा यतः सन्ति समा द्विजानाम् ।\nतस्माद्विशेषो द्विजशूद्रनाम्नोर्नाध्यात्मिको बाह्यनिमित्तको वा । । २९\nसंस्कारतः सोऽतिशयो यदि स्यात्सर्वस्य पुंसोऽस्त्यतिसंस्कृतस्य ।\nयः संस्कृतो विप्रगणप्रधानो व्यासादिकैस्तेन न तस्य साम्यम्१ । । 1.41.३०\nहेतुत्वं घटते१ नैषां जात्यादीनामसम्भवात् ।\nजातेरकृतकत्वाच्च अधीते न विशेषतः । । ३१\nसंस्कारातिशयाभावादन्तरस्यागते परैः ।\nभौतिकत्वाच्छरीरस्य समस्तानामसंहतैः । । ३२\nकिं चान्यनास्तिकम्लेच्छ यवनादिजनेष्वलम्२ । । ३३\nवेदोदितबहिर्दुष्टचरितेषु दुरात्मसु ।\nधर्मादतिशयो३ दृष्टः क्रूरसाहसिकादिषु । ।\nतस्माद्विप्रेषु जात्यादिसामग्रीप्रभवो न सः । । ३४\nतस्मान्न च विभेदोऽस्ति न बहिर्नान्तरात्मनि ।\nसुखादौ न चैश्वर्ये नाज्ञायां नाभयेष्वपि । ।३ ५\nन वीर्ये नाकृतौ नाक्षे न व्यापारे न चायुषि ।\nनाङ्गे पुष्टे न दौर्बल्ये न स्थैर्ये नापि चापले । । ३६\nन प्रज्ञायां न वैराग्ये न धर्मे न पराक्रमे ।\nन त्रिवर्गे न नैपुण्ये न रूपादौ न भेषजे । । ३७\nन स्त्रीगर्भे न गमने न देहमलसम्प्लवे ।\nनास्थिरन्ध्रे न च प्रेम्णि न प्रमाणेषु लोमसु । । ३८\nशूद्रब्राह्मण्योर्भेदो मृग्यमाणोऽपि यत्नतः ।\nनेक्ष्यते सर्वधर्मेषु संहतैस्त्रिदशैरपि । । ३९\nउक्तमात्रा विसम्भूतिर्विचारक्रमकारिभिः ।\nवृद्धवृन्दारकाधीशैरप्रधृष्यमिदं वचः । । 1.41.४०\nन ब्राह्मणाश्चन्द्रमरीचिशुभ्रा न क्षत्रियाः किंशुकपुष्पवर्णाः ।\nन चेह वैश्या हरितालतुल्याः शूद्रा न चाङ्गारसमानवर्णाः । । ४१\nपादप्रचारैस्तनुवर्णकेशैः सुखेन दुःखेन च शोणितेन ।\nत्वङ्मांसमेदोस्थिरसैः१ समानाश्चतुष्प्रभेदा हि कथं भवन्ति ।।४२\nवर्णप्रमाणाकृतिगर्भवासवाग्बुद्धिकर्मेन्द्रियजीवितेषु ।\nबलत्रिवर्गामयभेषजेषु न विद्यते जातिकृतो विशेषः ।।४३\nस एक एवात्र पतिः प्रजानां कथं पुनर्जातिकृतः प्रभेदः ।\nप्रमाणदृष्टान्तनयप्रवादैः परीक्ष्यमाणो विघटत्वमेति ।।४४\nचत्वार एकस्य पितुः सुताश्च तेषां सुतानां खलु जातिरेका ।\nएवं प्रजानां हि पितैक एवं पित्रैकभावान्न च जातिभेदः ।।४५\nफलान्यथोदुम्बरवृक्षजातेर्यथाग्रमध्यान्तभवानि यानि ।\nवर्णाकृतिस्पर्शरसैः समानि तथैकतो जातिरतिप्रचिन्त्या ।।४६\nये कौशिकाः काश्यपगौतमाश्च कौंडिन्यमाण्डव्यवशिष्ठगोत्राः ।\nआत्रेयकौत्साङ्गिरसः सगर्गा मौद्गल्यकात्यायनभार्गवाश्च ।।४७\nगोत्राणि नानाविधजातयश्च भ्रातृस्नुषामैथुनपुत्रभावाः ।\nवैवाहिकं कर्म न वर्णभेदः सर्वाणि शिल्पानि भवन्ति तेषाम् ।।४८\nये चान्ये२ पण्डिताः प्राहुर्देहब्राह्मणतां नराः ।\nतेषां दुर्दृष्टितिमिरमपनीयानुकम्प्य च ।।४९\nन्यायाञ्जनौषधैर्दिव्यैः परिणामसुखावहैः ।\nउपनीतः प्रयत्नेन सुदृष्टिं संविदद्महे ।।1.41.५०\nमृतिमत्त्वाच्च नाशित्वं नाशित्वाच्छेषभूतवत्१ ।\nदेहाधारनिविष्टानां ब्राह्मण्यं न प्रकल्प्यते । ।५ १\nएकैकोवयवस्तेषां न ब्राह्मण्यं समश्नुते ।\nन चानेकसमूहेऽपि सर्वथातिप्रसङ्गतः । ।५२\nपृथिव्युदकवाय्यग्निपरिणामविशेषतः ।\nदेहतः सर्वभूतानां ब्राह्मणत्वप्रसङ्गतः । ।५३\nदेहस्य ब्राह्मणत्वं यैरतत्त्वज्ञैः प्रकल्प्यते ।\nसंस्कर्तॄणां शरीरस्य तेषां न ब्रह्मता भवेत् । ।५४\nमृग्यमाणे प्रयत्नेन देहे तन्नोपलभ्यते ।\nतस्मान्न देहे ब्राह्मण्यं नापि देहात्मकं भवेत् । ।५५\nवर्णापसदचांडालश्वादादीनां३ प्रसज्यते ।\nयदि देहस्य विप्रत्वं भवद्भिरुपगम्यते । ।५६\nदेहशक्तिगुणैः क्षीणैः कायभस्मादिरूपवत् ।\nतस्माद्देहात्मकेनैतद्ब्राह्मण्यं नापि कर्मजम् । । ५७"
  }
]
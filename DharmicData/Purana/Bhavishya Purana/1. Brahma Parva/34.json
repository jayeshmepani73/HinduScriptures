[
  {
    "text": "कश्यप उवाच\nअतः परं प्रवक्ष्यामि कालदष्टस्य लक्षणम् ।\nशृणु गौतम तत्त्वेन यादृशो भवते नरः । । १\nजिह्राभङ्गोऽथ हृच्छूलं चक्षुर्भ्यां च न पश्यति ।\nदंशं च दग्धसंकाशं पक्वजम्बूफलोपमम् । । २\nवैवर्ण्यं चैव दन्तानां श्यावो भवति वर्णतः ।\nसर्वेष्वङ्गेषु शैथिल्यं पुरीषस्य च भेदनम् । । ३\nभग्नस्कन्धकटिग्रीव ऊर्ध्वदृष्टिरधोमुखः ।\nदह्यते वेपते चैव स्वपते च मुहुर्मुहुः । । ४\nशस्त्रेण च्छिद्यमानस्य रुधिरं न प्रवर्तते ।\nदण्डेन ताड्यमानस्य दण्डराजी न जायते । । ५\nदंशे काकपदं सुनीलमसकृज्जम्बूफलाभं घनमुच्छूनं रुधिरार्द्रसेकबहुलं कृच्छ्रान्निरोधो भवेत् ।\nहिक्काश्वासगलग्रहश्च सुमहान्पाण्डुस्त्वचा दृश्यते शुष्काङ्गः प्रवदन्ति शास्त्रनिपुणास्तत्कालदष्टं विदुः । । ६\nदंशे यस्याथ शोथः प्रचलितवलितं मण्डलं वा सुनीलं प्रस्वेदो गात्र भेदः स्रवति च रुधिरं सानुनासं च जल्पेत् ।\nदन्तोष्ठाभ्यां वियोगो भ्रमति च हृदयं सन्निरोधश्च तीव्रो दिव्यानामेष दंशः स्थलविपुलमयो विद्धि तं कालदष्टम् । । ७\nदन्तैर्दन्तान्स्पृशति बहुशो दृष्टिरायासखिन्ना स्थूलो दंशः स्रवति रुधिरं केकरं चक्षुरेकम् । ।\nप्रत्यादिष्टः श्वसिति सततं सानुनासं च भाषेत्पापं ब्रूते सकलगदितं कालदण्डं तमाहुः । । ८\nवेपते वेदना तीव्रा रक्तनेत्रश्च जायते ।\nग्रीवाभङ्गश्चला नाभिः कालदष्टं विनिर्दिशेत् । । ९\nदर्पणे सलिले वापि आत्मच्छायां न पश्यति ।\nमन्दरश्मिं तथा तीव्रं तेजोहीनं दिवाकरम्१ । । 1.34.१०\nवेपते वेदनात्रस्तो रक्तनेत्रश्च जायते ।\nस याति निधनं जन्तुः कालदण्डं विनिर्दिशेत् । । ११\nअष्टम्यां च नवम्यां च कृष्णपक्षे चतुर्दशीम् ।\nनागपञ्चमीदष्टानां जीवितस्य च संशयः । । १२\nआर्द्राश्लेषामघाभरणीकृत्तिकासु विशेषतः ।\nविशाखां त्रिषु पूर्वासु मूलस्वातीशतात्मके । ।\nसर्पदष्टा न जीवन्ति विषं पीतं च यैस्तथा । । १३\nशून्यागारे श्मशाने च शुष्कवृक्षे तथैव च ।\nन जीवन्ति नरा दष्टा नक्षत्रे तिथिसंयुते । । १४\nअष्टोत्तरं मर्म शतं प्राणिनां समुदाहृतम् ।\nतेषां मध्ये तु मर्माणि दश द्वे चापि कीर्तिते । । १५\nशङ्खे नेत्रे भ्रुवोर्मध्ये बस्तिभ्यां वृषणोत्तरे ।\nकक्षे स्कन्धे हदि मध्ये तालुके चिबुके गुदे । । १६\nएषु द्वादशमर्मेषु२ दंशैः शस्त्रेण वा हतः ।\nन जीवति नरो लोके कालदण्डं विनिर्दिशेत् । । १७\nअकचटतपयशां वदन्ति प्रोक्ता जीवन्ति न तत्र हि ।\nगतं ब्रूयाद्यदि स्खलति शिरस्तस्य सम्प्राप्तकालः । । १८\nभवति च यदि दूतो ह्युत्तमस्याधमो वा यदि भवति च दूत उत्तमो वाधमस्य ।\nआदौ दष्टस्य नाम यदि वदति क्वचिद्वक्ति तस्याथ पश्चात्तं वर्णभेदो यदि भवति समः प्राप्त कालस्य दूतः । । १९\nदूतो वा दण्डहस्तो भवति च युगलं पाशहस्तस्तथा वा रक्तवस्त्रं च कृष्णं मुखशिरसि गतमेकवस्त्रश्च दूतः । ।\nतैलाभ्यक्तश्च तद्वद्यदि त्वरितगतिर्मुक्तकेशश्च याति यः कुर्याद्घोरशब्दं करचरणयुगैः प्राप्तकालस्य दूतः । । 1.34.२०\nनागोदयं प्रवक्ष्यामि ईशानेन तु भाषितम् ।\nब्रह्मणा तु पुरा सृष्टा ग्रहा नागास्त्वनेकशः । । २१\nअनन्तं भास्करं विद्यात्सोमं विद्यात्तु वासुकिम् ।\nतक्षकं भूमिपुत्रं तु कर्कोटं च बुधं विदुः । । २२\nपद्मं बृहस्पतिं विद्यान्महापद्मं च भार्गवम् ।\nकुलिकः शंखपालश्च द्वावेतौ तु शनैश्चरः । । २३\nपूर्वपादः शंखपालो द्वितीयः कुलिकस्तथा ।\nनित्यं भागे यथोद्दिष्टे दिनरात्री तथैव च । । २४\nशुक्रसोमौ च मध्याह्ने उदये तु क्षमासुतः ।\nशनिः प्रागष्टमे भागे दिवारात्रे त्विहोच्यते । । २५\nग्रहाश्च भुञ्जते चैव शेषं भागस्य लक्षणम् ।\nरविवारे सदा ज्ञेयौ पादौ दश चतुर्दश । । २६\nअष्ट द्वादश वै चन्द्रे दश षष्ठे कुजे तथा ।\nबुधस्य नवमे पादे राहौ च दिवसस्य च । । २७\nगुरोर्द्वितीयः षष्ठश्च षोडशस्य तु वर्जयेत् ।\nभास्करस्य दिने प्रोक्ते चतुर्थे दशमेष्टमे । । २८\nशनैश्चरदिने पादं त्यजेच्चैव सुदारुणम् ।\nद्वितीयं द्वादशं चैव षोडशस्य तु वर्जयेत् । । २९\nमुहूर्तघटिकादूर्द्ध्वं घटिका चतुर्थं भागं विंशतिश्च ।\nकुहूसुतं बुद्बुदं निमेषमेतत्कालस्य लक्षणम् । । 1.34.३०"
  }
]
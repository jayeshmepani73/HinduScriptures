[
  {
    "text": "।। ।। आदित्य उवाच ।। ।।\nरात्रौ श्राद्धं न कुर्वीत राक्षसी कीर्तिता हि सा ।।\nसन्ध्ययोरुभयोर्वीर सूर्ये चैव तिरोहिते ।।१।।\nअकृत्वा मातृयज्ञं तु यः श्राद्धं परिवेषयेत् ।।\nतातस्य क्रोधसंयुक्तां हिंसामिच्छंति दारुणाम् ।।२।।\n।। अनूरुरुवाच ।। ।।\nमातृश्राद्धं कथं कार्यं काश्च ता मातरः स्मृताः।।\nनांदीमुखाश्च पितरः कथं पूजामवाप्नुयुः ।। ३ ।।\n।। आदित्य उवाच ।। ।।\nहन्त ते सम्प्रवक्ष्यामि मातृश्राद्धविधिं खग ।।\nशृणु त्वं खगशार्दूल गदतो मम कृत्स्नशः ।।४।।\nपूर्वाह्णे भोजयेद्विप्रानष्टौ सर्वान्प्रदक्षिणान् ।।\nतथान्यं नवमं विप्रं चतुरश्च खगाधिप ।। ५ ।।\nऋजून्वै कृतपान्दत्त्वा सत्येन विधिवत्खग ।।\nकृत्वा यवैस्तिलार्थं तु दधिमिश्रं क्रमेण च ।।६।।\nगन्धपुष्पादिकं सर्वं कुर्याद्विप्रप्रदक्षिणम् ।।\nब्राह्मणेभ्यस्ततो दद्यान्मधुरं भोजनं खग ।। ७ ।।\nगुडमिश्रं खगश्रेष्ठ सवस्त्रमोदनं परम् ।।\nरसानां मोदकांश्चैव न च तान्कटुकांस्तथा ।। ८ ।।\nएवं भुक्तेषु विप्रेषु दद्यात्पिंडा न्समाहितः ।।\nदध्यक्षतविमिश्रांस्तु बदरैश्च खगाधिप ।। ९ ।।\nकृत्वा तु मंडपं वीर चतुरस्रं प्रदक्षिणम् ।।\nपूर्वाग्रांश्च कुशान्दत्त्वा पुष्पाणां प्रकरं तथा ।। 1.185.१० ।।\nसव्येन पाणिना वीर विधिवत्खगसत्तम ।।\nमात्रे प्रमात्रे तन्मात्रे निर्वपेत्पूर्वतोमुखः ।। ११ ।।\nपितुर्मात्रे तु तन्मात्रे निर्वपेद्विधिव त्खग ।।\nवृद्धायै प्रपितामह्यै तथान्यं निर्वपेद्बुधः ।। १२ ।।\nएवमुद्दिश्य वै मातॄः षट् पिंडान्निर्वपेत्खग ।।\nअष्टाशयेद्द्विजान्वीर मातृश्राद्धे खगा धिप ।।\nनवमं सर्वदैवत्यं भोजयेद्विधिवत्खग ।। १३ ।।\nनांदीमुखांस्तानुद्दिश्य पितॄन्पंच द्विजोत्तमान् ।।\nभोजयेद्विधिच्छ्राद्धे वृद्धिश्राद्धे प्रदक्षिणम् ।। १४ ।।\nइत्थं श्राद्धद्वयं कुयाद्वृद्धौ कश्यपनंदन ।।\nतथान्यमपि ते वच्मि परं श्राद्धविधिं तव ।। १५ ।।\nअथैवं भोजयेच्छ्राद्धे तत्पूर्वं तु प्रवर्तयेत्।।\nअन्यथा तत्र लुंपंति सदेवासुरमानुषाः ।।१६।।\nअग्न्यभावे तु विप्रस्य पाणावेवोपपादयेत्।।\nयो ह्यग्निः स द्विजो वीन्द मंत्रदर्शिभिरुच्यते।। ।। १७ ।।\nपूर्व पात्रे यदन्नं च यच्चान्नमुपकल्पितम् ।।\nतेनैव सह भोक्तव्यं पृथग्भावो न विद्यते ।।१८।।\nद्वौ दैवेऽथर्वणौ विप्रौ प्राङ्मुखावुपवेशयेत्।।\nपित्र्ये त्रीनुदगास्यांश्च वृद्धौ चाध्वर्युसंगमान् ।। १९ ।।\nत्रीणि श्राद्धे पवित्राणि दौहित्रः कुतुपास्तिलाः ।।\nत्रीणि चात्र प्रशंसंति शौचमक्रोधमत्वरम् ।। 1.185.२० ।।\nदौहित्रं खंडमित्युक्तं ललाटाय प्रजापते ।।\nतत्र शृंगस्य यत्पात्रं तद्दौहित्रमिति स्मृतम् ।। २१ ।।\nसव्यादंसात्परिभ्रष्टं नाभिदेशे व्यवस्थितम् ।।\nएकवस्त्रं तु तं विद्याद्दैवे पित्र्ये च वर्जयेत् ।। २२ ।।\nपितृदेवमनुष्याणां पूजनं भोजनं तथा ।।\nनोत्तरीयं विना कार्यं कृतं स्यान्निष्फलं यतः ।। २३ ।।\nपरिधानकृते स्कंधे गृहस्थो योऽर्चयेत्पितॄन् ।।\nन स तत्फलमाप्नोति यथा योगपटावृतः ।। २४ ।।\nवनस्थानां खगश्रेष्ठ यतीनां च महामते ।।\nसिद्धये कर्मणां वीर योगपट्टकमुच्यते ।। २५ ।।\nहस्तौ प्रक्षाल्य गंडूषं यः पिबेदविचक्षणः ।।\nस तु दैवं च पित्र्यं च आत्मानं चोपघा तयेत् ।। २६ ।।\nभोजनेष्वेव तिष्ठंति स्वस्ति कुर्वंति ये द्विजाः ।।\nआसुरं तद्भवेच्छ्राद्धं पितॄणां नोपतिष्ठते ।। २७ ।।\nदातारो नोभिवर्धंता वेदाः संत तिरेव च।।\nश्रद्धा च नो मा व्यगमद्बहुदेयं च नोऽस्त्विति ।।२८।। ।।"
  }
]
[
  {
    "text": "सुमन्तुरुवाच\nसूरे च दुर्लभा भक्तिर्दुर्लभं सुरपूजनम् ।\nसूराय दुर्लभं दानं सूरहोमश्च दुर्लभः । । १\nसुदुर्लभं रवेर्ज्ञानं तदभ्यासोऽपि दुर्लभ ।\nसुदुर्लभतरं ज्ञेयं खषोल्कज्ञानमुत्तमम् । । २\nसुदुर्लभतरं ज्ञानं सदा वै भास्करस्य तु ।\nप्रदक्षिणां चक्रतुर्वै पादौ भक्त्याऽर्कमन्दिरे । । ३\nतौ करौ श्लाघ्यतां प्राप्तौ यौ पूजां चक्रतू रवेः ।\nसैवैका रसना धन्या स्तोत्रं या कुरुते रवेः । । ४\nतन्मनः पुण्यतां प्राप्तं यद्धित्वा विषयं नृप ।\nनिश्चला च रवेर्लीला निर्भीका क्रोधवर्जिता । । ५\nशतानीक उवाच\nसूर्यार्चनविधिं कुर्वञ्छ्रोतुमिच्छामि तत्त्वतः ।\nत्वत्प्रसादाद्द्विजश्रेष्ठ कौतूहलमतीव मे । । ६\nयत्पुण्यं स्थापिते सूर्ये कृते सूर्यालये च यत् ।\nसम्मार्जने च यत्पुण्यं यत्पुण्यमुपलेपने। । ७\nस्थाने कृते च यत्पुण्यं तथा नीराजने कृते ।\nनीलौषधिप्रवापेन नृत्यमङ्गलवादितैः । । ८\nअर्घ्यदानेन यत्पुण्यं तोयस्नानेन यद्भवेत् ।\nपञ्चामृतमयस्नाने दधिस्नाने च यत्फलम् । । ९\nचक्राभ्यङ्गे च यत्प्रोक्तं वज्रस्नाने च यत्फलम् ।\nमधुस्नाने पयःस्नाने स्नान इक्षुरसस्य तु । । 1.152.१०\nउद्वर्तनं शुचिस्थाने कुशपुष्पोदकेन तु ।\nसुवर्णरत्नतोयैश्च गन्धचन्दनवारिभिः । । ११\nकर्पूरागुरुतोयेन स्वच्छतो येन यत्फलम् ।\nविलेपनैश्च गन्धाढ्यैर्विलेपनफलं लभेत् । । १२\nतालपत्रप्रदाने तु प्रदाने चामरस्य तु ।\nरक्तपुष्पार्चने यच्च दामभिः पूजनेन च । । १३\nसुमानां मण्डपे यच्च पुष्पमालावलम्बनात् ।\nपूजाभक्तिविशेषैश्च गृहमालावलम्बने । । १४\nपुष्पदानविशेषेण धूपदीपैश्च यत्फलम् ।\nवस्त्रालङ्कारदाने तु पुण्यश्रवणकीर्तने । । १५\nब्रह्मश्रवस्य दाने तु अव्यङ्गस्य च गोपते ।\nमगानां मत्प्रसादेन अभिवादनपूजने । । १६\nव्योमपूजाफलं यच्च अरुणस्य च पूजनम् ।\nतथान्यदपि यत्प्रोक्तमज्ञानाद्ब्राह्मणोत्तम । । १७\nतत्सर्वं ब्रूहि मे ब्रह्मन्भक्तानामनुकम्पया । । १८"
  }
]
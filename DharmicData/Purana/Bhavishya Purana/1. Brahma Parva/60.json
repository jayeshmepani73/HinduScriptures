[
  {
    "text": "सुमन्तुरुवाच\nइत्युक्त्वा स जगामाशु सुरज्येष्ठं त्रिलोचनम् ।\nरथयात्रा महाबाहो सूर्यस्येत्यमितौजसः । । १\nशतानीक उवाच\nयमाराध्य जगन्नाथं मम पूर्वपितामहाः ।\nतुष्ट्यर्थं ब्राह्मणानां तु अन्नमापुश्चतुर्विधम् । । २\nतस्य देवस्य माहात्म्यं श्रुतं च बहुशो मया ।\nदेवर्षिसिद्धमनुजैः स्तुतस्य हि दिनेदिने । । २\nकः स्तोतुमीशस्तमजं१ यस्यैतत्सचराचरम् ।\nअव्ययस्याप्रमेयस्य विबुध्येतोदयाज्जगत् । । ४\nकराभ्यां यस्य देवेशौ कविष्णू लोकपूजितौ ।\nउत्पन्नौ द्विजशार्दूल ललाटात्त्रिपुरान्तकः । । ५\nतस्य देवस्य कैः शक्या वक्तुं सर्वा विभूतयः ।\nसोऽहमिच्छामि देवस्य तस्य सर्वात्मना द्विज । । ६\nश्रोतुमाराधनं येन निस्तरेयं भवार्णवम् ।\nकेनोपायेन मन्त्रैर्वा रहस्यैः परिचर्यया । । ७\nदानैर्वृतोपवासैर्वा होमैर्जाप्यैरथापि वा ।\nआराधितः समस्तानां क्लेशानां हानिदो भवेत् । । ८\nसैका विद्या हि विद्यानां यया तुष्यति सर्वकृत् ।\nश्रुतानामपि तत्पुण्यं यत्र भानोः प्रकीर्तनम् । । ९\nरहस्यानां रहस्यं तद्येन हंसः प्रसीदति ।\nएकः श्रेष्ठतमो मंत्रस्तदेकं परमं व्रतम् । । 1.60.१०\nउपोषितं च तच्छ्रेष्ठं येन भानुः प्रसीदति ।\nसा चैका रसना धन्या मार्तण्डं स्तौति या सदा । । ११\nतदेकं निर्मलं चित्तं १यद्गतं सततं रवौ ।\nश्लाघ्यानामपि तौ श्लाघ्याविह लोके परत्र च । । १२\nयो सदा द्विजशार्दूल भानोः पूजाकरौ करौ ।\nतदेकं केवलं धन्यं शरीरं सर्वजन्तुषु । । १३\nयदेव पुलकोद्भासि भानोर्नामानुकीर्तने ।\nसा जिह्वा कण्ठतालूकमथ वा प्रतिजिह्विका । । १४\nअथ वा सापरो रोगो या न वक्ति रवेर्गुणम् ।\nनवद्वाराणि सन्त्यस्मिन्पुरे पुरुषसत्तम । । १५\nप्राकारैस्त्वावृते विष्वग्वृथा तानि विदुर्बुधाः ।\nदत्त्वावधानं यच्छब्दे विनैव रविसंस्तुतिम् । । १६\nश्रेयसां न हि. सम्प्राप्तौ पुरुषाणां विचेष्टितम् ।\nजन्मन्यविफला सेवा कृता याश्रित्य भास्करम् । । १७\nदुर्गसंसारकांतारमपारमभिधावताम् ।\nएको भानुनमस्कारः संसारार्णवतारकः । । १८\nरत्नानामाकरो मेरुः सर्वाश्चर्यमयं नभः ।\nतीर्थानामाश्रयो गंगा देवानामाश्रयो रविः । । १९\nएवमादिगुणो भोगो भानोरमिततेजसः ।\nश्रुतो मे बहुशः सिद्धैर्गीयमानैस्तथामरैः । । 1.60.२०\nसोऽहमिच्छामि तं देवं सप्तलोकपरायणम् ।\nदिवाकरमशेषस्य जगतो हृद्यवस्थितम् । । २१\nआराधयितुमीशेशं भास्करं चामितौजसम् ।\nमार्तण्डं भुवनाधारं स्मृतमात्राघदारिणम् । । २२"
  }
]
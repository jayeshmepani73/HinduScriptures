[
  {
    "text": "।। सुमन्तुरुवाच ।। ।।\nइत्येष सप्तमीकल्पः समासात्कथितस्तव।।\nविस्तरात्ते पुनर्वच्मि शृणु चैकमना विभो ।। १ ।।\nफाल्गुनामलपक्षस्य षष्ठ्यां च समुपोषितः ।।\nपूजयेद्भास्करं स्नात्वा गंधपुष्पविलेपनैः ।।२।।\nअर्कपुष्पैर्महाबाहो गुग्गुलेन सुगंधिना ।।\nश्वेतेन करवीरेण चंदनेन दिवाकरम् ।।३।\nगुडोदकेन नैवेद्यं निवेद्यं प्रीतये रवेः ।।\nएवं पूज्य दिवा भानुं रात्रौ तस्याग्रतः स्वपेत्।।\nजपन्भौमं परं जाप्यं विनिद्रः सततं बुधः।।४\nशतानीक उवाच\nकिं तत्परं भगवतः प्रियं जाप्यमनुत्तमम् । । ५\nजप्तव्यो यत्परैर्भक्त्या भानुस्तस्याग्रतो नरैः ।\nतन्मे ब्रूहि तथा मन्त्रान्धूपदीपान्विशेषतः । ।\nयेनाहं तं जपञ्जप्यं पूजयामि दिवाकरम् । । ६\nसुमन्तुरुवाच\nवच्मि ते भरतश्रेष्ठ समासान्न तु विस्तरात् । । ७\nषडक्षरेण मन्त्रेण कुर्यात्सर्वं समाहितः ।\nजपं होमं तथा पूजां शतजप्तेन सर्वदा । । ८\nसावित्र्या च जपं पूर्वं  कृत्वा शतसहस्रशः ।\nपश्चात्सर्वं प्रकुर्वीत जपादिकमनाकुलम् । । ९\nॐ भोः सावित्रि भास्कराय सहस्ररश्मि धीमहि ।\nतेन सूर्यः प्रचोदयात् । । 1.210.१०\nजप एव परः प्रोक्तः सप्तम्यां भानुना स्वयम् ।\nजप्त्वा सकृद्भवेत्पूतो मानवो नात्र संशयः । । ११\nप्रभाते त्वथ सप्तम्यां जपन्नियतमानसः ।\nपूजयेद्भान्करं भक्त्या पूर्वोक्तविधिना नृप । । १२\nश्रद्धया भोजयेच्चापि ब्राह्मणाञ्छक्तितो नृप ।\nदिव्यान्भोगांश्च विधिवद्भक्ष्यभोज्यैरनेकशः । । १३\nवित्तशाठ्यं न कुर्वीत भोजकांश्च प्रभोजयेत् ।\nन भोजयेत्तथाऽसौरान्सौरान्यत्नेन भोजयेत् । । १४\nशतानीक उवाच\nके भोज्या के न वा भोज्या ब्राह्मणा ब्रह्मवित्तम ।\nकेषु चित्तेषु सप्तम्यां देवदेवो दिवाकरः । । १५\nघटीभोज्यो भवेद्विप्रः सप्तमीं कुरुते च यः ।\nसौरभिन्नेष्वभोज्यो यो यश्च भुक्तो दिवाकरे । । १६\nएते भोज्या द्विजा राजन्नादित्येन समासतः ।\nप्रोक्ताः कुरुकुलश्रेष्ठ तथाऽभोज्याञ्छृणुष्व वै । । १७\nसभार्यः सपतिर्यस्तु कुष्ठरोगैर्हतश्च यः ।\nयश्चान्यदेवताभक्तस्तथा नक्षत्रसूचकः । । १८\nपरापवादनिरतो यश्च देवलकस्तथा ।\nएतेऽभोज्याः सवित्रा तु स्वयं देवेन चिन्तिताः । । १९\nशतानीक उवाच\nये भोज्या ब्राह्मणाः प्रोक्ता ये चाभोज्या द्विजोत्तमाः ।\nएतेषां लक्षणं ब्रूहि सर्वेषां वै समाहितः । । 1.210.२०\nसुमन्तुरुवाच\nसाधु पृष्ठोऽस्मि राजेन्द्र कीर्तयाम्येव कृत्स्नशः ।\nपठतां तु त्रयी विद्यां ब्राह्मणानां कदम्बकः । । २१\nघटेत्युक्ता तु सा राजन्स्वयं देवेन भानुना ।\nसा घटा विद्यते यस्य स घटीत्युच्यते द्विजैः । । २२\nब्रह्मक्षत्रविशां वीर शूद्राणां च कदम्बकः ।\nशृण्वतां विधिवत्पुण्यं भक्त्या पुस्तकवाचनम् । । २३\nइति मासे निबद्धस्य होमस्येति च भानुना ।\nकथितं कुरुशार्दूल स्वयमाकाशगामिना । । २४\nयस्याः कर्ता भवेद्यस्तु मम स्यात्करको मतः ।\nस विप्रो राजशार्दूल सदेष्टो भास्करस्य तु । । २५\nजयोपजीवी व्यासश्च समः स्याज्जीवकस्तथा ।\nयान्येतानि पुराणानि सेतिहासानि भारत । ।\nजयेति कथितानीह स्वयं देवेन भास्वता । । २६\nएकं निवासयन्यस्तु ब्राह्मणं तूपजीवति ।\nजयोपजीवी स ज्ञेयो वाचकश्च तथा नृप । । २७\nआरुणेयादिशास्त्राणि सप्ताश्वतिलकं तथा ।\nयश्च जानाति सौराणि विप्रः सौरस्स तत्त्ववित् । । २८\nपूजयेत्सततं यस्तु भास्करं नृपसत्तम ।\nभोजकांश्च तथा राजन्यथा देवं दिवाकरम् । । २९\nस ज्ञेयो भास्करे भक्तो भोजनीयः प्रयत्नतः ।।\nभोज्यानां लक्षणं ह्येतदभोज्यानां शृणुष्व मे ।। 1.210.३० ।।\nवृषली यस्य वै भार्या ब्राह्मणस्य विशेषतः ।।\nपरभार्यापतिरसौ ब्राह्मणो ब्राह्मणाधमः ।। ३१ ।।\nदैवेन निहतः कुष्ठी ब्राह्मणो ब्रह्मघातकः ।।\nभोजको विंदते यस्तु न च तं पूजये त्तथा ।। ३२ ।।\nज्ञेयोन्यदेवभक्तोसौ स विप्रः कुरुनंदन ।।\nआदित्यं भोजकं विद्याद्भानोर्देहसमुद्भवम् ।। ३३ ।।\nनादित्यं पूजयेद्यस्तु स भोज्यो न कदाचन ।।\nमुण्डो व्यंगधरो गौरः शंखपुष्पधरस्तथा ।।३४।।\nयस्य याति गृहे राजन्भोजको मानवस्य तु ।।\nतस्य यांति गृहे देवाः पितरो भारक रस्य तु ।। ३५ ।।\nरक्षोभूतपिशाचाश्च योगिन्योपि पलायिताः ।।\nसकृद्भुङ्क्ते गृहे यस्य भोजको गृहधर्मिणः ।। ३६ ।।\nसप्तसंवत्सरं यावतृप्तो भवति भास्करः ।।\nतस्मात्तान्भोजयेद्दिव्यान्भोजकान्सततं बुधः ।।\nयस्तु तान्निंदते विप्रः स न भोज्यः कदाचन ।। ३७ ।।\nनिजं भर्तारमुत्सृज्य स्वैरं यान्यत्र गच्छति ।।\nस्वैरिणी सा तु वै प्रोक्ता पापिष्ठा कुलदूषिणी ।। ३८ ।।\nप्रच्छन्नं रोचते राजन्या नारी भवदोषतः ।।\nज्ञेया सा स्वैरिणी राजन्कुले भवति नाशिनी ।।३९।।\nयोऽस्यां रतो भवेद्विप्रः स ज्ञेयः स्वैरिणीरतः ।।\nरंगोपजीवी कथको यश्च प्राकृतनर्तकः ।। 1.210.४० ।।\nरंगोपजीवी राजेंद्र तथा च बहुयाचकः ।।\nद्वे एते नामनी राजन्कथकस्य प्रकीर्तिते ।।\nकृतेनानेन यादृक्च उद्वृत्तः कुरुनंदन ।। ४१ ।।\nयः स्तुतिं गायते विप्रः प्रोच्चैस्तु जनसंसदि ।।\nरंगोपजीवी प्रोक्तोयं द्वितीयः परिकीर्तितः ।। ४२ ।।\nसूचनं कथनं प्रोक्तं सर्वशास्त्रेषु भारत ।।\nसूचयेद्यस्तु ऋक्षाणि स वै नक्षत्रसूचकः ।। ४३ ।।\n।। शतानीक उवाच ।। ।।\nअहो बत महत्कष्टं भवतो यद्द्विजान्प्रति ।।\nवेदांगं ज्योतिःशास्त्रं तु षष्ठं प्रोक्तं मनीषिभिः ।। ४४ ।।\nषडंगो न भवेत्तेन रहितेन द्विजेन च ।।\nअभोज्ये पठनात्तस्य यद्वत्स्याद्ब्राह्मणो द्विज ।। ४५ ।।\nभोज्योऽखण्डं ययौ विप्रोऽनर्थकेन त्वनर्थकम्।।\nविमृश्य कथ्यतां विप्र अत्र मे संशयो महान् ।। ४६ ।।\n।। सुमंतुरुवाच ।। ।।\nसाधु पृष्टोस्मि भवता श्रूयतामत्र निर्णयः ।।\nयस्य जीव्यमिदं ज्ञेयमंगं विप्रस्य वै भवेत् ।। ४७ ।।\nसांवत्सरेण ज्योतिषा ज्ञाननक्षत्रसूचकः ।।\nन स भोज्यो भवेद्राजन्यस्येयं जीविका भवेत् ।। ४८।।\nनिष्कारणं पराणां च परोक्षं दोषकीर्तनम्।।\nगुणानां च यथा गुप्तिः परिवादपरस्तु सः ।। ४९ ।।\nब्राह्मणो यस्तु राजेंद्र वृत्त्या कर्म करोति वै ।।\nदेवतायतने चेह देवानां पूजनं तथा ।। 1.210.५० ।।\nआधिपत्यं भक्षणं च नैवेद्यस्य परंतप ।।\nस ज्ञेयो देवलो राजन्ब्राह्मणो ब्राह्मणाधमः ।। ५१ ।।\nनाधिकारस्तु विप्राणां भौमानां देवपूजने ।।\nवृत्त्या भरतशार्दूल आधिपत्ये विशेषतः ।। ५२ ।।\nयस्तु पूजयते देवीं ब्राह्मणो द्रव्यलोभतः ।।\nवृत्त्यै कुरुकुलश्रेष्ठ स याति नरकं ध्रुवम् ।। ५३ ।।\nदेवालयेषु सर्वेषु अग्निकार्यं च सुव्रत ।।\nयः कुर्याद्द्रव्यलोभेन अधोगतिमवाप्नुयात् ।। ५४ ।।\nदेवालयेषु सर्वेषु वर्जयित्वा शिवालयम् ।।\nदेवानां पूजनं राजन्नग्निकार्येषु वा विभो ।। ५५ ।।\nअधिकारः स्मृतो राजन्भोजकानां न संशयः ।।\nपूजयंतस्तु ते देवान्प्राप्नुवंति परां गतिम् ।। ५६ ।।\nनैवेद्यं भुञ्जते यस्माद्भोजयंति च भास्करम् ।।\nपूजयंति च देवानां दिव्यतन्त्रेण ते गताः ।। ५७ ।।\nपूजयित्वा तु वै देवान्नैवेद्यं भक्ष्य च प्रभोः ।।\nयांति ते परमं स्थानं यत्र देवो दिवाकरः ।। ५८ ।।\nब्राह्मणश्चापि तं ब्रूया त्तीक्ष्णे सति महामते ।।\nएवं करिष्ये श्रेयोर्थं नात्मनस्तव वा विभो ।। ५९ ।।\nइत्यामंत्र्य ततो गच्छेत्स्वगृहं कुरुनन्दन ।।\nतथा परेऽह्नि संपूज्य देवं भक्त्या दिवाकरम् ।। 1.210.६० ।।\nकृत्वा च पावकं राजन्ब्राह्मणान्भोजयेत्ततः ।।\nशाल्योदनं तथा मुद्गं सुगन्धं मुद्गमेव हि ।। ६१ ।।\nअपूपान्गुडपूपांश्च पयो दधि तथा नृप ।।\nएतैस्तु तृप्तिमायाति भास्करो नरसत्तम ।। ६२ ।।\nवर्ज्यानि भरतश्रेष्ठ शृणु त्वं गदतो मम ।।\nकुलत्थकान्मसूरांश्च निष्पावादींस्तथैव च ।। ६३ ।।\nसिस्रुकं च तथान्यच्च राजमाषांस्तथैव च ।।\nनैतानि भास्करे दद्याद्य इच्छेच्छ्रेय आत्मनः ।। ६४।।\nदुर्गधं यच्च कटुकमत्यल्पं भास्करस्य तु ।।\nविमिश्रांस्तडुलांश्चापि न दद्याद्भास्कराय वै ।। ६५ ।।\nइत्थं भोज्य द्विजं राजन्प्राशयेदर्कसंपुटम् ।।\nप्रणम्य शिरसा देवमुदकेन समन्वितम् ।। ६६ ।।\nगृहीत्वा केतनं यस्तु भजतेऽन्यत्र लोकतः ।।\nनाश्नंति पितरस्तस्य न देवा न च मानवाः ।। ।। ६७ ।।\nनिष्क्रम्य नगराद्राजन्गत्वा पूर्वोत्तरां दिशम् ।।\nनात्युच्चे नातिनीचे च शुचौ देशेऽर्कमुत्तमम्  ।। ६८।।\nजातं दृष्ट्वा महाबाहो पूजयित्वा खगोत्तम।।\nपूर्वोत्तरगताश्चैव तस्य शाखा दिशन्नृप।।६९।।\nशाखाया अग्रतः पात्रे सुसूक्ष्मे पल्लवाश्रिते।।\nसुश्लिष्टे न पृथग्भूते संपूज्य गृहमाव्रजेत्।।1.210.७०।।\nस्नातः पूज्य विवस्वंतमर्कपुष्पैः खगोत्तम।।\nब्राह्मणान्भोजयित्वा तु अर्को मे प्रीयतामिति।।७१।।\nप्राश्य मंत्रेणार्कपुटं ततो भुंजीत\nवाग्यतः ।। देवस्य पुरतो वीर त्वस्पृशन्दशनैः पुटम् ।। ७२ ।।\nॐ अर्कसंपुट भद्रं ते भद्रं तेऽर्कं सदास्तु वै ।।\nममापि कुरु भद्रं च प्रायश्चित्तप्रदो भव ।। ७३ ।।\nइमं मंत्रं जपन्राजन्स्मरन्नर्कं महामते ।।\nस्थित्वा पूर्वमुखो ब्रह्म वारिणा सहितं नृप।। ७४।।\nप्राश्य भुंक्ते च यो राजन्स याति परमां गतिम् ।।\nदंतैरस्पृश्य हे वीर तत्पुटं चार्कसंज्ञितम् ।। ७५ ।।\nअनेन विधिना भक्त्या कर्तव्या सप्तमी सदा ।।\nयावद्वर्षे महाबाहो प्रीतयेऽर्कस्य श्रद्धया ।। ७६ ।।\nयश्चेमां सप्तमीं कुर्याद्भास्करं प्रीणयन्नरः ।।\nतस्याक्षयं भवेद्वित्तमचलं साप्तपौरुषम् ।। ७७ ।।\nसुवर्णं रजतं ताम्रं हिरण्यं च तथा क्षयम् ।।\nकृत्वेमां सिद्धिमायातः कौथुमिः सहसा गतः ।। ७८ ।।\nकुष्ठरोगाच्च वै मुक्तो जयस्तोमो महीपतिः ।।\nबृहद्बलध्वजः कोपी याज्ञवल्क्यो ऽथ कृष्णजः ।। ७९ ।।\nअर्कं चैव समाराध्य ततोऽगुस्तेऽर्कसाम्यताम् ।।\nइयं धन्यतमा पुण्या सप्तमी पापनाशिनी ।। 1.210.८० ।।\nपठतां शृण्वतां राजन्कुर्वतां च विशेषतः ।।\nतस्मादेषा सदा कार्या विधिवच्छ्रेयसेऽनघ ।। ८१ ।।\n।। शतानीक उवाच ।। ।।\nजनकादयो यथा सिद्धिं गता भानुं प्रपूज्य च ।।\nश्रुतं मया तु बहुशो न श्रुतं कौथुमिर्यथा ।। ८२ ।।\nसिद्धिं गतोऽर्कमाराध्य कुष्ठान्मुक्तश्च सुव्रत ।।\nकश्चासौ कौथुमिर्विप्रः कथं कुष्ठ मवाप्तवान् ।। ८३ ।।\nकथमाराधयामास भानुं देवपतिं द्विज ।।\nएतन्मे विप्र निखिलं कीर्तयस्व समासतः ।। ८४ ।। ।।"
  }
]
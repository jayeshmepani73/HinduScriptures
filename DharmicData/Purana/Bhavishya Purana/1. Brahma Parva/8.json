[
  {
    "text": "ब्रह्मोवाच\nकर्तव्यं यद्गृहस्थेन तदिदानीं निबोधत ।\nगदतो द्विजशार्दूल विस्तराच्छास्त्रतस्तथा । । १\nवैवाहिकेऽग्नौ कुर्वीत गृह्यं कर्म यथाविधि ।\nशुभदेशाश्रयश्चैव पत्नी वैवाहिकी गृहे । । २\nस्वाश्रयेण विना शक्यं न यस्माद्रक्षणादिकम् ।\nवित्तानामिव दाराणामतस्तद्विधिरुच्यते । । ३\nहेतवो हि त्रिवर्गस्य विपरीतास्तु१ मानद ।\nअरक्षणाद्भवन्त्यस्मादमीषां रक्षणं मतम् । । ४\nनिसर्गात्पुंस्यसन्तोषाद्गुणदोषविमर्षतः ।\nदुष्टानां चापि संसर्गाद्रक्ष्या एव च योषितः । । ५\nपुरुषस्थानवेश्मानि त्रिविधं प्राहुराश्रयम् ।\nवित्तानां रक्षणाद्यर्थमपूर्वाधिगमाय च । । ६\nकुलीनो नीतिमान्प्राज्ञः सत्यसन्धो दृढव्रतः ।\nविनीतो धार्मिकस्त्यागी२ विज्ञेयः पुरुषाश्रयः । । ७\nनगरे खर्वटे खेटे ग्रामे चापि क्रमागते ।\nयात्रावशाद्वा निवसेद्धार्मिकाद्यजनान्विते । । ८\nगुरुणानुमतस्तत्र ग्रामण्यादिजनेन वा ।\nप्रतिवेश्माद्यबाधेन शुद्धं कुर्यान्निवेशनम् । । ९\nद्वारचत्वरशालानां १ सर्वकारुकवेश्मनाम् ।\nद्यूतसूनासुरावेशनटराजानुजीविनाम् । । 1.8.१०\nपाखण्डदेववीथीनां राजमार्गकुलस्य च ।\nदूरात्सुगुप्तं कर्तव्या जीविका विभवोचिता । । ११\nसापिधानैकनिष्काशं शुद्धपृष्टं समन्ततः ।\nसद्वृत्ताप्तजनाकीर्णमदुष्टप्रातिवेशिकम् । । १२\nप्रागुदक्प्रवणे देशे वास्तुविद्याविधानतः ।\nप्रविभक्तक्रियाकाञ्क्षं सर्वर्तुकमनोहरम् । । १३\nअर्चास्नानोदकागारगोष्ठागारमहानसैः ।\nयुक्तं गोवाजिशालाभिः सदासीभृत्यकाश्रयैः । । १४\nबहिरन्तः पुरस्त्रीकं सर्वोपकरणैर्युतम् ।\nविभक्तशयनोद्देशमाप्तवृद्धैरधिष्ठितम् । । १५\nअरक्षणाद्धि दाराणां वर्णसङ्करजादयः ।\nदृष्टा हि बहवो दोषास्तस्माद्रक्ष्याः सदा स्त्रियः । । १६\nन ह्यासां प्रमदं दद्यान्न स्वातन्त्र्यं न विश्वसेत् ।\nविश्वस्तवच्च चेष्टेत न्याय्यं भर्त्सनमाचरेत् । । १७\nनाधिकारं क्वचिद्दद्यादृते पाकादिकर्मणः ।\nस्त्रीणां ग्रामीणवत्ता हि भोगायालं सुशासिता । । १८\nनित्यं तत्कर्मयोगेन ताः कर्तव्या निरन्तराः ।\nइत्येवं सर्वदा व्याप्तेः स्यादविद्यनिराश्रया । । १९\nदौर्गत्यमतिरूपं१ चाप्यसत्सङ्गः स्वतन्त्रता ।\nपानाशनकथागोष्ठीप्रियत्वाकर्मशीलता२ । । 1.8.२०\nकुहकेक्षणिकामुण्डाभिक्षुकीसूतिकादिभिः ।\nगोप्रसङ्गैस्तथा३ सद्भिर्लिङ्गियाचकशिल्पिभिः । । २१\nसंवाहोद्यानयात्रासूद्यानेष्वामन्त्रणादिषु ।\nप्रसङ्गस्तीर्थयात्रार्थं धर्मेषु प्रकटेषु च । । २२\nविप्रयोगः सदा भर्त्रा तज्ज्ञातिकुलनिःस्वता ।\nअमाधुर्यकदर्यत्वे भृशं पुंसां च वाच्यता । । २३\nअतिक्रौर्यमतिक्षान्तिरत्यन्ताभीतिपातनम् ।\nस्त्रीभिर्जितत्वमत्यर्थं सत्यं तास्ताः सदोषताः । । २४\nस्त्रीणां४ पत्युरधीनत्वात्पुमानेव हि निन्द्यते ।\nभर्तुरेव हि तज्जाड्यं यद्भृत्यानामयोग्यता । । २५\nतस्माद्यथोदितास्वेता रक्ष्याः शासनताडनैः ।\nताडनैश्च यथाकालं यथावत्समुपाचरेत् । । २६\nपरिगृह्य बहून्दारानुपचारैः समो भवेत् ।\nयथाक्रमोचितैः कर्म दानसत्कारवासनैः । । २७\nप्रथमोऽभिजनो धर्मो योग्यत्वं च सुपुत्रता ।\nपक्षे वित्तं विशेत्स्त्रीणां मानस्तत्कारणं तथा । । २८\nतस्मान्मानो न कर्तव्यो हेयश्चापि न तत्कृतः ।\nगुरुत्वे लाघवे वापि सतां कार्यं निबन्धनम् । । २९\nआकस्मिके प्रयुञ्जानः प्रेक्षावान्मानलाघवे ।\nस यत्किञ्चनकारित्वाच्चायमेवैति लाघवम् । । 1.8.३०\nयथा मानापमानौ हि प्रयुज्येतानिमित्ततः ।\nतन्निमित्ता जनत्यागे प्रयतन्ते तदाश्रिताः । । ३१\nएतदेव ह्यपत्यानां१ ज्ञेयं माननकारणम् ।\nयत्स्वापत्यनिमित्तेषु२ प्रधाने कुलयोग्यते । । ३२\nतत्संयोगात्सुखं पुंसां महद्दुःखं वियोगतः ।\nतत्प्राप्तिः प्रति हातव्या स्वार्थायैव प्रियाण्यपि । । ३३\nअतः स्वार्थैकनिष्ठोऽयं लोकः सर्वोऽवसीयते ।\nतत्प्रसिद्धिर्भवेदस्तमानाद् भ्रान्तिविधायकः । । ३४\nततो दारादिका भृत्या नियन्तव्यास्तथा द्विजाः ।\nयथेहामुत्र वा श्रेयः प्राप्नुयादुत्तरोत्तरम् । । ३५\nस्त्रीणां धर्मार्थकामेषु नातिसन्धानमाचरेत् ।\nतासां तेष्वभिसन्धानाद्भवेदात्माभिसंहितः । । ३६\nजाया त्वर्धं शरीरस्य नृणां धर्मादिसाधने ।\nनातस्तासु व्यथां काञ्चित्प्रतिकूलं समाचरेत् । । ३७\nयज्ञोत्सवादौ नाकस्मात्काञ्चिदासां विशेषयेत् ।\nवस्त्रताम्बूलदानादौ प्रतिपत्तौ समो भवेत् । । ३८\nप्रियाप्रियत्वं भेदो हि कामतस्तु रहोगतः ।\nउपचारैः पुनर्वाक्यैस्तुल्यवृत्तिः प्रशस्यते । । ३९\nआर्तवे तु पुनः सर्वा उपगम्याः प्रिया इव ।\nपूर्वाभिजातधर्मार्था पुत्रिणी चोत्तरोत्तरम् । । 1.8.४०\nउदग्गच्छेदनेनैव विधिना नित्यमार्तवे ।\nतुल्यवृत्तिर्यथाकालं स्वं स्वं वासमखण्डयन् । । ४१\nनित्यपर्यायवासानामपादानमसून्विदुः ।\nऋतुदुःखं प्रमोदश्च तथा पूर्वं समागतः । । ४२\nअन्यया सह यद्दुःखं सदसद्वा रहोगतम् ।\nउत्कण्ठितं वा यत्किञ्चित्सपत्नीषु न तद्वसेत् । । ४३\nयत्किञ्चिदन्यसम्बद्धमन्यथा कथितं मिथः ।\nतस्य कुर्यादनिर्वेदमात्मनैव विचिन्तयेत् । । ४४\nअन्योऽन्यमत्सराख्यानैर्न ता वाचापि भर्त्सयेत् ।\nगुणदोषौ च विज्ञाय स्वयं कुर्यान्न निष्कलौ । । ४५\nवस्त्रालङ्कारभोज्यादौ तदपत्येष्वनुक्रमात् ।\nमातृदोषाननादृत्य तुल्यदृष्टिः पिता भवेत् । । ४६\nअन्यस्यान्यगतैर्दोषैर्दूषणं न हि नीतिमत् ।\nयत्तु तेषामपत्यं तु तत्तुल्यमुभयोरपि । । ४७\nप्रीतिं द्वेषमभिप्रायं शौचाशौचगतागमान् ।\nबहिरन्तश्च जानीयाद्दास गूढचरैः सदा । । ४८\nआत्मानमपि विज्ञाय चित्तवृत्तेरनीश्वरम् ।\nविश्वसेत कथं स्त्रीषु सर्वाविनयधामसु । । ४९\nवृद्धदास्यः क्रमायाता धात्र्यश्च परिचारिकाः ।\nतन्मातृपितृकाद्याश्च षण्डवृद्धाश्चरा मताः । । 1.8.५०\nविविधैस्तत्कथाख्यानैस्तुल्यशीलदयान्वितैः ।\nप्रविश्यान्तरभिप्रायं विद्यात्काले प्रयोजितैः । । ५१\nतेषु तेषु कथार्थेषु कथ्यमानेषु लक्षयेत् ।\nमुखाकारादिभिर्लिङ्गैरभिप्रायं मनोगतम् । । ५२\nसीतारुन्धतिसम्बन्धैस्तथा शाकुन्तलादिभिः ।\nसदसच्चरिताख्यानैर्भावं विद्यात्प्रवृत्तितः । । ५३\nतद्दुष्टानामदुष्टेषु साधूनामितरेषु च ।\nप्रीतिः कथाप्रबन्धेषु स्यात्सख्यं पुरुषेष्वितः । । ५४\nएवमागमदुष्टाभ्यामनुमित्या च तत्त्वतः ।\nस्त्रीणां विदित्वाभिप्रायं वर्तेताशु यथोचितम् । । ५५\nस्त्रीभ्यो विप्रतिपन्नाभ्यः प्राणैरपि वियोजनम् ।\nदृष्टं हि च यथा १ राज्ञामतो रक्षेत्प्रयत्नतः । । ५६\nवेण्या गूढेन शस्त्रेण हतो राजा शुभध्वजः ।\nमेखलामणिना देव्या सौवीरश्च नराधिपः । । ५७\nभ्रात्रा देवीप्रयुक्तेन भद्रसेनो निपातितः ।\nतथा पुत्रेण कारूषो घातितो दर्पणासिना । । ५८\nद्वौ काशिराजौ वै वन्द्यौ चानन्दापुरयोषिता ।\nविषं प्रयुज्य पञ्चत्वमानीतौ पूजितात्मकौ । । ५९\nएवमादि महाभागा राजानो ब्राह्मणाश्च ह ।\nस्त्रीभिर्यत्र निपात्यन्ते तत्रान्येष्विह का कथा । । 1.8.६०\nतस्मान्नित्याप्रमत्तेन जाया रक्ष्याश्च नित्यशः ।\nयथावदुपचर्याश्च गुणदोषानुरूपतः । । ६१\nवैषम्यादुपचाराणां विकारैश्चानिमित्तजैः ।\nविशेषेण सपत्नीकैरकस्माच्चापि वेदनैः । । ६२\nअसम्भागे च वाग्दण्डपारुष्यादप्रसङ्गतः ।\nप्रद्वेषो भर्तरि स्त्रीणां प्रकोपश्चापि जायते । । ६३\nततश्चायाति वार्धक्यमुद्वोढुश्चापि शत्रुताम् ।\nतस्मान्न तान्प्रयुञ्जीत दोषान्दारविनाशकान् । । ६४\nन चैताः स्वकुलाचारमधर्मं वापि चाञ्जसा ।\nन गुणांश्चाप्युपेक्षन्ते प्रकृत्या किमु पीडिताः । । ६५\nसतीत्वे प्रायशः स्त्रीणां प्रदृष्टं कारणत्रयम् ।\nपरपुंसामसम्प्रीतिः प्रिये प्रीतिः स्वरक्षणे । । ६६\nतस्मात्सुरक्षिता नित्यमुपचारैर्यथोचितैः ।\nसुभृता१ नित्यकर्माणः कर्तव्या योषितः सदा । । ६७\nउत्तमां सामदानाभ्यां मध्यमाभ्यां तु मध्यमाम् ।\nपश्चिमाभ्यामुभाम्यां च अधमां सम्प्रसाधयेत् । । ६८\nभेददण्डौ प्रयुज्यापि प्रागपत्याद्यपेक्षया ।\nतच्छिष्टानां तदा पश्चात्सामदानप्रसाधने । । ६९\nयास्तु विध्वस्तचारित्रा भर्तुश्चाहितकारिकाः ।\nत्याज्या एवं स्त्रियः सद्भिः२ कालकूटविषोपमाः । । ७०\nइष्टाः ३ कुलोद्गताः साध्व्यो विनीता भर्तृवत्सलाः ।\nसर्वदा साधनीयास्ताः सम्प्रदायोत्तरोत्तरैः ४। । ७१\nएवमेव यथोद्दिष्टं स्त्रीवृत्तं योऽनुतिष्ठति ।\nप्राप्नोत्येव स सम्पूर्णं त्रिवर्गं ५ लोकसम्भवम् । । ७२"
  }
]
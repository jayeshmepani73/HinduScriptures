[
  {
    "text": "नारद उवाच\nततोऽधिवासनं कुर्याद्विधिदृष्टेन कर्मणा ।\nऐशान्यां दिशि वै कुर्यादधिवासनमण्डपम् । । १\nचतुस्तोरणसम्पन्नं सर्वाभरणसंयुतम् ।\nदिशासु विदिशास्वेव पताकाभिस्तु भूषितम् । । २\nआग्नेय्यां दिशि रक्ताः स्युः कृष्णाः स्युर्याम्यनैर्ऋते ।\nश्वेता दिश्यपरस्यां तु वायव्यामेव पाण्डुरा । । ३\nचित्रा चोत्तर पार्न्ये तु पीता पूर्वोत्तरे तथा ।\nश्रियमायुर्जयं चैव बलं यशो यदूत्तम । । ४\nददाति सा वीर कृता सम्पदर्धे न संशयः ।\nहिताय सर्वलोकानां मृण्मयी प्रतिमा भवेत् । । ५\nसुभिक्षक्षेमदा नित्यं सर्वा मणिमयीकृता ।\nगाङ्गेया१ पुष्टिदा रौप्या स्याद्वै कीर्तिप्रवर्तिनी । । ६\nप्रजावृद्धिं ताम्रमयीं कुर्यान्नित्यमसंशयः ।\nभूमेर्लाभं तु विपुलं कुर्यादश्ममयी सदा । । ७\nप्रधानपुरुषं हन्ति त्रपुलोहमयी सदा ।\nसर्वदेवमयस्यैवमर्चा कुर्यात्प्रयत्नतः । । ८\nसाम्ब उवाच\nसर्वदेवमयत्वं हि ब्रूहि मे भास्करस्य तु ।\nसर्वदेवमयो ह्येष कथं नारद कथ्यते । । ९\nनारद उवाच\nसाधु साम्ब महाबाहो शृणु मे परमं वचः ।\nबुधसोमौ स्मृतौ नेत्रे ललाटे चेश्वरः स्थितः । । 1.133.१०\nसुरज्येष्ठः शिरस्तस्य कपालेऽस्य बृहस्पतिः ।\nएकादशे तथा रुद्राः कण्ठमस्य२ समाश्रिताः । । ११\nनक्षत्राणि ग्रहाश्चैव दशनेषु समाश्रिताः ।\nधर्माधर्मौ च देवस्य ओष्ठसम्पुटके स्थितौ । । १२\nसर्वशास्त्रमयी देवी जिह्वायां च सरस्वती ।\nदिशश्च विदिशश्चैव सर्वाः श्रोत्रेषु संस्थिताः । । १३\nब्रह्मेन्द्रौ तालुदेशे तु स्थितौ देवैश्च पूजितौ ।\nआदित्या द्वादश विभोभ्रुर्वोर्मध्ये समाश्रिताः । । १४\nऋषयो रोमकूपेषु समुद्रा जठरे स्थिताः ।\nयक्षकिन्नरगन्धर्वाः पिशाचा दानवास्तथा । । १५\nराक्षसाश्च गणाः सर्वे हृदये स्युः स्थिताः रवेः ।\nनद्यो बाहुगताश्चैव नगाः कक्षान्तरे स्थिताः । । १६\nपृष्ठमध्ये स्थितो मेरुः स्तनयोरन्तरे कुजः ।\nतस्य पुत्रो धर्मराजः स्थितो वै नाभिमण्डले । । १७\nकटिदेशे पृथिव्याद्या लिङ्गे सृष्टिः समाश्रिता ।\nजानुनी चाश्विनीदेवावूरू तस्याचला स्मृताः । । १८\nसप्त पाताललोकास्तु नखमध्ये समाश्रिताः ।\nससागरवना पृथ्वी पादमध्येऽस्य वर्तते । । १९\nदेवः कालाग्निरुद्रो यो दन्तान्तेषु समाश्रितः ।\nसर्वदेवमयो भानुः सर्वदेवात्मकस्तथा । । 1.133.२०\nव्यंगेषु वायवश्चैव लोकालोकं चराचरम् ।\nव्याप्तं कर्मशरीरेण वायुना तस्य वै विभोः । । २१\nस एष भगवानर्को भूतानुग्रहणे स्थितः ।\nएतत्ते परमं ज्ञानमेतत्ते परमं पदम् । । २२\nतस्य स्थानविभागेन प्रतिमास्थापनं यथा ।\nतत्ते सर्वं प्रवक्ष्यामि यथोक्तं ब्रह्मणा पुरा । । २३"
  }
]
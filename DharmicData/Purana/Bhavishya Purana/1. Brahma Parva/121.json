[
  {
    "text": "शतानीक उवाच\nशरीरलेखनं१ भानोरुक्तं संक्षेपतस्त्वया ।\nविस्तराच्छ्रोतुमिच्छामि तन्ममाचक्ष्व सुव्रत । । १\nसुमन्तुरुवाच\nपितुर्गृहं तु यातायां संज्ञायां कुरुनंदन ।\nभास्करश्चिंतयामास संज्ञा मद्रूपकारिणी । । २\nएतस्मिन्नंतरे ब्रह्मा तत्रागत्य दिवाकरम् ।\nअव्रवीन्मधुरां वाचं रवेः प्रीतिकरां शुभाम् । । ३\nआदिदेवोऽसि देवानां व्याप्तमेतत्त्वया जगत् ।\nश्वशुरो विश्वकर्मा ते रूपं निर्वर्तयिष्यति । । ४\nएवमुक्त्वा रविं ब्रह्मा विश्वकर्माणमब्रवीत् ।\nनिवर्तस्य मार्तण्डं स्वरूपं तत्सुशोभनम् । । ५\nततो ब्रह्मसमादेशाद्भ्र(भू?)मिमारोप्य भास्करम् ।\nरूपं निर्वर्तयामास विश्वकर्मा शनैःशनैः । । ६\nततस्तुष्टाव तं ब्रह्मा सर्वदेवगणैः सह ।\nगुह्यैर्नानाविधैः स्तोत्रैर्वेदवेदाङ्गपारगैः । । ७\nस्वस्ति तेऽस्तु जगन्नाथ धर्मवर्षहिमाकर ।\nशांतिस्ते सर्वलोकानां देवदेव दिवाकर । । ८\nततो रुद्रश्च विष्ण्वाद्याः स्तुवंतस्तं दिवाकरम् ।\nतेजस्ते वर्धतां देव लिख्यतेऽपि दिवस्पते । । ९\nइन्द्रश्चागत्य तं देवं लिख्यमानमथास्तुवत् ।\nजय देव जयस्वेति तत्त्वदोऽसि जगत्पते ।। 1.121.१०\nऋषयस्तु ततः सप्त विश्वामित्रपुरोगमाः ।\nतुष्टुवुर्विविधैः स्तोत्रैः स्वस्तिस्वस्तीतिवादिनः ।। ११\nवेदोक्ताभिरथाशीर्भिर्वालखिल्याश्च तुष्टुवुः ।\nत्वं नाथ मोक्षिणां मोक्षो ध्येयस्त्वं ध्यानिनामपि ।। १२\nत्वं गतिः सर्वभूतानां त्वयि सर्वं प्रतिष्ठितम् ।\nप्रजाभ्यश्चैव देवेश शं नोऽस्तु जगतः पते ।। १३\nत्वत्तो भवति वै नित्यं जगत्संलीयते त्वयि ।\nत्वमेकस्त्वं द्विधा चैव त्रिधा च त्वं न संशयः ।। १४\nत्वयैकेन जगत्सृष्टं त्वयैकेन प्रबोधितम् ।\nततो विद्याधरगणा यक्षराक्षसपन्नगाः ।। १५\nकृताञ्जलिपुटाः सर्वे शिरोभिः प्रणता रविम् ।\nऊचुरेवंविधा वाचो मनः श्रोत्रसुखप्रदाः ।। १६\nसह्यं भवतु ते तेजो भूतानां भूतभावन ।\nहाहा हूहूस्ततश्चैव तुम्बुरुर्नारदस्तथा ।। १७\nउपगातुं समारब्धा गामुच्चैः कुशला रविम् ।\nषड्जमध्यमगांधारग्रामत्रयविशारदाः ।। १८\nमूर्च्छनाभिस्ततश्चैव तथा धैवतपञ्चमैः ।\nनानानुभावमन्द्रैश्च अर्धमन्द्रैस्तथैव च ।। १९\nत्रिसाधनैः प्रकारैस्तु वाद्यतालसमन्वितैः ।\nविश्वाची च घृताची च उर्वशी च तिलोत्तमा ।।२०\nमेनका सहजन्या च रम्भा चाप्सरसां वरा ।\nहावभावविलासैश्च कुर्वत्योऽभिनयान्बहून् ।।२ १\nततोऽतीव कलं गेयं मधुरं च प्रवर्तते ।\nसर्वेषां देवसंघानां मनः श्रोत्रसुखप्रदम् ।।२२\nप्रवाद्यं तु ततस्तत्र वीणावंशादि सुव्रत ।\nपणवाः पुष्कराश्चैव मृदङ्गाः पटहास्तथा । । २३\nदेवदुन्दुभयः शंखाः शतशोऽथ सहस्रशः ।\nगायद्भिश्चैव गन्धर्वैर्नृत्यद्भिश्चाप्सरोगणैः । । २४\nतूर्यवादित्रघोषैश्च सर्वं कोलाहलीकृतम् ।\nततः कृतैः करपुटैः पद्यकुड्मलसन्निभैः । । २५\nललाटोपरि विन्यस्तैः प्रणेमुः सर्वदेवताः ।\nततः कोलाहले तस्मिन्सर्वदेवसमागमे । । २६\nतेजसः शातनं चक्रे विश्वकर्मा शनैः शनैः । । २७\nइति हिमजलघर्मकालहेतोर्हरकमलासनविष्णुसंस्तुतस्य ।\nतदुपरि लिखनं निशम्य भानोर्व्रजति दिवाकरलोकमायुषोन्ते । । २८"
  }
]
[
  {
    "text": "।। सुमन्तुरुवाच ।। ।।\nइत्थं दत्त्वा वरं भानुरीश्वराय विशां पते ।।\nशालग्रामं जगामाशु वरं दातुं हरेर्नृप ।। १ ।।\nददर्श स हरिं तत्र तपन्तं परमं तपः ।।\nकृष्णाजिनधरं शान्तं प्रज्वलन्तं स्वतेजसा ।। २ ।।\nपूजयन्तं महद्व्योम चक्राकारमनौपमम्।।\nगन्धमाल्योपहारैश्च नृत्यगीतप्रवादितैः ।। ३ ।।\nएवं संपूज्य तद्व्योम भक्त्या श्रद्धासमन्वितः ।।\nजगाम शिरसा भूमिं हृदि ध्यायन्दिवाकरम् ।। ४ ।।\nविष्णुं तं प्रणतं दृष्ट्वा तुष्टो देवो विभावसुः ।।\nउवाच विष्णुमामंत्र्य पश्य मामागतं हरे ।। ५ ।।\nतद्वाक्यं केशवः श्रुत्वा शिरसा च महीं गतः ।।\nनमस्ते सर्वदेवेश नमस्ते गगनेचर ।। ६ ।।\nजगत्पते नमस्तेऽस्तु ग्रहाणां पतये नमः ।।\nदारिद्र्यव्याधिदुःखघ्न नमस्ते भवनाशन ।। ७ ।।\nआदित्यार्क रवे भानो भग पूर्ण दिवाकर ।।\nनमस्ते सर्वतत्त्वज्ञ सर्वपापवितर्जित ।। ८ ।।\nप्रसीद मे जगन्नाथ हंसानघ दिवस्पते ।।\nसंसारार्णवमग्नानां त्राहि देव वृषध्वज ।। ९ ।।\nपुत्रोऽहं तव देवेश द्वितीयो ब्राह्मणोऽनघ ।।\nपितेव पुत्रस्य रवे देहि कामाञ्जगत्पते ।। 1.156.१० ।।\nविष्णोर्वचनमाकर्ण्य हर्षं प्राप्य दिवाकरः ।।\nउवाच कुरुशार्दूल हर्षगद्गदया गिरा ।। ११ ।।\nसाधु कृष्ण महाबाहो तुष्टोहं तव केशव ।।\nनिशम्य ते परां भक्तिं श्रद्धां च पुरुषोत्तम ।। १२ ।।\nवरं वरय तस्मात्त्वं वत्स यं मनसेच्छसि ।।\nवरदोऽ हमनुप्राप्तो भक्त्याक्रांतस्तवानघ ।। १३ ।।\nनिशम्य वचनं भानोर्विष्णुर्भक्त्या समन्वितः ।।\nकृतांजलिपुटो भूत्वा इदं वचनमब्रवीत् ।। १४ ।।\nकृतकृत्योऽस्मि देवेश नास्ति धन्यतरो मम ।।\nयस्य मे भगवंस्तुष्टो वरदस्त्वं गतः स्वयम् ।। १५ ।।\nयदि तुष्टो मम विभुर्भक्त्या क्रीतो मया यदि ।।\nप्रयच्छ त्वचलां भक्तिं यथा शत्रुं पराजये ।।\nतथा मम वरं देहि सर्वाराति विनाशनम् ।। १६ ।।\nमम स्थानं च परमं सर्वलोकनमस्कृतम् ।।\nलोकानां पालने युक्तिं बलं वीर्यं यशः सुखम् ।। १७ ।।\nएवमुक्तो रविर्भक्त्या विष्णुना वाक्यमुत्तमम् ।।\nउवाच कुरुशार्दूल गजत्सन्नादयन्निव।।१८।।\nसाधु साधु महाबाहो ब्रह्मणस्त्वं जघन्यजः ।।\nहरस्य अग्रजश्चापि सर्वदेवनमस्कृतः ।। १९ ।।\nभक्तश्चापि ममात्यंतं ब्रह्मण्यश्च सदानघ ।।\nतस्मात्तवाचला भक्तिर्भविष्यति ममोपरि ।। 1.156.२० ।।\nएतदेव महद्व्योम चक्रं ते प्रभविष्यति ।।\nसर्वायुधवरं वीर सर्वारातिविनाशनम् ।।\nतथा स्थानं च परमं सर्वलोकनमस्कृतम् ।। २१ ।।\nइत्थं भानोर्वरं प्राप्य हरिर्देवो जगत्पतिः ।।\nमहाप्रसादमित्युक्त्वा जगाम शिरसा महीम् ।। २२ ।।\nभास्करोऽपि वरं दत्त्वा केशवायामितौजसे ।।\nजगामाशु महाराज स्वपुरं विबुधाधिपः ।।२३ ।।\nलोकानां पालने शक्तिं बलं वीर्यं यशः सुखम् ।।\nदत्त्वा कृष्णाय देवेशस्तथान्यदपि कांक्षितम् ।। २४ ।।\nएवं ब्रह्मादयो देवाः पूजयित्वा दिवाकरम् ।।\nशक्तिमंतो बभूवुस्ते सर्गादीनां प्रवर्तने ।। २५ ।।\nइति ते कथितं पुण्यमाख्यानं पापनाशनम् ।।\nत्रिदैवत्यमुपाख्यानं त्रैसुरं लोकपूजितम् ।।२६।।\nस्तोत्रत्रयसमायुक्तं धर्मकामार्थसाधनम् ।।\nधर्म्यं स्वर्ग्यं तथा पुण्यमारोग्यधनधान्यदम् ।। २७ ।।\nय इदं शृणुयान्नित्यं पठेत्स्तोत्रत्रयं च यः ।।\nसोऽग्नेयं यानमारूढो याति भानोः पर पदम् ।। २८ ।।\nअपुत्रो लभते पुत्रमधनो धनमश्नुते ।।\nविद्यार्थी लभते विद्यां प्रसादाद्भास्करस्य तु ।।२९।।\nतेजसा रविसंकाशः प्रभया पृश्निसन्निभः ।।\nमोदते सुचिरं कालं ज्ञानिनामुत्तमो भवेत् ।। 1.156.३० ।।"
  }
]
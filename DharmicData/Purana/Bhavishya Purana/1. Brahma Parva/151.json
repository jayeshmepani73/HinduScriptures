[
  {
    "text": "सूत उवाच\nअथ राजा महातेजाः शतानीको द्विजोत्तमम् ।\nप्रणम्य शिरसा भक्त्या सुमन्तुं वाक्यमब्रवीत् । । १\nअहो देवस्य माहात्म्यं भास्करस्यामितौजसः ।\nकीर्तितं भवता मह्यं सर्वपापप्रणाशनम् । । २\nतस्मान्नार्कसमं देवं लोके पश्यामि सुव्रत ।\nन चाप्यस्य स्थिता विप्र गतिर्लोकेषु विद्यते । । ३\nप्रवर्तते जगद्विप्र सर्गकाले दिवाकरात् ।\nस्थितौ पालयते चापि कल्पान्ते संहरेत्पुनः । । ४\nश्रुत्वैवं देवमाहात्म्यं भास्करस्यामितौजसः ।\nकीर्तितं भवता मह्यमश्वमेधशताद्वरम् । । ५\nकिं तु मे संशयो ब्रह्मन्सुमहान्हृदि वर्तते ।\nकेनोपायेन विप्रेन्द्र मुच्यते सम्भवार्णवात् । । ६\nदिवाकरप्रसादाद्वै सुप्रसन्नाद्वृषध्वजात् ।\nकथं तुष्येत्सदा देवो धर्मेण कतरेण तु । । ७\nश्रुता मे बहवो धर्माः श्रुतिस्मृत्युदितास्तथा ।\nवैष्णवाः शैवधर्माश्च तथा पौराणिकाः श्रुताः । । ८\nश्रोतुकामो ह्यहं विप्र सौरं धर्ममनौपमम् ।\nभगवन्सर्वधन्यास्ते सौरधर्मपरायणाः । । ९\nब्रूहि मे देवदेवस्य भानोर्धर्ममनौपमम् ।\nशृण्वतो नास्ति मे तृप्तिरमृतस्यैवमेव च । । 1.151.१०\nअश्वमेधादयो यज्ञा बहुसम्भारविस्तराः ।\nन शक्यास्ते यतः कर्तुमल्पवित्तद्विजातिभिः । । ११\nसुखोपायमतो ब्रूहि धर्मकामार्थसाधकम् ।\nहिताय सर्वमर्त्यानां सर्वपापभयापहम् । । १२\nसौरधर्मपरं पुण्यं पवित्रं पापनाशनम् ।\nश्रुत्वा तु वचनं राज्ञो व्यासशिष्यो महामुनिः । ।\nप्रणम्य शिरसा व्यासमिदं वचनमब्रवीत् । । १३\nसुमन्तुरुवाच\nश्रूयतामभिधास्यामि सुखोपायं महाफलम् ।\nपरमं सर्वधर्माणां सर्वधर्ममनौपमम् । । १४\nरविणा कथितं पूर्वमरुणस्य विशांपते ।\nकृष्णस्य ब्रह्मणो वीर शङ्करस्य न विद्यते । । १५\nसंसारार्णवमग्नानां सर्वेषां प्राणिनामयम् ।\nसौरधर्मतमः श्रीमान्हिताय जगतोदितः । । १६\nयैरयं शान्तहृदयैः सूर्यभक्तैर्भगार्थिभिः ।\nसंसेव्यते परो धर्मस्ते सौरा नात्र संशयः । । १७\nएककालं द्विकालं वा त्रिकालं नित्यमेव च ।\nये स्मरन्ति रविं भक्त्या सकृदेवापि भारत । ।\nसर्वपापैर्विमुच्यन्ते सप्तजन्मकृतैरपि । । १८\nस्तुवन्ति ये सदा भानुं न ते प्रकृतिमानुषाः ।\nस्वर्गलोकात्परिभ्रष्टास्ते ज्ञेया भास्करा भुवि । । १९\nनानर्कः स्मरतेऽर्कं वै नानर्कोऽर्कं समर्चयेत् ।\nनानर्कः कीर्तयेदर्कं नानर्कोऽर्कमवाप्नुयात् । । 1.151.२०\nसौरधर्मस्य सारोऽयं सूर्यभक्तिः सुनिश्चला ।\nषोडशाङ्गा च सा प्रोक्ता रविणेह दिवौकसाम् । । २१\nप्रातः स्नानं जपो होमस्तथा देवार्चनं नृप ।\nद्विजानां पूजनं भक्त्या पूजा गोश्वत्थयोस्तथा । । २२\nइतिहासपुराणेभ्यो भक्तिश्रद्धापुरस्कृतम् ।\nश्रवणं राजशार्दूल वेदाभ्यासस्तथैव च । । २३\nमद्भक्त्या जनवात्सल्यं पूजायां चानुमोदनम् ।\nस्वयमभ्यर्चयेद्भक्त्या ममाग्रे वाचकं परम् । । २४\nपुस्तकस्य सदा श्रेष्ठ ममातीव प्रियं सुराः ।\nमत्कथाश्रवणं नित्यं स्वरनेत्राङ्गविक्रिया । । २५\nममानुस्मरणं नित्यं भक्त्या श्रद्धापुरस्कृतम् ।\nषोडशाड्गा भक्तिरियं यस्मिन्म्लेच्छेऽपि वर्तते । ।\nविप्रेन्द्रः स मुनिः श्रीमान्सजात्यः स च पण्डितः । । २६\nन मे पृथक्चतुर्वेदा मद्भक्तः श्वपचोऽपि यः ।\nतस्मै देयं ततो ग्राह्यं स च पूज्यो यथा ह्यहम् । । २७\nपत्रं पुष्पं फलं तोयं यो मे भक्त्या प्रयच्छति ।\nतस्याहं न प्रणश्यामि स च मे न प्रणश्यति । । २८\nयो मां सर्वगतं पश्येत्सर्वं च मयि संस्थितम् ।\nतस्याहमास्थितो नित्यं स च नित्यं मयि स्थितः । । २९\nअष्टादशार्धकक्षायाः परं चाष्टभिरुद्भवैः ।\nरोधयित्वा महाबाहो तथा ज्ञानतरेण तु । । 1.151.३०\nदुर्गपालं विजित्याशु भास्करार्धं तु दुर्जयम् ।\nजित्वा च पुरराजानां महातेजमनौपमम् । । ३१\nमनसाचलया भक्त्या यो मां ध्यायति मानवः ।\nअहं तमेव चिंतामि आत्मवत्सततं नरम् । । ३२"
  }
]
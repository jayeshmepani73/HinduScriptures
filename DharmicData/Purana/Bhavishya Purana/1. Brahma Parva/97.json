[
  {
    "text": "ब्रह्मोवाच\nमाघस्य शुक्लपक्षे तु सप्तमी या त्रिलोचन ।\nजयन्ती नाम सा प्रोक्ता पुण्या पापहरा शिवा । । १\nसोपोष्या येन विधिना शृणु तं पार्वतीप्रिय ।\nपारणानि तु चत्वारि कथितान्यत्र पण्डितैः । । २\nपञ्चम्यामेकभक्तं तु षष्ठ्यां नक्तं प्रकीर्तितम् ।\nउपवासस्तु सप्तम्यामष्टम्यां पारणं भवेत् । । ३\nमाघे च फाल्गुने मासि तथा चैत्रे च सुव्रत ।\nबकपुष्पाणि रम्याणि कुङ्कुमं च विलेपनम् । । ४\nनैवेद्यं मोदकांश्चात्र धूप आज्यमुदाहृतः ।\nप्राशनं पञ्चगव्यं तु पवित्रीकरणं परम् ।। ५\nमोदकैर्भोजयेद्विप्रान्यथाशक्त्या गणाधिप ।\nशाल्योदनं च भूतेश दद्याच्छक्त्या द्विजेषु वै ।  ६\nइत्थं सम्पूजयेद्यस्तु भास्करं लोकपूजितम् ।\nसर्वस्मिन्पारणे वीर सोऽश्वमेधफलं लभेत् । । ७\nद्वितीये पारणे पूज्य राजसूयफलं लभेत् ।\nवैशाखाषाढज्येष्ठेषु श्रावणे मासि सुव्रत । ।\nपूजार्थमथ भानोर्वै शतपत्राणि सुव्रत । । ८\nश्वेतं च चन्दनं भीम धूपो गुग्गुलुरुच्यते ।\nनैवेद्यं गुडपूपास्तु प्राशनं गोमयस्य तु । ।\nभोजने चापि विप्राणां गुडपूपाः प्रकीर्तिताः । । ९\nद्वितीयमिदमाख्यातं पारणं पापनाशनम् ।\nराजसूयाश्वमेधाभ्यां फलदं भास्करप्रियम् । । 1.97.१०\nतृतीयं शृणु देवस्य पूजार्थे भास्करस्य तु ।\nमासि भाद्रपदे वीर तथा चाश्वयुजे विभो । । ११\nकार्त्तिके चापि मासे तु रक्तचन्दनमादिशेत् ।\nमालतीकुसुमानीह धूपो विजय उच्यते । । १२\nनैवेद्यं घृतपूपास्तु भोजनं च द्विजन्मनाम् ।\nकुशोदकप्राशनं तु कायशुद्धिकरं परम् । । १३\nतृतीयमपि चाख्यातं पारणं पापनाशनम् ।\nराजसूयाश्वमेधाभ्यां फलदं भास्करप्रियम् । । १४\nचतुर्थमपि ते वच्मि पारणं पापनाशनम् ।\nराजसूयाश्वमेधाभ्यां फलदं भास्करप्रियम् । । १५\nतदद्य देवशार्दूल पारणं श्रेयसे शृणु ।\nमासि मार्गशिरे वीर पौषे मासि तथा शिव । । १६\nमाघे च देवशार्दूल शृणु पुण्यान्यशेषतः ।\nकरवीराणि रक्तानि तथा रक्तं च चन्दनम् । १७\nअमृताख्यस्तथा धूपो नैवेद्यं पायसं परम् ।\nआर्जनीयं तथा तक्रं प्राशनं परमं स्मृतम् । । १८\nअगरुं चन्दनं मुस्तं सिह्लकं त्र्यूषणं तथा ।\nसमभागैस्तु कर्तव्यमिदं चामृतमुच्यते । । १९\nनामानि कथितान्यत्र भास्करस्य महात्मनः ।\nचित्रभानुस्तथा भानुरादित्यो भास्करस्तथा । । 1.97.२०\nप्रीयतामिति सर्वस्मिन्पारणे विधिमादिशेत् ।\nअनेन विधिना यस्तु कुर्यात्पूजां विभावसोः । । २१\nतस्यां तिथौ देवदेव स याति परमं पदम् ।\nकृत्वैवं सप्तमीं भीम सर्वकामानवाप्नुते । । २२\nपुत्रार्थी लभते पुत्रान्धनार्थी लभते धनम् ।\nसरोगो मुच्यते रोगैः शुभमाप्नोति पुष्कलम् । । २३\nपूर्णे संवत्सरे भीम कार्या पूजा दिवाकरे ।\nगन्धपुष्पोपहारैस्तु ब्राह्मणानां च तर्पणैः । ।\nनानाविधैः प्रेक्षणकैः पूजया वाचकस्य तु । । २४\nइत्थं सम्पूज्य देवेशं ब्राह्मणांश्चाभिपूज्य च ।\nवाचकं च द्विजं पूज्य इदं वाक्यमुदीरयेत् । । २५\nधर्मकार्येषु मे देव अर्थकार्येषु नित्यशः ।\nकामकार्येषु सर्वेषु जयो भवतु सर्वदा । । २६\nततो विसर्जयेद्विप्रान्वाचकं तु द्विजोत्तमम् ।\nइत्थं कुर्यादिदं यस्तु स जयं प्राप्नुयात्फलम् । ।\nसर्वपापविशुद्धात्मा सूर्यलोकं स गच्छति । । २७\nविमानवरमारुढः कञ्जजोद्भवमुत्तमम् ।\nतेजसा रविसंकाशः प्रभया पतगोपमः । । २८"
  }
]
[
  {
    "text": "सप्ताश्वतिलकानूरुसंवादवर्णनम्"
  },
  {
    "text": "&lt;poem&gt;सप्ताश्वतिलक उवाच ।। ।।\nसंत्रासजननं घोरं पापानां पापकारिणाम् ।।।\nगर्भस्थैर्जायमानैश्च बालैस्तरुणमध्यमैः ।। १\nस्त्रीपुनपुंसकैर्वृद्धैर्गंतव्यं सर्वजंतुषु ।।\nशुभाशुभफलं तत्र भोक्तव्यं देहिभिस्तथा ।। २ ।।\nचित्रगुप्तादिभिः सर्वैर्धर्मस्थैः सत्यवादिभि ।।\nप्रोक्तं वै धर्मराजस्य निकटे यच्छुभाशुभम् ।।\nअवश्यं हि कृतं कर्म भोक्तव्यं तद्विचारितम् ।। ३ ।।\nतत्र ये शुभकर्माणः सौम्य चित्ता दयान्विताः ।।\nते नरा यांति सौम्येन यथा यमनिकेतनम् ।। ४ ।।\nयः प्रदद्याद्द्विजेंद्राणामुपानत्काष्ठछत्रकम् ।।\nस च धर्मेण महता सुखं याति यमालयम् ।। ५ ।।\nसोपानत्को नरो यस्तु देवायतनमाविशेत् ।।\nविशेषतो गर्भगृहं स संत्रासमुपाश्नुते ।।६।।\nसोपानत्कानि दानानि तथान्नं तु विशेषतः ।।\nएवं दानविशेषेण धर्मराजपुरं नरः ।।\nयस्माद्याति सुखेनैव तस्माद्धर्मं समाचरेत् ।।७।।\nये पुनः क्रूरकर्माणो नराः पापरताः खग ।।\nते घोरेण तथा यांति दक्षिणेन यमालयम् ।। ८ ।।\nषडशीतिसहस्राणि योजनानामशीति च ।।\nवैवस्वतपुरं ज्ञेयं नानारूपमिति स्थितम् ।। ९ ।।\nसमीपस्थमिवाभाति नराणां शुभचारिणाम् ।।\nपापानामतिदूरस्थं तथा रौद्रेण गच्छताम् ।। 1.192.१० ।।\nतीक्ष्णकंटकयुक्तेन शर्करानिचितेन च ।।\nक्षुरधारातिनिस्त्रिंशैः पाषाणैश्चिंतितेन च ।। ११ ।।\nक्वचिदर्केण महता दुरंतैश्चैव खातकैः ।।\nलोहशंकुभिराच्छिन्नास्तथा खड्गैः समन्विताः ।। ।। ३२ ।।\nततः पतद्भिर्विमलैः पर्वतैर्वृक्षसंकुलैः ।।\nप्रेतप्राकारयुक्तेन यांति मार्गेण दुःखिताः ।। १३ ।।\nक्वचिद्विषमगर्ताभिः क्वचिल्लोष्ठैः सपिच्छलैः ।।\nसुतप्तवालुकाभिश्च तथा तीक्ष्णैश्च शंकुभिः ।। १४ ।।\nअनेकशाखारचितैर्व्याप्तैर्वंशवनैः क्वचित् ।।\nकष्टेन तमसः मार्ग अना लंबे सुदारुणि ।।१५।।\nअथ शृंगाटकैर्व्याप्तैः क्वचिद्दावाग्निना पुनः ।।\nक्वचित्तप्तशिलाभिश्च क्वचिद्व्याप्तं हिमेन तु ।। १६ ।।\nक्वचिद्वालुकया व्याप्तमाकंठांतं प्रवेशयेत् ।।\nक्वचिद्दुष्टांबुना व्याप्तं क्वचिच्च करिषाग्निना।।१७।।\nक्वचित्सिंहैः क्वचिद्व्याघ्रैर्दंशैः कीटैश्च दारुणैः ।।\nक्वचिन्महाजलौकाभिः क्वचि द्वाजगरैः पुनः ।।१८।।\nमक्षिकाभिश्च रौद्राभिः क्वचित्सपेंर्विषोल्बणैः ।।\nमहागजेंद्रयूनैश्च बलोन्मत्तैः प्रमाथिभिः ।।१९।।\nपंथानमुल्लिखद्भिश्च तीक्ष्ण शृंगैर्महावृषैः ।।\nमहाशृंगैश्च महिषैरुष्ट्रैर्मत्तैर्मदातुरैः।।1.192.२०।।\nडाकिनीभिश्च रौद्राभिर्विकरालैश्च राक्षसैः।।\nव्याधिभिश्च महाघोरैः पीड्यमाना व्रजंति हि ।। ।। २१ ।।\nमहापाशविमिश्रेण महाचंडेन वायुना ।।\nमहापाषाणवर्षेण हन्यमाना निराश्रयाः ।। २२।।\nक्वचिद्विद्युत्प्रपातेन दीर्यमाणा व्रजंति हि ।।\nपतद्भिर्वज्रसंघातैरुल्कापातैश्च दारुणैः ।। २३ ।।\nप्रदीप्तांगारवर्षेण दह्यमाना व्रजंति हि ।।\nमहांधकारशुक्रेण पीड्यमाना व्रजंति हि ।। २४ ।।\nमहामेघरवैर्घोरैर्वित्रास्यंते मुहुर्मुहुः ।।\nतीक्ष्णपाषाणयुक्तेन पूर्यमाणाः समन्ततः ।। २५ ।।\nमहाक्षुरांबुधाराभिः सेव्यमाना व्रजंति हि ।।\nमहामेघरवैर्घोरै र्वित्रास्यन्ते मुहुर्मुहुः ।।२६।।\nभृशं शीतेन तीक्ष्णेन रूक्षेण मारुतेन च ।।\nइत्थं मार्गेण रौद्रेण पाथेयरहितेन च ।।२७।।\nनिरालंबेन दुर्गेण निर्जनेन समंततः ।।\nअविश्रामेण महता विगतापायदुर्धरैः ।। २८ ।।\nनीयंते देहिनः सर्वे ये मूढाः पापकारिणः ।।\nइति ज्ञात्वा नरः कुर्यात्पुण्यं पापं च वर्जयेत् ।।\nपुण्येन याति देवत्वं पापेन नरकं व्रजेत् ।। २९ ।।\nयैर्मनागपि देवेशो मनसा पूजितो रविः ।।\nते कदापि न पश्यंति यमस्य वदनं खग ।। ।। 1.192.३० ।।\nकिं तु पापैर्महाघोरैः किञ्चित्कालं तवाज्ञया ।।\nभवंति प्रेतराजानस्ततो यांति रवेः पुरम्।। ३१ ।।\nये पुनः सर्वभावेन भजन्ते भुवि भास्क रम् ।।\nन ते लिम्पंति पापेन पद्मपत्रमिवांभसा ।। ३२ ।।\nतस्मात्प्रकुर्याद्भक्तिं वै भास्करे सततं नरः ।।\nश्रद्धया पूजयेद्भानुं य इच्छेद्विपुलं धनम्  ।। ३३ ।।"
  }
]
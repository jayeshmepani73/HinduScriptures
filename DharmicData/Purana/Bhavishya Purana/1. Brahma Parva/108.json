[
  {
    "text": "ब्रह्मोवाच\nकृष्णपक्षे तु माघस्य सर्वाप्तिं सप्तमीं शृणु ।\nयामुपोष्य समाप्नोति सर्वान्कामांस्तथा परान् । । १\nपाखण्डादिभिरालापं न कुर्याद्भानुतत्परः ।\nपूजयेत्प्रणतो देवमेकाग्रमनसा शुभम् । । २\nमाघाद्यैः पारणं मासैः षड्भिः सांक्रान्तिकं स्मृतम् ।\nमार्तण्डः प्रथमं नाम द्वितीयं कः प्रकीर्तितम् । । ३\nतृतीयं चित्रभानुश्च विभावसुरतः परम् ।\nभगेति पञ्चमं ज्ञेयं षष्ठं हंसः स उच्यते । ।४\nपूर्णेषु षट्सु मासेषु पञ्चगव्यमुदाहृतम् ।\nस्नाने च प्राशने चैव प्रशस्तं पापनाशनम् । । ५\nप्रणामं देवदेवस्य कृत्वा पूजां यथाविधि ।\nविप्राय दक्षिणां दद्याच्छ्रद्दधानश्च शक्तितः । । ६\nपारणान्ते च देवस्य प्रीणनं भक्तिपूर्वकम् ।\nकुर्वीत भक्त्या विधिवद्रविभक्त्या तु गृह्यते । । ७\nनक्तभोजी तथा विष्णो तैलक्षारविवर्जितः ।\nकृष्ण जागरणं रात्रौ सप्तम्यामथ वा दिने । । ८\nएतामुषित्या धर्मज्ञो हंसप्रीणनतत्परः ।\nसर्वान्कामानवाप्नोति सर्वपापैः प्रमुच्यते । । ९\nयतः सर्वमवाप्नोति यद्यदिच्छति चेतसा ।\nअतो लोकेषु विख्याता सर्वार्थावाप्तिसप्तमी । । 1.108.१०\nकृताभिलषिता ह्येषा प्रारब्धा धर्मतत्परैः ।\nपूरयत्यखिलान्कामान्संश्रुता च दिनेदिने । । ११\nतमाराधयस्व रविं तथाथ गरुडध्वज ।\nयथाराधितवान्भानुं भगणाधिपतिः पुरा । । १२"
  }
]
[
  {
    "text": "।। अरुण उवाच ।। ।।\nकृत्तिका परमा देवी रोहिणी च वरानना ।।\nश्रीमन्मृगशिरो भद्रा आर्द्रा चाप्यपरोज्ज्वला ।। १ ।।\nपुनर्वसुस्तथा पुष्य आश्लेषा च तथाधिप ।।\nसूर्यार्चनरता नित्यं सूर्यभावानुभाविताः ।। २ ।।\nअर्चयंति सदा देवमादित्यं सुरते सदा ।।\nनक्षत्रमातरो ह्येताः प्रभामालाविभूषिताः ।। ३ ।।\nमघा सर्वगुणोपेता पूर्वा चैव तु फाल्गुनी ।।\nस्वाती विशाखा वरदा दक्षिणां दिशमाश्रिताः ।। ४ ।।\nअर्चयंति सदा देवमादित्यं सुरपूजितम् ।।\nतवापि शांतिकं द्योतं कुर्वंतु गगनोदिताः ।। ५ ।।\nअनुराधा तथा ज्येष्ठा मूलं सूर्यपुरःसरा ।।\nपूर्वाषाढा महावीर्या आषाढा चोत्तरा तथा ।। ६ ।।\nअभिजिन्नाम नक्षत्रं श्रवणं च बहुश्रुतम् ।।\nएताः पश्चिमतो दीप्ता राजंते चानु मूर्तयः ।। ७ ।।\nभास्करं पूजयंत्येताः सर्वकालं सुभाविताः ।।\nशांतिं कुर्वंतु ते नित्यं विभूतिं च महर्द्धिकाम् ।।८।।\nधनिष्ठा शतभिषा तु पूर्वभाद्रपदा तथा ।। ९ ।।\nउत्तरा भाद्ररेवत्यौ चाश्विनी च महामते ।।\nभरणी च महादेवी नित्यमुत्तरतः स्थिताः ।। 1.179.१० ।।\nसूर्यार्चनरता नित्यमादित्यगतमा नसाः ।।\nशांतिं कुर्वतु ते नित्यं विभूतिं च महर्द्धिकाम् ।। ११ ।।\nमेषो मृगाधिपः सिंहो धनुर्दीप्तिमतां वरः ।।\nपूर्वेण भासयंत्येते सूर्ययोगपराः शुभाः ।।\nशांतिं कुर्वंतु ते नित्यं भक्त्या सूर्यपदांबुजे ।। १२ ।।\nवृषः कन्या च परमा मकरश्चापि बुद्धिमान् ।।\nएते दक्षिणभागे तु पूजयंति रविं सदा ।।\nभक्त्या परमया नित्यं शांतिं कुर्वंतु ते सदा ।।१३।।\nमिथुनं च तुला कुंभः पश्चिमे च व्यवस्थिताः ।।\nजपंत्येते सदाकालमादित्यं ग्रहनाय कम् ।। १४ ।।\nशांतिं कुर्वंतु ते नित्यं खखोल्काज्ञानतत्पराः ।।\nसतपोदत्तपुष्पाभ्यां ये स्मृता सततं बुधैः ।। १५ ।।\nऋषयः सप्त विख्याता ध्रुवांताः प्ररमोज्ज्वलाः ।।\nभानुप्रसादात्संपन्नाः शांतिं कुर्वंतु ते सदा ।। १६ ।।\nकश्यपो गालवो गार्ग्यो विश्वामित्रो महामुनिः ।।\nमुनिर्दक्षो वशिष्ठश्च मार्कण्डः पुलहः क्रतुः ।। १७ ।।\nनारदो भृगुरात्रेयो भारद्वाजश्च वै मुनिः ।।\nवाल्मीकिः कौशिको वात्स्यः शाकल्योऽथ पुनर्वसुः ।। १८ ।।\nशालंकायन इत्येते ऋषयोऽथ महातपाः ।।\nसूर्यध्यानैकपरमाः शांतिं कुर्वंतु ते सदा।। १९ ।।\nमुनिकन्या महाभागा ऋषिकन्याः कुमारिकाः ।।\nसूर्यार्चनरता नित्यं शांतिं कुर्वंतु ते सदा ।। 1.179.२० ।।\nसिद्धाः समृद्धतपसो ये चान्ये वै महातपाः ।।\nविद्याधरा महात्मानो गरुडश्च त्वया सह ।। २१ ।।\nआदित्यपरमा ह्येते आदित्याराधने रताः ।।\nसिद्धिं ते संप्रयच्छंतु आशीर्वादपरायणाः ।। २२ ।।\nनमुचिर्दैत्यराजेद्रः शंकुकर्णो महाबलः ।।\nमहानाथोऽथ विख्यातो दैत्यः परमवीर्यवान् ।। २३ ।।\nग्रहाधिपस्य देवस्य नित्यं पूजापरायणाः ।।\nबलं वीर्यं च ते ऋद्धिमारोग्यं च ब्रुवंतु ते ।।२४।।\nमहाढ्यो यो हयग्रीवः प्रह्लादः प्रभयान्वितः ।।\nतानैकाग्निमुखो दैत्यः कालनेमिर्महाबलः ।। २५ ।।\nएते दैत्या महात्मानः सूर्यभावेन भाविताः ।।।\nतुष्टिं बलं तथाऽऽरोग्यं प्रयच्छंतु सुरारयः ।। २६ ।।\nवैरोचनो हिरण्याक्षस्तुर्वसुश्च सुलोचनः ।।\nमुचकुंदो मुकुंदश्च दैत्यो रैवतकस्तथा ।।२७।।\nभावेन परमेणेमं यजंते सततं रविम् ।।\nसततं च शुभात्मानः पुष्टिं कुर्वंतु ते सदा ।। २८ ।।\nदैत्यपतयो महाभागा दैत्यानां कन्यकाः शुभाः ।।\nकुमारा ये च दैत्यानां शांतिं कुर्वंतु ते सदा ।। २९ ।।\nआरक्तेन शरीरण रक्तांतायतलोचनाः ।।\nमहाभागाः कृताटोपाः शंखाद्याः कृतलक्षणाः ।। 1.179.३० ।।\nअनंतो नागराजेंद्र आदित्याराधने रतः ।।\nमहापापविषं हत्वा शांतिमाशु करोतु ते ।। ३१ ।।\nअतिपीतेन देहेन विस्फुरद्भोगसंपदा ।।\nतेजसा चातिदीप्तेन कृतस्वस्तिकलांछनः ।। ३२ ।।\nनागराट् तक्षकः श्रीमान्नामकोट्या समन्वितः ।।\nकरोतु ते महाशांतिं सर्वदोषविषापहाम् ।। ३३ ।।\nअतिकृष्णेन वर्णेन स्फुटाधिकटमस्तकः ।।\nकंठरेखात्रयोपेतो घोरदंष्ट्रायुधोद्यतः ।। ३४ ।।\nकर्कोटको महानागो विषदर्पबलान्वितः ।।\nविषशस्त्राग्निसंतापं हत्वा शांतिं करोतु ते ।। ३५ ।।\nपद्मवर्णः पद्मकान्तिः फुल्लपद्मायतेक्षणः ।।\nख्यातः पद्मो महानागो नित्यं भास्करपूजकः ।। ३६ ।।\nस ते शांति शुभं शीघ्रमचलं संप्रयच्छतु ।।\nश्यामेन देहभारेण श्रीमत्कमललोचनः ।। ३७ ।।\nविषदर्पबलोन्मत्तो ग्रीवायां रेखयान्वितः ।।\nशंखपालश्रिया दीप्तः सूर्यपादाब्जपूजकः ।। ३८.।।\nमहाविषं गरश्रेष्ठं हत्वा शांतिं करोतु ते ।।\nअतिगौरेण देहेन चंद्रार्धकृतशेखरः ।। ३९ ।।\nदीपभागे कृताटोपशुभलक्षणलक्षितः ।।\nकुलिको नाम नागेन्द्रो नित्यं सूर्यपरायणः ।।\nअपहृत्य विषं घोरं करोतु तव शांतिकम् ।। 1.179.४० ।।\nअंतरिक्षे च ये नागा ये नागाः स्वर्गसंस्थिताः ।।\nगिरिकंदरदुर्गेषु ये नागा भुवि संस्थिताः ।। ४१ ।।\nपाताले ये स्थिता नागाः सर्वे यत्र समाहिताः ।।\nसूर्यपादा र्चनासक्ताः शांतिं कुर्वंतु ते सदा ।।४२।।\nनागिन्यो नागकन्याश्च तथा नागकुमारकाः ।।\nसूर्यभक्ताः सुमनसः शांतिं कुर्वंतु ते सदा ।।४३।।\nय इदं नामसंस्थानं कीर्तयेच्छृणुयात्तथा ।।\nन तं सर्पा विहिंसति न विषं क्रमते सदा ।। ४४ ।।"
  }
]
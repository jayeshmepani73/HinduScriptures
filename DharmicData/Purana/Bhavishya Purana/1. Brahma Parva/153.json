[
  {
    "text": "सुमन्तुरुवाच\nसुमतिश्च रवेर्भक्तः पाण्डवेय महामते ।\nअतस्ते निखिलं वच्मि शृणुष्वैकमना नृप । । १\nकल्पादौ सृजतो वीर ब्रह्मणो विविधाः प्रजाः ।\nअहंकारो महानासीन्नास्ति लोके मदुत्तमः । । २\nतथा पालयतो वीर केशवस्य धरापते ।\nतथा संहरतो जज्ञेऽहङ्कारस्त्र्यम्बकस्य च । । ३\nचिंतयन्तोथ ते देवाः केशवश्च नराधिप ।\nमिथस्ते स्पर्धया युक्ताः परस्परविरोधिनः । । ४\nविवादस्तु महानासीत्कञ्जाम्बुनगौकसाम् ।\nपरस्परं महाबाहो मनसाश्रित्य केवलम् । । ५\nअहं कर्ता विकर्ताऽहं पालकोऽहं जगत्प्रभुः ।\nइत्याह भगवान्ब्रह्मा कृष्णभीमौ समर्चितौ । । ६\nतथैत्य शंकरः क्रुद्धः कः शक्तो मदृते भुवि ।\nसंहर्तुं जगदेतद्धि स्रष्टुं पालयितुं तथा । ।७\nनारायणोऽप्येवमेव मनाक् क्रोधसमन्वितः ।\nन वा शक्तो जगत्स्रष्टुं संहर्तुं रक्षितुं तथा । । ८\nएवं तेषां प्रवदतां क्रुद्धानां च परस्परम् ।\nसमाविशत्तदाऽज्ञानं तमो मोहात्मकं विभो । । ९\nतेन क्रान्तधियः सर्वे न पश्यन्ति परस्परम् ।\nअत्यर्थं मोहमापन्ना न जानन्तीह किञ्चन । । 1.153.१०\nअपश्यन्तो मिथस्ते तु निषण्णाः क्ष्मातले विभो ।\nआरमन्ति हि ये चान्ये ते दिवाकरमास्थिताः । । ११\nतमसा मोहिताः सर्वे निद्रावत्क्रान्तचेतसः ।\nमनाग्ज्ञानेन चाक्रान्ताः किं कुर्यामेति मोहिताः । । १२\nअथ भूताधिपो देवो गोश्रुताभरणोज्ज्वलः ।\nचन्द्रार्धकृतशोभस्तु शीतलांशुविशोधितः । । १३\nआर्तिमेत्य परां वीर मोहितस्तमसा विभो ।\nअपश्यन्नब्रवीद्देवं माधवं भूधरं हरिम् । । १४\nमहादेव उवाच\nकृष्ण कृष्ण महाबाहो क्व गतस्त्वं महामते ।\nब्रह्मा च क्व गतो वीर नाहं पश्यामि वां क्वचित् । । १५\nमोहेन महताहं वै तमसा च विमोहितः ।\nकिं करोमि क्व गच्छामि क्व चाहमधुना स्थितः । । १६\nक्ष्माधरं पृथिवीं वृक्षान् देवगन्धर्वदानवान् ।\nविपुलं सागरं सिन्धून्नहि पश्यामि किञ्चन । । १७\nकेनोपायेन पश्येयं जगत्स्थावरजङ्गमम् ।\nब्रूहि मे देवशार्दूल व्रीडा मेऽतीव जायते । । १८\nशङ्करस्य वचः श्रुत्वा हरिर्वचनमब्रवीत् ।\nशोकगद्गदया वाचा तमसा मोहितो नृप । । १९\nविष्णुरुवाच\nभीम भीम न जानेऽहं क्व भवान्वर्ततेऽधुना ।\nममापि मोहितं चेतस्तमसातीव शङ्कर । । 1.153.२०\nक्व गच्छामि क्व तिष्ठामि कथं तत्स्वस्थतां व्रजेत् ।\nतमसा पूरितं सर्वं जगद्धि परमेश्वर । । २१\nयद्यसौ दृश्यते देवः सुरज्येष्ठोऽम्बुजोद्भवः ।\nपृच्छावस्तं महात्मानं यदि ते रोचते हर । । २२\nहित्वा दर्पमहङ्कारं सममास्थाय केवलम् ।\nपद्माननं पद्मयोनिं पद्मपत्रनिभेक्षणम् । । २३\nइत्येवं गदतो वाक्यं विष्णोरमिततेजसः ।\nश्रुत्वोवाच विभुर्ब्रह्मा गङ्गाधरमहीधरौ । । २४\nकृष्ण कृष्ण महाबाहो भीम भीम महामते ।\nक्व भवन्तौ ब्रूत किं च किं युवामूचथुर्मिथः । । २५\nममातीव मनोबुद्धी तमसा वशमागते ।\nन शृणोमि न पश्यामि निद्रामोहवशं गतः । । २६\nअहो बत जगत्सर्वं सदेवासुरमानुषम् ।\nतमसा व्याष्टतं देवौ न जाने क्व गतं महः । । २७\nअथ तेषां प्रवदतां ब्रह्मादीनां दिवौकसाम् ।\nदर्पक्रोधभयार्तानां तमसाक्रान्तचेतसाम् । । २८\nतेषां दर्पापहाराय प्रबोधार्थं च गोपतेः ।\nतेजोरूपं समुद्भूतमष्टशृङ्गमनौपमम् । । २९\nअलक्ष्यं पापतमसा महद्व्योम नराधिप ।\nज्वालामालावृतं वीर बहुरूपं च भासते । । 1.153.३०\nशतयोजनविस्तीर्णं गतमूर्ध्वं भ्रमत्तथा ।\nगोमध्यतो महाराज कर्णिकेवाम्बुजस्य तु । । ३१\nप्रकाशं तेजसा तस्य जगत्सर्वमिदं नृप ।\nपुरेष्वन्तर्यथा वीर अम्बुजस्यार्चिभिः सदा । । ३२\nदृष्ट्वा परस्परं सर्वे हुङ्कारादिविकारिणः ।\nतेजसा मोहितास्तस्य जगत्सर्वमिदं नृप । । ३३\nतेजसा मोहितं तस्य महद्व्योम नराधिप ।\nततो विस्मयमासीनः दृष्टगोपतयो नृप । । ३४\nपश्यमाना महो व्योम्नि मिथो वचनमब्रुवन् ।\nअहो तेजः समुद्धूतमस्माकं श्रेयसे नृप । । ३५\nप्रकाशाय च लोकानां सर्वे पश्याम किं न्विदम् ।\nज्ञानायोर्ध्वं गतो ब्रह्मा चाधस्तात्त्रिपुरान्तक. । । ३६\nतिर्यग्जगाम देवेशश्चक्राम्बुजगदाधरः ।\nअलब्ध्वा तस्य ते सर्वे प्रमाणं गैरिकाधिपाः । । ३७\nविस्मयोत्फुल्लनयना समागम्य परस्परम् ।\nसर्वे कञ्जादिका देवा इदं वचनमब्रुवन् । । ३८\nकोऽयं किमात्मकश्चायं किमिदं तेजसां निधिः ।\nअहोऽस्य दर्शनात्सर्वे सञ्जाता ज्ञानिनो वयम् । । ३९\nतस्मात्सर्वे प्रणम्यैनं स्तुवीमोऽद्भुतदर्शनम् ।\nकृताञ्जलिपुटाः सर्वे चास्तुवंस्त्रिदिवौकसः । । 1.153.४०\nस्तुवतामप्यथैतेषां सहस्रकिरणो रविः ।\nआत्मानं दर्शयामास कृपया परया वृतः । । ४१\nज्ञात्वा भक्तिं महाबाहो ब्रह्मादीनां महोपमाम् ।\nअथ ते व्योम्नि देवेशं ददृशुः परमेश्वरम् । । ४२\nखषोल्कलोकनाथेशं सहस्रकिरणोज्ज्वलम् ।\nकृत्तिकाभिरसंस्पृष्टं यद्वा तत्कार्तिकास्थितम् । । ४३\nदुर्जयं कृत्तिकानां तु तथैकेन विवर्जितम् ।\nतथा हस्तविहीनं च सप्तर्षिरहितं तथा । । ४४\nवर्षाब्दरहितं देवं सप्तस्वरविवर्जितम् ।\nसकलं निष्कलं चैव सदैकाकाररूपिणम् । ।४५\nतद्दृष्ट्वानेकशिरसमनेकचरणं तथा ।\nअनेकोदरबाह्वंसमनेकाभरणान्वितम् । ।४ ६\nअनेकाननमक्षीबं सहस्राक्षमनौपमम् ।\nअनेकवर्णरूपं च अनेकमुकुटोज्ज्वलम् । ।४७\nदृष्ट्वैवं देवदेवस्य रूपं भानोर्महात्मनः ।\nविस्मयोत्फुल्लनयनास्तुष्टवुस्ते दिवाकरम् । । ४८\nकृताञ्जलिपुटो भूत्वा ब्रह्मा स्तोतुं प्रचक्रमे ।\nप्रणम्य शिरसा भानुमिदं वचनमब्रवीत् । । ४९\nब्रह्मोवाच\nनमस्ते देवदेवेश सहस्रकिरणोज्ज्वल ।\nलोकदीप नमस्तेऽस्तु नमस्ते कोणवल्लभ । । 1.153.५०\nभास्कराय नमो नित्यं खषोल्काय नमोनमः ।\nविष्णवे कालचक्राय सोमायामिततेजसे । । ५१\nनमस्ते पञ्चकालाय इन्द्राय वसुरेतसे ।\nखगाय लोकनाथाय एकचक्ररथाय च । । ५२\nजगद्धिताय देवाय शिवायामिततेजसे ।\nतमोघ्नाय सुरूपाय तेजसां निधये नमः । । ५३\nअर्थाय कामरूपाय धर्मायामिततेजसे ।\nमोक्षाय मोक्षरूपाय सूर्याय च नमोनमः । । ५४\nक्रोधलोभविहीनाय लोकानां स्थितिहेतवे ।\nशुभाय शुभरूपाय शुभदाय शुभात्मने । । ५५\nशान्ताय शान्तरूपाय शान्तयेऽस्मासु वै नमः ।\nनमस्ते ब्रह्मरूपाय ब्राह्मणाय नमोनमः । । ५६\nब्रह्मदेवाय ब्रह्मरूपाय ब्रह्मणे परमात्मने ।\nब्रह्मणे च प्रसादं वै कुरु देव जगत्पते । । ५७\nएवं स्तुत्वा रविं ब्रह्मा श्रद्धया परया विभो ।\nतूष्णीमासीन्महाभाग प्रहृष्टेनान्तरात्मना । । ५८\nब्रह्मणोऽनन्तरं रुद्रः स्तोत्रं चक्रे विभावसोः ।\nत्रिपुरारिर्महातेजाः प्रणम्य शिरसा रविम् ।।५९\nमहादेव उवाच\nजय भाव जयाजेय जय हंस दिवाकर ।\nजय शम्भो महाबाहो खग गोचर भूधर ।।1.153.६०\nजय लोकप्रदीपेन जय भानो जगत्पते ।\nजय काल जयानन्त संवत्सर शुभानन ।।६ १\nजय देवादितेः पुत्र कश्यपानन्दवर्धन ।\nतमोघ्न जय सप्तेश जय सप्ताश्ववाहन ।।६२\nमहेश जय कान्तीश जय कालेश शङ्कर ।\nअर्थकामेश धर्मेश जय मोक्षेश शर्मद ।।६३\nजय वेदाङ्गरूपाय ग्रहरूपाय वै नमः ।\nसत्याय सत्यरूपाय सुरूपाय शुभाय च ।।६४\nक्रोधलोभविनाशाय कामनाशाय वै जय ।\nकल्माषपक्षिरूपाय यतिरूपाय शम्भवे ।।६५\nविश्वाय विश्वरूपाय विश्वकर्माय वै जय ।\nजयोङ्कार वषट्कार स्वाहाकार स्वधामय ।।६६\nजयाश्वमेधरूपाय चाग्निरूपार्यमाय च ।\nसंसारार्णवपीताय मोक्षद्वारप्रदाय च ।।६७\nसंसारार्णवमग्नस्य मम देव जगत्पते ।\nहस्तावलम्बनो देव भव त्वं गोपतेऽद्भुत ।।६८\nईशोऽप्येवमहीनाङ्गं स्तुत्वा भानुं प्रयत्नतः ।\nविरराम महाराज प्रणम्य शिरसा रविम् ।।६९\nअथ विष्णुर्महातेजाः कृताञ्जलिपुटो रविम् ।\nउवाच राजशार्दूल भक्त्या श्रद्धासमन्वितः ।।1.153.७०\nविष्णुरुवाच\nनमामि देवदेवेशं भूतभावनमव्ययम् ।\nदिवाकरं रविं भानुं मार्तण्डं भास्करं भगम् ।।७१\nइन्द्रं विष्णुं हरिं हंसमर्कं लोकगुरुं विभुम् ।\nत्रिनेत्रं त्र्यक्षरं त्र्यङ्गं त्रिमूर्तिं त्रिगतिं शुभम् । ।७२\nषण्मुखाय नमो नित्यं त्रिनेत्राय नमोनमः ।\nचतुर्विंशतिपादाय नमो द्वादशपाणये । ७३ ।\nनमस्ते भूतपतये लोकानां पतये नमः ।\nदेवानां पतये नित्यं वर्णानां पतये नमः । ।७४\nत्वं ब्रह्मा त्वं जगन्नाथो रुद्रस्त्वं च प्रजापतिः ।\nत्वं सोमस्त्वं तथादित्यस्त्वमोंकारक एव हि । । ७५\nबृहस्पतिर्बुधस्त्वं हि त्वं शुक्रस्त्वं विभावसुः ।\nयमस्त्वं वरुणस्त्वं हि नमस्ते कश्यपात्मज । । ७६\nत्वया ततमिदं सर्वं जगत्स्थावरजङ्गमम् ।\nत्वत्त एव समुत्पन्नं सदेवासुरमानुषम् । । ७७\nब्रह्मा चाहं च रुद्रश्च समुत्पन्ना जगत्पते ।\nकल्पादौ तु पुरा देव स्थितये जगतोऽनघ । । ७८\nनमस्ते वेदरूपाय अहोरूपाय वै नमः ।\nनमस्ते ज्ञानरूपाय यज्ञाय च नमोनमः । ।७९\nप्रसीदास्मासु देवेश भूतेश किरणोज्ज्वल ।\nसंसारार्णवमग्नानां प्रसादं कुरु गोपते । ।1.153.८०\nवेदान्ताय नमो नित्यं नमो यज्ञकलाय च । ।\nसुमन्तुरुवाच\nस्तुत्वैवं भास्करं भक्त्या विष्णुर्भरतसत्तम ।\nप्रदध्यौ नृपशार्दूल रविं तद्गतमानसः । ८१\nएवं ते नरशार्दूल देवा ब्रह्मादयोऽनघ ।\nस्तुवन्ति तं महात्मानं सहस्रकिरणं रविम् । । ८२\nइत्येवं स्तुवतां तेषां रविं भक्त्या महात्मनाम् ।\nअथ तुष्टो रविस्तेषां ब्रह्मदीनां जगत्पतिः । ८३\nविज्ञाय भक्तिं परमां श्रद्धां च परमां विभुः ।\nउवाच स महातेजाः प्रहृष्टेनान्तरात्मना ।८४\nग्रहेशो व्योम चारूढस्तेजसा प्रज्वलन्दिशः ।\nब्रह्माणं विष्णुमीशानमामन्त्र्यैतान्विशांपते । ।८५\nदृष्ट्वा तान्प्रणतान्त्सर्वाञ्छिरोभिरवनिं गतान् ।\nतुष्टोऽस्मि ते सुरज्येष्ठ चतुर्मुख जगत्पते । ।\nवरं वरय भद्रं ते मनसा त्वं यदिच्छसि ।।८६\nकृत्वा तु वचनं भानोर्ब्रह्मा लोकगुरुर्नृप ।\nजगाम शिरसा भूमावुवाच स कृताञ्जलिः ।।८७\nब्रह्मोवाच\nकृतकृत्योऽस्मि देवेश पूतश्चास्मि खगाधिप ।\nधन्योऽस्म्यनुगृहीतोऽस्मि गतोऽस्मि परमां गतिम् । ।८८\nसहस्रकिरणैर्यन्मे भवान्दर्शनमागतः ।।८९\nअपश्यतश्च देवेश मूढमासीन्मनो मम ।\nभगवन्सम्प्रसीद त्वं ममोपरि विभावसो । ।1.153.९ ०\nप्रयच्छ त्वं बलं भक्तिमात्मनो मम गोपते ।\nगत्वा शिरोभिरवनिमष्टाङ्गैः पतितस्य च । ।\nभक्त्या विज्ञप्तिमाकर्ण्य प्रसादं कुरु गोपते । । ९१\nब्रह्मणो वचनं श्रुत्वा पूषा देवो जगत्पतिः ।\nतथेत्याह महाराज विराट प्रश्रयान्वितम् । । ९२\nब्रह्मणे च वरं दत्त्वा राजन्देवो दिवाकरः ।\nउवाच त्र्यम्बकं देवं शशाङ्ककृतशेखरम् । । ९३\nवरं वरय भूतेश भूभृज्जादयितानघ ।\nयमिच्छसि महादेव ददेऽहं तदशेषतः । । ९४\nभास्करस्य वचः श्रुत्वा ईश्वरस्त्रिपुरान्तक ।\nगत्वा तु शिरसा भूमौ प्रणम्योवाच भास्करम् । । ९५\nमहादेव उवाच\nपुण्योऽहं पुण्यकर्माहं नास्ति धन्यतरो मम ।\nगतोऽहं परमां सिद्धिं गतश्च परमां गतिम् । । ९६\nनाप्राप्यमस्ति देवेश नासाध्यं मम किंचन ।\nयस्य मे भगवान्देवः प्रसादप्रवणः स्थितः । । ९७\nत्वया ततमिदं सर्वं जगत्स्थावरजङ्गमम् ।\nत्वत्त एव समुत्पन्नं लयं च त्वयि यास्यति । । ९८\nयदि तुष्टो मम विभो अनुग्राह्योऽस्मि ते यदि ।\nअचलां देहि मे भक्तिमात्मनश्चरणं नय । । ९९\nव्योमकेशवचः श्रुत्वा पूषा देवो दिवाकरः ।\nतथेत्याह हरं वीर ततो हरिमुवाच । । 1.153.१००\nनारायण महाबाहो वरं वरय गोधर ।\nपरितुष्टोऽस्मि ते देव यमिच्छसि महाबल । । १०१\nश्रुत्वा तु भास्करवचः कीलालजनको हरिः ।\nउवाच परया भक्त्या नत्वा च शिरसा रविम् । । १०२\nनारायण उवाच\nजय देव जगन्नाथ जय देव गुरो रवे ।\nप्रसीद मम देवेश भक्तिं यच्छात्मनो रवे । । १०३\nयेनाहं सर्वदेवानामुत्तमः स्यां जगत्पते ।\nअजेयश्च तथा देव दैत्यदानवरक्षसाम् । । १०४\nत्वद्भक्त्या बृंहितबलस्तेजसा महतान्वितः ।\nततो मया महत्कर्म कर्तव्यं तव शासनात् । । १०५\nप्रजानां पालनं देव देवानां च ग्रहाधिप ।\nवर्णानामाश्रमाणां च वर्णधर्मस्य वा विभो । । १०६\nदुष्टदैत्यविनाशाय लोकानां पालनाय च ।\nसृष्टोऽहं भवता पूर्वं कल्पादौ च कृतोऽनघ । । १०७\nयस्य रुष्टो भवान्स्याद्वै कथञ्चित्पुरुषस्य तु ।\nव्याधिर्दुःखं मनोरोगं दारिद्र्यं सन्ततिक्षयः । । १०८\nतस्यैतानि भवन्तीह आधयो विविधास्तथा ।\nतस्मात्त्वं च ततो देव संस्तव्यः सततं बुधैः । । १०९\nएवं त्वां गोपते देव भक्त्या श्रद्धासमन्वितः ।\nअहमर्चितुमिच्छामि तस्मान्मयि कृपां कुरु । । 1.153.११०"
  }
]
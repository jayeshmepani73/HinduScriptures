[
  {
    "text": "विष्णुरुवाच\nभगवन्प्राणिनः सर्वे विषरोगाद्युपद्रवैः ।\nदुष्टग्रहोपघातैश्च सर्वकालमुपद्रुताः । । १\nआभिचारिककृत्याभिः स्पर्शरोगैश्च दारुणैः ।\nसदा सम्पीड्यमानास्तु तिष्ठन्त्यम्बुजसम्भव । । २\nयेन कर्मविपाकेन विषरोगाद्युपद्रवाः ।\nप्रभवन्ति नृणां तन्मे यथावद्वक्तुमर्हसि । । ३\nब्रह्मोवाच\nव्रतोपवासैर्यैर्भानुर्नान्यजन्मनि तोषितः ।\nते नरा देवशार्दूल ग्रहरोगादिभागिनः । । ४\nयैर्न तत्प्रवणं चित्तं सर्वदैव नरैः कृतम् ।\nविषग्रहज्वराणां ते मनुष्याः कृष्ण भागिनः । । ५\nआरोग्यं परमां वृद्धिं मनसा यद्यदिच्छति ।\nतत्तदाप्नोत्यसंदिग्धं परत्रादित्यतोषणात् । । ६\nनाधीन्प्राप्नोति न व्याधीन्न विषयग्रहबन्धनम् ।\nकृत्यास्पर्शभयं वापि तोषिते तिमिरापहे । । ७\nसर्वे दुष्टाः समास्तस्य सौम्यास्तस्य सदा ग्रहाः ।\nदेवानामपि पूज्योऽसौ तुष्टो यस्य दिवाकरः । । ८\nयः समः सर्वभूतेषु यथात्मनि तथा हिते ।\nउपवासादिना येन तोष्यते तिमिरापहः । । ९\nतोषितेऽस्मिन्प्रजानाथे नराः पूर्णमनोरथाः ।\nअरोगाः सुखिनो नित्यं बहुधर्मसुखान्विताः । । 1.120.१०\nन तेषां शत्रवो नैव शरीराद्यभिचारकम् ।\nग्रहरोगादिकं चापि पापकार्युपजायते । । ११\nअव्याहतानि देवस्य धनजालानि तं नरम् ।\nरक्षन्ति सकलापत्सु येन श्वेताधिपोऽर्चितः । । १२\nविष्णुरुवाच\nअनाराधितमार्तण्डा ये नराः दुःखभागिनः ।\nते कथं नीरुजः सन्तु विज्वरा गतकल्मषाः ।। १३\nब्रह्मोवाच\nआराधयन्तु देवेशं पुष्पेणैवमनौपमम् ।\nभास्करं तु जगन्नाथं सर्वदेवगुरुं परम् ।। १४\nविष्णुरुवाच\nदोषाभिभूतदेहैस्तु कथमाराधनं रवेः ।\nकर्त्तव्यं वद देवेश भक्त्या श्रेयोऽर्थमात्मनः ।। १५\nअनुग्राह्योऽस्मि यदि ते ममायं भक्तिमानिति ।\nतन्मयोपदिश त्वं च महदाराधनं रवेः ।। १६\nअनन्तमजरं देवं दुष्टसन्देहनाशनम् ।\nआराधयितुमिच्छामि भगवन्तस्त्वदनुज्ञया । ।\nयेनाहं त्वत्प्रसादेन भवेयमतिविक्रमः ।। १७\nब्रह्मोवाच\nअनुग्राह्योऽसि देवस्य नूनमव्यक्तजन्मनः ।\nआराधनाय ते विष्णो यदेतत्प्रवणं मनः ।। १८\nयदि देवपतिं भानुमाराधयितुमिच्छसि ।\nभगवन्तमनाद्यं च भव वैवस्वतोऽच्युत ।। १९\nन ह्यवैवस्वतैर्भानुर्ज्ञातुं स्तोतुं च शक्यते ।\nद्रष्टुं वा शक्यते मूढैः प्रवेष्टुं कुत एव तु ।।1.120.२ ०\nतद्भक्तिप्रार्थिताः पूता नरास्तद्भक्तिचेतसः ।\nवैवस्वता भवन्त्येवं विवस्वन्तं विशन्ति च ।।२ १\nअनेकजन्मसंसारचिते पापसमुच्चये ।\nनाक्षीणे जायते पुंसां मार्तण्डाभिमुखी मतिः । । २२\nप्रद्वेषं याति मार्तण्डे द्विजान्वेदांश्च निन्दति ।\nयो नरस्तं विजानीयादसुरांशसमुद्भवम् । । २३\nपाषण्डेषु रतिः पुंसां हेतुवादानुकूलता ।\nजायते दम्भमायाम्भः पतितानां दुरात्मनाम् । । २४\nयदा पापक्षयः पुंसां तदा वेदद्विजातिषु ।\nभानौ च यज्ञपुरुषे श्रद्धा भवति नैष्ठिकी । । २५\nयदा स्वल्पावशेषस्तु नराणां पापसञ्चयः ।\nतदा भोजकविप्रेषु भानौ पूजां प्रकुर्वते । । २६\nभ्रमतामत्र संसारे नराणां कर्मदुर्गमे ।\nकरावलम्बनो ह्येको भक्तिप्रीतो दिवाकरः । । २७\nस त्वं वैवस्वतो भूत्या सर्वपापहरं हरिम् ।\nआराधय समं भक्त्या प्रीतिमभ्येति भास्करः । । २८\nविष्णुरुवाच\nकिं लक्षणा भवन्त्येते नरा वैवस्वता गुणैः ।\nयच्च वैवस्वतं कार्यं तन्मे कथय कञ्जज । । २९\nब्रह्मोवाच\nकर्मणा मनसा वाचा प्राणिनां यो न हिंसकः ।\nभावभक्तश्च मार्तण्ड कृष्ण वैवस्वतो हि सः । । 1.120.३०\nयो भोजकद्विजान्देवान्नित्यमेव नमस्यति ।\nन च भोक्ता परस्वादेर्विष्णो वैवस्वतो हि सः । । ३१\nसर्वान्देवान्रविं वेत्ति सर्वांल्लोकांश्च भास्करम् ।\nतेभ्यश्चानन्यमात्मानं कृष्ण वैवस्वतो हि सः । । ३२\nदेवं मनुष्यमन्यं वा पशुपक्षिपिपीलिकम् ।\nतरुपाषाणकाष्ठादिभूम्यम्भोधिं दिवं तथा । । ३३\nआत्मानं चापि देवशाद्व्यतिरिक्तं दिवाकरात् ।\nयो न जानाति तं विद्यात्कृष्ण वैवस्वतं नरम् । । ३४\nसर्वो वैवस्वतो भागो यद्भूतं यद्व्यवस्थितम् ।\nइति वै यो विजानाति स तु वैवस्वतो नरः । । ३५\nभवभीतिं हरत्येष भक्तिभावेन भावितः ।\nविवस्वानिति भावो यः स तु वैवस्वतो नरः । । ३६\nभावं न कुरुते यस्तु सर्वभूतेषु पापकम् ।\nकर्मणा मनसा वाचा स च वैवस्वतो नरः । । ३७\nबाह्यार्थनिरपेक्षो यः क्रियां भक्त्या विवस्वतः ।\nभावेन निष्पादयति ज्ञेयो वैवस्वतो हि सः । । ३८\nनारयो यस्य न स्निग्धा न भेदाधीनवृत्तयः ।\nवीक्षते सर्वमेवेदं भानुं वैवस्वतो हि सः । । ३९\nसुतप्तेनेह तपसा यज्ञैर्वा बहुदक्षिणैः ।\nतां गतिं न नरा यन्ति यां तु वैवस्वतो गतः । ।1.120.४ ०\nयेन सर्वात्मना भानौ भक्त्या भावो निवेशितः ।\nदेवश्रेष्ठ कृतार्थत्वाच्छ्लाघ्यो वैवस्वतो हि सः । । ४१\nअपि नः स कुले धन्यो जायेत कुलपावनः ।\nभास्करं भक्तिभावेन यस्तु वै पूजयिष्यति । ।४२\nयः कारयति देवार्चां हदयालम्बिनीं रवेः ।\nस नरोऽर्कमवाप्नोति धर्मध्वजमनौपमम् । ।४ ३\nयश्च देवालयं भक्त्या भानोः कारयते स्थिरम् ।\nस सप्त पुरुषाँल्लोकान्भानोर्नयति मानवः । ।४४\nयावन्तोब्दान्हि देवार्चा रवेस्तिष्ठति मंदिरे ।\nतावद्वर्षसहस्राणि पुष्पोत्तरगृहे वसेत् । । ४५\nदेवार्चालक्षणोपेतो यद्गृहे सन्ततो विधिः ।\nनिष्कामं च मनो यस्य स यात्यक्षरसाम्यताम् । । ४६\nपुष्पाण्यतिसुगंधीनि मनोज्ञानि च यः पुमान् ।\nप्रयच्छति जगन्नाथे सप्ताश्वे ज्योतिषां पतौ । ।\nस याति परमं स्थानं यत्र ज्योतिः सनातनम् । ।४७\nयस्य यस्य विहीनो यो देशो यद्वर्जितं च यत् ।\nधूपांश्च विविधांस्तांस्तान्गंधाढ्यं सुविलेपनम् । ।४८\nदीपवर्त्युपहारांश्च यच्चाभीष्टमथात्मनः ।\nनरः सोनुदिनं यज्ञान्करोत्याराधनाद्रवेः । ।४ ९\nयज्ञेशो भगवान्भानुर्मखैरपि स तोष्यते ।\nबहूपकरणा यज्ञा नानासंभारविस्तराः । ।\nसंप्राप्यन्ते धनयुतैर्मनुष्यैर्नाल्पसंचयैः । । 1.120.५०\nभक्त्या तु पुरुषैः पूजा कृता दूर्वांकुरैरपि ।\nरवेर्ददाति हि फलं सर्वयज्ञैः सुदुर्लभम् । । ५१\nयानि पुष्पाणि हृद्यानि धूपगन्धानुलेपनम् ।\nदयितं भूषणं यच्च तथा रक्ते च वाससी । । ५२\nयानि चाभ्यवहार्याणि भक्ष्याणि च फलानि च ।\nप्रयच्छ तानि मार्तण्ड भवेथाश्चैव तन्मनाः । । ५३\nआद्यं तं यज्ञपुरुषं यथा भक्त्या प्रसादय ।\nआराध्य याति तं देवं यत्तद्ब्रह्म परं स्मृतम् । । ५४\nपुण्यैस्तीर्थोदकैः पुष्पैर्मधुना सर्पिषा तथा ।\nक्षीरेण स्नापयेद्देवमच्युतं जगतां पतिम् । । ५५\nदधिक्षीरह्रदान्पुण्यांस्ततो लोकान्मधुच्युतः ।\nप्रयास्यसि यदुश्रेष्ठ निर्वृतिं चापि ऐश्वरीम् । । ५६\nस्तोत्रैर्हद्यैर्यथा वाद्यैर्ब्राह्मणानां च तर्पणैः ।\nमनसश्चैकतायोगादाराधय दिवाकरम् । । ५७\nआराध्यं तं महादेवो महच्छब्दमवाप्तवान् । । ५८\nअहं चापि समस्तानां लोकानां सृष्टिकारकः ।\nतमाराध्य विवस्वन्तं तत्प्रसादाज्जनार्दन । । ५९\nत्वमप्येतं हृषीकेश तत्प्रसादान्न संशयः ।\nसमर्थो देवशत्रूणां दैत्यानां नाशने सदा । । 1.120.६०\nदक्षिणः किरणस्तस्य यो देवस्य विवस्वतः ।\nअहं तस्मात्समुत्पन्नो वेदवेदाङ्गसम्मितः । । ६१\nवामो यः किरणः कृष्ण रश्मिमालाकुलः सदा ।\nतस्मादीशः समुत्पन्नः पार्वतीदयितोऽच्युत । । ६२\nवक्षसस्त्वं समुत्पन्नः शंखचक्रगदाधरः ।\nतथाम्बुजकरा देवी अम्बुजाननवल्लभा । । ६३\nसमाराध्य बलं कीर्तिं श्रियं चावाप्तवानहम् ।\nतथा त्त्वमपि राजेन्द्र तमाराध्य दिवाकरम् । ।\nयान्यानिच्छसि कामांस्त्वं तांस्तान्सर्वानवाप्स्यसि । । ६४\nय इदं शृणुयान्नित्यं संवादं विधिकृष्णयोः ।\nसोऽपि कामानवाप्याग्र्यांस्ततो लोकमवाप्नुयात् । । ६५\nगैरिकं यानमारूढो युक्तं कुञ्जरवाजिभिः ।\nतेजसाम्बुजसंकाशः प्रभयाण्डज सन्निभः । । ६६\nकान्त्या चंद्रसमो राजन्वृन्दारकगणैर्वृतः ।\nगन्धर्वैर्गीयमानस्तु तथा चाप्सरसां गणैः । । ६७"
  }
]
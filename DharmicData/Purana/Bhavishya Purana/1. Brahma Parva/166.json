[
  {
    "text": "।।सुमंतुरुवाच ।।\nसूर्यभक्ता तु या नारी ध्रुवं सा पुरुषो भवेत्।।\nस्त्री पुत्रमुत्तमं सा चेत्कांक्षते शृणु तद्व्रतम्।। १ ।।\nनिक्षुभार्काख्यमाख्यातं सदा प्रीतिविवर्धनम् ।।\nअवियोगकरं वीर धर्मकामार्थसाधकम् ।। २ ।।\nसप्तम्यामथ षष्ठ्यां वा संक्रांतौ च रवेर्दिने ।।\nहविषा हविर्होमं तु सोपवासः समाचरेत् ।। ३ ।।\nनिक्षुभां कांस्यनिष्पन्नां कृत्वा स्वर्णमयीं शुभाम् ।।\nराजतीं वाथ वा वर्षं स्नापयेच्च घृतादिभिः ।।४।।\nगंधमाल्यैरलंकृत्य वस्त्रयु ग्मैश्च शोभनैः ।।\nभक्ष्यभोज्यैरशेषैश्च वितानध्वजचामरैः ।। ५ ।।\nभोजयेत्सूर्यभक्तांश्च शुक्लवस्त्रावगुण्ठितान् ।।\nकृत्वायतनमध्ये तु प्रतिमामुपकल्पयेत् ।। ६ ।।\nकृत्वा शिरसि तत्पात्रं वितानच्छत्रशोभितम् ।।\nध्वजशंखादिविभवैर्भगस्यायतनं नयेत् ।। ७ ।।\nनिक्षुभार्कदिनेशस्य व्रतमेतन्निवेदयेत् ।।\nतत्पिंड्यां स्थापयेत्पात्रमुपशोभासमन्वितम् ।। ८ ।।\nप्रदक्षिणीकृत्य रविं प्रणिपत्य क्षमापयेत् ।।\nसमाप्य तद्व्रतं पुण्यं शृणुयात्फ लमश्नुते ।। ९ ।।\nद्वादशादित्यसंकाशैर्महायानैर्नगोपमैः ।।\nयथेष्टं भानवे लोके सौरैः सार्धं प्रमोदते ।। 1.166.१० ।।\nवर्षकोटिसहस्राणि वर्षकोटिशतानि च ।।\nनंदतेऽसौ महाभाग विष्णुलोके महीयते ।। ११ ।।\nततः कर्मविशेषेण सर्वकामसमन्वितम् ।।\nब्रह्मलोकं समासाद्य परं सुखमवाप्नुयात्।। १२ ।।\nब्रह्मलोकात्परिभ्रष्टः श्रीमान्त्सुरसुपूजितः ।।\nप्रजापतिमवाप्नोति सुरासुरनमस्कृतः ।। १३ ।।\nलोकानिह चिरं भुक्त्वा सोमलोके महीयते ।।\nसोमादेंद्रं पुनर्लोकमासाद्येंद्रपतिर्भवेत् ।। १४ ।।\nइंद्रलोकाच्च गंधर्वलोकं प्राप्य स मोदते ।।\nततस्तद्धर्मशेषेण भवत्यादित्यभावितः ।। १५ ।।\nस्वकर्मभावनोद्योगात्पुनः प्रारभते शुभम् ।।\nशुभाच्च पुनरेत्येह स यात्यतिसहस्रशः ।। १६ ।।\nयावन्नाप्नोति मरणं तावद्भ्रमति कर्मणा ।।\nसुनिर्वेदात्सवैराग्यं वैराग्याज्ज्ञानसंभवः ।। १७ ।।\nज्ञानात्प्रवर्तते योगो योगाद्दुःखांतमाप्नुयात् ।। १८ ।।"
  }
]
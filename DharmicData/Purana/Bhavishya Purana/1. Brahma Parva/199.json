[
  {
    "text": "।। भीष्म उवाच ।। ।।\nस आदित्यो भवेद्येन अचिरात्तु वरप्रदः ।।\nतदहंश्रोतुमिच्छामि विप्र मां ब्रूहि तत्त्वतः ।। १ ।।\n।। व्यास उवाच ।। ।।\nपूजया जपहोमेन ध्यानधारणया सह ।।\nसकलं मण्डलं कृत्वा तद्दीक्षा समयं तथा ।। २ ।।\nलब्ध्वा राधयते यस्तु भक्त्या तद्गतमानसः ।।\nतस्य भानुर्भवेद्वीर अचिरात्तु वरप्रदः ।। ३ ।।\nबलसिद्धिं महद्वीर्यं प्रतापं च स्वकायनम् ।।\nधनं धान्यं सुवर्णं च रूपं सौभाग्यसंपदम् ।। ४ ।।\nआरोग्यमायुः कीर्तिं च यशः पुत्रांश्च मानद ।।\nददते नात्र संदेहो यस्य तुष्टो दिवाकरः ।। ५ ।।\nधर्ममर्थं तथा कामं विद्यां मोक्षश्रियं तथा ।।\nददते भास्करस्तुष्टो नराणां नात्र संशयः ।। ६ ।।\nसौरेण विधिना तात पूजयित्वा दिवाकरम् ।।\nसर्वान्कामानवाप्नोति तथादित्यालयं नृप ।। ७ ।।\n।। भीष्म उवाच ।। ।।\nसौरस्नानविधिं ब्रूहि सरहस्यं महामते ।।\nयेन स्नातोऽमलो याति नरः पूज यितुं रविम् ।। ८ ।।\n।। व्यास उवाच ।। ।।\nहंत ते संप्रवक्ष्यामि स्नानं पापप्रणाशनम् ।।\nशुचौ मनोरमे स्थाने संगृह्यास्त्रेण मृत्तिकाम् ।।९ ।।\nसंधिसंघो हकारस्तु टरेफोफसमन्विते ।।\nअनेनास्त्रेण संगृह्य ततः स्नानं समाचरेत् ।। १०।।\nमलस्नानं ततः पश्चाच्छेषार्धेन तु कारयेत् ।।\nभागत्रयं तु सार्धं तु तृणपाषाणवर्जितम् ।। ११ ।।\nएकमस्त्रेण चालभ्य तथान्यं भास्करेण तु ।।\nअंगं चैव तृतीयेन अभिमंत्र्य सकृत्सकृत् ।। १२ ।।\nजप्त्वास्त्रेण क्षिपेद्दिक्षु निर्विघ्नं तु जलं भवेत् ।।\nसूर्यतीर्थे द्वितीयेन अभिमंत्र्य सकृत्सकृत् ।। १३ ।।\nगु(मु)ण्डयित्वा ततः स्नायादिति तीर्थेषु मानवः ।।\nतूर्यशंखनिनादेन ध्यात्वा देवं दिवाकरम् ।। १४ ।।\nस्नात्वा राजोपचारेण पुनराचम्य यत्नतः ।।\nस्नानं कृत्वा ततो भीष्म मंत्रराजेन संयुतम् ।। १५ ।।\nहरेफौ बिंदुयुक्तश्च तथान्यो दीर्घया सह ।।\nमात्रया रेफसंयुक्तो हकारो बिंदुना सह ।। १६ ।।\nसकारः सविसर्गस्तु मंत्रराजोऽयमुच्यते ।।\nततस्तु तर्पयेन्मंत्रान्सर्वांस्तांस्तु कराग्रजैः ।। १७ ।।\nपर्वणामूर्ध्वतो देवाः सव्येन मुनयस्तथा ।।\nपितरश्चापसव्येन तद्बीजेन प्रतर्पयेत्।। ।। १८ ।।\nयद्गीतं प्रवरं लोके अक्षराणां मनीषिभिः ।।\nतद्बिंदुसहितं प्रोक्तं हृद्बीजं नात्र संशयः ।। १९ ।।\nकृत्वा वामकरे हस्ताद्ध्यात्वा प्राज्ञो विधानवित् ।।\nएवं स्नात्वा विधानेन संध्यां वन्देद्विधानतः ।। २० ।।\nततो विद्वान्क्षिपेत्पश्चाद्भास्करायोदकांजलिम् ।।\nजपेच्च त्र्यक्षरं मंत्रं षण्मुखं वा यदिच्छया ।। २१ ।।\nमंत्रराजेति यः पूर्वं तवाख्यातो मया नृप ।।\nपश्चात्तीर्थे तु मंत्रांस्तु संहृत्य हृदयं न्यसेत् ।। २२ ।।\nमंत्रैरात्मानमेकत्र कृत्वा ह्यर्घ्यं प्रदापयेत् ।।\nरक्तचन्दनगंधैस्तु शुचिस्नातो महीतले ।। २३ ।।\nकृत्वा मण्डलकं वित्तमेकचित्तो व्यवस्थितः ।।\nगृहीत्वा करवीराणि संस्थाप्य ताम्रभाजने ।। २४ ।।\nतिलतंडुलसयुक्तं कुशगन्धोदकेन तु ।।\nरक्तचन्दनधूपेन युक्तमर्घ्यं प्रसाध्य तत् ।। २५ ।।\nकृत्वा शिरसि तत्पात्रं जानुभ्यामवनिं गतः ।।\nपूर्वमंत्रेण संयुक्तमर्घ्यं दद्यात्तु भानवे ।।२६।।\nमुच्यते सर्वपापैस्तु यो ह्येवं विनिवेदयेत् ।।\nयद्युगादिसहस्रेण व्यतीपातशतेन च ।। २७ ।।\nअयनानां सहस्रेण चन्द्रस्य ग्रहणे तथा ।।\nगवां शतसहस्रेण यत्फलं ज्येष्ठपुष्करे ।।\nदत्ते कुरुकुलश्रेष्ठ तदर्घ्येण फलं लभेत् ।।२८।।\nदीक्षामन्त्रविहीनोऽपि भक्त्या संवत्सरेण तु ।।\nफलमर्घ्येण वै वीर लभते नात्र संशयः ।। २९ ।।\nयः पुनर्दीक्षितो विद्वान्विधिनार्घ्यं निवेदयेत् ।।\nनासावुत्पद्यते भूमौ स लयं याति भास्करे।। ३० ।।\nइह जन्मनि सौभाग्यमायुरागेग्यसंपदाम् ।।\nअचिराद्भवते वीर स भार्यासुखभाजनम्।।३१।।\nएष स्नानविधिः प्रोक्तो मया संक्षेपतस्तव ।।\nहिताय मानवेंद्राणां सर्वपापप्रणाशनः ।।३२।। ।।"
  }
]
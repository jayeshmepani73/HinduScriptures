[
  {
    "text": "सुमन्तुरुवाच\nयेयं भाद्रपदे मासि षष्ठी च भरतर्षभ ।\nसुपुण्येयं पापहरा शिवा शान्ता गुहप्रिया । । १\nस्नानदानादिकं सर्वं यस्यामक्षय्यमुच्यते ।\nयेऽस्यां पश्यन्ति गाङ्गेयं दक्षिणापथमाश्रितम् । । २\nब्रह्महत्यादिभिः पापैर्मुच्यन्ते नात्र संशयः ।\nतस्मादस्यां सदा पश्येत्कार्त्तिकेयं नृपोत्तम । । ३\nपूजयन्ति गुहं येऽस्यां नरा भक्तिसमन्विताः ।\nप्राप्येह ते सुखान्कामान्गच्छन्तीन्द्रसलोकताम् । । ४\nयस्तु कारयते वेश्म सुदृढं सुप्रतिष्ठितम् ।\nदार्वं शैलमयं चापि भक्तया श्रद्धासमन्वितः । ।\nगाङ्गेयं यानमारुह्य गच्छेद्गाङ्गेयसद्म वै । । ५\nसम्मार्जनादि यः कर्म कुर्याद्गुहगृहे नरः ।\nध्वजस्यारोपणं राजन्स गच्छेद्रुद्रसद्म वै । । ६\nचन्दनागरुकर्पूरैर्यश्च पूजयते गुहम् ।\nगजाश्वरथयानाढ्यं सैनापत्यमवाप्नुते । । ७\nराज्ञां पूज्यः सदा प्रोक्तः कार्तिकेयो महीपते ।\nकार्त्तिकेयमृते नान्यं राज्ञां पूज्यं प्रचक्षते । । ८\nसङ्ग्रामं गच्छमानो यः पूजयेत्कृत्तिकासुतम् ।\nस शत्रुं जयते वीर यथेन्द्रो दानवान्रणे । । ९\nतस्मात्सर्वप्रयत्नेन पूजयेच्छङ्कारात्मजम् ।\nपूजमानस्तु तं भक्त्या चम्पकैर्विविधैर्नृप । ।\nमुच्यते सर्वपापेभ्यस्तदा गच्छेच्छिवालयम् । । 1.46.१०\nतैलं षष्ठ्यां न भुञ्जीत न दिवा कुरुनन्दन ।\nयस्तु षष्ठ्यां नरो नक्तं कुर्याद्धि भरतर्षभ । ।\nसर्वपापैः स निर्मुक्तो गाङ्गेयस्य सदो व्रजेत् । । ११\nत्रिकृत्वो दक्षिणामाशां गत्वा यः श्रद्धयान्वितः ।\nपूजयेद्देवदेवेशं स गच्छेच्छान्तिमन्दिरम् । । १२"
  }
]
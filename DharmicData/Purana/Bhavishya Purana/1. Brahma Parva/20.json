[
  {
    "text": "शतानीक उवाच\nब्रूहि मे द्विजशार्दूल द्वितीयां फलसंज्ञिताम् ।\nयामुपोष्य नरो योषिद्वियोगं नेह गच्छति । । १\nपत्न्या नरो मुनिश्रेष्ठ भार्या च पतिना १ सह ।\nतामहं श्रोतुमिच्छामि विधवा स्त्री न जायते । ।\nउपोषितेन येनार्य पत्न्या च सहितो नरः । । २\nतन्मे ब्रूहि द्विजश्रेष्ठ श्रेयोऽर्थं नरयोषिताम् ।\nयेन मे कौतुकं ब्रह्मञ्छ्रुत्वापूर्वं प्रसर्पति । । ३\nसुमन्तुरुवाच\nअशून्यशयनां नाम द्वितीयां शृणु भारत ।\nयामुपोष्य न वैधव्यं स्त्री प्रयाति नराधिप । ।\nपत्नीवियुक्तश्च नरो न कदाचित्प्रजायते । ।४\nशेते जगत्पतिः कृष्णः श्रिया सार्धं यदा नृप ।\nअशून्यशयना नाम तदा ग्राह्या हि सा तिथिः । । ५\nकृष्णपक्षे द्वितीयायां श्रावणे मासि भारत ।\nइदमुच्चारयेत्स्नातः प्रणम्य जगतः पतिम् । ।\nश्रीवत्सधारिणं देवं भक्त्याभ्यर्च्य श्रिया सह । । ६\nश्रीवत्सधारिञ्छ्रीकान्त श्रीवत्स श्रीपतेऽव्यय ।\nगार्हस्थ्यं मा प्रणाशं मे यातु धर्मार्थकामदम् । । ७\nगावश्च मा प्रणश्यन्तु मा प्रणश्यन्तु मे जनाः । । ८\nजामयो मा प्रणश्यन्तु मत्तो दाम्पत्यभेदतः ।\nलक्ष्म्या वियुज्येऽहं देव न कदाचिद्यथा भवान् । । ९\nतथा कलत्रसम्बन्धो देव मा मे वियुज्यताम्  ।\nलक्ष्म्या न शून्यं वरद यथा ते शयनं सदा । । 1.20.१०\nशय्या ममाप्यशून्यास्तु तथा तु मधुसूदन ।\nएवं प्रमाद्य पूजां च कृत्वा लक्ष्म्यास्तथा हरेः । । ११\nफलानि दद्याच्छायायामभीष्टानि जगत्पतिम् ।\nनक्तं १ प्रणम्यायतने हविर्भुञ्जीत वाग्यतः । । १२\nब्राह्मणाय द्वितीयेऽह्नि शक्त्या दद्याच्च दक्षिणाम् । । १३\nशतानीक उवाच\nकानि तानि अभीष्टानि केशवस्य फलानि तु ।\nयोज्यानि शयने विप्र देवदेवस्य कथ्यताम् । । १४\nकिं च दानं द्वितीयेऽह्नि दातव्यं ब्राह्मणस्य तु ।\nभक्तैर्नरैर्द्विजश्रेष्ठ देवदेवस्य शक्तितः । । १५\nसुमन्तुरुवाच\nयानि तत्र महाबाहो काले सन्ति फलानि तु।\nमधुराणि सुतीव्राणि न चापि कटुकानि तु । । १६\nदातव्यानि नृपश्रेष्ठ स्वशक्त्या शयने नृप ।\nमधुराणि प्रदत्तानि नरो वल्लभतां यजेत् । । १७\nयोषिच्च कुरुशार्दूल भर्तुर्वल्लभतामियात् ।\nतस्मात्कटुकतीव्राणि स्त्रीलिङ्गानि विवर्जयेत् । । १८\nखर्जूरमातुलिङ्गानि श्वेतेन शिरसा सह ।\nफलानि शयने राजन्यज्ञभागहरस्य तु । । १९\nदेयानि कुरुशार्दूल स्वशक्त्या मुञ्जकेशिने ।\nएतान्येव तु विप्रस्य गाङ्गेयसहितानि तु । । 1.20.२०\nद्वितीयेऽह्नि प्रदेयानि भक्त्या शक्त्या च भारत ।\nवासोदानं तथा धान्यफलदानसमन्वितम् । ।\nगाङ्गेयस्य विशेषेण धान्यदानं प्रचक्षते । । २१\nएवं करोति यः सम्यङ्नरो मासचतुष्टयम् ।\nततो जन्मत्रयं वीर गृहभङ्गो न जायते । । २२\nअशून्यशयनश्चासौ धर्मकामार्थसाधनः ।\nभवत्यव्याहतैश्वर्यः पुरुषो नात्र संशयः । । २३\n१नारी च राजन्धर्मज्ञा व्रतमेतद्यथाविधि ।\nया करोति न सा शोच्या बन्धुवर्गस्य जायते । । २४\nवैधव्यं दुर्भगत्वं च भर्तृत्यागं च सत्तम ।\nनाप्नोति जन्म त्रियतमेतच्चीर्त्वा२ महाव्रतम् । । २५\nअदत्त्वा कटुकानीह फलानि कुरुनन्दन ।\nखर्जूरमातुलिङ्गानि बृहत्फलशिरांसि च । । २६\nदत्त्वा द्विजेभ्यो राजेन्द्र मधुराणि पराणि च ।\nतस्मात्स्वशक्त्या यत्तेन देयानि मधुराणि च । । २७\nइत्येषा कथिता कृष्णद्वितीया तिथिरुत्तमा ।\nयामुपोष्य नरो राजन्नृद्धिं वृद्धिं तथा व्रजेत् । । २८\nशतानीक उवाच\nभवता कथितेयं वै द्वितीया तिथिरुत्तमा ।\nअश्विभ्यां द्विजशार्दूल कथमस्यां जनार्दनः । । २९\nसम्पूज्यः फलसंज्ञायां कथितः पद्मया सह ।\nतदत्र कौतुकं मह्यं सुमहज्जायते द्विज । । 1.20.३०\nसुमन्तुरुवाच\nएवमेतन्न सन्देहो तथा वदसि भारत ।\nअश्विनोर्वै तिथिरियं किं तु वाक्यं निबोध मे । । ३१\nअशून्यशयना दत्ता १विष्णोरमिततेजसः ।\nअश्विभ्यां कुरु शार्दूल प्रीतये मुञ्जकेशिनः । । ३२\nतावेव कुरुशार्दूल पूज्येतेऽत्र महीपते ।\nनासत्यौ भगवान्विष्णुर्दत्तश्च श्रीर्विभाव्यते । । ३३"
  }
]
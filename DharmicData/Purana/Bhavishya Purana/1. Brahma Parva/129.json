[
  {
    "text": "सुमन्तुरुवाच\nअथ लब्धवरः साम्बो वरं प्राप्य पुरातनम् ।\nमन्यमानस्तदाश्चर्यं प्रहृष्टेनान्तरात्मना । । १\nपूर्वाभ्यासेन तेनैव सार्धमन्यैस्तपस्विभिः ।\nस्नापनार्थं नातिदूरं चन्द्रभागां नदीं ययौ । । २\nकृत्वात्ममण्डलाकारं श्रद्दधानो दिनेदिने ।\nसस्नौ सञ्चिन्तयामास किं रूपं स्थापयाम्यहम् । । ३\nस स्नातः सहसैवाथ प्रणम्य१ तु प्रभावतीम् ।\nउह्यमानां जलौघेन प्रतिमां सम्मुखीं रवेः । । ४\nतां दृष्ट्वा तस्य वीरस्य समुत्पन्नमिदं यथा ।\nदेवेन यत्तदाज्ञप्तं तदिदं नात्र संशयः । । ५\nस तामुत्तार्य सलिलादानीय च महीपते ।\nतस्मिन्मित्रवनोद्देशे स्थापयामास तां तदा । । ६\nनिधाय प्रतिमाँल्लोके साम्बस्तस्य महात्मनः ।\nमित्रं मित्रवने रम्ये स्थापयित्वा विधानतः । । ७\nततस्तामेव पप्रच्छ प्रणम्य प्रतिमां रवेः ।\nकेनेयं निर्मिता नाथ भवतो ह्याकृतिः शुभा । । ८\nप्रतिमा तमुवाचाथ शृणु साम्ब ब्रुवे स्वयम् ।\nनिर्मिता येन चाप्येषा मदीया पुरुषाकृतिः । । ९\nममातितेजसाविष्टं रूपमासीत्पुरातनम् ।\nअसह्यं सर्वभूतानां ततोऽस्म्यभ्यर्चितः सुरैः । ।\nसह्यं भवतु ते रूपं सर्वप्राणभृतामिति । । 1.129.१०\nततो मया समादिष्टो विश्वकर्मा महातपाः ।\nतेजसां शातनं कुर्वन्रूपं निर्वर्तयस्व मे । । ११\nततस्तु मत्समादेशात्तेनैव निपुणं तदा ।\nशाकद्वीपे भ्रमिं कृत्वा रूपं निर्वर्तितं मम । । १२\nप्रीत्या तेषां प्रपञ्चोऽयं स मया कारितः पुनः ।\nतेनेयं कल्पवृक्षात्तु निर्मिता विश्वकर्मणा । । १३\nकृत्वा हिमवतः पृष्ठे पुरा सिद्धनिषेविते ।\nत्वदर्थं चन्द्रभागायां ततस्तेनावतारिता । । १४\nभवतस्तारणार्थं हि ततः स्थानमिदं शुभम् ।\nरुचिरं सर्वदा साम्ब सान्निध्यं मेऽत्र यास्यति । । १५\nसान्निध्यं मम पूर्वाह्णे सुतीरे द्रक्ष्यते जनैः ।\nकालप्रिये च मध्याह्नेऽपराह्णे चात्र नित्यशः । । १६\nपूर्वाह्णे पूजयेद् ब्रह्मा मध्याह्ने चक्रधृत्स्वयम् ।\nशङ्करश्चापराह्णे तु मां पूजयति सर्वदा । । १७\nइत्युक्तोऽसौ भगवता भास्करेण स यादवः ।\nहर्षमाप महाबाहो भास्करोऽन्तर्दधे ततः । । १८"
  }
]
[
  {
    "text": "शतानीक उवाच\nतस्मिन्काले समारूढो लिख्यमानो दिवस्पतिः ।\nब्रह्मादिभिः स्तुतो देवैर्यथा वै तद्वदस्व मे । । १\nसुमन्तुरुवाच\nशृणुष्वैकमना राजन्यथा देवो दिवस्पतिः ।\nब्रह्मादिभिः स्तुतो देवैर्ऋषिभिश्च पुराऽनघ । । २\nप्रयत्नतः प्रणतहितानुकम्पिने स्वरूपतो लोकविभाविने नमः ।\nदिवस्पते कमलकुलावबोधिने नमस्तमः पटसपटावपायिने । । ३\nपावनातिशयपुण्यकर्मणे नैककामविभवप्रदायिने ।\nभासुरामलमयूखमालिने सर्वलोकहितकारिणे नमः । । ४\nअजाय लोकत्रयभावनाय भूतात्मने गोपतये प्रियाय ।\nनमो महाकारुणिकोत्तमाय सूर्याय लोकत्रयभावनाय । । ५\nविवस्वते ज्ञानकृतान्तरात्मने जगत्प्रतिष्ठाय जगद्धितैषिणे ।\nस्वयम्भुवे लोकसमस्तचक्षुषे सुरोत्तमायामिततेजसे नमः । । ६\nनिजोदयाय सुरगणमौलिमणे जगता त्वं महितस्त्वमुरुमयूखसहस्रतपाः ।\nजगति विभो वतमसतुद वनतिमिरासवपावन मदाद्भवति विलोहितविग्रहतातिमिरविनाशिनमुग्रं सुतरां त्रिभुवनभाप्रकरैः । । ७\nरथामारुह्य१ समामयं भ्रमसि सदा जगतो हितदः । । ८\nइत्येवं संस्तुतो देवो भास्करो वेधसा पुरा ।\nदैवतैश्च महाबाहो शिवविष्ण्वादिभिर्नृप । । ९"
  }
]
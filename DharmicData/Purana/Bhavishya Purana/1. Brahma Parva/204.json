[
  {
    "text": "।। सुमन्तुरुवाच ।। ।।\nअतः परं प्रवक्ष्यामि विधिं परमपूजितम् ।।\nरत्नव्योमप्रतिष्ठायां यथा भानुं प्रपूजयेत् ।। १ ।।\nअर्चयित्वा तु प्रकृतिं गंधपुष्पाक्षतैर्विभो ।।\nसहोदकेनांजलिना सहपुष्पाक्षतेन वा ।। २ ।।\nआवाहयेन्महादेवं खषोल्कं भास्करं विभुम् ।।\nमन्त्रेण कुरुशार्दूल प्रत्यक्षकिरणाय वै ।। ३ ।।\nॐ खषोल्कमावाहयामि ॐ भूर्भुवः स्वरों आदित्याराधने मन्त्रः ।। ४ ।।\nअभिमन्त्र्य भुवे मात्रं सावित्र्या च ऋचा विभो ।।\nआपो हिष्ठेति या प्रोक्ता वृथा सूर्यस्य सर्वदा ।। ५ ।।\nयथान्यायं तु संक्षाल्य पूरयेच्चान्यतो यतः ।।\nहिरण्यगर्भः समवर्ततेत्यनया क्षालयेद्बुधः ।। ६ ।।\nसविता पश्चातात्सविता ह्यनया पूरयेद्बुधः ।।\nइत्येवं पूरयित्वा तु वारि पुष्पाक्षतैर्बुधः ।। ७ ।।\nपात्रमौदुम्बरं गृह्य कृत्स्नं सूर्यस्य दर्शयेत् ।।\nउदुत्यं जातवेदसमनया व्योम्नि निक्षिपेत् ।। ८ ।।\nहंसः शुचिषदिति पाद्यं दद्याद्विचक्षणः ।।\nनिर्वापयेच्च पयसा खषोल्कं स्नापयेत्ततः ।। ९ ।।\nअग्निस्तु सप्तभिर्वीर कीर्तितास्ताश्च कृत्स्नशः ।।\nआपो हिष्ठेति च क्रमात्तिसृभिः कुरुनंदन ।। १० ।।\nहिरण्यवर्णेति क्रमाच्चतुर्भिश्च नराधिप ।।\nअभिमंत्र्योदकमृग्भिस्तिसृभि र्निक्षिपेन्नृप ।। ११ ।।\nभानोः प्रदक्षिणं कृत्वा कृणुष्वपाज इत्यपि ।।\nत्य(इत्य)मूषु वाजिनं गिरः प्रथमा परिकीर्तिता ।। १२ ।।\nपतिमिंद्रस्तवाचाम द्वितीया परिकीर्तिता ।।\nपतिमिंद्रस्तु शुद्धो न आगहि तृतीया परिकीर्तिता ।। १३ ।।\nसिध्ये वृत्राणि जिघ्ने शगंधैर्भानुं प्रपूजयेत्।।\nअस्य वामस्येत्यनया अक्षतैः पूजयेद्रविम् ।। १४ ।।\nसप्त युंजंति रथमनया पूजयेद्रविम् ।।\nपुष्पैर्भरतशार्दूल सततं तमनाशनम् ।। १५ ।।\nको ददर्श प्रथम मनया धूपमादिशेत् ।।\nपाकः पृच्छाम्यनया चंदनं प्रतिपादयेत् ।। १६ ।।\nउद्दीप्यस्येत्यनया दीपं दद्याद्विभावसोः ।।\nअर्चित्वा कुंकुमं चैव शीर्षं क्षीरं तु मंडलम् ।। १७।।\nयुक्ता मातासीत्यनया नैवेद्यं प्रतिपादयेत् ।।\nगौरीर्मिमायेति दद्यात्तथा शुक्ले च वाससी ।। १८ ।।\nतस्याः समुद्रेत्यनया उपवीतं निवेदयेत् ।।\nइति संपूज्य देवेशं ततः कुर्यात्परां स्तुतिम् ।। १९ ।।\nऋग्भिर्वै पंचभिस्तात शृणु चैकमनादृतः ।।\nउक्षाणं पृश्निरिति च प्रथमा परिकीर्तिता ।। २० ।।\nचत्वारि वागिति भवेद्द्वितीया परिकीर्तिता ।।\nइंद्रं मित्रं तृतीया तु वराधिक्ये प्रकीर्तिता ।। २१ ।।\nकृष्णं नियानं हि तथा चतुर्थी परिकीर्तिता ।।\nयो रत्नवाहीत्यनया किरीटं योजयेद्रवौ ।। २२ ।।\nगतेहनामित्यनया अव्यंगं भास्करं न्यसेत् ।।\nइयमददाद्रभसमृणच्युतमिति ऋगादितः ।। २३ ।।\nकृत्वा पूजां ततश्चर्ग्भिरष्टाभिरिति चाच्युत ।।\nदेवस्य शक्तयोऽष्टौ च पूजयेद्विधिवत्क्रमात् ।। २४ ।।\nइत्येष ते मयाख्यातः प्रतिमापूजने विधिः ।।\nयः पुरोक्तो महाबाहो ब्रह्मणा विष्णवे तथा ।।२५।।\nअनेन विधिना यस्तु सततं पूजयेद्रविम् ।।\nस प्राप्नोत्यखिलान्कामानिह लोके परत्र च ।।२६।।\nपुत्रार्थी लभते पुत्रान्धनार्थी लभते धनम् ।।\nकन्यार्थी लभते कन्यां वेदार्थी वेदविद्भवेत् ।।२७।।\nनिष्कामः पूजयेद्यस्तु स मोक्षं प्राप्नुयान्नरः ।।\nअनेन विधिना पूज्य गतः सिद्धिं स वैष्णवः ।। २८ ।।\nब्रह्मादयस्तथा देवं पूजयित्वा विभावसुम् ।।\nअनेन विधिना पूज्य संतः सिद्धिं परां गताः ।। २९ ।। ।।"
  }
]
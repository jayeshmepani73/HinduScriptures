[
  {
    "text": "सुमन्तुरुवाच\nएवं स आनयित्वा तु मगान्साम्बो महीपते ।\nस महात्मा पुरा साम्बश्चन्द्रभागासरित्तटे । । १\nपुरं निवेशयामास स्थापयित्वा दिवाकरम् ।\nकृत्वा धनसमृद्धं तु भोजकानां समर्पयत् । । २\nतत्पुरं सवितुः पुण्यं त्रिषु लोकेषु विश्रुतम् ।\nसांबेन कारितं यस्मात्तस्मात्साम्बपुरं स्मृतम् । । ३\nतस्मिन्प्रतिष्ठितो देवः पुरमध्ये दिवाकरः ।\nसत्कृत्य स्थापिताः सर्वे आत्मनामाङ्किते पुरे । । ४\nमगानां तु सदाचारो दृष्टाचारकुलोचितः ।\nदेवशुश्रूषणं गीतं वेदप्रोक्तेन कर्मणा । । ५\nकृतकृत्यस्तदा साम्बो वरं लब्ध्वा पुनर्युवा ।\nआदिदेवं सुरज्येष्ठमादित्यं प्रणिपत्य सः । । ६\nअनन्तरं मगान्सर्वान्प्रणिपत्याभिवाद्य च ।\nप्रस्थितो निर्मलः साम्बः पुरीं द्वारवतीं तदा । । ७\nमगानां कारणार्थेन प्रार्थिता भोजवंशजाः ।\nवसुदेवस्य पौत्रेण गोत्रजेन महात्मना । । ८\nकन्यादानं कृतं तेषां मगानां भोजकोत्तमैः ।\nसर्वास्ताः सहिताः कन्याः प्रवालमणिभूषिताः । । ९\nअर्चयित्वा तु ताः सर्वाः प्रेषिताः सवितुर्गृहम् ।\nपुनर्गत्वा तु सांबेन पृष्टो देवो दिवाकरः । । 1.140.१०\nमगानां ज्ञानमाख्याहि१ वेदानव्यङ्गमेव च ।\nसाम्बस्य वचनं श्रुत्वा भास्करो वाक्यमब्रवीत् । । ११\nपृच्छ त्वं नारदं गत्वा स ते सर्वं वदिष्यति ।\nएवमुक्तोऽथ वै साम्बो गतवान्नारदं प्रति । । १२\nगत्वा कृत्स्नमिदं सर्वं तस्मै तेन निवेदितम् ।\nस चाप्याह ततः साम्बं न जाने ज्ञानमुत्तमम् । । १३\nभोजकानां यदुश्रेष्ठ ज्ञानं व्यासो महामुनिः ।\nतं गत्वा परिपृच्छ त्वं प्रणम्य शिरसा मुनिम् । । १४\nकृष्णानुरोधात्ते सर्वं स वक्ष्यति न संशयः ।\nनारदेनैवमुक्तस्तु साम्बो जाम्बवतीसुतः । । १५\nव्यासाश्रमं स गत्वा तु प्रणम्य शिरसा मुनिम् ।\nकृताञ्जलिपुटो भूत्वा इदं वचनमब्रवीत् । । १६\nशाकद्वीपं मया गत्वा आनीता मगपुङ्गवाः ।\nबाला यौवनसम्पन्नाः सन्निविष्टा मगोत्तमाः । । १७\nसत्कृत्य पूजयित्वा तु पुरं तेषां समर्पितम् ।\nसम्प्राप्य तु पुरं ते वै ज्येष्ठमध्यकनीयसः । । १८\nभोजवंशसमुत्पन्नाः कन्यकाः समलङ्कृताः ।\nवरयित्वा कृतं तेषां विप्रप्रणयनं शुभम् । । १९\nअहो सभाग्याः श्लाघ्याश्च कृतपुण्याश्च ते सदा ।\nपूजायां ये रता भानोर्येषां चैव वरप्रदः । । 1.140.२०\nपर्याप्तं सर्वमेतेषामिह चामुष्मिकं फलम् ।\nअनित्ये सति मानुष्ये देवपूजारता हि ये । । २१\nकिन्तु चिन्तयतः सूर्यं चिन्तयित्वा तु भोजकान् ।\nज्ञानं प्रति तथा चैषां हदये संशयो मम । । २२\nकथं पूजाकरा ह्येते के मगाः के च भोजकाः ।\nज्ञानं किं परमं तेषां ज्ञेयस्तेषां क एव तु । । २३\nदिव्येति ते कथं प्रोक्ताः किमर्थं कूर्चधारणम् ।\nसौरव्रतं किमर्थं तु वाचकास्ते कथं स्मृताः । । २४\nकिमर्थं तेजसा वेदान्गायन्तश्चैव ते कथम् ।\nअथाहिकञ्चुकस्याङ्गं किं प्रमाणं च कस्य वै । । २५\nकस्य वै का समाख्याता यदुत्पन्नं कथं स्मृतम् ।\nकथं देवांश्च गायन्ति यज्ञं कुर्वन्ति ते कथम् । । २६\nअग्निहोत्रं च किं तेषां पञ्च दोलाश्च काः स्मृताः ।\nएतत्सर्वं समाख्याहि भोजकानां विचेष्टितम् । । २७\nसाम्बस्य वचनं श्रुत्वा कृष्णद्वैपायनो मुनिः ।\nकालीसुतो महातेजा उवाच परमं वचः । । २८\nसाधुसाधु यदुश्रेष्ठ साधु पृष्टोऽस्मि सुव्रत ।\nदुर्ज्ञेयचेष्टितं किञ्चिद्भोजकानां न संशयः । । २९\nभास्करस्य प्रसादेन ममापि स्मृतिमागतम् ।\nयथाख्यातं वशिष्ठेन तथा ते वच्मि कृत्स्नशः । । 1.140.३०\nमगानां चरितं श्रेष्ठं शृणु त्वं कृष्णनन्दन ।\nज्ञानवेदिन एवैते कर्मयोगं समाश्रिताः । । ३१\nश्रूयन्ते ऋषयः सर्वे मौनेन नियमस्थिताः ।\nभुञ्जते चापि मौनेन सर्वे वै परमर्षयः । । ३२\nमुनिचर्याकृतस्तेऽपि शाकद्वीपनिवासिनः ।\nतस्मान्मौनेन भोक्तव्यमगुणत्वमनिच्छता । । ३३\nवचः सूर्यसमाख्यातं कारणं च वरं तथा ।\nअर्चायां ते च ते नित्यमर्चयन्तश्च ते स्मृताः । । ३४\nभोजकन्यासुजातत्वाद्भोजकास्तेन ते स्मृताः ।\nब्राह्मणानां यथा प्रोक्तो वेदाश्चत्वार एव तु । । ३५\nऋग्वेदोऽथ यजुर्वेदः सामवेदस्त्वथर्वणः ।\nब्रह्मणोक्तास्तथा वेदा मगानामपि सुव्रत । । ३६\nत एव विपरीतास्तु तेषां वेदाः प्रकीर्तिताः ।\nवेदो विश्वमदश्चैव विद्वद्वह्निरसस्तथा । । ३७\nवेदा ह्येते मगानां तु पुरोवाच प्रजापतिः ।\nमगा वेदमधीयन्ते वेदाङ्गास्तेन ते स्मृताः । । ३८\nशेषो न हि महाभागः सर्वसत्त्वसुखावहः ।\nससूर्यरथमासाद्य रथिभिः सह वर्षति । । ३९\nयस्तस्य तु पुनर्मोकं स रवेर्हि महानकः ।\nवन्दितव्यो मगानां तु अस्त्रमन्त्रेण नित्यशः । ।1.140.४ ०\nयथा स्रजो द्विजानां तु पूजाकाले प्रमीयते ।\nसर्वसंस्कारयज्ञेषु यथा दर्भा द्विजातिषु । ।४ १\nपवित्राः कीर्तितास्तेषां तथा धर्मो मगस्य तु ।\nएभिर्जयन्ति भूयिष्ठं तस्मिन्द्वीपे मगाधिपाः । ।४२\nविद्यावन्तः कुलश्रेष्ठाः शौचाचारसमन्विताः ।\nयज्ञावसक्ता१ भक्ताश्च जपन्तो मन्त्रमादितः । ।४ ३\nप्रियास्तु यदुशार्दूल भोजका यदुनन्दन ।\nअस्त्रमिव वै मन्त्रो वेदस्य परिपठ्यते । ।४४\nसर्वेषां ब्राह्मणानां तु सावित्री परिकल्प्यते ।\nअस्माकं तु यदुश्रेष्ठ महाव्याहृतिपूर्तिका । ।४५\nअमोहकेनाथ विमानभुञ्जी मौनेन चैवापि यथा हि युक्तम् ।\nन चापि किञ्चित्स्मृतिकं स्पृशेच्च तच्चापि नात्रैव च संस्पृशेद्धि । । ४७\nश्वसन्त्यनिच्छंस्तु परिक्षिपेत्तु स्वाभीष्टसूर्यं तु नमेत्सदैव ।\nयथा यज्ञं हि मन्त्रेण वेदप्रोक्तेन कर्मणा । ।४७\nतत्त्वमन्यन्मगानान्तु विधिमन्त्रपुरस्कृतम् ।\nहविः सम्पद्यते यस्मात्तेन ते यज्विनः स्मृताः । ।४८\nयथाग्निहोत्रं प्रथितं द्विजानां तथाध्वहोत्रं विहितं मगानाम् ।\nअच्छं च नामेति तदध्वरस्य मुनेर्वचो नात्र विचारणास्ति । ।४९\nपञ्चधूपाः प्रदातव्याः सिद्धिरस्येह सर्वदा ।\nदण्डनायकवेले द्वे त्रिसन्ध्यं भास्करस्य तु । । 1.140.५०"
  }
]
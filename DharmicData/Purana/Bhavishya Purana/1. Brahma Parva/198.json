[
  {
    "text": "।। शतानीक उवाच ।। ।।\nकिमेकं दैवतं लोके किं वाप्येकं परायणम् ।।\nस्तुवन्तः कं कमर्चतः प्राप्नुयुर्मानवाः शुभम् ।। १ ।।\nको धर्मः सर्वधर्माणां कश्च पूज्यो मतस्तव ।।\nब्रह्मादयः कमर्चंति कश्चादिस्त्रिदिवौकसाम्।। २ ।।\n।। सुमन्तुरुवाच ।। ।।\nअत्राहं ते प्रवक्ष्यामि संवादं पापनाशनम् ।।\nभीष्मस्य नरशार्दूल व्यासस्य च महात्मनः ।।३।।\nसुखासीनं महाव्यासं गंगाकूले द्विजोत्तम।।\nतं दृष्ट्वा सुमहातेजा ज्वलंतमिव पावकम् ।।४।।\nसाक्षान्नारायणं देवं तेजसादित्यसन्निभम्।।\nप्रणम्य शिरसा वीर सर्वशास्त्रालयं परम् ।।५।।\nमहाभारतकर्तारं वेदार्थनिकषं परम् ।।\nआचार्यं परमर्षीणां राजर्षीणां च भारत ।।६।।\nकर्तारं कुरुवंशस्य दैवतं परमं मम ।।\nपप्रच्छ कुरुशार्दूलो द्विजभक्त्या समन्वितः ।।७।।\nदेवदेवस्य माहात्म्यं चित्तस्थं भास्करस्य तु ।।\nस महात्मा महातेजा भीष्मः पूर्वं मुनिं तथा ।। ८ ।।\n।। भीष्म उवाच ।। ।।\nभगवन्द्विजशार्दूल पाराशर्य महामते ।।\nममाख्यातं त्वया सर्वं वाङ्मयं सचराचरम् ।। ९ ।।\nभास्करस्य मुनिश्रेष्ठ संशयोद्यापि वर्तते ।।\nआदौ तस्य नमस्कारमन्येषां तदनंतरम् ।। १० ।।\nब्रह्मादीनां तु रुद्राद्यैर्ब्रूहि तत्त्वेन हेतुना ।।\nक एष भास्करो ब्रह्मन्कुतो जातः क उच्यते ।। ११ ।।\nकीर्तयस्व यथान्यायं कौतुकं हि परं मम ।।\nकुशलो हि भवांल्लोके तस्मात्त्वं वक्तुमर्हसि ।। १२ ।।\n।। व्यास उवाच ।। ।।\nअहो तव महत्कष्टं प्रमूढोसि न संशयः ।।\nस्तुवंतश्च तमर्चाभिः सिद्धा ब्रह्मादयः सुराः ।। १३ ।।\nसर्वेषामेव देवानामादिरादित्य उच्यते ।।\nस हंति तिमिरं सर्वं दिग्विदिक्षु व्यवस्थितम् ।। १४ ।।\nस धर्मः सर्वधर्माणां स च पूज्यतमो मतः ।।\nब्रह्मादयस्तमर्चंति स चादिस्त्रिदिवौकसाम् ।। १५ ।।\nअदितिः कश्यपसती आदित्यस्तेन चोच्यते ।।\nआदिकर्ताथ वा यस्मा त्तस्मादादित्य उच्यते ।। १६ ।।\nतस्मादेतज्जगत्सर्वमादित्यात्संप्रवर्तते ।।\nसदेवासुरगंधर्वं सयक्षोरगराक्षसम् ।। १७ ।।\nरुद्रोपेंद्रौ तथेंद्रश्च ब्रह्मा दक्षोथ कश्यपः ।।\nआदित्यदेवताः सर्वे तथान्ये देवदानवाः ।। १८ ।।\nमुखाद्भूतो विरिंचिस्तु रुद्रो वक्षस्थलात्ततः ।।\nउपेंद्रो दक्षिणाद्धस्ताद्धाता वामकरात्तथा ।। १९ ।।\nवामपादतलाद्दक्षो दक्षिणात्कश्यपस्तथा ।।\nइत्युत्पन्नास्तथा चान्ये देवासुरनराः खगाः ।।\nतेनासौ देव आदित्यः सर्वदेवेषु पूजितः ।।२०।।\n।। भीष्म उवाच ।। ।।\nयदीत्थं गीयते वीर दिग्विदिक्षु स भास्करः ।।\nयदि तस्य प्रभावोयं पाराशर्य जगत्पतेः ।।२१।।\nस किमर्थं त्रिसंध्यं तु राक्षसैः परिभूयते ।।\nद्विजैः संरक्ष्यते भूयश्चक्रवद्भ्रमते पुनः ।।\nराहुणा गृह्यतेऽग्राह्यस्तत्किमर्थं द्विजोत्तम ।।२२।।\n।।व्यास उवाच ।। ।।\nपिशाचोरगरक्षांसि डाकिनीदानवांस्तथा ।।\nदक्षिणाग्निर्दहेत्क्रोधात्तमाक्रामति भास्करः ।। २३ ।।\nत्रिसंध्यं तु त्रयो देवाः सान्निध्यं रविमंडले ।।\nमुहूर्तस्य प्रभावोयमसाध्ये दृष्टके तथा ।। २४ ।।\nतमेकमेवमुद्दिश्य लोके धर्मः प्रवर्तते ।।\nनमस्कृते स्तुते तस्मिन्सर्वे देवा नमस्कृताः ।। २५ ।।\nत्रिसन्ध्यं वसुधादेवैर्भास्करस्त्रिः प्रणम्यते ।।\nराहुरादित्यबिंबस्य स्थितोधस्तान्न संशयः ।। २६ ।।\nअमृतार्थी विमानस्थो यावत्संस्रवतेऽमृतम् ।।\nविमानांतरितं बिंबमादिशेद्ग्रहणं ततः ।। २७ ।।\nन कश्चिद्धर्षितुं शक्त आदित्यो दहते ध्रुवम् ।।\nदिवारात्रिमुहूर्तानां ज्ञानायाक्रमते रविः।।२८।।\nनादित्येन विना रात्रिर्न दिनं न च तर्पणम् ।।\nनाधर्म्मो नाथ वा धर्म्मस्तेन दृष्टं चराचरम् ।। २९ ।।\nआदित्यः पाति वै सर्वमादित्यः सृजते सदा ।।\nएतत्सर्वं समाख्यातं यत्पृष्टं भवता मम ।। ३० ।। ।।"
  }
]
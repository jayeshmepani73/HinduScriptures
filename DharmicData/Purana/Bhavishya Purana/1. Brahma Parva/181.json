[
  {
    "text": "।। शतानीक उवाच।। ।।\nपंचप्रकारं धर्मं मे वद स्मार्तं यथाक्रमम् ।।\nकौतुकं पृच्छ ते ब्रह्मन्समासव्यासयोगतः ।। १ ।।\n।। सुमन्तुरुवाच ।। ।।\nपंचधा वर्णितं धर्मं शृणु राजन्समासतः ।।\nयथोक्तं भास्करेणेह अरुणस्य महात्मनः ।। २ ।।\nसहस्रकिरणं भानुमुदयस्थं दिवाकरम् ।।\nप्रणम्य शिरसा देवमुवाच गरुडाग्रजः ।। ३ ।।\nभगवन्देवदेवेश सहस्रकिरणोज्ज्वल ।।\nस्मृतिधर्मान्यथातत्त्वं वक्तुमर्हसि पृच्छतः ।। ४ ।।\nएवं पृष्टस्तु भगवानरुणेन खगाधिपः ।।\nउवाच परया प्रीत्या पूजयित्वा महीपते ।। ५ ।।\n।। ।। भास्कर उवाच ।। ।।\nस्मृतिधर्मं वेदमूलं शृणु त्वं गरुडाग्रज ।।\nपूर्वानुभूतं यद्ध्यानमथ तत्स्मरणं स्मृतिः ।। ६ ।।\nधर्मः क्रियात्मा निर्दिष्टः श्रेयोभ्युदयलक्षणः ।।\nस च पञ्चविधः प्रोक्तो वेदमूलः सनातनः ।। ७ ।।\nअस्य शब्दस्यानुष्ठानात्स्वर्गो मोक्षश्च जायते ।।\nइह लोके सुखैश्वर्यमलं यच्च खगाधिप ।। ८ ।।\n।। अनूरुरुवाच ।। ।।\nकथं पंचविधो ह्येष प्रोक्तो धर्मः सनातनः ।।\nकस्य भेदास्तु ते पंच ब्रूहि मे देवसत्तम ।। ९ ।। ।।\n।। भास्कर उवाच ।। ।।\nवेदधर्मः स्मृतस्त्वेक आश्रमाणां स तत्परः ।।\nवर्णाश्रमस्तृतीयस्तु गुणनैमित्तिको यथा ।। 1.181.१० ।।\nवर्णत्वमेकमाश्रित्य अधिकारे प्रवर्तते ।।\nसवर्णाश्रमदंडस्तु भिक्षा दंडादिको यथा ।।११।।\nवर्णाश्रमाश्रमत्वं च योधिकृत्य प्रवर्तते।।\nस वर्णाश्रमधर्मस्तु दंडाद्या मेखला यथा ।।१२।।\nयो गुणेन प्रवर्तेत स गुणो धर्म उच्यते ।।\nयथा मूर्धाभिषिक्तस्य प्रजानां पालनं परम् ।।१३।।\nनिमित्तमेकमाश्रित्य यो धर्मः संप्रवर्तते ।।\nनैमित्तिकः स विज्ञेयो जातिद्रव्यगुणाश्रयः ।।१४।।\nएष तु द्विविधः प्रोक्तः समासादविशेषतः ।।\nनैमित्तिकः स विज्ञेयः प्रायश्चित्तविधिर्यथा ।। १५ ।।\nस चतुर्धा निरूप्यस्तु स्वरूपफलसाधनैः ।।\nप्रमाणतस्तु प्रत्येकसमस्तैश्च यथाक्रमम् ।। १६ ।।\nश्रुत्या सह विरोधे तु बाध्यते विषयं विना ।।\nव्यवस्थया विरोधेन कार्यो यत्नः परीक्ष्यते ।।१७।।\nस्मृत्या सह विरोधेन चार्थशास्त्रस्य साधनम् ।।\nपरस्परविरोधे तु अर्थशास्त्रस्य साधनम् ।।१८।।\nअदृष्टार्थे विकल्पस्तु व्यवस्थासंभवे सति ।।\nस्मृतिशास्त्रविकल्पस्तु आकांक्षापूरणे सति ।। १९ ।।\nवेदमूले स्थितं त्वेतदनुष्ठानं क्रिया सती ।।\nएवं शक्यविधानं तु न्यायो ह्येवं व्यवस्थितः ।। 1.181.२० ।।\nनिषेधविधिरूपं तु द्विधा शास्त्रं खगाधिप ।।\nएकरूपं वदंत्यन्ये बहुरूपमथा परे ।। २१ ।।\nपंचप्रकाराः स्मृतय एवं शिष्यव्यवस्थिताः ।।\nत्रिधा चतुर्धा द्वेधा वा एकधा बहुधा खग ।। २२ ।।\nदृष्टार्था तु स्मृतिः काचिददृष्टार्था तथापरा ।।\nअनुवादस्मृतिस्त्वन्या दृष्टादृष्टा तु पंचमी ।।\nसर्वा एता वेदमूलाः स्मृता वै ऋषिभिः स्वयम् ।। २३ ।। ।।\n।। अरुण उवाच ।। ।।\nया एता भवता प्रोक्ताः स्मृतयः पर्वगोपने ।।\nएतासां लक्षणं ब्रूहि समासादेव सत्तम ।। २४ ।।\nदृष्टार्था का मता देव अदृष्टार्था च का भवेत् ।।\nदृष्टादृष्टस्वरूपा का न्यायमूला च का भवेत् ।।\nअनुवादस्मृतिः का स्यादृष्टादृष्टा तु का भवेत् ।। २५ ।।\nएवमुक्तो महातेजा भास्करो वारितस्करः ।।\nउवाच तं खगं वीरं प्रणतं विनयान्वितम् ।। २६ ।।\n।। आदित्य उवाच ।। ।।\nषड्गुणस्य स्वरूपं तु प्रयोगा त्कार्यगौरवात् ।।\nसमयानामुपायानां योगो व्याससमासतः ।। २७ ।।\nअध्यक्षाणां च निक्षेपः करणानां निरूपणम् ।।\nदृष्टार्थेयं स्मृतिः प्रोक्ता ऋषिभिर्गरुडाग्रज ।। २८ ।।\nसंध्योपास्तिस्तथा कार्या शुनो मांसं न भक्षयेत् ।।\nअदृष्टार्था स्मृतिः प्रोक्ता मनुना विनतात्मज ।। २९ ।।\nपालाशं धारयेद्दंडमुभयार्था विदुर्बुधाः ।।\nविरोधे तु विकल्पः स्याद्यागो होमस्ततो यथा ।। 1.181.३० ।।\nश्रुतौ दृष्टं यथा कार्यं स्मृतो तत्तादृशं यदि ।।\nउक्तानुवादिनी सा तु पारिव्राज्यं तथा गृहात् ।। ३१ ।।\nउक्तो धर्मश्च संक्षेपात्परिभाषा च तद्गता ।।\nतत्साधनं च देशादि इत्थमित्यब्रवीद्रविः ।। ३२ ।।\nब्रह्मावर्तः परो देश ऋषिशस्तस्त्वनंतरः ।।\nमध्यदेशस्ततोऽप्यन्य आर्यावर्तस्त्वनंतरः ।। ३३ ।।\nकृष्णसारस्तु विचरेन्मृगो यत्र स्वभावतः ।।\nयज्ञियः स तु देशः स्यान्म्लेच्छदेशस्ततः परः ।। ३४ ।।\nब्रह्मादीनां च देवानां ब्राह्मणादेस्तथैव च ।।\nभूतग्रामस्य कृत्स्नस्य त्रयं कृत्स्नस्य खेचर ।। ।। ३५ ।।\nसाधनत्वं मनुः प्राह वेदमूलं सनातनम् ।।\nप्रकाशयज्ञसंसिद्ध्यै यदशब्दस्य एव तु ।। ३६ ।।\nउपलभ्य यथातत्त्वं स च दर्शितवानृषिः ।।\nसम्यक्संसाधनं धर्मः कर्तव्यस्त्वधिकारिणा ।। ३७ ।।\nनिष्कामेन सदा वीर काम्यं रूपान्वितेन च ।।\nआचारयुक्तः श्रद्धालुर्वेदज्ञोऽध्यात्मचिंतकः ।।\nकर्मणां फलमाप्नोति न्यायार्जितधनश्च यः ।। ३८ ।।\n।। अरुण उवाच ।। ।।\nब्रह्मावर्तादिदेशानां समस्तानां विभावसो ।।\nविभागं ब्रूहि देवेंद्र संमानय ग्रहाधिप ।। ३९ ।।\n।। आदित्य उवाच ।। ।।\nसरस्वतीदृषद्वत्योर्देवनद्योर्यदंतरम् ।।\nतं देवनिर्मितं देशं ब्रह्मावर्तं प्रचक्षते ।। 1.181.४० ।।\nहिमवद्विंध्यधरयोर्यदंतरमुदाहृतम् ।।\nप्रत्यगेव प्रयागाच्च मध्यदेशः प्रकीर्तितः ।।\nआसमुद्रात्तु वै पूर्वादासमुद्रात्तु पश्चिमात् ।। ४१ ।।\nतयोरेवांतरं गिर्योरार्यावर्तं विदुर्बुधाः ।। आर्यावर्त\nएतान्विज्ञाय सद्देशान्त्संश्रयेत प्रयत्नतः ।। ४२ ।।\nशूद्रस्तु यस्मिंस्तस्मिन्वा निवसेद्वृत्तिकर्शितः ।।\nएषा धर्मस्य वै ज्योतिः समासात्कथिता तव ।। ४३ ।। ।।"
  }
]
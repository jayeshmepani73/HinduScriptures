[
  {
    "text": "सुमन्तुरुवाच\nशृणुष्वेदं महाबाहो पुराणं पञ्चलक्षणम् ।\nयच्छ्रुत्वा मुच्यते राजन्पुरुषो ब्रह्महत्यया । । १\nपर्वाणि चात्र वै पञ्च कीर्तितानि स्वयम्भुवा ।\nप्रथमं कथ्यते ब्राह्मं द्वितीयं वैष्णवं स्मृतम् । । २\nतृतीयं शैवमाख्यातं चतुर्थं त्वाष्ट्रमुच्यते ।\nपञ्चमं प्रतिसर्गाख्यं सर्वलोकैः सुपूजितम् । । ३\nएतानि तात पर्वाणि लक्षणानि निबोध मे ।\nसर्गश्च प्रतिसर्गश्च वंशो मन्वन्तराणि च । । ४\nवंशानुचरितं चैव पुराणं पञ्चलक्षणम् ।\nचतुर्दशभिर्विद्याभिर्भूषितं कुरुनन्दन । । ५\nअङ्गानि चतुरो वेदा मीमांसा न्यायविस्तरः ।\nपुराणं धर्मशास्त्रं च विद्या ह्येताश्चतुर्दश । । ६\nआयुर्वेदो धनुर्वेदो गान्धर्वश्चैव ते त्रयः ।\nअर्थशास्त्रं चतुर्थं तु विद्या ह्यष्टादशैव ताः । । ७\nप्रथमं कथ्यते सर्गो भूतानामिह सर्वशः ।\nयच्छ्रुत्वा पापनिर्मुक्तो याति शान्तिमनुत्तमाम् । । ८\nजगदासीत्पुरा तात तमोभूतमलक्षणम् ।\nअविज्ञेयमतर्क्यं च प्रसुप्तमिव सर्वशः । । ९\nततः स भगवानीशो ह्यव्यक्तो व्यञ्जयन्निदम् ।\nमहाभूतानि वृत्तौजाः प्रोत्थितस्तमनाशनः १ । । 1.2.१०\nयोऽसावतीन्द्रियोऽग्राह्यः सूक्ष्मोऽव्यक्तः सनातनः ।\nसर्वभूतमयोऽचिन्त्यः स एष स्वयमुत्थितः । । ११\nयोऽसौ षड्विंशको लोके तथा यः पुरुषोत्तमः ।\nभास्करश्च महाबाहो परं ब्रह्म च कथ्यते । । १२\nसोऽभिध्याय शरीरात्स्वात्सिसृक्षुर्विविधाः प्रजाः ।\nअत एव ससर्जादौ तासु वीर्यमवासृजत् । । १३\nयस्मादुत्पद्यते सर्वं सदेवासुरमानुषम् ।\nबीजं शुक्रं तथा रेत उग्रं वीर्यं च कथ्यते । । १४\nवीर्यस्यैतानि नामानि कथितानि स्वयम्भुवा ।\nतदण्डमभवद्धैमं ज्वालामालाकुलं विभो । । १५\nयस्मिञ्जज्ञे स्वयं ब्रह्मा सर्वलोकपितामहः ।\nसुरज्येष्ठश्चतुर्वक्त्रः परमेष्ठी पितामहः । । १६\nक्षेत्रज्ञः पुरुषो वेधाः शम्भुर्नारायणस्तथा ।\nपर्यायवाचकैः शब्दैरेव ब्रह्मा प्रकीर्त्यते । । १७\nसदा मनीषिभिस्तात विरञ्चिः कञ्जजस्तथा२ ।\nआपो नारा इति प्रोक्ता आपो वै नरसूनवः । । १८\nता यदस्यायनं पूर्वं तेन नारायणः स्मृतः ।\nअरमित्येव शीघ्राय नियताः कविभिः कृताः । । १९\nआप ३  एवार्णवीभूत्वा सुशीघ्रास्तेन ता नराः ।\nयत्तत्कारणमव्यक्तं नित्यं सदसदात्मकम् । । 1.2.२०\nतद्विसृष्टः स पुरुषो लोके ब्रह्मेति कीर्त्त्यते ।\nएवं स भगवानण्डे तत्त्वमेव निरूप्य वै । ।२ १\nध्यानमास्थाय राजेन्द्र तदण्डमकरोद्द्विधा ।\nशकलाभ्यां च राजेन्द्र दिवं भूमिं च निर्ममे । । २२\nअन्तर्व्योम दिशश्चाष्टौ वारुणं स्थानमेव हि ।\nऊर्ध्वं महान्गतो राजन् समन्ताल्लोकभूतये । । २३\nमहतश्चाप्यहंकारस्तस्माच्च त्रिगुणा अपि ।\nत्रिगुणा अतिसूक्ष्मास्तु बुद्धिगम्या हि भारत । । २४\nउत्पत्तिहेतुभूता वै भूतानां महतां नृप ।\nतेषामेव गृहीतानि शनैः पञ्चेन्द्रियाणि तु । । २५\nतथैवावयवाः सूक्ष्माः षण्णामप्यमितौजसाम् । । २६\nसंनिवेश्यात्ममात्रासु स राजन्भगवान्विभुः ।\nभूतानि निर्ममे तात सर्वाणि विधिपूर्वकम् । । २७\nयन्मूर्त्यवयवाः सूक्ष्मास्तस्येमान्याश्रयाणि षट् ।\nतस्माच्छरीरमित्याहुस्तस्य मूर्तिं मनीषिणः । । २८\nमहान्ति तानि भूतानि आविशन्ति ततो विभुम् ।\nकर्मणा सह राजेन्द्र सगुणाश्चापि वै गुणाः । । २९\nतेषामिदं तु सप्तानां पुरुषाणां महौजसाम् ।\nसूक्ष्माभ्यो मूर्तिमात्राभ्यः सम्भवत्यव्ययाद्वयम् १ । । 1.2.३०\nभूतादिमहतस्तात येन व्याप्तमिदं जगत् ।\nतस्मादपि महाबाहो पुरुषाः पञ्च एव हि । । ३१\nकेचिदेवं परां तात सृष्टिमिच्छन्ति पण्डिताः ।\nअन्येऽप्येवं महाबाहो प्रवदन्ति मनीषिणः । । ३२\nयोऽसावात्मा परस्तात कल्पादौ सृजते तनुम् ।\nप्रजनश्च महाबाहो सिसृक्षुर्विविधाः प्रजाः । । ३३\nतेन सृष्टः पुद्गलस्तु प्रधानं विशते नृप ।\nप्रधानं क्षोभितं तेन विकारान्युजते बहून् । । ३४\nउत्पद्यते महांस्तस्मात्ततो भूतादिरेव हि ।\nउत्पद्यते विशालं च भूतादेः कुरुनन्दन । । ३५\nविशालाच्च हरिस्तात हरेश्चापि वृकास्तथा ।\nवृकैर्मुष्णन्ति च बुधास्तस्मात्सर्वं भवेन्नृप । । ३६\nतथैषामेव राजेन्द्र प्रादुर्भवति वेगतः ।\nमात्राणां कुरुशार्दूल विबोधस्तदनन्तरम् १ । । ३७\nतस्मादपि हृषीकाणि विविधानि नृपोत्तम ।\nतथेयं सृष्टिराख्याताऽऽराध्यतः कुरुनन्दन । । ३८\nभूयो निबोध राजेन्द्र भूतानामिह विस्तरम् ।\nगुणाधिकानि सर्वाणि भूतानि पृथिवीपते । । ३९\nआकाशमादितः कृत्वा उत्तरोत्तरमेव हि ।\nएकं द्वौ च तथा त्रीणि चत्वारश्चापि पञ्च च । । 1.2.४०\nततः स भगवान्ब्रह्मा पद्मासनगतः प्रभुः ।\nसर्वेषां तु स नामानि कर्माणि च पृथक्पृथक् । । ४१\nवेदशब्देभ्य एवादौ पृथक्संस्थाश्च निर्ममे ।\nकर्मोद्भवानां देवानां सोऽसृजद्देहिनां प्रभुः । । ४२\nतुषितानां गणं राजन्यज्ञं चैव सनातनम् ।\nदत्त्वा २ वीर समानेभ्यो गुह्यं ब्रह्म सनातनम् । । ४३\nदुदोह यज्ञसिद्धयर्थमृग्यजुः सामलक्षणम् ।\nकालं कालविभक्तीश्च ३ ग्रहानृतूंस्तथा नृप । । ४४\nसरितः सागराञ्छैलान्समानि विषमाणि च ।\nकामं क्रोधं तथा वाचं रतिं चापि कुरुद्वह । । ४५\nसृष्टिं ससर्ज राजेन्द्र सिसृक्षुर्विविधाः प्रजाः ।\nधर्माधर्मौ विवेकाय कर्मणां च तथासृजत् । ।४ ६\nसुखदुःखादिभिर्द्वन्द्वैः प्रजाश्चेमा न्ययोजयत् ।\nअण्व्यो मात्राविनाशिन्यो दशार्धानां तु याः स्मृताः । । ४७\nताभिः सर्वमिदं वीर सम्भवत्यनुपूर्वशः ।\nयत्कृतं तु पुरा कर्म सन्नियुक्तेन वै नृप । । ४८\nस तदेव स्वयं भेजे सृज्यमानं पुनः पुनः ।\nहिंस्राहिंस्रे मृदुक्रूरे धर्माधर्मे ऋतानृते । । ४९\nयद्यथास्याभवत्सर्गे तत्तस्य स्वयमाविशत् ।\nयथा च लिङ्गान्यृतवः स्वयमेवानुपर्यये । । 1.2.५०\nस्वानि स्वान्यभिपद्यन्ते तथा कर्माणि देहिनः ।\nलोकस्येह विवृद्ध्यर्थं मुखबाहूरुपादतः । । ५१\nब्रह्म क्षत्रं तथा चोभौ वैश्यशूद्रौ नृपोत्तम ।\nमुखानि यानि चत्वारि तेभ्यो वेदा विनिःसृताः । । ५२\nऋग्वेदसहिता तात वसिष्ठेन महात्मना ।\nपूर्वान्मुखान्महाबाहो दक्षिणाच्चापि वै शृणु । । ५३\nयजुर्वेदो महाराज याज्ञवल्क्येन वै सह ।\nसामानि पश्चिमात्तात गौतमश्च महानृषिः । । ५४\nअथर्ववेदो राजेन्द्र मुखाच्चाप्युत्तरान्नृप ।\nऋषिश्चापि तथा राजञ्छौनको लोकपूजितः । । ५५\nयत्तन्मुखं महाबाहो पञ्चमं लोकविश्रुतम् ।\nअष्टादशपुराणानि सेतिहासानि भारत । । ५६\nनिर्गतानि ततस्तस्मान्मुखात्कुरुकुलोद्वह ।\nतथान्याः स्मृतयश्चापि यमाद्या लोकपूजिताः । । ५७\nततः स भगवान्देवो द्विधा देहमकारयत् ।\nद्विधा कृत्वात्मनो देहमर्धेन पुरुषोऽभवत् । । ५८\nअर्धेन नारी तस्यां च विराजमसृजत्प्रभुः ।\nतपस्तप्त्वासृजद्यं तु स स्वयं पुरुषो विराट् । । ५९\nस चकार तपो राजन्सिसृक्षुर्विविधाः प्रजाः ।\nपतीन्प्रजानामसृजन्महर्षीनादितो दश । । 1.2.६०\nनारदं च भृगुं तात कं प्रचेतसमेव हि ।\nपुलहं क्रतुं पुलस्त्यं च अत्रिमङ्गिरसं तथा । । ६१\nमरीचिं चापि राजेन्द्र योऽसावाद्यः प्रजापतिः ।\nएतांश्चान्यांश्च राजेन्द्र असृजद् भूरितेजसः । । ६२\nअथ देवानृषीन्दैत्यान्सोऽसृजत्कुरुनन्दन ।\nयक्षरक्षः पिशाचांश्च गन्धर्वाप्सरसोऽसुरान् । । ६३\nमनुष्याणां पितॄणां च सर्पाणां चैव भारत ।\nनागानां च महाबाहो ससर्ज विविधान्गणान् । । ६४\nक्षणरुचोऽशनिगणान्रोहितेन्द्रधनूंषि च ।\nधूमकेतूंस्तथा चोल्का निर्याताञ्ज्योतिषां गणान् । । ६५\nमनुष्यान्किन्नरान्मत्स्यान्वराहांश्च विहङ्गमान् ।\nगजानश्वानथ पशून्मृगान्व्यालांश्च भारत । । ६६\nकृमिकीटपतङ्गांश्च यूकालिक्षकमत्कुणान् ।\nसर्वं च दंशमशकं स्थावरं१ च पृथग्विधम् । । ६७\nएवं स भास्करो देवः ससर्ज भुवनत्रयम् ।\nयेषां तु यादृशं कर्म भूतानामिह कीर्तितम् । । ६८\nकथयिष्यामि तत्सर्वं क्रमयोगं च जन्मनि ।\nगजा व्याला मृगास्तात पशवश्च पृथग्विधाः । । ६९\nपिशाचा मानुषास्तात रक्षांसि च जरायुजाः ।\nद्विजास्तु अण्डजाः सर्पा नक्रा मत्स्याः सकच्छपाः । । 1.2.७०\nएवंविधानि यानीह स्थलजान्यौदकानि च ।\nस्वेदजं दंशमशकं यूकालिक्षकमत्कुणाः । । ७१\nऊष्मणा चोपजायन्ते यच्चान्यत्किञ्चिदीदृशम् ।\nउद्भिज्जाः स्थावराः सर्वे बीजकाण्डप्ररोहिणः । । ७२\nओषध्यः फलपाकान्ता नानाविधफलोपगाः ।\nअपुष्पाः फलवन्तो ये ते वनस्पतयः स्मृताः । । ७३\nपुष्पिणः फलिनश्चैव वृक्षास्तूभयतः स्मृताः ।\nगुच्छगुल्मं तु विविधं तथैव तृणजातयः । । ७४\nबीजकाण्डरुहाण्येव प्रताना १ वल्ल्य एव च ।\nतमसा बहुरूपेण वेष्टिताः कर्महेतुना । । ७५\nअन्तःसंज्ञा भवन्त्येते सुखदुःखसमन्विताः ।\nएतावत्यस्तु गतयः प्रोद्भूताः कुरुनन्दन । । ७६\nतस्माद्देवाद्दीप्तिमन्तो भास्कराच्य महात्मनः ।\nघोरेऽस्मिंस्तात संसारे नित्यं सततयायिनि । । ७७\nएवं सर्वं स सृष्ट्वेदं राजँल्लोकगुरुं परम् ।\nतिरोभूतः स भूतात्मा कालं कालेन पीडयन् । । ७८\nयदा स देवो जागर्ति तदेदं चेष्टते जगत् ।\nयदा स्वपिति शान्तात्मा तदा सर्वं निमीलति । । ७९\nतस्मिन्स्वपिति राजेन्द्र जन्तवः कर्मबन्धनाः ।\nस्वकर्मभ्यो निवर्तन्ते मनश्च ग्लानिमृच्छति । । 1.2.८०\nयुगपत्तु प्रलीयन्ते यदा तस्मिन्महात्मनि ।\nतदायं सर्वभूतात्मा सुखं स्वपिति भारत । । ८१\nतमो यदा समाश्रित्य चिरं तिष्ठति सेन्द्रियः ।\nन नवं कुरुते कर्म तदोत्क्रामति मूर्तितः । । ८२\nयदाहंमात्रिको भूत्वा बीजं स्थास्नु चरिष्णु च ।\nसमाविशति संसृष्टस्तदा मूतिं विमुञ्चति । । ८३\nएवं स जाग्रत्स्वप्नाभ्यामिदं सर्वं जगत्प्रभुः ।\nसंजीवयति चाजस्रं प्रमापयति चाव्ययः । । ८४\nकल्पादौ सृजते तात अन्ते कल्पस्य संहरेत् ।\nदिनं तस्येह यत्तात कल्पान्तमिति कथ्यते । । ८५\nकालसंख्यां ततस्तस्य १ कल्पस्य शृणु भारत ।\nनिमेषा दश चाष्टौ च अक्ष्णः काष्ठा निगद्यते । । ८६\nत्रिंशत्काष्ठाः कलामाहुः क्षणस्त्रिंशत्कलाः स्मृताः ।\nमुहूर्तमथ मौहूर्ता वदन्ति द्वादश क्षणम् । । ८७\nत्रिंशन्मुहूर्तमुद्दिष्टमहोरात्रं मनीषिभिः ।\nमासस्त्रिंशदहोरात्रं द्वौ द्वौ मासावृतुः स्मृतः । । ८८\nऋतुत्रयमप्ययनमयने द्वे तु वत्सरः ।\nअहोरात्रे विभजते सूर्यो मानुषदैविके । । ८९\nरात्रिः स्वप्नाय भूतानां चेष्टायै कर्मणामहः ।\nपित्र्ये रात्र्यहनी मासः प्रविभागस्तु पक्षयोः । । 1.2.९०\nकर्म चेष्टास्वहः कृष्णः मुक्तः स्वप्नाय शर्वरी ।\nदैवे रात्र्यहनी वर्षं प्रविभागस्तयोः पुनः । । ९१\nअहस्तत्रोदगयनं रात्रिः स्याद्दक्षिणायनम् ।\nब्राह्मस्य तु क्षपाहस्य यत्प्रमाणं महीपते । । ९२\nएकैकशो युगानां तु क्रमशस्तन्तिबोध मे ।\nचत्वार्याहुः सहस्राणि वर्षाणां तत्कृतं युगम् । । ९३\nतस्य तावच्छती सन्ध्या सन्ध्यांशश्च तथाविधः ।\nत्रेता त्रीणि सहस्राणि वर्षाणि च विदुर्बुधाः । । ९४\nशतानि षट् च राजेन्द्र सन्ध्यासन्ध्यांशयोः पृथक् ।\nवर्षाणां द्वे सहस्रे तु द्वापरे परिकीर्तिते । । ९५\nचत्वारि च शतान्याहुः सन्ध्यासन्ध्यांशयोर्बुधः ।\nसहस्रं कथितं तिष्ये शतद्वयसमन्वितम् । । ९६\nएषा चतुर्युगस्यापि संख्या प्रोक्ता नृपोत्तम ।\nयदेतत्परिसंख्या तमादावेव चतुर्युगम् । । ९७\nएतद्द्वादशसाहस्रं देवानां युगमुच्यते ।\nदैविकानां युगानां तु सहस्रपरिसंख्यया । । ९८\nब्राह्ममेकमहर्ज्ञेयं तावती रात्रिरुच्यते ।\nएतद्युगसहस्रान्तं ब्राह्मं पुण्यमहर्विदुः । । ९९\nरात्रिं च तावतीमेव तेऽहोरात्रविदो जनाः ।\nततोऽसौ युगपर्यन्ते प्रसुप्तः प्रतिबुध्यते । । 1.2.१००\nप्रतिबुद्धस्तु सृजति मनः सदसदात्मकम् ।\nमनः सृष्टिं विकुरुते चोद्यमानं १ सिसृक्षया । । १०१\nविपुलं जायते तस्मात्तस्य शब्दं गुणं विदुः ।\nविपुलात्तु विकुर्वाणात्सर्वगन्धवहः शुचिः । । १०२\nबलवाञ्जायते वायुः स वै स्पर्शगुणो मतः ।\nवायोरपि विकुर्वाणाद्विरोचिष्णु तमोनुदम् । । १०३\nउत्पद्यते विचित्रांशुस्तस्य रूपं गुणं विदुः ।\nतस्मादपि विकुर्वाणादापो जाताः स्मृता बुधैः । । १०४\nतासां गुणो रसो ज्ञेयः सर्वलोकस्य भावनः २ ।\nअद्भ्यो गन्धगुणा भूमिरित्येषा सृष्टिरादितः । । १०५\nयत्प्राग्द्वादशसाहस्रमुक्तं सौमनसं युगम् ।\nतदेकसप्ततिगुणं मन्वन्तरमिहोच्यते । । १०६\nमन्वन्तराण्यसंख्यानि सर्गः संहार एव च ।\nतथाप्यहे सदा ब्राह्मे मनवस्तु चतुर्दश । । १०७\nकथ्यन्ते कुरुशार्दूल ३ संख्यया पण्डितैः सदा ।\nमनोः स्वायम्भुवस्येह षड्वंश्या ४ मनवोऽपरे । । १०८\nसृष्टवन्तः प्रजाः स्वाःस्वाः महात्मानो महौजसः ।\nसावर्णेयस्तथा पञ्चभौत्यो रौच्यस्तथापरः । । १०९\nएते भविष्या मनवः सप्त प्रोक्ता नृपोत्तम ।\nस्वस्वेऽन्तरे सर्वमिदं पालयन्ति चराचरम् । । 1.2.११०\nएवंविधं दिनं तस्य विरिञ्चेस्तु महात्मनः ।\nतस्यान्ते कुरुते सर्गं यथेदं कथितं तव । । १११\nक्रीडन्निवैतत्कुरुते परमेष्ठी नराधिप ।\nचतुष्पात्सकलो धर्मः सत्यं चैव कृते युगे । । ११२\nनाधर्मेणागमः कश्चिन्मनुष्याणां प्रवर्तते ।\nइतरेष्वागमास्तात धर्मश्च कुरुनन्दन । । ११३\nयादृशाः परिहीयन्ते यथाह भगवान्मनुः १ ।\nचौर्याच्चाप्यनृताद्राजन्मायाभिरमितद्युते । । ११४\nपादेन हीयते धर्मस्त्रेतादिषु युगेषु वै ।\nअरोगाः सर्वसिद्धार्थाश्चतुर्वर्षशतायुषः । । ११५\nकृतत्रेतादिषु त्वेषां वयो ह्रसति पादशः ।\nवेदोक्तमायुराशीश्च मर्त्यानां कुरुनन्दन । । ११६\nकर्मणां तु फलं तात फलत्यनुयुगं सदा ।\nप्रभावश्च तथा लोके फलत्येव शरीरिणाम् । । ११७\nअन्ये कृतयुगे धर्मास्त्रेतायां द्वापरे परे ।\nअन्ये कलियुगे नृणां युगधर्मानुरूपतः । । ११८\nतपः परं कृतयुगे त्रेतायां ज्ञानमुच्यते ।\nद्वापरे यज्ञमित्याहुर्दानमेकं कलौ युगे । । ११९\nसर्वस्य राजन्सर्गस्य गुप्त्यर्थं च महाद्युते ।\nमुखबाहूरुपादानां पृथक्कर्माण्यकल्पयत् । । 1.2.१२०\nअध्यापनमध्ययनं यजनं याजनं तथा ।\nदानं प्रतिग्रहं चैव ब्राह्मणानामकल्पयत् । । १२१\nप्रजानां पालनं राजन्दानमध्ययनं तथा ।\nविषयेषु प्रसक्तिं च तथेज्यां क्षत्रियस्य तु । । १२२\nपशूनां रक्षणं दानमिज्याध्ययनमेव च ।\nवणिक्पथं १ कुसीदं च वैश्यस्य कृषिरेव च । । १२३\nएकमेव तु शूद्रस्य कर्म लोके प्रकीर्तितम् ।\nएतेषामेव वर्णानां शुश्रूषामनुपूर्वशः । । १२४\nपुरुषस्य सदा श्रेष्ठं नाभेरूर्ध्वं नृपोत्तम ।\nतस्मादपि शुचितरं मुखं तात स्वयम्भुवः । । १२५\nतस्मान्मुखाद्द्विजो जात इतीयं वैदिकी श्रुतिः ।\nसर्वस्यैवास्य धर्मस्य धर्मतो ब्राह्मणः प्रभुः । । १२६\nस सृष्टो ब्रह्मणा पूर्वं तपस्तप्त्वा कुरूद्वह ।\nहव्यानामिव कव्यानां सर्वस्यापि च गुप्तये । । १२७\nअश्नन्ति च मुखेनास्य हव्यानि त्रिदिवौकसः ।\nकव्यानि चैव पितरः किम्भूतमधिकं ततः । । १२८\nभूतानां प्राणिनः श्रेष्ठाः प्राणिनां बुद्धिजीविनः ।\nबुद्धिमत्सु नराः श्रेष्ठा नरेषु ब्राह्मणाः स्मृताः । । १२९\nब्राह्मणेषु च विद्वांसो विद्वत्सु कृतबुद्धयः ।\nकृतबुद्धिषु कर्तारः कर्तृषु ब्रह्मवेदिनः । । 1.2.१३०\nजन्म विप्रस्य राजेन्द्र धमार्थमिह कथ्यते ।\nउत्पन्नः सर्वसिद्धयर्थं४ याति ब्रह्मसदो नृप । । १३१\nस चापि जायमानस्तु पृथिव्यामिह जायते ।\nभूतानां प्रभवायैव धर्मकोशस्य गुप्तये । । १३२\nसर्वं हि ब्राह्मणस्येदं यत्किञ्चित्पृथिवीगतम् ।\nजन्मना चोत्तमेनेदं सर्वं वै ब्राह्मणोऽर्हति । । १३३\nस्वकीयं ब्राह्मणो भुङ्क्ते विदधाति च सुव्रत ।\nकरुणां कुर्वतस्तस्य भुञ्जन्ती हेतरे जनाः । । १३४\nत्रयाणामिह वर्णानां भावाभावाय वै द्विजः ।\nभवेद्राजन्न सन्देहस्तुष्टो भावाय वै द्विजः । । १३५\nअभावाय भवेत्क्रुद्धस्तस्मात्पूज्यतमो हि सः ।\nब्राह्मणे सति नान्यस्य प्रभुत्वं विद्यते नृप । .। १३६\nकामात्करोत्यसौ कर्म कामगश्च नृपोत्तम ।\nतस्माद्वृन्दारकपुरी तस्मादपि महः पुनः । । १३७\nमहर्लोकाज्जनोलोकं ब्रह्मलोकं च गच्छति ।\nब्रह्मत्वं च महाबाहो याति विप्रो न संशयः । । १३८\nशतानीक उवाच\nब्रह्मत्वं नाम दुष्प्रापं ब्रह्मलोकेषु सुव्रत । । १३९\nब्रह्मत्वं कीदृशं विप्रो ब्रह्मलोकं च गच्छति ।\nनाममात्रोऽथ किं विप्रो ब्रह्मत्वं ब्रह्मणः सदा । ।\nयाति ब्रह्मन्गुणाः के स्युर्ब्रह्मप्राप्तौ ममोच्यताम् । । 1.2.१४०\nसुमन्तुरुवाच\nसाधुसाधु महाबाहो शृणु मे परमं वचः । । १४१\nये प्रोक्ता वेदशास्त्रेषु संस्कारा ब्राह्मणस्य तु ।\nगर्भाधानादयो ये च १ संस्कारा यस्य पार्थिव । । १४२\nचत्वारिंशतथाष्टौ च निर्वृत्ताः शास्त्रतो नृप ।\nस याति ब्रह्मणः स्थानं ब्राह्मणत्वं च मानद १ ।।\nसंस्काराः सर्वथा हेतुर्ब्रह्मत्वे नात्र संशयः ।। १४३\nशतानीक उवाच\nसंस्काराः के मता ब्रह्मन्ब्रह्मत्वे ब्राह्मणस्य तु ।\nशंस मे द्विजशार्दूलं कौतुकं हि महन्मम ।। १४४\nसुमन्तुरुवाच\nसाधुसाधु महाबाहो शृणु मे परमं वचः ।\nये प्रोक्ता वेदशास्त्रेषु संस्कारा ब्राह्मणस्य तु ।।\nमनीषिभिर्महाबाहो शृणु सर्वानशेषतः ।। १४५\nगर्भाधानं पुंसवनं सीमन्तोन्नयनं तथा ।\nजातकर्मान्नाशनं च चूडोपनयनं २ नृप ।। १४६\nब्रह्मव्रतानि चत्वारि स्नानं च तदनन्तरम् ।\nसधर्मचारिणीयोगो यज्ञानां ३ कर्म मानद ।। १४७\nपञ्चानां कार्यमित्याहुरात्मनः श्रेयसे नृप ।\nदेवपितृमनुष्याणां भूतानां ब्राह्मणस्तथा ।। १४८\nएतेषां चाष्टकाकर्म पार्वणश्राद्धमेव हि ।\nश्रावणी चाग्रहायणी चैत्री चाश्वयुजी तथा ।। १४९\nपाकयज्ञास्तथा सप्त अग्न्याधानं च सत्क्रिया ।\nअग्निहोत्रं तथा राजन्दर्शं च विधुसञ्क्षये ।। 1.2.१५०\nपौर्णमासं च राजेन्द्र चातुर्मास्यानि चापि हि ।\nनिरूपणं ५ पशुवधं तथा सौत्रामणीति च ।। १५१\nहविर्यज्ञास्तथा सप्त तेषां चापि हि सत्क्रिया ।\nअग्निष्टोमोऽत्यग्निष्टोमस्तथोक्थ्यः षोडशीं विदुः ।।१५२\nवाजपेयोऽतिरात्रश्च आप्तोर्यामेति वै स्मृतः १ ।\nसंस्कारेषु स्थिताः सप्त सोमाः कुरुकुलोद्वह ।। १५३\nइत्येते द्विजसंस्काराश्चत्वारिंशन्नृपोत्तम ।\nअष्टौ चात्मगुणास्तात शृणु तानपि भारत ।। १५४\nअनसूया दया क्षान्तिरनायासं च मङ्गलम् ।\nअकार्पण्यं तथा शौचमस्पृहा च कुरूद्वह ।। १५५\nय एतेऽष्टगुणास्तात कीर्त्यन्ते वै मनीषिभिः ।\nएतेषां लक्षणं वीर शृणु सर्वमशेषतः ।। १५६\nन गुणान्गुणिनो हन्ति न स्तौत्यात्मगुणानपि ।\nप्रहष्यन्ते नान्यदोषैरनसूया प्रकीर्तिता ।। १५७\nअपरे बन्धुवर्गे वा मित्रे द्वेष्टरि वा सदा ।\nआत्मवद्वर्तनं यत्स्यात्सा दया परिकीर्तिता ।। १५८\nवाचा मनसि काये च दुःखेनोत्पादितेन च ।\nन कुप्यति न चाप्रीतिः सा क्षमा परिकीर्तिता ।। १५९\nअभक्ष्यपरिहारश्च संसर्गश्चाप्यनिन्दितैः ।\nआचारे च व्यवस्थानं शौचमेतत्प्रकीर्तितम् ।। 1.2.१६०\nशरीरं पीड्यते येन शुभेनापि च कर्मणा ।\nअत्यन्तं तन्न कुर्वीत अनायासः स उच्यते ।। १६१\nप्रशस्ताचरणं नित्यमप्रशस्तविवर्जनम् ।\nएतद्धि मङ्गलं प्रोक्तं मुनिभिर्ब्रह्मवादिभिः ।। १६२\nस्तोकादपि प्रदातव्यमदीनेनान्तरात्मना ।\nअहन्यहनि यत्किंचिदकार्पण्यं तदुच्यते ।। १६३\nयथोत्पन्नेन सन्तुष्टः स्वल्पेनाप्यथ वस्तुना ।\nअहिंसया परस्वेषु ३ साऽस्पृहा परिकीर्तिता ।। १६४\nवपुर्यस्य तु इत्येतैः संस्कारैः संस्कृतं द्विजः ।\nब्रह्मत्वमिह सम्प्राप्य ब्रह्मलोकं च गच्छति ।। १६५\nवैदिकैः कर्मभिः पुण्यैर्निषेकाद्यैर्द्विजन्मनाम् ।\nकार्यः शरीरसंस्कारः पावनः प्रेत्य चेह च । । १६६\nगर्भशुद्धिं ततः प्राप्य धर्मं चाश्रमलक्षणम् ।\nयाति मुक्तिं न सन्देहः पुराणेऽस्मिन्नृपोत्तम । । १६७\nउशन्ति कुरुशार्दूल ब्राह्मणा नात्र संशयः ।\n१आश्रितानां विशेषेण ये नित्यं स्वस्तिवादिनः । । १६८\nनिकटस्थान्द्विजान्हित्वा योऽन्यान्पूजयति द्विजान् ।\nसिद्धं पापं तदपमानात्तद्वक्तुं नैव शक्यते । । १६९\nतस्मात्सदा समीपस्थः सम्पूज्यो विधिवन्नृप ।\nपूजयेदतिथींस्तद्वदन्नपानादिदानतः । । 1.2.१७०\nब्राह्मणः सर्ववर्णानां ज्येष्ठः श्रेष्ठस्तथोत्तमः ।\nएवमस्मिन्पुराणे तु संस्कारान्ब्राह्मणस्य तु । । १७१\nशृणोति यश्च जानाति यश्चापि पठते सदा ।\nऋद्धिं वृद्धिं तथा कीर्तिं प्राप्येह श्रियमुत्तमाम् । । १७२\nधनं धान्यं यशश्चापि पुत्रान्बन्धून्सुरूपताम् ।\nसावित्रं लोकमासाद्य ब्रह्मलोकमवाप्नुयात् । । १७३"
  }
]
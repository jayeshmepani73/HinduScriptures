[
  {
    "text": "भोजकसत्कारवर्णनम्"
  },
  {
    "text": "&lt;poem&gt;।। सप्ताश्व उवाच ।। ।।\nसूर्याय सर्वपाकान्नं निवेद्याग्नौ च होमयेत् ।।\nहुत्वाग्नौ प्रक्षिपेद्वीर बलिं दिक्षु समंततः ।। १ ।।\nसूर्याग्निगुरुविप्राणां सर्वपाकान्नमन्वहम् ।।\nयोऽनिवेद्यात्मना भुंक्ते स भुंक्ते किल्बिषं नरः ।। २ ।।\nकृषिपाल्ये च वाणिज्ये क्रोधसत्यक्षयादिभिः ।।\nपुंसां पापानि वर्धंते सूनादोषैश्च पंचभिः ।। ३ ।।\nकंडनी पेषणी चुल्ली उदकुंभः प्रमार्जनी ।।\nपंच सूना गृहस्थस्य तेन स्वर्गं न गच्छति ।। ४ ।।\nसूर्याग्निगुरुपूजाभिः पापैरेतैर्न लिप्यते ।।\nअन्यैश्च पातकैघोरैस्तस्मात्संपूजयेत्सदा ।। ५ ।।\nसूर्याग्निगुरुनैवेद्यं यावत्स्यादन्नसंख्यया ।।\nतावद्वर्षसहस्राणि दाता सूर्यपुरे वसेत् ।। ६ ।।\nघृतपूपयुतैः सिक्तैः पुण्यं दशगुणोत्तरम् ।।\nअवदंशगुणैर्युक्तं पुण्यं शतगुणं खग ।। ७ ।।\nषष्टिकौदननैवेद्यं सहस्रगुणितं फलम् ।।\nसुगंधशालिनैवेद्यं विज्ञेयमयुतोत्तरम्।। ८ ।।\nभक्ष्यान्नपानदानानि तत्फलानि तथातथा ।।\nयद्वा तद्वा सदा देयं सूर्याग्निगुरुसाधुषु ।।\nभक्ष्यं निवेद्य पूर्वोक्तमक्षयं लभते फलम् ।। ९ ।।\nएवं यः कुरुते भक्तिं देव देवे दिवाकरे ।।\nस पितॄन्सर्वपापेभ्यः समुद्धृत्य दिवं नयेत् ।। 1.188.१० ।।\nगंगास्नानमिदं पुण्यं दर्शनात्प्राप्नुयाद्रवेः ।।\nसर्वतीर्थाभिषेकं च प्रणामाद्विंदते खग ।। ११ ।।\nमुच्यते सर्वपापेभ्यः प्रणम्य शिरसा रविम् ।।\nशुश्रूषेत च संध्यायां सूर्यलोके महीयते ।। १२।।\nयुगपत्पूजितास्तेन ब्रह्मविष्णु महेश्वराः ।।\nपितरः सर्वदेवाश्च भवेयुः पूजिता रवौ ।। १३ ।।\nतुष्यंति पितरस्तस्य सुकृष्टेनेव कर्षुकाः ।।\nयः श्राद्धे भोजयेद्भक्त्या ब्राह्मणं जपजीविनम् ।। १४ ।।\nअपि नः स कुले कंचिदुद्धरेत्किं खगेश्वर ।।\nयः संपूज्य रविं श्राद्धे भोजयेज्जपजीविनम् ।। १५ ।।\nतृप्यंति पितरस्तस्य गायंति च पितामहाः ।।\nअद्य नः स कुले प्राज्ञो वाचकं भोजयिष्यति ।। १६ ।।\nपुराणविदमायांतं दृष्ट्वैव सह संस्थिताः ।।\nक्रीडंत्योषधयः सर्वा यास्यामः स्वर्गमक्षयम् ।। १७ ।।\nअनुग्रहाय लोकानां श्रद्धायाश्च परीक्षणे ।।\nचरंत्यतिथिरूपेण पितरो देवतास्तथा ।। ।। १८ ।।\nतस्मादतिथिमायांतमग्रे गच्छेत्कृतांजलिः ।।\nस्वागतासनपाद्यार्घ्यस्नानान्नशयनादिभिः ।। १९ ।।\nरूपान्वितं विरूपं वा मलिनं मलिनांबरम् ।।\nवेलायामतिथिं प्राप्तं पंडितो न विचारयेत् ।। 1.188.२० ।।\nभोजकानां शरीरेषु नित्यं सन्निहितो रविः ।।\nये भोजकास्त्यजंत्यन्ये सर्वपापेष्ववस्थिताः ।।\nअधोमुखोर्द्ध्वपादास्ते पतंति नरकाग्निषु ।। २१ ।।\nकृमिभिर्भिन्नवदनास्तप्यमानाश्च वह्निना ।।\nपीड्यंते चायुधै र्घोंरैर्यावदिंद्राश्चतुर्दश ।। २२ ।।\nये चापवादं शृण्वंति विमूढा ब्राह्मणेषु वै ।।\nते विशेषेण पच्यंते नरकेषु मदिच्छया ।। २३ ।।\nसर्वेषामेव पात्राणां सत्पात्रं जापकः परः ।।\nतस्मात्सर्वप्रयत्नेन पूजयेत्सुसमाहितः ।। २४ ।। ।।"
  }
]
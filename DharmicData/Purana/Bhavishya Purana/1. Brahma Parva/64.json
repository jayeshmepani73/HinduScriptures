[
  {
    "text": "दिण्डिरुवाच\nउपवासैः सुरश्रेष्ठ कथं तुष्यति भास्करः ।\nपरिहारांस्तथाचक्ष्व ये त्याज्याश्चोपवासिभिः । । १\nयद्यत्कार्यं यथा चैव भास्कराराधने नरै ।\nतत्सर्वं विस्तराद्ब्रह्मन्यथावद्वक्तुमर्हसि । । २\nब्रह्मोवाच\nस्मृतः सम्पूजितो धूपपुष्पान्नैर्भानुरादरात् ।\nभोगिनामुपकाराय किं पुनश्चोपवासिनाम् । । ३\nउपावृत्तस्य पापेभ्यो यस्तु वासो गुणैः सह ।\nउपवासः स विज्ञेयः सर्वभोगविवर्जितः । । ४\nएकरात्रं द्विरात्रं वा त्रिरात्रं नक्तमेव च ।\nउपवासी रविं यस्तु भक्त्या ध्यायति मानवः । । ५\nतन्नामजापी तत्कर्मरतस्तद्गतमानसः ।\nनिष्कामः पुरुषो दिण्डे स ब्रह्म परमाप्नुयात् । । ६\nयं च काममभिध्याय मास्करार्पितमानसः ।\nउपोषति तमाप्नोति प्रसन्ने खगमेऽखिलम् । । ७\nदिण्डिरुवाच\nब्राह्मणैः क्षत्रियैर्वैश्यैः शूद्रैः स्त्रीभिश्च कञ्जज ।\nसंसारगर्ते पङ्कस्थे सुगतिः प्राप्यते कथम् । । ८\nब्रह्मोवाच\nअनाराध्य जगन्नाथं गोपतिं ध्वान्तनाशनम् ।\nनिर्व्यलीकेन चित्तेन कः प्रयास्यति सद्गतिम् । । ९\nविषयग्राहि वै यस्य न चित्तं भास्करार्पितम् ।\nस कथं पापपङ्काक्तो नरो यास्यति सद्गतिम् । । 1.64.१०\nयदि संसारदुःखार्तः सुगतिं गन्तुमिच्छसि ।\nतदाराधय सर्वेशं भास्करं ज्योतिषां पतिम् । । ११\nपुष्पैः सुगन्धैर्हद्यैश्च धूपैः सागरुचन्दनैः ।\nवासोभिर्भूषणैर्भक्ष्यैरुपवासपरायणः । । १२\nयदि संसारनिर्वेदादभिवाच्छसि सद्गतिम् ।\nतदाराधय मार्तण्डं भक्तिप्रवणचेतसा । । १३\nपुष्पाणि यदि ते न स्नुः शस्तपादपपल्लवैः ।\nदूर्वाङ्करैरपि दिण्डे तदभावेऽर्चयार्यमम् । । १४\nपुष्पपत्राम्बुभिर्धूपैर्यथाविभवमात्मनः ।\nपूजितस्तुष्टिमतुलां भक्त्या यात्येकचेतसा । । १५\nयः सदायतने भानोः कुरुते मार्जनक्रियाम् ।\nस यात्युत्तमके स्थाने सर्वपापं व्यपोहति । । १६\nयावत्यः पांसुकणिका मार्ज्यन्ते भास्करालये ।\nदिनानि दिवि तावन्ति तिष्ठत्यर्कसमो नरः । । १७\nअहन्यहनि यत्पापं कुरुते गणनायक ।\nगोचर्ममात्रं सम्मार्ज्य हन्ति तद्भास्करालये । । १८\nयश्चानुलेपनं कुर्याद्भानोरायतने नरः ।\nसोऽपि लोकं समासाद्य हंसेन सह मोदते । । १९\nमृदा धातुविकारैर्वा वर्णकैर्गोमयेन वा ।\nउपलेपनकृद्याति मत्पुरं यानमास्थितः । । 1.64.२०\nउदकाभ्युक्षणं भानोर्यः करोति सदा गृहे ।\nसोऽपि गच्छति यत्रास्ते भगवान्यादसां पतिः । । २१\nपुष्पप्रकरमत्यर्थं सुगन्धं भास्करालये ।\nअनुलिप्ते नरो दत्त्वा न दुर्गतिमवाप्नुयात् । । २२\nविमानमतिशोभाढ्यं सर्वर्तुसुखभूषितम् ।\nसमाप्नोति नरो दत्त्वा दीपकं भास्करालये । । २३\nयस्तु संवत्सरं पूर्णं तिलपात्रप्रदो नरः ।\nध्वजं च भास्करे दद्यात्सममत्र फलं लभेत् । । २४\nविधूतो हन्ति वातेन दातुरज्ञानतः कृतम् ।\nपापं कर्तुर्गृहे भानोर्दिवा रात्रौ नराधिप । । २५\nगीतवाद्यादिभिर्भानुं य उपास्ते तमोपहम् ।\nगन्धर्वैर्नृत्यगीतैः स विमानस्थो निषेव्यते । । २६\nजातिस्मरत्वं मेधां च तथैवोपरमे स्मृतिम् ।\nप्राप्नोति गणाशार्दूल कृत्वा पुस्तकवाचनम् । । २७\nएवं खगेश्वरो भक्त्या येन भानुरुपासितः ।\nस प्राप्नोति गतिं श्लाध्यां यां यामिच्छति चेतसा । । २८\nदेवत्वं मनुजैः कैश्चिद्गन्धर्वत्वं तथा परैः ।\nविद्याधरत्वमपरैः संराध्येह दिवाकरम् । । २९\nशक्रः १ क्रतुशतेनेशमाराध्य ज्योतिषां पतिम् ।\nदेवेन्द्रत्वं गतस्तस्मान्नान्यः२ पूज्यतमः क्वचित् । । 1.64.३०\nब्रह्मचारिगृहस्थानां वनस्थानां गणाधिप ।\nनान्यः पूज्यस्तथा स्त्रीणामृते देवं दिवाकरम् । । ३१\nमध्ये परिव्राजकानां सहस्रांशुं महात्मनाम् ।\nमोक्षद्वारं विशन्तीह तं रविं विजितात्मनाम् । । ३२\nएवं सर्वाश्रमाणां हि सहस्रांशुः परायणम् ।\nसर्वेषां चैव वर्णानां ग्रहेशो वै गतिः परा  । । ३३\nशृणुष्व गदतः काम्यानुपवासांस्तथापरान् ।\nशृणु दिण्डे महापुण्यफलकां सप्तमीं पराम् । । ३४\nआदित्याराधनायैनां सर्वपापहरां शिवाम् ।\nयामुपोष्य नरो भक्त्या मुच्यते सर्वपातकैः । । ३५\nतथा लोकमवाप्नोति सूर्यस्यामिततेजसः ।\nअथ भाद्रपदे मासि शुक्लपक्षे समागते । । ३६\nसोपोष्या प्रथमं तात विधानं शृणु तत्र वै ।\nअयाचितं चतुर्थ्यां तु पञ्चम्यामेकभोजनम् । । ३७\nउपवासपरः षष्ठ्यां जितक्रोधो जितेन्द्रियः ।\nअर्चयित्वा दिनकरं गन्धधूपनिवेदनैः । । ३८\nपुरतः स्थण्डिले रात्रौ स्वप्याद्देवस्य पुत्रक ।\nप्रध्यायन्मनसा देवं सर्वभूतार्तिनाशनम् । । ३९\nसर्वदोषप्रशमनं सर्वपातकनाशनम् ।\nविबुद्धस्त्वथ सप्तम्यां कुर्याद्ब्राह्मणभोजनम् । । 1.64.४०\nपूजयित्वा दिनकरं पुष्पधूपविलेपनैः ।\nनैवेद्यं तात देवस्य फलानि कथयन्ति४ हि । ।४ १\nखर्जूरनालिकेराणि तथा आम्रफलानि तु ।\nमातुलिङ्गफलान्येव कथितानि मनीषिभिः । । ४२\nएतैश्च भोजयेद्विप्रानात्मना च प्रभक्षयेत् ।\nतथैषां चाप्यभावेन शृणु चान्यानि सुव्रत । ।४ ३\nशालिगोधूमपिष्टानि कारयेद्गणनायक ।\nगुडगर्भकृतानीह घृतपाकेन पावयेत् । ।४४\nचातुर्यावकमिश्राणि आदित्याय निवेदयेत् ।\nअग्निकार्यमथो कृत्वा ब्राह्मणान्भोजयेत्ततः । ।४५\nइत्थं द्वादश वै मासान्कार्यं व्रतमनुत्तमम् ।\nमासि मासि फलाहारः फलदायी फलार्चनः । ।४६\nवर्षान्ते त्वथ कुर्वीत शक्त्या ब्राह्मणभोजनम् ।\nस्नानप्राशनयोश्चापि विधानं शृणु सुव्रत । । ४७\nगोमूत्रं गोमयं क्षीरं दधि सर्पिः कुशोदकम् ।\nतिलसर्षपयोः कल्कं श्वेता मृच्चापि सुव्रत । ।४८\nदूर्वाकल्कं घृतं चापि गोशृंगक्षालितं जलम् ।\nजातिगुल्मविनिर्यासः प्रशस्तः स्नानकर्मणि । । ४९\nप्राशने चाप्यथैतानि सर्वपापहराणि वै ।\nआदौ कृत्वा भाद्रपदं यथा संख्यं विदुर्बुधाः । । 1.64.५०\nइत्थं वर्षान्तमासाद्य भोजयित्वा द्विजोत्तमान् ।\nदिव्यान्भोगान्महादेव ततस्तेभ्यो निवेदयेत् । । ५१\nफलानि तात१ हैमानि यथा शक्त्या गणाधिप ।\nसवत्सामथ वा धेनुं भूमिं सस्यान्वितामथ । । ५२\nप्रासादमथ वा भौमं सर्वधान्यसमन्वितम् ।\nदद्यात्छुक्लानि२ वस्त्राणि ताम्रपात्रं ३सविद्रुमम् । । ५३\nशक्तियुक्तस्य  चैतानि दरिद्रस्य तु मे शृणु ।\nफलानि पिष्टकान्येषां तिलचूर्णान्वितानि तु । । ५४\nभोजयित्वा द्विजान्दद्याद्राजतानि४ फलानि तु ।\nधातुरक्तं वस्त्रयुगममाचार्याय निवेदयेत् । । ५५\nसहिरण्यं महादेव पञ्चरत्नसमन्वितम् ।\nइत्थं समाप्यते तात पारणं वार्षिकान्तिकम् । । ५६\nइत्येषा वै पुण्यतमा सप्तमी दुरितापहा ।\nयामुपोष्य नराः सर्वे यान्ति सूर्यसलोकताम् । । ५७\n१पूज्यमानः सदा देवैर्गन्धर्वाप्सरसां गणैः ।\nअनया मानवो नित्यं पूजयेद्भास्करं सदा । । ५८\nदारिद्यदुःखदुरितैर्मुक्तो याति दिवाकरम् ।\nब्राह्मणो मोक्षमायाति क्षत्रियश्चेन्द्रतां व्रजेत् । । ५९\nवैश्यो धनदसालोक्यं शूद्रो: विप्रत्वमाप्नुयात् ।\nअपुत्रो लभते पुत्रं दुर्भगा सुभगा भवेत् । । 1.64.६०\nयामुपोष्य च नारीमां सप्तमीं लोकपूजिताम् ।\nविधवा वा सती भक्त्या अनया पूजयेद्रविम् । । ६१\nनान्यजन्मनि वैधव्यं नारी प्राप्नोति मानद ।\nचिन्तामणिसमा ह्येषा विज्ञेया फलसप्तमी । । ६२\nपठतां शृण्वतां दिण्डे सर्वकामप्रदा स्मृता । । ६३"
  }
]
[
  {
    "text": "सप्ताश्वतिलकारुणसंवादम्"
  },
  {
    "text": "&lt;poem&gt;।। सप्ताश्वतिलक उवाच ।। ।।\nये गोब्राह्मणसस्यानां साधूनां तु तपस्विनाम् ।।\nदूषकाश्चैव वर्तंते नरा नरकगामिनः ।। १ ।।\nपरिश्रमेण तप्यन्ते येऽपरे तस्य सूचकाः ।।\nपरदाररतानां च कन्याया दूषकाश्च ये ।। २ ।।\nगोष्ठाग्निजलरम्यासु तरुच्छायानगेषु च ।।\nत्यजंति ये पुरीषाणि आरामा यतनेषु च ।। ३ ।।\nमद्यपानरता नित्यं गीतवाद्यरता नराः ।।\nकामक्रोधमदाविष्टा रंध्रान्वेषणतत्पराः ।। ४ ।।\nपाखण्डमतसंयुक्ता वृथा संलाप कौतुकाः ।।\nये मार्गानुपरुधंति परसीमां हरंति च ।। ५ ।।\nकूटशासनकर्तारः कूटकर्मकृतो नराः ।।\nधनुषः शिल्पिशस्त्राणां यः कर्ता यश्च विक्रयी ।। ६ ।।\nनिर्दयोतीवभृत्येषु पशूनां दमकश्च यः ।।\nमिथ्या प्रवदतो वाचमाकर्णयति यः शनैः ।।\nस्वामिमित्रगुरुद्रोही मायावी चपलः शठः ।। ७ ।।\nये भार्यापुत्रमित्राणि बालवृद्धकुशातुरान् ।।\nभृत्यानतिथिबन्धूंश्च त्यजंति च बुभुक्षितान् ।। ८ ।।\nयः स्वयं पक्वमश्नाति विप्रायान्नं न यच्छति ।।\nवृथा पाकः स विज्ञेयो ब्रह्मवादिषु गर्हितः ।। ९ ।।\nनियमं स्वयमादाय ये त्यजंत्यजितेंद्रियाः ।।\nप्रव्रज्यावसिता ये च रहस्यानां तु भेदकाः ।। 1.191.१० ।।\nये ताडयंति गां मूढास्त्रासयंति मुहुर्मुहुः ।।\nदुर्बलं न च पुष्णंति प्रनष्टान्नान्विषंति च ।। ११ ।।\nपीडयंत्यतिभारेण अक्षयं वाहयंति च ।।\nवृषाणां वृषणानन्ये पापिष्ठा गालयंति हि ।।\nवाहयंति च गां वंध्यां ते पापिष्ठा नराधमाः ।। १२ ।।\nअनर्थविकलं हीनं बालवृद्धकृशानुगम् ।।\nनानुकंपंति ये मूढास्ते यांति नरकं नराः ।। १३ ।।\nअजाविका माहिषिकाः सवित्रीवृषलीपतिः ।।\nक्षत्रविट्शूद्रवृद्धाश्च स्वधर्मविहताः सदा ।। १४ ।।\nशिल्पिनः कारुका वेश्याः क्षेमकारनृपध्वजाः ।।\nनर्तक्यो ज्योतिषि हताः सर्वे नरकगामिनः ।। १५ ।।\nघृत तैलानुपानानि मधुमांसरसासवम् ।।\nगुडेक्षुक्षीरशाकान्हि दधिमूलफलानि च ।। १६ ।।\nतृणानि काष्ठं पुष्पाणि बीजौषधिमनुत्तमाम् ।।\nउपानच्छत्र शकटमासनं शयनं मृदः ।। १७ ।।\nताम्रं सीसं त्रपुं कांस्यं शंखाद्यं च जलोद्भवम् ।।\nवार्क्षं वा वैणवं वापि गृहोपकरणानि च ।।१८।।\nऔर्णकार्पासकौशेयभंगपट्टोद्भवानि च ।।\nस्थूलसूक्ष्माणि संमूढा ये च लोका हरंति वै ।।१९।।\nएवमादीनि चान्यानि द्रव्याणि विविधानि च।।\nनरकेषु ध्रुवं गच्छेद्यौ हरेत पुमान्बलात् ।। 1.191.२० ।।\nयद्वा तद्वा तु पारोक्ष्यमपि सर्षपमात्रकम् ।।\nअपहृत्य नरो याति नरकं नात्र संशयः ।। २१ ।।\nएवमाद्यैर्नरः पापैरुत्क्रांतेः समनंतरम् ।।\nशरीरयातनार्थं तत्पूर्वकायमवाप्नुयात् ।। २२ ।।\nयमलोके व्रजेदेवं शरीरेण यमाज्ञया ।।\nयमदूतैर्महाघोरैर्नीयमानः सुदुःखितः ।। २३ ।।\nदेवमानुषजीवानामधर्मनिरतात्मनाम् ।।\nधर्मराजः स्मृतः शास्ता सुघोरैर्विविधैर्वधैः ।। २४ ।।\nविनयाभावयुक्तानां प्रमादा त्स्वलितात्मनाम् ।।\nप्रायश्चित्तैर्बहुविधैः पातकं नष्टतामियात् ।। २५ ।।\nपारदारिकचोराणामन्यायव्यवहारिणाम् ।।\nशास्ता क्षितिपतिः प्रोक्तः प्रच्छन्नानां च धर्मराट् ।। २६ ।।\nतस्मात्कृतस्य पापस्य प्रायश्चित्तं समाचरेत् ।।\nनाभुक्तस्यान्यथा नाशः कल्पकोटिशतैरपि ।। २७ ।।\nयः करोति शुभं कर्म कारयेदनुमोदयेत् ।।\nकायेन मनसा वाचा स विंदेतोत्तमं सुखम् ।।२८।।\nइति संक्षेपतः प्रोक्ता पापभेदात्त्रिधा गतिः ।।\nतथान्या गतयश्चित्राः कथ्यंते कर्मभेदतः ।। २९ ।।"
  }
]
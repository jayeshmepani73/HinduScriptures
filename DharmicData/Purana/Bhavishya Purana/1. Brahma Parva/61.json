[
  {
    "text": "सुमन्तुरुवाच\nतमेकमक्षरं धाम परं सदसतोर्महत् ।\nभेदाभेदस्वरूपस्थं प्रणिपत्य रविं नृप । । १\nप्रवक्ष्यामि यथापूर्वं विरिञ्चेन महात्मना ।\nऋषीणां कथितं पूर्वं तं निबोध नराधिप । । २\nआराधनाय सवितुर्महात्मा पद्मसंभवः ।\nयोगं ब्रह्मपरं प्राह महर्षीणां यथा प्रभुः । । ३\nसमस्तवृत्तिसंरोधात्कैवल्यप्रतिपादकम् ।\nतदा जगत्पतिर्ब्रह्मा प्रणिपत्य महर्षिभिः । ।४\nसर्वैः किलोक्तो भगवानात्मयोनिः प्रजाहितम् ।\nयोयं योगो भगवता प्रोक्तो वृत्तिनिरोधजः । । ५\nप्राप्तुं शक्यः स त्वनेकैर्जन्मभिर्जगतः पते ।\nविषया दुर्जया  नॄणामिन्द्रियाकर्षिणः प्रभो । । ६\nवृत्तयश्चेतसश्चापि चञ्चलस्यापि दुर्धरा ।\nरागादयः कथं जेतुं शक्या वर्षशतैरपि । । ७\nन योगयोग्यं भवति मन एभिरनिर्जितैः ।\nअल्पायुषश्च पुरुषा ब्रह्मन्कृतयुगेप्यमी । । ८\nत्रेतायां द्वापरे चैव किमु प्राप्ते कलौ युगे ।\nभगवंस्त्वामुपासीनान्प्रसन्नो वक्तुमर्हसि । । ९\nअनायासेन येनैव उत्तरेम भवार्णवम् ।\nदुःखाम्बुमग्नाः पुरुषाः प्राप्य ब्रह्मन्महाप्लवम् । । 1.61.१०\nउत्तरेम भवाम्भोधिं तथा त्वमनुचिंतय ।\nएवमुक्तस्तदा ब्रह्माक्रियायोगं महात्मनाम् । । ११\nतेषामृषीणामाचष्ट नराणां हितकाम्यया ।\nआराधयत विश्वेशं दिवाकरमतन्द्रिताः । । १२\nबाह्यालम्बनसापेक्षास्तमजं जगतः पतिम् ।\nइज्यापूजानमस्कारशुश्रूषाभिरहर्निशम् । । १३\nव्रतोपवासैर्विविधैर्ब्राह्मणानां च तर्पणं ।\nतैस्तैश्चाभिमतैः कामैर्ये च चेतसि तुष्टिदाः । । १४\nअपरिच्छेद्यमाहात्म्यमाराधयत भास्करम् ।\nतन्निष्ठास्तद्गतधियस्तत्कर्माणस्तदाश्रयाः । । १५\nतद्दृष्टयस्तन्मनसः सर्वस्मिन्त्स१ इति स्थिताः ।\nसमस्तान्यथ कर्माणि तत्र सर्वात्मनात्मनि । । १६\nसंन्यसध्वं स वः कर्त्ता समस्तावरणक्षयम् ।\nएतत्तदक्षरं ब्रह्म प्रधानपुरुषावुभौ । । १७\n२यतो यस्मिन्यथा चोभौ सर्वय्यापिन्यवस्थितौ ।\nपरः पराणां परमः सैकः सुमनसां परः । । १८\nयस्माद्भिन्नमिदं सर्वं ३यच्चेदं यच्च नेङ्गति ।\nमोक्षकारणमव्यक्तमचिन्त्यमपरिग्रहम् । ।\nसमाराध्य जगन्नाथं क्रियायोगेन मुच्यते । । १९\nइति ते ब्रह्मणः श्रुत्वा रहस्यमृषिसत्तमाः । । 1.61.२०\nनराणामुपकाराय योगशास्त्राणि चक्रिरे ।\nक्रियायोगपराणीह मुक्तिकारीण्यनेकशः । । २१\nआराध्यते जगन्नाथस्तदनुष्ठानतत्परैः ।\nपरमात्मा स मार्तण्डः सर्वेशः सर्वभावनः । । २२\nयान्युक्तानि पुरा तेन ब्रह्मणा कुरुनन्दन ।\nतानि ते कुरुशार्दूल सर्वपापहराण्यहम् । । २३\nवक्ष्यामि श्रूयतामद्य रहस्यमिदमुत्तमम् ।\nसंसारार्णवमग्नानां विषयाक्रांतचेतसाम् । । २४\nहंसपोतं विना नान्यत्किंचिदस्ति परायणम् ।\nउत्तिष्ठंश्चिंतय रविं व्रजंश्चिंतय गोपतिम् । । २५\nभुञ्जंश्चिंतय मार्तंडं स्वपांश्चिंतय भास्करम् ।\nएवमेकाग्रचित्तस्त्वं संश्रितः सततं रविम् । । २६\nजन्ममृत्युमहाग्राहं संसाराम्भस्तरिष्यसि । । २७\nग्रहेशमीशं वरदं पुराणं जगद्विधातारमजं च नित्यम् ।\nसमाश्रिता ये रविमीशितारं तेषां भवो नास्ति विमुक्तिभाजाम् । । २८"
  }
]
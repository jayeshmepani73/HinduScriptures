[
  {
    "text": "।। गरुड उवाच।। ।।\nसर्वरोगहता ये तु आधिव्याधिसमन्विताः ।।\nग्रहोपघातैर्विविधैरर्दिता ये च मानवाः ।। १ ।।\nअरिभिः पीडिता ये च विनायकहताश्च ये ।।\nकर्तव्यं किं भवेत्तेषामात्मनः श्रेयसेऽनघ ।। २ ।।\n।। अरुण उवाच ।। ।।\nनानारोगहतानां तु अर्दितानां तथारिभिः ।।\nआदित्याराधनं मुक्त्वा नान्यच्छ्रेयस्करं परम् ।। ३ ।।\nतस्मादाराधयेन्नित्यं सर्वरोगविनाशनम् ।।\nग्रहोपघातहंतारं राजोपद्रवनाशनम् ।। ४ ।।\n।। गरुड उवाच ।। ।।\nसर्वपत्रविहीनं मे सर्वरोगविवर्जितम् ।।\nशापेन ब्रह्मवादिन्याः पश्यांगं द्विजसत्तम ।। ५ ।।\nएवं मत्तस्य मे तात किं कार्यमवशिष्यते ।।\nयेनाहं कर्मणा कल्पो भवेयं पत्रवान्पुनः ।। ६ ।।\nतन्मे ब्रूहि खगश्रेष्ठ प्रपन्नस्य खगाधिप ।।\nयत्कृत्वा कल्पतां प्राप्य पूजयामि दिवाकरम् ।।७।।\n।। अरुण उवाच ।। ।।\nपूजयस्व जगन्नाथं भास्करं तिमिरापहम् ।।\nसूर्याग्निकार्यं सततं शुद्धचित्तः समाचर ।। ८ ।।\nमहाशांतिकरं ख्यातं सर्वोपद्रवनाशनम् ।।\nग्रहोपघातहंतारं शुभकार्यंकरं परम् ।। ९ ।।\n।। गरुड उवाच ।। ।।\nनाहं शक्तोस्मि वै कर्तुं पूजां दिनकरस्य च ।।\nन चाग्निकार्यं शक्नोमि कर्तुं विकलतां गतः ।।1.175.१ ०।।\nतस्मान्मे कुरु शांत्यर्थमग्निकार्यं खगाधिप ।।\nमहाशांतिरिति ख्यातं शांतये मम सुव्रत ।। ११ ।।\n।। अरुण उवाच ।।। ।।\nएवमेव यदात्थ त्वं वैनतेय खगाधिप ।।\nअकल्पस्त्वं न शक्नोषि महाव्याधिप्रपीडितः ।। १२ ।।\nअहं करोमि ते पुत्र शांतये पावकार्चनम् ।।\nयत्कृतं मम चार्केण पुरा शांतिदमादरात् ।।१३।।\nसर्वपापहरं पुण्यं महाविप्रविनाशनम् ।।\nमहोदयं शातिकरं लक्षहोमविधि स्मृतम् ।। १४ ।।\nअपमृत्युहरं वीर सर्वव्याधिहरं परम् ।।\nपरचक्रप्रमथनं सदाविजयवर्धनम् ।। १५ ।।\nतृप्तिदं सर्वदेवानां भास्करप्रियमुत्तम्।।\nआग्नेय्यां दिशि लिप्याथ स्थडिलं गोमयेन तु ।।१६।।\nदेवालयस्य विधिवत्कुर्यादग्निप्रबोधनम् ।।\nमहाव्याहृतिभिर्वीर लक्षहोमं समाचरेत् ।।१७।।\nभूर्भुवःस्वरिति स्वाहा प्रणवेन समन्वितम्।।\nआरक्तदेहरूपाय रक्ताक्षाय महात्मने।।१८।।\nधराधराय शान्ताय सहस्राक्षिशिराय च।।१९।।\nअधोमुखाय श्वेताय स्वाहा पूर्वाहुतिं सृजेत् ।।।\nचतुर्मुखाय शांताय पद्मासनगताय च ।।1.175.२०।।\nपद्मवर्णाय वेधाय कमण्डलुधराय च ।।\nद्वितीयोर्ध्वमुखायेह स्वाहाकाराहुतिं सृजेत्।।२१।।\nहेमवर्णाय देहाय ऐरावतगताय च ।।\nसहस्राक्षशरीराय पूर्वदिश्युन्मुखाय च ।। २२ ।।\nदेवाधिपाय चेन्द्राय विहस्ताय शुभाय च ।।\nस्वाहाकारं चोत्सृजेदेव तृतीयवदनाय च ।। २३ ।।\nदीप्ताय व्यक्तदेहाय ज्वालामालाकुलाय च ।।\nइन्द्रनीलाभदेहाय सर्वारोग्यकराय च।। २४ ।।\nयमाय धर्मराजाय दक्षिणाशामुखाय च ।।\nकृष्णांबरधरायेह स्वाहाहुतिमनुत्सृजेत् ।।२५।।\nनीलजीमूतवर्णाय रक्तांबरधराय च ।।\nमुक्ताफलशरीराय पिंगाक्षाय महात्मने ।। २६।।\nशुक्लवस्त्राय पीताय दिव्यपाशधराय च ।।\nस्वाहाकाराय च तथा पश्चिमाभिमुखाय च ।। २७ ।।\nकृष्णपिंगलनेत्राय वायव्याभिमुखाय च।।\nनीलध्वजाय वीराय तथा चेन्द्राय वेधसे ।।२८।।\nस्वाहेति पवनायेह आहुतिं चोत्सृजेद्बुधः।।\nगदाहस्ताय सूर्याय चित्रस्रग्भूषणाय च।।२९।।\nमहोदराय शांताय स्वाहाधिपतये तथा ।।\nउत्तराभिमुखायेह महादेवप्रियाय च ।। 1.175.३० ।।\nश्वेताय श्वेतवर्णाय चित्राक्षाय महात्मने ।।\nशांताय शांतरूपाय पिनाकवरधारिणे ।। ३१ ।।\nईशानाभिमुखायेह दद्यादीशाय चाहुतिम् ।।\nविसृजेत्खगशार्दूल विधिवच्छ्रेयसेनघ ।। ३२ ।।\nएवं देवं महात्मानं पावकं विधिवत्खग ।।\nअर्हेदिति तु यत्कार्यं तत्सौरं खगसत्तम ।। ३३ ।।\nलक्षहोमं च विधिवत्कृत्वा शांतिकमाचरेत् ।।\nभूर्भुवःस्वरिति स्वा हा लक्षहोमविधिः स्मृतः ।। ३४ ।।\nमहाहोमे च वै सौर एष एव विधिः परः ।।\nकृत्वैवमग्निकार्यं तु भोजको भास्कराय वै ।। ३५ ।।\nशांत्यर्थं सर्वलोकानां ततः शांतिकमाचरेत् ।।\nसिन्दूरासनरक्ताभः रक्तपद्माभलोचनः ।। ३६ ।।\nसहस्रकिरणो देवः सप्ताश्वरथवाहनः ।।\nगभस्तिमाली भगवान्सर्वदेवनमस्कृतः  ।। ३७ ।।\nकरोतु ते महाशांतिं ग्रहपीडानिवारिणीम् ।।\nत्रिचक्ररथमारूढ अपां सारमयं तु यः ।।३८।।\nदशाश्ववाहनो देव आत्रेय श्चामृतस्रवः ।।\nशीतांशुरमृतात्मा च क्षयवृद्धिसमन्वितः ।।\nसोमः सौम्येन भावेन ग्रहपीडां व्यपोहतु ।। ३९ ।।\nपद्मरागनिभो भौमो मधुपिंगल लोचनः ।।\nअंगारकोऽग्निसदृशो ग्रहपीडां व्यपोहतु ।। 1.175.४० ।।\nपुष्परागनिभेनेह देहेन परिपिंगलः ।।\nपीतमाल्यांबरधरो बुधः पीडां व्यपोहतु ।। ।। ४१ ।।\nतप्तगैरिकसंकाशः सर्वशास्त्रविशारदः ।।\nसर्वदेवगुरुर्विप्रो ह्यथर्वणवरो मुनिः ।। ४२ ।।\nबृहस्पतिरिति ख्यात अर्थशास्त्रपरश्च यः ।।\nशांतेन चेतसा सोपि परेण सुसमाहितः ।। ४३ ।।\nग्रहपीडां विनिर्जित्य करोतु तव शांतिकम् ।।\nसूर्यार्चनपरो नित्यं प्रसादाद्भास्करस्य तु ।। ४४ ।।\nहिमकुंदेंदुवर्णाभो दैत्यदानवपूजितः ।।\nमहेश्वरस्ततो धीमान्महासौरो महामतिः ।। ४५ ।।\nसूर्यार्चनपरो नित्यं शुक्रः शुक्लनिभस्तदा ।।\nनीतिशास्त्रपरो नित्यं ग्रहपीडां व्यपोहतु ।। ४६ ।।\nनानारूपधरोव्यक्त अविज्ञातगतिश्च यः ।।\nनोत्पत्तिर्जायते यस्य नोदयपीडितैरपि ।। ४७ ।।\nएकचूलो द्विचूलश्च त्रिशिखः पंचचूलकः ।।\nसहस्रशिररूपस्तु चन्द्रकेतुरिव स्थितः ।।४८।।\nसूर्यपुत्रोग्निपुत्रस्तु ब्रह्मविष्णुशिवात्मकः ।।\nअनेकशिखरः केतुः स ते पीडां व्यपोहतु ।। ४९ ।\nएते ग्रहा महात्मानः सूर्यार्चनपराः सदा ।।\nशांतिं कुर्वंतु ते हृष्टाः सदा कालं हितेक्षणाः ।। 1.175.५० ।।"
  }
]
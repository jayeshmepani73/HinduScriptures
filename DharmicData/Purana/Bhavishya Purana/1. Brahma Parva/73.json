[
  {
    "text": "सुमन्तुरुवाच\nएतस्मिन्नेव काले तु नारदो भगवानृषिः ।\nब्रह्मणो मानसः पुत्रस्त्रिषु लोकेषु विश्रुतः । । १\nसर्वलोकचरः सोऽथ अटमानः समन्ततः ।\nवासुदेवं स वै द्रष्टुं नित्यं द्वारवतीं पुरीम् । । २\nआयाति ऋषिभिः सार्धं क्रोधनो मुनिसत्तमः ।\nअथागच्छति तस्मिंस्तु सर्वे यदुकुमारकाः । । ३\nप्रद्युम्नप्रभृतयो ये प्रह्वाश्चावनताः स्थिताः ।\nअभिवाद्यार्घ्यपाद्याभ्यां पूजां चक्रुः समन्ततः । । ४\nसाम्बस्त्ववश्यभावित्वात्तस्य शापस्य कारणम् ।\nअवज्ञां कुरूते नित्यं नारदस्य महात्मनः । । ५\nरतः क्रीडासु वै नित्यं रूपयौवनगर्वितः ।\nअविनीतं तु तं दृष्ट्वा चिन्तयामास नारदः । । ६\nअस्याहमविनीतस्य करिष्ये विनयं शुभम् ।\nएवं सञ्चिन्तयित्या तु वासुदेवमथाब्रवीत् .। । ७\nइमाः षोडशसाहस्र्यः स्त्रियो यादवसत्तम ।\nसर्वासां हि सदा साम्बे भावो देव समाश्रितः । । ८\nरूपेणाप्रतिमः साम्बो लोकेस्मिन्सचराचरे ।\nसदा हीच्छन्ति १तास्तस्य दर्शनं चापि हि स्त्रियः । । ९\nश्रुत्वैवं नारदाद्वाक्यं चिन्तयामास केशवः ।\nयदेतन्नारदेनोक्तमन्यदत्र तु किं भवेत् । । 1.73.१०\nवचनं श्रूयते लोके चापल्यं स्त्रीषु विद्यते ।\nश्लोकौ चेमौ पुरा गीतौ चित्तज्ञैर्योषितां द्विजैः । । ११\nपौंश्चल्याच्चलचित्तत्वान्नैःस्नेह्याच्च स्वभावतः ।\nरक्षिताः सर्वतो ह्येता विकुर्वन्ति हि भर्तृषु । । १२\nनैता रूपं परीक्षन्ते नासां वयसि निश्चयः ।\nसुरूपं वा विरूपं वा पुमानित्येव भुञ्जते । । १३\nमनसा चिन्तयन्नेव कृष्णो नारदमब्रवीत् ।\nन ह्यहं श्रद्दधाम्येतद्यदेतद्भाषितं त्वया । । १४\nब्रुवाणमेवं देवं तु नारदो वाक्यमब्रवीत्१ ।\nतथाहं तत्करिष्यामि यथा श्रद्धास्यते भवान् । । १५\nएवमुक्त्वा ययौ स्वर्गं नारदस्तु यथागतः ।\nततः कतिपयाहोभिर्द्वारकां पुनरभ्यगात् । । १६\nतस्मिन्नहनि देवोऽपि सहान्तःपुरिकैर्जनैः ।\nअनुभूय जलक्रीडां पानमासेवते रहः । । १७\n३रम्यरैवतकोद्याने नानाद्रुमविभूषिते ।\nसर्वर्तुकुसुमैर्नित्यं वासिते सर्वकानने । । १८\nनानाजलजफुल्लाभिर्दीर्घिकाभिरलङ्कृते ।\nहंससारससंघुष्टे चक्रवाकोपशोभिते । । १९\nतस्मिन्स रमते देवः स्त्रीभिः परिवृतस्तदा ।\nहारनूपुरकेयूररशनाद्यैर्विभूषणैः । । 1.73.२०\nभूषितानां वरस्त्रीणां चार्वङ्गीनां विशेषतः ।\nताभिः सम्पीयते पानं शुभगन्धान्वितं शुभम् । । २१\nएतस्मिन्नन्तरे बुद्ध्वा मद्यपानात्ततः स्त्रियः ।\nउवाच नारदः साम्बं साम्बोत्तिष्ठ कुमारक । । २२\nत्वां समाह्वायते देवो न युक्तं स्थातुमत्र ते ।\nतद्वाक्यार्थमबुद्धैव नारदेनाथ चोदितः । । २३\nगत्वा तु सत्वरं साम्बः प्रणाममकरोत्प्रभोः४ ।\nसाष्टाङ्गं च हरेः साम्बो विधिवद्वल्लभस्य च । । २४\nएतस्मिन्नन्तरे तत्र यास्तु वै स्वल्पसात्त्विकाः ।\nतं दृष्ट्वा सुन्दरं साम्बं सर्वाश्चुक्षुभिरे स्त्रियः । । २५\nन स दृष्टः पुरा याभिरन्तःपुरनिवासिभिः ।\nमद्यदोषात्ततस्तासां स्मृतिलोपात्तथा नृप । । २६\nस्वभावतोल्पसत्त्वानां जघनानि विसुस्रुवुः ।\nश्रूयते चाप्ययं श्लोकः पुराणप्रथितः क्षितौ । । २७\nब्रह्मचर्येऽपि वर्तन्त्याः साध्व्या ह्यपि च श्रूयते ।\nहृद्यं हि पुरुषं दृष्ट्वा योनिः संक्लिद्यते स्त्रियाः । । २८\nलोकेऽपि दृश्यते ह्येतन्मद्यस्यात्यर्थसेवनात् ।\nलज्जां मुञ्चन्ति निःशङ्का ह्रीमत्यो ह्यपि हि स्त्रियः । । २९\nसमांसैर्भोजनैः स्निग्धैः यानैः सीधुसुरासवैः ।\nगन्धैर्मनोज्ञैर्वस्त्रैश्च२ कामः स्त्रीषु विजृम्भते । । 1.73.३०\n३सीधुप्रयुक्तं शुक्रेण सततं साधु हीच्छता ।\nमद्यं .न पेयमत्यर्थ पुरुषेण विपश्चिता । । ३१\nनारदोप्यथ तं साम्बं प्रेषयित्वा त्वरान्वितः ।\nआजगामाथ तत्रैव साम्बस्यानुपदेन तु । । ३२\nआयान्तं ताश्च तं दृष्ट्वा प्रियं सौमनसमृषिम् ।\nसहसैवोत्थिताः सर्वाः स्त्रियस्तं मदविह्वलाः । । ३३\nतासामथोत्थितानां तु वासुदेवस्य पश्यतः ।\nभित्त्वा वासांसि शुभ्राणि पत्रेषु पतितानि तु । । ३४\nता दृष्ट्वा तु हरिः क्रुद्धः सर्वास्ता शप्तवान्स्त्रियः ।\nयस्माद्गतानि चेतांसि मां मुक्त्वान्यत्र च स्त्रियः । । ३५\n४तस्मात्पतिकृताँल्लोकानायुषोंन्ते न यास्यथ ।\nपतिलोकपरिभ्रष्टाः स्वर्गमार्गात्तथैव च । । ३६\nभूत्वा चाशरणा यूयं दस्युहस्तं गमिष्यथ । । ३७\nसुमन्तुरुवाच\nशापदोषात्ततस्तस्मात्ताः स्त्रियः स्वर्गते हरौ ।\nहृताः पाञ्जनदैश्चौरैरर्जुनस्य तु पश्यतः । ।\nअल्पसत्त्वास्तु यास्त्वासन्गतास्ता दूषणं स्त्रियः । । ३८\nरुक्मिणी सत्यभामा च तथा जाम्बवती प्रिया ।\nनैता गता दस्युहस्तं स्वेन सत्त्वेन रक्षिताः । । ३९\nशप्त्वैव ताः स्त्रियः कृष्णः साम्बमप्यशपत्ततः ।\nयस्मादतीव ते कान्तं रूपं दृष्ट्वा इमाः स्त्रियः । । 1.73.४०\nक्षुब्धाः सर्वा यतस्तस्मात्कुष्ठरोगमवाप्नुहि ।\nतस्य तद्वचनं श्रुत्वा साम्बः कृष्णस्य भारत । । ४१\nउवाच प्रहसन्राजन्संस्मरन्नृषिभाषितम् ।\nअनिमित्तमहं तात भावदोषविवर्जितः । ।\nशप्तो न मेऽत्र वै क्रुद्धो दुर्वासा अन्यथा वदेत् । । ४२\nसुमन्तुरुवाच\nअस्मिच्छप्तेऽनिमित्तेऽसौ पित्रा जाम्बवतीसुतः ।\nप्राप्तवान्कुष्ठरोगित्वं विरूपत्वं च भारत । । ४३\nसाम्बेन पुनरप्येव दुर्वासाः कोपितो मुनिः ।\nतच्छापान्मुसलं जातं कुलं येनास्य घातितम् । । ४४\nश्रुत्वा ह्यविनयाद्दोषान्साम्बेनाप्तान्क्षमाधिप ।\nनित्यं भाव्यं विनीतेन गुरुदेवद्विजातिषु । । ४५\nप्रियं च वाक्यं वक्तव्यं सर्वप्रीतिकरं विभो ।\nकिं त्वया न श्रुतौ श्लोकौ यावुक्तौ वेधसा पुरा । ।\n१शृण्वतो देवदेवस्य व्योमकेशस्य भारत । । ४६\nयो धर्मशीलो जितमानरोषो विद्याविनीतो न परोपतापी ।\nस्वदारतुष्टः परदारवर्जितो न तस्य लोके भयमस्ति किञ्चित् । । ४७\nन तथा शीतलसलिलं न चन्दनरसो न शीतला छाया ।\nप्रह्लादयति च पुरुषं यथा मधुरभाषिणी वाणी । । ४८\nततः शापाभिभूतेन सम्यगाराध्य भास्करम् ।\nसाम्बेनाप्तं तथारोग्यं रूपं१ च परमं पुनः । । ४९\nरूपमाप्य तथाऽऽरोग्यं भास्कराद्धरिसूनुना ।\nनिवेशितो रविर्भक्त्या स्वनाम्ना क्ष्माधिपेश्वर । । 1.73.५०"
  }
]
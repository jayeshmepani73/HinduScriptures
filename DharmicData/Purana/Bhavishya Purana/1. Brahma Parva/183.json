[
  {
    "text": "भास्कर उवाच।।\nकुर्यात्पंचमहायज्ञानधिकारो द्विजस्य सः।।\nभूतपित्रमरब्रह्ममनुष्याणां यथाविधि।।१।।\nसदा सदान कृत्यानां फलार्थमपरे स्थिताः।।\nनित्यानित्य मिति प्राहुरनुषंगात्फलं परे ।।२।।\nअतिथेः परितोषाय परिचर्या विधीयते ।।\nअदृष्टनियमादृष्टमारोग्यान्तं च वर्जनम् ।।३।।\nतिस्रोष्टकास्तु कर्तव्या मध्यावर्ती चतुर्थिका।।\nशाकपायसपूपैस्तु मांसेन तु चतुर्थिका।।४।।\nप्रतिपदि क्रियते यत्तु चतुष्पार्वणमुच्यते ।।\nस्वगृह्योक्तविधानेन  तत्तु पक्षादि कीर्त्यते।।५।।\nनित्यं नैमित्तिकं काम्यं वृद्धिश्राद्धं सपिंडनम्।।\nपार्वणं चेति विज्ञेयं गोष्ठशुद्ध्यर्थमुत्तमम्।।\nकर्मांगं नवमं प्रोक्तं वैदिकं दशमं स्मृतम् ।।६।। ।।\n।। अनूरुरुवाच ।। ।।\nयदेतद्भवता प्रोक्तं श्राद्धं द्वादशधा विभो ।।\nतस्य सर्वस्य मा ब्रूहि लक्षणं वै पृथक्पृथक् ।। ७ ।।\nनित्यं किमुच्यते श्राद्धं किं वा नैमित्तिकं भवेत् ।।\nकाम्यादि देवदेवेश एतेषां लक्षणं वद ।। ८ ।।\n।। आदित्य उवाच ।। ।।\nअहन्यहनि यच्छ्राद्धं तन्नित्यं खग कीर्तितम् ।।\nवैश्वदेवविहीनं तु अशक्तावुदकेन तु ।। ९ ।।\nएकोद्दिष्टं तु यच्छ्राद्धं तन्नैमित्तिकमुच्यते ।।\nतत्सदैव प्रकर्तव्यमयुग्मान्भोजयेद्द्विजान् ।। 1.183.१० ।।\nकामयुक्तं हि तत्काम्यमभिप्रेतार्थसिद्धये ।।\nपार्वणेन विधानेन तदप्युक्तं खगाधिप ।। ११ ।।\nवृद्धौ यत्क्रियते श्राद्धं वृद्धिश्राद्धं तदुच्यते ।।\nसर्वं प्रदक्षिणं कार्यं पूर्वाह्णे तूपवीतिना ।।१२।।\nगंधोदकतिलैर्युक्तं कुर्यात्पात्रचतुष्टयम्।।\nअर्घार्थं पितृपात्रेषु प्रेतपात्रं प्रमोचयेत् ।।१३।।\nये समाना इति द्वाभ्यामेतज्ज्ञेयं सपिंडनम् ।।\nनित्येन तुल्यं शेषं स्यादेकोद्दिष्टं स्त्रिया अपि।।१४।।\nदर्शे वै क्रियते यत्तु तत्पार्वणमुदाहृतम् ।।\nपर्वणि क्रियते यच्च तत्पार्वणमिति स्थितिः ।।\nगोभ्यश्च क्रियते श्राद्धं तद्गोष्ठश्राद्धमुच्यते ।। १५ ।।\nबहूनां विदुषां संपत्सुखार्थं पितृतृप्तये ।।\nक्रियते शुद्धये यद्वै ब्राह्मणानां च भोजनम् ।।\nशुद्यर्थमिति तत्प्रोक्तं वैनतेय मनीषिभिः ।। १६ ।।\nनिषेककाले सोमे च सीमतोन्नयने तथा ।।\nज्ञेयं पुंसवनं श्राद्धं तच्च कर्मांगमेव च ।। ।। १७ ।।\nक्रियते देवमुद्दिश्य सप्तम्यादिषु यत्नतः ।।\nगच्छेद्देशांतरे यस्तु श्राद्धं कुर्यात्तु सर्पिषा ।।\nतद्यत्नार्थमिति प्रोक्तं प्रदिशेच्च न संशयः ।।१८।।\nशरीरोपचये श्राद्धमश्ववृद्ध्यर्थमेव च ।।\nपुष्ट्यर्थमेतद्विज्ञेयमौपचारिकमुच्यते ।। १९ ।।\nसर्वेषामेव श्राद्धानां श्रेष्ठं सांवत्सरं मतम् ।।\nकियते यत्खगश्रेष्ठ मृतेहनि बुधैः सह ।। 1.183.२० ।।\nमृतेऽहनि पुनर्यस्तु न कुर्याच्छ्राद्धमादरात् ।।\nमातुश्च खगशार्दूल वत्सरांते मृतेऽहनि ।। २१ ।।\nनाहं तस्य खगश्रेष्ठ पूजां गृह्णामि नो हरिः ।।\nन ब्रह्मा न च वै रुद्रो न चान्ये देवतागणाः ।। २२ ।।\nतस्माद्यत्नेन कर्तव्यं वर्षेवर्षे मृतेऽहनि ।।\nनरेण खगशार्दूल भोजकेन विशेषतः ।। २३ ।।\nभोजको यस्तु वै श्राद्धं न करोति खगाधिप ।।\nमातापितृभ्यां सततं वर्षेवर्षे मृतेऽहनि ।।।२७।\nस याति नरकं घोरं तामिस्रं नाम नामतः ।।\nततो भवति दुष्टात्मा नगरे सूकरः खग ।। २५ ।।\nअनूरुरुवाच ।। ।।\nन जानाति दिनं यस्तु न मासं विबुधाधिप ।।\nमृतौ यत्र महाप्राज्ञ पितरौ स कथं नरः ।।\nश्राद्धं करोतु वै ताभ्यां विधिवद्वत्सरात्मकम् ।। २६ ।।\n।। आदित्य उवाच ।। ।।\nन जानाति नरो यस्तु मृतानां विनतात्मज ।।\nमासं दिनं मृतानां तु पितॄणां खगसत्तम ।। २७ ।।\nयथा कुर्यात्खगश्रेष्ठ शृणु कृत्स्नं समासतः ।।\nमृताहं यो न जानाति मानवो विनतात्मज ।। २८ ।।\nतेन कार्यममायां च श्राद्धं सांवत्सरं खग ।।\nमासे मार्गशिरे वीर माघे वा विधिवत्खग ।। ।। २९ ।।\nविशेषतो भोजनेन यो मां पूज्यते सदा ।।\nप्रीतये मम वै तेन संपूज्याः पितरः सदा ।। 1.183.३० ।।\nममेष्टाः पितरो नित्यं गावो विप्राश्च सुव्रत ।।\nतस्माच्च ते सदा पूज्या मद्भक्तेन विशेषतः ।। ३१ ।।"
  }
]
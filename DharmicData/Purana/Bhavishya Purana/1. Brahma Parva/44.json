[
  {
    "text": "ब्रह्मोवाच\nहेयोपादेयतत्त्वज्ञास्त्यक्तान्यायपथागमाः ।\nजितेन्द्रियमनोवाचः सदाचारपरायणाः । । १\nनियमाचारवृत्तस्था हितान्वेषणतत्पराः ।\nसंसाररक्षणोपायक्रियायुक्तमनोरथाः । । २\nसम्यग्दर्शनसम्पन्नाः समाधिस्था हतक्रुधः ।\nस्वाध्यायभक्तहृदयास्त्यक्तसङ्गा विमत्सराः । । ३\nविशोका विमदाः शान्ता सर्वप्राणिहितैषिणः ।\nसुखदुःखसमालोका विविक्तस्थानवासिनः । । ४\nव्रतोपयुक्तसर्वाङ्गा धार्मिकाः पापभीरवः ।\nनिर्ममा निरहङ्कारा दानशूरा दयापराः । । ५\nसत्यब्रह्मविदः शान्ता सर्वशास्त्रेषु निष्ठिताः ।\nसर्वलोकहितोपायप्रवृत्तेन स्वयंभुवा । । ६\nवागीश्वरेण देवेन नाभेयेन भवच्छिदा ।\nब्रह्मणा कृतमर्यादास्त एवं ब्राह्मणाः स्मृताः । । ७\nमहातपोधनैरार्यैः सर्वसत्त्वाभयप्रदैः ।\nसर्वलोकहितार्थाय निपुणं सुप्रतिष्ठितम् । । ८\nवृहत्त्वाद्भगवान्ब्रह्मा नाभेयस्तस्य ये जनाः ।\nभक्त्यासक्ताः प्रपन्नाश्च ब्राह्मणास्ते प्रकीर्तिताः । । ९\nक्षत्रियास्तु क्षतत्राणाद्वैश्या वार्ताप्रवेशनात् ।\nये तु श्रुतेर्द्रुतिं प्राप्ताः शूद्रास्तेनेह कीर्तिताः । । 1.44.१०\nये चाचाररताः प्राहुर्ब्राह्मण्यं ब्रह्मवादिनः ।\nते तु फलं प्रशंसन्ति यत्सदा मनसेप्सितम् । । ११\nक्षमा दमो दया दानं सत्यं शौचं धृतिर्घृणा ।\nमार्दवार्जवसन्तोषानहङ्कारतपःशमाः. । । १२\nधर्मो ज्ञानमपैशुन्यं ब्रह्मचर्यममूढता ।\nध्यानमास्तिक्यमद्वेषो वैराग्यं च शमात्मता । । १३\nपापभीरुत्वमस्तेयममात्सर्यमतृष्णता ।\nनैःसङ्ग्यं गुरुशुश्रूषा मनोवाक्काय संयमः । । १४\nय एवम्भूतमाचारमनुतिष्ठन्ति मानवाः ।\nब्राह्मण्यं पुष्कलं तेषां नित्यमेव प्रवर्धते । । १५\nते स्वमतास्वादलब्धवर्णाचारा महौजसः ।\nसर्वशास्त्राविरोधेन पवित्रीकृतमानसाः । । १६\nसज्जनाभिमताः प्राज्ञाः पुराणागमपण्डिताः ।\nगीतगीतागमाचाराः स्मृतिकाराः पठन्ति च । । १७\nमन्वन्तरेषु सर्वेषु चतुर्युगविभागशः ।\nवर्णाश्रमाचारकृतं कर्म सिद्ध्यत्यनुत्तमम् । । १८\nसंसिद्धायां तु वार्तायां ततस्तेषां स्वयं प्रभुः ।\nमर्यादां स्थापयामास यथारब्धं परस्परम् । । १९\nये वै परिगृहीतारस्तेषां सत्त्वबलाधिकाः ।\nइतरेषां क्षतत्राणान्स्थापयामास क्षत्रियान् । । 1.44.२०\nउपतिष्ठन्ति ये तान्वै याचन्तो नर्मदाः सदा ।\nसत्यब्रह्म सदाभूतं वदन्तो ब्राह्मणास्तु ते । । २१\nये चान्येप्यबलास्तेषां वैश्यकर्मणि संस्थिताः ।\nकीलानि नाशयन्ति स्म पृथिव्यां प्रागतन्द्रिताः । ।\nवैश्यानेव तु तानाह कीनाशान्वृत्तिमाश्रितान् । । २२\nशोचन्तश्व द्रवन्तश्च परिचर्यासु ये नराः ।\nनिस्तेजसोऽल्पवीर्याश्च शूद्रांस्तानब्रवीत्तु सः । । २३\nब्राह्मणक्षत्रियविशां शूद्राणां च परस्परम् ।\nकर्माणि प्रविभक्तानि स्यभावप्रभवैर्गुणैः । । २४\nशमस्तपो दमः शौचं क्षांतिरार्जवमेव च ।\nज्ञानं विज्ञानमास्तिक्यं ब्रह्मकर्म स्वभावजम् । । २५\nशौर्यं तेजो धृतिर्दाक्ष्यं युद्धे चाप्यपलायनम् ।\nदानमीश्वरभावश्च क्षात्रं कर्म स्वभावजम् । । २६\nकृषिगोरक्षवाणिज्यं वैश्यकर्म स्वभावजम् ।\nपरिचर्यात्मकं कर्म शूद्रस्यापि स्वभावजम् । । २७\nयोगस्तपो दया दानं सत्यं धर्मश्रुतिर्घृणा ।\nज्ञानं विज्ञानमास्तिक्यमेतद्ब्राह्मणलक्षणम् । । २८\nशिखा ज्ञानमयी यस्य पवित्रं च तपोमयम् ।\nब्राह्मण्यं पुष्कलं तस्य मनुः स्वायम्भुवोऽब्रवीत् । । २९\nयत्र वा तत्र वा वर्णे उत्तमाधममध्यमाः ।\nनिवृत्तः पापकर्मेभ्यो ब्राह्मणः स विधीयते । । 1.44.३०\nशूद्रोऽपि शीलसम्पन्नो ब्राह्मणादधिको भवेत् ।\nब्राह्मणो विगताचारः शूद्राद्धीनतरो भवेत् । । ३१\nन सुरां सन्धयेद्यस्तु आपणेषु गृहेषु च ।\nन विक्रीणाति च तथा सच्छूद्रो हि स उच्यते । । ३२\nयद्येका स्फुटमेव जातिरपरा कृत्यात्परं भेदिनी ।\nयद्वा व्याहृतिरेकतामधिगता यच्चान्यधर्मं ययौ । ।\nएकैकाखिलभावभेदनिधनोत्पत्तिस्थितिव्यापिनी ।\nकिं नासौ प्रतिपत्तिगोचरपथं यायाद्विभक्त्या नृणाम् । । ३३"
  }
]
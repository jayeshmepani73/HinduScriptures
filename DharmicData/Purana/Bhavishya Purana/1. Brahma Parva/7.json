[
  {
    "text": "ब्रह्मोवाच३\nअसपिण्डा च या मातुरसगोत्रा च या पितुः ।\nसा प्रशस्ता द्विजातीनां दारकर्मणि मैथुने । । १\nसहजो न भवेद्यस्या न च विज्ञायते पिता ।\nनोपयच्छेत तां प्राज्ञः पुत्रिकाधर्मशङ्कया । । २\nब्राह्मणानां प्रशस्ता स्यात्सवर्णा दारकर्मणि ।\nकामशस्तु प्रवृत्तानामिमाः स्युः क्रमशोऽवराः । । ३\nक्षत्रस्यापि सवर्णा स्यात्प्रथमा द्विजसत्तमाः ।\nद्वे चावरे तथा प्रोक्ते कामतस्तु न धर्मतः । ।४\nवैश्यस्यैका वरा प्रोक्ता सवर्णा चैव धर्मतः ।\nतथावरा कामतस्तु द्वितीया न तु धर्मतः । । ५\nशूद्रैव भार्या शूद्रस्य धर्मतो मनुरब्रवीत् ।\nचतुर्णामपि वर्णानां परिणेता द्विजोत्तमः । । ६\nन ब्राह्मणक्षत्रिययोरापद्यपि हि तिष्ठतोः ।\nकस्मिंश्चिदपि वृतान्ते शूद्रा भार्योपदिश्यते । । ७\nहीनजातिस्त्रियं मोहादुद्वहन्तो द्विजातयः ।\nकुलान्येव नयन्त्याशु ससन्तानानि शूद्रताम् । । ८\nशूद्रमारोप्य वेद्यां तु पतितोत्रिर्बभूव ह ।\nउतथ्यः पुत्रजननात्पतितत्वमवाप्तवान् । । ९\nशूद्रस्य पुत्रमासाद्य शौनकः शूद्रतां गतः ।\nभृग्वादयोप्येवमेव पतितत्वमवाप्नुयुः । । 1.7.१०\nशूद्रां शयनमारोप्य ब्राह्मणो यात्यधोगतिम् ।\nजनयित्वा सुतं तस्यां ब्राह्मण्यादेव हीयते । । ११\nदेवपित्र्यातिथेयानि तत्प्रधानानि यस्य तु ।\nनादन्ति पितरो देवाः स च स्वर्गं न गच्छति । । १२\nवृषलीफेनपीतस्य निःश्वासोपहतस्य च ।\nतस्यां चैव प्रसूतस्य निष्कृतिर्न विधीयते । । १३\nचतुर्णामपि विप्रेन्द्राः प्रेत्येह च हिताहितम् ।\nसमासतो ब्रवीम्येष विवाहाष्टकमुत्तमम् । । १४\nकालो दैवस्तथा चार्षः प्राजापत्यस्तथासुरः ।\nगान्धर्वो राक्षसश्चैव पैशाचश्चाष्टमोऽधमः । । १५\nये यस्य धर्मा वर्णस्य गुणदोषौ च यस्य यौ ।\nशृणुध्वं तद्द्विजश्रेष्ठाः प्रसवे च गुणागुणम् । । १६\nविप्रस्य १ चतुरः पूर्वान्क्षत्रस्य चतुरोऽवरान् ।\nविट्शूद्रयोस्तु त्रीनेव विद्याद्धर्मानराक्षसान् । । १७\nचतुरो ब्राह्मणस्याद्यान्प्रशस्तान्कवयो विदुः ।\nराक्षसं क्षत्रियस्यैकमासुरं वैश्यशूद्रयोः । । १८\nक्षत्रियाणां त्रयो धर्म्या द्वावधर्म्यौ२ स्मृताविह ।\nपैशाचश्चासुरश्चैव न कर्त्तव्यौ कथञ्चन । । १९\nपृथक्पृथग्वा मिश्रौ वा विवाहौ पूर्वचोदितौ ।\nगान्धर्वो राक्षसश्चैव धर्म्यौ क्षत्रस्य तौ स्मृतौ । । 1.7.२०\nआच्छाद्य चार्चयित्वा तु श्रुतशीलवते स्वयम् ।\nआहूय दानं कन्याया बाह्यो धर्मः प्रकीर्तितः । । २१\nवितते चापि यज्ञे तु कर्म कुर्वति चार्त्विजि ।\nअलङ्कृत्य सुतादानं दैवो धर्म उदाहृतः । । २२\nएकं गोमिथुनं द्वे वा वरादादाय धर्मतः ।\nकन्याप्रदानं विधिवदार्षीयो धर्म उच्यते । । २३\nसहोभौ चरतं धर्ममिति वाचानुभाष्य तु ।\nकन्याप्रदानमभ्यर्च प्राजापत्यविधिः स्मृतः । । २४\nज्ञातिभ्यो द्रविणं दत्त्वा कन्यायाश्चैव शक्तितः ।\nकन्याप्रदानं स्वच्छन्दादासुरो धर्म उच्यते । । २५\nइच्छयान्योऽन्यसंयोगः कन्यायाश्च वरस्य च ।\nगान्धर्वः स विधिर्ज्ञेयो मैथुन्यः कामसम्भवः । । २६\nहत्वा छित्त्वा च भित्त्वा च क्रोशन्तीं रुदतीं गृहात् ।\nप्रसह्य कन्याहरणं राक्षसो विधिरुच्यते । । २७\nसुप्तां मत्तां प्रमत्तां च रहो यत्रोपगच्छति ।\nस पापिष्ठो विवाहानां पैशाचः कथितोऽष्टमः । । २८\nजलपूर्वं द्विजाग्र्याणां कन्यादानं प्रशस्यते ।\nइतरेषां तु वर्णानामितरेतरकाम्यया । । २९\nयो यस्यैषां विवाहानां विभूनां कीर्तितो गुणः ।\nतं निबोधत वै विप्राः सम्यक्तकीर्तयतो मम । । 1.7.३०\nकुलानि दश पूर्वाणि तथान्यानि दशैव तु ।\nस हि तान्यात्मना चैवं मोचयत्येनसो ध्रुवम् । । ३१\nब्राह्मीपुत्रः सुकृतकृद्दैवोढाजं सुतं शृणु ।\nदैवोढाजः सुतो विप्राः सप्त सप्त परावरान् । ।\nआर्षोढाजः सुतः स्त्रीणां पुरुषांस्तारयेद्द्विजाः । । ३२\nब्रह्मादिषु विवाहेषु चतुर्ष्वेवानुपूर्वशः ।\nब्रह्मवर्चस्विनः पुत्रा जायन्ते शिष्टसम्मताः । । ३३\nरूपसत्त्वगुणोपेता धनवन्तो यशस्विनः ।\nपुत्रवन्तोऽथ धर्मिष्ठा जीवन्ति च शतं समाः । । ३४\nइतरेषु निबोधध्वं नृशंसानृतवादिनः ।\nजायन्ते दुर्विवाहेषु ब्रह्मधर्मद्विषः १ सुताः । । ३५\nअनिन्दितैः स्त्रीविवाहैरनिन्द्या भवति प्रजा ।\nनिन्दितैर्निंदिता नृणां तस्मान्निद्यान्विवर्जयेत् । । ३६\nकरग्रहणसंस्काराः सवर्णासु भवन्ति वै ।\nअसवर्णास्वयं ज्ञेया विधिरुद्वाहकर्मणि । । ३७\nबाणः क्षत्रियया ग्राह्यः प्रतोदो वैश्यकन्यया ।\nवसनस्य दशा ग्राह्या शूद्रयोत्कृष्टवेदने । । ३८\nन कन्यायाः पिता विद्वान्गृह्णीयाच्छुल्कमण्वपि ।\nगृह्णन्हि शुल्कं लोभेन स्यान्नरोऽपत्यविक्रयी । । ३९\nस्त्रीधनानि तु ये मोहादुपजीवन्ति बान्धवाः ।\nनारीयानानि वस्त्रं वा ते पापा यान्त्यधोगतिम् । । 1.7.४०\nआर्षे गोमिथुनं शुल्कं केचिदाहुर्मृषैव १ तत् ।\nअल्पो वापि महान्वापि विक्रयस्तावदेव सः । । ४१\nयासां नाददते शुल्कं ज्ञातयो न स विक्रयः ।\nअर्हणं तत्कुमारीणामानृशंस्यं च केवलम् । । ४२\nइत्थं दारान्समासाद्य देशमग्र्यं समावसेत् ।\nब्राह्मणो द्विजशार्दूल य इच्छेद्विपुलं यशः । । ४३\nऋषय ऊचुः\nको देशः परमो ब्रह्मन्कश्च पुण्यो मतस्तव ।\nप्रवसन्यत्र विप्रेन्द्र यशः प्राप्नोति कञ्जज । । ४४\nब्रह्मोवाच\nन हीयते यत्र धर्मश्चतुष्पात्स कलो द्विजाः ।\nस देशः परमो विप्राः स च पुण्यो मतो मम । । ४५\nविद्वद्भिः सेवितो धर्मो यस्मिन्देशे प्रवर्तते ।\nशास्त्रोक्तश्चापि विप्रेन्द्राः स देशः परमो मतः । । ४६\nऋषय ऊचू\nविद्वद्भिः सेवितं धर्मं शास्त्रोक्तं च सुरोत्तम ।\nवदास्मासु सुरश्रेष्ठ कौतुकं परमं हि नः । । ४७\nब्रह्मोवाच\nविद्वद्भिः सेवितः सद्भिर्नित्यमद्वेषरागिभिः ।\nहृदयेनाभ्यनुज्ञातो यो धर्मस्तं निबोधत । । ४८\nकामात्मता न प्रशस्ता न वेहास्याप्यकामता ।\nकाम्यो हि वेदाधिगमः कर्मयोगश्च वैदिकः । । ४९\nसङ्कल्पाज्जायते कामो यज्ञाद्यानि च सर्वशः ।\nव्रताः नियमधर्माश्च सर्वे सङ्कल्पजाः स्मृताः । । 1.7.५०\nकामादृते क्रियाकारी दृश्यते नेह कर्हिचित् ।\nयद्यद्धि कुरुते कश्चित्तत्तत्कामस्य चेष्टितम् । । ५१\nनिगमो १ धर्ममूलं स्यात्स्मृतिशीले तथैव च ।\nतथाचारश्च साधूनामात्मनस्तुष्टिरेव च । । ५२\nसर्वं तु समवेक्षेत निश्चयं ज्ञानचक्षुषा ।\nश्रुतिप्राधान्यतो विद्वान्स्वधर्मे निवसेत वै । । ५३\nश्रुतिस्मृत्युदितं धर्ममनुतिष्ठन्सदा नरः ।\nप्राप्य चेह परां कीर्तिं याति शक्रसलोकताम् । । ५४\nश्रुतिस्तु वेदो ४ विज्ञेयो धर्मशास्त्रं तु वै स्मृतिः ।\nते सर्वार्थेषु मीमांस्ये ताभ्यां धर्मो हि निर्बभौ । । ५५\nयोऽवमन्येत ते चोभे हेतुशास्त्राश्रयाद्द्विजः ।\nस साधुभिर्बहिष्कार्यो नास्तिको वेदनिन्दकः । । ५६\nवेदः स्मृतिः सदाचारः स्वस्य च प्रियमात्मनः ।\nएतच्चतुर्विधं विप्राः साक्षाद्धर्मस्य लक्षणम् । । ५७\nधर्मज्ञानं भवेद्विप्रा अर्थकामेष्वसज्जताम् ।\nधर्मं जिज्ञासमानानां प्रमाणान्नैगमं परम् । । ५८\nनिषेकादिश्मशानान्तो मन्त्रैर्यस्योदितो विधिः ।\nअधिकारो भवेत्तस्य वेदेषु च जपेषु च । । ५९\nसरस्वतीदृषद्वत्योर्देवनद्योर्यदन्तरम् १ ।\nतदेव निर्मितं देशं ब्रह्मावर्तं प्रचक्षते । । 1.7.६०\nयस्मिन् देशे य आचारः पारम्पर्यक्रमागतः ।\nवर्णानां सान्तरालानां स सदाचार उच्यते । । ६१\nकुरुक्षेत्रं च मत्स्याश्च पञ्चालाः शूरसेनयः ।\nएष ब्रह्मर्षिदेशो वै ब्रह्मावर्तादनन्तरम् । । ६२\nएतद्देशप्रसूतस्य सकाशादग्रजन्मनः ।\nस्वं स्वं चरित्रं शिक्षन्ति पृथिव्यां सर्वमानवाः । । ६३\nहिमवद्विन्ध्ययोर्मध्ये यत्प्राग्विनशनादपि ।\nप्रत्यगेव प्रयागाच्च मध्यदेशः प्रकीर्तितः । । ६४\nआ समुद्रात्तु वै पूर्वादासमुद्रात्तु पश्चिमात् ।\nतयोरेवान्तरं गिर्योरार्यावर्त्तं विदुर्बुधाः । । ६५\nअटते यत्र कृष्णा गौर्मृगो नित्यं स्वभावतः ।\nस ज्ञेयो याज्ञिको देशो म्लेच्छदेशस्त्वतः परः । । ६६\nएतान्नित्यं शुभान्देशान्संश्रयेत द्विजोत्तमः ।\nयस्मिन्कस्मिंश्च निवसेत्पादजो२ वृत्तिकर्शितः । । ६७\nप्रकीर्तितेयं धर्मस्य बुधैर्योनिर्द्विजोत्तमाः ।\nसम्भवश्चास्य सर्वस्य समासान्न तु विस्तरात् । । ६८"
  }
]
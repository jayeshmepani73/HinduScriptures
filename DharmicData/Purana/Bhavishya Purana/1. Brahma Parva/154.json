[
  {
    "text": "सुमन्तुरुवाच\nश्रुत्वा तु वचनं भानुर्विष्णोरमिततेजसः ।\nउवाच कुरुशार्दूल आदित्यः कृपयान्वितः । । १\nआदित्य उवाच\nकृष्ण कृष्ण महाबाहो शृणु मे परमं वचः ।\nयदर्थं प्रार्थितः कृष्ण तत्सर्वं ते भविष्यति । । २\nदेवदानवयक्षाणां गन्धर्वोरगरक्षसाम् ।\nअजेयस्त्वं महाबाहो भविष्यसि न संशयः । । ३\nजगत्पालयितुं सर्वं समर्थश्च भविष्यसि ।\nअचला तव भक्तिश्च भविष्यति ममोपरि । ।४\nब्रह्मापि सततं शक्तो जगत्स्रष्टुं भविष्यति ।\nसंहर्तुं शङ्करश्चापि मत्प्रसादाद्भविष्यति । ।५\nभवन्तो मत्प्रसादेन ज्ञानिनामुत्तमं पदम् ।\nगमिष्यन्ति न सन्देहो मत्पूजाप्रसादतः । ।६\nरवेर्वचनमाकर्ण्य गोश्रुताभरणो विभो ।\nउवाच गोपतिर्गोगो गोपतिं गोवृषध्वजः । ।७\nत्वामाराध्य भविष्यामो वयं सर्वे सुरोत्तमाः ।\nकथमाराधयामो हि भवन्तं श्रद्धयान्विताः । ।\nश्रेयसे सततं देव ब्रूहि नस्तत्त्वमात्मनः । ।८\nभवतो हि न पश्यामो मूर्तिं परमपूजिताम् ।\nपश्यामः केवलं तेजो ह्यब्धेस्तोयमिवोज्झितम् । । ९\nज्वालामालाकुलं सर्वमनेकाकृति चाद्भुतम् ।\nन चाकारविहीनं तु चेतसो लम्बनं भवेत् । । 1.154.१०\nआलम्बनादृते देव न चित्तरमणं क्वचित् ।\nचेतसोऽरमणे भक्तिर्न पुंसां जायते क्वचित् । । ११\nभक्तिं विना पूजयितुं न शक्यन्ते दिवौकसः ।\nत्वत्पूजने हि प्राप्यन्ते देव धर्मादयो नरैः । । १२\nतस्माद्दर्शय तां मूर्तिमात्मनो या परा मता ।\nयेन त्वां पूजयित्वा तु वयं सिद्धा भवामहे । । १३\nसूर्य उवाच\nसाधु साधु महादेव साधु पृष्टोऽस्मि सुव्रत ।\nशृणु चैकमनाः कृत्स्नं गदतो मम मानद । । १४\nचतुर्मूर्तिरहं देव जगद्व्याप्य व्यवस्थितः ।\nश्रेयसे सर्वलोकानामादिमध्यान्तकृत्सदा । । १५\nएका मे राजसी मूर्तिर्ब्रह्मेति परिकीर्तिता ।\nसृष्टिं करोति सा नित्यं कल्पादौ जगतां विभो । । १६\nद्वितीया सात्त्विकी प्रोक्ता या परा परिकीर्तिता ।\nजगत्सा पालयेन्नित्यं दुष्टदैत्यविनाशिनी । । १७\nतृतीया तामसी ज्ञेया ईशेति षरिकीर्तिता ।\nत्रैलोक्यं संहरेत्सा तु कल्पान्ते शूलपाणिनी । । १८\nचतुर्थी तु गुणैर्हीना सत्यादिभिरनुत्तमा ।\nसा चाशक्या क्वचिद्द्रष्टुं स्थिता सा चाभवत्सदा । । १९\nतया ततमिदं सर्वं यच्चोद्गीथं तु मे गतिः ।\nनिष्कला सकला सा तु सुरूपा रूपवर्जिता । । 1.154.२०\nअन्तर्गता च लोकानां न च कर्मफलं गता ।\nतिष्ठमानाप्यलिप्ता सा पद्मपत्रमिवाम्भसा । । २१\nअनष्टा च सदा षड्भिः सप्तातीत्य व्यवस्थिता ।\nचतुस्तना च सा षड्भ्यस्तुरीयाख्या सुपूजिता । । २२\nन सा स्प्रष्टुं त्वया शक्या हरिणा ब्रह्मणा न च ।\nमामनाराध्य भूतेश व्योमरूपं कदाचन । । २३\nयदेतद्भवतां देव प्रबोधार्थमुपस्थितम् ।\nअहंकारविमूढानां तमसा च त्रिलोचन । । २४\nप्रकाशाय च लोकानां ज्वालामालासमाकुलम् ।\nकर्णिकेव स्थितं देव भूपद्मस्याखिलस्य च । । २५\nयस्य संदर्शनादेव यूयं सर्वे प्रबोधिताः ।\nप्रकाशमभवद्वापि जगत्सर्वमथार्चिभिः । । २६\nतस्मादाराधयस्वैनमस्पृष्टं गमनोपमम् ।\nमन्मूर्तिं येन तां दिव्यां द्रक्ष्यसि त्वं त्रिलोचन । । २७\nयत्त्वाद्यमीश्वरं जज्ञे तद्व्योम परिकीर्तितम् ।\nकल्पान्ते ह्यत्र वै व्योम्नि लीयन्ते सर्वदेवताः । । २८\nदक्षिणे लीयते ब्रह्मा वामे तस्य जनार्दनः ।\nत्वं सदा कचदेशे तु लीयसे त्रिपुरान्तक । । २९\nगायत्री लीयते तस्य हृदये लोकमातरः ।\nलीयन्ते मूर्द्ध्नि वै वेदः सषडङ्गपदक्रमः  । । 1.154.३०\nजठरे लीयते सर्वं जगत्स्थावरजङ्गमम् ।\nपुनरुत्पद्यते ह्यस्माद्ब्रह्माद्यं सचराचरम् । । ३१\nआकाशं व्योम इत्याहुः पृथिवी निक्षुभा मता ।\nभूतश्रेयोहऽमाकाशो निक्षुभा दयिता मम । । ३२\nमया निक्षुभया सर्वं जगद्व्याप्तं त्रिलोचन ।\nतस्मादाराधय व्योम त्वं ब्रह्मा केशवस्तथा । । ३३\nतन्मे रूपं महद्व्योम पूजयित्वा त्रिलोचन ।\nदिव्यं वर्षसहस्रं हि गिरौ त्वं गन्धमादने । ।\nततो यास्यसि संसिद्धिं षडङ्गां परमां शुभाम् । । ३४\nकलापग्राममाश्रित्य शङ्खचक्रगदाधरः ।\nआराधयतु मां भक्त्या व्योमरूपं जनार्दनः । । ३५\nअन्तरिक्षगतं तीर्थं पुष्करं लोकपावनम् ।\nतत्र गत्वा विरिञ्चो मे व्योमरूपं सदार्चतु । । ३६\nएवं मां सततं यूयं समाराध्य जगत्पतिम् ।\nसमानां च सुदिव्यानां सहस्रत्रयमादरात् । । ३७\nततो द्रक्ष्यथ मे मूर्तिं परमां यां विदुर्बुधाः ।\nकदम्बगोलकाकारां रश्मिमालाकुलां पराम् । । ३८\nअथ नारायणो देवः प्रणम्य शिरसा रविम् ।\nकृताञ्जलिपुटो भूत्वा इदं वचनमब्रवीत् । । ३९\nविष्णुरुवाच\nयदि ते परमं रूपं मतं व्योम ह्यनौपमम् ।\nतमाराध्य वयं सर्वे यास्यामः सिद्धिमुत्तमाम् । ।1.154.४ ०\nकीदृग्व्योम त्वहं ब्रह्मा हरश्च त्रिपुरान्तकः ।\nआराधयामहे देव भक्त्या श्रेयोऽर्थमात्मनः । ।४ १\nयेन सिद्धिं गमिष्यामस्तमाराध्य दिवाकरम् ।\nतस्मान्नो लक्षणं ब्रूहि व्योम्नः परमपूजित । ।४२"
  }
]
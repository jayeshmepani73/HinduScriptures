[
  {
    "text": "ब्रह्मोवाच\nफाल्गुनामलपक्षस्य सप्तम्यां क्ष्माधराव्यय ।\nउपोषितो नरो नारी समभ्यर्च्य तमोऽपहम् । । १\nसूर्यनाम जपन्भक्त्या मितभोक्ता जितेन्द्रियः ।\nउत्तिष्ठन्प्रस्वपंश्चैव सूर्यमेवाभिकीर्तयेत् । । २\nततोऽन्यदिवसे प्राप्ते त्वष्टम्यां प्रयतो रविम् ।\nस्नात्वा देवं समभ्यर्च्य दद्याद्विप्राय दक्षिणाम् । । ३\nरविमुद्दिश्य वै चाग्नौ घृतहोमकृतक्रियः ।\nप्रणिपत्य जगन्नाथमिति वाणीमुदीरयेत् । । ४\nयमाराध्य पुरा देवी सावित्री कामनाय वै ।\nस मे ददातु देवेशः सर्वान्कामान्विभावसुः । । ५\nसमभ्यर्च्य इति प्राप्तान्कृत्स्नान्कामान्यथेप्सितान् ।\nस ददात्यखिलान्कामान्प्रसन्नो मे दिवस्पतिः । । ६\nभ्रष्टराज्यश्च देवेन्द्रो यमभ्यर्च्य दिवस्पतिः ।\nकामान्सम्प्राप्तवान्राज्यं स मे कामं प्रयच्छतु । । ७\nएवमभ्यर्च्य पूजां च निष्पाद्येह विवस्वतः ।\nभुञ्जीत प्रयतः सम्यग्घविष्यं पतगध्वज । । ८\nफाल्गुने चैत्रवैशाखज्येष्ठे यस्य समापनम् ।\nचतुर्भिः पारणं मासैरेभिर्निष्पादितं भवेत् । । ९\nकरवीरैश्चतुरो मासान्भक्त्या सम्पूजयेद्रविम् ।\nकृष्णागुरुं दहेद्धूपं प्राश्यं गोशृङ्गजं जलम् । । 1.105.१०\nनैवेद्यं खण्डवेष्टांस्तु दद्याद्विप्रेभ्य एव च ।\nततश्च श्रूयतामन्या ह्याषाढादिषु या क्रिया ।। ११\nजातीपुष्पाणि शस्तानि धूपो गौग्गुल उच्यते ।\nकूपोदकं समश्नीयान्नैवेद्यं पायसं मतम् । । १२\nस्वयं तदेव चाश्नीयाच्छेषं पूर्ववदाचरेत् ।\nकार्त्तिकादिषु मासेषु गोमूत्रं कायशोधनम् । । १३\nमहाङ्गो धूप उद्दिष्टः पूजा रक्तोत्पलैस्तथा ।\nकासारं चात्र नैवेद्यं निवेद्यं भास्कराय वै । । १४\nप्रतिमासं च विप्राय दातव्या दक्षिणा तथा ।\nकर्पूरं चन्दनं मुस्तामगरुं तगरं तथा । । १५\nऊषणं शर्करा कृष्ण सुगन्धं सिह्लकं तथा ।\nमहाङ्गोऽयं स्मृतो धूपः प्रियो देवस्य सर्वदा । । १६\nप्रीणनं चेष्टया भानोः पारणेपारणे गते ।\nयथाशक्ति यथायोगं वित्तशाठ्यं विवर्जयेत् । । १७\nसद्भावेनैव सप्ताश्वः पूजितः प्रीयते यतः ।\nपारणान्ते यथाशक्त्या पूजितः स्नापितो रविः । । १८\nप्रीणितश्चेप्सितान्कामान्दद्यादव्याहतं हरे ।\nएषा पुण्या पापहरा सप्तमी सर्वकामदा । । १९\nयथाभिलषितान्कामाँल्लभते गरुडध्वज ।\nउपोष्यैतां त्रिभुवनं प्राप्तमिन्द्रेण वै पुरा । । 1.105.२०\nपुत्रं प्रापच्च सावित्री पुत्रांस्तु अदितिस्तथा ।\nयदवः कामनां प्राप्ता धौम्यो वेदमवाप्तवान् । । २१\nत्वयाप्ता भार्गवी कृष्ण शङ्करः शुद्धिमाप्तवान् ।\nपितामहत्वं प्राप्तोऽहं तत्प्रसादाज्जनार्दन । । २२\nअन्यैश्चाधिगताः कामास्तमाराध्य न संशयः ।\nब्राह्मणैः क्षत्रियैर्वैश्यैः शूद्रैर्योषिद्भिरेव च । । २३\nयं यं काममभिध्यायेत्तंतं प्राप्नोत्युपोषणात् ।\nजनः प्राप्नोत्यसंदिग्धं भानोराराधनाद्यतः । । २४\nअपुत्रः पुत्रमाप्नोति रोगतश्चापि मोदते ।\nरोगाभिभूत आरोग्यं कन्या विन्दति सत्पतिम् । । २५\nसमागत्य प्रवसित उपोष्यैतदवाप्नुयात् ।\nसर्वान्कामानवाप्नोति गोगतश्चापि मोदते । । २६\nनापुत्रो नाधनो वापि न वानिष्टो न निर्घृणः ।\nउपोष्यैतद्व्रतं मर्त्यः स्त्रीजनो वापि जायते । । २७\nगोहेलिलोकमासाद्य मोदते शाश्वतीः समाः ।\nगौरिकं यानमारूढस्तेजसा रविसन्निभः । । २८\nपुनरेत्य महीं कृष्ण घनाघनसमो नृपः ।\nक्ष्मातले स्यान्न संदेहः प्रसादाद्गोपतेर्नरः । । २९\nइति श्रीभविष्ये महापुराणे ब्राह्मे पर्वणि सप्तमीकल्पे कामदासप्तमीव्रतनिरूपणं\nनाम पञ्चाधिकशततमोऽध्यायः । १०५ ।"
  }
]
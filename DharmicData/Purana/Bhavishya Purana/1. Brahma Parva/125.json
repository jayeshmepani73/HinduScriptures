[
  {
    "text": "।। शतानीक उवाच ।। ।।\nयदेतद्दृश्यते व्योम सूर्यस्य पुरतो द्विज ।।\nतदुच्यते किमात्मा च कथंभूतश्च कथ्यताम् ।। १ ।।\n।। सुमंतुरुवाच ।। ।।\nहंत व्योम प्रवक्ष्यामि सूर्यप्रहरणं शुभम् ।।\nयदात्मकं हि यत्प्रोक्तं यथा वसंति देवताः ।। २ ।।\nपुरस्ताच्च चतुःशृंगं तद्व्योमायतनं रवेः ।।\nव्योमशब्दं चतुःशृंगं सर्वदेवमयं च यत् ।। ३ ।।\nगैरिकार्णवसंभूतं यदंतर्गर्भमाश्रितम् ।।\nतत्रोत्पन्नमिदं व्योम कलेर्व्योम मही स्मृता ।। ४ ।।\nवरुणस्य यथा पाशो हुङ्कारो वेधसो यथा ।।\nविष्णोश्चापि यथा चक्रं त्रिशूलं त्र्यंबकस्य च ।।५।।\nइन्द्रस्य च यथा वज्रं तथा व्योम रवेः स्मृतम् ।।\nतस्मिन्व्योम्नि त्रयस्त्रिंशत्क्रीडन्तो यज्ञियाः सुराः ।। ६ ।।\nहरश्च वर्षशुद्धश्च त्र्यंबकश्चापराजितः ।।\nवृषाकपिश्च शंभुश्च कपर्दी रैवतस्तथा ।।\nईश्वरो भुवनश्चैते रुद्रा एकादश स्मृताः ।। ७ ।।\nआदित्यानां च नामानि विष्णोश्चक्रस्य दीयताम् ।।\nअर्यमा च तथा मित्रो भगोऽथ वरुणस्तथा ।। ८ ।।\nविवस्वान्त्सविता चैव पूषा त्वष्टा तथैव च ।।\nअंशो भगश्चातितेजा आदित्या द्वादश स्मृताः ।। ९ ।।\nध्रुवो धरश्च सोमश्च आपश्चैवाऽनिलोऽनलः ।\nप्रत्यूषश्च प्रभातश्च वसवोऽष्टौ प्रकीर्तिताः । । 1.125.१०\nनासत्यश्चैव दस्रश्च स्मृतौ द्वावश्विनावुभौ ।\nविश्वेदेवान्प्रवक्ष्यामि नामतस्तान्निबोधत । । ११\nक्रतुर्दक्षो वसुः सत्यः कालकामौ धृतिः कुरुः ।\nशङ्कुमात्रो वामनश्च विश्वेदेवा दश स्मृताः । । १२\nवर्तमाना इमे देवा भविष्यानन्तरे शृणु ।\nयमश्च तुषिताश्चैव१ वसवो२ वशवर्तिनः । । १३\nसत्याश्च भूतरजसः साध्याश्च तदनन्तरा ।\nषट्सु मन्वन्तरेष्वेवं देवा द्वादशद्वादश३ । ।\nपारावतास्तथा चान्ये ते ह्यासंस्तुषितैः सह । । १४\nसाध्यान्देवान्प्रवक्ष्यामि नामतस्तान्निबोध मे ।\nमनोऽनुमन्ता प्राणश्च नरो नारायणस्तथा । । १५\nवृत्तिलम्बो मनुश्चैव समो४ धर्मश्च वीर्यवान् ।\nवित्तस्वामी प्रभुश्चैव साध्या द्वादश कीर्तिताः । । १६\nएते यज्ञभुजो देवाः सर्वलोकेषु पूजिताः ।\nआदित्यामेव ते धीर कश्यपस्यात्मजाः स्मृताः । । १७\nविश्वे च वसवः साध्या विज्ञेया धर्मसूनवः ।\nएवं धर्मसुतः सोमस्तृतीयो वसुरिष्यते । । १८\nधर्मोऽपि ब्रह्मणः पुत्रः पुराणे निश्चयं गतः ।\nअथ चेन्द्रान्वसूंश्चैव नामभिश्च निबोध मे । । १९\nस्वायम्भुवो मनुः पूर्वः ततः स्वारोचिषः स्मृतः ।\nउत्तमस्तामसश्चैव रैवतश्चाक्षुषस्तथा । । 1.125.२०\nइत्येते षडतिक्रान्ताः सप्तमः साम्प्रतो मनुः ।\nवैवस्वतेति विज्ञेयो भविष्याः सप्त चापरे । । २१\nएषामाद्योर्कसावर्णिर्ब्रह्मसावर्णिरेव च ।\nतस्माच्च भवसावर्णिर्धर्मसावर्णिरित्युत । । २२\nपञ्चमो दक्षसावर्णिः सावर्णिः५ पञ्च कीर्तिताः ।\nरौच्यो भौव्यश्च द्वावन्यावित्येते मनवः स्मृताः । । २३\nइन्द्रस्तु विष्णुभुग्ज्ञेयो विद्युतिस्तदनन्तरम् ।\nविभुः प्रभुश्चैव शिखी तथैव च मनोजवः । । २४\nओजस्वी साम्प्रतिस्विन्द्रो बलिर्भाव्यस्ततः परम् ।\nअद्भुतस्त्रिदिवश्चैव दशमस्त्विन्द्र उच्यते । । २५\nसुसात्त्विकश्च१ कीर्तिश्च शतधामा२ दिवस्पतिः ।\nइति भूता भविष्याश्च इन्द्रा ज्ञेयाश्चतुर्दश । । २६\nकश्यपोऽत्रिर्वशिष्ठश्च भरद्वाजश्च गौतमः ।\nविश्वामित्रो जमदग्निः सप्तैते ऋषयः स्मृताः । । २७\nअतः परं प्रवक्ष्यामि मरुतोऽग्निपरिग्रहान् ।\nप्रवहोथावहश्चैव उद्वहः संवहस्तथा । । २८\nविवहो निवहश्चैव परिवाहस्तथैव च ।\nअन्तरिक्षचरा३  ह्येते पृथङ्मार्गविसारिणः । । २९\nसूर्योऽग्निश्च शुचिर्नाम्ना वैद्युतः पावकः स्मृतः ।\nनिर्मन्थः पवमानोऽग्निस्त्रयः प्रोक्ता इमेग्नयः । । 1.125.३०\nअग्नीनां पुत्रपौत्रास्तु चत्वारिंशत्तथैव तु ।\nमरुतामपि सर्वेषां विज्ञेयाः सप्तसप्तकाः । । ३१\nऋतुः संवत्सरोऽह्यग्निर्ऋतवस्तस्य जज्ञिरे ।\nऋतुपुत्राश्च वै पञ्च इति सर्गः सनातनः । । ३२\nसंवत्सरस्तु प्रथमो द्वितीयः परिवत्सरः ।\nइद्वत्सरस्तृतीयस्तु चतुर्थस्त्वनुवत्सरः । । ३३\nपञ्चमो वत्सरस्तेषामित्येवं पञ्च ते स्मृताः ।\nतेषु संवत्सरो ह्यग्निः सूर्यस्तु परिवत्सरः । । ३४\nसोम इद्वत्सरस्तेषां वायुश्चैवानुवत्सरः ।\nरुद्रस्तु वत्सरो ज्ञेयः पञ्चैता ' युगदेवताः । । ३५\nआर्तवा पितरो ज्ञेया ये जाताः ऋतुसूनवः ।\nपितामहास्तु विज्ञेयाः पञ्चाब्दा ब्रह्मणः सुताः । । ३६\nसौम्या बर्हिषदश्चैव अग्निष्वात्ताश्च ये त्रयः ।\nएते वै पितरस्तेषां ये जीवत्पितृका नराः । । ३७\nआदित्यश्चैव सोमश्च लोहिताङ्गो बुधस्तथा ।\nबृहस्पतिश्च शुक्रश्च तथा हेलिसुतश्च यः । । ३८\nउपरागः शिखी चोभौ नवैते नु ग्रहाः स्मृताः ।\nत्रैलोक्यस्य त्विमे नित्यं भावाभावनिवेदकाः । । ३९\nआदित्यश्चैव सोमश्च द्वावेतौ मण्डलग्रहौ ।\nराहुश्छायाग्रहस्तेषां शेषास्तारा ग्रहाः स्मृताः । ।1.125.४ ०\nनक्षत्राधिपतिः सोमो ग्रहराजो दिवाकरः ।\nपठ्यते चाग्निरादित्य उदकश्चन्द्रमाः स्मृतः । । ४१\nआदित्यः पठ्यते ब्रह्मा विष्णुस्तेषां तु चन्द्रमाः ।\nमहेश्वरस्तु विज्ञेयस्तृतीयस्तारकग्रहः । । ४२\nकश्यपस्य सुतः सूर्यः सोमो धर्मसुतः स्मृतः ।\nदेवासुरगुरू द्वौ तु नामतस्तौ१ महाग्रहौ । । ४३\nप्रजापतिसुतावेतावुभौ शुक्रबृहस्पती ।\nबुधः सोमात्मजः श्रीमाञ्छनी रविसुतः स्मृतः । । ४४\nसिंहिकायाः सुतो राहुः केतुस्तु ब्रह्मणः सुतः ।\nसर्वेषां च ग्रहाणां हि अधस्ताच्चरते रविः । । ४५\nततो दूरं स्मृतं तावद्विधोर्नक्षत्रमण्डलम् ।\nनक्षत्रेभ्यः कुजबुधौ श्वेताह्वस्तदनन्तरम् । । ४६\nतस्मान्माहेश्वरश्चोर्द्ध्वं धिषणस्तदनन्तरम् ।\nकृष्णश्चोर्ध्वं ततस्तस्मादथ चित्रशिखण्डिजः । । ४७\nएषामेव क्रमः प्रोक्ताश्चासक्तं त्रिदिवं ध्रुवे ।\nआदित्यनिलयो राहुः कदाचित्सोममार्गगः । । ४८\nसूर्यमण्डलसंस्थस्तु१ शिखी सर्पति सर्वदा ।\nनवयोजनसाहस्रो विस्तारो भार्गवस्य२ तु । । ४९\nद्विगुणः सूर्यविस्ताराद्विस्तारः शनिनः स्मृतः ।\nत्रिगुणं३ मंडलं ज्ञेयं नाक्षत्रं विस्तराद्विधोः । । 1.125.५०\nनक्षत्रमण्डलात्तत्र पादहीनो बृहस्पतिः ।\nबृहस्पतेः पादहीनः शुक्रोङ्गारक एव हि । । ५१\nविस्तारो मण्डलानां तु पादहीनस्तयोर्बुधः ।\nबुधतुल्यानि ऋक्षाणि सर्वऋक्षाणि यानि तु । । ५२\nयोजनान्यर्धमात्राणि तेभ्यो ह्रस्वं न विद्यते ।\nराहुः सूर्यप्रमाणश्च कदाचित्सोमसन्निभः । । ५३\nनक्षत्रग्रहमानस्तु१ केतुस्त्वनियतः स्मृतः ।\nअविज्ञातगतिश्चैव चञ्चलत्वन्नराधिप । । ५४\nतथालक्षितरूपस्तु बहुरूपधरो हि सः ।\nभूर्लोकः पृथिवी प्रोक्ता अन्तरिक्षं भुवः स्मृतम् । । ५५\nस्वर्लोकस्त्रिदिवं ज्ञेयं शेषादूर्ध्वं यथाक्रमम् ।\nभूपतिस्तु सदा त्वग्निस्तेनासौ भूपतिः स्मृतः । । ५६\nवायुर्नभस्पतिस्तेन तथा सूर्यो दिवस्पतिः ।\nगन्धर्वाप्सरसश्चैव गुह्यकाः सिद्धराक्षसाः । ।५७\nभूर्लोकवासिनः सर्वे अन्तरिक्षचराञ्छृणु ।\nमरुतः सप्तमस्कंधे रुद्रास्तत्रैव चाश्विनौ । ।५८\nआदित्या वसवः सर्वे तथैव च गवां गणाः ।\nचतुर्थे तु महर्लोके वसन्ते कल्पवासिनः । ।५ ९\nप्रजानां पतिभिः सर्वेः सहिताः कुरुनन्दन ।\nजनलोके पञ्चमे च वसन्ते भूमिदाः सदा । । 1.125.६०\nऋतुः सनत्कुमाराद्या वैराजभ्र तथाश्रयाः ।\nसत्यस्तु सप्तमे लोके ह्यपुनर्मार्गगामिनाम् । । ६१\nब्रह्मलोकः समाख्यातो ह्यप्रतीघातलक्षणः ।\nइतिहासविदो यत्र क्रीडन्ते कुरुनन्दन । । ६२\nशृण्वन्ति च पुराणानि ये सदा भीमनंदन ।\nमहीतलात्सहस्राणां शतादूर्ध्वं दिवाकरः । । ६३\nशतयोजनकोट्यस्तु१ भूमेरूर्ध्वं ध्रुवः स्थितः ।\nततो विंशतिलक्षस्तु त्रैलोक्योत्सेध उच्यते । । ६४\nद्विगुणैस्तु सहस्रैस्तु योजनानां शतेषु च ।\nलोकांतरमथो चैवं ध्रुवादूर्ध्वं विधीयते । । ६५\nदेवदानवगन्धर्वा यक्षराक्षसपन्नगाः ।\nभूता विद्याधराश्चैव अष्टौ ते देवयोनयः । । ६६\nयस्मिन्व्योम्नि त्विमे लोकाः सप्त वै सम्प्रतिष्ठिताः ।\nमरुतः पितरो ह्येते तस्मिन्नेवाग्नयो ग्रहाः । । ६७\nयास्त्वप्येताः समाख्याता मयाष्टौ देवयोनयः ।\nमूर्ताश्चामूर्तयश्चैव सर्वास्ता व्योम्नि संस्थिताः । । ६ ८\nएवंविधमिदं व्योम सर्वव्योममयं स्मृतम् ।\nसर्वदेवमयं चैव सर्वग्रहमयं तथा । । ६९\nतस्माद्यो ह्यर्चयेद्व्योम तेन सर्वेऽर्चिताः सुराः ।\nतस्मात्सर्वप्रयत्नेन शुभार्थी व्योम चार्चयेत् । । 1.125.७०\nयस्त्वर्चते सदा व्योम भक्त्या  श्रद्धासमन्वितः ।\nवृषध्वजसदो राजन्स गच्छेन्नात्र संशयः । । ७१"
  }
]
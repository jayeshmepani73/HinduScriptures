[
  {
    "text": "सुमन्तुरुवाच\nपञ्चमी दयिता राजन्नागानां नन्दिवर्धिनी ।\nपञ्चम्यां किल नागानां भवतीत्युत्सवो महान् । । १\nवासुकिस्तक्षकश्चैव कालियो मणिभद्रकः ।\nऐरावतो धृतराष्ट्रः१ कर्कोटकधनञ्जयौ । ।\nएते प्रयच्छन्त्यभयं प्राणिनां प्राणजीविताम् । । २\nपञ्चम्यां स्नपयन्तीह नागान्क्षीरेण ये नराः ।\nतेषां कुले प्रयच्छन्ति तेऽभयप्राणदक्षिणाम् । । ३\nशप्ता नागा यदा मात्रा दह्यमाना दिवानिशम् ।\nनिर्वापयन्ति स्नपनैर्गवां३ क्षीरेण मिश्रितैः । । ४\nये स्नपयन्ति वै नागान्भक्त्या श्रद्धासमन्विता ।\nतेषां कुले सर्पभयं न भवेदिति निश्चयः । । ५\nशतानीक उवाच\nमात्रा शप्ताः कथं नागाः किं समुद्दिश्य कारणम् ।\nकथं चानन्दकरणं कस्य वा सम्प्रसादजम् । । ६\nसुमन्तुरुवाच\n<a class=\"external text\" href=\"http://puranastudy.freeoda.com/pur_index3/uchchaish.htm\" rel=\"nofollow\">उच्चैःश्रवा</a> अश्वरत्नं श्वेतो जातोऽमृतोद्भवः ।\nतं दृष्ट्वा चाब्रवीत्कद्रूर्नागानां जननी स्वसाम् । । ७\nअश्वरत्नमिदं श्वेतं सम्प्रेक्षेऽमृतसम्भवम् ।\nकृष्णांश्च वीक्षसे बालान्सर्वं श्वेतमुताम्बरे । । ८\nविनतोवाच\nसर्वश्वेतो हयवरो नास्य कृष्णो न लोहितः ।\nकथं पश्यसि कृष्णं त्वं विनतोवाच तां स्वसाम्४ । । ९\nकद्रूरुवाच\nवीक्षेऽहमेकनयना कृष्णबालसमन्वितम् ।\nद्विनेत्रा त्वं तु विनते न पश्यसि पणं कुरु । । 1.32.१०\nविनतोवाच\nअहं दासी भवित्री ते कृष्णे केशे प्रदर्शिते ।\nन चेद्दर्शयसे कद्रु मम दासी भविष्यसि । । ११\nएवं ते विपणं कृत्वा गते क्रोधसमन्विते ।\nविनता शयने सुप्ता कद्रूर्जिह्ममचिन्तयत् । । १२\nआहूय पुत्रान्प्रोवाच बाला भूत्वा हयोत्तमे ।\nतिष्ठध्वं विपणे जेष्ये विनतां जयगर्द्धिनीम् । । १३\nप्रोचुस्ते जिह्मबुद्धिं तां नागा मातां१ विगृह्य तु ।\nअधर्म्यमेतन्मातस्ते न करिष्याम ते वचः । । १४\nताञ्शशाप रुषा कद्रूः पावको वः प्रधक्ष्यति ।\nगते बहुतिथे काले पाण्डवो जनमेजयः । । १५\nसर्पसत्रं स कर्ता वै भुवि ह्यन्यैः सुदुष्करम् ।\nतस्मिन्सत्रे स तिग्मांशुः पावको वः प्रधक्ष्यति । । १६\nएवं शप्त्वा रुषा कद्रूः किञ्चिन्नोक्तवती तु सा ।\nमात्रा शप्तास्तथा नागाः कर्तव्यं नान्वपत्सत । । १७\nवासुकिं दुःखितं ज्ञात्वा ब्रह्मा प्रोवाच सान्त्वयन् ।\nमा शुचो वासुकेऽत्यर्थं शृणु मद्वचन परम् । । १८\nयायावरकुले जातो जरत्कारूरिति द्विजः ।\nभविष्यति महातेजास्तस्मिन्काले तपोनिधिः १। ( १९\nभगिनीं च जरत्कारुं तस्मै त्वं प्रतिदास्यसि ।\nभविता तस्य पुत्रोऽसावास्तीक इति विश्रुतः । । 1.32.२०\nस तत्सत्रं प्रवृद्धं वै नागानां भयदं महत् ।\nनिषेधेत्सुमतिर्वाग्भिरग्र्याभिस्तं नविष्यति । । २१\nतदिमां भगिनीं राजंस्तस्य त्वं प्रतिदास्यसि ।\nजरत्कारुं जरत्कारोः प्रदद्या अविचारयन् । । २२\nयदासौ प्रार्थतेऽरण्ये यत्किञ्चिद्धि वदिष्यति ।\nतत्कर्तव्यमशङ्केन यदीच्छेः श्रेय आत्मनः । । २३\nपितामहवचः श्रुत्वा वासुकिः प्रणिपत्य च ।\nतथाकरोद्यथा चोक्तं यत्नं च परमास्थितः । । २४\nतच्छ्रुत्वा पन्नगाः सर्वे प्रहर्षोत्फुल्ललोचनाः ।\nपुनर्जातमिवात्मानं मेनिरे भुजगोत्तमाः । । २५\nतत्र सत्रं महाबाहो१ तव पित्रा प्रवर्तितम् ।\nऋत्विग्भिः स हि तेनेह सर्वलोकेषु दुष्करम् । । २६\nप्रोक्तं च विष्णुना पूर्वं धर्मपुत्रस्य धीमतः ।\nअवश्यं तस्य भविता नागानां भयकारकम्३ । । २७\nतस्मात्कालान्तराद्राजन्साग्रे वर्षशते गते ।\nतत्सत्रं भविता घोरं नागानां क्षयकारकम् । । २८\nयास्यन्त्यधर्मभरिता दन्दशूका विषोल्बणाः ।\nकोटिसङ्ख्या महाराज निपतिष्यन्त्यहर्निशम् । । २९\nअपूर्वे तु निमग्नानां घोरे रौद्राग्निसागरे ।\nआस्तीकस्तत्र भविता तेषां नौर्वह्निसागरे । । 1.32.३०\nश्रुत्वा स चाग्निं राजानमृत्विजस्तदनन्तरम् ।\nनिवर्तयिष्यते यागं नागानां मोहनं परम् । । ३१\nपञ्चम्यां तत्र भविता ब्रह्मा प्रोवाच लेलिहान् ।\nतस्मादियं महाबाहो पञ्चमी दयिता सदा । ।\nनागानामानन्दकरी दत्ता वै ब्रह्मणा पुरा । । ३२\nकृत्वा तु भोजनं पूर्वं ब्राह्मणानां तु कामतः ।\nविसृज्य नागाः प्रीयन्तां ये केचित्पृथिवीतले । । ३३\nये च हेलिमरीचिस्था येऽन्तरे दिवि संस्थिताः ।\nये नदीषु महानागा ये सरस्वतिगामिनः । ।\nये च वापीतडागेषु तेषु सर्वेषु वै नमः । । ३४\nनागान्विप्रांश्च सम्पूज्य विसृज्य च यथार्थतः ।\nततः पश्चात्तु भुञ्जीत सह भृत्यैर्नराधिप । । ३५\nपूर्वं मधुरमश्नीयात्ततो भुञ्जीत कामतः ।\nएवं नियमयुक्तस्य यत्फलं तन्निबोध मे । । ३६\nमृतो नागपुरं याति पूज्यमानोऽप्सरोगणैः ।\nविमानवरमारूढो रमते कालमीप्सितम् । । ३७\nइह चागत्य राजासावयुतानां१ वरो भवेत् ।\nसर्वरत्नसमृद्धः स्याद्वाहनाढ्यश्च जायते । । ३८\nपञ्च जन्मान्यसौ राजा द्वापरे द्वापरे भवेत् ।\nआधिव्याधिविनिर्मुक्तः पत्नीपुत्रसहायवान् । ।\nतस्मात्पूज्याश्च पाल्याश्च२ घृतपायसगुग्गुलैः । । ३९\nशतानीक उवाच\nदशन्ति ये नरं विप्र नागाः क्रोधसमन्विताः ।\nभवेत्किं तस्य दष्टस्य विस्तराद् ब्रूहि मे द्विज । । 1.32.४०\nसुमन्तुरुवाच\nनागदष्टो नरो राजन्प्राप्य मृत्युं व्रजत्यधः ।\nअधो गत्या भवेत्सर्पो निर्विषो नात्र संशयः । ।४ १\nशतानीक उवाच\nनागदष्टः पिता यस्य भ्राता वा दुहितापि वा ।\nमाता पुत्रोऽथ वा भार्या किं कर्तव्यं वदस्व मे । । ४२\nमोक्षाय तस्य विप्रेन्द्र दानं व्रतमुपोषणम् ।\nब्रूहि तद्द्विजशार्दूल येन तद्वै करोम्यहम् । । ४३\nसुमन्तुरुवाच\nउपोष्या पञ्चमी राजन्नागानां पुष्टिवर्धिनी ।\nत्वमेवमेकं राजेन्द्र विधानं शृणु भारत । । ४४\nमासि भाद्रपदे या तु कृष्णपक्षे१ महीपते ।\nमहापुण्या तु सा प्रोक्ता ग्राह्यापि च महीपते । ।४५\nज्ञेया द्वादश षञ्चम्यो हायने भरतर्षभ ।\nचर्तुथ्यां त्वेकभक्तं तु तस्यां नक्तं प्रकीर्तितम् । ।४ ६\nभुवि चित्रमयान्नागानथ वा कलधौतकान् ।\nकृत्वा दारुमयान्वापि अथ वा मृन्मयान्नृप । ।४७\nपञ्चम्यामर्चयेद्भक्त्या नागानां पञ्चकं नृप ।\nकरवीरैः शतपत्रैर्जातीपुष्पैश्च सुव्रत । । ४८\nतथा गन्धैश्च धूपैश्च पूज्य पञ्चकमुत्तमम्३ ।\nब्राह्मणं भोजयेत्पश्चाद् घृतपायसमोदकैः । ।४ ९\nअनन्तो वासुकिः शङ्खः पद्मः कम्बल एव च ।\nतथा कर्कोटको नागो नागो ह्यश्वतरो नृप । । 1.32.५०\nधृतराष्ट्रः शङ्खपालः कालियस्तक्षकस्तथा ।\nपिङ्गलश्च तथा नागो मासि मासि प्रकीर्तिताः । । ५१\nवत्सरान्ते पारणं स्याद्ब्राह्मणान्भोजयेद्बहून् ।\nइतिहासविदे नागं गैरिकेण कृतं नृप । ।\nतथार्चना प्रदातव्या वाचकाय महीपते । । ५२\nएष वै नागपञ्चम्या५ विधिः प्रोक्ता बुधैर्नृप ।\nतव पित्रा कृतश्चैव पितुर्मोक्षाय भारत । । ५३\nत्वमेकमेकं वै वीर पञ्चम्यां भरतर्षभ ।\nसुवर्णभारनिष्पन्नं नागं दत्त्वा तथा च गाम् । । ५४\nव्यासाय कुरुशार्दूल पितुरानृण्यमाप्नुयाः ।\nतव पित्रा कृता ह्येवं पञ्चम्युपासना नृप । । ५५\nउत्सृज्य नागतां वीर तव पूर्वपितामहः ।\nपुष्पोत्तरं सदो गत्वा तथा पुष्पसदो नृप । । ५६\nसुनासीरसदो गत्वा तदा भर्गसदो गतः ।\nस्वभूसदस्ततो गत्वा कञ्जजस्य सदो गतः । । ५७\nअन्येऽपि ये करिष्यन्ति इदं व्रतमनुत्तमम् ।\nदष्टको मोक्ष्यते तेषां शुभं स्थानमवाप्स्यति । । ५८\nयश्चेदं शृणुयान्नित्यं नरः१ श्रद्धासमन्वितः ।\nकुले तस्य न नागेभ्यो भयं भवति कुत्रचित् । । ५९"
  }
]
[
  {
    "text": "।। अरुण उवाच ।। ।।\nपद्मरागप्रभा देवी चतुर्वदनपंकजा ।।\nअक्षमालार्पितकरा कमंडलुधरा शुभा ।। १ ।।\nब्रह्माणी सौम्यवदना आदित्याराधने रता ।।\nशांतिं करोतु सुप्रीता आशीर्वादपरा खग ।। २ ।।\nमहाश्वेतेति विख्याता आदि त्यदयिता सदा ।।\nहिमकुंदेंदुसदृशा महावृषभवाहिनी ।। ३ ।।\nत्रिशूलहस्तावरणा विश्रुताभरणा सती ।।\nचतुर्भुजा चतुर्वक्त्रा त्रिनेत्रा पापनाशिनी।।\nवृषध्वजार्चनरता रुद्राणी शांतिदा भवेत् ।। ४ ।।\nमयूरवाहना देवी सिंदूरारुणविग्रहा ।।\nशक्तिहस्ता महाकाया सर्वालंकारभूषिता ।।५।।\nसूर्यभक्ता महावीर्या सूर्यार्चनरता सदा ।।\nकौमारी वरदा देवी शांतिमाशु करोतु ते ।। ६ ।।\nगदाचक्रधरा श्यामा पीतांबरधरा खग ।।\nचतुर्भुजा हि सा देवी वैष्णवी सुरपूजिता ।।७।।\nसूर्यार्चनपरा नित्यं सूर्यैकगतमानसा ।।\nशांतिं करोतु ते नित्यं सर्वासुरविमर्दिनी ।।८।।\nऐरावतगजारूढा वज्रहस्ता महा बला ।।\nसर्वत्रलोचना देवी वर्णतः कर्बुरारुणा ।। ९ ।।\nसिद्धगंधर्वनमिता सर्वालंकारभूषिता ।।\nइंद्राणी ते सदा देवी शांतिमाशु करोतु वै ।। 1.177.१० ।।\nवराहघोणा विकटा वराहवरवाहिनी ।।\nश्यामावदाता या देवी शंखचक्रगदाधरा ।। ११ ।।\nतेजयंतीति निमिषान्पूजयंती सदा रविम् ।।\nवाराही वरदा देवी तव शांतिं करोतु वै ।। १२ ।।\nअर्धकोशा कटीक्षामा निर्मांसा स्नायुबंधनात् ।।\nकरालवना घोरा खड्गघंटोद्गता सती ।। १३ ।।\nकपालमालिनी क्रूरा खट्वांगवरधारिणी ।।\nआरक्ता पिंगनयना गजचर्मावगुंठिता ।। १४ ।।\nगोश्रुताभरणा देवी प्रेतस्थाननिवासिनी ।।\nशिवारूपेण घोरेण शिवरूपभयंकरी ।।\nचामुंडा चंडरूपेण सदा शांतिं करोतु ते ।। १५ ।।\nचंडमुंडकरा देवी मुंडदेहगता सती ।।\nकपालमालिनी क्रूरा खद्वांगवरधा रिणी ।। १६ ।।\nआकाशमातरो देव्यस्तथान्या लोकमातरः ।।\nभूतानां मातरः सर्वास्तथान्याः पितृमातरः ।। १७ ।।\nवृद्धिश्राद्धेषु पूज्यंते यास्तु देव्यो मनीषिभिः ।।\nमात्रे प्रमात्रे तन्मात्रे इति मातृमुखास्तथा ।। १८ ।।\nपितामही तु तन्माता वृद्धा या च पितामही ।।\nइत्येतास्तु पितामह्यः शांतिं ते पितृमातरः ।। १९ ।।\nसर्वा मातृमहादेव्यः स्वायुधाव्यग्रपाणयः ।।\nजगद्व्याप्य प्रतिष्ठंत्यो बलिकामा महोदयाः ।। 1.177.२० ।।\nशांतिं कुर्वंतु ता नित्यमादित्याराधने रताः ।।\nशांतेन चेतसा शांत्यः शांतये तव शांतिदा ।। २१ ।।\nसर्वावयवमुख्येन गात्रेण च सुमध्यमा !।\nपीतश्यामाति सौम्येन स्निग्धवर्णेन शोभना ।। २२ ।।\nललाटतिलकोपेता चंद्ररेखार्धधारिणी ।।\nचित्रांबरधरा देवी सर्वाभरणभूषिता ।। २३ ।।\nवरा स्त्रीमयरूपाणां शोभा गुणसुसम्पदा ।।\nभावनामात्रसंतुष्टा उमा देवी वरप्रदा ।।२४।।\nसाक्षादागत्य रूपेण शांतेनामिततेजसा ।।\nशांतिं करोतु ते प्रीता आदित्या राधने रता ।। २५ ।। ।।"
  }
]
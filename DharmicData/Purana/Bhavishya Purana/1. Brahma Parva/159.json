[
  {
    "text": "सुमंतुरुवाच ।। ।।\nदक्षः प्रजापतिश्चैव नमस्कारं चकार ह ।।\nविद्योतमानो वपुषा सर्वाभरणभूषितः ।। १ ।।\nउपातिष्ठत देवेशं भानुं चर्षिगणैः सह ।।\nततो गंधर्वमुख्येषु प्रणदत्सु विहा यसि ।।\nबहुभिः सह गंधर्वैः प्रगायत्सु महीपते ।। २ ।।\nएवं ते देवगंधर्वा उपागायंत भक्तितः ।।\nउत्पन्नं द्वादशात्मानं भास्करं वारितस्करम् ।। ३ ।।\nइन्द्रो विवस्वान्पूषा च त्वष्टा च सविता तथा ।।\nभर्गोंऽशुमानर्यमार्कः पृश्निर्मार्तंड एव च ।।\nइत्येकादश एवैते द्वादशो विष्णुरुच्यते ।। ४ ।।\nएवं द्वादशधा जातमंशुमंतं महाद्भुतम् ।।\nस्तुवन्ति देवताः सर्वे गताश्च तरसा महीम् ।। ५ ।।\nमृगव्याधश्च शर्वश्च मृगांकांको महायशाः ।।\nअजैकपादहिर्बुध्न्यः पतिः काचः परंतपः ।। ६ ।।\nदमनश्चेश्वरश्चैव कपाली च विशांपते ।।\nस्थाणुर्भगश्च भगवान्रुद्राश्चैतेऽवतस्थिरे ।। ७ ।।\nअश्विनौ वसवश्चाष्टौ गरुडश्च महाबलः ।।\nविश्वेदेवाश्च साध्याश्च तस्थुः प्रांजलयो नृप ।। ८ ।।\nनागराजो महाराज वासुकिः प्रांजलिः स्थितः ।।\nअन्ये च बहवो नागा राक्षसाश्च महाबलाः ।। ९ ।।\nतार्क्ष्यश्चारिष्टनेमिश्च गरुडश्च महाबलः ।।\nअरुणश्चारुणिश्चैव तत्र प्रांजलयः स्थिताः ।।1.159.१०।।\nपितामहश्च भगवान्स्वयमागम्य लोककृत् ।।\nप्राह देवगुरुः श्रीमान्त्सुरैः सर्वैर्महर्षिभिः ।।११।।\nयस्मात्प्रेक्षयते सर्वं प्रभविष्णुः सनातनः ।।\nतस्माल्लोकेश्वरः श्रीमान्विवस्वांश्च भवत्विति ।। १२ ।।\nदेवदानवयक्षाणां गंधर्वोरगरक्षसाम् ।।\nयस्मादयमादिदेवस्तस्मादादित्य एव हि ।। १३ ।।\nएवमुक्त्वा तु भगवान्सार्धं देवर्षिभिः प्रभुः ।।\nनमस्कृत्वा सुसंपूज्य ययौ तत्सदनं प्रति ।। १४ ।।\nया गतिर्यज्ञशीलानां या गतिः पुण्यकर्मणाम्।।\nया गतिः सिद्धयोगानां या गतिश्च महात्मनाम् ।। १५ ।।\nयस्याष्टगुणमैश्वर्यं समभूद्देवसत्तमम्.।।\nयं प्राप्य शाश्वतं विप्रा नावर्तंते भवार्णवे ।। १६ ।।\nवालखिल्यादयो ये च सर्वाश्रमनिवासिनः ।।\nसेवंते यं यतात्मानो दुश्चरं व्रतमास्थिताः।।१७।।\nयोऽनंत इव नागेषु यस्य ते सर्वयोगिनः ।।\nसहस्रमूर्धा रक्ताक्षः शेषादिभिरनुत्तमैः ।।। ।। १६ ।।\nयो यज्ञ इति विप्रेंद्रैरर्च्यते सुखमीप्सुभिः ।।\nसर्वे च यं यतप्राणा ध्यायन्ति ब्रह्मरूपिणम् ।। १९ ।।\nयं वेदविदो गायंति वेत्तारं यज्ञदायि नम् ।।\nतं पुत्रं द्वादशात्मानं कश्यपः प्राप्य सत्तमम् ।। 1.159.२० ।।\nमुदं लेभे सहादित्या सुखं च परमं विभो ।।\nलोकश्च मुमुदे सर्वो राक्षसा भयमाप्नु वन् ।। २१ ।।\nमधुपिंगलो महाबाहुः कंबुग्रीवो हसन्निव ।।\nइंगुदीबद्धमुकुटो दिशः प्रज्वलयन्निव ।। २२ ।।\nस उवाच महातेजाः कश्यपं चर्षिसत्त मम् ।।\nएषोहं तव पुत्रत्वं गतो गर्भस्य सिद्धये ।। २३ ।।\nदत्त्वा वरं पुरा विप्र विरंचस्य महात्मनः ।।\nतस्मात्त्वमृषिशार्दूल कुरु सृष्टिमनौपमाम् ।। ।। २४ ।।\nएवमाराध्य देवेशं ब्रह्मा सृष्टिमवाप्तवान् ।।\nआराध्य कश्यपश्चापि भास्करं सुतमाप्तवान् ।। २५ ।।"
  }
]
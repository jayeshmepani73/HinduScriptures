[
  {
    "text": "सुमन्तुरुवाच\nअथाजगाम भगवान्व्यासो द्वारवतीं पुरीम् ।\nद्रष्टुं नारायणं देवं शङ्खचक्रगदाधरम् । । १\nतमागतमृषिं दृष्ट्वा वासुदेवो विशांपते ।\nअभ्युत्थाय महातेजाः पूजयामास भारत । । २\nस्वयमेवासनं दत्त्वा पाद्यमर्घ्यं तथैव च ।\nपप्रच्छ प्रयतो भूत्वा व्यासं सत्यवतीसुतम् । । ३\nय एते भोजका विप्रा आनीता मत्सुतेन वै ।\nशाकद्वीपमितो गत्वा ज्ञानिनो मोक्षगामिनः । । ४\nतान्दृष्ट्वा रूपतो विप्र प्रवेशात्कर्मतस्तथा।\nकौतूहलं समुत्पन्नं हर्षश्च परमो मम । । ५\nकथमेते क्षणमपि तिष्ठन्ते पृथिवीतले ।\nयेषां रविः सदा पूज्यस्तेषां मुक्तिः सदा वसेत् । । ६\nनागत्वा भोजकत्वं हि मोक्षमाप्नोति कश्चन ।\nइदं मे मनसो ब्रह्मन्सदा सम्प्रतिभाति वै । । ७\nव्यास उवाच\nएवमेव यथात्थ त्वं शङ्खचक्रगदाधर ।\nधन्या एते महात्मानो भोजका नात्र संशयः । । ८\nये पूजयन्ति सततं भानुमन्तं दिवाकरम् ।\nज्ञानिनः कर्मनिष्ठाश्च सदा मोक्षगतिं गताः । । ९\nयजन्ते सततं भानुं बलिपुष्पफलैस्तथा ।\nअन्नेनौषधिभिश्चैव आज्यहोमैश्च कृत्स्नशः । । 1.144.१०\nहोमं च शाश्वतं कृत्वा परं होमं ततः श्रिताः ।\nपरहोमस्य करणात्पूतात्मानो ह्यकल्मषाः । । ११\nविशन्ति परमां दिव्यां भास्करीं तैजसीं कलाम् ।\nकर्मणः साधने चैका तत्र चाग्नौ प्रतिष्ठिता । । १२\nवायुमार्गस्थिता व्योम्नि द्वितीयान्तः प्रकाशिका ।\nततः परं तृतीया तु तत्स्मृतं सूर्यमण्डले । । १३\nमण्डलं तच्च सवितुर्दिव्यं ह्यजरमव्ययम् ।\nतस्याऽसौ पुरुषो मध्ये योऽसौ सदसदात्मकः । । १४\nक्षराक्षरस्तु विज्ञेयो महासूर्यस्तथैव च ।\nनिष्कलः सकलश्चापि द्वौ च तस्य प्रकल्पितौ । । १५\nअक्षरः सकलश्चैव सर्वभूतव्यवस्थितः ।\nसतत्त्वः सकलः प्रोक्तस्तत्त्वहीनस्तु निष्कलः । । १६\nतृणगुल्मलतावृक्षवृकसिंहद्विजाधिपान् ।\nसुरसिद्धमनुष्यांश्च स्थलजाञ्जलजान्हरेत् । । १७\nव्यवस्थितः स सर्वत्र सर्वेषामन्तरात्मनि ।\nयदा कल्पात्मकश्चैव द्वितीयां तनुमाश्रितः । । १८\nनिष्कलस्तु सदा ज्ञेयः संस्थितस्तैजसीं कलाम् ।\nहिमं घर्मं च वर्षं च त्रैलोक्ये कुरुते सदा । । १९\nद्वितीया या तनुस्तस्य अक्षरं तत्परं पदम् ।\nदेवयानं तु पन्थानं कर्मयोगेन संस्थिता । 1.144.२०\nआदित्यसिद्धान्तरिताः साङ्ख्ययोगविदश्च ये ।\nतेऽभिगच्छन्ति तत्स्थानं स मोक्षः परिकीर्तितः । । २१\nनिर्द्वन्द्वो निर्गमश्चैव तत्र गत्वा न शोचति ।\nवेदेषु ब्रह्म वदन्ति ध्यायन्ते तत्त्ववेदिनः । । २२\nअकारं तत्त्वतश्चापि ध्यायन्ते पुरुषोत्तम ।\nत्र्यक्षरं च तमोंकारं सार्धमात्रात्रये स्थितम् । । २३\nवदन्ति चार्धमात्रस्थं मकारं व्यञ्जनात्मकम्।\nध्यायन्ति ये मकारीयं ज्ञानं ते हि सदात्मकम् । । २४\nमकारो भगवान्देवो भास्करः परिकीर्तितः ।\nमकारध्यानयोगाच्च मगा ह्येते प्रकीर्तिताः । । २५\nधूपमाल्यैर्युतश्चापि उपहारैस्तथैव च ।\nभोजयन्ति सहस्रांशुं तेन ते भोजकाः स्मृताः । । २६\nइति श्रीभविष्ये महापुराणे ब्राह्मे पर्वणि सप्तमीकल्पे साम्बोपाख्याने भोजकस्योत्पत्तिवर्णनं नाम चतुश्चत्वारिंशदधिकशततमोऽध्यायः । १४४ ।"
  }
]
[
  {
    "text": "।। गौतम उवाच।। ।।\nकीदृशं सर्पदष्टस्य सर्पिण्याः कीदृशं भवेत् ।।\nकुमारदष्टः कीदृक्स्यात्सूतिकादंशितस्य च ।। १ ।।\nरूपं नपुंसकेनेह व्यंतरेण च कीदृशम् ।।\nएतदाख्याहि मे सर्वमेभिर्दष्टस्य लक्षणम् ।। २ ।। ।।\n।। कश्यप उवाच ।। ।।\nअतः परं प्रवक्ष्यामि नागानां रूपलक्षणम् ।।\nसर्पदष्टस्य च तथा समासाद्द्विजपुंगव ।। ३ ।।\nअथ सर्पेण दष्टस्य ऊर्ध्व दृष्टिः प्रजायते ।।\nसर्पीदष्टस्य च तथा अधोदृष्टिः प्रजायते ।। ४ ।।\nकन्यादष्टस्य वामा स्यादृष्टिर्द्विजवरोत्तम ।।\nकुमारेणापि दष्टस्य दक्षिणा एव जायते ।।५।।\nगर्भिण्या वाथ दष्टस्य तथा स्वेदश्च जायते ।।\nरोमांचः सूतिकायास्तु वेपथुश्चापि जायते ।।\nनपुंसकेन दष्टस्य अंगमर्दः प्रजायते ।। ।।६।।\nपन्नग्यः प्रभवो रात्रौ दिवा सर्पो विषाधिकः।।\nनपुंसकस्तु संध्यायां कश्यपेन तु भाषितम्।।७।।\nअंधकारे तु दष्टो य उदके गहने वने ।।\nसुप्तो वा चेत्प्रमत्तो वा यदि सर्पं न पश्यति ।।\nदष्टरूपाण्यजानन्वै कथं वैद्यचिकित्सितम्।।८।।\nचतुर्विधा इह प्रोक्ताः पन्नगास्तु महात्मना ।।\nदर्वीकरा मंडलिनो राजिला व्यंतरास्तथा ।। ९ ।।\nदर्वीकरा वातविषा मंडला पैत्तिकाः स्मृताः ।।\nश्लेष्मला राजिल्रा ज्ञेया व्यंतराः सान्निपातिकाः ।। 1.36.१० ।।\nरक्तं परीक्षयेदेषां सर्पाणां तु पृथक्पृथक् ।।\nकृष्णं दर्वीकराणां तु जायते नाल्पमुल्बणम् ।। ११ ।।\nरक्तं घनं च बहुशः शोणितं मंडली कृतम् ।।\nपिच्छिलं राजिले स्वल्पं तद्वद्व्यंतरके तथा ।। १२ ।।\nसर्पा ज्ञेयास्तु चत्वारः पंचमो नोपलभ्यते ।।\nब्राह्मणः क्षत्रियो वैश्यः शूद्र श्चैव चतुर्थकः ।। १३ ।।\nब्राह्मणे मधुरं दद्यात्तिक्तं दद्यात्तथोत्तरे ।।\nवैश्ये कर्षफलं दद्याच्छूद्रे त्रिस्थूणमेव च ।। १४ ।।\nब्राह्मणेन तु दष्टस्य दाहो गात्रेषु जायते ।।\nमूर्च्छा च प्रबला स्याद्वै नात्मानमभिजानते ।। १५ ।।\nश्यामवर्णं मुखं च स्यान्मज्जास्तंभश्च जायते ।।\nतस्य कुर्यात्प्रतीकारं येन संपद्यते सुखम् ।। १६ ।।\nअश्वगंधाप्यपामार्गः सिंदुवारं सुरामयम् ।।\nएतत्सर्पिः समायुक्तं पाने नस्ये च दापयेत् ।।\nएतेनैवोपचारेण सुखी भवति मानवः ।। १७ ।।\nक्षत्रियेण तु दष्टस्य कंपो गात्रेषु जायते ।।\nमूर्छा मोहस्तथा स्याद्वै नात्मानमभिवेत्ति सः ।। १८ ।।\nजायते वेदना तस्य ऊर्ध्वं चैव निरीक्षते ।।\nतस्य कुर्यात्प्रतीकारं येन संपद्यते सुखम् ।। १९ ।।\nअर्कमूलमपामार्गं प्रियंगुमिन्द्रवारुणीम् ।।\nएतत्सर्पिः समायुक्तं पानं नस्यं च दापयेत् ।।\nएतेनैवोपचारेण सुखी भवति मानवः ।। 1.36.२० ।।\nवैश्येनापि हि दष्टस्य शृणु रूपाणि यानि तु ।।\nश्लेष्मप्रकोपो लाला च न चोद्वहति चेतनाम् ।। २१ ।।\nमूर्छा च प्रबला यस्य आत्मानं नाभिनंदति ।।\nतस्य कुर्यात्प्रतीकारं येन संपद्यते सुखम् ।। २२ ।।\nअश्वगंधा सगोमूत्रा गृह धूमं सगुग्गुलम् ।।\nशिरीषार्कपलाशेन श्वेता च गिरिकर्णिका ।। २३ ।।\nगोमूत्रेण समायुक्तं पानं नस्यं च दापयेत् ।।\nएष वैश्येन दष्टानामगदः परिकीर्त्तितः ।। २४ ।।\nशूद्रेणापि हि दष्टस्य शृणु तत्त्वेन गौतम ।।\nकुथ्यते वेपते चैव ज्वरः शीतं च जायते ।। २५ ।।\nअंगानि चुलुचुलायंते शूद्रदष्टस्य लक्षणम् ।।\nतत्रागदं प्रवक्ष्यामि येन संपद्यते सुखम् ।। २६ ।।\nपद्मं च लोध्रकं चैव क्षौद्रं पद्मस्य केसरम् ।।\nमधूकसारं मधु च श्वेतां च गिरिकर्णिकाम् ।। २७ ।।\nएतानि समभागानि पेषयेच्छीतवारिणा ।।\nपानलेपांजनैर्नस्यैः सुखी भवति मानवः ।। २८ ।।\nपूर्वाह्णे चरते विप्रो मध्याह्ने क्षत्रियश्चरेत् ।।\nअपराह्ने चरेद्वैश्यः शूद्रः संध्याचरो भवेत् ।।२९।।\nआहारो वायुपुष्पाणि ब्राह्मणानां विदुर्बुधाः ।।\nमूषिका क्षत्रि याणां च आहारो द्विजसत्तम ।।\nवैश्या मंडूकभक्षाश्च शूद्राः सर्वाशिनस्तथा ।।1.36.३०।।\nअग्रतो दशते विप्रः क्षत्रियो दक्षिणेन तु ।।\nवामपार्श्वे सदा वैश्यः पश्चाद्वै शूद्र आदशेत् ।। ३१ ।।\nमदकाले तु संप्राप्ते पीड्यमाना महाविषाः ।।\nअवेलायां दशंते वै मैथुनार्ता भुजंगमाः ।। ३२ ।।\nपुष्पगंधाः स्मृता विप्राः क्षत्रियाश्चंदनावहाः ।।\nवैश्याश्च घृतगंधा वै शूद्राः स्युर्मत्स्यगंधिनः ।। ३३ ।।\nवासं तेषां प्रवक्ष्यामि यथावदनुपूर्वशः ।।\nवापीकूपतडागेषु गिरिप्रस्रवणेषु च ।।\nवसंति ब्राह्मणाः सर्पा ग्रामद्वारे चतुष्पथे ।।३४।।\nआरामेषु पवित्रेषु शुचिष्वायतनेषु च ।।\nवसन्ति क्षत्रिया नित्यं तोरणेषु सरःसु च ।।३५।।\nश्मशाने भस्मशालासु पलालेषु तटेषु च ।।\nगोष्ठेषु पथि वृक्षेषु विप्र वैश्या वसंति च ।।३६।।\nअविविक्तेषु स्थानेषु निर्जनेषु वनेषु च ।।\nशून्यागारे श्मशाने च शूद्रा विप्र वसंति च ।। ३७ ।।\nश्वेताश्च कपिलाश्चैव ये सर्पास्त्वनलप्रभाः ।।\nमनस्विनः सात्त्विकाश्च ब्राह्मणास्ते बुधैः स्मृताः ।।३८।।\nरक्तवर्णाः सुवर्णाभाः प्रवालमणिसंनिभाः ।।\nसूर्यप्रभास्तथा विप्र क्षत्रियास्ते भुजंगमाः।।३९।।\nनानाविचित्रराजीभिरतसीवर्णसन्निभाः।।\nबाण पुष्पसवर्णाभा वैश्यास्ते वै भुजंगमाः ।। 1.36.४० ।।\nकाकोदरनिभाः केचिद्ये च अंजनसन्निभाः ।।\nकाकवर्णा धूम्रवर्णास्ते शूद्राः परिकीर्तिताः ।।४१।।\nयस्य सर्पेण दष्टस्य दंशमंगुष्ठमंतरम् ।।\nबालदष्टं विजानीयात्कश्यपस्य वचो यथा।। ४२ ।।\nयस्य सर्पेण दष्टस्य दंशं द्व्यंगुलमंतरम् ।।\nयौवनस्थेन दष्टस्य एतद्भवति लक्षणम् ।। ४३ ।।\nयस्य सर्पेण दष्टस्य सार्धं द्व्यंगुलमzतरम् ।।\nवृद्धदष्टं विजानीयात्कश्यपस्य वचो यथा ।। ४४ ।।\nअनंतः प्रेक्षते पूर्वं वामपार्श्वे तु वासुकिः ।।\nतक्षको दक्षिणेनेह कर्कोटः पृष्ठतस्तथा ।। ४५ ।।\nचलते भ्रमते पद्मो महापद्मो निमज्जति ।।\nविसंज्ञस्तिष्ठते चैव शंखपालो मुहुर्मुहुः ।। ४६ ।।\nसर्वेषां कुरुते रूपं कुलिकः पन्नगोत्तमः ।।\nअनंतस्य दिशा पूर्वा वासुकेस्तु हुताशनी ।।४७।।\nदक्षिणा तक्षकस्योक्ता कर्कोटस्य तु नैर्ऋती ।।\nपश्चिमा पद्मनाभस्य महापद्मस्य वायुजा ।।\nउत्तरा शंखपालस्य ऐशानी कंबलस्य तु।।४८।।\nअनंतस्य भवेत्पद्मं वासुकेः स्यात्तथोत्पलम् ।।\nस्वस्तिकं तक्षकस्योक्तं कर्कोटस्य तु पंकजम् ।। ४९ ।।\nपद्मस्य तु भवेत्पद्मं शूलं पद्मेतरस्य तु ।।\nशंखपाले भवेच्छत्रं कुलिकस्यार्धचन्द्रकम् ।। 1.36.५० ।।\nअनंतकपिलौ विप्रौ क्षत्रियौ शंखवासुकी ।।\nमहापद्मस्तक्षकश्च वैश्यौ विप्र प्रकीर्तितौ ।।\nपद्मकर्कोटकौ शूद्रौ सदा ज्ञेयौ मनीषिभिः ।। ५१ ।।\nअनंतकुलिकौ वर्णतो ब्रह्मसंभवौ ।।\nवासुकिः शंखपालश्च रक्तौ ह्यग्निसमुद्भवौ ।। ५२ ।।\nतक्षकश्च महापद्म ईषत्पीतौ बभूवतुः ।।\nपद्मकर्कोटकौ विप्र सर्पौ कृष्णौ बभूवतुः ।। ५३ ।।\nहयं यानं वृषं छत्रं राजानमथ पावकम् ।।\nधरणीमुत्पाद्य धृतानेतान्सिद्धिकरान्विदुः ।। ।।५४।।\nपूर्णकुम्भः पताका च कांचनं मणयस्तथा ।।\nशिरीषं माणिकं कण्ठे जीवजीवेति सुव्रत ।।\nएतेषां दर्शनं श्रेष्ठं कन्या चैकप्रसूयिका ।।५५।।\nचतुःषष्टिः समाख्याता भोगिनो ये तु पन्नगाः ।\nअदृश्यास्तेषु षट्त्रिंशद्दृश्यास्त्रिंशन्महीचराः ॥ ५६ ॥\nविंशच्च स्रग्विणः प्रोक्ताः सप्त मंडलिनस्तथा ।\nराजीवन्तो दश प्रोक्ता दर्व्यः षोडश पंच च ॥ ५७ ॥\nदुंदुभो डुंडुभश्चैव चेटभश्चेंद्रवाहनः ॥\nनागपुष्पसवर्णाख्या निर्विषा ये च पन्नगाः॥\nएवमेव तु सर्पाणां शतद्विनवति स्मृतम् ॥५८॥\nवराहकर्णीं गजपिप्पलीं च गांधारिकां पिप्पलदेवदारु ॥\nमधूकसारं सहसिंदुवारं हिंगुं च पिष्ट्वा गुटिका च कार्या ॥५९॥\n॥ सुमंतुरुवाच ॥ ॥\nइत्युक्तवान्पुरा वीर गौतमस्य प्रजापतिः॥\nलक्षणं सर्वैनागानां रूपवर्णौ विषं तथा ॥ 1.36.६० ॥\nतस्मात्संपूजयेन्नागान्सदा भक्त्या समन्वितः ॥\nविशेषतस्तु पंचम्यां पयसा पायसेन च ॥६१॥\nश्रावणे मासि पंचम्यां शुक्लपक्षे नरा धिप ।\nद्वारस्योभयतो लेख्या गोमयेन विषोल्बणाः ॥ ६२ ।\nपूजयेद्विधिवद्द्वारं दधिदूर्वाक्षतैः कुशैः ।\nगंधपुष्पोपहारैश्च ब्राह्मणानां च तर्पणैः॥ ६३।।\nये त्वस्यां पूजंतीह नागान्भक्तिपुरःसराः।।\nन तेषां सर्वपतो वीर भयं भवति कर्हिचित्।६४।।\nइति श्रीभविष्ये महापुराणे शतार्द्ध साहस्र्यां संहितायां ब्राह्मे पर्वणि पञ्चमीकल्पे श्रावणिकनागपञ्चमीव्रतवर्णनंनाम षट्त्रिंशोऽध्यायः ॥ ३६ ॥ ॥ छ ॥"
  }
]
[
  {
    "text": "।। शतानीक उवाच ।। ।।\nब्रूहि मे विस्त राद्ब्रह्मन्प्रतिपत्कृत्यमादरात् ।।\nब्रह्मपूजाविधानं च पूजने यच्च वै फलम्।।१।।\n।। सुमंतुरुवाच ।। ।।\nशृणुष्वैकमना राजन्कथयाम्येष शांतिदम् ।।\nपूर्वमेकार्णवे घोरे नष्टे स्थावरजंगमे ।। २ ।।\nस्वयंभूरभवद्देवः सुरज्येष्ठश्चतुर्मुखः ।।\nससर्ज लोकान्देवांश्च भूतानि विविधानि च ।।३।।\nकायेन मनसा वाचा जंगमस्थावराणि च ।।\nपिता यः सर्वदेवानां भूतानां च पितामहः ।। ४ ।।\nतस्मादेष सदा पूज्यो यतो लोकगुरुः परः ।।\nसृजत्येष जगत्कृत्स्नं पाति संहरते तथा ।।५।।\nरुद्रोऽस्य मनसो जातो विष्णुर्जातोऽस्य वक्षसः ।।\nमुखेभ्यश्चतुरो वेदा वेदांगानि च कृत्स्नशः ।। ६ ।।\nदेवाप्सरसगंधर्वाः सयक्षोरगराक्षसाः ।।\nपूजयंति सदा वीर विरिंचिं सुरनायकम् ।।७।।\nसर्वो ब्रह्ममयो लोकः सर्वं ब्रह्मणि संस्थितम्।।\nतस्मात्समर्चयेद्ब्रह्मन्य इच्छेच्छ्रेय आत्मनः ।। ८ ।।\nयो न पूजयते भक्त्या सुरज्येष्ठं सुरेश्वरम् ।।\nन स नाकस्य राज्यस्य न च मोक्षस्य भाजनम् ।। ९ ।।\nयस्तु पूजयते भक्त्या विरिंचिं भुवनेश्वरम् ।।\nस नाकराज्यमोक्षेषु क्षिप्रं भवति भाजनम् ।। 1.17.१० ।।\nतस्मात्सौम्यमना भूत्वा यावज्जीवं प्रतिज्ञया ।।\nअर्चयित्वा सदा देवमापन्नोपि नरो नृप ।। ११ ।।\nवरं देहपरित्यागो वरं नरकसम्भवः ।।\nन त्वेवापूज्य भुंजंति देवं वै पद्मसंभवम् ।। १२ ।।\nसदा पूजयते यस्तु वीर भक्त्या पितामहम् ।।\nमनुष्यचर्मणा नद्धः स वेधा नात्र संशयः।।१३।।\nन हि वेधोऽर्चनात्किंचित्पुण्यमभ्यधिकं भवेत् ।।\nइति विज्ञाय यत्नेन पूजनी यः सदा विधिः ।। १४ ।।\nयो ब्रह्माणं द्वेष्टि मोहात्सर्वदेवनमस्कृतम् ।।\nनरो नरकगामी स्यात्तस्य संभाषणादपि ।। १५ ।।\nब्रह्मणोर्चां प्रतिष्ठाप्य सर्वयत्नैर्विधानतः ।।\nयत्पुण्यं फलमाप्नोति तदेकाग्रमनाः शृणु ।। १६ ।।\nसर्वयज्ञतपोदानतीर्थवेदेषु यत्फलम् ।।\nतत्फलं कोटिगुणितं लभेद्वेधः प्रतिष्ठया ।। १७ ।।\nकञ्जजं स्थापयेद्यस्तु कृत्वा शालां मनोरमाम् ।।\nसर्वांगमोदित पुण्यं कोटिकोटिगुणं लभेत् ।। १८ ।।\nमातृजान्पितृजांश्चैव यां चैवोद्वहते स्त्रियम् ।।\nकुलैकविंशमुत्तार्य ब्रह्मलोके महीयते ।। १९ ।।\nभुक्त्वा तु विपुलान्भोगान्प्रलये समुपस्थिते ।।\nज्ञानयोगं समासाद्य स तत्रैव विमुच्यते ।। 1.17.२० ।।\nअथ वा राज्यमाकांक्षेज्जायते संभवांतरे ।।\nसप्तद्वीपसमुद्रायाः क्षितेरधिपतिर्भवेत् ।। २१ ।।\nत्रिसंध्यं यो जपेद्ब्रह्म कृत्वाष्टदल पंकजम् ।।\nपौर्णमास्यां प्रतिपदि तस्य पुण्यफलं शृणु ।। २२ ।।\nअनेनैव स देहेन ब्रह्मा संतिष्ठते क्षितौ ।।\nपापहा सर्वमर्त्यानां दर्शनात्स्पर्शनादपि ।। ।। २३ ।।\nउद्धृत्य दिवि संस्थाप्य कुलानामेकविंशतिम् ।।\nतैः कुलैः सहितो नित्यं मोदते गोगतो नृप ।। २४ ।।\nअप्येकवारं यो भक्त्या पूजयेत्पद्म संभवम् ।।\nपद्मस्थं मूर्तिमंतं वा ब्रह्मलोकं स गच्छति ।।२५।।\nपुण्यक्षयात्क्षितिं प्राप्य भवेत्क्षितिपतिर्महान् ।।\nवेदवेदांगतत्त्वज्ञो ब्राह्मणश्चापि जायते।। ।। २६ ।।\nन तत्तपोभिरत्युग्रैर्न च सर्वैर्महामखैः ।।\nगच्छेद्ब्रह्मपुरं दिव्यं मुक्त्त्वा भक्तिपरात्मकान् ।।२७।।\nमृद्दार्वेष्टकशैलैर्वा यः कुर्याद्ब्रह्मणो गृहम् ।।\nत्रिःसप्तकुलसंयुक्तो ब्रह्मलोके महीयते ।। २८ ।।\nमृन्मयात्कोटिगुणितं फलं दार्विष्टकामये ।।\nइष्टकाद्विगुण पुण्यं कृते शैलमये गृहे ।। २९ ।।\nक्रीडमानोपि यः कुर्याच्छालां वै ब्रह्मणो नृप ।।\nब्रह्मलोके स लभते विमानं सर्वकामिकम् ।। 1.17.३० ।।\nपुष्पमालापरिक्षिप्तं किंकिणीजालभूषितम् ।।\nदोलाविक्षेपसंपन्नं घंटाचामरभूषितम् ।। ३१ ।।\nमुक्तादामवितानेन शोभितं सूर्यसुप्रभम् ।।\nअप्सरोगणसंकीर्णं सर्वकामसुखप्रदम् ।। ३२ ।।\nतत्रोषित्वा महाभोगी क्रीडमानः सदा सुरैः ।।\nपुनरागत्य लोकेस्मिन्राजा भवति धार्मिकः ।। ३३ ।।\nपश्यन्परिहरञ्जन्तून्मृदुपूर्वं महीपते ।।\nशनैः संमार्जनं कुर्वंश्चान्द्रायणफलं व्रजेत् ।। ३४ ।।\nवस्त्रपूतेन तोयेन यः कुर्यादुपलेपनम् ।।\nपश्यन्परिहरञ्जतूंश्चांद्रायणफलं लभेत् ।। ३५ ।।\nनैरंतर्येण यः कुर्यात्पक्षं संमार्जनार्चनम् ।।\nयुगकोटिशतं साग्रं ब्रह्मलोके महीयते ।। ३६ ।।\nतस्यांते स चतुर्वेदः सुरूपः प्रियदर्शनः ।।\nआढ्यः सर्वगुणोपेतो राजा भवति धार्मिकः ।। ३७ ।।\nकपटेनापि यः कुर्याद्ब्रह्मशालां सुमानद ।।\nसंमार्जनादि वै कर्म सोऽपि प्राप्नोति तत्फलम् ।। ३८ ।।\nतावद्धमंति संसारे दुःखशोकभयप्लुताः ।।\nन भवंति सुरश्रेष्ठे यावद्रक्ता महीपते ।। ३९ ।।\nसमासक्तं यथा चित्तं जन्तोर्विषयगोचरे ।।\nयद्येवं ब्रह्मणि न्यस्तं को न मुच्येत बन्धनात् ।। 1.17.४० ।।\nखण्डस्फुटितसंस्कारं शालायां यः करोति वै ।।\nअरामावसथाद्येषु लभते मौक्तिकं फलम् ।। ४१ ।।\nनास्ति ब्रह्मसमो देवो नास्ति ब्रह्मसमो गुरुः ।।\nनास्ति ब्रह्मसमं ज्ञानं नास्ति वेधःसमं तपः ।। ४२ ।।\nप्रतिपद्यादिसर्वेषु दिवसेषूत्सवेषु च ।।\nपर्वकालेषु पुण्ये पौर्णमास्यां विशेषतः ।। ४३ ।।\nशंखभेर्यादिनिर्घोषैर्महद्भिगेंयसंयुतैः ।।\nकुर्यान्नीराजनं देवे सुरज्येष्ठे चतुर्मुखे ।। ४४ ।।\nयावत्पर्वाणि विधिना कुर्या न्नीराजनं नृप ।।\nतावद्युगसहस्राणि ब्रह्मलोके महीयते ।। ४५ ।।\nस्नानकाले त्रिसंध्यं तु यः कुर्यान्नृत्यवादनम् ।।\nगीतं वा मुखवाद्यं वा तस्य पुण्य फलं शृणु ।। ४६ ।।\nयावन्त्यहानि कुरुते गेयनृत्यादिवादनम् ।।\nतावद्युगसहस्राणि ब्रह्मलोके महीयते ।। ४७ ।।\nकपिलापञ्चगव्येन कुशवारियुतेन च ।।\nस्नापयेन्मंत्रपूतेन ब्राह्मं स्नानं हि तत्स्मृतम् ।। ४८ ।।\nकपिलापंचगव्येन दधिक्षीरघृतेन च ।।\nस्नानं शतगुणं ज्ञेयमितरेषां नराधिप ।। ४९ ।।\nदेवाग्निकार्यमुद्दिश्य कपिलामाहरेत्सदा ।।\nब्रह्मक्षत्रविशश्चैव न शूद्रस्तु कदाचन ।। 1.17.५० ।।\nकापिलं यः पिबेच्छूद्रो देवकार्यार्थनिर्मितम् ।।\nस पच्येत महाघोरे सुचिरं नरकार्णवे ।। ५१ ।।\nवर्षकोटिसहस्रैस्तु यत्पापं समुपार्जितम् ।।\nसुरज्येष्ठघृताभ्यंगाद्दहेत्सर्वं न संशयः ।। ५२ ।।\nकल्पकोटिसहस्रैस्तु यत्पापं समुपार्जितम् ।।\nपितामहघृतस्नानं दहत्यग्निरिवेंधनम्।५३।।\nघृतस्नानं प्रतिपदि सकृत्कृत्वा तु कांजजम् ।।\nकुलैकविंशमुत्तार्य विष्णुलोके मही यते ।।५४।।\nअयुतं यो गवां दद्याद्भक्त्या वै वेदपारगे ।।\nवस्त्रहेमादियुक्तानां क्षीरस्नानेन यत्फलम् ।।५५।।\nसकृदाज्येन पयसा स्नपयेत्तु यः ।।\nगांगेयेन स यानेन याति ब्रह्मसलोकताम् ।। ५६ ।।\nस्नाप्य दध्ना सकृद्वीर कञ्जजं विष्णुमाप्नुयात् ।।\nमधुना स्नपयित्वा तु वीरलोके महीयते ।। ५७ ।।\nस्नानमिक्षुरसेनेह यो विरिंचेः समाचरेत् ।।\nस याति लोकं सवितस्तु तेजसा भासयन्नभः ।। ५८ ।।\nशुद्धोदकेन यो भक्त्या स्नापयेत्पद्मसंभवम् ।।\nउत्सृज्य पापकलिलं स यात्येव सलोकताम् ।। ५९ ।।\nवस्त्रपूतेन तोयेन स्नपयेद्यः सकृद्विभुम् ।।\nस सर्वकालं तृप्तात्मा लोकवश्यत्वमा प्नुयात् ।। 1.17.६० ।।\nसर्वौषधीभिर्यो भक्त्या स्नपयेत्पद्मसंभवम् ।।\nकांचनेन विमानेन ब्रह्मलोके महीयते ।। ६१ ।।\nगन्धचन्दनतोयेन स्नापयेद्योंबुजोद्भवम् ।।\nरुद्रलोकमवाप्नोति तेजसा हेमसन्निभः ।। ६२ ।।\nपाटलोत्पलपद्मानि करवीराणि सर्वदा ।।\nस्नानकाले प्रयोज्यानि स्थिराणि सुरभीणि च ।। ६३ ।।\nएषामेकतमं स्नानं भक्त्या कृत्वा तु वेधसि ।।\nविधूय पापकलिलं विधिलोके महीयते ।। ६४ ।।\nकर्पूरागरुतोयेन स्नपयेद्यस्तु कञ्जजम् ।।\nसर्वपापविशुद्धात्मा ब्रह्मलोके महीयते ।। ६५ ।।\nगायत्रीशतजप्तेन विमलेनांभसा विभुम् ।।\nस्नपयित्वा सकृद्भक्त्या ब्रह्मलोकमवा प्नुयात् ।। ६६ ।।\nविभुं शीतांबुना स्नाप्य धारोष्णपयसा ततः ।।\nततः पश्चाद् घृतस्नानं कृत्वा पापैर्विमुच्यते ।। ६७ ।।\nएतत्स्नानत्रयं कृत्वा पूजयित्वा तु भक्तितः ।।\nअश्वमेधसहस्रस्य फलं प्राप्नोति मानवः ।। ६८ ।।\nमृत्कुंभैस्ताम्रजैः कुंभैः स्नानं शतगुणं भवेत् ।।\nरौप्ये लक्षोत्तरं प्रोक्तं हैमैः कोटिगुणं भवेत् ।। ६९ ।।\nब्रह्मणो दर्शनं पुण्यं दर्शनात्स्पर्शनं परम् ।।\nस्पर्शनादर्चनं श्रेष्ठं घृतस्नातमतः परम् ।। 1.17.७० ।।\nवाचिकं मानसं पापं घृतस्नानेन देहिनाम् ।।\nक्षिणुते पद्मजो यस्मात्तस्मात्स्नानं समाचरेत् ।। ७१ ।।\nस्नपयित्वार्चयेद्भक्त्या यथा तच्छृणु भारत ।।\nशुचिवस्त्रधरः स्नातः कृतन्यासश्च भारत ।। ७२ ।।\nचतुर्हस्तं लिखेत्पद्मं चतुर्भागविभागितम् ।।\nमध्ये तस्य लिखेच्चक्रं दलैर्द्वादशभिश्चितम् ।। ७३ ।।\nसरोजानि ततो न्यस्य अक्षराणि समन्ततः ।।\nअक्षरं विहितं चान्यत्पत्रभागे प्रकीर्तितम् ।। ७४ ।।\nनानावर्णकसंयोगाल्लिखेच्चैवानुपूर्वशः ।।\nकृष्णोत्कटं तु मध्यं स्यात्पीतरक्तं तथा परम् ।। ७५ ।।\nसितं शुद्धं तु कर्त्तव्यं मध्यभागे तु वर्तुलम् ।।\nप्रभाकुण्डलकैर्बाह्यैर्वेष्टयेच्चक्रनायकम् ।।७६।।\nएवमालिख्य यत्नेन मूलमन्त्रं ततो न्यसेत् ।।\nमूर्ध्नः पादतलं यावत्प्रणवं विन्यसेद्बुधः ।। ७७ ।।\nनादरूपं न्यसेत्तावद्यावच्छब्दस्य शून्यता ।।\nतत्कारं विन्यसेन्मूर्ध्नि सकारं मुखमण्डले ।। ७८ ।।\nविकारं कण्ठदेशे तु तुकारं सर्वसंधिषु ।।\nवकारं हृदि मध्ये तु रेकारं पार्श्वयोर्द्वयोः ।। ७९ ।।\nणकारं दक्षिणे कुक्षौ यकारं वामसंज्ञके ।।\nभकारं कटिनाभिस्थं र्गोकारं जानुपर्वसु ।। 1.17.८० ।।\nदेकारं जंघयोर्न्यस्य वकारं पादपद्मयोः ।।\nस्यकारमंगुष्ठयोर्न्यस्य धीकारं चोरसि न्यसेत् ।। ८१ ।।\nमकारं जानुदेशे तु हिकारं गुह्यमाश्रितम् ।।\nधिकारं हृदये न्यस्य योकारं चौष्ठयो र्न्यसेत् ।। ८२ ।।\nनकारं नासिकाग्रे तु प्रकारं नेत्रमाश्रितम् ।।\nचोकारं तु भुवोर्मध्ये दकारं प्राणमाश्रितम् ।। ८३ ।।\nयाकारं विन्यसेन्मूर्ध्नि तकारं केशमाश्रितम् ।।\nन्यासं कृत्वात्मनो देहे देवे कुर्यात्तथा नृप ।।\nसर्वोपचारसंपन्नं कृत्वा सम्यङ् निरीक्षयेत् ।। ८४ ।।\nकुंकुमागुरुकर्पूर चन्दनेन विमिश्रितम् ।।\nगन्धतोयमुपस्कृत्य गायत्र्या प्रणवेन च ।।\nप्रोक्षयेत्सर्वद्रव्याणि पश्चादर्चनमाचरेत् ।। ८५ ।।\nचक्रग्रन्थिषु सर्वासु प्रणवं विनिवेशयेत् ।।\nभूयः प्लुतं समुच्चार्य प्रणवं सर्वतोमुखम् ।। ८६ ।।\nविन्यसेत्पद्ममध्ये तु पीठनिष्पत्तिहेतवे ।।\nआसने पृथिवी ज्ञेया सर्वसत्त्वधरा मता ।। ८७ ।।\nह्रस्वोंकारे मता सा तु दीर्घोंकारे तु देवराट् ।।\nप्लुतस्तु व्यापयेद्भावं मोक्षदं चामृतात्मकम् ।। ८८ ।।\nयत्नस्थो न निवर्तेत योगी प्राणपरायणः ।।\nआवाहनं ततः कुर्यादक्षरेण परेण तु ।। ८९ ।।\nआवाह्य तेजोरूपं तु न्यसेन्मन्त्रवरांस्ततः ।।\nततो विभावयेद्देवं पद्मस्थं चतुराननम्।।1.17.९०।।\nस्रष्टारं सर्वजगतां विष्णुरुद्रविधानगम्।।\nसंभाव्य गन्धपुष्पादि संभारान्क्रमात्सर्वान्प्रकल्पयेत्।।\nगायत्रीमुच्चरन्मन्त्रं सर्वकर्माणि कारयेत्।।९२।।\nपुष्पं धूपं तथा दीपं नैवेद्यं सुमनोहरम्।।\nखंडलड्डुकश्रीवेष्टकासाराशोकवर्तिकाः।।९३।।\nस्वस्तिकोल्लोपिकादुग्धतिलावेष्टतिलाढिकाः।।\nफलानि चैव पक्वानि लग्नखण्डगुडानि च।।९४।।\nअन्यांश्च विविधान्दद्यात्पूपानि विविधानि च।।\nएवमादीनि सर्वाणि दापयेचछक्तितो नृप।।९५।।\nमूलमन्त्रेण देवस्य ततो देहं विभावयेत् ।।\nपूजयेच्चापि विधिना येन तं ते ब्रवीम्यहम् ।। ९६ ।।\nप्राणायामत्रयं कृत्वा देहसंशोधनाय वै ।।\nआवाहयेत्ततोनन्तं धारयन्तं वचः सदा ।। ९७ ।।\nध्यात्वानन्तं ततो रुद्रं पद्मकिंजल्कमध्यगम् ।।\nध्यायेद्विष्णुं ततो देवं न्यसेत्पद्मोदरोद्भवम् ।। ९८ ।।\nएवं त्रिदेवतारूढं पद्ममध्येंबुजोद्भवम् ।।\nपूजयेन्मूलमन्त्रेण पद्मोदरभवं नृप ।। ९९ ।।\nऋग्वेदं तु यजुर्वेदं सामवेदं च पूजयेत् ।।\nज्ञानवैराग्यमैश्वर्यं धर्मं संपूजयेद्बुधः ।। 1.17.१०० ।।\nईशानादिक्रमाद्राजन्विदिशासु समंततः ।।\nशिक्षा कल्पो व्याकरणं निरुक्तं छन्द एव च ।। १०१ ।।\nज्योतिषं च महाबाहो उपवेदाश्च कृत्स्नशः ।।\nइतिहासपुराणानि यथायोग्यं यथाक्रमम् ।। १०२ ।।\nशिक्षा कल्पो व्याकरणं देवस्य पुरतः सदा ।।\nकल्पादयस्ततश्चान्ये दिशासु विदिशासु च।।१०३।।\nमहाव्याहृतयः सर्वाः प्रणवेन समन्विताः।।\nपूर्वादिक्रमयोगेन पूजयेद्विधिना नृप।। १०४।।\nशक्तयो ब्रह्मणस्त्वेता लोकरूपा व्यवस्थिताः।।\nपूजनीयाः प्रयत्नेन मंत्ररूपाः स्थिताः स्वयम्।।१०५।।\nअरकांतरसंस्थांश्च षट् समुद्रान्समर्चयेत् ।।\nनक्षत्राणि ग्रहाश्चैव राशयश्च विशेषतः । ।\nपूज्याः सर्वे यथान्यायं सुराग्रेषु व्यवस्थिताः । । १०६ ।।\nनागाश्च गरुडश्चैव पूजनीयस्तथाग्रतः ।।\nदेवता ऋषयश्चैव सहिताः कुलपर्वताः ।।\nतत्तेजोनिलयाः सर्वे पूजनीयाः प्रयत्नतः ।। १०७ ।।\nआचम्य विधिवत्पूर्वं मंत्रपूतेन वारिणा ।।\nहृदयादीन्न्यसेदंगान्हृदयादिषु कृत्स्नशः । । १०८ । ।\nशिखा नेत्रं तथा चर्म अस्त्रं च भरतर्षभ । ।\nमहेंद्रादिदिशश्चैताः पूजयेद्विधिवन्नृप । । १०९ । ।\nहृदयं पुरतः पूज्यं शिरो देवस्य पृष्ठतः ।।\nपूर्वं संपूजयेद्देवं मूलमंत्रेण कृत्स्नशः । । 1.17.११० ।।\nविसर्जयेद्दर्शयित्वा मुद्रां तु भरतर्षभ । ।\nअंकुशं नरशार्दूल ह्याह्वाने कंजमादिशेत् ।। १११ । ।\nयस्त्वेवं पूजयेद्देवं प्रतिपन्नित्यमेव च । ।\nउपोष्य पंचदश्यां तु स याति परमं पदम् ।। ११२ ।।\n।। सुमंतु रुवाच । । । ।\nआपो हिष्ठेति मंत्रोऽयं हृदयं परिकीर्तितम् । ।\nऋतं सत्यं शिखा प्रोक्ता उदुत्यं नेत्रमादिशेत् । । ११३ ।।\nचित्रं देवानां मस्तमिति सर्वलोकेषु विश्रुतम् । ।\nवर्मणा ते च्छादयामि कवचं समुदाहृतम् । । ११४ । ।\nभूर्भुवः स्वरिति तथा शिरसे परिकीर्तितम् ।।\nगायत्रीमूलतंत्रस्तु साधकः सर्वकर्मणाम् । । ११ ५। ।\nगायत्र्या पूजयेद्देवमोंकारेणाभिमंत्रितम्। ।\nप्रणवेनापरान्सर्वानृग्वेदादीन्प्रपूजयेत् । । ११६ । ।\nआह्वाने पूजने वीर विसर्गे ब्रह्मणस्तथा । ।\nगायत्री परमो मंत्रो वेदमाता विभाविनी  । ११७ ।।\nगायत्र्यक्षरतत्त्वैस्तु पूजयेद्यस्तु देवताम् । ।\nस गच्छेद्ब्रह्मणः स्थानं दुर्लभं यद्दुरा सदम् । । ११८ । । ।।"
  }
]
[
  {
    "text": "।। सुमंतुरुवाच ।। ।।\nएकभक्तेन या नारी कार्त्तिकं क्षपयेन्नृप ।।\nक्षमाहिंसादिनियमैः संयता ब्रह्मचारिणी ।।१।।\nगुडाज्यमिश्रं शाल्यन्नं भास्कराय निवेदयेत् ।।\nपक्षयोरुभयोस्तात श्रदया परयान्विता ।। २ ।।\nपुष्पाणां करवीराणां गुग्गुलं साज्यमादिशेत् ।।\nसप्तम्यां तात षष्ठ्यां वै उपवासरतिर्भवेत् ।। ३ ।।\nइंद्रनीलप्रतीकाशैर्विमानैः सार्वकामिकैः ।।\nवर्षायुतशतं साग्रं सूरलोके महीयते ।। ४ ।।\nतथा च सर्वलोकेषु भोगमासाद्य यत्नतः ।।\nक्रमादागत्य लोकेऽस्मिन्यथेष्टं विंदते पतिम् ।। ५ ।।\nइत्येवं सर्वयज्ञेषु विधिस्तुल्यः प्रकीर्तितः ।।\nएकभक्तोपवासस्य फलं च सदृशं भवेत् ।। ६ ।।\nक्षमा सत्यं दया दानं शौचमिंद्रियनिग्रहः ।।\nसूर्यपूजाग्निहवनं संतोषः स्तेयवर्जनम्।।७।।\nसर्वव्रतेष्वयं धर्मः सामान्यो दशधा स्मृतः ।।\nनिःशेषमहं वक्ष्यामि मासान्मासव्रतं प्रति ।। ८ ।।\nमार्गशीर्षे शुभे मासि व्योमपृष्ठे विनिर्मितम् ।।\nगंधमाल्यैरलंकृत्य शुभाननमनौपमम्।। ९ ।।\nताम्रपात्रादिकैश्चैवाप्यप्सरोगणसेवितैः ।।\nसुमेरौ दशसाहस्रे सूर्यलोके महीयते ।। 1.168.१० ।।\nसर्वदेवकदंबेषु संप्राप्य विमलां श्रियम् ।।\nक्रमादागत्य लोकेऽस्मिन्राजानं पतिमाप्नुयात् ।।\nपुष्पैरमुमलंकृत्य भानवे विनिवेदयेत् ।। ११ ।।\nगंधमाल्यैरलंकृत्य शुभाननमनौप मम् ।।\nताम्रपात्रादिकांस्यं वा कृत्वा तत्र निवेदयेत् ।। १२ ।।\nमहापुष्पकयानेन दिव्यगंधप्रवाहिना ।।\nसुमेरौ दशसाहस्रं सूर्यलोके महीयते ।।१३।।\nभुक्त्वा तु विपुलान्भोगान्सर्वलोकेषु भारत ।।\nसंप्राप्यैतं क्रमाल्लोकं यथेष्टं विदते पतिम्।।१४।।\nमाघे रथमश्वयुजं दीपमाल्यविभूषितम्।।\nपिष्टसानुसमा युक्तं कृत्वायतनमानयेत्।।१५।।\nमहारथोपमैर्यानैः श्वेताश्ववरसंयुतैः ।।\nवर्षायुतशतं साग्रं सूर्यलोके महीयते।।१६।।\nसर्वामराणां लोकेषु प्राप्य भोगान्यथेप्सितान्।।\nक्रमादागत्य लोकेऽस्मिन्यथेष्टं पतिमाप्नुयात् ।।१७।।\nप्रतिमां फाल्गुने मासि कृत्वा पिष्टमयी रवेः ।।\nगंधमाल्यैरलंकृत्य स्थापयेद्भास्करा लये।।१८।।\nयानैरप्रतिमैर्दिव्यैर्गीतनादसमाकुलैः।।\nसुमेरौ दशसाहस्रं सूर्यलोके महीयते ।।१९।।\nसर्वाभिमतलोकेऽस्मिन्प्राप्य भोगान्यथेप्सितान्।।\nपुनरेत्य इमं लोकं यथेष्टं विंदते पतिम् ।।1.168.२०।।\nकृत्वारुणं तथा चैत्रे गंधमाल्योपशोभितम् ।।\nस्थाप्य पात्रे यथोक्ते तु भास्कराय निवेदयेत् ।।२१।।\nशरदिंदुप्रतीकाशैर्विमानैः सार्वकामिकैः ।।\nवर्षायुतशतं साग्रं सूर्यलोके महीयते ।। २२।।\nकर्मक्षयादिहागत्य पुत्रपौत्रसमन्वितम् ।।\nअभीष्टं पतिमासाद्य लभेद्भोगान्त्सुदुर्लभान् ।। २३ ।।\nतंडुलाढकपिष्टेन कृत्वा वै मेरुपर्वतम् ।।\nनिक्षुभार्कसमायुक्तं सर्वधातुविभूषितम् ।। २४\nनानालंकारसंपन्नं नानामाल्यविभूषितम् ।।\nसर्वरत्नसमायुक्तं स्थापयेद्भास्करालये ।। २५ ।।\nमहद्व्योमव्रतं ह्येतद्वैशाखे यः समाचरेत् ।।\nनानाविधैश्च यानैस्तु सूर्यलोके महीयते ।। २६ ।।\nसौरादिसर्वलोकेषु भुक्त्वा भोगानशेषतः ।।\nक्रमादागत्य लोकेऽस्मिन्राजानं पतिमाप्नुयात् ।। २७ ।।\nद्वितीयं च तथा पद्ममाषाढे पिष्टमुत्तमम् ।।\nसर्वबीजरसैः पूर्णं कृत्वा तु शुभ्रलक्षणम् ।।\nनानाकेशरगंधाढयं सर्वरत्नविभूषितम् ।। २८ ।।\nएतैर्वा हैमभिर्यानैः सर्वभोगान्वितैर्नृप ।।\nवर्षकोटिशतं साग्रं सूर्यलोके महीयते ।।२९।।\nभुक्त्वा तु विपुलान्भोगान्सर्वलोकेष्वनुक्रमात् ।।\nप्राप्ता तु सर्वभोगाढयं तरुणं विंदते पतिम् ।। 1.168.३० ।।\nसर्वधातुसमाकीर्णं विचित्रध्वजशोभितम् ।।\nनिवेदयेत सूर्याय श्रावणे तिलपर्वतम् ।। ३१ ।।\nस्वच्छंदगामिभिर्यानैर्नाना वर्णविभूषितैः ।।\nवर्षकोटिशतं साग्रं सूर्यलोके महीयते ।। ३२ ।।\nसंप्राप्य विविधान्भोगान्बह्वाश्चर्यसमन्वितान् ।।\nक्रमाल्लोकमिमं प्राप्य राजानं विंदते पतिम् ।। ३३ ।।\nकृत्वा भाद्रपदे मासि व्योम शालिमयं नृप ।।\nवितानध्वजच्छत्राढ्यं नानामालाविभूषितम् ।। ३४ ।।\nतरुणार्ककरप्रख्यैर्महा यानैः सुशोभनै ।।\nवर्षकोटिसहस्राणि सूर्यलोके महीयते ।। ३५ ।।\nसंप्राप्य विविधान्भोगान्त्सर्वान्निमिषसंभवान् ।।\nक्रमादागत्य लोकेऽस्मिन्राजानं विंदते पतिम् ।। ३६ ।।\nकृत्वा चाश्वयुजे मासि विपुलं धान्यपर्वतम् ।।\nसुवर्णवस्त्रगंधाढ्यं भास्कराय निवेदयेत् ।। ३७ ।।\nसावित्रैश्च महायानैर्वरभोगसमन्वितैः ।।\nवर्षकोटिसहस्राणि सूर्यलोके महीयते ।। ३८ ।।\nसूर्यलोकादिलोकेषु भुक्त्वा भोगान्यथेप्सितान् ।।\nअस्मिँल्लोके चा संप्राप्ता राजानं विंदते पतिम् ।।\nचन्द्राग्निभास्कराणां तु कांतितेजःप्रभान्वितम् ।। ३९ ।।\nयंयं कामं समुद्दिश्य नरनारीनपुंसकाः ।।\nपूजयंति रविं भक्त्या तत्सर्वं प्राप्नुवंति हि ।। 1.168.४० ।। ।।"
  }
]
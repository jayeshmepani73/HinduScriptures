[
  {
    "text": "शतानीक उवाच\nकथमाराधितः सूर्यः साम्बेनामिततेजसा ।\nविमुक्तस्तु कथं रोगैर्ब्रूहि मां द्विजसत्तम । । १\nसुमन्तुरुवाच\nसाधु पृष्टोऽस्मि राजेन्द्र शृणु साम्बकथां पुरा ।\nविस्ताराद्वच्मि ते सर्वां कथां पापविमोचिनीम् । । २\nपुरा संश्रुत्य माहात्म्यं भास्करस्य स नारदात् ।\nविनयादुपसङ्गम्य वचः पितरमब्रवीत् । । ३\nकश्मलेनाभिभूतोऽस्मि मलेन व्याधिनाच्युत ।\nवैद्यैरोषधिभिश्चापि न शान्तिर्मम विद्यते । । ४\nवनं गच्छामि भगवन्ननुज्ञां दातुमर्हसि ।\nशिवेन पुण्डरीकाक्ष ध्याय मां पुरुषोत्तम । । ५\nअनुज्ञातः स कृष्णेन सिन्धोरुत्तरकूलतः ।\nगत्वा सन्तारयामास चन्द्रभागां महानदीम् । । ६\nततो मित्रवनं गत्वा तीर्थं त्रैलोक्यविश्रुतम् ।\nउपवासपरः साम्बः शुष्को धमनिसन्ततः । । ७\nआराधनार्थं सूर्यस्य गुह्यं स्तोत्रं१ जजाप ह ।\nवेदैश्चतुर्भिः समितं पुराणाश्रयबृंहितम् । । ८\nयदेतन्मण्डलं शुक्लं दिव्यं ह्यजरमव्ययम् ।\nयुक्तं मनोजवैरश्वैर्हारीतैर्ब्रह्मवादिभिः२ । । ९\nआदिरेष१ हि भूतानामादित्य इति संज्ञितः ।\nत्रैलोक्यचक्षुरेवात्र परमात्मा प्रजापतिः । । 1.127.१०\nएष वै मण्डले ह्यस्मिन्पुरुषो दीप्यते महान् ।\nएष विष्णुरचिन्त्यात्मा ब्रह्मा चैष पितामहः । । ११\nरुद्रो महेन्द्रो वरुण आकाशं पृथिवी जलम् ।\nवायुः शशाङ्कः पर्जन्यो धनाध्यक्षो विभावसुः । । १२\nयष एष मण्डले ह्यस्मिन् पुरुषो दीप्यते महान् ।\nएकः साक्षान्महादेवो वृत्रमण्डनिभः सदा । । १३\nकालो ह्येष महाबाहुर्निबोधोत्पत्तिलक्षणः ।\nय एष मण्डले ह्यस्मिंस्तेजोभिः पूरयन्महीम् । । १४\nभ्राम्यते ह्यव्यवच्छिन्नो वातैर्योऽमृतलक्षणः ।\nनातः परतरं किञ्चित्तेजसा विद्यते क्वचित् । । १५\nपुष्णाति सर्वभूतानि एष एव सुधामृतैः । अन्तस्थान्म्लेच्छजातीयांस्तिर्यग्योनिगतानपि । । १६\nकारुण्यात्सर्वभूतानि पासि त्वं च विभावसो ।\nश्वित्रकुष्ठ्यंधबधिरान्पंगूंश्चापि तथा विभो । । १७\nप्रपन्नवत्सलो देव कुरुते नीरुजो भवान् ।\nचक्रमण्डलमग्रांश्च निर्धनाल्पायुषस्तथा । । १८\nप्रत्यक्षदर्शी त्वं देव समुद्धरसि लीलया ।\nका मे शक्तिः स्तवैः स्तोतुमार्तोऽहं रोगपीडितः । । १९\nस्तूयसे त्वं सदा देवैर्ब्रह्मविष्णुशिवादिभिः ।\nमहेन्द्रसिद्धगन्धर्वैरप्सरोभिः सगुह्यकैः । । 1.127.२०\nस्तुतिभिः किं पवित्रैर्वा तव देव समीरितैः ।\nयस्य ते ऋग्यजुः साम्नां त्रितय मण्डलस्थितम् । । २१\nध्यानिनां त्वं परं ध्यानं मोक्षद्वारं च मोक्षिणाम् ।\nअनन्ततेजसाक्षोभ्यो ह्यचिंत्याव्यक्तनिष्कलः । । २२\nयदयं व्याहतः किञ्चित्स्तोत्रेऽस्मिञ्जगतः पतिः ।\nआर्तिं भक्तिं च विज्ञाय तत्सर्वं ज्ञातुमर्हसि । । २३\nतमुवाच ततः सूर्यः प्रीत्या जाम्बवतीसुतम् ।\nप्रीतोऽस्मि तपसा वत्से ब्रूहि तन्मां यदिच्छसि । । २४\nसाम्ब उवाच\nयदि प्रसन्नो भगवानेष एव वरो मम ।\nभक्तिर्भवतु मेऽत्यर्थं त्वयि देव सनातन । । २५\nश्रीसूर्य उवाच\nभूयस्तुष्टोऽस्मि भद्रं ते वरं वरय सुव्रत ।\nस द्वितीयं वरं वव्रे तदैव वरदं विभुम् । । २६\nमलः शरीरसंस्थो मे त्वत्प्रसादात्प्रणश्यतु ।\nयेन मे शुद्धमखिलं वपुर्भवतु गोपते । । २७\nसुमन्तुरुवाच\nस तथास्त्विति तेनोक्तो भास्करेण महात्मना ।\nतां मुमोच रुजं साम्बो देहात्त्वचमिवोरगः । । २८\nततो रूपेण दिव्येन रूपवानभवत्पुनः ।\nप्रणम्य शिरसा देवं पुरतोऽवस्थितोऽभवत् । । २९\nश्रीसूर्य उवाच\nभूयश्च शृणु मे साम्बं तुष्टोऽहं यद्ब्रवीमि ते ।\nअद्य प्रभृति त्वन्नाम्ना मम स्थानानि सुव्रत । ।\nक्षितौ ये स्थापयिष्यन्ति तेषां लोकाः सनातनाः । । 1.127.३०\nस्थापयस्वैव मामस्मिंश्चन्द्रभागातटे शुभे ।\nतव नाम्ना च साम्बेदं परां ख्यातिं गमिष्यति । । ३१\nकीर्तिस्तवाक्षया लोके ख्यातिं यास्यति सुव्रत ।\nभूयश्च ते प्रदास्यामि प्रत्यहं स्वप्नदर्शनम् । । ३२\nसुमन्तुरुवाच\nएवं दत्त्वा वरं तस्मै वृष्णिसिंहाय चापरम् ।\nप्रत्यक्षदर्शनं दत्त्वा तत्रैवान्तरधाद्धरिः । । ३३\nय इदं पठते स्तोत्रं त्रिकालं भक्तिमान्नरः ।\nत्रिसप्तशतमावर्त्य होमं वा सप्तरात्रकम् । । ३४\nराज्यकामो लभेद्राज्यं धनकामो लभेदधनम् ।\nरोगार्तो मुच्यते रोगाद्यथा साम्बस्तथैव सः । । ३५\nसूर्यलोकं व्रजेच्चापि भक्त्या पूज्य दिवाकरम् ।\nरमते च तथा तस्मिन्देवैश्च परिवारितः । । ३६"
  }
]
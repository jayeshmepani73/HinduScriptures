[
  {
    "text": "नारद उवाच\nहन्त ते कथयिष्यामि ध्वजारोपणमुत्तमम् ।\nयदुक्तं ब्रह्मणा पूर्वमृषभाधिपते पुरः । । १\nपुरा देवासुरे युद्धे यानि देवैर्जयेप्सुभिः ।\nकृतान्युपरि चिह्नानि वाहनानि ध्वजानि तु । । २\nलक्ष्मचिह्नध्वजं केतुरिति पर्यायनामभिः ।\nकीर्तितः स च तस्येह प्रमाणं गदतः शृणु । । ३\nध्वजो वंशस्य कर्तव्यस्त्वविद्ध ऋजुरव्रणः ।\nप्रासादव्यास तुल्यस्य ध्वजवंशप्रमाणतः । । ४\nदेवागारस्य ये प्रोक्ता मञ्जरीकलशादयः ।\nअथ वा तत्प्रमाणस्तु ध्वजदण्डः प्रकीर्तितः । । ५\nअन्तर्गृहस्य या वेदी सूत्रतः परिकल्पिता ।\nतस्या व्यासो भवेद्वंशः प्रसादस्य यदूत्तम । । ६\nअथ वा मूलसूत्रेण यो व्यासोऽन्तर्गृहस्य तु ।\nप्रासादव्यास इति ते प्रोक्तश्चेह न संशयः । । ७\nकेतुर्भवेद्वरो वंशो न निम्नो न ऋजुस्तथा ।\nपत्रं ध्वजे युगं चैव नलिकापुरुषस्तथा । । ८\nचतुर्हस्ता भवन्त्येते प्रशस्ताः कृष्णनन्दन ।\nअष्टहस्तप्रमाणस्तु विंशार्धस्य१ प्रमाणतः । । ९\nसामान्यो ध्वजदण्डस्तु सर्वसाधारणो मतः ।\nदण्डपाणिध्वजो यस्तु स्मृतः षोडशहस्तवान् । । 1.138.१०\nविंशद्धस्तात्परो दण्डो न कार्यः सर्वथा रवेः ।\nयुग्महस्तस्तु कर्तव्यो ध्वजदण्डो मनीषिभिः । । ११\nचतुरङ्गुलविस्तीर्णः सुवृत्तो द्व्यङ्गुलोपरि ।\nनातिसूक्ष्मो न च स्थूलो न कार्यो नतपर्वकः । । १२\nसमपर्वातु कर्तव्यः सुदृढः सूक्ष्म एव हि ।\nवक्रः पुत्रविनाशाय सव्रणोऽर्थविनाशनः । । १३\nरोगदो युग्महस्तस्तु भिन्नो दुःखमनन्तकम् ।\nकरोति हानि धर्मस्य हीनो यस्तु प्रमाणतः । । १४\nवैषम्यमसमपर्वा दद्यात्कृच्छ्रमधोन्नतः ।\nजयो जयन्तो जैत्रेयः४ शत्रुहन्ता जयावहः । । १५\nनन्दोपनन्दनौ चैवेन्द्रोपेन्द्रौ गदितौ तथा ।\nदशैते कीर्तिता भेदा ध्वजस्यानन्दसम्मिताः । । १६\nद्विजहस्तस्तु जयो दण्डो जयन्तो द्विगुणो मतः ।\nद्वादशहस्तस्तु जैत्रेयः शत्रुहन्ता कलान्वितः । । १७\nजयावहस्तु विंशार्धो नन्द आदित्यसन्निभः ।\nचतुर्दशोपनन्दस्तु इन्द्रः षोडश उच्यते । । १८\nउपेन्द्रोऽष्टादशः५ प्रोक्तस्तथेन्द्रो विंशतिः स्मृतः ।\nभिन्नो वक्रोऽसाधितश्च न कार्यो दण्ड एव हि । । १९\nमूलमन्त्रेण कर्तव्यो व्यासतोऽन्तर्गृहस्य तु ।\nध्वजदण्डो महाबाहो अथ वा वास्तुमानतः । । 1.138.२०\nमञ्जरीमानतो वापि तदर्धेनाथवा विभो ।\nपताका वै शुभा कार्या ध्वजवंशावलम्बिनी । । २१\nदेवागारस्य शिखरात्त्रिभागपरिमार्जनी ।\nसा प्रोक्ता दशधा वीर मानतोमानतस्तथा । । २२\nअङ्कुरः पल्लवश्चैव स्कन्धः शाखा तथैव च ।\nपताका कदली वीर केतुर्लक्ष्म जयस्तथा । । २३\nध्वजश्च दशमः प्रोक्तः सर्वदेवमयोव्ययः ।\nअङ्कुरो द्वयंगुलः प्रोक्तः पल्लवश्चतुरङ्गुलः । । २४\nस्कन्धः षडङ्गुलः प्रोक्तः शाखा चाष्टाङ्गुलो मता ।\nएकादशपताका तु कदली च चतुर्दश । । २५\nकेतुस्तु षोडशः प्रोक्तो लक्ष्माष्टादशमुच्यते ।\nजया विंशति वै प्रोक्ता एतावत्त्वङ्गुलानि तु । । २६\nदेवागारस्य कुम्भस्य प्रसन्ना सा प्रमार्जनी ।\nअङ्कुरेति पताका सा विज्ञेया यदुनन्दन । । २७\nपल्लवेति द्वितीयस्य मार्जनी परिकीर्तिता ।\nत्रिभागमार्जनीस्कन्धः शाखा वै पञ्चमस्य तु । । २८\nषष्ठस्योक्ता पताका तु कदली सप्तमस्य तु ।\nअष्टमस्य तथा केतुर्लक्ष्म च नवमस्य तु । । २९\nततस्तु दशमः प्रोक्तो जयन्तो यदुनन्दन ।\nवृषस्थानावमार्गी तु ध्वजस्तु परिकीर्तितः । । 1.138.३०\nगजो मेषोऽथ महिषः कबन्धस्तु वृषस्तथा ।\nहरिणोऽथ नरश्चैव नरश्च नरसत्तम । । ३१\nस्थानान्येतानि भूयोऽथ१ प्रयुक्तस्य ध्वजस्य तु ।\nदिशभागे तु पूर्वात्तु क्रमेण परिकल्पयेत् । । ३२\nएवं दशविधा प्रोक्ता पताका तत्त्वदर्शिभिः ।\nकर्तव्या सा यथापूर्वं तच्छृणु त्वं नराधिप । । ३३\nशुक्लवस्त्रमयी चित्रा सघण्टा सुमनोहरा ।\nनानाचामरसम्पन्ना किङ्किणीजालमण्डिता । । ३४\nध्वजाग्रे चैव कर्तव्यो देवतालिङ्गसूचकः ।\nकाञ्चनो वाथ रौप्यो वा मणिरत्नमयोऽपि वा । । ३५\nरङ्गकैर्लिख्यते वापि तद्वाहनसमाकृतिः ।\nध्वजदण्डोऽत्र विन्यस्तः कर्तव्यो यदुनन्दन । । ३६\nगरुत्मात्मांस्तु ध्वजो विष्णोरीश्वरस्य ध्वजो वृषः ।\nब्रह्मणः पङ्कजं कार्यं रवेर्धर्मः स्मृतो ध्वजः । । ३७\nहंसो१ जलाधिपस्योक्तः सोमस्य तु नरो ध्वजः ।\nबलदेवस्य कालस्तु कामस्य मकरध्वजः । । ३८\nसिंहो ध्वजस्तु दुर्गायाः कीर्तितो यदुनन्दन ।\nगोधा चापि उमादेव्या रैवतस्य हयः स्मृतः । । ३९\nकच्छपो वरुणस्योक्तो वातस्य हरिणो मतः ।\nपावकस्य तथा मेष आखुर्गणपतेर्मतः । । 1.138.४०\nब्रह्मर्षीणां कुशः प्रोक्त इत्येषा ध्वज कल्पना ।\nयस्य यद्वाहनं प्रोक्तं तत्तस्य ध्वज उच्यते । । ४१\nविष्णोर्ध्वजे तु सौवर्णं दण्डं कुर्याद्विचक्षणः ।\nपताका चापि पीता स्याद्गरुडस्य समीपगा । । ४२\nईश्वरस्य ध्वजे दण्डो राजतो यदुनन्दनः ।\nपताका चापि शुक्ला स्याद्वृषभस्य समीपगा । । ४३\nपितामहध्वजे दण्डः स्मृतस्ताम्रमयो बुधैः ।\nपद्मवर्णा पताका स्यात्पङ्कजस्य समीपगा । । ४४\nआदित्यस्य च सौवर्णो ध्वजे दण्डः प्रकीर्तितः ।\nपञ्चवर्णा पताका स्याद्धर्मस्याधोगता नृप । । ४५\nकिङ्किणीजालसम्पन्ना नानबुद्बुदसन्निभा ।\nपुष्पमालोपसम्पन्ना नानावादिभिरावृता । । ४६\nदण्ड इन्द्रध्वजस्योक्तः काञ्चनो यदुनन्दन ।\nपताका बहुवर्णा स्यात्कुञ्जरस्य समीपगा । । ४७\nआयसश्चापि दण्डोक्तो यमचिह्नं विचक्षणैः ।\nपताका वर्णतः कृष्णा महिषस्य समीपगा । । ४८\nजलाधिपध्वजो दण्डो राजतः परिकीर्तितः ।\nपताका सर्वतः श्वेता विचित्रा सा च कथ्यते । । ४९\nध्वजे चापि कुबेरस्य दण्डो मणिमयः स्मृतः ।\nपताका चापि रक्ता स्यान्नरपादसमीपगा । । 1.138.५०\nबलदेवध्वजे दण्डो राजतो यदुनन्दन ।\nपताका वर्णतः शुक्ला तालस्याधोगता स्मृता । । ५१\nकामध्वजे त्रिलोहः स्याद्दण्डो यदुकुलोद्वह ।\nपताका रोहिणी तत्र मकरस्य समीपगा । । ५२\nमायूरं कार्त्तिकेयस्य चिह्नं लोकेषु गीयते ।\nत्रिलोहदण्डमारूढं बहुरत्नविभूषितम् । । ५३\nबहुवर्णकचित्रा तु पताका कथिता बुधैः ।\nहस्तिदन्तभवं दण्डं कुर्याद्गणपतेर्नृप । । ५४\nताम्रदण्डं समारुढं संशुद्धं सम्प्रतिष्ठितम् ।\nशुक्ला पताका कर्तव्या सुप्रमाणा महीपते । । ५५\nमातॄणां चापि कर्तव्यो नैकरूपो ध्वजो बुधैः ।\nपताकाभिरनेकाभिबर्हुरत्नाभिरन्वितः । । ५६\nरेवतस्यापि कर्तव्यो ध्वजो वाजी नराधिप ।\nरक्ता पताका तत्रापि कर्तव्या यदुनन्दन । । ५७\nचामुण्डामन्दिरे कार्यः शिरोमालाकुलो ध्वजः ।\nनीला पताका कर्तव्या दण्डो लोहमयस्तथा । । ५८\nरीतीमयश्च मातॄणां रेवतस्य च कारयेत् ।\nगौर्या ध्वजस्ताम्रमयः पताका गोपसन्निभा । । ५९\nस्वर्णदण्डस्तु वीरस्य ध्वजो मेषसमन्वितः ।\nपताका बहुरत्नाढ्ये१ कर्तव्या यदुनन्दन । । 1.138.६०\nअश्मसारमयो दण्डो ध्वजो वातस्य उच्यते ।\nपताका कृष्णवर्णा तु हरिणस्य समीपगा । । ६१\nभगवत्या ध्वजो दण्डः सर्वरत्नमयः स्मृतः ।\nपताका तु त्रिवर्णा स्यात्सिंहस्याधोगता नृप । । ६२\nएवंविधमिमं कृत्वा ध्वजं लक्षणलक्षितम् ।\nअधिवास्य ततो राजंस्तत आरोपयेद्बुधः । । ६३\nततः सर्वौषधीभिश्च स्नापयित्वा प्रयत्नतः ।\nसमालभ्य च बध्नीयान्मध्ये प्रतिसरान्नृप । । ६४\nकल्पयित्वा शुभां वेदिं कलशैरुपशोभिताम् ।\nतस्यां वेद्यां समारोप्य तां रात्रिमधिवासयेत् । । ६५\nनानाकुसुमचित्रां च स्रजं तस्यानुलम्बयेत् ।\nसमभ्यर्च्य प्रयत्नेन धूपमस्य निवेदयेत् । । ६६\nबलिकर्म ततः कृत्वा कृशरापूपकादिभिः ।\nपलालपूपिकाभिश्च दधिपायससूपकैः२ । । ६७\nउद्दिश्य लोकपालेभ्यो बलिं दद्याच्च वायसैः ।\nब्राह्मणान्स्वस्ति वाच्याथ कृत्वा पुण्याहमङ्गलम् । । ६८\nवादित्रकृतनिर्घोषं जलं संस्कारसंयुतम् ।\nनानाबुद्बुदसपन्नं वेष्टितं नववाससा । । ६९\nशुभे लग्ने दिने ऋक्षे ध्वजं चारोपयेद्बुधः ।\nविन्यस्य स्वर्णकलशं श्वभ्रराजं ध्वजस्य तु । । 1.138.७०\nएवमारोपयेद्यस्तु ध्वजं देवालयोपरि ।\nस श्रिया वर्धते नित्यं प्राप्नोति परमां गतिम् । । ७१\nअसुरा वासमिच्छन्ति ध्वजहीने सुरालये ।\nतस्माद्देवालयं प्राज्ञो ध्वजहीनं न कारयेत् । । ७२\nमन्त्रश्च स्थापने प्रोक्तो विधानज्ञैर्ध्वजस्य तु ।\nएह्येहि भगवन्देव देववाहन वै खग । । ७३\nश्रीकरः श्रीनिवासश्च जय जैत्रोपशोभित ।\nव्योमरूप महारूप धर्मात्मंस्त्वं च वै गतेः । । ७४\nसान्निध्यं कुरु दण्डेऽस्मिन्साक्षी च ध्रुवतां व्रज ।\nकुरु वृद्धिं सदा कर्तुः प्रासादस्यार्कवल्लभ । । ७५\nॐ एह्येहि भगवन्नीश्वरविनिर्मित उपरिचरवायुमार्गानुसारिञ्छ्रीनिवास रिपुध्वंस\nयक्षनिलय सर्वदेवप्रियं कुरु सान्निध्यं शान्ति स्वस्त्ययनं च मेभयं सर्वविघ्ना व्यपसरन्तु । । ७६\nमन्त्रेणानेन राजेन्द्र श्वभ्रे दण्डे निवेशयेत् ।\nपताकां पूर्वमन्त्रेण स्थित्या पूर्वमुखो नृप । । ७७\nक्षिपेदूर्ध्वमथाकाशं प्रासादशिखराद्विभोः ।\nयजमानस्ततः पश्येत्पताकां यदुनन्दन । । ७८\nप्रासादपुरतो वापि पताकां पातयेद्यदि ।\nइन्द्रलोकं तदा कर्ता विशेद्वै यदुनन्दन । । ७९\nआग्नेय्यामग्निलोकं तु याम्यां यमसदो भजेत् ।\nनैऋत्यां नैऋतं लोकं वारुण्यः वारुणं व्रजेत् । । 1.138.८०\nयस्य देवस्य यद्वेश्म कृतं यदुकुलोद्वह ।\nतस्य लोकमवाप्नोति वृषस्थानगतो यदि । । ८१\nवायव्ये वायुमाप्नोति सौम्यायां सोममाप्नुयात् ।\nऐशान्यामीशमाप्नोति कर्ता वै देववेश्मनः । । ८२\nय एवं कारयेद्भक्त्या ध्वजस्यारोपणं रवेः ।\nस हि भुक्त्वा परान्भोगान्सूर्यलोके महीयते । । ८३\nतेजसाम्बुजसंकाशः कान्त्या चाम्बुजसन्निभः ।\nद्विजातितुल्यः प्रभया विक्रमेण च गोपतेः । । ८४"
  }
]
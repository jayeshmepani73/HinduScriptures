[
  {
    "text": "सुमन्तुरुवाच\nसप्तम्यां सोपवासस्तु नक्ताहारोऽपि वा भवेत् ।\nसप्तम्यां देवदेवेन लब्धं स्वं रूपमादरात् । । १\nअण्डेन सह जातो वै अण्डस्थो बुद्धिमाप्तवान् ।\nअण्डस्थस्यैव दक्षेण भार्यां दत्त्वा स्वकां सुताम् ।। २\nनाम्ना रूपेति रूपेण नान्या नारी तथा १ भवेत् ।\nअण्डस्थ एव सुचिरं स्थितो मार्तण्ड इत्यतः । । ३\nदक्षाज्ञया विश्वकर्मा वपुरस्य प्रकाशयन् ।\nप्रकाशतस्ततो नाम तस्य जातं नराधिप । ।\nअण्डस्थस्यैव सञ्जातो यमुना यम एव च । ।४\nदाक्षायणी तस्य भार्या वैराग्यात्तनुमध्यमा ।\nचिन्तयामास सा देवी दुःखान्निर्वेदमागता । । ५\nअहो तेजोमयं रूपं कान्तं कान्तस्य कान्तिमत् ।\nन चास्य किञ्चित्पश्यामि अङ्गं तेजोविमोहितम् । । ६\nशुभं कनकतुल्यं मे रूपं कान्तं सुकान्तिमत् ।\nसाम्प्रतं श्यामतां यातं दग्धमेतस्य तेजसा । । ७\nतस्मात्तप्स्ये तपश्चाहं गत्वा वै उत्तरान्कुरून् ।\nस्वां छायामत्र निक्षिप्य भयाच्छापस्य रूपिणी । । ८\nनिक्षिप्योवाच तां बालां मा चास्मै वै वदिष्यसि ।\nएवं सा निश्चयं कृत्वा गता वै उत्तरान्कुरून् । । ९\nस्वरूपं तत्र निक्षिप्य वडवारूपधारिणी ।\nचचार सा मृगैः सार्धं बहून्वर्षगणान्नृप । । 1.47.१०\nअसावपि च मार्तण्डश्छायां भार्याममन्यत् ।\nशनिं च तपतीं चैव द्वे अपत्ये च जज्ञिवान् । । ११\nअथ च्छायात्मापत्यानि स्नेहेन परिपालयेत् ।\nनातिस्नेहेन चापश्यद्यमुनां यममेव च । । १२\nअथ ताभ्यां विवादोऽभूदादित्यदुहित्रोर्द्वयोः ।\nते उभे विवदन्त्यौ तु परस्परमसम्मतम् । ।\nयमुना तपती चोभे निम्नगे सम्बभूवतुः । । १३\nयमोऽपि यमुनाभ्राता छायया ताडितो भृशम् ।\nपादमुद्यम्य तस्या वै तस्थौ सम्मुख एव सः । । १४\nछाया शशाप तं रोषाद्यस्मात्पादोद्यतो मम।\nतस्मात्ते कर्म बीभत्सं प्राणिनां प्राणहिंसनम् । । १५\nभविष्यति चिरं मूढ आचन्द्रार्कं न संशयः ।\nपादं च यदि भूमौ त्वमिमं संस्थापयिष्यसि । । १६\nकृमयो भक्षयिष्यन्ति मच्छापकलुषीकृतम् । । १७\nतेषां विवदमानानां मार्तण्डोऽभ्यागमत्ततः ।\nयमोऽप्याह महात्मानं मार्तण्डं लोकपावनम् । । १८\nतात नित्यमियं चापि क्रूरभावेन पश्यति ।\nन चास्याः सुसमा दृष्टिरस्मास्वस्तीति लक्ष्यते । । १९\nप्रोवाचाथ स तां छायां मार्तण्डो भृशकोपनः ।\n१समे अपत्ये किं मूढे समत्वं नानुपश्यसि । । 1.47.२०\nयमः प्रोवाच पितरं नेयं माता पितर्मम ।\nमातुश्छाया त्वियं पापा शप्तोऽहमनया पितः । ।\nयमुना तपती वृत्तं तत्सर्वं विन्यवेदयत् । । २१\nअथ प्रोवाच मार्तण्डो मा ते पादो महीतले ।\nमांसं रुधिरमादाय कृमयो यान्तु भूतलम् । । २२\nयमुनायाश्च यत्तोयं गङ्गातुल्यं भविष्यति ।\nनर्मदायास्तपत्याश्च समं पुण्येन वै द्विज । । २३\nविन्ध्यस्य दक्षिणेनेह तपती प्रवहिष्यति ।\nतत्सायुज्यतया साग्रं गङ्गा यास्यति शोभना । । २४\nगङ्गामासाद्य यमुना गङ्गा सैव भविष्यति ।\nसौरसौम्ये उभे पुण्ये सर्वपापप्रणाशने । । २५\n१सौरी च वैष्णवी चोभे महापापभयापहे ।\nत्वं पुत्र लोकपालत्वं ब्रह्मणोऽज्ञां सभाजयन् । ।\nअद्यप्रभृति च्छायेयं स्वदेहस्था भविष्यति । । २६\nएवं संस्थाप्य स्वां भार्यामपत्यानि तथैव च ।\nआजगाम सकाशं वै दक्षस्याह च कारणम्२ । ।\nदक्षो विज्ञाय तत्सर्वं मार्तण्डमिदमाह वै । । २७\nरूपं न पश्यती तुभ्यं सा भार्या उत्तरान्गता । । २८\nरूपं ते प्रकटिष्यामि यदि शक्ष्यसि वेदनाम् ।\nअसौ प्रोवाच शक्ष्येऽहं प्रकाशी कुरु मे वपुः । । २९\nअथ सस्मार तक्षाणं स्मृत एवाजगाम सः ।\nप्रोवाच दक्षस्तक्षाणं मार्तण्डं वै प्रकाशय । । 1.47.३०\nतक्षा प्रोवाच मार्तण्डं वेदना विसहिष्यसे ।\nविसहिष्येथ प्रोवाच तक्षाणं दक्षचोदितः । । ३१\nअथ तक्षा प्रकाशं वै तस्य रूपं विभावसौ ।\nमुखादारभ्य पादान्तं ततक्षकरणैः स्वकैः । ।\nकिरणैस्तुद्यमानेषु तस्याङ्गेषु पुनः पुनः ।\nक्षणेक्षणे मूर्छयति मार्तण्डो वेदनातुरः । । ३२\nतस्य शापभयात्तक्षा पादौ गुल्फादियावतः ।\nचकाराथो निराकारा अङ्गुल्यो न प्रकाशयत् । । ३३\nपर्याप्तं तक्षकर्मेदं वेदना मम बाधते ।\nतक्षा प्रोवाच मार्तण्डं वेदनां जहि गोपते । । ३४\nकरवीरस्य पुष्पाणि रक्तचन्दनमेव च ।\nकरादारभ्य गात्राणि विलिम्पे देहजानि ते । । ३५\nतत्तत्कृतं तथा तेन स रुजं त्यक्तवान्रविः ।\nअतश्चेमानि चेष्टानि मार्तण्डस्येह भूपते । । ३६\nकरवीरस्य पुष्पाणि तथा वै रक्तचन्दनम् ।\nइदमाह पुरा देवो ह्यनूरोरग्रतो नृप । । ३७\nकरवीरस्य पुष्पाणि रक्तचन्दनमेव हि ।\nइतिहासपुराणाभ्यां सुपर्णगुग्गुलं तथा । । ३८\nयः प्रयच्छति मे भक्त्या स मे प्राणान्प्रयच्छति ।\nतस्मान्न देयमन्यन्मे भक्तियुक्तेन जानता । । ३९\nमार्तण्डस्याण्डजं तेजो गृहीत्वा किल भारत ।\nचकार वज्रमजरं १ शत्रुलेखादिनाशनम् । । 1.47.४०\nमार्तण्डः परितुष्टोऽभूल्लब्ध्वा रूपं गतव्यथः ।\nजगाम स कुरून्वेगात्स्वभार्यादर्शनोत्सुकः । । ४१\nमृगमध्यगतां दृष्ट्वा वडवारूपधारिणीम् ।\nअश्वरूपं ततः कृत्वा स्वभार्यामधिरुह्य सः । ।\nअवासृजत्स्वकं तेजो वेगेनारुह्य सोऽश्ववत् । ।४ २\nपरपुरुषाशङ्कया सा स्थिता देवस्य संमुखी ।\nतेजो नासापुटाभ्यां तु युगपत्साक्षिपत्पुनः । ।४ ३\nतत्र जातौ देवभिषजौ नासत्यावश्विनाविति ।\nरेतसोऽन्ते तु रेवन्तो विरोचनसुतो महान् । । ४४\nतपती शनिश्च सावर्णिश्छायापत्यानि वै विदुः ।\nयमुना यमश्च पूर्वोक्तौ संज्ञा २ याश्च तथात्मजौ । । ४५\nभार्या लब्धा वपुर्दिव्यं तथा पुत्राश्च भारत ।\nसप्तम्यां देवदेवस्य सर्वमेवमिदं यतः । ।\nअनेन कारणेनेष्टा सदा देवस्य सप्तमी । । ४६\nसप्तम्यां सोपवासस्तु रात्रौ भुञ्जीत यो नरः ।\nकृत्वोपवासं षष्ठ्यां तु पञ्चम्यामेककालभुक् । । ४७\nदत्त्वा सुसंस्कृतं शाकं भक्ष्यभोज्यैः समन्वितम् ।\nदेवाय ब्राह्मणेभ्यश्च रात्रौ भुञ्जीत वाग्यतः । । ४८\nयावज्जीवं नरः कश्चिद्व्रतमेतच्चरेदिति ।\nतस्य श्रीर्विजयश्चैव त्रिवर्गश्चापि वर्धते । । ४९\nमृतश्च स्वर्गमायाति १ विमानवरमास्थितः ।\nसूर्यलोके स रमते मन्वन्तरगणान्बहून् । ।\nइह चागत्य कालान्ते नृपः शान्ति समन्वितः । । 1.47.५०\nपुत्रपौत्रैः परिवृतो दाता स्यान्नृपतिश्चिरम् ।\nभुनक्ति हि धरां राजन्विग्रहैश्चाजितः परै । । ५१\nये नरा राजशार्दूल शाकाहारेण सप्तमीम् ।\nउपोष्य लब्धं तत्तीर्थं पित्र्यं वै राजसंज्ञिकम् । । ५२\nकुरुणा तव पूर्वेण शाकाहारेण सप्तमीम् ।\nधर्मक्षेत्रं कुरुक्षेत्रं कृतं तस्य विवस्वता । । ५३\nसप्तमी नवमी षष्ठी तृतीया पञ्चमी नृप ।\nकामदास्तिथयो ह्येता इहैव नरयोषिताम् । । ५४\nसप्तमी माघमासे तु नवम्याश्वयुजे मता ।\nषष्ठी भाद्रपदे धन्या वैशाखे तु तृतीयिका । । ५५\nपुण्या भाद्रपदे प्रोक्ता पञ्चमी नागपञ्चमी ।\nइत्येतास्तेषु मासेषु विशेषास्तिथयः स्मृताः । । ५६\nशाकं सुसत्कृतं कृत्वा यश्च भक्त्या समन्वितः ।\nदत्त्वा विप्रे यथाशक्त्या पश्चाद्भुङ्क्ते निशि व्रती । । ५७\nकार्तिके शुक्लपक्षस्य ग्राह्येयं कुरुनन्दन ।\nचतुभिर्वापि मासैस्तु पारणं प्रथमं स्मृतम् । । ५८\nअगस्त्यकुसुमैश्चात्र पूजा कार्या विभावसोः ।\nविलेपनं कुङ्कुमं तु धूपश्चैवापराजितैः । । ५९\nस्नानं च पञ्चगव्येन तमेव प्राशयेत्ततः ।\nनैवेद्यं पायसं चात्र देवदेवस्य कीर्तितम् । । 1.47.६०\nतदेव देयं विप्राणां शाकं भक्ष्यमथात्मना ।\nशुभशाकसमायुक्तं भक्ष्यपेयसमन्वितम् । । ६१\nद्वितीये पारणे राजञ्छुभगन्धानि यानि वै ।\nपुष्पाणि तानि देवस्य तथा श्वेतं च चन्दनम् । । ६२\nअगुरुश्चापि धूपोऽत्र नैवेद्यं गुडपूपकाः ।\nस्नानं कुशोदकेनात्र प्राशनं गोमयस्य तु । । ६३\nतृतीये करवीराणि तथा रक्तं च चन्दनम् ।\nधूपानां गुग्गुलश्चात्र प्रियो देवस्य सर्वदा । । ६४\nशाल्योदनं तु नैवेद्यं दधिमिश्रं महामते ।\nतमेव ब्राह्मणानां च भक्ष्यलेह्यसमन्वितम् । ।\nकालशाकेन च विभो युक्तं दद्याद्विचक्षणः । । ६५\nगौरसर्षपकल्केन स्नानं चात्र विदुर्बुधाः ।\nतस्यैव प्राशनं धन्यं सर्वपापहरं शुभम् । । ६६\nतृतीये पारणस्यान्ते महद्ब्राह्मणभोजनम् ।\nश्रवणं च पुराणस्य वाचनं चापि शस्यते । । ६७\nदैवस्य पुरतस्तात ब्राह्मणानां तथाग्रतः ।\nब्राह्मणाद्वाचकाच्छ्राव्यं नान्यवर्णसमुद्भवात् । ।\nअथ तान्ब्राह्मणान्सर्वान्भक्त्या शक्त्या च पूजयेत् । । ६८\nवाचकस्यामले राजन्वाससी सन्निवेदयेत् ।\nवाचके पूजिते देवः सदा तुष्यति भास्करः । । ६९\nकरवीरं यथेष्टं तु तथा रक्तं च चन्दनम् ।\nयथेष्टं गुग्गुलं तस्य यथेष्टं पायसं सदा । । 1.47.७०\nयथेष्टा मोदकास्तस्य यथा वै ताम्रभाजनम् ।\nयथेष्टं च घृतं तस्य यथेष्टो वाचकः सदा । ।\nपुराणं च यथेष्टं वै सवितुः कुरुनन्दन । । ७१\nइत्येषा सप्तमी पुण्या शाकाह्वा गोपतेः सदा ।\nयामुपोष्य नरो भक्त्या भाग्यवांश्च१ प्रजायते । । ७२"
  }
]
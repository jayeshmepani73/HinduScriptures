[
  {
    "text": "।। भीष्म उवाच ।। ।।\nकथितस्ते स्नानविधिर्ब्रह्मन्वै पापहारकः ।।\nसम्यग्ब्रह्मर्चनविधिं पूजयिष्यामि येन वै ।। १ ।।\n।। व्यास उवाच ।। ।।\nहंत ते संप्रवक्ष्यामि विधिमादित्यपूजने ।।\nविविक्ते विजय स्थाने सुप्रसन्ने सुशोभने ।। २ ।।\nपूजयेद्भास्करं मन्त्री सरलीकृतविग्रहः ।।\nभद्रासनसमारूढः प्राङ्मुखः साधकोत्तमः ।। ३ ।।\nअस्त्रबीजेन मंत्रेण नरः स्वांगानि विन्यसेत् ।।\nअंगुष्ठमादितः कृत्वा कनिष्ठान्तं सुविन्यसेत् ।।४।।\nहृदयादीन्फडन्तांस्तान्विन्यसेत्क्रमतः सदा ।।\nनेत्रपाणितले वीर न्यस्य अर्घ्यादि मंत्रवित् ।। ५ ।।\nयवर्गे यचतुर्थं तु कर्णबिंदुसमन्वितम् ।।\nनेत्रबीजमिति प्रोक्तं ज्योतीरूपं न संशयः ।।६।।\nपश्चात्तु त्र्यक्षरं सूर्यं कवचं विन्यसेद्बुधः ।।\nकथितं तन्मया वीर मंत्रराजेति पृच्छतः ।। ७ ।।\nप्राणायामं ततः कुर्यात्प्रथमं बीजमुद्गिरन् ।।\nशेषक्रमेण हुत्वायं विरजे भीष्मशक्तितः ।। ८ ।।\nत्रिभिरेव ततो घोरैरात्मशुद्धिः कृता भवेत् ।।\nइति संशोध्य चात्मानं सूर्यं सर्वांतिकं न्यसेत् ।। ९ ।।\nहृदये हृदयं न्यस्य शिरः शिरसि विन्यसेत् ।।\nएकविंशतिमातृकाया अक्षरं यत्प्रकीर्तितम् ।। १० ।।\nहृद्बीजमिति विख्यातं ब्रह्मस्थानमनौपमम्।।\nशिरसार्कस्य पूजा तु लोकेर्कः प्रतिकथ्यते ।। ११ ।।\nशिखायां तु शिखां न्यस्येच्छरीरे कवचं न्यसेत् ।।\nनेत्रयोर्विन्यसेन्नेत्रं करयोरस्त्रमेव च ।। १२ ।।\nमहाव्याहृतयो राजंस्तथारज्वालिनी शिखा ।।\nहकारश्च रकारश्च कुकारो बिंदुना सह ।।१३ ।।\nएतेषां समयाश्चैव कवचं परिकथ्यते ।।\nनेत्रयोर्विन्यसेन्नेत्रं करयोर स्त्रमेव च ।। १४ ।।\nएवमंगानि विन्यस्य नासौ केनापि बाद्ध्यते ।।\nशत्रवो मित्रतां यांति अलाभे लाभमाप्नुयात् ।।१५।।\nआत्मानं भास्करं ज्ञात्वा यथोक्तं तत्त्वदर्शिभिः ।।\nततस्तु पूजयेद्भानुं स्थंडिले विधिवत्पुनः ।। १६ ।।\nकृत्वा तु दक्षिणे पार्श्वे दिव्यपुष्पकरंडकम् ।।\nकृत्वा सुशोभिते वामे ताम्रपूर्णेन वारिणा ।। १७ ।।\nअस्त्रेण क्षालितां पूर्णां शेषं मंत्रैर्जलैस्तथा ।।\nअभिमंत्र्य ततः स्थाप्य कवचेनावगुंठिताम् ।। १८ ।।\nस्थंडिले चैव द्रव्याणि पूजार्थं कल्पितानि तु ।।\nसर्वाणि प्रोक्षयेद्विद्वानर्घ्यपात्रं जलेन तु ।।\nततो मंत्रं जपेत्पश्चादेकचित्तेन मंत्रवित् ।।१९।।\n।। भीष्म उवाच ।। ।।\nपुराणसहितैर्मंत्रैर्यो विधिः कथितो बुधैः ।।२०।।\nस मया विदितः कृत्स्नः कथितो नैकशो द्विजैः ।।\nवेदोक्तैर्विविधैर्मंत्रैर्यथा संपूज्यते रविः ।।२१ ।।\nतथा मे ब्रूहि सकलं वैदिकं विधिसत्तमम् ।। २२ ।।"
  }
]
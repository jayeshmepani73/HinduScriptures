[
  {
    "text": "।। सुमन्तुरुवाच ।। ।।\nभास्करस्य महाबाहो भानोरमिततेजसः ।।\nस्नानकाले प्रकुर्वीत जयशब्दादिमंग लम् ।। १ ।।\nपद्मस्वस्तिकशंखं तु श्रीवत्सं द्विजसत्तम ।।\nहेमरूपादिपात्रेषु कल्पितं गोमयादिभिः ।। २ ।।\nनानावर्णकसंयुक्तैरक्षतैस्तिलतंदुलैः ।।\nस्वच्छैश्च दधिसंमिश्रैर्यथाशोभं प्रपूरितैः ।। ३ ।।\nद्रव्यपीठप्रदीपाश्च भूताश्वत्थादिपल्लवैः ।।\nऔषधीभिश्च मेध्याभिः सर्वबीजैर्यवादिभिः ।। ।। ४ ।।\nसप्तम्यादिषु सर्वेषु षष्ठ्यादिषु विशेषतः ।।\nशंखभेर्यादिभिः कुर्याद्वाद्यघोषं सुशोभनम् ।। ५ ।।\nत्रिसन्ध्यं वेदनिर्घोषं कुर्वीत फलमुत्तमम् ।।\nकुर्यान्नीराजनं चैव शंखवादित्रमंगलैः ।। ६ ।।\nयावन्नीराजनं कुर्यात्पर्वाणि विधिवद्रवौ ।।\nतावद्युगसहस्राणि सूरलोके महीयते ।। ७ ।।\nकपिलापञ्चगव्येन कुशवारियुतेन वै ।।\nस्नापयेन्मन्त्रपूतेन ब्रह्मस्नानं हि तत्स्मृतम् ।। ८ ।।\nयस्त्वेकमपि सर्वेब्दे ब्रह्मस्नानं प्रयच्छति ।।\nस मुक्तः सर्वपापैस्तु सूर्यलोके महीयते ।। ९ ।।\nकपिलापञ्चगव्येन दधिक्षीरयुतेन च ।।\nस्नानं दशगुणं ज्ञेयं महत्पुण्यं नराधिप ।। 1.163.१० ।।\nऋभवो वीरमुद्दिश्य देहशुद्धिं च शाश्वतीम् ।।\nकपिलामाहरेन्नित्यं मुनिदेवाग्निनिर्मिताम् ।। ११ ।।\nकापिलं यः पिबेच्छूद्रो देवकार्यार्थनिर्मितम् ।।\nस पच्यते महाघोरे सुचिरं नरकार्णवे ।। १२ ।।\nवर्षकोटिसहस्रेण यत्पापं समुपार्जितम् ।।\nघृताभ्यंगेन सूर्यस्य दहेत्सर्वं न संशयः ।। १३ ।।\nकल्पकोटिसहस्रैस्तु यत्पापं समुपार्जितम् ।।\nवज्रस्नानेन तत्सर्वं दहत्यग्निरिवेंधनम् ।। १४ ।।\nसप्तम्यां च कृतस्नानो यजेत्सूर्यं सकृन्नरः ।।\nकुलान्युद्धृत्य सप्तेह सूर्यलोके महीयते ।।\nवसुहेमादियुक्तं च क्षीरस्नानस्य तत्समम् ।। १५ ।।\nसकृदाढकेन पयसा यो भानुं स्नाप येन्नरः ।।\nराजतेन विमानेन सोऽर्कलोके महीयते ।। १६ ।।\nस्नाप्य दध्ना सकृद्भानुं स त्रिलोके महीयते ।।\nमधुना स्नपयित्वा तं शुक्रलोके मही यते ।। १७ ।।\nउद्धृत्य शालिपिष्टेन वायुलोकेषु पूज्यते ।।\nस्नानमिक्षुरसेनेह यः सूर्ये सकृदाचरेत् ।।\nस गोपतिपुरं गच्छेत्सर्वकामसमन्वितः ।। ।। १८ ।।\nफलोदकेन यो भानुं सकृत्स्नापयते नरः ।।\nउत्सृज्य पापकलिलं पितृलोके महीयते ।। १९ ।।\nश्रीखंडवारिणा स्नाप्य सकृद्भानुं नरा धिप ।।\nचंद्रांशुनिर्मलः श्रीमांश्चरेदात्रेयमंदिरे ।। 1.163.२० ।।\nवस्त्रपूतेन तोयेन यद्यर्कं स्नापयेत्सकृत् ।।\nस सर्वकामतृप्तात्मा राकाधिपपुरं व्रजेत् ।।२१।।\nआपो हिष्ठेति जप्येन गंगातोयेन भारत ।।\nगैरिकेण विमानेन ब्रह्मलोके महीयते ।। २२ ।।\nकर्पूरागुरुतोयेन योऽर्कं स्नापयते सकृत् ।।\nस्नाप्य भानुं सकृन्मन्त्रैः सप्तम्यां समुपोषितः ।।\nस कुलानेकविंशतिमुत्तार्य रविमाव्रजेत् ।। २३ ।।\nपितृनुद्दिश्य यो भानुं स्नापयेच्छीतवारिणा ।।\nतृप्ताः स्वर्ग व्रजंत्याशु पितरो नरकादपि ।। २४ ।।\nभानुं शीतांबुना स्नाप्य धारोष्णपयसा सह ।।\nस्नाप्य पश्चाद्व्रतेनेशमग्निलोके महीयते ।। २५ ।।\nएतत्स्नानत्रयं कृत्वा पूजयित्वा तु भारत ।।\nअश्वमेधसहस्रस्य फलं प्राप्नोति मानवः ।। २६ ।।\nमृत्कुम्भात्ताम्रकुम्भैस्तु स्नानं शतगुणं मतम् ।।\nरौप्यैः पादोत्तरं पुण्यं दर्शनात्स्पर्शनं परम् ।।\nस्पर्शनादर्चनं श्रेष्ठं घृतस्नानमतः परम् ।। २७ ।।\nइहामुत्र कृतं पापं घृतस्नानेन नश्यति ।।\nसप्तजन्म कृतं पापं पुराणश्रवणेन तु ।।२८।।\nदशापराधांस्तोयेन क्षीरेण तु शतं क्षमेत् ।।\nसहस्रं क्षमते दध्ना घृतेनाप्ययुतं क्षमेत् ।।२९।।\nनैरन्तर्येण यो मासं घृतस्नानं समाचरेत् ।।\nदशैकादश कुलानीह नयेत्सूर्यस्य मंदिरम् ।। 1.163.३० ।।\nस्नानं पलशतं ज्ञेयमभ्यंगः पञ्चविंशतिः ।।\nपलानां द्विसहस्रेण महास्नानमति श्रुतिः।।३१।।\nघृताभ्यंगं घृतस्नान भानोः कुर्य्याद्द्विजोत्तम।।\nयश्च गोधूमचूर्णैस्तु कषायैर्दर्भसंमितैः।।३२ ।।\nदशधेनुसहस्राणि यद्दत्त्वा लभते फलम्।।\nतत्फलं लभते सर्वमर्कस्योद्वर्तने कृते।।३३।।\nअर्घ्यं पुष्पफलोपेतं यस्त्वर्काय निवेदयेत्।।\nस पूज्यः सर्वलोकेषु अर्कवन्मोदते दिवि।।३४।।\nगंधतोयेन संमिश्रमुदकाद्द्वादशोत्तरम् ।।\nपञ्चगव्यसमायुक्तमर्घ्यं शतगुणं नृप ।। ३५ ।।\nयोष्टांगगर्भमापूर्य  भानोर्मूर्ध्नि निवेदयेत् ।।\nदशवर्षसहस्राणि रमते चार्कमंदिरे ।। ३६ ।।\nआपः क्षीरं कुशाग्राणि घृतं दधि तथा मधु ।।\nरक्तानि करवीराणि तथा रक्तं च चन्द नम् ।। ३७ ।।\nअष्टांग एष अर्घो वै ब्रह्मणा परिकीर्तितः ।।\nसततं प्रीतिजननो भास्करस्य नराधिप ।। ३८ ।।\nदातुर्वैणवपात्रेण दत्तेऽर्घ्ये यत्फलं भवेत् ।।\nतस्माच्छतगुणं पुण्यं मृत्पात्रेण नराधिप ।। ३९ ।।\nताम्रार्घ्यपात्रदानेन पुण्यं शतगुणं मतम् ।।\nपालाशपद्मपत्राभ्यां ताम्रपात्रे फलं लभेत् ।। 1.163.४० ।।\nरौप्यपात्रेण विज्ञेयं लक्षार्घ्यं नात्र संशयः ।।\nसुवर्णपात्रविन्यस्तमर्घ्यं कोटिगुणं भवेत् ।। ४१ ।।\nएवं स्नानार्घ्यनैवेद्यबलिधूपादिषु क्रमात् ।।\nपात्रांतरविशेषेण तत्फलं तूत्तरोत्तरम् ।। ४२ ।।\nरौप्यपात्रप्रदानेन यत्पुण्यं वेदपारगे ।।\nताम्रपात्रप्रदानेन तस्माच्छतगुणं रवौ ।। ।। ४३ ।।\nफलं कोटिसुवर्णस्य यो दद्याद्वेदपारगे ।।\nसूर्याय रूप्यपात्रे तु भवेत्पुण्यं ततोऽधिकम् ।।४४।।\nसुवर्णपात्रं यो दद्याद्भास्कराय महीपते ।।\nन शक्यं तस्य तद्वक्तुं पुण्यं पात्रविशेषतः ।। ४५ ।।\nतुल्यमेव फलं प्रोक्तं सर्वमाढ्यदरिद्रयोः ।।\nतयोरभ्यधिकं तस्य यस्त्वर्के भावनाधिकः ।। ।। ४६ ।।\nविभवे सति यो मोहान्न कुर्याद्विधिविस्तरम् ।।\nनैव तत्फलमाप्नोति प्रलोभाक्रांतमानसः ।। ४७ ।।\nतस्मान्मन्त्रैः फलैस्तोयैश्चन्दनाद्यैश्च यत्नतः ।।\nतदनंतफलं ज्ञेयं भक्तिरेवात्र कारणम् ।। ४८ ।।\nवर्षकोटिशतं दिव्यं सूर्यलोके महीयते ।।\nगंधानुलेपनं पुण्यं द्विगुणं चन्दनस्य तु ।। ।। ४९ ।।\nगंधाच्चतुर्गुणं ज्ञेयं पुष्पमष्टगुणं नृप ।।\nकृष्णागुरु विशेषेण द्विगुणं फलमादिशेत ।।\nतस्माच्छतगुणं पुण्यं कुंकुमस्य विधीयते ।। 1.163.५० ।।।\nचंदनागुरुकर्पूरैः श्लक्ष्णपिष्टैः सकुंकुमैः ।।\nभानुं पर्याप्तमालिप्य कल्पकोटिं वसेद्दिवि ।। ५१ ।।\nस दीव्येत्सुरवृन्देन पुण्यगंधैः प्रलेपितः ।।\nदशवर्षसहस्राणि वीर मित्रपुरे वसेत् ।। ५२ ।।\nभक्त्या निवेद्य अर्काय तालवृंतं नराधिप ।।\nदशवर्षसहस्राणि वीरलोकं महीयते ।। ५३ ।।\nमायूरं व्यजनं दत्त्वा सूर्यायातीव शोभनम् ।।\nवर्षकोटिशतं पूर्णं प्रभंजनपुरे वसेत् ।। ५४ ।।\nपुष्पैररण्यसंभूतैः पत्रैर्वा गिरिसम्भवैः ।।\nअपर्युषितनिश्छिद्रैः प्रोषितैर्जंतुवर्जितैः ।। ५५ ।।\nआत्मारामभवैश्चैव पुष्पैः संपूजयेद्रविम् ।।\nपुष्पजातिविशेषेण भवेत्पुण्यं ततोऽधिकम् ।। ५६ ।।\nतपःशीलगुणोपेत इति हासविदि द्विजे ।।\nदत्त्वा दश सुवर्णस्य निष्कान्यल्लभते फलम् ।। ५७ ।।\nकरवीरस्य कुसुममर्काय विनिवेदयेत् ।।\nलभते तत्फलं वीर यथाह भगवान्रविः ।।\nएवं पुष्पविशेषेण फलं तदधिकं भवेत् ।।\nज्ञेयं पुण्यं रसज्ञेन यथा स्यात्तन्निबोध मे ।। ५८ ।।\nसदा पुष्पसहस्रेभ्यः करवीरं विशिष्यते ।।\nबिल्वपत्रसहस्रेभ्यः पद्ममेकं नराधिप।। ५९ ।।\nपद्मपुष्पसहस्रेभ्यो बकपुष्पं विशिष्यते ।।\nबकपुष्पसहस्रेभ्यो मुद्गरं परमुच्यते।।1.163.६०।।\nकुशपुष्पसहस्रेभ्यः शमीपत्रं विशिष्यते ।।\nशमीपुष्पसहस्रेभ्यो नृप नीलोत्पलं परम् ।।\nसर्वासां पुष्पजातीनां प्रवरं नीलमुत्पलम् ।। ६१ ।।\nरक्तोत्पलसहस्रेण नीलोत्पलशतेन च ।।\nरक्तैश्च करवीरैश्च यस्तु पूजयते रविम् ।। ६२ ।।\nकल्पकोटिसहस्राणि कल्पकोटिशतानि च ।।\nवसेदर्कपुरे श्रीमान्सूर्यतुल्यपराक्रमः ।। ६३ ।।\nशेषाणां पुष्पजातीनां यत्फलं परिकीर्तितम् ।।\nतत्फलस्यानुसारेण सूर्यलोके महीयते ।। ६४ ।।\nशमीपुष्पं बृहत्याश्च कुसुमं तुल्यमुच्यते ।।\nकरवीरसमा ज्ञेया जातीविजयपाटलाः।। ६५ ।।\nश्वेतमंदारकुसुमं सितपुष्पं च तत्समम् ।।\nनलचंपकपुन्नागमुद्गराणां समाः स्मृताः ।। ६६ ।।\nगंधवंत्यपवित्राणि कुसुमानि विवर्जयेत् ।।\nगंधहीनमपि ग्राह्यं पवित्रं यत्कुशादिकम् ।। ६७ ।।\nसात्त्विकं तद्धि कुसुममपवित्रं च तामसम् ।।\nमुद्गराणि कदंबानि रात्रौ देयानि सूरये ।। ६८ ।।\nदिवाशेषाणि पुष्पाणि त्यजेदुपहतानि च ।।\nमुकुलैर्मार्चयेद्भानुमपक्वं न निवेदयेत् ।। ६९ ।।\nफलं क्वथितविद्धं च यत्नात्पक्वमपि त्यजेत् ।।\nअलाभे बत पुष्पाणां पत्राण्यपि निवेदयेत् ।। 1.163.७० ।।\nपत्राणामप्यलाभे तु फलान्यपि निवेदयेत् ।।\nफलानामप्यलाभेन तृणगुल्मौषधीरपि ।। ७१।।\nओषधीनामभावे तु भक्त्या भवति पूजितः ।।\nप्रत्येकं मुक्तपुष्पेण दशसौवर्णिकं फलम् ।। ७२ ।।\nयः सुगन्धैर्मुक्तपुष्पैः सम्यग्भानुं प्रपूजयेत् ।।\nमाघासितेऽपि सुमनाः सोऽनंतफलमश्नुते ।। ७३।।\nकरवीरैर्महाराज संयतो भानुमर्चयेत् ।।\nसर्वपापविनिर्मुक्तः सूर्यलोके महीयते ।। ७४ ।।\nअगस्त्यकुसुमैर्भक्त्या यः सकृद्भानुमर्चयेत्।।\nगवां प्रयुतदानस्य फलं प्राप्य दिवं व्रजेत् ।। ७५ ।।\nमल्लिकोत्पलपद्मैश्च जातीपुन्नागचंपकैः ।।\nअशोकश्वेतमंदारकर्णिकारांधुकैस्तथा ।। ७६ ।।\nकरवीरार्ककह्लारशमीतगरकेशरैः ।।\nअगस्तिबकपुष्पैस्तु शतपत्रैर्नराधिप ।। ७७ ।।\nपुष्पैरेतैर्यथालाभं यो नरः पूजयेद्रविम् ।।\nस तत्फलमवाप्नोति तदेकाग्रमनाः शृणु ।। ।। ७८ ।।\nसूर्यकोटिप्रतीकाशैर्विमानैः सर्वकामिभिः ।।\nपुष्पमालापरिक्षिप्तैर्गीतवादित्रनादितैः ।। ७९ ।।\nतंत्रीमधुरवाद्यैश्च स्वच्छंदगमनैर्नृप ।।\nसूर्यकन्यासमाकीर्णैर्देवानां च सुदुर्लभैः ।। 1.163.८० ।।\nदोधूयमानश्चमरैः स्तूयमानः सुरासुरैः ।।\nगच्छेदर्कपुरीं दिव्यां तत्र संपूजितो भवेत् ।। ८१।।\nयैस्तैश्च वापिकुसुमैर्जलजैः स्थलजैर्नृप ।।\nसंपूज्य श्रद्धया भानुमर्कलोके महीयते ।।८२ ।।\nसूर्यस्योपरि यः कुर्याच्छोभनं पुष्पमंडलम्।।\nशोभितं पुष्पस्रग्दामैरापीठांतं प्रलंबितैः ।। ८३ ।।\nअत्याश्चर्यमहायानैर्दिव्यपुष्पोपशोभितः ।।\nसर्वेषामुपरिष्टाच्च वसेदर्कपुरे सुखी ।। ८४ ।।\nअनेकरागविन्यस्तैः सुगन्धैः कुसुमैर्गृहम् ।।\nयः कुर्यात्पर्वकाले तु विचित्रकुसुमोज्ज्वलम् ।। ८५ ।।\nस पुष्पकविमानेन पुष्पमालाकुलेन तु ।।\nपुष्पेतरपुरं दिव्यं श्रयते नात्र संशयः ।। ८६ ।।\nअक्षयं मोदते कालमतिरस्कृतशासनः ।।\nसौरादिसर्वलोकेषु यत्रेष्टं तत्र याति सः ।। ८७ ।। ।।"
  }
]
[
  {
    "text": "वासुदेव उवाच\nअतः परं प्रवक्ष्यामि यथा पूज्यो दिवाकरः ।\nस्थण्डिले यदुशार्दूल निबोधैकाग्रमानसः । । १\nमण्डलैरष्टभिः कार्यं चक्रं कालात्मकं शुभम् ।\nमध्ये पद्माकृतं चक्रमरैर्द्वादशभिर्युतम् । । २\nतन्मध्ये कमलं प्रोक्तं पत्राष्टकसमन्वितम् ।\nसर्वात्मा सकलो देवः खषोल्कः किरणोज्ज्वलः । । ३\nपूजनीयः सदा मध्ये सहस्रकिरणायुधः ।\nप्रणवेन महाबाहो चतुर्बाहुसमन्वितः । ।४\nअरुणं१ पूजयेत्प्राज्ञः सदा देवाग्रजं२ शुभम् ।\nदक्षिणे पूजयेद्देवीं निक्षुभां भास्करस्य तु । । ५\nरेवतं दक्षिणे पार्श्वे उत्तरे पिङ्गलं सदा ।\nसंज्ञां च यदुशार्दूल श्रेयसे सततं बुधः । । ६\nआग्नेय्यां लेखकं वीर नैर्ऋत्यामश्विनौ तथा ।\nवायव्यां पूजयेद्देवं मनुं वैवस्वतं विभुम् । । ७\nऐशान्यां पूजयेद्देवीं यमुनां लोकपावनीम् ।\nद्वितीयावरणे वीर पूर्वतः पूजयेद्वियत् । । ८\nदक्षिणे च ततो देवीं पश्चिमे गरुडं तथा ।\nउत्तरे नागराजानं पुत्रमैरावतं शुभम् । । ९\nआग्नेय्यां पूजयेद्धेलिं प्रहेलिं नैर्ऋते तथा ।\nवायव्यामुर्वशीं देवीमीशाने विनतां तथा । । 1.150.१०\nतृतीयावरणे पूर्वे पूजयेद्गुरुमादरात् ।\nपश्चिमे त्वर्कपुत्रं तु उत्तरे धिषणं तथा । । ११\nऐशाने शशिपुत्रं तु सोममाग्नेयमण्डले ।\nपूजयेद्दक्षिणे कोणे नैर्ऋते राहुमादरात् । । १२\nवायव्ये विकचं वीर पूजयेत्सततं बुधः ।\nचतुर्थावरणे देवं पूजयेल्लेखमादरात् । । १३\nआग्नेये शाण्डिलीपुत्रं दक्षिणे दक्षिणाधिपम् ।\nविरूपाक्षं नैर्ऋते देवं जलेशं पश्चिमे तथा । । १४\nवायुपुत्रं च वायव्यां सततं पूजयेन्नरः ।\nईशाने देवमीशानं पूजयेत्सततं बुधः । । १५\nउत्तरे यक्षराजानां कुबेरं पूजयेद्बुधः ।\nपञ्चमे पूजयेद्वीर सदा स्वावरणे द्विजाः । । १६\nपूर्वतः परमां देवीं महाश्वेतां महामतिः ।\nश्रियमृद्धिं विभूतिं च धृतिं चैवोन्नतिं तथा । । १७\nपृथिवीं यदुशार्दूल महाकीर्तिं तथैव च ।\nइन्द्रं विष्णुं चार्यमणं भगं पर्जन्यमेव च । । १८\nविवस्वन्तं तथार्कं च त्वष्टारं किरणोज्ज्वलम् ।\nपूजयेद्वरुणं षष्ठे चैवमेतान्दिवाकरान् । । १९\nशिरो नेत्रे तथा वर्म अस्त्रं च यदुसत्तम ।\nअरुणं सरथं वीर सप्तमे पूजयेद्बुधः । । 1.150.२०\nतथाश्वान्यदुशार्दूल सदा चावरणे बुधः ।\nयक्षरक्षांसि गन्धर्वान्मासान्पक्षानहानि तु । । २१\nसंवत्सरं तथा पुत्र ह्येतान्संपूजयेत्पुरा ।\nय एवं पूजयेद्देवं भास्करं सततं नरः । ।\nस गच्छेत्परमं स्थानं यत्र गत्वा न शोचति । । २२\n( ॐ खषोल्काय नमः)\nमूलमन्त्राक्षराणीह चाङ्गानि परिचक्षते ।\nअनेन विधिना यस्तु पूजयेत्सततं रविम् । । २३\nनित्यमुभयसप्तम्यां स गच्छेत्परमं पदम् ।\nइत्युक्त्वा भगवान्देवो जगामाशु गृहं रविः । । २४"
  }
]
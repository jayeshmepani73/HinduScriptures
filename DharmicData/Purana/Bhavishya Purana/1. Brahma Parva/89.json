[
  {
    "text": "ब्रह्मोवाच\nकृष्णपक्षस्य सप्तम्यां माघमासे भवेत्तु यः ।\nसादित्याभिमुखो१ ज्ञेयः शृणु चास्य विधिं परम् । । १\nकृत्वैकभक्तं कृष्णस्य वारे त्रिपुरसूदन२ ।\nप्रातः कृत्वा ततः स्नानं पूजयित्वा दिवाकरम् । । २\nआदित्याभिमुखस्तिष्ठेद्यावदस्तमनं रवेः ।\nजपमानो महाश्वेतां लाभमाश्रित्य सुव्रत । । ३\nचतुर्हस्तमृजं श्लक्ष्णमव्रणं सुसमं दृढम् ।\nरक्तचन्दनवृक्षस्य स्तम्भं कृत्वा गणाधिप । । ४\nतमाश्रित्य महाभक्त्या देवदेवं दिवाकरम् ।\nपश्यमानो जपञ्श्वेतां तिष्ठेदस्तमनाद्रवेः । । ५\nगन्धपुष्पोपहारैस्तु पूजयित्वा दिवाकरम् ।\nब्राह्मणे दक्षिणां दत्त्वा ततो भुञ्जीत वाग्यतः । । ६\nइत्थमेतं तु यः कुर्यादादित्यप्रीतये नरः ।\nभानुमांस्तस्य प्रीतः स्यात्सर्वं प्रीतो ददादि हि । । ७\nधनं धान्यं तथा पुत्रमारोग्यं भार्गवो यशः ।\nतस्मात्सम्पूजयेदत्र गीर्वाणाधिपतिं हर । । ८"
  }
]
[
  {
    "text": "।। व्यास उवाच ।।\nअथ त्वां कथयिष्येहं संवादं धर्मवर्द्धनम् ।।\nसुरज्येष्ठस्य देवस्य केशवस्य च भारत ।। १ ।।\nमनोवत्यां सुरज्येष्ठं सुखासीनं चतुर्मुखम्।।\nप्रणम्य शिरसा विष्णुरिदं वचनमब्रवीत् ।। २ ।।\n।। विष्णुरुवाच ।। ।।\nभगवन्देवदेवेश सुरज्येष्ठ चतुर्मुख ।।\nआराधनविधिं ब्रूहि भास्करस्य महात्मनः ।। ३ ।।\nकथमाराधयेद्भानुं मंडलस्थं दिवस्पतिम् ।।\nब्रूहि मेऽत्र गणं देवं येनाहं पूजये विभुम् ।। ४ ।।\nसाधुसाधु महाबाहो साधु पृष्टोऽ स्मि भूधर ।।\nशृणु चैकमना देव भास्कराराधने विधिम् ।।५।।\nखषोल्कं निर्मलं देवं पूजयित्वा विभावसुम् ।।\nपूर्वे मध्ये तथाग्नेय्यां विरूपाक्षे प्रभं जने ।। ६ ।।\nक्रमेण यावदीशानीं हृदि बीजेन विन्यसेत् ।।\nखषोल्कासनमेतत्तु विन्यस्तं मानवोत्तमैः ।। ७।।\nततस्तस्योपरिष्टात्तु हृदयेन तु कंचु कम् ।।\nसप्तावरणसंयुक्तमष्टपत्रं सकर्णिकम् ।। ८ ।।\nकेसरालंबदेवत्वं पंचवर्णं महाद्भुतम् ।।\nपरीक्षाभूमिविधिवच्छास्त्रोक्तविधिना कृतम् ।। ९ ।।\nदीप्तादि पूर्वादारभ्य  यावदीशानगोचरम् ।।\nन्यसेच्छक्त्यष्टकं मंत्री मध्यतः सर्वतोमुखीम् ।। 1.201.१० ।।\nदीप्ता सूक्ष्मा जया भद्रा विभूतिर्विमला तथा ।।\nअमोघा विद्युता चैव नवमी सर्वतोमुखी ।। ११ ।।\nतत आवाहयेद्भानुं स्थापयेत्कर्णिकोपरि।।\nउपस्थानं तु वै कृत्वा मंत्रेणानेन सुव्रत ।। १२ ।।\nउदुत्यं जातवेदसमिति मंत्रः प्रकीर्तितः ।।\nअग्निं दूतेन मंत्रेण अनेन विश्वसुव्रत ।।१३।।\nआकृष्णेन रजसा मंत्रेणानेन चार्चयेत् ।।\nहंसःशुचिषदिति च मंत्रेणार्कं प्रपूजयेत् ।। १४ ।।\nअपप्तेतारकं देवीदीप्तानेन प्रपूजयेत् ।।\nअदृश्रमस्यकेतवः सूक्ष्मां देवीं समर्चयेत् ।। १५।।\nतरणिर्विश्वदर्शेति अनेन सततं जयम् ।।\nप्रत्यङ्देवानां विशेति भद्रां देवीं समर्चयेत् ।। १६ ।।\nविभूतिमर्चयेन्नित्यं येनापावकचक्षसा ।।\nविद्यामेषीति मंत्रेण ह्यनेन विमलां सदा ।। १७ ।।\nअमोघां पूजयेन्नित्यं मंत्रेणानेन सुव्रत।।\nनवमीं पूजयेद्देवीं सततं सर्वतोमुखीम् ।। १८ ।।\nमंत्रेणानेन कृष्णस्य उद्वयंतमितीह च ।।\nउद्यन्नद्यमित्रहोमं प्रथममक्षरं व्रजेत्।। १९ ।।\nद्वितीयं पूजयेत्कृष्णं शुक्लेषु हरिमाहवे ।।\nउदगादयमादित्यो अनेनापि तृतीयकम् ।। 1.201.२० ।।\nतत्सवितुर्वरेण्येति चतुर्थं परिकीर्तितम् ।।\nमहितोमहितोयेति पंचर्चं परिकीर्तयेत् ।। २१ ।।\nहिरण्यगर्भः समवर्तता षष्ठं बीजं प्रकीर्तितम् ।।\nसविता पश्चातात्पुरस्तात्सप्तमं देवसत्तम ।। २२ ।।\nएवं बीजानि विन्यस्य आदित्यं स्थापयेद्द्विजः ।।\nआदित्यं स्थापयेद्ध्याने सर्वेषां पूजयेद्बुधः ।। २३ ।।\nबाह्यतो देवशार्दूल इन्द्रादीनां समंततः।।\nरक्तवर्णं महातेजं सितपद्मोपरि स्थितम्।।२४।।\nसर्वलक्षणसंयुक्तं सर्वाभरणभूषितम्।।\nद्विभुजं चैकचक्रं च सौम्यं पद्मधनुष्करम्।।२५।।\nवर्तुलं तेन बिंबेन मध्यस्थमतितेजसम्।।\nआदित्यस्य त्विदं रूपं सर्वलोकेषु पूजितम्।।२६।।\nध्यात्वा संपूजयेन्नित्यं स्थंडिलं मंडलाश्रितम्।।२७।। ।।"
  }
]
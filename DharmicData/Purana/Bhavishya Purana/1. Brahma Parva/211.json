[
  {
    "text": "।। सुमंतुरुवाच ।। ।।\nसाधु पृष्टो ऽस्मि राजेंद्र शृणुष्व गदतो मम ।।\nआसीत्पुरा महाविद्वान्ब्राह्मणः स्थानगोत्तमः ।। १ ।।\nस गतः पुत्रसहितो जनकस्याश्रमं द्विजः ।।\nतत्र वादोऽ भवत्तेषां विप्रैरन्यैर्नृपोत्तम ।। २ ।।\nक्रोधाविष्टेन वै तत्र हतः कौथुमिना द्विजः ।।\nतेन दृष्ट्वा हतं विप्रं त्यक्तः पित्रा स कौथुमिः ।। ३ ।।\nभ्रातृभिश्च महाबाहो तथा शिष्टैश्च कृत्स्नशः ।।\nप्रत्युक्तः स च सर्वैस्तु शोकदुःखसमन्वितः ।। ४ ।।\nतीर्थानि स जगामाथ दिव्यान्यायतनानि च ।।\nन च मुक्तस्त्वसौ विप्रः सहसा ब्रह्महत्यया ।। ५ ।।\nअमुक्तेऽथ तया विप्रे परो व्याधिरजायत ।।\nकर्णनासाविहीनस्तु पूयशोणितविस्रवः ।। ६ ।।\nपृथिवीं पर्यटन्सर्वां पुनरागात्पितुर्गृहम् ।।\nदुःखोपहतचित्तस्तु पितरं वाक्यमब्रवीत् ।।७।।\nपितर्गतस्तु तीर्थानि पुण्यान्यायतनानि च ।।\nमुक्तोऽस्मि नानया तात क्रूरया ब्रह्महत्यया ।। ८ ।।\nकृतेऽपि हि परे तात प्रायश्चित्ते तु मेऽनघ ।।\nकिं करोमि क्व गच्छामि तातातीव रुजो मम ।। ९ ।।\nकृतेन कर्मणा येन अल्पायासेन मे विभो ।।\nनश्येत्तु ब्रह्महत्येयं व्याधिश्चायं परंतप ।। १० ।।\nकथ्यतां मा चिरं तात कुरु निःश्रेयसं मम ।।\nहिरण्यनाभो विप्रस्तु श्रुत्वा वाक्यं सुतस्य तु ।।\nशोकदुःखाभिभूतस्तु वाक्यं पुत्रमुवाच ह ।। ११ ।।\n।। हिरण्यनाभ उवाच ।। ।।\nज्ञातः पुत्र तव क्लेशः प्राप्तो यस्त्वयाटता महीम् ।। १२ ।।\nतीर्थानि च त्वया वत्स प्रायश्चित्तानि कुर्वता ।।\nन चापि ब्रह्महत्या त्वां मुंचते मत्कुलोद्वह ।। १३ ।।\nउपायमेकं वक्ष्यामि येन त्वं मोक्षमाप्स्यसि ।।\nअल्पायासेन वै पुत्र शृणुष्व गदतो मम ।। १४ ।।\n।। कौथुमिरुवाच ।। ।।\nआराधयामि कं देवं ब्रह्मादीनां कथं विभो ।।\nशरीरेण विहीनोऽस्मि हेतुना सर्वकर्मणाम् ।। १५ ।।\n।। हिरण्यनाभ उवाच ।। ।।\nसिद्धिसंततियुक्तेन कर्मणा तुष्टिमाप्नुयुः ।।\nदेवैरपि सुपूज्योयमुपलेपनमार्जनैः ।। १६ ।।\nभानुरेको द्विजश्रेष्ठ ऊचुरेवं मनीषिणः ।।\nब्रह्मा विष्णुर्महादेवो जलेशो धनदस्तथा ।। ।। १७ ।।\nभानुमाश्रित्य सर्वे ते मोदंते दिवि पुत्रक ।।\nतस्माद्भानोः समं देवं नाहं पश्यामि कंचन ।। १८ ।।\nएवं भानुं सर्वमान्यमधुना खिलकामदम् ।।\nपितरं मातरं तात नराणां नात्र संशयः ।। १९ ।।\nतमाराधय वै भक्त्या जपन्मंत्रमनुत्तमम् ।।\nइतिहासपुराणानि शृषु श्रद्धा समन्वितः ।। २० ।।\nआराधयन्रविं भक्त्या जपन्साम महामते ।।\nपुराणानि ततो लोके मोक्षं प्राप्स्यसि पुत्रक ।। २१ ।।\n।। कौथुमिरुवाच ।। ।।\nदिश सामानि वै तात प्रवराणि महामते।।\nॐकारप्रवरोद्गीथं प्रस्थानं च चतुष्टयम्।। २२ ।।\nपंचमः परिहारोत्र षष्ठमाहुस्तमद्भुतम्।।\nनिधनं सप्तमं साम्नां साप्तविध्यमिति स्मृतम् ।।२३।।\nसाप्तविध्यमिति प्रोक्तं हिंकारप्रणवेषु च।।\nअष्टमं च तव शाठ्यं नवमं वामदेविकम् ।।२४।।।\nज्येष्ठं तु दशमं साम वेधसे प्रियमुत्तयम् ।।\nएतेषां तात साम्नां वै कंठे जाप्यं परं मतम् ।।\nजपित्वा तु अहं शक्त्या गच्छामि परमं पदम् ।। २५ ।। ।।\n।। हिरण्यनाभ उवाच ।। ।।\nसाधु पुत्र कुलं पूतं त्वत्पुत्रेण समेन च ।। २६।।\nएवं गतस्यापि हि ते जाता पुत्र विधेः स्मृतिः ।।\nएवं तात न संदेहः सामान्येतानि पुत्रक ।। २७ ।।\nप्रवराणि हि साम्ना वै ब्रह्मणा कथितानि ह ।।\nएषामपि परं प्रोक्तं सामद्वयमनुत्तमम् ।।\nतस्मादेकं परं जाप्यं सर्व पापभयापहम् ।। २८ ।।"
  },
  {
    "text": "।। कौथुमिरुवाच ।। ।।\nकथ्यतां तात तच्छीघ्रं यत्तु सामद्वयं परम् ।।\nएतेषां तात साम्नां तु नान्यज्जाप्यं च यद्भवेत् ।। २९ ।।"
  },
  {
    "text": "।। हिरण्यनाभ उवाच ।। ।।\nज्येष्ठसामपरं पूर्वं द्वितीयं गदतः शृणु ।। ३० ।।\nततः श्राव्यं तृतीयं तु जप्तव्यं मुक्तिमिच्छता ।।\nततश्च परमं प्रोक्तं स्वयं देवेन भानुना ।। ३१ ।।\nस्वयं दैवतमादिष्टं छंदसामुत्तमं व्रतम् ।।\nप्रियं हिरण्यगर्भस्य प्रियं सूर्यस्य सर्वदा ।। ३२ ।।\nजपश्च विनियोगोपि लक्षणं च निबोध मे ।।\nसत्येन स्वरलीनस्तु शूकरादि स्मृतं बुधैः ।। ३३ ।।\nऋतुर्भावस्तथा धर्मो विधर्मः सत्यकृत्तथा ।।\nधर्माधर्मौ तथा कार्यौ धर्मवेदनमे व च ।। ३४ ।।\nयदेभिर्गीयते शब्दे रुचिरं समयैर्द्विजैः ।।\nजाप्यं तत्परमं प्रोक्तं स्वयं देवेन भानुना ।। ३५ ।।\nएतद्वै जपमानस्तु पुनरावर्तते न तु ।।\nसर्वरोगविनिर्मुक्तो मुच्यते ब्रह्महत्यया ।। ३६ ।।\nएतज्जाप्यं तु संजप्य आराधय दिवाकरम् ।।\nगायन्साम तव प्रोक्तं शृणु पौराणिकं सुत ।। ३७ ।।\nज्येष्ठसाम्नोऽपि ते पुत्र लक्षणं कथयामि हि ।।\nआद्यायादाज्यदोहेति ज्येष्ठसामोपि लक्षणम् ।। ३८ ।।\nतव श्राव्यं जपं पुत्रज्येष्ठगायै रविः सदा ।।\nसमाराधय शृण्वन्वै पुत्राणामिव पुत्रक ।।\nएवमाराध्य देवेशं ततो दुःखं प्रहास्यसि ।। ३९ ।।\n।। सुमंतुरुवाच ।। ।।\nततः श्रुत्वा पितुर्वाक्यं सामगः कौथुमिस्तथा ।। ४० ।।\nआराधयामास रविं भक्त्या श्रद्धासमन्वितः ।।\nततः श्राव्यं जपन्राजंत्रिकाले पुरतो रवेः ।। ४१ ।।\nशृण्वतस्तु पुराणानि बह्महत्या गता तदा ।।\nव्याधिश्च कुरुशार्दूल फलमेतच्छ्रुतस्यवै ऽ। ४२ ।।\nजपता यत्फलं तेन देवं पूजयता नृप ।।\nसोपि प्राप्तो रविं राजञ्छृणुष्वैक मना नृप ।। ४३ ।।\nस गतो मूर्तिमान्विप्रः प्रसादाद्भास्करस्य तु ।।\nप्रविश्य मंडलं भानोः पदं यत्परमं विभोः ।। ४४ ।।\nआवर्तते न चाद्यापि गतोसौ परमं पदम् ।।\nइति ते कथितं राजन्गतः सिद्धिं महाद्विजः ।।४५।।\nउपोष्येमां भवेद्वीर सप्तमीं याति भास्करम् ।।\nकौथुमिर्नरशार्दूल प्रसा दाद्भास्करस्य तु ।। ४६ ।।\nजपमानस्तु वै सोपि पुराणश्रवणस्तथा ।।\nइत्येषा कथिता राजन्प्रथमा सप्तमी तथा ।। ४७ ।।\nअर्कस्य पुटिका पुण्या वित्तदा या प्रिया रवेः ।। ४८ ।। ।।"
  }
]
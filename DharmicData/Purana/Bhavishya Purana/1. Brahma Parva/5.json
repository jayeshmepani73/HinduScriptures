[
  {
    "text": "सुमन्तुरुवाच\nषट्त्रिंशदाब्दिकं चर्यं गुरौ त्रैवेदिकं व्रतम् ।\nतदर्धिकं पादिकं वा ग्रहणान्तिकमेव च । । १\nवेदानधीत्य वेदौ वा वेदं वापि नृपोत्तम ।\nअविप्लुतब्रह्मचर्यो गृहस्थाश्रममावसेत् । । २\nतं प्रतीतं स्वधर्मेण ब्रह्मदायहरं पितुः ।\nस्रग्विणं तल्प १ आसीनमर्हयेत्प्रथमं गवा । । ३\nगुरुणा समनुज्ञातः समावृत्तौ यथाविधि ।\nउद्वहेत द्विजो भार्यां सवर्णां लक्षणान्विताम् । । ४\nशतानीक उवाच\nलक्षणं द्विजशार्दूल स्त्रीणां वद महामुने ।\nकीदृग्लक्षणसंयुक्ता १ कन्या स्यात्सुखदा नृप । । ५\nसुमन्तुरुवाच\nयदुक्तं ब्राह्मणा पूर्वं स्त्रीलक्षणमनुत्तमम् ।\nश्रेयसे सर्वलोकानां शुभाशुभफलप्रदम् । । ६\nतत्ते वच्मि महाबाहो शृणुष्वैकमना नृप ।\nश्रुतेन येन जानीषे कन्यां शोभनलक्षणाम् । । ७\nसुखासीनं सुरश्रेष्ठमभिगम्य महर्षयः ।\nपप्रच्छुर्लक्षणं स्त्रीणां यत्पृष्टोऽहं त्वयाधुना । । ८\nप्रणम्य शिरसा देवमिदं वचनमब्रुवन् ।\nभगवन्ब्रूहि नः सर्वं स्त्रीणां लक्षणमुत्तमम् । । ९\nश्रेयसे सर्वलोकानां शुभाशुभफलप्रदम् ।\nप्रशस्तामप्रशास्तां च जानीमो येन कन्यकाम् । । 1.5.१०\nतेषां तद्वचनं श्रुत्वा विरिञ्चो वाक्यमब्रवीत् ।\nशृणुध्वं द्विजशार्दूला वच्मि युष्मास्वशेषतः । । ११\nप्रतिष्ठिततलौ सम्यग्रताम्भोजसमप्रभौ ।\nईदृशौ चरणौ धन्यौ योषितां भोगवर्धनौ । । १२\nकरालैरतिनिर्मासै रूक्षैरर्धशिरान्वितैः ।\nदारिद्र्यं दुर्भगत्वं च प्राप्नुवन्ति न संशयः । । १३\nअङ्गुल्यः संहता वृत्ताः स्निग्(?)धाः सूक्ष्मनखास्तथा ।\nकुर्वन्त्यत्यन्तमैश्वर्यं राजभावं च योषितः । । १४\nह्रस्वाः सुजीवितं ह्रस्वा विरला वित्तहानये ।\nदारिद्र्यं मूलमग्नासु प्रेष्यं च पृथुलासु च । । १५\nपरस्परसमारूढैस्तनुभिर्वृत्तपर्वभिः ।\nबहूनपि पतीन्हत्वा दासी भवति वै द्विजाः । । १६\nअङ्गुष्ठोन्नतपर्वाणस्तुङ्गाग्राः कोमलान्विताः ।\nरत्नकाञ्चनलाभाय विपरीता विपत्तये । । १७\nसुभगत्वं नखैः स्निग्धैराताम्रैश्च धनाद् यता ।\nपुत्राः स्युरुन्नतैरेभिः सुसूक्ष्मैश्चापि राजता । । १८\nपाण्डुरैः स्फुटितै रूक्षैर्नीलैर्धूम्रैस्तथा खरैः १ ।\nनिःस्वता भवति स्त्रीणां पीतैश्चाभक्ष्यभक्षणम् । । १९\nगुल्फाः स्निग्धाश्च वृत्ताश्च समारूढशिरास्तथा ।\nयदि स्युर्नूपुरान्दध्युर्बान्धवाद्यैः समाप्नुयुः । । 1.5.२०\nअशिरा शरकाण्डाभाः सुवृत्ताल्पतनूरुहाः ।\nजङ्घा कुर्वन्ति सौभाग्यं यानं च गजवाजिभिः । । २१\nक्लिश्यते रोमजङ्घा स्त्री भ्रमत्युद्धतपिण्डिका ।\nकाकजङ्घा पतिं हन्ति वाचाटा कपिला च याः । । २२\nजानुभिश्चैव मार्जारसिंहजान्वनुकारिभिः ।\nश्रियमाप्य सुभाग्यत्वं प्राप्नुवन्ति सुतांस्तथा । । २३\nघटाभैरध्वगा नार्यो निर्मांसैः कुलटा स्त्रियः ।\nशिरालैरपि हिंस्राः स्युर्विश्लिष्टैर्धनवर्जिताः । । २४\nअत्यन्तकुटिलै रूक्षैः स्फुटिताग्रैर्गुडप्रभैः ।\nअनेकजैस्तथा रोमैः केशैश्चापि तथाविधैः । । २५\nअत्यन्तपिङ्गला नारी विषतुल्येति निश्चितम् ।\nसप्ताहाभ्यन्तरे पापा पतिं हन्यान्न संशयः । । २६\nहस्तिहस्तनिभैर्वृतै रम्भाभैः करभोपमैः ।\nप्राप्नुवन्त्यूरुभिः शश्वत्स्त्रियः सुखमनङ्गजम् । । २७\nदौर्भाग्यं बद्धमांसैश्च बन्धनं रोमशोरुभिः ।\nतनुभिर्वधमित्याहुर्मध्यच्छिद्रेष्वनीशता । । २८\nसन्ध्यावर्णं समं चारु सूक्ष्मरोमान्वितं पृथु ।\nजघनं शस्यते स्त्रीणां रतिसौख्यकरं द्विज । । २९\nअरोमको भगो यस्याः समः सुश्लिष्टसंस्थितः ।\nअपि नीचकुलोत्पन्न राजपत्नी भवत्यसौ । । 1.5.३०\nअश्वत्थपत्रसदृशः कूर्मपृष्ठोन्नतस्तथा ।\nशशिबिम्बनिभश्चापि तथैव कलशाकृतिः । ।\nभगः शस्ततमः स्त्रीणां रतिसौभाग्यवर्धनः । । ३१\nतिलपुष्पनिभो यश्च यद्यग्रे खुरसन्निभः ।\nद्वावप्येतौ परप्रेष्यं कुर्वाते च दरिद्रताम् । । ३२\nउलूखलनिभैः शोकं मरणं विवृताननैः ।\nविरूपैः पूतिनिर्मांसैर्गजसन्निभरोमभिः । ।\nदौःशील्यं दुर्भगत्वं च दारिद्र्यमधिगच्छति । । ३३\nकपित्थफलसंकाशः पीनो वलिविवर्जितः ।\nस्फीताः प्रशस्यते स्त्रीणां निन्दितभ्रान्यथा द्विजाः । । ३४\nपयोधरभरानम्रप्रचलत्त्रिवलीगुरुः ।\nमध्यः शुभावहः स्त्रीणां रोमराजीविभूषितः । । ३५\nपणवाभैर्मृदङ्गाभैस्तथा मध्ये यवोपमैः ।\nप्राप्नुवन्ति भयावासक्लेशदौःशील्यमीदृशैः । । ३६\nअवक्रानुल्बणं पृष्ठमरोमशमगर्हितम् ।\nनानास्तरणपर्यङ्करतिसौख्यकरं परम् । । ३७\nकुब्जमद्रोणिकं पृष्ठं रोमशं यदि योषितः ।\nस्वप्नान्तरे सुखं तस्या नास्ति हन्यात्पतिं च सा । । ३८\nविपुलैः १सुकुमारैश्च कुक्षिभिः सुबहुप्रजाः ।\nमण्डूककुक्षिर्या नारी राजानं सा प्रसूयते । । ३९\nउन्नतैर्बलिभिर्वध्याः सुवृत्तैः कुलटा स्त्रियः ।\n२जारकर्मरतास्ताः स्युः प्रव्रज्यां च समाप्नुयुः । । 1.5.४०\nउन्नता च नतैः क्षुद्रा विषमैर्विषमाशया ।\nआयुरैश्वर्यसम्पन्ना वनिता हृदयैः समैः । । ४१\nसुवृत्तमुन्नतं पीनमदूरोन्नतमायतम् ।\nस्तनयुग्ममिदं शस्तमतोऽन्यदसुखावहम् । । ४२\nउन्नतिः प्रथमे गर्भे द्वयोरेकस्य भूयसी ।\nवामे तु जायते कन्या दक्षिणे तु भवेत्सुतः । । ४३\nदीर्घे तु ३चूचुके यस्याः सा स्त्री धूर्ता रतिप्रिया ।\nसुवृत्ते तु पुनर्यस्या द्वेष्टि सा पुरुषं सदा । । ४४\nस्तनैः सर्पफणाकारैः श्वजिह्वाकृतिभिस्तथा ।\nदारिद्र्यमधिगच्छन्ति स्त्रियः पुरुषचेष्टिताः । ।\nअवष्टब्धघटीतुल्या भवन्ति हि तथा द्विजाः । । ४५\nसुसमं मांसलं चारु शिरो रोमविवर्जितम् ।\nवक्षो यस्या भवेन्नार्या भोगान्भुक्ते यथेप्सितान् । । ४६\nहिंस्रा भवति वक्रेण दौःशील्यं रोमशेन तु ।\nनिर्मांसेन तु वैधव्यं विस्तीर्णे कलहप्रिया । । ४७\nचतस्रो रक्तगम्भीरा रेखाः स्निग्धाः करे स्त्रियाः ।\nयदि स्युः सुखमाप्नोति विच्छिन्नाभिरनीशता । । ४८\nरेखाः कनिष्ठिकामूलाद्यस्याः प्राप्ताः प्रदेशिनीम् ।\nशतमायुर्भवेत्तस्यास्त्रयाणामुन्नतौ क्रमात् । । ४९\nसंवृत्ताः समपर्वाणस्तीक्ष्णाग्राः कोमलत्वचः ।\nसमा ह्यंगुलयो यस्याः सा नारी भोगवर्धिनी । । 1.5.५०\nबन्धुजीवारुणैस्तुंगैर्नखैरैश्वर्यमाप्नुयात् ।\nखरैर्वक्रैर्विवर्णाभैः श्वेतप्रीतैरनीशता । । ५१\nरक्तैर्मृदुभिरैश्वर्यं निश्छिद्राङ्गुलिभिर्द्विजाः ।\nस्फुटितैर्विषमै रूक्षैः क्लेशं पाणिभिराप्नुयुः । । ५२\nसमरेखा यवा यासाङ्गुष्ठाङ्गुलिपर्वसु ।\nतासां हि विपुलं सौख्यं धनं धान्यं तथाऽक्षयम् । । ५३\nमणिबन्धोऽव्यवच्छिन्नो रेखात्रयविभूषितः ।\nददाति न चिरादेव भोगमायुस्तथाक्षयम् । । ५४\nश्रीवत्सध्वजपद्माक्षगजवाजिनिवेशनैः ।\nचक्रस्वस्तिकवज्रासिपूर्णकुम्भनिभाङ्कुशैः । । ५५\nप्रासादच्छत्रमुकुटैर्हारकेयूरकुण्डलैः ।\nशङ्खतोरणनिर्व्यूहैर्हस्तन्यस्तैर्नृपस्त्रियः । । ५६\nयस्याः पाणितले रक्ता यूपकुम्भाश्च कुण्डिकाः ।\nदृश्यन्ते चरणे यस्या यज्ञपली भवत्यसौ । । ५७\nवीथ्यापणतुलामानैस्तथा मुद्रादिभिः स्त्रियः ।\nभवन्ति वणिजां पत्न्यो रत्नकाञ्चनशालिनाम् । । ५८\nदात्रयोक्त्रयुगाबन्धफलोलूखललाङ्गलैः ।\nभवन्ति धनधान्याढ्या कृषीवलजनाङ्गनाः । ५९\nअनुन्नतशिरासन्धि पीनं रोमविवर्जितम् ।\nगोपुच्छाकृति नारीणां भुजयोर्युगुलं शुभम् । । 1.5.६०\nनिगूढग्रन्थयो यस्याः कूर्परौ रोमवर्जितौ ।\nबाहू वै ललितौ यस्याः प्रशस्तौ वृत्तकोमलौ । । ६१\nउन्नतावनतौ चैव नातिस्थूलौ न रोमशौ ।\nसुखदौ तु सदा स्त्रीणां सौभाग्यारोग्यवर्धनौ । । ६२\nस्थूले स्कन्धे वहेद्भारं रोमशे व्याधिता भवेत् ।\nवक्रस्कन्धे भवेद्वन्ध्या कुलटा चोन्नतानने । । ६३\nस्पष्टं रेखात्रयं यस्या ग्रीवायां चतुरङ्गुलम् ।\nमणिकाञ्चनमुक्ताढ्यं सा दधाति विभूषणम् । । ६४\nअधना स्त्री कृशग्रीवा दीर्घग्रीवा च .बन्धकी ।\nहस्वग्रीवा मृतापत्या स्थूलग्रीवा च दुःखिता । । ६५\nअनुन्नता समांसा च समा यस्याः कृकाटिका ।\nसुदीर्घमायुस्त्वस्यास्तु चिरं भर्ता च जीवति । । ६६\nनिर्मांसा बहुमांसा च शिराला रोमशा तथा ।\nकुटिला विकटा चैव विस्तीर्णा न च शस्यते । । ६७\nन स्थूलो न कृशोऽत्यर्थं न वक्रो न च रोमशः ।\nहनुरेवंविधः श्रेयांस्ततोऽन्यो न प्रशस्यते । । ६८\nचतुरस्रमुखी धूर्ता मण्डलास्या शिवा १ भवेत् ।\nअप्रजा वाजिवक्रा स्त्री महावक्रा च दुर्भगा । । ६९\nश्ववराहवृकोलूकमर्कटास्याश्च याः स्त्रियः ।\nकूरास्ताः पापकर्मिण्यः प्रजाबान्धववर्जिताः । । 1.5.७०\nमालतीबकुलाम्भोजनीलोत्पलसुगन्धि यत् ।\nवदनं मुच्यते नैतत्पानताम्बूलभोजनैः । । ७१\nताम्राभः किञ्चिदालम्भः स्थौल्यकार्श्यविवर्जितः ।\nअधरो यदि तुङ्गश्च नारीणां भोजदः सदा । । ७२\nस्थूले कलहशीला स्याद्विवर्णे चातिदुःखिता ।\nउत्तरोष्ठेन तीक्ष्णेन वनिता चातिकोपना । । ७३\nजिह्वा तनुतरा वक्रा ताम्रा दीर्घा च शस्यते ।\nस्थूला ह्रस्वा विवर्णा या वक्रा भिन्ना च निन्दिता । । ७४\nशङ्खकुन्देन्दुधवलं स्निग्धैस्तुङ्गैरसन्धिभिः ।\nमिष्टान्नपानमाप्नोति दन्तैरेभिरनुन्नतैः । । ७५\nसूक्ष्मैरतिकृशैर्ह्रस्वैः स्फुटितैर्विरलैस्तथा ।\nरूक्षश्च दुःखिता नित्यं विकटैर्भामिनी भवेत् । । ७६\nसुमृष्टदर्पणाम्भोजपूर्णबिम्बेन्दुसन्निभम् ।\nवदनं वरनारीणामभीष्टफलदं स्मृतम् । । ७७\nन स्थूला न कृशा वक्रा नातिदीर्घा समुन्नता ।\nईदृशी नासिका यस्याः सा धन्या तु शुभङ्करी । । ७८\nउन्नता मृदुला या च रेखा शुद्धा न सङ्गन्ता ।\nभ्रूर्वक्रतुल्या सूक्ष्मा च योषितां सा सुखावहा । । ७९\n१धनुस्तुल्याभिः सौभाग्यं वन्ध्या स्याद्दीर्घरोमभिः ।\nपिङ्गलासङ्गता ह्रस्वा दारिद्र्याय न संशयः । । 1.5.८०\nनीलोत्पलदलप्रख्यैराताम्रैश्चारुपक्ष्मभिः ।\nवनिता नयनैरेभिर्भोगसौभाग्यभागिनी । । ८१\nखञ्जनाक्षी मृगाक्षी च वराहाक्षी वराङ्गना ।\nयत्रयत्र समुत्पन्ना महान्तं भोगमश्नुते । । ८२\nअगम्भीरैरसंश्लिष्टैर्बहुरेखाविभूषितैः ।\nराजपन्त्यो भवन्तीह नयनैर्मधुपिङ्गलैः । । ८३\nवायसाकृतिनेत्राणि दीर्घापाङ्गानि योषिताम् ।\nअनाविलानि चारूणि भवन्ति हि विभूतये । । ८४\nगम्भीरैः पिङ्गलैश्चैव दुःखिताः स्युश्चिरायुषः ।\nवयोमध्ये त्यजेत्प्राणानुन्नताक्षी तु२ याङ्गना । । ८५\nरक्ताक्षी विषमाक्षी च ३धूम्राक्षी प्रेतलोचना ।\nवर्जनीया सदा नारी श्वनेत्रा चैव दूरतः । । ८६\nउद्भ्रान्तकैः करैश्चित्रैर्नयनस्त्वंगनास्त्विह ।\nमद्यमांसप्रिया नित्यं चपलाश्चैव सर्वतः । । ८७\nकरालाकृतयः कर्णा नभःशब्दास्तु संस्थिताः ।\nवहन्ति विकसत्कान्तिं हेमरत्नविभूषणम् । । ८८\nखरोष्ट्रनकुलोलूककपिलश्रवणाः स्त्रियः ।\nप्राप्नुवन्ति महद्दुःखं प्रायशः प्रव्रजन्ति च । । ८९\nईषदापाण्डुगण्डा या सुवृत्ता पर्वणि त्विह ।\nप्रशस्ता निन्दिता त्वन्या रोमकूपकदूषिता । । 1.5.९०\nअर्धेन्दुप्रतिमाभोगमरोम तु समाहितम ।\nभोगारोग्यकरं श्रेष्ठं ललाटं वरयोषिताम् । । ९१\nद्विगुणं परिणाहेन ललाटं विहितं च यत् ।\nशिरः प्रशस्तं नारीणामधन्या हस्तिमस्तका । । ९२\nसूक्ष्माः कृष्णा मृदुस्निग्धाः कुञ्जिताग्राः शिरोरुहाः ।\nभवन्ति श्रेयसे स्त्रीणामन्ये स्युः क्लेशशोकदाः । । ९३\nहंसकोकिलवीणालिशिखिवेणुस्वराः स्त्रियः ।\nप्राप्नुवन्ति बहून्भोगान्भृत्यानाज्ञापयन्ति च । । ९४\nभिन्नकांस्यस्वरा नारी खरकाकस्वरा च या ।\nरोगं व्याधिं भयं शोकं दारिद्र्यं चाधिगच्छति । । ९५\nहंसगोवृषचक्राह्वमत्तमातङ्गगामिनी ।\nस्वकुलं द्योतयेन्नारी महिषी पार्थिवस्य च । । ९६\nश्वशृगालगतिर्निन्द्या या च वायसवद्व्रजेत् ।\nदासी मृगगतिर्नारी द्रुतगामी च बन्धकी । । ९७\nफलिनी रोचना हेमकुङ्कुमप्रभ एव च ।\nवर्णः शुभकरः स्त्रीणां यश्च दूर्वाङ्कुरोपमः । । ९८\nमृदूनि मृदुरोमाणि नात्यन्तस्वेदकानि च ।\nसुरभीणि च गात्राणि यासां ताः पूजिताः स्त्रियः । । ९९\nनोद्वहेत्कपिलां कन्यां नाधिकाङ्गीं न रोगिणीम् ।\nनालोमिकां नातिह्रस्वां न वाचाटां न पिङ्गलाम् । । 1.5.१००\nनर्क्षवृक्षनदीनाम्नीं  नान्त्यपर्वतनामिकाम् ।\nन पक्ष्यहिप्रेष्यनाम्नीं न च भीषणनामिकाम् । । १०१\nअव्यङ्गाङ्गीं सौम्यनाम्नीं हंसवारणगामिनीम् ।\nतनुलोमकेशदशनां मृदङ्गीमुद्वहेत्स्त्रियम् । । १०२\nमहान्त्यपि समृद्धानि गोजाविधनधान्यतः ।\nस्त्रीसम्बन्धे दशैतानि कुलानि परिवर्जयेत् । । १०३\nहीनक्रियं निष्पुरुषं निश्छन्दोरोमशार्शसम् ।\nक्षयामयाव्यपस्मारिश्वित्रकुष्ठिकुलानि च । । १०४\nपादौ सुगुल्फौ प्रथमं प्रतिष्ठौ जङ्घे द्वितीयं च सुजानुचक्रे ।\nमेढ्रोरुगुह्यं च ततस्तृतीयं नाभिः कटिश्चेति चतुर्थमाहुः । । १०५\nउदरं कथयन्ति पञ्चमं हृदयं षष्ठमथ स्तनान्वितम् ।\nअथ सप्तममंसजत्रुणी कथयन्त्यष्टममोष्ठकन्धरे । । १०६\nनवमं नयने च सभ्रुणी सललाटं दशमं शिरस्तथा ।\nअशुभेष्वशुभं दशाफलं चरणं चरणाद्यशुभेषु शोभनम् । । १०७\nइदं महात्मा स महानुभावः शचीनिमित्तं गुरुरब्रवीद्द्विजाः ।\nशक्रेण पृष्टः सविशेषमुत्तमं संलक्ष्यमुक्तं वरयोषलक्षणम् १ । । १०८\nमत्सकाशात्पुनः श्रुत्वा लक्षणं पुरुषस्य च ।\nयथाधुना भवद्भिस्तु श्रुतं मत्तो द्विजोत्तमाः । । १०९\nलक्षणेभ्यः प्रशस्तं तु स्त्रीणां सद्वृत्तमुच्यते ।\nसद्वृत्तमुक्त्वा या स्त्री सा प्रशस्ता न च लक्षणैः । । 1.5.११०\nईदृग्लक्षणसम्पन्नां सुकन्यामुद्वहेत्तु यः ।\nऋद्धिर्वृद्धिस्तथा कीर्तिस्तत्र तिष्ठति नित्यशः । । १११"
  }
]
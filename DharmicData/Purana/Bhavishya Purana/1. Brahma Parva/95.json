[
  {
    "text": "ब्रह्मोवाच\nत्रिभिः प्रदक्षिणां कृत्वा यो नमस्कुरुते रविम् ।\nभूमौ गतेन शिरसा स याति परमां गतिम् । । १\nसोपानत्को देवगृहमारोहेद्यस्तु मानवः ।\nस याति नरकं घोरं तामिस्रं नाम नामतः । । २\nश्लेष्ममूत्रपुरीषाणि समुत्सृजति यस्तु वै ।\nदेवस्यायतने भानोः स गच्छेन्नरकं क्रमात् । । ३\nघृतं मधु पयस्तोयं तथेक्षुरसमुत्तमम् ।\nस्नपनार्थं तु देवस्य ये ददतीह मानवाः । ।\nसर्वकामानवाप्येह ते यान्ति हेलिमण्डलम् । । ४\nस्नाप्यमानं रविं भक्त्या ये पश्यन्ति वृषध्वज ।\nतेऽश्वमेधफलं प्राप्य लयं यान्ति वृषध्वजे । । ५\nस्नपनं ये च कुर्वंति भानोर्भक्तिसमन्विताः ।\nलभन्ते तत्फलं भीम राजसूयाश्वमेधयोः । । ६\nयथा न लङ्घयेत्कश्चित्स्नपनं भास्करस्य तु ।\nतथा कार्यं प्रयत्नेन लङ्घितं ह्यसुखावहम् । । ७\nतामिस्रं नरकं याति लङ्घयेच्च स रौरवान् ।\nतस्मात्सर्वप्रयत्नेन कार्यं स्नपनमादितः । । ८\nघृतेन स्नापयेद्देवं कञ्जमाप्नोति मानवः ।\nमधुना प्रियमायाति तोयेनापि घृतौकसम् । । ९\nइक्षुरसेन संस्नाप्य पयसा कञ्जशध्वजम् ।\nएवमेभिः स्नापयेद्वै रविमीहितमाप्नुयात् । । 1.95.१०"
  }
]
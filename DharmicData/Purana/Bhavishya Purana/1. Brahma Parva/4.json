[
  {
    "text": "सुमन्तुरुवाच\nकेशान्तः षोडशे वर्षे ब्राह्मणस्य विधीयते ।\nराजन्यबन्धोर्द्वाविंशे वैश्यस्य त्र्यधिके ततः । । १\nअमन्त्रिका सदा कार्या स्त्रीणां चूडा महीपते ।\nसंस्कारहेतोः कायस्य यथाकालं विभागशः । । २\nवैवाहिको विधिः स्त्रीणां संस्कारो नैगमः स्मृतः ।\nनिवसेद्वा गुरोर्वापि गृहे वाग्निपरिक्रिया । । ३\nएष ते कथितो राजन्नौपनायनिको विधिः ।\nद्विजातीनां महाबाहो उत्पत्तिव्यञ्जकः परः । । ४\nकर्मयोगमिदानीं ते कथयामि महाबल ।\nउपनीय गुरुः शिष्यं प्रथमं शौचमादिशेत् । । ५\nआचारमग्निकार्यं च सन्ध्योपासनमेव च ।\nअध्यापयेत्तु सच्छिष्यान्सदाचान्त उदङ्मुखः । । ६\nब्रह्माञ्जलिकरो नित्यमध्याप्यो विजितेन्द्रियः ।\nलघुवासास्तथैकाग्रः सुमना सुप्रतिष्ठितः । । ७\nब्रह्मारम्भेऽवसाने च पादौ पूज्यौ गुरोः सदा ।\nसंहत्य हस्तावध्येयं स हि ब्रह्माञ्जलिः स्मृतः । । ८\nव्यत्यस्तपाणिना कार्यमुपसङ्ग्रहणं गुरोः ।\nसव्येन सव्यः स्प्रष्टव्यो दक्षिणेन तु दक्षिणः । । ९\nअध्येष्यमाणं तु गुरुर्नित्यकालमतन्द्रितः ।\nअधीष्व भो इति ब्रूयाद्विरामोऽस्त्विति वारयेत् । । 1.4.१०\nब्रह्मणः प्रणवं कुर्यादादावन्ते च सर्वदा ।\nस्रवत्यनोङ्कृतं पूर्वं परस्ताच्च विशीर्यते । । ११\nश्रूयतां चापि राजेन्द्र यथोङ्कारं द्विजोऽर्हति ।\nप्राक्कूलान्पर्युपासीनः पवित्रैश्चैव पावितः । । १२\nप्राणायामैस्त्रिभिः पूतस्ततस्त्वोङ्कारमर्हति ।\nॐकारलक्षणं चापि शृणुष्व कुरुनन्दन । । १३\nअकारं चाप्युकारं च मकारं च प्रजापतिः ।\nवेदत्रयात्तु निर्गृह्य भूर्भुवः स्वरितीति च । । १४\nत्रिभ्य एव तु वेदेभ्यः पादंपादमदूदुहत् ।\nतदित्यृचोऽस्याः सावित्र्याः परमेष्ठी प्रजापतिः । । १५\nएतदक्षरमेतां च जपन्व्याहृतिपूर्विकाम् ।\nसन्ध्ययोरुभयोर्विप्रो वेद पुण्येन युज्यते । । १६\nसहस्रकृत्वस्त्वभ्यस्य बहिरेतत्त्रिकं द्विजः ।\nमहतोऽप्येनसो मासात्त्वचेवाहिर्विमुच्यते । । १७\nएतयर्चा विसंयुक्तः काले च क्रियया स्वया ।\nविप्रक्षत्रियविड्योनिर्गर्हणां याति साधुषु । । १८\nशृणुष्वैकमना राजन्परमं ब्रह्मणो मुखम् ।\nॐकारपूर्विकास्तिस्रो महाव्याहृतयोऽव्ययाः । । १९\nत्रिपदा चैव सावित्री विज्ञेया ब्रह्मणो मुखम् ।\nयोऽधीतेऽहन्यहन्येतां त्रीणि वर्षाण्यतन्द्रितः । । 1.4.२०\nस ब्रह्म परमभ्येति वायुभूतः खमूर्तिमान् ।\nएकाक्षरं परं ब्रह्म प्राणायामः परन्तप । । २१\nसावित्र्यास्तु परं नास्ति मौनात्सत्यं विशिष्यते ।\nतपः किया होमक्रिया तथा दानक्रिया नृप । । २२\nअक्षयान्ताः सदा राजन्यथाह भगवान्मनुः ।\nअवरं स्वक्षरं ज्ञेयं ब्रह्म चैव प्रजापतिः । । २३\nविधियज्ञात्सदा राजञ्जपयज्ञो विशिष्यते ।\nनानाविधैर्गुणोद्देशैः सूक्ष्माख्यातैर्नृपोत्तम । । २४\nपांशुः स्याल्लक्षगुणः सहस्रो मानसः स्मृतः ।\nये पाकयज्ञाश्चत्वारो विधियज्ञेन चान्विताः । । २५\nसर्वे ते जपयज्ञस्य कलां नार्हन्ति षोडशीम् ।\nजपादेव तु संसिध्येद्द्ब्राह्मणो नात्र संशयः । । २६\nकुर्यादन्यन्न वा कुर्यान्मैत्रो ब्राह्मण उच्यते ।\nपूर्वां सन्ध्यां जपंस्तिष्ठेत्सावित्रीमार्कदर्शनात् । । २७\nपश्चिमां तु समासीनः सम्यगृक्षविभावनात् ।\nदिनस्यादौ भवेत्पूर्वा शर्वर्यादौ तथा परा । । २८\nसनक्षत्रा परा ज्ञेया अपरा सदिवाकरा ।\nजपंस्तिष्ठन्परां सन्ध्यां नैशमेनो व्यपोहति । । २९\nअपरां तु समासीनो मलं हन्ति दिवाकृतम् ।\nनोपतिष्ठति यः पूर्वां नोपास्ते पश्चिमां नृप । । 1.4.३०\nस शूद्रवद्बहिष्कार्यः सर्वस्माद्द्विजकर्मणः ।\nअपां समीपे नियतो नैत्यकं विधिमास्थितः । । ३१\nसावित्रीमप्यधीयीत गत्याऽरण्यं समाहितः ।\nवेदोपकरणे राजन्स्वाध्याये चैव नैत्यके । । ३२\nनात्र दोषोस्त्यनध्याये होममन्त्रेषु वा विभो ।\nनैत्यके नास्त्वनध्यायो ब्रह्मसत्रं हि तत्कृतम् । । ३३\nब्रह्माहुतिहुतं पुष्यमनध्यायवषट्कृतम् ।\nऋगेकां यस्त्वधीयीत विधिना नियतो द्विजः । । ३४\nतस्य नित्यं क्षरत्येषा पयो मेध्यं घृतं मधु ।\nअग्निशुश्रूषणं भैक्षमधः शय्यां गुरोर्हितम् । । ३५\nआसमावर्तनात्कुर्यात्कृतोपनयनो द्विजः ।\nआचार्यपुत्रशुश्रूषां ज्ञानदो धार्मिकः शुचिः । । ३६\nआप्तः शक्तोन्नदः साधुः स्वाध्याप्या दश धर्मतः ।\nनापृष्टः कस्यचिद्ब्रूयान्न चान्यायेन पृच्छतः । । ३७\nजानन्नपि हि मेधावी जडवल्लोक आचरेत् ।\nअधर्मेण च यः प्राह यश्चाधर्मेण पृच्छति । । ३८\nतयोरन्यतरः प्रैति विद्वेषं वा निगच्छति ।\nधर्मार्थौ यत्र न स्यातां शुश्रूषा चापि तद्विधा । ।\nन तत्र विद्या वप्तव्या शुभं बीजमिवोषरे । । ३९\nविद्ययैव समं कामं मर्तव्यं ब्रह्मवादिना ।\nआपद्यपि हि घोरायां न त्वेनामीरिणे वपेत् । ।1.4.४ ०\nविद्या ब्राह्मणमित्याह शेवधिस्तेऽस्मि रक्ष माम् ।\nअसूयकाय मा प्रादास्तथा स्यां वीर्यवत्तमा । ।४ १\nशेवं सुखमुशन्तीह केचिज्ज्ञानं प्रचक्षते ।\nतौ धारयति वै यस्माच्छेवधिस्तेन सोच्यते । ।४२\nयमेव तु शुचिं विद्यान्नियतं ब्रह्मचारिणम् ।\nतस्मै मां ब्रूहि विप्राय निधिपायाप्रमादिने । ।४ ३\nब्रह्म यस्त्वननुज्ञातमधीयानादवाप्नुयात् । । ४४\nलौकिकं वैदिकं वापि तथाध्यात्मिकमेव च ।\nस याति नरकं घोरं रौरवं भीमदर्शनम् । । ४५\nअणुमात्रात्मकं देहं षोडशार्धमिति स्मृतम् ।\nआददीत यतो ज्ञानं तं पूर्वमभिवादयेत् । । ४६\nसावित्रीसारमात्रोऽपि वरो विप्रः सुयन्त्रितः ।\nनायन्त्रितस्त्रिवेदोऽपि सर्वाशी सर्वविक्रयी । । ४७\nशय्यासनेध्याचरिते श्रेयसा न समाविशेत् ।\nशय्यासनस्थश्चैवेनं प्रत्युत्थायाभिवादयेत् । । ४८\nऊर्ध्वं प्राणा ह्युत्क्रामन्ति यूनः स्थविर आगते ।\nप्रत्युत्थानाभिवादाभ्यां पुनस्तान्प्रतिपद्यते । । ४९\nअभिवादनशीलस्य नित्यं वृद्धोपसेविनः ।\nचत्वारि सम्यग्वर्धन्ते आयुः प्रज्ञा यशो बलम् । । 1.4.५०\nअभिवादपरो विप्रो ज्यायांसमभिवादयेत् ।\nअसौ नामाहमस्मीति स्वनाम परिकीर्तयेत् । । ५१\nनामधेयस्य ये केचिदभिवादं न जानते ।\nतान्प्राज्ञोऽहमिति ब्रूयात्स्त्रियः सर्वास्तथैव च । । ५२\nभोः शब्दं कीर्तयेदन्ते स्वस्य नाम्नोभिवादने ।\nनाम्नः स्वरूपभावो हि भो भाव ऋषिभिः स्मृतः । । ५३\nआयुष्मान्भव सौम्येति वाच्यो विप्रोऽभिवादने ।\nअकारश्चास्य नाम्नोऽन्ते वाच्यः पूर्वाक्षरः प्लुतः । । ५४\nयो न वेत्त्यभिवादस्य विप्रः प्रत्यभिवादनम् ।\nनाभिवाद्यः स विदुषा यथा शूद्रस्तथैव सः । । ५५\nअभिवादे कृते यस्तु न करोत्यभिवादनम् ।\nआशीर्वा कुरुशार्दूल स याति नरकं ध्रुवम् । । ५६\nअभीति भगवान्विष्णुार्वादयामीति शङ्करः ।\nद्वावेव पूजितौ तेन यः करोत्यभिवादनम् । । ५७\nब्राह्मणं कुशलं पृच्छेत्क्षत्रबन्धुमनामयम् ।\nवैश्यं क्षेमं समागम्य शूद्रमारोग्यमेव तु । । ५८\nन वाच्यो दीक्षितो नाम्ना यवीयानपि यो भवेत् ।\nभो भवत्पूर्वकत्वेन इति स्वायम्भुवोऽब्रवीत् । ५९\nपरपत्नी तु या राजन्नसम्बद्धा तु योनितः ।\nवक्तव्या भवतीत्येवं सुभगे भगनीति च । । 1.4.६०\nपितृव्यान्मातुलान्राजञ्छ्वशुरानृत्विजो गुरून् ।\nअसावहमिति ब्रूयात्प्रत्युत्थाय जघन्यजः । । ६१\nमातृष्वसा मातुलानी श्वश्रूरथ पितृष्वसा ।\nसम्पूज्या गुरुपत्नी च समास्ता गुरुभार्यया । । ६२\nज्येष्ठस्य भ्रातुर्या भार्या सवर्णाहन्यहन्यपि ।\n२पूजयन्प्रयतो विप्रो याति विष्णुसदो नृप । । ६३\nप्रवासादेत्य सम्पूज्या ज्ञातिसम्बन्धियोषितः ।\nपितुर्या भगिनी राजन्मातुश्चापि विशाम्पते । । ६४\nआत्मनो भगिनी या च ज्येष्ठा कुरुकुलोद्वह ।\nसदा स्वमातृवद्धृत्तिमातिष्ठेद्भारतोत्तम । । ६५\nगरीयसी ततस्ताभ्यो माता ज्ञेया नराधिप ।\nपुत्रमित्रभागिनेया द्रष्टव्या ह्यात्मना समाः । । ६६\nदशाब्दाख्यं पौरसख्यं पञ्चाब्दाख्यं कलाभृताम् ।\nअब्दपूर्वं श्रोत्रियाणां स्वल्पेनापि स्वयोनिषु । । ६७\nब्राह्मणं दशवर्षं च शतवर्षं च भूमिपम् ।\nपितापुत्रौ विजानीयाद्ब्राह्मणस्तु तयोः पिता । । ६८\nइत्येवं क्षत्रियपिता वैश्यस्यापि पितामहः ।\nप्रपितामहश्च शूद्रस्य प्रोक्तो विप्रो मनीषिभिः । । ६९\nवित्तं बन्धुर्वयः कर्म विद्या भवति पञ्चमी ।\nएतानि मान्यस्थानानि गरीयो यद्यदुत्तरम् । । 1.4.७०\nपञ्चानां त्रिषु वर्गेषु भूयांसि गुणवन्ति च ।\nयस्य स्युः सोऽत्र मानार्हः शूद्रोऽपि दशमीं गतः । । ७१\nचक्रिणो दशमीस्थस्य रोगिणो भारिणः १ स्त्रियाः ।\nस्नातकस्य तु राज्ञश्च पन्था देयो वरस्य च । । ७२\nएषां समागमे तात पूज्यौ स्नातकपार्थिवौ ।\nआभ्यां समागमे राजन्स्नातको नृपमानभाक् । । ७३\nअध्यापयेद्यस्तु शिष्यं कृत्वोपनयनं द्विजः ।\nसरहस्यं सकल्पं च वेदं भरतसत्तम । ।\nतमाचार्यं महाबाहो प्रवदन्ति मनीषिणः । । ७४\nएकदेशं तु वेदस्य वेदाङ्गान्यपि वा पुनः ।\nयोऽध्यापयति वृत्त्यर्थमुपाध्यायः स उच्यते । । ७५\nनिषेकादीनि कार्याणि यः करोति नृपोत्तम ।\nअध्यापयति चान्येन स विप्रो गुरुरुच्यते । । ७६\nअग्न्याधेयं पाकयज्ञानग्निष्टोमादिकान्मखान् ।\nयः करोति वृतो यस्य स तस्यर्त्विगिहोच्यते । । ७७\nय आवृणोत्यवितथं ब्रह्मणा श्रवणावुभौ ।\nस माता स पिता ज्ञेयस्तं न द्रुह्येत्कथञ्चन १ । । ७८\nउपाध्यायान्दशाचार्यं आचार्याणां शतं पिता ।\nसहस्रेण पितुर्माता गौरवेणातिरिच्यते । । ७९\nउत्पादकब्रह्मदात्रोर्गरीयान्ब्रह्मदः पिता ।\nब्रह्मजन्म हि विप्रस्य प्रेत्य चेह च शाश्वतम् । । 1.4.८०\nकामान्माता पिता चैनं यदुत्पादयतो मिथः ।\nसम्भूतिं तस्य तां विद्याद्यद्योनावभिजायते । । ८१\nआचार्यस्तस्य तां जातिं विधिद्वेदपारगः ।\nउत्पादयति सावित्र्या सा सत्या साऽजरामरा । । ८२\nउपाध्यायमादितः कृत्वा ये पूज्याः कथितास्तव ।\nमहागुरुर्महाबाहो सर्वेषामधिकः स्मृतः । । ८३\nसहस्रशतसंख्योऽसावाचार्याणामिदं मतम् ।\nचतुर्णामपि वर्णानां स महागुरुरुच्यते । । ८४\nशतानीक उवाच\nय एते भवता प्रोक्ता उपाध्यायमुखा द्विजाः ।\nविदिता एव मे सर्वे न महागुरुरेव हि । । ८५\nसुमन्तुरुवाच\nजयोपजीवी यो विप्रः स महागुरुरुच्यते ।\nअष्टादशपुराणानि रामस्य चरितं तथा । । ८६\nविष्णुधर्मादयो धर्माः शिवधर्माश्च भारत ।\nकार्ष्णं वेदं पञ्चमं तु यन्महाभारतं स्मृतम् । । ८७\nश्रौता १ धर्माश्च राजेन्द्र नारदोक्ता महीपते ।\nजयेति नाम एतेषां प्रवदन्ति मनीषिणः । । ८८\nएवं विप्रकदम्बस्य धारकः२ प्रवरः स्मृतः ।\nयस्त्वेतानि समस्तानि पुराणानीह विन्दति । । ८९\nभारतं च महाबाहो स सर्वज्ञो मतो नृणाम् ।\nतस्मात्स पूज्यो राजेन्द्र वर्णैर्विप्रादिभिः सदा । । 1.4.९०\nकिं त्वया न श्रुतं वाक्यं यदाह भगवान्विभुः ।\nअल्पं वा बहु वा यस्य श्रुतस्योपकरोति यः । ।\nतमपीह गुरुं विद्याच्छ्रुतोपक्रियया तया३ । । ९१\nब्राह्मस्य जन्मनः कर्ता स्वधर्मस्य च शासिता ।\nबालोऽपि विप्रो वृद्धस्य पिता भवति धर्मतः ४ । । ९२\nअध्यापयामास पितॄञ्छिशुराङ्गिरसः कविः ।\nपुत्रका इति होवाच ज्ञानेन परिगृह्य ताम् । । ९३\nते तमर्थमपृच्छन्त देवानागतमन्यवः ।\nदेवाश्चैतान्समेत्योचुर्न्याय्यं वै शिशुरुक्तवान् । । ९४\nअज्ञो भवति वै बालः पिता भवति मन्त्रदः ।\nअज्ञं हि बालमित्याहुः पितेत्येव तु मन्त्रदम् । । ९५\nपितामहेति जयदमित्यूचुस्ते दिवौकसः ।\nजयो मन्त्रास्तथा वेदा देहमेकं त्रिधा कृतम् । । ९६\nनहायनैर्न पलितैर्न मित्रेण न बन्धुभिः ।\nऋषयश्चक्रिरे धर्मं योऽनूचानः स नो महान् । । ९७\nब्राह्मणक्षत्रियविशां शूद्राणां च विशांपते ।\nज्येष्ठं वन्दन्ति राजेन्द्र सन्देहं शृणु वै यथा । । ९८\nज्ञानतो वीर्यतो राजन्धनतो जन्मतस्तथा ।\nशीलतस्तु प्रधाना ये ते प्रधाना मता मम । । ९९\nन तेन स्थविरो भवति येनास्य पलितं शिरः ।\nयो वै युवाप्यधीयानस्तं देवाः स्थविरं विदुः । । 1.4.१००\nयथा काष्ठमयो हस्ती यथा चर्ममयो मृगः ।\nयश्च विप्रोऽनधीयानस्त्रयस्ते नाम १ बिभ्रति । । १०१\nयथा योषाऽफला स्त्रीषु यथा गौर्गवि चाफला ।\nयथा चाज्ञेऽफलं दानं यथा विप्रोऽनृचोऽफलः । । १०२\nवैश्वदेवेन ये हीना आतिथ्येन विवर्जिताः ।\nसर्वे तु वृषला ज्ञेयाः प्राप्तवेदा अपि द्विजाः । । १०३\nनानृग्ब्राह्मणो भवति न वणिङ्न कुशीलवः ।\nन शूद्रः प्रेषणं कुर्वन्नस्तेनो न चिकित्सकः । । १०४\nअव्रता ह्यनधीयाना यत्र भैक्षचरा द्विजाः ।\nतं ग्रामं दण्डयेद्राजा चोरभक्तप्रदो हि सः । । १०५\nसन्तुष्टो यत्र वै विप्रः साग्निकः कुरुनन्दन ।\nयाति साफल्यतां वेदैर्देवैरेवं हि भाषितम् । । १०६\nवेदैरुक्तं यथा वीर सुरज्येष्ठमुपेत्य वै ।\nवेपन्ते ब्राह्मणा भूमावभ्यस्यन्ति ह्यनग्निकाः । ।\nक्लिश्यन्ते ते किमर्थं हि मूढा वै फलकाम्यया । । १०७\nअनुष्ठानविहीनानामस्मानभ्यसतां भुवि ।\nक्लेशो हि केवलं देव नास्मदभ्यसने फलम् । । १०८\nअनुष्ठानं परं देवमस्मत्स्वभ्यसनात्सदा ।\nइत्येवं राजशार्दूल वेदा ऊचुर्हि वेधसम् । ।\nतस्माच्च वेदाभ्यसनादनुष्ठानं परं मतम् । । १०९\nचत्वारो वा त्रयो वापि यद्ब्रूयुर्वेदपारगाः ।\nस धर्म इति विज्ञेयो नेतरेषां सहस्रशः । । 1.4.११०\nयद्वदन्ति तमोमूढा मूर्खा धर्ममजानतः १ ।\nतत्पापं शतधा भूत्वा वक्तॄनेवानुगच्छति । । १११\nशौचहीने व्रतभ्रष्टे विप्रे वेदविवर्जिते ।\nदीयमानं रुदत्यन्नं कि मया दुष्कृतं कृतम् । । ११२\nजपोपजीविने दत्तं यदात्मानं प्रपश्यति ।\nनृत्यति स्म तदा राजन्करावुद्धृत्य भारत । । ११३\nविद्यातपोभ्यां सम्पन्ने ब्राह्मणे गृहमागते ।\nक्रीडन्त्यौषधयः सर्वा यास्यामः परमां गतिम् । । ११४\n१अव्रतानाममन्त्राणामजपानां च भारत ।\nप्रतिग्रहो न दातव्यो न शिला तारयेच्छिलाम् । । ११५\nश्रोत्रियायैव देयानि हव्यकव्यानि नित्यशः ।\nअश्रोत्रियाय दत्तानि न पितॄन्नापि २ देवताः । । ११६\nयस्य चैव गृहे मूर्खो दूरे चापि बहुश्रुतः ।\nबहुश्रुताय दातव्यं नास्ति मूर्खव्यतिक्रमः । । ११७\nब्राह्मणातिक्रमो नास्ति मूर्खे जपविवर्जिते ।\nज्वलन्तमग्निमुत्सृज्य न हि भस्मनि हूयते । । ११८\nन चैतदेव मन्यन्ते .पितरो देवतास्तथा ।\nसगुणं निर्गुणं वापि ब्राह्मणं दैवतं परम् । । ११९\nनातिक्रमेद्गृहासीनं ब्राह्मणं विप्रकर्मणि ३ ।\nअतिक्रमन्महाबाहो रौरवं याति भारत । । 1.4.१२०\nगायत्रीमात्रसारोऽपि ब्राह्मणः पूज्यतां गतः ।\nगृहासन्नो विशेषेण न भवेत्पतितस्तु सः । । १२१\nधान्यशून्यो यथा ग्रामो यथा कूपश्च निर्जलः ।\nब्राह्मणश्चानधीयानस्त्रयस्ते नामधारकाः । । १२२\nयस्त्वेकपङ्क्त्यां विषमं ददाति स्नेहाद्भयाद्वा यदि वार्थहेतोः ।\nवेदेषु दृष्टमृषिभिश्च गीतं तां ब्रह्महत्यां मुनयो वदन्ति । । १२३\nअहिंसयैव भूतानां कार्यं श्रेयोऽनुशासनम् ।\nवाक्चैव मधुरा श्लक्ष्णा प्रयोज्या धर्ममीप्सता । । १२४\nयस्य वाङ्मनसी शुद्धे सत्यगुप्ते च भारत ।\nस वै सर्वमवाप्नोति वेदान्तोपगतं फलम् । । १२५\nनारुन्तुदः स्यादार्तोऽपि न परद्रोहकर्मधीः ।\nययास्यो द्विजते लोको न तां वाचमुदीरयेत् । । १२६\nयत्करोति शुभं वाचा १ प्रोच्यमाना मनीषिभिः ।\nश्रूयतां कुरुशार्दूल सदा चापि तथोच्यताम् । । १२७\nन तथा शशी न सलिलं न चन्दनरसो न शीतलच्छाया ।\nप्रह्लादयति च पुरुषं यथा मधुरभाषिणी वाणी । । १२८\nअर्हणाद्ब्राह्मणो नित्यमुद्विजेत विषादिव ।\nअमृतस्येव चाकांक्षेदपमानस्य सर्वदा । । १२९\nसुखं ह्यवमतः शेते सुखं च प्रतिबुध्यते ।\nसुखं चरति लोकेस्मिन्नवमन्ता विनश्यति । । 1.4.१३०\nअनेन विधिना राजन्संस्कृतात्मा द्विजः शनैः ।\nगुरौ वसन्सेचिनुयाद्ब्रह्माधिगमिदं तपः । । १३१\nतपोविशेषैर्विविधैर्व्रतैश्च विविधोदितैः ।\nवेदः कृत्स्नोधिगन्तव्यः सरहस्यो द्विजन्मना । । १३२\nवेदमेवाभ्यसेन्नित्यं तपस्तप्यं द्विजोत्तमः ।\nवेदाभ्यासो हि विप्रस्य तपः परमिहोच्यते । । १३३\nआहैव स नखाग्रेभ्यः परमं तप्यते तपः ।\nयः सुप्तोऽपि द्विजोऽधीते स्वाध्यायं शक्तितोऽन्वहम् । । १३४\nयोऽनधीत्य द्विजो वेदमन्यत्र कुरुते श्रमम् ।\nस जीवन्नेव शूद्रत्वमाशु गच्छति सान्वयः । । १३५\nन यस्य वेदो न जपो न विद्याश्च विशाम्पते ।\nस शूद्र एव मन्तव्य इत्याह भगवान्विभुः । । १३६\nमातुरग्रे च जननं द्वितीयो मौञ्जिबन्धनम् ।\nतृतीयो यज्ञदीक्षायां द्विजस्य विधिरीरितः । । १३७\nतत्र यद्ब्रह्म जन्मास्य मौञ्जीबन्धनचिह्नितम् । । १३८\nतत्रास्य माता सावित्री पिता त्वाचार्य उच्यते ।\nवेदप्रदानात्त्वाचार्यं पितरं मनुरब्रवीत् । । १३९\nन ह्यस्य विद्यते कर्म किञ्चिदामौञ्जिबन्धनात् ।\nनाभिव्याहारयेद्ब्रहम स्वधानिनयनादृते १ । । 1.4.१४०\nशूद्रेण तु समं तावद्यावद्वेदे न जायते ।\nकृतोपनयनस्यास्य व्रतादेशनमिष्यते । ।\nब्रह्मणो ग्रहणं चैव क्रमेण विधिपूर्वकम् । । १४१\nयत्सूत्रं चापि यच्चर्म या या चास्य च मेखला ।\nवसनं चापि यो दण्डस्तद्वै तस्य व्रतेष्वपि । । १४२\nसेवेतेमांस्तु नियमान्ब्रह्मचारी गुरौ वसन् ।\nसन्नियम्येन्द्रियग्रामं तपोवृद्ध्यर्थमात्मनः । । १४३\nवृन्दारकर्षिपितॄणां कुर्यात्तर्पणमेव हि ।\nनराणां च महाबाहो नित्यं स्नात्वा प्रयत्नतः । । १४४\nपुष्पं तोयं फलं चापि समिदाधानमेव ३ च ।\nनानाविधानि काष्ठानि मृत्तिकां च तथा कुशान् । । १४५\nवर्जयेन्मधु मांसं च गन्धमाल्यरथान्स्त्रियः ।\nशुक्लानि चैव सर्वाणि प्राणिनां १ चैव हिंसनम् । । १४६\nअभ्यङ्गमञ्जनं चाक्ष्णोरुपानच्छत्रधारणम् ।\nसंकल्पं कामजं क्रोधं लोभं गीतं च वादनम् । । १४७\nनर्तनं च तथा द्यूतं जनवादं तथानृतम् ।\nपरिवादं चापि विभो दूरतः परिवर्जयेत् । । १४८\nस्त्रीणां च प्रेक्षणालम्बो रपवीतं२ परस्य च ।\nपुंश्चलीभिस्तथा सङ्गं न कुर्यात्कुरुनन्दन । । १४९\nएकः शयीत सर्वत्र न रेतः स्कन्दयेत्क्वचित् ।\nकामाद्धि स्कन्दयन्रेतो हिनस्ति व्रतमेव तु । । 1.4.१५०\nसुप्तः क्षरन्ब्रह्मचारी द्विजः शुक्रमकामतः ।\nस्नात्वार्कमर्चयित्वा तु पुनर्मामित्यृचं जपेत् । । १५१\nमनोरपि तथा चात्र श्रूयते परमं वचः ।\nउदकुम्भं सुमनसो गोशकृन्मृत्तिकां कुशान् । ।\nआहरेद्यावदर्थान्हि भैक्षं चापि हि नित्यशः । । १५२\nगृहेषु येषां कर्तव्यं ताञ्छृणुष्व नृपोत्तम ।\nस्वकर्मसु रता ये वै तथा वेदेषु ये रताः । ।\nयज्ञेषु चापि राजेन्द्र ये च श्रद्धासमाश्रिताः । । १५३\nब्रह्मचार्या हरेद्भैक्षं गृहेभ्यः प्रयतोऽन्वहम् ।\nगुरोः कुले न भिक्षेत् स्वज्ञातिकुलबन्धुषु । । १५४\nअलाभे त्वन्यगोत्राणां पूर्वं पूर्वं विवर्जयेत् ।\nसर्वं चापि चरेद्ग्रामं पूर्वोक्तानामसम्भवे । ।\nअन्त्यवर्जं महाबाहो इत्याह भगवान्विभुः । । १५५\nवाचं नियम्य प्रयतस्त्वग्निं शस्त्रं च वर्जयेत् ।\nचातुर्वर्ण्यं चरेद्भैक्षमलाभे कुरुनन्दन । । १५६\nआरादाहृत्य समिधः. सन्निदध्याद् गृहोपरि ।\nसायंप्रातस्तु जुहुयात्ताभिरग्निमतन्द्रितः । । १५७\nभैक्षाचरणमकृत्वा न तमग्निं समिध्य वै ।\nअनातुरः सप्तरात्रमवकीर्णिव्रतं चरेत् । । १५८\nवर्तनं चास्य भैक्षेण प्रवदन्ति मनीषिणः ।\nतस्माद्भैक्षेण वै नित्यं नैकान्नादी भवेद्यती । । १५९\nभैक्षेण व्रतिनो वृत्तिरुपवाससमा स्मृता ।\nदैवत्ये व्रतवद्राजन्पित्र्ये कर्मण्यथर्षिवत् । ।\nकाममभ्यर्थितोऽश्नीयाद्व्रतमस्य न लुप्यते । । 1.4.१६०\nब्राह्मणस्य महाबाहो कर्म यत्समुदाहृतम् ।\nराजन्यवैश्ययोर्नैतत्पण्डितैः कुरुनन्दन । । १६१\nचोदितोऽचोदितो १ वापि गुरुणा नित्यमेव हि ।\nकुर्यादध्ययने योगमाचार्यस्य हितेषु च । । १६२\nबुद्धीन्द्रियाणि मनसा शरीरं वाचमेव हि ।\nनियम्य प्राञ्जलिस्तिष्ठेद्वीक्षमाणो गुरोर्मुखम् । । १६३\nनित्यमुद्धृतपाणिः स्यात्साध्वाचारस्तु संयतः ।\nआस्यतामिति चोक्तः सन्नासीताभिमुखं गुरोः । । १६४\nवस्त्रवेषैस्तथान्नैस्तु हीनः स्याद्गुरुसन्निधौ ।\nउत्तिष्ठेत्प्रथमं चास्य जघन्यं चापि संविशेत् । । १६५\nप्रतिश्रवणसम्भाषे तल्पस्थो न समाचरेत् ।\nन चासीनो न भुञ्जानो न तिष्ठन्न पराङ्मुखः । । १६६\nआसीनस्य स्थितः कुर्यादभिगच्छंश्च तिष्ठतः ।\nप्रत्युद्गन्ता तु व्रजतः पश्चाद्धावंश्च धावतः । । १६७\nपराङ्मुखस्याभिमुखो दूरस्थस्यैत्य चान्तिकम् ।\nनमस्कृत्य शयानस्य निदेशे तिष्ठेत्सर्वदा । । १६८\nनीचं शय्यासनं चास्य सर्वदा गुरुसन्निधौ ।\nगुरोश्च चक्षुर्विषये न यथेष्टासनो भवेत् । । १६९\nनामोच्चारणमेवास्य परोक्षमपि सुव्रत ।\nन चैनमनुकुर्वीत गतिभाषणचेष्टितैः । । 1.4.१७०\nपरीवादस्तथा निन्दा गुरोर्यत्र प्रवर्तते ।\nकर्णौ तत्र पिधातव्यो गन्तव्यं वा ततोऽन्यतः । । १७१\nपरीवादाद्रासभः स्यात्सारमेयस्तु निन्दकः ।\nपरिभोक्ता कृमिर्भवति कीटो भवति मत्सरी । । १७२\nदूरस्थो नार्चयेदेनं न क्रुद्धो नान्तिके स्त्रियाः ।\nयानासनगतो राजन्नवरुह्याभिवादयेत् । । १७३\nप्रतिकूले समाने तु नासीत गुरुणा सह ।\nअशृण्वंति गुरौ राजन्न किञ्चिदपि कीर्तयेत् । । १७४\nगोश्वोष्ट्रयानप्रासादप्रस्तरेषु कटेषु च ।\nआसीत गुरुणा सार्धं शिलाफलक नौषु च ।। १७५\nगुरोर्गुरौ सन्निहिते गुरुवद्वृत्तिमाचरेत् ।\nगुरुपुत्रेषु चार्येषु गुरोश्चैव स्वबन्धुषु ।। १७६\nबालः समानजन्मा वा विशिष्टो यज्ञकर्मणि ।\nअध्यापयन्गुरुसुतो गुरुवन्मानमर्हति ।। १७७\nउत्सादनमथाङ्गानां स्नापनोच्छिष्टभोजने ।\nपादयोर्नेजन राजन्गुरुपुत्रेषु वर्जयेत् ।। १७८\nगुरुवत्प्रतिपूज्यास्तु सवर्णा गुरुयोषितः ।\nअसवर्णास्तु सम्पूज्याः प्रत्युत्थानाभिवादनैः ।। १७९\nअभ्यञ्जनं स स्नपनं गात्रोत्सादनमेव च ।\nगुरुपत्न्या न कार्याणि केशानां च प्रसाधनम् ।। 1.4.१८०\nगुरुपत्नीं तु युवतीं नाभिवादेत पादयोः ।\nपूर्णविंशतिवर्षेण गुणदोषौ विजानता ।। १८१\nस्वभाव एव नारीणां नराणामिह दूषणम् ।\nअतोर्थान्न प्रमाद्यन्ति प्रतिपाद्य विपश्चितः ।। १८२\nअविद्वांसमलं लोके विद्वांसमपि वा पुनः ।\nप्रमदा ह्युत्पथं नेतुं कामक्रोधवशानुगम् ।। १८३\nमात्रा स्वस्रा दुहित्रा वा न विविक्तासनो भवेत् ।\nबलवानिन्द्रियग्रामो विद्वांसमपि कर्षति ।। १८४\nराजेन्द्र गुरुपत्नीनां युवतीनां युवा भुवि ।\nविधिवद्वन्दनं कुर्यादसावहमिति ब्रुवन् ।। १८५\nविप्रोऽस्य पादग्रहणमन्वहं चाभिवादनम् ।\nगुरुदारेषु कुर्वीत सतां धर्ममनुस्मरन् ।। १८६\nयथा खनन्खनित्रेण जलमाप्नोति मानवः ।\nतथा गुरुगतां विद्यां शुश्रूषुरधिगच्छति ।। १८७\nमुण्डो वा जटिलो वा स्यादथ वा स्याच्छिखी जटी ।\nनैनं ग्रामेऽभिनिम्लोचेदर्को नाभ्युदियात्क्वचित् ।। १८८\nतं चेदभ्युदियात्सूर्यः शयानं कामकारतः ।\nनिम्लोचेद्वाप्यभिज्ञानाज्जपन्नुपवसेद्दिनम् ।। १८९\nसूर्येण ह्यभिनिर्मुक्तः शयानोभ्युदितश्च यः ।\nप्रायश्चित्तमकुर्वाणो युक्तः स्यान्महतैनसा ।। 1.4.१९०\nउपस्पृश्य महाराज उभे सन्ध्ये समाहितः ।\nशुचौ देशे जपञ्जप्यमुपासीत यथाविधि ।। १९१\nयदि स्त्री यद्यवरजः श्रेयः किञ्चित्समाचरेत् ।\nतत्सर्वमाचरेद्युक्तो यत्र वा रमते मनः ।। १९२\nधर्मार्थावुच्यते श्रेयः कामार्थौ धर्ममेव च ।\nअर्थ एवेह वा श्रेयस्त्रिवर्ग इति संस्थितिः ।। १९३\nपिता माता तथा भ्राता आचार्याः कुरुनन्दन ।\nनार्तेनाप्यवमन्तव्या ब्राह्मणेन विशेषतः ।। १९४\nआचार्यो ब्रह्मणो मूर्तिः पिता मूर्तिः प्रजापतेः ।\nमाताप्यथादितेर्मूर्तिर्भ्राता स्यान्मूर्तिरात्मनः ।। १९५\nयन्माता पितरौ क्लेशं सहेते सम्भवे नृणाम् ।\nन तस्य निष्कृतिः शक्या कर्तुं वर्षशतैरपि । । १९६\nतयोर्नित्यं प्रियं कुर्यादाचार्यस्य च भारत ।\nतेषु हि त्रिषु तुष्टेषु तपः सर्वं समाप्यते । । १९७\nतेषां त्रयाणां शुश्रूषा परमं तप उच्यते ।\nन तैरनभ्यनुज्ञातो धर्ममन्यं समाचरेत् । । १९८\nत एव हि त्रयो लोकास्त एव त्रय आश्रमाः १ ।\nत एव च त्रयो वेदास्त एवोक्तास्त्रयोऽग्नयः । । १९९\nमाता वै गार्हपत्याग्निः पिता वै दक्षिणः स्मृतः ।\nगुरुराहवनीयश्च साग्नित्रेता गरीयसी । । 1.4.२००\nत्रिषु तुष्टेषु चैतेषु त्रींल्लोकाञ्जयते गृही ।\nदीप्यमानः स्ववपुषा देववद्दिवि मोदते । । २०१\nइमं लोकं पितृभक्त्या मातृभक्त्या तु मध्यमम् ।\nगुरुशुश्रूषया चैव गच्छेच्छक्रसलोकताम् । । २०२\nसर्वे तेनादृता धर्मा यस्यैते त्रय आदृताः ।\nअनादृतास्तु येनैते सर्वास्तस्याफलाः ।।२०३\nयावत्त्रयस्ते जीवेयुस्तावन्नान्यत्समाचरेत्।\nतेष्वेव नित्यं शुश्रूषां कुर्यात्प्रियहिते रतः । । २०४\nतेषामनुपरोधेन पार्थक्यं २ यद्यदाचरेत् ।\nतत्तन्निवेदयेत्तेभ्यो मनोवचनकर्मभिः । । २०५\nत्रिष्वेतेष्विति कृत्यं हि पुरुषस्य समाप्यते ।\nएष धर्मः परः साक्षादुपधर्मोऽन्य उच्यते । । २०६\nश्रद्धधानः शुभां विद्यामाददीतावरादपि ।\nअन्त्यादपि परं धर्मं स्त्रीरत्नं दुष्कुलादपि । । २०७\nविषादप्यमृतं ग्राह्यं बालादपि सुभाषितम् ।\nअमित्रादपि सद्वृत्तममेध्यादपि काञ्चनम् । । २०८\nस्त्रियो रत्नं नयो विद्या धर्मः शौचं सुभाषितम् ।\nविविधानि च शिल्पानि समादेयानि सर्वशः । । २०९\nअब्राह्मणादध्ययनमापत्काले विधीयते ।\nअनुव्रज्या च शुश्रूषा यावदध्ययनं गुरोः । । 1.4.२१०\nनाब्राह्मणे गुरौ शिष्यो वासमात्यन्तिकं वसेत् ।\nब्राह्मणे चाननूचाने काञ्क्षन्गतिमनुत्तमाम् । । २११\nयदि त्वात्यन्तिको वासो रोचते च गुरोः कुले ।\nयुक्तः परिचरेदेनमाशरीरविमोक्षणात् । । २१२\nआ समाप्तेः शरीरस्य यस्तु शुश्रूषते गुरुम् ।\nस गच्छत्यञ्जसा विप्रो ब्राह्मणः सद्य शाश्वतम् । । २१३\nन पूर्वं गुरवे किञ्चिदुपकुर्वीत धर्मवित् ।\nस्नानाय गुरुणाज्ञस्तः शक्त्या गुर्वर्थमाहरेत् । । २१४\nक्षेत्रं हिरण्यं गामश्वं छत्रोपानहमेव च ।\nधान्यं वासांसि शाकं वा गुरवे प्रीतमाहरेत् । । २१५\nस्वर्गते गां परित्यज्य गुरौ भरतसत्तम ।\nगुणान्विते गुरुसुते गुरुदारेऽथ वा नृप । ।\nसपिण्डे वा गुरोश्चापि गुरुवद्वृत्तिमाचरेत् । । २१६\nएतेष्वविद्यमानेषु स्थानासनविहारवान् ।\nप्रयुञ्जानोऽग्निशुश्रूषां साधयेद्देहमात्सनः । ।\nवीरस्य कुर्वञ्छुश्रूषां याति वीरसलोकताम् । । २१७\nचरत्येवं हि यो विप्रो ब्रह्मचर्यमविप्लुतः ।\nस गत्वा ब्रह्मसदनं ब्रह्मणा सह मोदते । । २१८\nइत्येष कथितो धर्मः प्रथमं ब्रह्मचारिणः ।\nगृहस्थस्यापि राजेन्द्र शृणु धर्ममशेषतः । । २१९\nकाले प्राप्य व्रतं विप्र ऋतुयोगेन भारत ।\nप्रपालयन्व्रतं याति ब्रह्मसालोक्यतां विभो । । 1.4.२२०\nसदोपनयनं शस्तं वसन्ते ब्राह्मणस्य तु ।\nक्षत्रियस्य ततो ग्रीष्मे प्रशस्तं मनुरब्रवीत् । । २२१\nप्राप्ते शरदि वैश्यस्य सदोपनयनं परम् ।\nइत्येष त्रिविधः कालः कथितो व्रतयोजने । । २२२"
  }
]
[
  {
    "text": "ब्रह्मोवाच\nमाघे मासि तथा देव सिते पक्षे जितेन्द्रियः ।\nषष्ठ्यामुपोषितो भूत्वा गन्धपुष्पोपहारतः । । १\nपूजयित्वा दिनकरं रात्रौ तस्याग्रतः स्वपेत् ।\nविबुद्धस्त्वथ सप्तम्यां भक्त्या भानुं समर्चयेत् । । २\nब्राह्मणान्भोजयेत्पश्चाद्वित्तशाठ्यं१ विवर्जयेत् ।\nखण्डवेष्टैर्मोदकैश्च तथेक्षुगुडपूपकैः । । ३\nअथ संवत्सरे पूर्णे सप्तम्यां कारयेद्बुधः ।\nदेवदेवस्य वै यात्रां पूर्वोक्तविधिना हर । । ४\nकृष्णपक्षे तु यः कृत्वा रथमारोहितं रविम् ।\nपश्येद्भक्त्या जगन्नाथं स याति परमां गतिम् । । ५\nतृतीयायामैकभक्तं चतुर्थ्यां नक्तमुच्यते ।\nपञ्चम्यामयाचितं स्यात्षष्ठ्यां चैवमुपोषणम् । । ६\nसप्तम्यां पारणं कुर्याद्दृष्ट्वा देवं रथे स्थितम् ।\nपूजयित्वा च विधिना शक्त्या भक्त्या त्रिलोचन । । ७\nसौवर्णं तु रथं कृत्वा ताम्रपात्रोपरि स्थितम् ।\nरथमध्ये न्यसेद्व्योम पूजितं मणिभिर्हर । । ८\nपद्मरागं न्यसेन्मध्ये मौक्तिकं पूर्वतो न्यसेत् ।\nइंद्रनीलमथो याम्यां वारुण्यां मरकतं हर । । ९\nप्रवालमुत्तरे रुद्र सवज्रं विन्यसेद् बुधः ।\nश्वेतं पीतासितं चापि रक्तं चान्धकसूदन । । 1.59.१०\nएतानि तात वस्त्राणि दिक्षु सर्वासु विन्यसेत् ।\nपताकाकारसंस्थानं घण्टाभरणभूषितम् । । ११\nपुष्पैर्दामैरलंकृत्य रथं रुद्र समन्ततः ।\nयथान्यायं पूजयित्वा भास्कराय निवेदयेत् । । १२\nभोजयित्वाथ वा विप्रानाचार्याय निवेदयेत् ।\nयोऽधीते सप्तमीकल्पं सोपाख्यानं च भारत । । १३\nआचार्यः स द्विजो ज्ञेयो वर्णानामनुपूर्वशः ।\nसौराणां वैष्णवानां तु शैवानां पार्वतीप्रिय । । १४\nअलाभे तु सुवर्णस्य रथं राजतमादिशेत् ।\nतदलाभे ताम्रमयं रथं व्योम च कारयेत् । । १५\nअभावे चापि ताम्रस्य रथः पिष्टमयः स्मृतः ।\nसहिरण्यो १महादेव ताम्रभाजनमाश्रितः । । १६\n२कौशेययुग्मसहितं ब्राह्मणाय निवेदयेत् ।\nपूर्वोक्ताय महादेव वाचकाय महात्मने । । १७\nपञ्चरत्नसमायुक्तं गुभगन्धाधिवासितम् ।\nस्वशक्त्या तु विरूपाक्ष वित्तशाठ्यं विवर्जयेत् । । १८\nएषा पुण्या पापहरा रथाह्वा सप्तमी हर ।\nकथिता ते मया रुद्र महतीयं प्रकीर्तिता । । १९\nस्नानं दानमथो होमः पूजा ग्रहपतेर्हर ।\nशतसाहस्रं भवेदस्यां कृतं भूधरविद्यते । । 1.59.२०\nएवमेषा पुण्यतमा माघे प्रोक्ता तु सप्तमी ।\nयामुपोष्य नरो भक्त्या सूर्यस्यानुचरो भवेत् । । २१\nब्राह्मणो याति देवत्वं क्षत्रियो विप्रतां व्रजेत् ।\nवैश्यः क्षत्रियतां याति शूद्रो वैश्यत्वमेति च । । २२\nविद्याविनयसम्पन्नं भर्त्तारं ३ कन्यका लभेत् ।\nअपुत्रा स्त्री सुतं विन्देत्सौमाग्यं च गणाधिप । । २३\nविधवा चाप्युपोष्येमां सप्तमीं त्रिपुरान्तक ।\nनान्यजन्मसु वैधव्यं प्राप्नुयात्पार्वतीप्रिय । । २४\nबहुपुत्रा बहुधना पत्युर्वल्लभतां व्रजेत् ।\nयावद्वै सप्त जन्मानि स्त्रियस्तु पुरुषास्तथा । । २५\nएवंविधा सप्तमी ते कथिता वृषभध्वज ।\nयां श्रुत्वा मानवो भक्त्या मुच्यते ब्रह्महत्यया । । २६"
  }
]
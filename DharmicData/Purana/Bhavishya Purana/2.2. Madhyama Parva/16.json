[
  {
    "text": "।। सूत उवाच ।। ।।\nप्रतिष्ठायाः पूर्वदिने कुर्याद्देवाधिवासनम् ।।\nधान्यप्रतिष्ठां तस्यैव यूपं चापि यथाविधि ।। १ ।।\nरात्रौ मूलाग्रे च घटे स्थापयेद्गणनायकम् ।।\nसंपूज्य च विधानेन दिगीशांश्च तथा ग्रहान् ।। २ ।।\nब्रह्माणं च तडागेषु वरुणं शान्तियागके ।।\nसोमं च मंडले सूर्यं पादे विष्णुं तथैव च ।। ३ ।।\nशैवे शैवं तथा प्रोक्तं प्रपायामथ वारुणम् ।।\nआरामे चैव ब्रह्माणं पाद्याद्यैरपि चार्चयेत् ।। ४ ।।\nद्रुपदादीति मन्त्रेण स्नापयेत्प्रथमं बुधः ।।\nगायत्र्या च ततः पश्चाद्गन्धद्वारेति तैलकम् ।। ५ ।।\nसुनाभेति च मंत्रेण द्वाभ्यामेव विशिष्यते ।।\nश्रीश्च ते इति कुसुमं फलिनीति च वै फलम् ।। ६ ।।\nकांडादिति च मंत्रेण दद्याद्दूर्वाशतं ततः ।।\nसिंदोरिवेति सिंदूरं विश्वामिति च मार्जनम् ।। ७ ।।\nसमिच्छेत्यञ्जनं दद्याद्दुःस्थं सुरासुरा जपन् ।।\nचन्दनं यज्वभिर्जप्त्वा मानस्तोकेति चन्दनम् ।। ८ ।।\nयूपे चैव विशेषोयमुत्तराग्रं प्रविन्यसेत् ।।\nअद्यैव तेन मंत्रेण स्थापयेदथ वारिणा ।। ९ ।।\nगायत्र्या प्रथमं चैव आपो हिष्ठेति वै जपन् ।।\nशन्नो देवीति द्रुपदां स्नापयेत्तदनन्तरम् ।। 2.2.16.१० ।।\nअभिमन्त्र्याथ ब्रह्मेति त्रिरात्रं मंत्रमीरयन् ।।\nयोगं योगदृढं जप्त्वा पवित्रं विन्यसेत्ततः ।। ११ ।।\nत्वं गन्धर्वेति मन्त्रेण तथा सुभाभ इत्यपि ।।\nद्वाभ्यां तैलगंधयुतं श्रीसूक्तेनापि पुष्पकम् ।। १२ ।।\nधूरसीति च तथा धूपमास्रज्योतिर्भिर्दीपकम् ।।\nअनुमीमहताति दद्याद्दूर्वाक्षतं ततः ।। १३ ।।\nविश्वामीति च निम्न्यंतकांडादिति तथाक्षतम् ।।\nसिंदोरिवेति सिन्दूरं समिधेति तथाञ्जनम् ।। १४ ।।\nपादोऽस्येत्यथ भुक्तं स्याद्याः फलिनीति पुनः फलम् ।।\nरूपं नेति दहेद्रूपं न सोचिति च पूजनम् ।। १५ ।।\nयुवा सुवासेति वस्त्रं नागगन्धेति चन्दनम् ।।\nततो यमगृहाद्बाह्ये मण्डपांतरमाश्रितः ।।१६।।\nसुनातीति वचो दद्यात्ततश्चावाहयेत्प्रभुम् ।।\nतत्राधिवासनं कुर्याद्रक्षयेच्च सुरक्षिभिः ।।१७।।\nआचार्यो यजमानश्च ऋत्विग्भोजनमाचरेत् ।।\nअक्षारलवणान्यासी दधि विश्वं तिलांस्त्यजेत् ।।१८।।\nआधारणं चाधिवासं वक्ष्ये तत्रानुसारतः ।।\nसुनातेति वचो दद्यात्तैलं चैव शिवे त्रिभिः ।। १९ ।।\nपञ्चभिर्ब्राह्मणैः सार्धं गन्धर्वा इति विस्मरन् ।।\nदद्याद्गन्धं तैलयुतं गन्धद्वारेत्यृचा पुनः ।। 2.2.16.२० ।।\nयाः फलिनीति च फलं पूगतानामवर्जनम् ।।\nकौशिकीरुत्तमोसीति दद्यात्खड्गं सुतीक्ष्णकम् ।। २१ ।।\nरूपेन वेति मन्त्रेण मुद्गरं च निवेदयेत् ।।\nश्रीश्च ते इति कुसुमं विश्वानीति च संपठन् ।। २२ ।।\nनिर्मथनं ततः कार्यमिति साधारणो विधिः ।।\nततोधिवासकल्पे तु प्रदेशे तु समाचरेत् ।। २३ ।।\nविनाधिवासनं विप्राः प्रतिष्ठानं समाचरेत् ।।\nन तत्फलमवाप्नोति विवाहे शरणं दिशेत् ।। २४ ।।\nततः प्रयत्नतः कार्यं पूर्वाह्ने रात्रियोगतः ।।\nनित्ये नैमित्तिके काम्ये कारयेत्कुण्डमण्डपम् ।। २५ ।।\nस्थंडिले हस्त मात्रेण वालुकानिर्मितेऽपि च ।।\nत्रयोदशांगुले हस्ते द्विहस्ते चापि वर्द्धते ।। २६ ।।\nएकैकांगुलको विप्राः पीठे नास्ति विचारणा ।।\nनवपञ्चक कुण्डे च लक्षादावपि शंकया ।। २७ ।।\nततो दशांगुले पक्षे दशांगं शृणुत द्विजाः ।।\nकाष्ठं पत्त्रं च पुष्पं च मोदकं पिष्टकं तथा ।। २८ ।।\nअन्नं च परमान्नं च ह्यवेक्ष्यं तिलमेव च ।।\nएतद्वै गृहपक्षे च विष्णुपक्षे तिलादितः।।२९।।\nशैवे यवादितः कार्या शाक्ते पुष्पादितो भवेत् ।।\nसूर्ये पक्षे पिष्टकादि गोपाले कृशरादितः ।। 2.2.16.३० ।।\nकृष्णे च करवीरादि श्रीफलानि च त्रैपुरे ।।\nसारस्वते च श्रीवृक्षे मोक्षकामे निगद्यते ।। ३१ ।। ।।\nइति श्रीभविष्ये महापुराणे मध्यमपर्वणि द्वितीयभागे षोडशोऽध्यायः ।। १६ ।।"
  }
]
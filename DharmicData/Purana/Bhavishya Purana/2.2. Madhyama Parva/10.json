[
  {
    "text": "।। सूत उवाच ।। ।।\nवास्तुयागमथो वक्ष्ये बलिमण्डलपूर्वकम् ।।\nअंकुरार्पणकं कृत्वा मध्ये कुर्याच्च मंडलम् ।। १ ।।\nत्रिहस्ता पिंडिका कार्या चतुरस्रा उदक्प्लवा ।।\nप्रादेशमात्र उत्सेधो दर्पणांतर्निभो भवेत् ।। २ ।।\nमध्ये संमार्जयेद्विद्वान्पादान्नव यथाक्रमात्।।\nकोणे चतुष्पदं ज्ञेयं दिक्षु त्रिपदकं क्रमात् ।। ३ ।।\nपञ्चकं युग्मपादेन चतुर्दिक्षु ततः परम् ।।\nकोणे चतुष्पदं स्थाप्यं चतुष्कोणे विभावयेत् ।। ४ ।।\nचतुष्कोणं बहिः कुर्यात्कोणे चापि चतुष्टयम् ।।\nद्वात्रिंशच्च भवेद्बाह्ये चातश्चापि त्रयोदश ।। ५ ।।\nचत्वारिंशत्पञ्चयुता मिलित्वा वास्तुदेवताः ।।\nशिखी चैवाथ पर्जन्यो जयंतः कुलिशायुधः ।। ६ ।।\nसूर्यः सत्यो वृषश्चैव आकाशं वायुरेव च ।।\nपूषा च वितथश्चैव गुहान्यश्च यमस्तथा ।।७।।\nगन्धर्वो मृगराजस्तु मृगाः पितृगणास्तथा ।।\nदौवारिकोऽथ सुग्रीवः पुष्पदन्तो जलाधिपः ।। ८ ।।\nअसुरः पशुपाशौ च रोगो हि मोक्ष एव च ।।\nभल्लाटः सोमसर्पौ च अदितिश्च दितिस्तथा ।। ९ ।।\nबहिर्द्वादश इत्येतानीशानादीन्यथाक्रमम् ।।\nईशानादिचतुष्कोणं संस्थितान्पूजयेद्बुधः ।। 2.2.10.१० ।।\nआपश्चैवाथ सावित्रो जयो रुद्रस्तथैव च ।।\nअर्यमा सविता चैव विवस्वान्विबुधाधिपः ।। ११ ।।\nमित्रोऽथ राजयक्ष्मा च सप्तमः पृथिवीधरः ।।\nअष्टमस्त्वापवत्सस्तु परिधौ ब्रह्मणः स्मृतः ।। १२ ।।\nपूर्वादिषु तथा पूज्या गन्धपुष्पैः पृथग्विधैः ।।\nपंचचत्वारिंशदेतच्चरक्या च चतुर्थकम् ।। १३ ।।\nमिलित्वा ऊनपञ्चाशदुत्तमा वास्तुदेवताः ।।\nनान्यत्र योजयेद्विप्राः प्रासादे च विशेषतः ।। १४ ।।\nबहिः कोणे चरक्यादि चरकं च विदारिकाम् ।।\nपूतनां च ततः पश्चाद्वायव्ये पापराक्षसीम् ।। १५ ।।\nस्वैःस्वैर्मंत्रैश्च गंधाद्यैः पूजयेत्कुसुमादिना ।।\nयथोक्तेन बलिं दद्यात्पायसान्नेन वा पुनः।। १६ ।।\nरेखाः सर्वत्र शुक्लेन पद्मं रक्तेन भावयेत् ।।\nरञ्जयेदेव वर्णेन बहिष्पञ्चरजेन तु ।। १७ ।।\nदेववर्णानथो वक्ष्ये यथावदनुवर्णिताः ।।\nरक्तो गौरस्तथा शोणः सितरक्तः सितस्तथा ।। १८ ।।\nपीतः शुक्लश्च धर्मश्च पूषा रक्तः प्रकीर्तितः ।।\nश्यामः शुक्रश्च कृष्णश्च पीतः शुक्लो यथाक्रमम् ।। १९ ।।\nपीतो भृंगः पुनः शुक्लः कृष्णः शुक्लस्तथैव च ।।\nरक्तः शुक्लश्च शोणश्च कृष्णरक्तस्तथैव च ।। 2.2.10.२० ।।\nधूम्रपीतो रक्तपीतः शुक्लः कृष्णश्च श्यामकः ।।\nरक्तवर्णेन द्वात्रिंशद्दश वर्णाः प्रकीर्तिताः ।। २१ ।।\nशुक्लशोणं पुनः श्वेतं सिंदूराभं प्रकीर्तितम् ।।\nपांडुरकुंकुमाभं च रक्तं ज्ञेयं च पीतकम् ।। २२ ।।\nशुक्लपीतं च श्वेतं च गौरं चेत्यष्टवर्णकम् ।।\nपीतं रक्तं च श्यामं च गौरं चेति चतुष्टयम्।। २३ ।।\nधरणीमदनं वाद्ये शंभुवर्णादिप्रक्रमात् ।।\nशुक्लेन रञ्जयेद्द्वारान्पुरद्वारं च मध्यमे ।। २४ ।।\nमध्येंते ऊनपञ्चाशत्सर्वं च वास्तुकर्मणि ।।\nचत्वारिंशद्द्वारयुतं गृहदेवकुलेऽपि च ।। २५ ।।\nमहाकूपे तथा श्वेतो अन्यत्रापि प्रशस्यते ।।\nसुलिप्ते च शुचौ देशे सार्धहस्तप्रमाणतः ।। २६ ।।\nदश पूर्वायता रेखा दश चैवोत्तरायताः ।।\nएकादशीपदं कुर्याद्रेखाभिः पदकेन तु ।। २७ ।।\nसर्ववास्तुविभागेन विज्ञेया नवका नव ।।\nपदस्थान्पूजयेद्देवांस्त्रिंशत्पञ्चादशदेव तु ।।२८।।\nद्वात्रिंशद्बाह्यतः पूज्याः पूज्यागारे त्रयोदश ।।\nमध्ये नव पदे ब्रह्मा तस्याप्यष्टौ समीपगाः ।।२९।।\nचतुर्दिक्षु षट्पदं तु त्रिपदं तु चतुष्पदम् ।।\nपदैकं तु चतुष्कोणे एष वास्तुविनिर्णयः ।।\nचरक्यादि ततो हित्वा चत्वारिंशच्च पंचकम्।। ।। 2.2.10.३० ।।\nअपरं मण्डलं वक्ष्ये यथावदनुपूर्वशः ।।\nनवरेखाप्रयोगेण नवकोष्ठान्प्रकल्पयेत् ।। ३१ ।।\nद्विचतुष्कोष्ठकैर्दिक्षु यजेतार्यमणं ततः ।।\nविवस्वंतं ततो मित्त्रं महीधरमतः परम् ।। ३२ ।।\nकोणेषु कोष्ठद्वंद्वेषु बाह्यादिपरिकीर्तितम् ।।\nसावित्रं सवितारं च शक्रमिन्द्रं जयं पुनः ।। ३३ ।।\nरुद्रं रुद्रजयं चैव वायुं जृंभकमेव च ।।\nपिलिपिच्छं च मेधावी विदारी पूतना तथा ।। ३४ ।।\nक्रमादीशानपर्यंतां जयंतः शक्रभास्करौ ।।\nसत्योवृषांतरिक्षौ च दिशि प्राच्यामवस्थिताः ।। ३५ ।।\nअग्निः पूषा च वितधो यमश्च गृहरक्षकः ।।\nगंधर्वो भृंगराजश्च मृगो दक्षिणमाश्रिताः ।। ३६ ।।\nनिर्ऋतिर्दौवारिकश्च सुग्रीववरुणौ ततः ।।\nपुष्पदंतस्वरौ शोषरोगौ प्रत्यग्दिशि स्थिताः ।। ३७ ।।\nप्राणवायुश्च नागश्च सोमो भल्लाट एव च ।।\nमुद्गलाख्यो दित्यदिती कुबेरस्य दिशि स्थिताः ।। ३८ ।।\nमिलित्वा च त्रिपञ्चाशत्तेभ्यः पूर्वे बलिं हरेत् ।।\nपिण्याकैः परमान्नैर्वा पूर्वोक्तैर्वा यथा क्रमात्।। ३९ ।।\nरक्तमर्यमणं ध्यायेच्चतुर्भिर्बहुभिर्वृतम् ।।\nश्वेताश्ववाहनं दिव्यं किरीटैः स्वैर्विभूषितम् ।। 2.2.10.४० ।।\nआकृष्णेनेति मन्त्रस्य स्वर्ण ऋषिजगतीछन्दः सवित्रर्यमप्रीतये विनियोगः ।। ४१ ।।\nविवस्वंतं पीतवर्णं पीताम्बरधरं शुभम् ।।\nमेषस्थं च महाकायं देवगन्धर्वसेवितम् ।।४२।।\nएतातविषंतीति मंत्रस्य कर्दम ऋषिः पंक्तिश्छन्दः कमलादेवताविवस्वत्प्रीतये विनियोगः ।। ४३ ।।\nमित्रं ध्यायेच्छुक्लवर्णं श्वेतहंसोपरिस्थि तम् ।।\nत्रिनेत्रं त्रिभुजं चैव श्वेतांबरधरं शुभम् ।। ४४ ।।\nकयानश्चीति मंत्रस्य जयंत ऋषिर्गायत्री छन्दः शङ्करो देवता मित्रप्रीतये विनियोगः ।। ।।४५।।\nप्रीतं महीधरं ध्यायेद्वृषभोपरि संस्थिम्।।\nत्रिभुजं पद्महस्तं च व्यालयज्ञोपवीतिनम् ।।४६।।\nत्र्यम्बकमिति मंत्रस्य गर्गऋषिस्त्रिष्टुप् छन्दो हरो देवता महीधरप्रीतये विनियोगः ।। ४७ ।।\nसावित्रीं श्वेतवर्णां च सर्वलक्षणसंयुताम् ।।\nद्विभुजां पीतवस्त्रां च श्वेतसिंहासने स्थिताम् ।। ४८ ।।\nरक्ताम्बरधरां रक्तां रक्तमालोपशोभिताम् ।। ४९ ।।\nतद्वर्षं इति मंत्रस्य गौतम ऋषिर्विराट् छन्दः सूर्यो देवता सवितृप्रीतये विनियोगः ।। 2.2.10.५० ।।\nशक्रं ध्यायेत्पीतवर्णं शुक्लकैरावतस्थितम् ।।\nसर्वदेवैः स्तूयमानं द्विभुजं पीतवाससम् ।।५१।।\nत्रातारमिति मंत्रस्य भार्गव ऋषिस्त्रिष्टुप् छन्दो नरसिंहो देवता इन्द्रजयप्रीतये विनियोगः ।। ५२ ।।\nरुद्रं ध्यायेच्छ्वेतवर्णं वृषभारूढविग्रहम् ।।\nनागयज्ञोपवीतं च सर्वलक्षणसंयुतम् ।। ५३ ।।\nनमस्ते रुद्रेति मंत्रस्य गायत्री छंदस्त्र्यंबको देवता रुद्रप्रीतये विनियोगः ।। ५४ ।।\nरक्तं रुद्रं जयं ध्यायेद्रक्तपद्मोपरि स्थितम् ।।\nरक्तश्यामांबरधरं द्विभुजं रक्तवाससम् ।। ५५ ।।\nत्र्यंबकमिति मन्त्रस्य गायत्रीच्छन्दो महेशो  देवता रुद्रजयप्रीतये विनियोगः ।। ५६ ।।\nअपि श्वेतं ततो ध्यायेद्वराभयकरं परम् ।।\nसर्वलक्षणसंपन्नं श्वेतपद्मोपरि स्थितम् ।। ५७ ।।\nईशान इति मंत्रस्य मरीचिर्ऋषिः पंक्तिच्छन्दो वायुर्देवता अपां प्रीतये विनियोगः।।\nआपवत्सं पीतवर्णं मेषारूढं चतुर्भुजम् ।।५८।।\nपद्मशंखधरं वामे वराभयकरं परम् ।। ५९।।\nवरुणस्योत्तंभनमसीति मन्त्रस्य नरोत्तम ऋषिर्विराट् छन्दो वरुणो देवता आवयः   प्रीतये विनियोगः ।।2.2.10.६०।।\nकोणसूत्रस्योभयतः श्वेतकोष्ठद्वये पुनः।।\nशर्वं ध्यायेद्रक्तवर्णं वृषभोपरि संस्थितम् ।।६१।।।।\nद्विभुजं च त्रिनेत्रं च जटाभारोपशोभितम् ।।६२।।\nमाला स्वाहेति मंत्रस्य भार्गव ऋषिर्गायत्रीछन्दो महादेवो देवता शर्वप्रीतये विनियोगः।।।६३।\nगुहं ध्यायेत्पीतवर्णं पीतपद्मासनस्थितम ।।\nनानाभरणशोभाढ्यं कुण्डलाद्यैरलङ्कृतम् ।। ६४ ।।\nस बोध इति मन्त्रस्य अगस्तिर्ऋषिर्गायत्री छन्दो हरो देवता गुहप्रीतये विनियोगः ।। ६५ ।।\nअर्यम्णं द्विभुजं रक्तं रक्तमाल्योपशोभितम्।।\nरक्तपद्मासनस्थं च देवगन्धर्वसेवितम् ।। ६६ ।।\nवातो वारेति मंत्रस्य काश्यप ऋषिरनुष्टुप्छन्दो वायुर्देवता अर्यमप्रीतये विनियोगः।।६७।।\nध्यायेच्च जम्भकं श्वेतं द्विभुजं कुटिलाननम् ।।\nकरालवदनं घोरं वराहोपरि संस्थितम् ।। ६८ ।।\nकुविदोगवय इति मन्त्रस्य विश्वामित्र ऋषिर्जगती छन्दः सोमो देवता जंभकप्रीतये विनियोगः ।।६९।।\nपिलपिच्छं रक्तवर्णं रक्तमाल्यैरलङ्कृतम् ।।\nरक्तपद्मासनस्थं च रक्ताभरणशोभितम् ।। 2.2.10.७० ।।\nदेवस्य हेति मन्त्रस्य पंक्तिश्छंदः शची देवता पिलपिच्छप्रीतये विनियोगः ।। ७१ ।।\nपीतां च चरकीं ध्यायेद्रक्तमाल्यैरलंकृताम् ।।\nसुचारुवदनां भव्यां गुञ्जाहारोपशोभिताम् ।। ७२ ।।\nतद्वर्षं इति  मन्त्रस्य जटिल ऋषिर्बृहती छन्दो भवो देवता चरकीप्रीतये विनियोगः ।। ७३ ।।\nश्यामां विदारिकां ध्यायेत्त्रिनेत्रां च चतुर्भुजाम्।।\nनानागणयुतां देवीं पङ्कजद्वयधारिणीम् ।। ७४।।\nश्रीश्च ते इति मन्त्रस्य वरुण ऋषिर्नृसिंहो देवता विदारिकाप्रीतये विनियोगः ।। ७५ ।।\nरक्तां च पूतनां ध्यायेत्पङ्कजस्थां सुशोभनाम् ।।\nसर्वाभरणसंपन्नां सर्वालंकारशोभिताम् ।। ७६ ।।\nमयि गृह्णामीति मंत्रस्य विवस्वानृषिर्नारायणो देवता पूतनाप्रीतये विनियोगः ।। ७७ ।।\nपूर्वादिदिक्षु सर्वासु सार्धाद्यंतपदेषु च ।।\nईशानं जटिलं श्वेतं शूलहस्तं महाभुजम् ।।७८।।\nत्रिनेत्रं वृषभारूढं नागहारो पशोभितम् ।। ७९ ।।\nआयुःशीर्षाण इति मंत्रस्य वामदेव ऋषिर्बृहती छन्दो धरणीधरो देवता ईशानप्रीतये विनियोगः ।। 2.2.10.८० ।।\nरक्तं ध्यायेच्च पर्जन्यं द्विभुजं पीतवाससम् ॥\nदक्षिणे परशुं ध्यायेदोंकारं च तथापरे ॥ ८१॥\nकयानश्चेति मन्त्रस्य धर्म ऋषिर्बृहती छन्दो भवो देवता पर्जन्य प्रीतये विनियोगः ॥८२।।\nजयन्तं श्वेतं श्वेतवृषभारूढं ध्यात्वा।।\nमानस्तोकेति मन्त्रस्य शक्त्यृषिस्त्रिष्टुप्छन्दः शङ्करो देवता जयंतप्रीतये विनियोगः ॥ ८३ ॥\nशुक्लं पीतं द्विभुजमैरावतस्थं वज्रधरं ध्यात्वा मूलबीजेन स्थापयेत् ।। ८४ ।।\nभास्करं रक्तद्विभुजं रक्ताश्वस्थं ध्यात्वा मायाबीजेन पूजयेत् ।।८५।।\nसत्यं च द्विभुजं श्वेतं त्रिनेत्रं पीतवाससं मन्दकुंदबीजेन पूजयेत्।।\nवृषं पीतं वृषभारूढमाकाशबीजेन पूजयेत् ।।८६।।\nऋक्षं नीलं चतुर्भुजं महिषारूढम् ।।\nआच्छीम इति मन्त्रस्य होता यक्ष ऋषिस्त्रिष्टुप्छन्दः शंकरो देवता ऋक्षप्रीतये विनियोगः ।। ८७ ।।\nअग्निमारभ्य पूजयेत् ।।\nअग्निं रक्तं सप्तजिह्वं रक्तवाससं पिङ्गाक्षं ध्यात्वा ।।\nअग्निदूतमिति मंत्रस्य भरद्वाज ऋषिस्त्रिष्टुच्छन्दः शंकरो देवता अग्निप्रीतये विनि योगः ।। ८८ ।।\nवितथं रक्तमजवाहनं द्विभुजं ध्यात्वा गायत्र्या पूजयेत् ।। ८९ ।।\nगायत्र्या विश्वामित्र ऋषिर्गायत्रीछन्दः सविता देवता वितथप्रीतये विनियोगः ।।2.2.10.९०।।\nयमं कृष्णमहिषारूढं दण्डहस्तं ध्यायेत् ।।\nअच्छिय इति मन्त्रस्य त्रिष्टुप्छन्दो भवानी देवता यमप्रीतये विनियोगः ।।९१।।\nगृहे क्षेत्रं रक्तमूर्ध्वकेशं महाभुजं रक्तवाससं ध्यात्वा वह्निबीजेन पूजयेत् ।।९२।।\nगन्धर्वं श्वेतं द्विभुजं पद्मासनस्थं ध्यात्वा यमबीजेन पूजयेत् ।।९३।।\nभृङ्गराजं रक्तसिंहासनारूढं दिव्ययज्ञोपवीतिनं ध्यायेत् ।। ९४ ।।\nहोता यस्केति मन्त्रस्य भार्गव ऋषिर्गायत्रीछन्दो यशो देवता भृंगराजप्रीतये विनियोगः ।। ९५ ।।\nमृगं पीतं मृगारूढं पीतवाससं ध्यात्वा ।।\nकदाचनेति मन्त्रस्य वामदेवऋषिर्बृहती छन्दो वामदेवो देवता मृगप्रीतये विनियोगः ।।९६।।\nनैर्ऋतार्द्धपदेषु च ।।\nनिर्ऋतिं पीतं श्वेतं पद्मासनस्थं ध्यात्वा ।।\nकैदाचनेति मन्त्रस्य पंक्तिश्छन्दः सविता देवता निर्ऋतिप्रीतये विनियोगः ।।९७।।\nनैर्ऋतार्द्धपदेषु च दौवारिकं श्वेतशरभारूढं त्रिनेत्रं सर्वाभरणभूषितं ध्यात्वा ।।\nहोतस्वेति मन्त्रस्य नरसिंहऋषिर्बृहती छन्दो गणेशो देवता दौवारिकप्रीतये विनियोगः ।। ९८ ।।\nश्यामं सुग्रीवं कृष्णमेषारूढं पीतवाससं ध्यात्वा ।।\nस्वादित्येति मन्त्रस्य त्रिष्टुप्छन्दो वामनो देवता सुग्रीवप्रीतये विनियोगः ।। ९९ ।।\nसुमित्रिया न इति मन्त्रस्य कन्दर्पऋषिः पङ्क्तिश्छन्दः सूर्यो देवता वरुणप्रीतये विनियोगः ।। 2.2.10.१०० ।।\nपुष्पदंतं पीतं मेषारूढं पीतवाससं ध्यात्वा ।।\nया ओषधीरिति मन्त्रस्य मन्मथ ऋषिर्जगती छन्दो वायुर्देवता पुष्पदंतप्रीतये विनियोगः ।। १०१ ।।\nअसुरं कृष्णं कृष्णमाल्यैरलंकृतं कृत्वा ।।\nआकृष्णेति मन्त्रस्य हिरण्यवर्ण ऋषिर्जगती छन्दः सविता देवता असुरप्रीतये विनियोगः ।। ।। १०२ ।।\nअसुरं कृष्णं नागहारान्वितं पद्मासनस्थं ध्यात्वा ।।\nआब्रह्मन्निति मंत्रस्य नलिन ऋषिस्त्रिष्टुप्छन्दो भवानी देवता सोमप्रीतये विनियोगः ।। १०३ ।।\nरोगं कृष्णं नीलेन्दीवरधरं श्वेतवृषभारूढं ध्यात्वा ।।\nनमस्ते रुद्र इति मन्त्रस्य नारद ऋषिः पंक्तिश्छन्दः श्रीर्देवता रोगप्रीतये विनियोगः ।। १०४ ।।\nवायुकोणादारभ्य पूजयेत् ।।\nवायुं धूम्रवर्णं ध्वजहस्तं मृगारूढं ध्यात्वा ।।\nदेवा इति मन्त्रस्य बृहती छन्दो यमो देवता नागप्रीतये विनियोगः ।। १०५ ।।\nश्वेतं सोमं श्वेतवर्णासनस्थं ध्यात्वा भद्रबीजेन पूजयेत् ।। ।। १०६ ।।\nरक्तं भल्लाटं पीतवाससं ध्यात्वा वह्निबीजेन पूजयेत् ।।\nपीतवाससमजवाहनं हारकेयूरान्वितं वायुबीजेन मंदराद्यैः पूजयेत् ।। ।। १०७ ।।\nरक्तां दितिं नागहारान्वितां रक्तपद्मासनस्थां ध्यात्वा ।।\nमानार्थं इति मन्त्रस्येति पूजयेत् ।। १०८ ।।\nमानो त्वा इति मंत्रस्य भार्गव ऋषिः पंक्तिश्छन्दः पृथिवी देवता दितिप्रीतये विनियोगः ।। १०९ ।।\nअदितिं पीतवर्णां सिंहारूढां पीतांबरधरां ध्यात्वा ।।\nहिरण्यवर्ण इति मंत्रस्य जनार्दन ऋषिर्बृहती छन्दः सोमो देवता अदितिप्रीतये विनियोगः ।। 2.2.10.११० ।।\nएवं यथा विधायाथ होमं कुर्याद्यथाविधि ।।\nहोमांते दक्षिणां दद्यात्काञ्चनं हेमसंयुतम् ।। १११ ।।\nतडागयागपक्षे तु सुवर्णं चार्धमेव वा ।। ११२ ।। ।।\nइति श्रीभविष्ये महापुराणे मध्यमपर्वणि द्वितीयभागे दशमोऽध्यायः ।। १० ।।"
  }
]
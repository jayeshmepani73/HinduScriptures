[
  {
    "text": "।। सूत उवाच ।।\nक्रौञ्चमानं प्रवक्ष्यामि यथावेदार्थवादिनाम् ।।\nसंमतं सर्वतंत्रेषु गोपनीयं प्रयत्नतः ।। १ ।।\nआत्मनोऽरत्निमानेन द्विगुणं परिकल्पयेत् ।।\nमध्ये वृद्ध्या तु तत्सूत्रं भ्रामयेत्कीलकोपरि ।। २ ।।\nचतुष्टयं न्यसेद्वृत्तं मध्यमाधमभावतः।।\nकर्णिका प्रथमे वृत्ते द्वितीये त्वथ केशरम् ।। ३ ।।\nतृतीये पद्मपत्राणि चतुर्थे षोडशच्छदाः ।।\nशोभोपशोभे कुर्याच्च चतुरस्रे समे शुभे ।। ४ ।।\nतद्दक्षिणाग्रं सुलिखेत्पार्श्वयोः पक्षकद्वयम् ।।\nतत्र पद्मयुगं कुर्यान्मध्ये चांगुलमंतरम्।।५।।\nशुक्लं पीतं तथा रक्तं कृष्णं लोहितसन्निभम् ।।\nसंख्यातं ताम्रपर्णं च श्यामलं चाष्टकं रजः ।। ६ ।।\nशुक्लं तंडुलचूर्णोत्थं पीतं तु निशया स्मृतम् ।।\nरक्तं तु निशया योगाच्छंखचूर्णादिभावितम् ।। ७ ।।\nकृष्णं पुलकादिदग्धं रक्तं पीतास्ययोगतः ।।\nकुंकुमाभं पांडुरं च रक्तश्वेतैर्विनिर्मितम् ।। ८ ।।\nताम्रवर्णं कुसुंभेन श्यामलं बिल्वपत्रजम् ।।\nयवगोधूमचूर्णादियोगेन तु रजः स्मृतम् ।। ९ ।।\nसर्वरेखासु विभजेच्छुक्लं मध्ये तु पीतकम् ।।\nकर्णिकायां केशरेषु शुभ्रमेव निपातयेत् ।। 2.2.2.१० ।।\nपूर्वादिक्रमयोगेन शुक्लादीनि प्रयोज येत् ।।\nपत्रसंधौ तु विभजेद्रजः सेकांतरक्रमात् ।।११।।\nततः षोडशपत्रेषु पूर्वादिक्रमतो भवेत् ।।\nशुक्लं पीतं तथा ताम्रं ततः संख्यातमेव च ।।१२।।\nश्यामलं कुंकुमाभं च रक्तं शुक्लं च कृष्णकम् ।।\nपीतं ताम्रं च संख्यातं श्यामं कुंकुमरक्तकम् ।। १३।।\nएवं दद्याद्द्विजः पूर्वे ईशानांतं विभावयेत् ।।\nक्रौंचमूर्घ्नि भवेद्रक्तं चतुरंगुलमानतः।।१४।।\nतुंडभागे भवेत्पीतं ग्रीवायां शुक्लमेव च ।।\nपुच्छे विंशतिपत्राणि आदौ पंच रजःक्रमात् ।।१५।।\nषडंगुलेष्वंडभागे पीतेन परिकल्पयेत् ।।\nग्रीवायां शुक्लरजसा भावितायां विशेषतः ।।१६।।\nतत्र पीतादिकं लेख्यं पूर्वोक्तं च यथा भवेत् ।।\nशुक्लादिकं प्रदद्यानु पात्रेष्वेकैकशः पृथक् ।। १७ ।।\nचतुरंगुलके पादे जानोरूर्ध्वे तु पीतकम् ।।\nअधस्तात्तु भवेद्रक्तं तदेव चतुरंगुलम् ।।१८।।\nद्व्यंगुलेन भवेच्छ्याममंगुलीष्वपि विन्यसेत् ।।\nएवं पक्षद्वयेनापि लिखेच्छुक्लं विभावयेत् ।। १९ ।।\nपदे शुद्धं चांगुलीषु रक्तं श्यामेन भावयेत् ।।\nपूर्वपश्चिमदिग्भागे शुक्लं स्याद्वारदेशतः ।।2.2.2.२०।।\nदक्षिणोत्तरतश्चैव रक्तवर्णं विनिर्दिशेत् ।।\nमहाक्रौंचमिदं ज्ञेयं मध्यक्रौचमिदं शृणु ।। २१ ।।\nकनिष्ठं सर्वयज्ञेषु विद्यानां सप्तमुत्तमम् ।।\nअथापरं प्रवक्ष्यामि सर्वतंत्रमतं क्रमात् ।। २२ ।।\nरक्तपीतं रक्तपीतैः कुर्यात्पुच्छचतुष्टयम् ।।\nपूर्वादिक्रमयोगे तु पत्रांते धरणीतले ।। ।।२३।।\nसुलिखेन्मूलसंलग्नं बहिष्कोणचतुष्टयम् ।।\nकनिष्ठेऽष्टकुलं कुर्यात्पुच्छं कुर्याच्चतुर्विधम् ।।२४।।\nत्रिवृत्तं वेष्टयेत्पश्चात्सितरक्तासितैः क्रमात् ।।\nदृष्टं जन्मशतोद्भूतं पापं नाशयते धुवम् ।।२५।।\nपीतं वा विलिखेद्विप्रा नश्यंति सकलापदः।।\nअतश्चक्रं बहिश्चक्रं क्षेत्रे च प्रतिदर्शनम् ।।२६।।\nतस्य कल्पशतोद्भूतं पापं नाशयते धुवम् ।।\nमयूरं वृषभं चैव सिंहं क्रौंचं च वै कपिम् ।।२७।।\nप्रमादाद्वा गृहे क्षेत्रे वृक्षाग्रे चापि भो द्विजाः ।।\nउत्थाय वंदनं कुर्याद्ब्रह्महत्याशतं दहेत् ।। २८ ।।\nपोषणात्कीर्तिमाप्नोति दर्शनात्पापविच्युतिः ।।\nदर्शनाद्वर्धते लक्ष्मीरायुर्वृद्धिश्च जायते ।। २९ ।।\nमयूरो ब्रह्मणो मूर्तिर्वृषभश्च सदाशिवः।। .\nसिंहे च संभवेद्दुर्गा वैष्णवो विधिरुच्यते ।।2.2.2.३०।।\nक्रौंचो नारायणो देवो व्याघ्रस्त्रिपुरसुंदरी ।।\nकालिका कृष्णव्याघ्रश्च लक्ष्मीश्चित्रकपोतकः ।।३१।।\nस्नातः पश्यति प्रत्यह्नि ग्रहदोषो न जायते ।।\nतस्मात्प्रयत्नतो भूत्वा धारयेत्पोषयेद्गृहे ।। ३२ ।।\nअतः परं प्रवक्ष्यामि मंडले मंडलेष्वपि ।।\nरजोद्रव्यप्रमाणं च यथोक्तं यत्नवर्जनम् ।। ३३ ।।\nतंडुलोत्थं यवोत्थं वा वर्ज्यं मकररोपणम् ।।\nयद्बाल्यश्रावणे जातं हिंगुलं गंधकं तथा ।।३४।।\nहरितालं सुभद्रं च सदा विघ्नं विवर्जयेत् ।।\nहैमंतिकोद्भवं यच्च सितपाषाणमेव च ।।३५।।\nकांचन्याश्च प्रभेदं यच्छस्तं शुक्लगुणं द्विजाः ।।\nशेफालिवृत्तं निशया अतसीकुसुमानि च ।।३६।।\nकिंशुकस्य च पुष्पाणि शस्तं पीतं गुणं भवेत् ।।\nनागजं गैरिकं चैव कुसुंभ कुसुमानि च ।।३७।।\nकुशीतं गुडकं चैव मंजिष्ठां पंचरंगकम् ।।\nविजयापत्रकं चैव बिल्वपत्रं तथैव च।।३८।।\nपुनर्नवायाः पत्रं च केशरस्य बकस्य च।।\nकृष्णपाषाणकं चैव कृष्णाभ्रं समयूथकम्।।३९।।\nनागपाषाणकं चैव पुन्नागं दग्धपंचकम् ।।\nशंखचूर्णं लोहविष्ठां नागविष्ठां च वर्जयेत्।।2.2.2.४०।।\nकर्पूरं कुंकुमं चैव रोचनारोचनां श्रयेत् ।।\nयवशालीयकैर्भिन्नं शुक्लं च कारयेत्सुधीः ।।४१।।\nलाक्षां च यदि गृह्णीयात्तद्भर्जित्वा प्रदापयेत् ।।\nआकाशं पृथिवीं चैव भौमं रामं तथा शनी ।।४२।।\nधरणीं सदनस्थाने पञ्चधा विभजेद्बहिः ।।\nपद्ममुल्लिख्य प्रथमं कर्णिकां तदनन्तरम् ।।४३।।\nतर्जन्यमध्या पूर्वोत्थं विभजेद्वा समाहितः ।।\nतर्जन्यंगुष्ठयोगैर्वा तृणमारभ्य यद्भवेत् ।। ४४ ।।\nतृणमारभ्य सामान्ये शक्तो वा मध्यमादितः ।।\nराक्षसादिप्रतिष्ठायां ग्रहपक्षेऽग्निमादितः ।। ४५ ।।\nअंगुल्यग्रे च विभजेत्सर्वकामार्थसिद्धये ।।\nप्रतिष्ठायां ग्रहमखे काम्येषु परिवर्जयेत् ।। ४६ ।।\nसुभद्रं मण्डलं वक्ष्ये शुभदं शुभमादिशेत् ।।\nअतः सुभद्रमुद्दिष्टं स्वर्गमोक्षप्रदायकम् ।। ४७ ।।\nसार्धहस्तेन मानेन कुर्यान्मंण्डलमुत्तमम् ।।\nचतुर्विशांगुलैः पूर्णं सर्वत्र हस्तमादिशेत् ।। ४८ ।।\nकर्तुर्मध्यसहस्रस्य मध्यमा मध्यपर्वणि ।।\nमध्यमा दीर्घमानेन मानांगुलमिति स्मृतम् ।। ४९ ।।\nरेखाद्वयांतरं यच्च मूलरेखां न चाश्रयेत् ।।\nवद्धांगुष्ठनखद्वंद्वं मानांगुलमथापि वा ।।2.2.2.५०।।\nमध्ये निबध्य शंकुं च मुष्टिबाहुप्रमाणतः ।।\nत्रिवृत्तं कारयेन्मध्ये ज्येष्ठोत्तरकनीयसम् ।। ५१ ।।\nप्रकल्प्य कर्णिकादीनि मध्ये चाष्टदलं लिखेत् ।।\nबहिश्चार्कदलं कुर्याद्वर्णानां क्रमकेण तु ।।५२।।\nपंचमं श्वेतवर्णेन बहिः कुर्यात्त्रिवेष्टनम् ।।\nसितपीतारुणं कुर्यात्पश्चाद्वेदांगुलांतरे ।। ५३ ।।\nवेष्टयेच्छुक्लवर्णेन मध्ये कल्पलतां लिखेत् ।।\nसुभद्रं मण्डलात्पूर्वं सर्वतोभद्रकं शृणु ।। ।। ५४ ।।\nसर्वकार्येषु यज्ञेषु सर्वकल्याणमाप्नुयात् ।।\nमंडलं सर्वतोभद्रं सर्वयज्ञेषु पुष्टिदम् ।। ५५ ।।\nसाधकानां हितार्थाय ईश्वरेणैव भाषितम् ।।\nचतुर्विंशत्यंगुलेन हस्तः प्रथमतो भवेत् ।। ५६ ।।\nकोणे सूत्रद्वयं दद्यान्मध्ये सूत्रद्वयं पुनः ।।\nततो मत्स्यान्विरचयेत्कर्णे सूत्राणि साधकः ।।५७।।\nचतुः सूत्रं पातयेच्च पूर्वापरविभागतः ।।\nपुनर्दद्याच्चतुःसूत्रं कर्णसूत्रं पुनर्ददेत् ।। ५८ ।।\nशतद्वयपदं यावत्षट्पंचाशाधिकं तथा ।।\nपातयेच्च तथा सूत्रमेवं सप्तदशं भवेत् ।। ५९ ।।\nऊर्ध्वपंक्त्या पदयुगं चाद्ये पदचतुष्टयम् ।।\nद्वारपार्श्वे भवेद्यावद्दंतपंक्त्या पदत्रयम् ।। 2.2.2.६० ।।\nरेखां सर्वत्र शुक्लेन रचयेद्यज्ञियोत्तमः ।।\nपङ्कजं शुक्लवर्णेन वैष्णवो यागकर्मणि ।। ६१ ।।\nशक्तियोगे भवेद्रक्तं शैवे पीतं विनिर्दिशेत् ।।\nप्रतिष्ठासु च सर्वासु शुक्लमेव प्रशस्यते ।। ६२ ।।\nपीतेन कर्णिका कार्या चतुर्भागेन मानतः ।।\nशुभं चकोरावस्थाने तापयित्वा विचक्षणः ।। ६३ ।।\nकर्णिकामूलमारभ्य रेखाः षोडश कल्पयेत् ।।\nरेखामूले भवेच्छुक्लं मध्ये रक्तं निपातयेत् ।। ६४ ।।\nअग्रे पीतं भवेदेवं कृत्वा पंकजवेष्टनम् ।।\nशुभ्रवर्णेन तद्दद्यात्पीतवर्णेन सर्वतः ।। ६५ ।।\nमध्ये रक्तं भवेत्तच्च एवं षोडशकल्पयेत् ।।\nकोणेषु रक्तं दद्याच्च पद्मं क्षेत्रेषु निर्दिशेत् ।। ६६ ।।\nशुक्लेन पीठगात्राणि पीठकोणे पदत्रये ।।\nपीतवर्णेन रचयेद्द्विधा पंक्तिद्वये तथा ।। ६७ ।।\nशुद्धेन रचयेत्पादौ पुनः पीतादिवर्णकैः।।\nचित्रं सुशोभनं कार्यं तत्र कल्पलतां न्यसेत् ।। ।।६८।।\nमानं कल्पलतायास्तु द्व्यङ्गुलं परिकीर्तितम् ।।\nद्वेद्वे शस्तं च भ्रमणं शंखावर्तक्रमात्त्रयम् ।।६९।।\nग्रंथौग्रंथौ  पुष्पफले नानावर्णेन भावयेत् ।।\nनानापशुगणैर्युक्तं नानापक्षिगणैर्युतम् ।। 2.2.2.७० ।।\nवैष्णवे गारुडं शस्तं शैवे कीशवृषं लिखेत् ।।\nशाक्ते व्याघ्रं तथैशे च शरभं हरिमालिखेत् ।।७१।।\nशोभां पीतेन रचयेदुपशोभां च पीतकैः ।।\nकोणेषु कृष्णवर्णेन बहिः स्याद्वेष्टनत्रयम् ।। ७२ ।।\nशुक्लपीतारुणैः कार्यं मण्डलं स्यान्मनोरमम् ।।\nसर्वतोभद्रमपरं सर्वसिद्धिप्रदायकम् ।। ७३ ।।\nसर्वज्ञानमयं शुद्धं धर्मकामार्थदायकम् ।।\nचतुरस्रं समं कृत्वा दिग्भ्यो द्वादशधा द्विजाः ।। ७४ ।।\nपातयेत्तत्र सूत्राणि कोष्ठानां दृश्यते शतम् ।।\nचतुश्चत्वारिंशदाद्यं पश्चात्षट्त्रिंशदंबुजम् ।। ७५ ।।\nकोष्ठं प्रकल्पयेत्पीठं पंक्त्या चैवात्र वीथिकाम् ।।\nद्वारशोभे यथापूर्वमुपशोभं च दृश्यते ।। ७६ ।।\nअवशिष्टैः पदैः कुर्यात्सद्भिस्तंत्राणि मन्त्रवित् ।।\nविदध्यात्पूर्ववच्छेषमेवं वा मण्डलं भवेत् ।। ७७।।\nपूर्वोक्तमण्डले विद्वन्धरणीसदनं बहिः ।।\nमध्ये कल्पलता कार्या बहिष्कोणेषु सत्तमाः ।। ७८ ।।\nगुलालीतूर्यवर्णेन महामत्त इति स्मृतः ।।\nशोभोपशोभे शोभाग्रां कुर्याद्वै मण्डलं भवेत् ।। ७९ ।।\nएतद्धि सर्वतोभद्रं राशियुक्तमतः परम् ।।\nशतपत्रं वज्रनाभं बिंबनाभं सहस्रकम् ।। 2.2.2.८० ।।\nगजाह्वं च गजाकारं मध्ये तु समलङ्कृतम् ।।\nचतुश्चन्द्रे चन्द्रबिम्बश्चन्द्रकांतमुदाहृतम् ।। ८१ ।।\nबहिर्द्वादशभिः सूर्यैः सूर्याक्रांतं प्रकीर्तितम् ।।\nशेखरी त्रिपुटं चैव शतपत्रं च प्रक्रमात् ।। ८२ ।।\nसहस्रमेव विप्रेन्द्राः पद्मान्ते यस्य स्वस्तिकम् ।।\nस्वस्तिकं तद्भवेद्विप्राः पुष्करं वज्रसंमतम् ।। ८३ ।।\nचिन्तामणिं कुंकुमांशं खातं च हरिवल्लभम् ।।\nपञ्चसिंहासनस्थं च पञ्चसिंहासनं विदुः ।। ८४ ।।\nतद्वद्वृषासनं ज्ञेयं शिखिरूपं शिखिध्वजम् ।।\nनारसिंहं पद्मगर्भं कपोतास्यं तथा भवेत् ।। ८५ ।।\nगारुडं मेरुगर्भं च नीलकण्ठं नराकृतिम् ।।\nशतक्रतुगजारूढं श्रीबिंबनवसूत्रकम् ।। ८६ ।।\nअष्टास्रमष्टकोणाद्यं बहिः पद्मवनं कृतम् ।।\nकामद्वयेन पुटितं सहस्रं पद्मवेष्टितम् ।। ८७ ।।\nत्र्यस्रगर्भं पङ्कजं च त्र्यस्रं तत्परिकीर्तितम् ।।\nअष्ट पत्राणि वै मेरुं सुमेरुं तद्विपर्यये ।। ८८ ।।\nमहामहामेरुपृष्ठं शतत्रयच्छदैर्वृतम् ।।\nछिद्रव्यक्तिं प्रवक्ष्यामि यथा मानेन भो द्विजाः ।। ८९ ।।\nवसु ८ दिग् १० विंशकैश्चैव २० चत्वारिंशत् ४० शतार्धकम् ५० ।।\nदंडिश्रवणसंपन्न ६० माकाशं वसुसंमितम् ।। 2.2.2.९० ।।\nशतविंशाधिकं चैव १२० दलानि तदनन्तरम् ।।\nशुक्लरक्तं चाष्टवणैर्बिंबोष्ठं परिपूरयेत् ।। ९१ ।।\nशुक्लेन पङ्कजं तत्र पश्चात्कुर्यात्त्रिवेष्टनम् ।।\nशतपत्रमथो वक्ष्ये बिम्बराजेति कथ्यते ।। ९२ ।।\nस्थंडिले कुशहस्ते च पूर्ववद्वेष्टयेत्क्रमात् ।।\nवसु ८ पञ्चकला १६ पञ्चविंशकं २५ तन्नपत्रकात् ।। ९३ ।।\nचत्वारिंशत्ततः पश्चा ४० दष्टोत्तरशतं १०८ भवेत् ।।\nशुक्लं शोणं तथा पीतं श्यामशुक्लैरनंतरम् ।। ९४ ।।\nविलोमे दलसन्धीनि शाक्ते शैवे तु षट्पुरम् ।।\nवेष्टयेत्पंचवर्णेन शुक्लादीनि समंततः ।। ९५ ।।\nरक्तपीतैः समास्तीर्य कोणाञ्छुक्लेन पूरयेत् ।।\nस्थंडिले तारहस्तेन अष्टहस्तं प्रकल्पयेत् ।। ९६ ।।\nमंडलं बिंबराजस्य अष्टोत्तरदलैर्वृतम् ।।\nवसुपञ्चशक्तिविंशच्चत्वारिंशच्छतार्द्धकम् ।। ९७ ।।\nत्र्यृतुपत्रं सुवृत्तं स्याद्वृत्तयुक्तं सबिल्वकम् ।।\nचत्वारिंशद्द्वयं चैव गगनेन समावृतम् ।। ९८ ।।\nशतं विंशाधिकशतं द्विशतं विंशमुत्तमम् ।।\nवेष्टनांसे च त्रिशतं प्रक्रमादथ वर्धयेत् ।। ९९ ।।\nलवल्याभमथो वक्ष्ये सार्द्धहस्तप्रमाणतः ।।\nनवविंशं कल्पयेत्तु चतुःसूत्राणि पातयेत् ।। 2.2.2.१०० ।।\nदक्षिणोत्तरतश्चैव तद्वदेव विजानीहि ।।\nपीतेन रेतपुःटिता मध्ये शुक्लं विभाव्यते ।। १०१ ।।\nग्रहपक्षेन्नपीतेन मध्ये रक्तं प्रतिष्ठितम् ।।\nसर्वा रेखाश्च शुक्लेन पौष्टिके पीतमादिशेत् ।। १०२ ।।\nसशांतिके न योक्तव्यं कामे रक्तं विनिर्दिशेत् ।।\nमध्ये तु पङ्कजं रक्तं युग्मे सोमस्य पङ्कजम् ।। १०३ ।।\nशुक्लवर्णेन तत्कुर्यात्पीतवर्णमुदस्य च ।।\nऐशान्यां चोत्तरे भागे गुरोः पीतं तु पङ्कजम् ।। १०४ ।।\nपूर्वस्यां दिशि शुक्रस्य पङ्कजं शुभ्रवर्णकम् ।।\nवारुणे तु शनैः कृष्णं नैर्ऋत्यां धूम्रवर्णकम् ।। १०५ ।।\nराहोः प्रकल्पयेत्तच्च केतोरपि नियोजयेत् ।।\nवायव्यां दिशि संयोज्य पङ्कजं विलिखेत्ततः ।। ।। १०६ ।।\nविलोमे दलसन्धीनि पूरयत्सुविचक्षणः ।।\nबहिः पञ्चरजैः कार्यं युवदुर्गविभूषितम् ।। १०७ ।।\nपूर्वपश्चिमदिग्भागे शुक्लं स्याद्द्वारदेशतः ।।\nदक्षिणोत्तरदिग्भागे रक्तमेव प्रशस्यते ।। १०८ ।।\nत्रिस्थाने सममध्ये च द्वादशांगुलप्रक्रमात् ।।\nद्विहस्तादावंगुलेन वर्द्धयेत्तद्विभागतः ।। ।। १०९ ।।\nपञ्चाब्जमण्डलं ज्ञेयं चतुःस्वस्तिकभूषितम् ।। 2.2.2.११० ।।\nइति श्रीभविष्ये महापुराणे मध्यमपर्वणि द्वितीयभागे द्वितीयोऽध्यायः ।।२।।"
  }
]
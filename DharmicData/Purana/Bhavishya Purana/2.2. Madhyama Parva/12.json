[
  {
    "text": "।। सूत उवाच ।। ।।\nततो भेर्यादिघोषेण यजमान उदङ्मुखः ।।\nकनकतोयेन गन्धेन मुद्गलाग्रेण लेपयेत् ।। १ ।।\nऐशान्यां मध्यभागे वा यजेद्वा सुसमाहितः ।।\nवर्तुलाकारयेद्यस्मान्मन इच्छति संजपन् ।। २ ।।\nऋषिः कंठोथ गायत्री छन्द इत्यभिधीयते ।।\nदेवता पृथिवी चैव स्तुतौ च विनियोजयेत् ।।३।।\nविवरे पूजयेत्कर्म ब्रह्माणं च धराधरम् ।।\nपृथिवीं गन्धपुष्पाद्यैर्नैवेद्यैर्विविधैरपि ।। ४ ।।\nअग्रतोऽष्टदलं लेख्यं स्थापयेत्कलशं ततः।।\nमुखे विधाय कनकं राजतेन विनिर्मितम् ।। ५ ।।\nशुक्तिशंखसमं वापि विश्वामित्रसमुद्भवम् ।।\nपूजयेत्तीर्थतोयेन गन्धपुष्पाक्षतादिना ।।६।।\nविष्णुक्रांता वचाकुष्ठचन्दनेन विलोडितम् ।।\nक्षीरं च मातुलिंगं च सावित्रं च सदूर्वया ।। ७ ।।\nदध्यक्षतं मधुयुतमेवमर्घ्यं च साधयेत् ।।\nसितचन्दनवस्त्राद्यैः शाल्यैश्च विविधैरपि ।। ८ ।।\nअव्रणं कलशं कृत्वा पञ्चवर्णसमन्वितम् ।।\nआवाहयेत्तोयनिधिं मंत्रेणानेन भक्तितः ।। ९ ।।\nआयाहि भगवन्देव तोयमूर्ते जलेश्वर ।।\nहृद्वर्णार्घ्यं मया दत्तं परितोषाय ते नमः ।। 2.2.12.१० ।।\nगृहेभ्यश्चैव सोमाय त्वष्ट्रे चैव च शूलिने ।।\nइमं मे वरुणेत्यादि प्रत्येकं स्याद्गतित्रयम् ।। ११ ।।\nततोर्घ्यदानं विधिवत्क्षीरेण हविषा मधु ।।\nयजमानः सपत्नीकः कुंभं कुक्षौ निधाय च।।१२।।\nहिरण्यगर्भेति मंत्रस्य भरद्वाजऋषिः स्मृतः ।।\nछन्दश्च जगती ख्यातं देवता च जलाधिपः।।१३।।\nवरुणस्योत्तंभनेति मंत्रस्य जलकुंभं निवेदयेत् ।।\nअस्य मंत्रस्य च ऋषिर्नारदः परिकीर्तितः ।।\nविराट्छन्दश्च ईशानो देवता समुदाहृता ।।१४।।\nमोचयेन्मीनयुग्मं च मेषयुग्मं तथैव च ।।\nसंभवे पक्षियुग्मं च आडीं वा चक्रवाककम् ।।१५।।\nमोचयेन्नागयुग्मं च आयुवृद्धेश्च हेतवे ।।\nदिक्षु जीवंतिकां दद्याद्राक्षसेभ्यो बलिं हरेत् ।। १६ ।।\nनिर्मितं माषभक्तेन रक्तपुष्पैरलंकृतम् ।।\nक्षात्रको लक्ष्मणश्चैव मणिभद्रो गणेश्वरः ।।\nसबिंदुकेन हंतेन दिक्षु मध्ये यथा क्रमात् ।। १७ ।।\nये भवा भाविनो भूता ये च तेषु मयासिनः ।।\nआहरं तु बलिं तुष्ट्या प्रयच्छंतु शुभं मम ।। १८ ।।\nइत्युक्त्वा च बलिं दद्यान्नमस्कुर्यादनंतरम् ।।\nदद्यात्पयस्विनीं गां च आचार्याय विशेषतः ।। १९ ।।\nअन्येषां हि हिरण्यं च गां च दद्याद्द्विजन्मने ।।\nव्याहृतिद्वितयं चैव ततो वारुणपंचकम् ।। 2.2.12.२० ।।\nप्राजापत्यं स्विष्टकृच्च जुहुयात्तदनंतरम् ।।\nघृतैः स्विष्टकृतं नास्ति तथा रसविसारकैः ।। २१ ।।\nपद्मोत्पलैर्मातुलिंगैः पनसैर्मातुलुंगकैः ।।\nमधूकैर्विश्वपुष्पैश्च तथाम्रातककाशकैः ।। २२ ।।\nअभिषेकं ततः कुर्यात्सुवास्त्विति च वै जपन् ।।\nदद्यात्पूर्णां च विधिवत्सूर्यायार्घ्यं निवेदयेत् ।। २३ ।।\nपञ्चदोषं पुरस्कृत्य ब्राह्मणानुमतेन च ।।\nगृहं प्रविश्य च ततो ब्राह्मणानथ भोजयेत् ।। २४ ।।\nदीनांधकृपणे चैव दद्याद्वित्तानुसारतः ।।\nज्ञातिभिः सह भुञ्जीत दधिक्षीरामिषं विना ।। २५ ।।\nन क्षीरं च कषायं च भर्जितं शाकमेव च ।।\nन काण्डं च न पुष्पं च करीरं च कदाचन ।। २६ ।।\nशाल्यन्नं मूलकं चैव पनसाम्रफलानि च ।।\nमस्तं मधुघृतगुडं मातुलिंगं ससैंधवम् ।। २७ ।।\nबदरं धातकिफलं कुन्द पुष्पं तथा तिलम् ।।\nएतत्प्रशस्तं जानीयान्मरीचानि विशेषतः ।। २८ ।।\nत्रिरात्रमथ सप्ताहं परित्यज्य खले ततः ।।\nपञ्चांगकं ततः कुर्यात्स्थाप येन्नेति युग्मकम् ।। २९ ।।\nप्रथमा चार्कहस्तेन द्वितीया दशहस्तिका ।।\nवितस्ते तु भवेच्छतं द्विगुणं तदनंतरम् ।। 2.2.12.३० ।।\nशतार्धं ततः पश्चात्षष्टिहस्तमनंतरम् ।। ३१ ।। ।।\nइति श्रीभविष्ये महापुराणे मध्यमपर्वणि द्वितीयभागेऽर्घ्यदानविधौ द्वादशोऽध्यायः ।।१२।।"
  }
]
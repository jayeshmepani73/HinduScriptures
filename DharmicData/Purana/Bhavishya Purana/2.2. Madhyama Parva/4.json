[
  {
    "text": "।। सूत उवाच ।। ।।\nपूर्णपात्रमथो वक्ष्ये यज्ञे साधारणेऽपि च ।।\nकामहोमे भवेन्मुष्टिर्मुष्टयोष्टौ तु कुञ्चिका ।। १ ।।\nएकैक कुञ्चिमानेन कुर्यात्पात्राणि वै सदा ।।\nपात्राणि च पृथक्कृत्वा स्थापयेद्द्वारदेशतः ।। २ ।।\nसिद्धानां खड्गधाराणां प्रत्येकस्य दिनक्रमात् ।।\nतत्रैव दद्या न्नान्यत्र न कुर्याद्व्यत्ययं क्वचित् ।। ३ ।।\nकुण्डानां कुड्मलानां च वेदनं यादृशं शृणु ।।\nचतुरस्रपदस्यापि रौप्यार्धं च कलौ युगे ।। ४ ।।\nद्वे रौप्ये सर्वतोभद्रे क्रौञ्चघ्राणे चतुर्थकम्।।\nमहासिंहासने पञ्च दशपात्रे तदर्धकम् ।। ५ ।।\nसहस्रारे मेरुपृष्ठे तुर्यरौप्यवृषाधिकम् ।।\nवृषे गले च वृषभं शेषे रौप्यसहस्रकम् ।। ६ ।।\nचतुरस्रस्य निर्माणे स्वर्णपादः कलौ युगे ।।\nमहाकुण्डे तु द्विगुणं वृत्ते रौप्यं निवेदयेत् ।। ७ ।।\nपद्मकुण्डे तु वृषभमर्ध चन्द्रे तु रौप्यकम् ।।\nयोनिकुण्डे ददेद्धेनुमष्टार्धस्वर्णमाषकम् ।। ८ ।।\nषडस्रे तु तदर्धं स्याद्यागे माषद्वयं भवेत् ।।\nशैवे चोद्यापने चैव प्रत्यह्ना स्वर्णमाषकम् ।। ९ ।।\nदारणे हस्तमात्रं स्यात्स्वर्णकृष्णकलं भवेत् ।।\nइष्टिकाकरणे चैव प्रत्यह्ना स्यात्पणद्वयम् ।। 2.2.4.१० ।।\nखण्डे दशवराटं स्याद्बृ हन्माने तु काकिणी ।।\nतडागे पुष्करिण्यां च खनने प्रथमांगके ।। ११ ।।\nसप्तहस्तमिते कुण्डे निष्ठे आबद्धमात्रकम् ।।\nपुराणस्य च एकांशं वेतनं परिकीर्तितम् ।। १२ ।।\nवर्धयेत्पणमात्रेण निम्ने पत्रे च प्रक्रमात् ।।\nबृहत्कूपस्य निर्माणे प्रत्यहं च पणद्वयम् ।। १३ ।।\nशैले ज्ञेयं काञ्चनस्य रत्तिका गृहकर्मणि।।\nकोष्ठे ज्ञेयं सार्द्धपणं रंगादिरचिते पणम्।।१४।।\nवृक्षाणां रोपणे दद्यात्प्रत्यह्ना सार्धमाषकम् ।।\nसेतुबंधे च पंकिले च पणद्वयं च काकिणी ।। १५ ।।\nपणेपणे तु ताम्रस्य दद्यात्पणचतुष्टयम् ।।\nघटने कांस्यसीसानां पणत्रयमुदाहृतम् ।। १६ ।।\nअथ वा दिनसंख्यानं पणैकं च सकाकिणि ।।\nसुवर्णस्य पणैके तु पुराणं रत्नकुट्टिमे ।। १७ ।।\nरजते तु तदर्धं स्यात्स्फटिकस्य च दारणे ।।\nदिनसंख्यापणद्वंद्वं रत्नानामथ कुड्मलम्।। १८ ।।\nमणिवेधे मणौ ज्ञेयं काकिणी परिकीर्तिता ।।\nचतुर्वराटमधिकं स्फाटिके मणिवेधने ।। १९ ।।\nकांस्यतालस्य निर्माणे धमने तु पणत्रयम् ।।\nलाक्षानिर्माणके कार्ये तदर्धमपि कीर्तितम्।।2.2.4.२०।।\nगवां च दोहने चैव वराटे तुर्यवेतनम्।।\nवेतने वस्त्रनिर्माणे पत्रे हस्तपणत्रयम् ।।२१।।\nअविवस्त्रस्य निर्माणे स्यंदनं दशकाकिणी ।।\nपिधानवस्त्रनिर्माणे त्रिपणं परिकीर्तितम् ।। २२ ।।\nदश काकिणी ऊर्ध्वाधस्तद्व्यये पण्यवेतनम् ।।\nवंशाजीवस्य प्रत्यह्ना पणस्यार्धे सकाकिणि ।। २३ ।।\nलोहकारस्य च तथा नापितस्य च वेतनम् ।।\nशिरसा तस्य वपने विज्ञेया दश काकिणी ।। २४ ।।\nसश्मश्रुनखमाने तु प्रदद्यात्काकिणीद्वयम् ।।\nनारीणामथ संस्कारे नखचित्रादिरञ्जने ।। २५ ।।\nसकाकिणि पणं तच्च सवित्रे च पयोधरे ।।\nपणानां तुर्यकं दद्यात्सीमंतस्यालके तथा ।। २६ ।।\nपदचित्रे तु सार्द्धं स्याद्ग्रीवाणां गुह्यधारणे ।।\nधान्यानां रोपणे चैव दिनैके पण वेतनम् ।। २७ ।।\nलवणे तु तथा देया गुवाकानां च रोपणे ।।\nदण्डपत्रस्य संस्कारे मरिचानां तथैव च ।। २८ ।।\nपणद्वयं वराटानामधिकं दशमेव तु ।।\nहलेहले पणैकं स्यात्काकिण्यधिकमेव च ।। २९ ।।\nपणत्रयं चक्रपणे महिषाणां पणाधिकम् ।।\nनराणां वाहने चैव पणैकं दश काकिणी ।। 2.2.4.३० ।।\nदासीनां गर्दभानां च अधिकं काकिणीद्वयात् ।।\nक्षालने चापि वस्त्रस्य तैलक्षारविवर्जिते ।। ३१ ।।\nवस्त्रे प्रतिपणं दद्याद्दीर्घे प्रस्थेऽपि वर्धयेत् ।।\nसद्यः प्रक्षालनेऽप्यर्धं दिनादावधिकं भवेद् ।। ३२ ।।\nश्वेतवस्त्रे भवेन्न्यूनं पदे सूक्ष्मे च वर्द्धयेत् ।।\nमृत्तिकानां समुद्धारं कुद्दाले चेक्षुपीडने ।। ३३ ।।\nवेतनं पुष्पसंस्कारे सहस्रं दशकाकिणी ।।\nकाकिणी स्रङ्निबद्धे च द्विगुणं कण्ठमालिका ।। ३४ ।।\nअबद्धे द्व्यंगुलं यावन्मुण्डमाला प्रकीर्तिता ।।\nहस्तत्रये कण्ठमाला आनाभि कमलावधि ।। ३५ ।।\nकाकिणीकत्रयं चैव निर्माणे द्विजसत्तमाः ।।\nमालत्याश्च तुलस्याश्च जातियूथ्योश्च सत्तमाः ।। ३६ ।।\nतदर्धार्धं मारुतेन दमने बकुलस्य च ।।\nवेतनं दीपतैले च आज्यस्य परिवर्धयेत् ।। ३७ ।।\nयामेयामे रौप्यमाषं स्नेहे चैव तु काकिणी ।।\nसार्धांगुलप्रमाणेन वस्त्रवर्तिं विदुर्बुधाः ।। ३८ ।।\nषडंगुलेन दैर्घ्यं च न न्यूनं नाधिकं भवेत् ।।\nपञ्चविंशतिभिः संख्या तंतुभिर्द्विजसत्तमाः ।। ३९ ।।\nपञ्चाङ्गुलेन मानेन कर्तव्यः सुसमाहितः ।।\nहस्तोच्छ्राये प्रदद्यात्तु मुष्टिहस्ते तु मध्यमम् ।। 2.2.4.४० ।।\nत्रिहस्ते चतुर्हस्ते वा उत्तमं मानमीरितम् ।।\nस्वर्णधारे हतो राजा रजते सर्वकामदः ।। ४१ ।।\nताम्रे चायुःक्षयकरमायसे दुर्गतिप्रदः ।।\nशस्तस्य करमर्दस्य प्रशस्तोत्तर उच्यते ।। ४२ ।।\nदीपाधारं कांस्यमयं तथारीतिमयस्य च ।।\nअभावे मृन्मयस्यैव मृन्मये मानवर्जितम् ।। ४३ ।।\nदशाङ्गधूपके मूल्यं विंशके तु पणत्रयम् ।।\nद्वादशकांगुलेऽप्यर्धवर्तिं धूपाय वर्तयेत् ।। ४४ ।।\nहस्ते पंचप्रमाणं च वस्त्रैः कुर्याच्च वर्तिकाम् ।।\nपञ्चविंशतिभिर्वा यः स महावर्तिरुच्यते ।।४५।। ।।\nइति श्रीभविष्ये महापुराणे मध्यमपर्वणि द्वितीयभागे चतुर्थोऽध्यायः ।।४।।"
  }
]
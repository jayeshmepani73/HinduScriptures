[
  {
    "text": "।।सूत उवाच।। ।।\nस्वगृह्याग्निविधिं वक्ष्ये योगभेदेषु सत्तमाः ।।\nन परोक्तं विधानेन भयदं कीर्तिध्वंसनम् ।। १ ।।\nपुत्रा एव च कन्याश्च जनिष्याश्चापरे सुताः ।।\nगृह्या इति समाख्याता यजमानस्य दायदाः ।। २ ।।\nतेषां संस्कारयागेषु शान्तिकर्मक्रियासु च ।।\nआचार्यविहितः कल्पस्तस्माच्चक्ष इति स्मृतः ।। ।। ३ ।।\nत्रिकुशं परिगृह्णाति ततश्च कुरुते दृढम् ।।\nऋषिर्दक्षश्च जगती छन्दो विष्णुश्च देवता ।।४।।\nकश्यपस्तृप्यतामिति भूरसीति च शोधनम् ।।\nऋषिः सुवर्ण गायत्री जगती छन्द इष्यते ।।\nदेवता च भवेत्सूर्यः पृथिवीशोधने न्यसेत् ।। ५ ।।\nऐशान्यादिक्रमेणैव प्रादक्षिण्येन यत्नतः ।।\nयत्पवित्रेति मंत्रेण तर्जन्यंगुष्ठयोरपि ।। ६ ।।\nकुशगर्भत्रयेणापि भ्रामयेद्वलयाकृति ।।\nपरिसमूहनमित्युक्तं स्नपनं शृणु सत्तम ।। ७ ।।\nईशानादेश्च  संस्कारं कुर्यात्परिसमूहनम् ।।\nप्रतिष्ठायां चरेत्यादिनैर्ऋत्यादिग्रहं मखे ।। ८ ।।\nपरिसमूहनमैन्द्रस्य पर्वतोऽस्य ऋषिः स्मृतः ।।\nपंक्तिच्छन्दः समुद्दिष्टमिन्द्राणी चास्य देवता ।। ९ ।।\nगोमयं च त्रिगंधं च पंचमूर्तिकयापि च ।।\nकनिष्ठं गुह्यकं त्यक्त्वा देवतार्थे न लेपयेत् ।। 2.2.13.१० ।।\nमानस्तोकेनेति ऋचा विश्वेदेवश्च पूज्यताम् ।।\nऋषिः स्यात्काश्यपच्छन्दो विश्वदेवः प्रकीर्तितः ।। ११ ।।\nयोजयेल्लेपयेद्विद्वान्घटमाबद्ध्य सत्तमाः ।।\nमध्यमातर्जनीभ्यां च कुशमारभ्य दक्षिणम् ।। १२ ।।\nचतुरस्त्रीकृते क्षेत्रं हस्तमानं तथाननम् ।।\nयज्वभिरिति मन्त्रेण सूर्यः प्रीणाति सत्तमाः ।। १३ ।।\nदक्षे सार्धांगुलं त्यक्त्वा पश्चिमेन परित्यजेत् ।।\nउत्तराग्रां लिखेद्रेखामन्यथाऽमंगलं भवेत् ।। १४ ।।\nआप्यायस्वेति मन्त्रस्य धन्वतरि ऋषिः स्मृतः ।।\nत्रिष्टुप्छन्दः समाख्यातं सविता चात्र देवता ।। १५ ।।\nतल्लग्नं दक्षिणे चैकं पूर्वार्द्धद्वादशाङ्गुलम् ।।\nअन्यांगुलांतरं चैकं ततः सप्तांगुलं भवेत् ।। १६ ।।\nकुशमूलेन स्वर्णेन प्रतिष्ठायां च राजते ।।\nअंगुष्ठानामिकाभ्यां च संज्योतीति च संजपन् ।। १७ ।।\nसंस्मरेन्मित्रा वरुणौ ऋषिरौतथ्यसंज्ञकः ।।\nपंक्तिश्छन्दः शिवो देवो रेखामथ च योजयेत् ।। १८ ।।\nतेनैवोर्द्ध्वकरौ कुर्याद्दक्षवामे सकृत्सकृत् ।।\nभास्वराय क्षिपेदग्नौ तत ऊर्ध्वं रणं स्मृतम् ।। १९ ।।\nसदसंपदृषिः कर्णो विराडिति उदाहृतः ।।\nछन्द इन्द्रो देवता च पृथिव्या देवता भवेत् ।। 2.2.13.२० ।।\nकुशपुष्पोदकेनापि देवतीर्थेन सत्तमाः ।।\nपंचगव्येन मतिमान्पञ्चरत्नोदकेन च ।।\nपञ्चपल्लवतोयेन महायोगे विशेषतः ।। २१ ।।\nअथोनस्य च मन्त्रस्य वरिष्ठः परिकीर्तितः ।।\nछन्दोऽथ देवी गायत्री देवता गणनायकः ।। २२ ।।\nकीशादग्निं समादाय मे गृह्णामीति संपठन् ।।\nमे गृह्णामीति मंत्रस्य ऋषिर्गौतम ईरितः ।।\nछन्दोनुष्टुप्समाख्यातं वामदेवोऽथ देवता ।। २३ ।।\nक्रव्यादग्निं परित्यज्य क्रव्यादमग्निमीरयन् ।।\nमन्त्रेणानेन मतिमान्दक्षिणस्यां विनिक्षिपेत् ।। २४ ।।\nअस्य मन्त्रस्य हारीत ऋषिः स्याच्छन्द इष्यते ।।\nदेवता वामदेवोऽपि दाहेपि विनियोजयेत् ।। २५ ।।\nआवाहनं ततः कुर्यात्संसरक्षेति संजपन्।।\nसंसरक्षेति मंत्रस्य ऋषिर्नील उदाहृतः ।।\nविराट् छन्दोऽथ विज्ञेयो देवता च शतक्रतुः ।। २६ ।।\nवैश्वानर इति ऋचा अग्निस्थापनमीरितम्।।\nमंत्रमाचाति प्रीणाति ऋषिः स्यात्काश्यपः स्मृतः ।।\nअनुष्टुप् च भवेच्छन्दो देवता हव्यवाहनः ।। २७ ।।\nबध्नासीति च मंत्रेण अग्निं कुर्यात्प्रदक्षिणम् ।।\nऋषिः स्वयंभूराख्यातो विराट्छन्द उदाहृतम् ।।\nदेवता परमात्मा च नमस्कारेण योजयेत् ।। ।। २८ ।।\nततोग्निदक्षिणे भागे प्रागग्रकुशकुब्जके ।।\nद्विहस्ते भवतश्चैव हस्तपानासने अथ ।। २९ ।।\nब्रह्मन्निहोपवेश्यतामिति ब्रह्माणं विनिवेशयेत् ।।\nब्रह्मयज्ञानृचा दोग्ध्री धेनुरिति त्वृचा ।।2.2.13.३०।।\nद्वाभ्यामिति च मन्त्राभ्यामिति ब्रह्मप्रवेशनम्।।\nशक्रोऽस्य त्रायतामेति शृणु ऋग्भ्यामृषीद्विजाः ।।३१।।\nप्रजापतिर्ऋषिश्छन्दस्त्रिष्टुब्देवोऽथ शंकरः ।।\nनारदश्च ऋषिश्छन्दस्त्रिष्टुब्देवः शचीपतिः ।। ३२ ।।\nअग्नेरुत्तरभागे च हस्तमानांतरेपि च ।।\nप्रणीता स्थापनं कुर्याद्दिन एहीति संजपन्।। ३३ ।।\nमन्त्रस्य च ऋषिश्छन्दो वामदेवः प्रकीर्तितः ।।\nजगती च भवेच्छन्दो देवता च शतक्रतुः ।। ३४ ।।\nश्रीपर्णीसहकारोत्थं वरुणस्य विशेषतः ।।\nषडंगुलेन विस्तारं विंशत्यंगुलकेन च ।। ३५ ।।\nदैर्घ्येण च चतुःख्यातकांगुलं च प्रमाणतः ।।\nद्व्यंगुले चरकाकायामासासन्देवकर्मणि ।। ३६ ।।\nअभिचारे भवेत्कांस्यं ताम्रं स्याच्छांतिकर्मणि ।।\nप्रतिष्ठायां मृन्मयं च अष्टांगुलमथापि वा ।। ३७ ।।\nद्वादशांगुलप्रस्तारं तैजसं मानवर्जितम्।।\nइमं मे वरुणेनर्चा प्रणीतामथ पूरयेत् ।। ३८ ।।\nसागरा अथ प्रीयंतामित्थमाध्यानमाचरेत् ।।\nसकृदच्छिन्नदर्भेण दिग्विदिक्षु परिस्तरेत् ।। ३९ ।।\nनैर्ऋते दिक्षु सीतः स्याद्वैश्वदेवे तथैव च ।।\nकया नश्चित्र इत्यृचा नागः प्रीणाति सत्तमाः ।। 2.2.13.४० ।।\nअस्य मंत्रस्य च ऋषिर्भरद्वाज उदाहृतः ।।\nछन्दोऽनुष्टुब्देवता च ईशानः परिकीर्तितः ।। ४१ ।।\nप्रयोजनादिकं द्रव्यं तत आसादयेत्क्रमात् ।।\nदक्षिणादि उत्तरांतं धुवास इत्यृचापि च ।। ४२ ।।\nऋषिः स्यान्नारदश्छन्दोनुष्टुप्चैवाथ देवता ।।\nशतक्रतुश्च प्रीणाति योजयेदथ सादरात् ।। ४३ ।।\nकाष्ठं च पश्चिमे कुर्यात्प्रयच्छन्पश्चिमेन तु ।।\nपुरतोऽन्नं पञ्चव्रीहीस्तिलाश्च सहसर्षपान् ।। ४४ ।।\nदक्षिणे चैव आपूपं भृंगराजं तथैव च ।।\nफलपत्रे वामभागे पिष्टकं दधि दुग्धकम् ।। ४५ ।।\nपनसं नारिकेलं च मोदकं लड्डुकं तथा ।।\nप्रणीतां च दिग्विदिक्षु स्थापयेदविचारयन् ।। ४६ ।।\nप्रणीतां न स्पृशेज्जातु होमकाले कथंचन ।।\nस्नानकुंभं च भो विप्रा यावद्यागः प्रवर्तते ।। ४७ ।।\nउच्चीरकं मातुलिंगं दूर्वां धात्रीफलानि च ।।\nतुलसीमालतीजाती जलजानि विशेषतः ।। ४८ ।।\nऐशान्यां स्थापयेत्सर्वं यच्च वै कंकतीमयम् ।।\nनैर्ऋत्येति विशेषोयं यच्च वैकंकती शमी ।। ४९ ।।\nयथायोगेन तत्सर्वं ग्राह्यं तत्पत्रमेव च ।।\nक्षीरपाके तु क्षीरांते चरुस्थालीमथानयेत् ।। 2.2.13.५० ।।\nपविवच्छेदनकुशैश्छिंद्यात्प्रादेशिकं पुनः ।।\nछित्त्वा पवित्रं प्रोक्षण्यां   स्थापयेद्बलभिदाम्रकम् ।। ५१ ।।\nविष्णो रराटमंत्रेण छेदयेदग्रभागतः ।।\nपायसेन काठिनेन प्रमथ्नीयात्कदाचन ।। ५२ ।।\nन रसेन न कार्ष्णेन न दृढेन कदाचन ।।\nताम्रेण भस्मना चाथ शुक्तिशंखेन वाग्यतः ।।५३।।\nछेदयेत्पिञ्जुलीं चापि पवित्रमथ देशिकः।।\nविष्णो रराटमंत्रस्य हारीतश्च ऋषिः स्मृतः ।। ५४ ।।\nपंक्तिश्छंदो भवेद्देवः संस्कारे विनियोजयेत् ।।\nप्रणीताभाजनं गृह्य प्रोक्षणीं पूरयेत्त्रिभिः ।। ५५ ।।\nकायतीर्थेन तत्कुर्याद्देवतीर्थेन चेत्यपि ।।\nवामहस्ततले पश्चात्स्थापयेत्प्रोक्षणीयकम् ।। ५६ ।।\nमध्यमामध्यमांगुष्ठ अपामार्गेण मंत्रिभिः ।।\nउत्तानं तत्पवित्रं च पवित्रं तेति संजपन् ।। ५७ ।।\nऋषिः स्याद्गौतमश्छन्दो धर्मराजोऽथ देवता ।।\nअथ स्थापितद्रव्याणि प्रोक्षयेत्स्थापयेत्क्रमात् ।। ५८ ।।\nसकृद्द्रव्ये त्रिभिः काष्ठैस्त्रिवारं मंत्रपुष्पकैः ।।\nस्थिरस्थाने तु संप्राप्तप्रणीतायाश्च दक्षिणे ।। ५९ ।।\nप्रादेशांतरतश्चैव आज्यस्थालीमथार्पयेत् ।।\nअग्रतो मण्डलं कृत्वा वह्निं विप्रे तु स्थापयेत् ।। 2.2.13.६० ।।\nद्यूतं निःसारयेत्तत्तु निरूप्याशु क्रमेण तु ।।\nईशानेति च मंत्रेण अधिश्रपणमीरितम् ।।६१।।\nऋषिर्नारायणश्छन्दः पंक्तिरीशोऽथ देवता।।\nपर्यग्निकरणं कुर्यादादराद्द्वयमप्यथ ।। ६२ ।।\nअवेक्ष्य ईशमारभ्य दक्षिणावर्तकेन तु ।।\nकुलायनीति मंत्रेण ऋषिच्छन्दादिकं स्मरन् ।। ६३ ।।\nपरिवेष्याज्यस्थालीं च त्रिः सकृद्वा समाहितः ।।\nपितरस्तृप्यतामिति संस्कारे मातरः स्मृताः ।। ६४ ।।\nऋषिः स्याज्जमदग्निश्च गायत्री छन्द ईरितम् ।।\nदेवता च पिनाकी स्यादग्निष्टोमे च योजयेत् ।। ६५ ।।\nघृतस्य च तथा त्वं नो ब्रह्मा वै तृप्यतामिति ।।\nषडंगुलं स्रुवं पश्चाद्गृहीत्वाग्नौ प्रतप्य च ।। ६६ ।।\nत्रिरात्रं तु महायोगे सकृदन्यत्र सत्तमाः ।।\nसंमार्जयेत्कुशेनापि मूलादग्रं तु सेचयेत् ।। ६७ ।।\nअग्रान्मूलं पुनः कुर्यात्संपूज्य च पुनः पुनः ।।\nत्रिभिस्त्रिभिः प्रणीतोदे प्रोक्षयेत्तदनंतरम् ।। ६८ ।।\nभुवं पुनः प्रतप्याथ प्रोक्षण्युत्तरतो न्यसेत् ।।\nआज्यपात्रं पुरस्कृत्य पवित्रं च समाहरेत् ।।६९।।\nअंगुष्ठे द्वे अनामे तु गृह्णीयात्तत्पवित्रकम् ।।\nअष्टांगुलं मध्यकृत्वो घृतं त्रिः पवनं चरेत् ।।2.2.13.७०।।\nपाताले त्रिस्तथाकाशे अवेक्ष्याज्यं ततस्त्रिभिः ।।\nप्रोक्षण्यां च तथा कुर्यादधः संप्रोक्ष्य देशिकः ।। ७१ ।।\nततः पायसमादाय उत्थाय च समन्त्र कम् ।।\nतूष्णीं दद्यात्तथा चाग्नौ सन्निवेशेन तत्त्वतः ।। ७२ ।।\nसपवित्रं दक्षकरे गृहीत्वा प्रोक्षणीयकम् ।।\nअष्टांगुले मूलभागे तज्जलेन ईशादितः ।। ७३।।\nअग्निं पर्युक्षयेत्पश्चाद्दक्षिणावर्तकेन च ।।\nपवित्रं च प्रणीतायां निधाय प्रोक्षणीयकम् ।। ७४ ।।\nसंयावार्थं च भो विप्रा अग्निवत्तत्र देशिकः ।।\nध्यायेदग्निं रक्तवर्णं स्रुवहस्तं त्रिबाहुकम् ।। ७५ ।।\nकमंडलुं परे हस्ते ततो दक्षकरेण तु ।।\nस्रुवं गृहीत्वा जुहुयात्तूष्णीमेव   समाहितः ।। ७६ ।।\nअंते च देवतोद्देशं प्राजापत्यं समीरयन् ।।\nप्रणवांतेन जुहुयात्सर्वत्र द्विजसत्तमाः ।। ७७ ।।\nवायुकोणं समारभ्य वह्निकोणान्तकेन तु ।।\nअच्छिन्नेन घृतेनैव इन्द्राय तदनंतरम् ।। ७८ ।।\nअग्नीषोमात्मकं चैव जुहुयाद्राक्षसादितः ।।\nऐशानकोणपर्यंतं ततो नैमित्तिकं चरेत् ।। ७९ ।।\nपश्चात्स्विष्टं ततो दद्याद्दद्याच्च मतिभिस्तथा ।।\nवारुणं पञ्चकं चैव कृत्वा पूर्णां ततो लभेत् ।। 2.2.13.८० ।।\nउद्वाह इति मंत्र स्य अथर्वण ऋषिः स्मृतः ।।\nछंदो देवी च गायत्री देवतं चापि वारुणम् ।। ८१ ।।\nप्रकृते योजयेन्मन्त्री स्तुतौ चापि नियोजयेत् ।।\nत्वन्नोग्न इति मंत्रस्य ऋषिर्वाशिष्ठसंज्ञकः ।।\nछंदश्च बृहती ख्यातं तदेवाग्निः प्रकीर्तितः ।। ८२ ।।\nइडो गतमिति मन्त्रस्य ऋषिः को गुह्यसंज्ञकः ।।\nछन्दश्च जगती ख्यातं देवो विष्णुः प्रकीर्तितः ।। ८३ ।।\nउद्वर्तन इति मंत्रस्य ऋषिः को नु प्रकीर्तितः ।।\nछन्दो देवी च गायत्री वरुणश्चाधिदेवता ।।८४।।\nइति श्रीभविष्ये महापुराणे मध्यमपर्वणि द्वितीयभागे त्रयोदशोऽध्यायः ।। १३ ।। ।।"
  }
]
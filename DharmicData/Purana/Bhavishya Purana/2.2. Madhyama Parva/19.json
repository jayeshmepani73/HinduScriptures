[
  {
    "text": "।। सूत उवाच ।। ।।\nगतो यागगृहादन्यन्मण्डलांतरमाश्रितः ।।\nयजमानस्तथा नित्यं कर्म कृत्वा यथाविधि ।। १ ।।\nपंच देवान्नमस्कृत्य तथा यज्ञेश्वरं हरिम् ।।\nसंकल्पं च ततः कृत्वा ब्राह्मणानामनुज्ञया ।। २ ।।\nएतस्मिन्पुण्यदेशे तु फलं गोत्रश्च वै यमः ।।\nवेदव्यासादिप्रणीतं यथाशास्त्रनिदर्शनम् ।। ३ ।।\nयथायथा स्वतन्त्रोक्तं पुण्या रण्याभिधायकम् ।।\nजलाशयप्रतिष्ठायां करिष्ये विधिवद्द्विजाः ।। ४ ।।\nयथायथा च कल्पोक्तं यथाकुण्डं विधानतः ।।\nसाधिवासं यथैवैकः पुण्यारण्यविधायकः ।। ५ ।।\nजलाशयप्रतिष्ठां च करिष्ये विधिवद्द्विजाः ।।\nसंकल्पमेवं कृत्वा तु वृद्धिश्राद्धं समाचरेत् ।। ६ ।।\nमातृयागं पुरस्कृत्य वृद्धिश्राद्धं समापयेत्।।७।।\nभेर्यादिघोषेण सुमंगलेन पद्यं लिखेदत्र सषोडशाक्षरम् ।।\nइन्द्रादिदिक्पालवरायुधानि समुल्लिखेदेव दिशि स्थितानि ।। ।। ८ ।।\nब्रह्मेशान्वरयेत्सर्वानाचार्यं तु विशेषतः ।।\nस्वर्णकुंडलयुग्मेन तथा ताम्रादिभाजनैः ।। ९ ।।\nनानारत्नैश्च वस्त्रैश्च आचार्यं वरयेद्बुधः ।।\nहेमालंकारयुग्मैश्च वासोभिर्विविधरैपि ।। 2.2.19.१० ।।\nयथामानं यथाशक्ति यथाभिवृणुयाद्बुधः ।।\nरचिता यजमानेन ध्रुवं स्वस्त्यस्तु ते इति ।।११।।\nततः सर्वौषधीभिश्च यजमानः सपत्निकः ।।\nआपोहिष्ठेतिमन्त्रेण स्नापयामासुरप्रजाः ।। १२ ।।\nयवगोधूमनीवारतिलश्यामाकशालयः ।।\nप्रियंगुव्रीहयश्चाष्टौ सर्वौषधिगणः स्मृतः ।। १३ ।।\nततः शुक्लाम्बरधरः शुक्लमाल्यानुलेपनः ।।\nसर्वौषध्युदकस्नातः स्नापितो वेदपुङ्गवैः ।। १४ ।।\nब्राह्मणैरभ्यनुज्ञातः पुरोहितपुरःसरः ।।\nनानामंगलघोषेण भेरीपटहनिस्वनैः ।। १५ ।।\nयजमानः सपत्नीकः पुत्रपौत्रसमन्वितः ।।\nपश्चिमं द्वारमासाद्य प्रविशेद् यागमण्डपम् ।। १६ ।।\nचरके पूजयेद्विघ्नं गंगां च यमुनां तथा ।।\nपार्श्वयोश्चार्धतो लक्ष्मीं प्रतिहारमनुक्रमात् ।। १७ ।।\nवेदिं प्रदक्षिणीकृत्य नमस्कुर्याद्यथाविधि ।।\nउपविश्य ततस्तस्मिन्ब्राह्मणानुमते स्थितः ।। १८ ।।\nस्वस्ति वाच्यं ततः कृत्वा पंच देवान्प्रपूजयेत् ।।\nभूतोत्सादं ततः कृत्वा विकिरान्विकिरेद्भुवि ।। १९ ।।\nअपक्रामंतु ये भूता ये चास्मिन्विप्रकारकाः ।।\nयस्मान्नो नाम्नि वर्तंते यज्ञमात्रं प्रवर्तताम् ।। 2.2.19.२० ।।\nपूजयेदासनं पश्चात्स्वकीयं पुष्पचंदनैः ।।\nनमोनंतासनायेति तथा पद्मासनाय च ।। २१ ।।\nविमलासनाय च नमो नमः सारासनाय च ।।\nयोगासनाय च नमः पृथिव्यै नम इत्यपि ।। २२ ।।\nततो भूमितले वामहस्तं दत्त्वा पठेन्नरः ।।\nपृथ्वि त्वया धृता लोका देवि त्वं विष्णुना धृता ।। २३ ।।\nत्वं च धारय मां नित्यं पवित्रमासनं कुरु ।।\nसूर्यायार्घ्यं ततो दत्त्वा गुरुं नत्वा कृताञ्जलिः ।। २४ ।।\nदेवं हृत्पद्मके नीत्वा प्राणायामत्रयं चरेत् ।।\nततोऽर्चयेद्विघ्नराजमैशान्यां च घटोपरि ।। २५ ।।\nगन्धपुष्पैस्तथा वस्त्रैर्नैवेद्यैर्विविधैरपि ।।\nगणानां त्वेति मंत्रेण ब्रह्माणं तदनंतरम् ।। २६ ।।\nआब्रह्मन्निति ऋचा तद्विष्णोरिति संस्मरन् ।।\nवासुदेवं ततः पश्चाद्बलिभिर्गन्धचंदनैः ।। २७ ।।\nततो देवशरीरं तु नवमासाद्य त्रिंशतम् ।।\nवेद्याश्च परितः सर्वान्स्वेस्वे स्थाने यथाक्रमम् ।। २८ ।।\nततो राजाधिराजेन भूतशुद्धिं समाचरेत् ।।\nततो बुद्बुदमध्ये तु श्वेतपद्मासनस्थितम् ।। २९ ।।\nशुद्धस्फटिकसंकाशं शंखकुन्देन्दुसप्रभम्।।\nकिरीटकुण्डलयुतं सितं पंकजधारिणम् ।। 2.2.19.३० ।।\nशुक्लमाल्यांबरं शुक्लं शुक्लगंधानुलेपनम् ।।\nअहितुण्डासनस्थं च पाशहस्तं महाबलम् ।। ३१ ।।\nस्तूयमानं सुरगणैः सिद्धगंधर्वसेवितम् ।।\nसुचारुवदनं देवं पद्ममालोपशोभितम् ।। ३२ ।।\nराजीवलोचनं नित्यं नागलोकोपशोभितम् ।।\nमकरग्राहकूर्माद्यैर्नानाजलचरैर्वृतम् ।। ३३ ।।\nजलाशयगतं देवं चिंतयेज्जलशायिनम्।।\nततो न्यासं प्रकुर्वीत पचांगत्वावशोभितम् ।। ३४ ।।\nअर्घ्यपात्रं ततः कृत्वा त्रिभागजलपूरितम् ।।\nअष्टधा मूलमंत्रं च जप्त्वा तेनोदकेन च ।। ३५ ।।\nआसनं यागवस्तूनि प्रोक्षयेत्तेन वारिणा ।।\nअरुणाय विद्महे तमोघ्नाय च धीमहि ।। ३६ ।।\nतन्नो अरुणः प्रचोदयादिति स्नानं समाचरेत् ।।\nततो गणेशमैशान्यामाग्नेय्यां गुरुपादुकाम्।। ३७ ।।\nधर्माधर्मादिकान्सर्वान्त्सत्त्वादीनथ चार्चयेत् ।।\nसूर्यसोमजलादीनां मण्डलानि यथाक्रमम् ।।३८।।\nमध्ये शक्तिं च क्षीरोदमनंतं पृथिवीं तथा ।।\nकूर्मं चाधारशक्तिं च सुमेरुं मन्दरं तथा ।। ३९ ।।\nपञ्चतत्त्वं समभ्यर्च्य सांगोपागमनंतरम् ।।\nततः  श्वेतं च कुसुमं साक्षतं योगमायया ।। 2.2.19.४० ।।\nगृहीत्वा पूर्ववद्देशे स्थापयेत्कलशोपरि ।।\nआवाहनं ततः कृत्वा मन्त्रेणानेन मंत्रवित् ।। ४१ ।।\nएह्येहि भगवन्वरुण एष यज्ञः प्रवर्तते ।।\nयज्ञभागं गृहाणेदं त्वामेवावाहयाम्यहम् ।। ४२ ।।\nएवमावाह्य लोकेशमष्टौ मुद्राः प्रदर्शयेत् ।।\nगायत्र्या स्नापयित्वा तु दद्यात्पाद्यादिकत्रयम् ।। ४३ ।।\nपुष्पाञ्जलिं ततो दत्त्वा मूलमंत्रेण देशिकः ।।\nपूर्वादिपत्रमूलेषु धर्मादीन्पूजयेद्बुधः ।। ४४ ।।\nसत्त्वाद्याः पूजयेत्तत्र तेषामेव वरांगनाः ।।\nज्ञानं धर्मं च सोमं च रजः सत्त्वं तमस्तथा ।। ४५ ।।\nपूर्वादिपत्रमध्ये तु ग्रहानष्टौ प्रपूजयेत् ।।\nपत्राग्रे लोकपालानामग्न्या(ग्र्या?)दीनायुधांस्तथा ।। ४६ ।।\nकर्णिकादक्षिणे पूर्वं वामे चापि शचीपतिम् ।।\nपूर्वपत्रे तु ब्रह्माणं पूजयेत्सितपङ्कजैः ।। ४७ ।।\nनैर्ऋत्ये वरुण स्याथ मध्येऽनंतं प्रपूजयेत् ।।\nपीठमन्त्रेषु पूर्वादिब्रह्माणं च शिवं तथा ।। ४८ ।।\nविष्णुं चापि गणेशं च पृथिवीं गंधचन्दनैः ।।\nजपेन्मन्त्रं साष्टशतं सहस्रं विजपेद्बुधः ।।४९ ।।\nजानुभ्यामवनीं गत्वा विजयाख्यस्तवं पठेत् ।।\nईशानादिपीठकोणेषु कमलामंबिकां तथा ।। 2.2.19.५० ।।\nनैर्ऋत्यां विश्वकर्माणं वायव्ये तु सरस्वतीम् ।।\nपूर्वादिद्वारदेशे तु मरुतं चावहादिकम् ।। ५१ ।।\nआवहं प्रवहं चैव तथैवोद्वहसंवहौ ।।\nविन्यसेत्पश्चिमे द्वारि निवहं च परीवहम् ।। ५२ ।।\nविन्यसेदुत्तरद्वारि मरुतं च पराभवम् ।।\nआग्नेयादिषु कोणेषु बहिष्पीठं ततो जयेत् ।। ५३ ।।\nपिशाचान्राक्षसान्भूतान्वेतालांश्च तथा क्रमात् ।।\nक्षोभकः कामरूपश्च सौभद्रो मरुतस्तथा ।। ५४ ।।\nगोमुखो नन्दभद्रश्च द्विजिह्वो मलिनस्तथा ।।\nहस्तिकर्णो विशालाख्यः सप्तरक्षोगणः स्मृतः ।। ५५ ।।\nभूमिदो वरदश्चैव जयंतः क्षोभकस्तथा ।।\nविवस्वंतः सुदंतश्च एते भूतगणाः स्मृताः ।। ५६ ।।\nअंगदो नीलकर्णोऽसौ वसंतो यावकस्तथा ।।\nघोररूपा महाकायः वेतालाश्च प्रकीर्तिताः ।।५७।।\nगंधपुष्पाक्षतैर्भक्तं सर्वे देवा ग्रहादयः ।।\nध्यानवर्णानुरूपेण पूजनीयाः प्रयत्नतः ।। ५८ ।।\nध्यायेदादित्यमारक्तं रक्तपद्मासनस्थितम् ।।\nरक्तांबरधरं रक्तं रक्तमाल्यानुलेपनम् ।। ५९ ।।\nयवविद्रुमसंकाशं सिंदूरारुणसप्रभम्।।\nआकृष्णेनेति मंत्रेण स्थापयेत्कलशोपरि ।। 2.2.19.६० ।।\nइहागच्छेति चावाह्य पाद्यार्घ्यैश्च पृथग्विधैः ।।\nगंधपुष्पादिभिर्भक्त्या पूजयेत्तं यथाविधि ।। ।। ६१ ।।\nबलिं च लोहितं दद्यात्पायसं दधिखंडकम् ।।\nघृतलिप्तं च शाल्यन्नं पताकां रक्तवर्णिकाम् ।। ६२ ।।\nश्वेतांबरधरं श्वेतं शुक्लगंधानु लेपनम् ।।\nद्विभुजं वरदं देवं गदाहस्तं महाबलम् ।। ६३ ।।\nनानाभरणसंपन्नं सिद्धगंधर्वसेवितम् ।।\nशुक्लपद्मासनस्थं चाश्वं दद्याच्छ्वेतभूषितम्।। ।। ६४ ।।\nइमं देवा इति मंत्रेण स्थापयेत्पूर्वदिग्दले ।।\nसितवस्त्रैश्च पुष्पैश्च शुक्लमाल्यानुलेपनैः ।। ६५ ।।\nपायसैः श्वेतबलिभिर्दधिभक्तं निवेदयेत्।।\nधूपैः श्वेतपताकाभिर्नैवेद्यैर्विविधैरपि ।। ६६ ।।\nरक्तमाल्यांबरं देवं रक्ताभरणभूषितम् ।।\nसुचारुनयनं रक्तं रक्तपद्मासनस्थितम् ।। ६७ ।।\nकिरीटकुंडलधरं मेषकंठं चतुर्भुजम् ।।\nवरदं यज्ञनाशं च शूलशक्तिगदाधरम् ।। ६८ ।।\nसर्वकामप्रदं देवं सिद्धगंधर्वसेवितम् ।।\nचिंतयेत्परया भक्त्या मंगलं धरणीसुतम् ।। ६९ ।।\nअग्निमीळेतिमंत्रेण स्थापयेदग्निदिग्दले ।।\nपूजयेद्रक्तपुष्पैश्च रक्तमाल्यानुलेपनैः ।। 2.2.19.७० ।।\nधूपै रक्तपताकाभिर्गुडभक्तनिवे दनैः ।।\nअतसीपुष्पसंकाशं कर्णिकारसमप्रभम् ।। ७१ ।।\nरौहिणेयं महाकायं नीलनीरजलोचनम् ।।\nप्रशांतवदनं देवं पीतवस्त्रं चतुर्भुजम् ।।७२।।\nखङ्गचर्मधरं तद्वद्गदापरशुधारिणम् ।।\nपद्मासनगतं देवं पीतपद्मासनस्थितम् ।। ७३।।\nनानाभरणसंपूर्णं मृगेन्द्रवरवाहनम् ।।\nउद्बुध्यस्वेति मंत्रेण या म्यां तु स्थापयेद्बुधम् ।। ७४ ।।\nपूजयेद्गन्धपुष्पाद्यैः पीतगंधानुलेपनैः ।।\nवस्त्रैः पीतपताकाभिर्बलिभिः कृशरान्वितैः ।। ७५ ।।\nपीतवर्णं गुरुं ध्यायेत्पीतपद्मासनस्थितम् ।।\nपीताभरणसंपन्नं पीतवस्त्रं चतुर्भुजम् ।।७६।।\nवरदं दंडहस्तं च साक्षसूत्रकमंडलुम् ।।\nपूज्यमानं सुगंधर्वैः सेन्द्रैर्देवगणैरपि ।।७७।।\nबृहस्पतय इति मंत्रेण नैर्ऋत्यां दिशि संस्थितम् ।।\nपीतचन्दनगंधैश्च पीतवस्त्रादिभूषणैः ।।७८।।\nधूपैः पीतपताकाभिः पीतोदकनिवेदनैः।।\nपूजयेत्परया भक्त्या पुरंदरपुरोहितम् ।। ७९ ।।\nध्यायेच्छुक्रं भृगुसुतं श्वेतपद्मासनस्थितम् ।।\nचतुर्भुजं महाकायं वरदं दंडधारिणम् ।। 2.2.19.८० ।।\nमहाबाहुं विशालाक्षं साक्षसूत्रकमंडलुम् ।।\nस्तूयमानं मुनिश्रेष्ठैः सेवितं दैत्यपुङ्गवैः ।। ८१ ।।\nसिंहासनगतं देवं नीलेन्दीवरलोचनम् ।।\nविलसत्पुण्डरीकस्य मालाभिरुपशोभितम् ।। ८२ ।।\nनानादैत्येन्द्रपुत्रांश्च पाठयन्तं मुहुर्मुहुः ।।\nनानाशस्त्रास्त्रचतुरं नानाशास्त्रविशारदम् ।। ८३ ।।\nएवं ध्यात्वा भृगुश्रेष्ठं जपन्नन्नात्परिस्रुतम् ।।\nमनसा भक्तियुक्तेन स्थापयेत्पश्चिमे दले ।। ८४ ।।\nसितचंदनवस्त्रैश्च धूपमाल्यानुलेपनैः ।।\nधूपैः श्वेतपताकाभिः सक्तुभिः  क्षीरसंयुतैः ।। ८५ ।।\nपूजयेत्परया भक्त्या पुंडरीकाक्षतैरपि ।।\nध्यायेत्सौरिं चतुर्बाहुं शूलहस्तं वरप्रदम् ।। ८६।।\nइन्द्रनीलनिभं श्यामं दिव्य बाणधनुर्धरम्।।\nइन्दीवरासनस्थं च सरोजवरसप्रभम् ।। ८७ ।।\nनीलांबरधरं नीलपद्ममालोपशोभितम् ।।\nघोररूपं महाकायं छायाहृदयनन्दनम्।। ८८ ।।\nशन्नोदेवीति मंत्रेण वायव्यां दिशि विन्यसेत् ।।\nकृष्णचंदनवस्त्रैश्च कृष्णमाल्यानुलेपनैः ।। ८९ ।।\nधूपैर्नीलपताकाभिर्बलिभिर्माषमिश्रितैः ।।\nधूम्रवर्णं सदा केतुं गदाहस्तं वरप्रदम् ।। 2.2.19.९० ।।\nद्विभुजं भीमकायं च धूम्राक्षं धूम्रवाससम् ।।\nकेतुं कृण्वन्निति मन्त्रेण ऐशा न्यां स्थापयेद्दिशि ।। ९१ ।।\nधूम्रवर्णैश्च माल्यैश्च धूम्रगंधानुलेपनैः ।।\nधूम्रधूम्रपताकाभिर्बलिभिर्माषमिश्रितैः ।। ९२ ।।\nपूजयेत्परया भक्त्या केतुं सर्वार्थसिद्धिदम् ।।\nलोकपालानहं वक्ष्ये सर्वसिद्धिप्रदायकान् ।। ९३ ।।\nयेषु पूजितमात्रेषु नालभ्यं विद्यते क्वचित् ।।\nदेवराजं ततो ध्यायेत्पुष्पबाणचयप्रभम् ।।\nद्विभुजं पीतसंकाशं नीलेन्दीवरलोचनम् ।। ९४ ।।\nरक्तोत्पलधरं तद्वत्पीतवाससमन्वितम् ।।\nचामरासक्तहस्तैश्च कन्यारत्नैश्च शोभितम् ।। ९५ ।।\nइन्द्राणीं चिंतयेद्वामे उत्पलद्वयधारिणीम् ।।\nएवं संपूजयेद्भक्त्या सुरराजं जगत्प्रभुम् ।।\nत्रातारमिति मन्त्रेण स्थापयेत्कर्णिकोत्तरे ।। ९६ ।।\nपूजयेत्परया भक्त्या धृपगंधानुलेपनैः ।।\nनानाविधोपहारैश्च पताकाभिर्ध्वजैरपि ।। ९७ ।।\nबलिं क्षीरान्वितं दद्यान्मोदकं सितशर्कराम् ।।\nउत्तप्तस्वर्णसंकाशं वीतिहोत्रं चतुर्भुजम् ।। ९८ ।।\nअर्धचन्द्रसमस्थं च अजवाहनमुत्तमम् ।।\nज्वालावितानसंरक्तं मूर्ध्नि सप्तशिखान्वितम् ।। ९९ ।।\nवरदं विभयं मालां दक्षे सूत्रं कमण्डलुम् ।।\nत्रिनेत्रं रक्तनयनं जटामुकुटमंडितम् ।। 2.2.19.१०० ।।\nनानाभरणसंपन्नं सिद्धगन्धर्वसेवितम् ।।\nअग्निजिह्वेति मंत्रेण स्नापयेदग्निदिग्दले ।। १०१ ।।\nपूजयेद्रक्तपुष्पैश्च रक्तमाल्यानुलेपनैः ।।\nधूपै रक्तपताकाभिर्बलिभिः पायसैरपि ।। १०२ ।।\nनीलाञ्जनचयप्रख्यं नीलसिंहासनस्थितम् ।।\nमहामहिषमारूढं दंडपाशधर विभुम् ।। १०३ ।।\nकरालवदनं भीमं ज्वाला घूर्णितलोचनम् ।।\nघोरदंष्ट्राकरालैश्च किंकराणां गणैर्वृतम् ।।\nमहिषं चिंतयेद्वामे चित्रगुप्तं च दक्षिणे ।। १०४ ।।\nअच्छीयस इति मंत्रेण स्थापयेद्यमदिग्दले ।।\nपूजयेत्परया भक्त्या धर्मराजं जगद्गुरुम् ।।\nराक्षसेन्द्रं महाकायं कृष्णवर्णं द्विबाहुकम् ।। १०५ ।।\nनानाभरणसंपन्नं खङ्गहस्तं महाब लम् ।।\nवरमुक्ताविमानस्थं घोररूपं जलेश्वरम् ।। १०६ ।।\nएष त इति मंत्रेण नैर्ऋत्यां स्थापयेद्दिशि ।।\nकृष्णचन्दनवस्त्रैश्च कृष्णमाल्यानुलेपनैः ।। १०७ ।।\nधूपैः कृष्णपताकाभिर्बलिभिर्माषमिश्रितैः ।।\nशुद्धस्फटिकसंकाशं शंखकुन्देन्दुसप्रभम् ।। १०८ ।।\nद्विभुजं पाशहस्तं च सुन्दराङ्गं वरप्रदम् ।।\nवरुणस्येति मंत्रेण स्थापयेत्पश्चिमे दले ।। १०९ ।।\nसितचन्दनधूपैश्च पताकाभिर्ध्वजैरपि ।। 2.2.19.११० ।।\nसमीरणं कुञ्जरवर्णसन्निभं मृगाधिरूढं द्विभुजं द्विनेत्रम् ।।\nध्वजांबरं चापि दधानमेकं नीलांबरं मेघगणैर्वृतं च ।। १११ ।।\nनीलचन्दनवस्त्रैश्च नीलमाल्यानुलेपनैः ।।\nपूजयेत्परया भक्त्या पताकाभिर्ध्वजैरपि ।। ११२ ।।\nधूपैर्नीलपताकाभिर्बलिभिः पायसैरपि ।। ११३ ।।\nध्यायेद्द्विनेत्रं द्विभुजं धनेशं पीतांबरं वै नरवाहनं च ।।\nगदाधरं भक्तवरप्रदं च आवाहयेदुत्तरपद्मपत्रे ।। ११४ ।।\nगन्धचंदनवस्त्रैश्च पीतमाल्यानुलेपनैः ।। ११५ ।।\nधूपैः पीतपताकाभिर्बलिभिः पायसैरपि ।। ११६ ।।\nस्निग्धकर्पूरसंकाशं तुषारकिरणप्रभम् ।।\nत्रिशूलतुम्बुरुधरं तथाभयवरप्रदम् ।। ११७ ।।\nउत्तंगवृषभारूढं त्रिनेत्रं भस्मभूषितम् ।।\nकपालमालिनं तद्वत्खण्डेंदुकृतशेखरम् ।। ११८ ।।\nएवं ध्यात्वा महेशानं स्थापयेदीशदिग्दले ।। ११९ ।।\nपूजयेत्परया भक्त्या भक्ष्यभोज्यैरनेकशः ।। ।। 2.2.19.१२० ।।\nसितध्वजपताकाभिर्बलिभिः पायसादिभिः ।।\nत्वमीशान इति मंत्रेण ऋषिं छन्दः समीरयन् ।। १२१ ।।\nब्रह्माणं रक्तगौरागं शोण पद्मसमप्रभम् ।।\nराजीवलोचनं तद्वत्पद्मगर्भसमप्रभम् ।। १२२ ।।\nपद्मासनस्थितं तद्वच्छ्वेतवस्त्रं चतुर्भुजम् ।।\nचतुर्मुखं सुरश्रेष्ठं मेघगम्भीरनिस्वनम् ।। १२३ ।।\nराजहंससमायुक्तं विमानवरसंस्थितम् ।।\nस्रुक्स्रुवौ दक्षिणे हस्ते वामे दंडं कमण्डलुम् ।।१२४।।\nकुर्वाणमिव लोकांस्त्रीन्सिद्धगन्धर्वसेवितम् ।।\nआज्यस्थालीं तथैवाग्रे कुशांश्च समिधं तथा ।। १२५ ।।\nवामपार्श्वे तु सावित्रीं दक्षिणे तु सरस्वतीम् ।।\nआब्रह्मन्निति मंत्रेण स्थापयेत्पूर्व दिग्दले ।। १२६ ।।\nनानाभक्ष्योपचारैश्च पूजयेद्गंधचन्दनैः ।।\nधूपैः श्वेतपताकाभिर्बलिभिश्चाज्यपायसैः ।। १२७ ।।\nअनन्तशुक्लवर्णाभं पीतवस्त्रं चतुर्भुजम् ।।\nशंखचक्रगदापद्मधारिणं जगदीश्वरम् ।। १२८ ।।\nआधारभूतं जगतां स्वर्णयज्ञोपवीतिनम् ।\nनानाभरणसम्पन्नं फणाशतसमन्वितम्।। ।। १२९ ।।\nॐ नमोस्त्विति मंत्रेण स्थापयेद्वरुणांतरे ।।\nपूजयेद्भक्ष्यभोज्यैश्च दीपगन्धानुलेपनैः ।। 2.2.19.१३० ।।\nधूपैः श्वेतपताकाभिर्बलिभिश्चैव निर्मितैः ।।\nततो मण्डलपूर्वे तु ब्रह्माणं पीतवाससम् ।।।३४।।।\nचतुर्भुजं चतुर्वक्त्रं स्रुवहस्तं वरप्रदम् ।।\nबिभ्रतं च श्रुतं तद्वत्तथा दंडकमण्डलू ।।१३२।।\nआब्रह्मन्निति मन्त्रेण पूजयेद्गन्धचन्दनैः ।।\nदक्षिणे त्र्यंबकं ध्यायेच्छूलखट्वांधारिणम् ।। १३३ ।।\nवरदं डमरुधरं नागयज्ञोपवीतिनम् ।।\nनिबद्ध जृटचन्द्रार्धं शुद्धस्फटिकसन्निभम् .।। १३४ ।।\nकपालमालिनं देवं भुजंगाभरणान्वितम्।।\nत्रिनेत्रं कुन्दसंकाशं भूतप्रेतगणैर्वृतम्।। १३५ ।।\nत्र्यंबकं चेति मन्त्रेण पूजयेन्मधुपायसैः ।।\nअतसीपुष्पसंकाशं हारकेयूरभूषितम् ।। १३६ ।।\nनानाभरणसंपन्नं पीतवस्त्रं चतुर्भुजम् ।।\nदक्षिणे च गदां चक्रं वामे शंखं सपद्मकम् ।। १३७ ।।\nश्रिया दक्षिणतो वामे सरस्वत्या समन्वितम् ।।\nतद्विष्णोरिति मंत्रेण स्थापयेत्पश्चिमे ततः ।। १३८ ।।\nपूजयेद्गन्धपुष्पाद्यैः पायसेन घृतेन च ।।\nगणेशं तु चतुर्बाहुं व्यालयज्ञोपवीतिनम् ।। १३९ ।।\nगजेन्द्रवदनं देवं श्वेतवस्त्रं चतुर्भुजम् ।।\nपरशुं लगुडं वामे दक्षिणे दंडमुत्पलम् ।। 2.2.19.१४० ।।\nमूषकस्थं महाकायं शङ्खकुन्देंदुसप्रभम् ।।\nयुक्तं बुद्धिकुबुद्धिभ्यामेकदंतं भयापहम् ।। १४१ ।।\nनानाभरणसंपन्नं सर्वापत्तिविनाशनम् ।।\nगणानां त्विति मन्त्रेण विन्यसेदुत्तरे ध्रुवम् ।। १४२ ।।\nउत्तप्तजांबूनदहेमसन्निभां लक्ष्मीं सरोजासनसंस्थितां शुभाम्।।\nवामे सरोजं दधतीं तथैव हस्ते च दक्षे धृतचामरां च ।। १४३ ।।\nश्रीश्च तेति च मन्त्रेण ऐशान्यां मंडलाद्बहिः ।।\nस्थापयेत्पूजयेद्भक्त्या सितचन्दन पङ्कजैः ।। १४४ ।।\nमोदकं परमान्नं च यवक्षीरं निवेदयेत् ।। १४५ ।।\nततो देवीमंबिकां दिव्यरूपां ब्रह्मेंद्राद्यैः स्तूयमानां त्रिनेत्राम् ।।\nसिंहेशस्थां तप्तजांबूनदाभां चन्द्रार्द्धेनाबद्धमौलिं जटाभिः ।। १४६ ।।\nदिव्यैर्वस्त्रैर्बाहुभिः साग्रलम्बैर्दिव्यैर्माल्यैर्भूषणैः स्वैरुपेताम् ।।\nब्रह्मेंद्राद्यैर्दुर्जयां माहिषास्यं तीक्ष्णैरस्त्रैर्दानवं मर्दयंतीम् ।। १४७ ।।\nशूलं तीक्ष्णं बाणशक्ती च तीक्ष्णे खड्गं तीक्ष्णं बिभ्रतीं दक्षिणेन ।।\nचापं पाशं खेटकं चांकुशं च घण्टां वामे बिभ्रतीं वै कुठारम् ।। १४८ ।।\nशिरश्छेदादर्धजातं कबन्धं खड्गं तीक्ष्णं बिभ्रतीं दैत्यराजम् ।।\nनागैः पाशैर्वेष्टयित्वा समं ताच्छूलेनैनं निघ्नतीं देहमध्ये ।। १४९ ।।\nसेन्द्रैर्देवैः स्तूयमानां सुवेणीं गंधर्वाद्यैः सिद्धसंघैश्च सेव्याम् ।।\nनानावस्त्रैर्भूषणैर्दीप्यमानां ध्यायेद्देवीमंबिकामुज्वलंतीम् ।। 2.2.19.१५० ।।\nवस्त्रैर्माल्यैर्यक्षधूपैर्वितानैर्भक्ष्यैर्भोज्यैर्मोदकैः पायसैश्च ।।\nमांसैः पिष्टैश्छागलाढ्यैरशेषैः पूज्या देवी चंडिकाऽभीष्टदा च ।। १५१ ।।\nश्यामां च पृथिवीं ध्यायेत्पंकजद्वयधारिणीम् ।। १५२ ।।\nमण्डूकस्थां द्विभुजां स्योना पृथिवीति चार्चयेत् ।।\nनैर्ऋत्यां विश्वकर्माणं द्विभुजं टंकधारिणम् ।। १९३ ।।\nउत्पलं दक्षिणे हस्ते पद्मस्थं पीतवाससम् ।।\nएवं ध्यात्वा ततो ब्रह्मन्निति मंत्रेण पूजयेत् ।। १५४ ।।\nस्वस्थां सरस्वतीं ध्यायेद्वरदाभयदायिनीम् ।।\nपीतवस्त्रां सुमुकुटां देवगन्धर्वसेविताम् ।। १५५ ।।\nयामधा इति मन्त्रेण पूजयेत्सितचंदनैः ।।\nबलिं श्वेत चरुं दद्यात्कृशरं यावकं तथा ।। १५६ ।।\nस्थापयेद्वामदिग्भागे कुंदपुष्पैः प्रपूजयेत् ।।\nपूर्वादिद्वारदेशे तु पूजयेच्च मरुद्गणैः ।। १५७ ।।\nअग्न्यादिषु च कोणेषु बहिर्भूतान्समाचरेत् ।।\nपिशाचा राक्षसा भूता वेतालकपिजातयः ।। १५८ ।।\nनिर्णासाश्चैव ते सर्वे रौद्रा विकृतरूपिणः ।।\nततो मण्डल मध्ये तु वारुणं पूर्ववर्त्मना ।। १५९ ।।\nपूरयेत्कलशे तत्र सुवर्णादिविनिर्मितम् ।।\nकूर्मं कूर्माकृतिं कुर्याच्छुद्धस्वर्णेन सत्तमाः ।। 2.2.19.१६० ।।\nबृहत्पर्व प्रमाणेन राजतस्य च दुर्लभम् ।।\nपादं पादेन मानेन अंगुलं परिमण्डलम् ।। १६१ ।।\nप्रौष्ठीमत्स्यं   तथा कुर्यात्कुलीरं ताम्रनिर्मितम् ।।\nतेनैकस्य विनिर्माणं द्व्यंगुलायामविस्तृतम् ।। १६२ ।।\nतथा मानेन मण्डूकं तां भूमिं मुनिसत्तमाः ।।\nशिशुमारं च वै सम्यक्तोलकद्वयनिर्मितम् ।। १६३ ।।\nअंगुलत्रयदीर्घं च यथा तस्याकृतिर्भवेत् ।।\nसितचन्दनवस्त्रैश्च पूजनीयाः समंततः ।। १६४ ।।\nयावकैश्च विशेषेण बहुमंत्रविशारदान् ।।\nबह्वृचौ पूर्वमत्स्यार्थे दक्षिणे तु यजुर्विदौ ।। १६५ ।।\nसासनौ पश्चिमे चाथ उत्तरेऽथर्वणौ स्मृतौ ।।\nजयध्वमिति तान्ब्रूयाद्धोतृकान्पुनरेव हि ।। १६६ ।।\nस्थापयित्वा पृथक्सूत्रे सर्पं च मातरुद्दीपमेव च ।।\nपञ्चांगं शिवसूक्तं च यथा विष्णोर्हरस्य च ।। १६७ ।।\nजयाग्रतः पुरुषसूक्तमद्भ्यः संभूतमेव च ।।\nआशुः शिशानमारभ्य वयं मोषांगरुद्रके ।। १६८ ।।\nयज्जाग्रतश्चाग्नेश्च विष्णोरराटमेव च ।।\nसमस्ताध्यायरुद्रेण शतरुद्राख्यमीरितम् ।। ।। १६९ ।।"
  }
]
[
  {
    "text": "।। सूत उवाच ।। ।।\nअथ पूजाक्रमं वक्ष्ये पुराणस्मृतिचोदितम् ।।\nउत्तरे पश्चिमे वाथ पूर्वे चापि समाचरेत् ।। १ ।।\nनदीतीरे नेमिप्रांते दशद्वादशसंख्यया ।।\nमंडलं रचयेद्विप्राश्चरुकद्वयसंयुतम् ।। २ ।।\nत्रिभागं विभजेत्क्षेत्रं मध्यभागद्वयेन तु ।।\nत्रिहस्तवेदिकां कुर्यात्तालोत्सेधामुदक्प्लवाम् ।। ३ ।।\nउत्तराशे दक्षिणे चारत्निहस्तांतरेऽपि च ।।\nत्रिमेखलां हस्तमात्रां गुणवेदीसमन्विताम्।। ४ ।।\nमूले सार्धं च शुक्लां च मेखलां तु तथैव च ।।\nचतुरंगुलिकां वेदिं मध्योन्नतां प्रकल्पयेत् ।। ५ ।।\nषट्सप्तांगुलिकां योनिं पश्चिमे मेखलोपरि ।।\nविन्यसेन्नाभिसंयुक्तमेवं कुण्डं प्रकल्पयेत् ।। ६ ।।\nश्राद्धं वृद्ध्यात्मकं कुर्यात्संकल्पं मानसं चरेत् ।।\nश्राद्धार्थं नैव संकल्पेत्तथा वै देवदर्शने ।। ७ ।।\nगयाश्राद्धार्थकं चाष्टतीर्थश्राद्धार्थमेव च ।।\nऐशान्यां कलशे देवं पूजयेद्गणनायकम् ।। ८ ।।\nमध्ये कुण्डे महांश्चैव विष्णुदेवं दिगीश्वरान्।।\nब्रह्माणं चाग्निकुण्डे तु स्वैः स्वैर्मन्त्रैः प्रपूजयेत् ।। ९ ।।\nप्राणायामं विधायाथ भूतशुद्धिं समाचरेत् ।।\nध्यायेद्वाटवीशपुरुषं सर्वलक्षणसंयुतम् ।। 2.2.11.१० ।।\nश्वेतं चतुर्भुजं शांतं कुण्डलाद्यैरलंकृतम् ।।\nपुस्तकं चाक्षमालां च वराभयकरं परम् ।। ११ ।।\nपितृवैश्वानरोपेतं कुटिलभ्रूपशोभितम् ।।\nकरालवदनं चैव आजानुकरलंबितम् ।। १२ ।।"
  }
]
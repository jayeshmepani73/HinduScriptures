[
  {
    "text": "।। सूत उवाच ।। ।।\nदैवं वा पैतृकं कर्म कालमाश्रित्य वर्तते ।।\nकाले तान्येव कर्माणि फलं यच्छंति कुर्वताम् ।। १ ।।\nमुहुर्बाल्ये कर्मफलं त्रिकालेऽपि न विद्यते ।।\nव्ययो वा मुख्यभावेन फलदः कर्मशालिनाम् ।। २ ।।\nकालस्तु गुणभावेन सर्वकालाश्रिता क्रिया ।।\nन कालेन विना किञ्चित्त्रिषु लोकेषु जायते ।। ३ ।।\nअतः कालं प्रवक्ष्यामि निमित्तं कर्मणामिह ।\nकाले ह्यमूर्तिर्भगवानेक एव तु यद्यपि ।।\nतथाप्युपाधिभेदेन भिद्यते कालभेदिभिः ।।४।।\nतिथिनक्षत्रवारादौ रात्रियोगादयोपि ये ।।\nतेऽपि कालाः पक्षमासराशिवर्षांतरेऽपि च ।।\nसाधनानि भवन्त्येते स्वातन्त्र्येण न कस्यचित् ।।५।।\nधर्मस्य वाप्यधर्मस्य मुख्यो व्यापार एव सः ।।\nतिथ्यादिकालभावेषु निषिद्धं निहितं हि तत् ।। ६ ।।\nपालयन्स्वर्गमाप्नोति हित्वा प्राप्नोत्यधोगतिम् ।।\nसाधयंत्यपि कर्माणि परस्परमवेक्ष्यते ।। ।। ७ ।।\nकालभागो निःसहायो येऽपि स्युः कर्मसाधनाः ।।\nतिथौ पूर्वाह्णव्यापिन्यां कुर्वीत कर्म वैदिकम् ।। ८ ।।\nएकोद्दिष्टं तु मध्याह्नव्यापिन्यां हि समाचरेत्।।\nपराह्णव्यापिनीं प्राप्य तिथिं कुर्यात्तु पार्वणम् ।। ९ ।।\nन तु पूर्वाह्णमध्याह्नपराह्णेषु यथोचितम् ।।\nअप्रधाने तु कुर्वीत कर्म दैवादिकं च यत्।।2.2.7.१०।।\nएको हि कालः प्रातस्तु वृद्धिश्राद्धादिसाधने ।।\nनापेक्षते साहाय्यं तत्तिथ्यादिविषुवादिषु ।।११।।\nदेवेभ्यो ब्रह्मणा दत्तः पूर्वाह्णस्तिथिभिः सह ।।\nपितृभ्यो ह्यपराह्णस्तु पार्वणं तु परं विना ।। १२ ।।\nपूर्वाह्णमात्रसंप्राप्तौ ततो देवान्प्रपूजयेत् ।।\nपूर्वाह्णस्पर्शमात्रेऽपि तिथिखण्डेन चार्पयेत् ।।१३।।\nखर्वा दर्पा तथा हिंस्रा तिथिश्च त्रिविधा भवेत् ।।\nखर्वादि लंघयेत्तुल्या दर्पा भवति वर्द्धिता ।।१४।।\nहिंस्रा तु क्षयजा ज्ञेया कालभेदेन गृह्यते ।।\nखर्वा दर्पा परे ग्राह्या हिंस्रा ग्राह्या तु पूर्वतः ।। १६।।\nशुक्लपक्षे परा ग्राह्या कृष्णे पूर्वा प्रशस्यते ।।\nस्नानदानव्रते चैव विषयोगो निदर्शितः ।। १७ ।।\nतिथौ चोदेति सविता कालमात्रं च वा यदि ।।\nअन्यापि सैव विज्ञेया तिथिस्तस्मिन्नहर्निशम् ।। १६ ।।\nयथावास्ते रविर्भाति घटिका दश वापि वा।।\nसा तिथिस्तदहोरात्रं व्यपदेश्या न चेतरा।।१९।।\nशुक्ले वा यदि वा कृष्णे खर्वा दर्पा तिथिश्च या ।।\nययास्तं सविता याति पितृकार्ये च सा तिथिः ।। 2.2.7.२० ।।\nदिनद्वयेऽपि कुतपे अस्तगां तिथिमाश्रयेत् ।।\nश्राद्धकालादिकं यत्र तत्र श्राद्धं विधीयते ।।\nव्रते च वृद्धिगामिन्यां यत्रोदयो रवेर्भवेत् ।।२१।।\nअमावास्यपार्वणे च सा तिथिः पितृपूजने ।।\nअमावस्यामृतस्यैव पार्वणं यत्र कुत्रचित् ।।२२।।\nअस्तगामितिथिर्यत्र सा तिथिः पितृमंदिरम्।।\nएकोद्दिष्टं चरेत्तत्र नोदये च कदाचन।।२३।।\nशुक्लपक्षे च कृष्णे च यो योगः परपूर्वयोः।।\nपूर्वेद्युर्वा परेद्युर्वा त्रिसंध्यव्यापिनी तिथिः।।\nसा पूज्या च स्वकृत्येषु पक्षयोरुभयोरपि ।।२४।।\nपूज्या हि व्यस्तं संत्यज्य पूर्वं चैकादशीयुगम् ।।\nद्वितीया वह्निना युक्ता चतुर्थी पंचमीयुता ।। ।। २५ ।।\nएता उपोष्यास्तिथयः पुण्याः स्युर्धर्मवेदिभिः ।।\nएतद्व्यस्तास्तु पुण्यानि घ्नंति पूर्वकृतान्यपि ।। २६ ।।\nबाणेन विद्धा या षष्ठी मुनिविद्धा तथाष्टमी ।।\nदशम्येकादशीविद्धा त्रयोदश्या चतुर्दशी ।। २७ ।।\nअमावास्या भूतविद्धा नोपोष्या मुनिनापि च ।।\nहंति पुत्रकलत्राणि धनानि समुपोषिता ।। २८ ।।\nविद्धा ये नाभिनिन्द्याः स्युर्युक्तास्तेनाभिनन्दिताः ।।\nव्यस्तस्य संभवे युग्मं विद्धा भवति सर्वशः ।।२९।।\nतामस्तां तु तिथिं प्राप्य युग्मान्यपूज्यतामियुः ।।\nयुग्मानि च दिवायोगे ग्राह्याणि व्यस्तनिंदनम् ।। 2.2.7.३० ।।\nनक्तादिव्रतयोगे तु दिवासंवर्द्धमर्करान् ।।\nरात्रियोगश्चतुर्थ्योस्तु विशिष्य परिगृह्यते ।। ३१ ।।\nरात्रियोगं विनापि स्यादेकादश्यादिकं व्रतम् ।।\nनक्तं जागरणं चैव विनायोगेऽपि शस्यते ।। ३२ ।।\nएकादश्युपवासं तु द्वादशीयोगतश्चरेत् ।।\nदिवायोगे तु संपूर्णां त्यजेदुभयपूर्वतः ।। ३३ ।।\nरात्रियोगे तु संपूर्णा सोपास्यैकादशी सदा ।।\nसप्तमी शुक्ल पक्षेऽपि पूज्या षष्ठ्या समन्विता ।। ३४ ।।\nनिशि तु स्याद्यदा षष्ठी सप्तमी नवमी दिवा ।।\nउपोष्य केवलां षष्ठीं तोषयेद्भास्करं नरः ।। ३५ ।।\nएवं त्रयोदशीं कृष्णां विधिप्राप्तां विना द्विजाः ।।\nउपोष्य पार्वतीनाथं तोषयेद्यश्च केवलम् ।।३६ ।।\nदिवा त्रयोदशीयुक्ता कृष्णोपोष्या चतुर्दशी ।।\nपरेणापि चतुर्दश्या न तु कुर्यादमातिथौ ।।३७।।\nत्रिसंध्यव्यापिनी प्राप्य यदि कुर्यादुपौषणम् ।।\nपारणं तु सिनीवाल्यां चतुर्दश्यामुपोषयेत्।।३८।।\nचतुर्दशीमतिक्रम्य सिनीवाल्यां तु पारणात्।।\nव्रतानि तस्य नश्यंति प्राकृतानि चतुर्दशीम् ।।३९।।\nसप्तमी ललिता भाद्रे शक्तोत्थानं च वारुणी ।।\nपूज्याश्चैताः पराः कुर्यात्त्रिसंध्यव्यापिनीष्वपि ।।2.2.7.४०।।\nत्रिसंध्याव्यापिनी पूर्वे परतो वर्द्धते यदि ।।\nसऋक्षा ऋक्षयोगे तु ऋक्षाभावे परा युता।।४१।।\nऋक्षाभावे परा ग्राह्या त्रिसंध्यव्यापिनीष्वपि ।।\nश्रावणे चाद्यपादे तु प्रशस्ता शक्रपूजने ।।४२।।\nअभावे चोत्तराषाढा धनिष्ठा च विशिष्यते ।।\nदण्डार्धं दण्डमेकं वा तदर्धं पलमेव वा ।।४३।।\nउदये संयुता ग्राह्या सा तिथिश्चोत्तमा भवेत् ।।\nत्रिसंध्यव्यापिनीं हित्वा पूज्या शुक्लाष्टमी परा ।।४४।।\nरविचक्रवता ग्राह्या रथे तिथ्यादेरपि च ।।\nत्रिसंध्यव्यापिनी या तु पलमेकं परे दिने ।।४५।।\nअपरेऽपि च सर्वत्र हलानां वाहनं त्यजेत्।।\nशुक्लैकादश्यमावास्यासंक्रान्त्यां श्राद्धवासरे ।।४६।।\nनराश्वगोगजादीनां वाहनात्पातकी भवेत् ।।४७।।\nकर्तुर्गोमहिषादीनां गर्दभोष्ट्रखरस्य च ।।\nन वाहयेद्दास दासी वाहनेनास्ति दूषणम् ।। ४८ ।।\nबहुकालिकयज्ञे च यज्ञश्राद्धे तथैव च ।।\nग्रामांतरे न दोषः स्याद्दिवि नद्यंतरेऽपि च ।। ४९ ।।\nनित्यश्राद्धेऽप्यम्बुघटे यच्छ्राद्धं मासिकं भवेत् ।।\nतत्र गोमहिषादीनां वाहने नास्ति दूषणम् ।। 2.2.7.५० ।।\nकुर्यादंबुघटश्राद्धं न कालनियमं क्वचित् ।।\nन चान्ननियमं कुर्यादश्मपात्रं च वर्जयेत् ।। ५१ ।।\nतैजसैर्निर्मितं कुम्भमथ वा वृक्षपत्रजम् ।।\nन योजयेन्मृन्मयं च शूद्राणां मृन्मये विधिः ।। ५२ ।।\nनिवेदयेच्च मासांते मृन्मयं वृक्षमूलके ।।\nआस्फालयेत्परेणैव न वस्त्रं तु कथञ्चन ।।\nपर्वश्राद्धे दैवलकं तथा रण्डाश्रमं त्यजेत् ।। ५३ ।।\nमातापितृपरित्यागी तैलहव्यादिविक्रयी ।।\nचत्वारिंशदुत्सवानां साष्टानां च चरेद्यदि ।। ५४ ।।\nस्त्रिया विमुच्यते कश्चित्स तु रण्डाश्रमी मतः ।।\nअष्टचत्वारिंशदब्दं वयो यावन्न पूर्यते ।। ५५ ।।\nपुत्रभार्यावियुक्तस्य नास्ति यज्ञाधिकारिता ।। ५६ ।।\nयां तिथिं समनुप्राप्य समुदेति दिवाकरः ।।\nस्नानाध्ययनदानेषु सा तिथिः सकला स्मृता ।। ५७ ।।\nययास्तं सविता याति कृष्णपक्षे तु सा तिथिः ।।\nपितॄणां सकला ज्ञेया स्नानदानादिकर्मसु ।। ।। ५८ ।।\nसप्तमी शुक्लपक्षे या यावदिच्छेच्च खण्डिता ।।\nआद्यभागे रवेः षष्ठ्यां परादौ याष्टमीयुता ।।\nयद्यखण्डा भवेत्सैव तदा ज्ञेया भवात्मिका ।। ५९ ।।\nमाघमासेन साप्येवं पूर्वेण रवितोषिणी ।।\nमन्वंतरा परेणैव स्नानपानादिकर्मसु ।। 2.2.7.६० ।।\nइति श्रीभविष्ये महापुराणे मध्यमपर्वणि द्वितीयभागे सप्तमोध्यायः ।। ७ ।।"
  }
]
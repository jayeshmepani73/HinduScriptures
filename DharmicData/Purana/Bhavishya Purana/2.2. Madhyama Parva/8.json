[
  {
    "text": "।।सूत उवाच ।। ।।\nतिथीनां प्रवरा यस्माद्ब्रह्मणा समुदाहृता ।।\nप्रतिपादिता परे पूर्वे प्रतिपाद्य नवोद्यते ।। १ ।।\nकार्तिकाश्वयुजोश्चैत्रे माघे चापि विशेषतः ।।\nस्नानं दानं दशगुणं शिवविष्ण्वोश्च पूजनम् ।। २ ।।\nअग्निमिष्ट्वा च कृत्वा च प्रतिपद्यामिति स्मृतम् ।।\nहविषा सर्वधान्यानि प्राप्नुयादीप्सितं धनम् ।। ३ ।।\nबृहस्पतौ द्वितीयायां शुक्लायां विधिपूजनम् ।।\nकृत्वा नक्तं समश्नीयाल्लभते भूतिमीप्सिताम् ।।४।।\nमिथुने कर्कटे चैव गोविप्रदमनांतरम् ।।\nद्वितीया या तु विप्रेंदास्तामुपोष्य हरिं यजेत् ।।\nयामुपोष्य न वैधव्यं प्रयाति स्त्री न संशयः ।। ५ ।।\nअमूल्यशयनं मासं दंपती प्रतिपूजयेत् ।।\nवासोभिर्गन्धपुष्पैश्च नानाभक्ष्यैः पृथग्विधैः ।। ६ ।।\nवैशाखे शुक्लपक्षे तु तृतीयायां तथैव च ।।\nगंगातोये नरः स्नात्वा मुच्यते सर्वकिल्बिषैः ।।७।।\nस्वातियुक्ततृतीयायां वैशाखे तु विशेषतः ।।\nमाघे तु रोहिणीयुक्ता वृषे चाश्वयुजे तथा ।। ८ ।।\nतस्यां यद्दीयते किञ्चित्तदक्षयमुदाहृतम् ।।\nविशेषतो हविष्यान्नं मोदकादिसमायुतम् ।।९।।\nतोयदानं विशेषेण प्रशंसंति मनीषिणः ।।\nगुडकर्पूरसंयुक्तं ब्रह्मलोके महीयते ।। 2.2.8.१० ।।\nबुधश्रवणसंयुक्ता तृतीया यदि लभ्यते ।।\nतस्यां स्नानोपवासाद्यमक्षयं परिकीर्तितम् ।।११।।\nचतुर्थीभरणीयोगे भवेच्चरदिनं यदा ।।\nतदाभ्यर्च्य यमं देवं मुच्यते सर्वकिल्बिषैः ।। १२ ।।\nशिवा शांता सुखा चैव चतुर्थी त्रिविधा  स्मृता ।।\nसापि भाद्रपदे शुक्ला शिवलोके सुपूजिता ।। १३ ।।\nकार्त्तिके तु भवेच्छाया तथा माघे तु कीर्त्यते ।।\nतस्यां स्नानं तपो दानमुपवासो जपस्तथा ।।\nभवेत्सहस्रगुणितं श्राद्धं भवति चाक्षयम् ।। १४ ।।\nगणेशे कारयेत्पूजां मोदकादिभिरादरात् ।।\nचतुर्थ्यां विघ्ननाशाय सर्वकामप्रसिद्धये ।। १५ ।।\nश्रावणे मासि पञ्चम्यां शुक्लपक्षे विशेषतः ।।\nस्नापयेन्नवनागांश्च गंधतोयैः सुगंधिभिः ।। १६ ।।\nतेषां कुले प्रयच्छंति अभयं प्राणरक्षणम् ।। १७ ।।\nद्वादश्योभयलेखे च गोमयेन विशेषतः ।।\nपूजयेद्दधिदुग्धाद्यैः सिंदूरैरपि भक्तितः ।। १८ ।।\nसुप्ते जनार्दने कृष्णपञ्चम्यां भवनांगणे ।।\nपूजयेन्मनसादेवीं वामां स्नुहीति संश्रयाम् ।। १९ ।।\nपिचुमंदस्य पत्राणि स्थापयेद्भवनोदरे ।।\nपूजयित्वा नरो देवीं न सर्पभयमाप्नु यात् ।। 2.2.8.२० ।।\nयेयं भाद्रपदे षष्ठी षष्ठी च द्विजसत्तम ।।\nस्नानदानादिकं तस्यां सर्वमक्षयमुच्यते ।। २१ ।।\nषष्ठ्यां फलाशनो विप्रा विशेषान्माघकार्तिके ।।\nइह चामुत्र मुख्यां च लभते ख्यातिमुत्तमाम् ।। २२ ।।\nशुद्धे पक्षे च सप्तम्यां यदा संक्रमते रविः ।।।।\nमहाजया तदा स्याद्वै सप्तमी भास्करप्रिया ।। २३ ।।\nअपराजिता तु भाद्रस्य महापातकनाशिनी ।।\nललिता केवला ज्ञेया पुत्रपौत्र विवर्द्धिनी ।। २४ ।।\nशुक्ला वा यदि वा कृष्णा षष्ठी वा सप्तमी तु वा ।।\nरविवारेण संयुक्ता तिथिः पुण्यतमा स्मृता ।। २५ ।।\nआश्विनस्य सिताष्टम्यामष्टादशभुजां यजेत् ।।\nकार्त्तिके शुक्लपक्षे वा महाविभवविस्तरैः ।। २६ ।।\nआषाढे श्रावणे मासि शुक्लाष्टम्यां च चंडिकाम् ।।\nप्रातः स्नात्वार्चयेद्भक्त्या रात्रौ संस्नापयेद्द्विजाः ।। २७ ।।\nचैत्रमासि सिताष्टम्यामशोककुसुमैर्द्विजाः ।।\nअर्चयेन्मृन्मयीं देवीमशोकार्थं च सर्वदा ।। २८ ।।\nसत्यष्टममुहूर्ते वा रोहिणीसहिताष्टमी ।।\nश्रावणे मासि सिंहार्के क्वचित्सापि च शस्यते ।। २९ ।।\nएकादशीनां कोटीनां व्रतैश्च  लभते फलम्।।\nअतो दशगुणं प्रोक्तं कृत्वैतत्फलमाप्नुयात ।। 2.2.8.३० ।।\nअशक्तोऽन्यक्रियां कर्तुमुपवासं तु केवलम् ।।\nकृत्वा विमुच्यते पापात्सप्तकृत्यकृतां वरः ।।३१।।\nन कालनियमस्तत्र न वारनियमः क्वचित् ।।\nनापि नक्षत्रदोषोऽस्ति वारदोषो न गण्यते ।। ३२ ।।\nत्रिकालं पूजयेद्देवं दिवा रात्रौ विशेषतः ।।\nअर्धरात्रे विशेषेण पुष्पैर्नानाविधैरपि ।।३३।।\nदिवा तिथेरलाभे तु न कुर्याद्विधिवद्व्रतम् ।।\nरात्रिस्पर्शे यदि परं रजन्यामपि चाष्टमी ।।३४।।\nसप्तमी सार्धयामं च रोहिणी वा न संस्पृशेत्।।\nव्रती संकल्पयेत्तत्र न च रात्रौ कदाचन।।३५।।\nप्रागारंभं प्रकुर्वीत  अधिमात्राधिके व्रती ।।\nविश्वनाथादिदेवानां दर्शनं प्राग्विवर्जयेत्।।३६।।\nयत्र तत्रोपवासी स्याद्यामाष्टकव्रतं चरेत्।।\nयामार्धं तत्परं यामे पारणं विचरेद्व्रती।।३७।।\nतत्परे चाऽन्नजन्यं वा न कुर्यात्पारणं गृही ।। ३८ ।।\nनक्षत्रयोगे ग्रहणे पूजयेत्परमेश्वरम् ।।\nजपहोमादिकं कुर्याद्गृही नोपवसेत्क्वचित् ।। ३९ ।।\nदिवाष्टम्यां मुहूर्ते वा प्राजापत्येन संयुतम् ।।\nतथापि च दिवाकृत्यं समाप्य च व्रतं चरेत् ।। 2.2.8.४० ।।\nमुहूर्तांते च मासांते अष्टम्यामपि रोहिणी ।।\nउपवासे च यो दोषः पूजाहोमः प्रशस्यते ।। ४१ ।।\nनवम्यां च सदा पूज्याः प्रतिमासेऽयुतं द्विजाः ।।\nगृह्णीयान्नियमं चैव यथा कर्म फलप्रदम् ।। ।। ४२ ।।\nकार्तिकस्य तु मासस्य दशमी शुक्लपक्षिका ।।\nतस्यां युक्ताशना विप्रा ब्रह्मलोकमवाप्नुयुः ।। ४३ ।।\nदशमी ज्येष्ठमासस्य सा चेद्दशहरा स्मृता ।।\nआश्विनस्य महापुण्या कार्तिके विजया स्मृता ।। ४४ ।।\nएकादशी व्रतपरा सर्वपापप्रणाशिनी ।।\nसर्वपापविनिर्मुक्ता यथा कुर्वंति मानवाः ।। ४५ ।।\nदशम्यामेकभक्तस्तु संयतः स्याज्जितेन्द्रियः ।।\nएकादश्यामुपोष्याथ द्वादश्यां पारणं चरेत् ।।४६।।\nद्वादश द्वादशीर्हन्ति तस्मात्तथाचरेद्बुधः ।।\nपूर्वेद्युरेकादशी पूर्णा परेहनि च वर्धते ।। ४७ ।।\nन वर्धते द्वादशी तु तदा त्वेवं व्यवस्थितिः ।।\nवनवासी परां कुर्यात्पूर्वां कुर्याद्गृहाश्रमी ।।४८।।\nपूर्वेवैकादशी त्याज्या वर्धते चेत्तिथिद्वयम् ।।\nएकादशी द्वादशी तु तदोपोष्या परा तिथिः ।। ४९ ।।\nयदा तु पारणा योग्या द्वादशी नोपतिष्ठते ।।\nतदा पूर्वैव संग्राह्या त्याज्या वृद्धा परेऽहनि ।। 2.2.8.५० ।।\nएकादशी कलायुक्ता सकला द्वादशी यदि ।।\nतत्र क्रतुसमं पुण्यं त्रयोदश्यां तु पारणम् ।। ५१ ।।\nएकादशी द्वादशी च परेऽहनि न लभ्यते ।।\nनोपोष्या सा महादोषा पुत्रपौत्रधनक्षयात् ।। ५२ ।।\nएकादशी दशाविद्धा द्वादश्यां लिप्तिका यदा ।।\nद्वादशी पारणायोग्या वर्धते चापरेऽहनि ।।\nतदा दिनद्वये त्याज्या पारणं च नियोगतः ।। ५३ ।।\nषोडशीग्रहणं दृष्ट्वा द्वादशी लुप्तपारणा ।।\nचण्डातिथौ व्रतं चैव हंति पुण्यं पुरा कृतम् ।। ५४ ।।\nत्रयोदश्यां यद्विहितं पारणं न तु पुण्यदम् ।।\nगृहाश्रमी न कुर्याद्वा दशमीद्वादशीक्षयात् ।। ५५ ।।\nयदि रुद्रा दशमित्रा परेऽह्निरविसंक्रमः ।।\nतथापि संपरित्यज्य द्वादश्यां समुपावसेत् ।। ५६ ।।\nवज्रालोकनमात्रं तु दशमी संविशेद्यदि ।।\nएकादशी न भोक्तव्या परा ह्येकादशी तदा ।। ५७ ।।\nतदा चेद्दशमीविद्धा समुपोष्या न दूषणम्।। ५८ ।।\nद्वादश्यामुपवासं तु यः करोति नरोत्तमः ।।\nस याति परमं स्थानं यत्र विष्णुरनामयः ।। ५९ ।।\nउपोष्य दशमीमित्रां मोहादेकादशीं नरः ।।\nनिरयं याति स प्रेत्य धर्मसंततिसंक्षयात् ।। 2.2.8.६० ।।\nरविवारे शुक्रवारे संक्रान्त्यां तु दिनक्षये ।।\nउपवासं प्रकुर्वीत पारणं तु विवर्जयेत् ।। ६१ ।।\nशुक्लां वा यदि वा कृष्णां पूर्वसंकल्पितामपि ।।\nएकादशीं सदा कुर्यान्न वै कृष्णेत्तरां क्वचित् ।।६२।।\nनक्तेन वर्तयेत्कृष्णामिति शास्त्रविनिश्चयः ।।\nमासे चैकादशी यत्र लभ्यते शुक्लपक्षके ।।\nतत्र कुर्यात्कृष्णपक्षे परा तिथिर्न गृह्यते ।।६३।।\nश्रावणी द्वादशी शुक्ला चांद्रभद्रे यदा हरौ ।।\nतत्रोपोष्य हृषीकेशं पूजयेद्विधिवन्नरः ।। ६४ ।।\nश्रावणे चाश्विने चैव लभ्यते द्वादशीदिने ।।\nश्रवणेन समायुक्ता महती सा प्रकीर्तिता ।। ६५ ।।\nपुष्येण द्रादशीयुक्ता फाल्गुने विजया स्मृता ।।\nकार्तिके चेत्परित्याज्या माघे तु नारकी भवेत् ।।६६।।\nया भाद्रे विजया प्रोक्ता श्रवणेन समायुता।।\nविशेषः कथ्यते तत्र यथावद्व्रतमाचरेत् ।।६७।।\nएकादश्यामुत्तरतो द्वादशी च दिवान्विता ।।\nनिशिपूर्णा द्वादशी च श्रवणेनापि संयुता ।।६८।।\nसफला द्वादशी ज्ञेया उपोष्यैषा महाफला ।। ६९ ।।\nद्वादश्यां विष्णुविद्धायां वासुदेवं प्रपूजयेत् ।।\nकृष्णायां तु व्रतं कुर्याद्बहुदुःखं समाचरेत ।। 2.2.8.७० ।।\nद्वादशी कामविद्धा चेन्मन्यते नाप्युपोषणम् ।।\nहन्यात्पुराकृतं पुण्यं त्रयोदश्यामुपोषणम् ।।७१।।\nप्रहरेप्रहरे स्नानं शर्वर्यां च विधीयते ।।\nपूजनं चाग्निकार्यं च षट्सु कार्यं व्रती चरेत् ।।७२।।\nएकादशीं द्वादशीं च प्राप्नोति श्रवणे यदि ।।\nएकादश्यामुपोष्याथ द्वादश्यामप्युपावसेत्।।७३।।\nपारणं तु त्रयोदश्यां द्वादशी चेन्न लभ्यते ।।\nआमिषान्नं न भुञ्जीत हविष्यान्नेन पारणम् ।।७४।।\nयदा तु पारणायोग्या लभ्यते द्वादशी तदा ।।\nतस्यां नातिक्रमो युक्तस्तदभावे त्रयोदशी।।७५।।\nएकादशी द्वादशी च श्रवणर्क्षेण संयुता ।।\nविष्णुशृंखलको नाम बुधवारे विशिष्यते ।।७६।।\nदशम्यां संयतो भूत्वा प्रातरेकादशीदिने ।।\nकृत्वा तु सङ्गमे स्नानं प्रहरेप्रहरे द्विजाः ।।७७।।\nअनेन विधिना कृत्वा विजयायां व्रतोत्तमम् ।।\nसर्वपापं क्षयं नीत्वा विष्णुलोके वसेन्नरः ।। ७८ ।।\nचतुर्युगानां दिव्यानां यावत्स्याद्विष्णुरूपधृक ।।\nतावदेव हि सर्वत्र सार्वभौमो भवेन्नरः ।। ७९ ।।\nत्रेतायां दशजन्मानि मध्यदेशेषु भो द्विजाः ।।\nततश्च भारते वर्षे वेदवेदांतसारवित् ।।\nपुत्रपौत्रधनैर्युक्तो लक्षदो नृपसन्निभः ।। 2.2.8.८० ।।\nजायते दश जन्मानि त्रेतायां ब्राह्मणोत्तमः ।।\nसपत्नीकश्च दीर्घायुर्धर्मकर्मसु पूजितः ।। ८१ ।।\nभाद्रे मासि सिते पक्षे द्वादश्यां पृथिवीपतिम् ।।\nशत्रुमुत्थापयेत्प्राह्णे शुभलग्ने शुभक्षणे ।। ८२ ।।\nशल्यशाल्मलिकस्यापि सप्तपर्णीयकस्य च ।।\nएषामन्यतमं वृक्षं चंपकस्यार्जुनस्य वा ।। ८३ ।।\nबृहत्कदंबवृक्षस्य द्विचत्वारिंशदंगुलैः ।।\nद्वात्रिंशदंगुलैर्वापि मानद्वयमथापि वा ।।\nत्रिव्यायामं च प्रथमं द्वाविंशहस्तमेव वा ।। ८४ ।।\nहस्तः षोडशवारस्य गृहस्थस्य विशिष्यते ।।\nहस्तत्रयेण विप्रस्य द्वादश क्षत्रियस्य तु ।। ८५ ।।\nअष्टहस्तं तु वैश्यस्य शूद्रस्य पञ्चहस्तकम् ।।\nअभ्रतः श्वेतच्छत्रं स्यात्पताका च पुरेपुरे ।। ८६ ।।\nघनसारसमायुक्तां कर्पूरमंडनान्विताम् ।।\nरक्तवस्त्रपरिच्छन्नां पुष्पमाल्यैरलंकृताम् ।। ८७ ।।\nमञ्चस्थां कारयेत्पूजां भक्त्या च सुदृढो नरः ।।\nसप्तरात्रं चरेत्पूजामैन्द्रमन्त्रेण मन्त्रवित् ।। ८८ ।।\nकाकादीन्न स्पृशेज्जातु वैरपक्षे विशेषतः ।।\nपताकाया निपाते तु राष्ट्रहानिं समादिशेत् ।। ८९ ।।\nपताके निस्सृते भग्ने महिषाणां विनाशनम् ।।\nस्थूणापाते च भग्ने वा चाश्वहानिं समादिशेत् ।। 2.2.8.९० ।।\nतस्करश्च कुले तस्य प्रायश्चित्तं समाचरेत् ।।\nतद्विष्णोरिति मंत्रेण शतपद्मसमन्वितम् ।। ९१ ।।\nविष्णुमुद्दिश्य जुहुयादयुतं पिप्पलस्य च ।।\nग्रहाणां च त्रिभागेन चायुतं जुहुयाद्बुधः ।। ९२ ।।\nआदित्यस्याद्भुतमिदं द्विजपाते तु भो द्विजाः ।।\nकपोतपाते शुक्रस्य काकादौ भौममादिशेत् ।। ९३ ।।\nभूकंपे जायते विष्टं गुरोरद्भुतमादिशेत् ।।\nकीटविद्धे कृते विप्राश्चन्द्रस्याद्भुतमादिशेत् ।। ९४ ।।\nपताके निस्सृते भग्ने राहोरद्भुतमादिशेत्।। ९५ ।।\nशिवा रुवंति चान्द्रस्य वानरो वा स्पृशेत्क्वचित् ।।\nकेतोरद्भुतमुद्दिष्टं भूमिकंपे तु ते द्विजाः ।। ९६ ।।\nत्रयोदशीं सितां प्राप्य पुष्पैर्नानाविधैरपि ।।\nकामदेवं समभ्यर्चेद्गन्धाद्यैः सुमनोहरैः ।। ९७ ।।\nचैत्रे मासि सिताष्टम्यां शनौ शतभिषा यदि ।।\nगंगाया यदि लभ्येत सूर्यग्रहशतैः समा ।। ९८ ।।\nसेयं महावारुणीति ख्याता कृष्णत्रयोदशी ।।\nअस्यां स्नानं च दानं च श्राद्धं वाक्षयमुच्यते ।। ९९ ।।\nमधुमासे सिते पक्षे दम्भभञ्जी चतुर्दशी ।।\nतस्यां मदनमूले च अक्षरं काममर्चयेत् ।। 2.2.8.१०० ।।\nस याति परमं स्थानं मदनस्य प्रभावतः ।।\nजुगुप्सितवचोभिस्तु सम्यक्तुष्टो मनोभवः ।। १०१ ।।\nअनन्तस्य व्रतं वक्ष्ये सर्वपापप्रणाशनम् ।।\nअनन्तं सुखमाप्नोति यः कुर्याद्भक्तिमान्नरः ।। १०२ ।।\nद्वादश्यां पूजिते शक्रे ध्वजके वास्तुयष्टिषु ।।\nततः शुक्लचतुर्दश्यामनन्तं पूजयेद्धरिम् ।। १०३ ।।\nकृत्वा दर्भमयानन्तं वारिधान्यान्वितं तथा ।।\nपूजयेच्चन्दनैर्गन्धैर्नैवेद्यैर्विविधैरपि ।। १०४ ।।\nचतुर्दश फलैर्मूलैर्जलजैः कुसुमैरपि ।।\nयवगोधूमशालीनां चूर्णैर्नैकतमस्य च ।। १०५ ।।\nकृत्वा पूपाह्वयं तस्मै दद्यादेकं श्रुतेक्षितम् ।।\nस्वयमेकं तु भुञ्जीत दद्यात्सत्रस्य दोरकम् ।। १०६ ।।\nचतुर्दशग्रन्थियुतं कुंकुमेन विलेपितम् ।।\nचतुर्दशसूत्रमयं सूत्रं कार्पासमेव च ।। १०७ ।।\nअतः प्रेत चतुर्दश्यां भोजयित्वा तपोधनान् ।।\nदानं दत्त्वा द्विजेभ्यश्च यमलोकं न गच्छति ।। १०८ ।।\nततः प्रेतकथां श्रुत्वा शाकैर्नक्तं समाचरेत् ।।\nचतुर्दशं द्वादशं वा सप्तमं वापि पञ्चमम् ।। १०९ ।।\nमानमात्रादिकं कृत्वा सर्वपापैः प्रमुच्यते ।। 2.2.8.११० ।।\nमाघे मासि वटापायः कस्य पापं पुनीमहे ।।\nस्नात्वा तत्र चतुर्दश्यां समये तारकामये ।। १११ ।।\nसंभवेत्फाल्गुने मासि या च कृष्णा चतुर्दशी ।।\nशिवरात्रिरिति ख्याता सा जगत्सर्वकामदा ।। ११२ ।।\nदिवा तस्या अलाभे तु रात्रियोगे व्रतं चरेत् ।।\nचतुर्दशी अमाविद्धा तद्व्रतं परिवर्जयेत् ।। ११३ ।।\nतिथियोगे च शर्वर्यां संपूर्णे व्रतमाचरेत् ।।\nकामविद्धा सा च पूज्या रात्रियोगे चरेद्व्रती ।। ११४ ।।\nप्रहरेप्रहरे स्नानं स्वयं स्नात्वा शिवस्य च ।।\nकारयेद्विधिवद्भक्त्या होमं कुर्याद्यथाविधि ।। ११५ ।।\nअथ वक्ष्यामि चैत्रादिमासे तु पूर्णिमा यथा ।।\nचित्रानक्षत्रसंयुक्तो गुरुपूर्णो विधुर्यदि ।।\nमहाचैत्रीति सा ज्ञेया पूर्णिमाक्षयपुण्यदा ।। ११६ ।।\nविशाखादिषु भेदेषु पूर्णचन्द्रो गुरुश्चरेत् ।।\nमहावैशाखिकाद्यास्तु पूर्णिमा द्वादश स्मृताः ।। ११७ ।।\nमहाज्यैष्ठी विशेषोऽयं प्राजापत्ये यथा रविः ।।\nगुरुपूर्णचन्द्रो ज्येष्ठायां महाज्यैष्ठीति सा स्मृता ।। ११८ ।।\nविनापि गुरुणा चन्द्रः कृत्तिका पूर्णिमा तथा ।।\nतथा महाकार्त्तिकी सा तिथिः पुण्यतमा भवेत् ।। ११९ ।।\nरोहिण्यां तु स्थितश्चन्द्रः पौर्णमास्यां तु कार्त्तिके ।।\nमहाकार्त्तिकी तथापि स्यात्स्वर्गलोकेऽपि दुर्लभा ।। 2.2.8.१२० ।।\nचित्रा वा यदि वा पूर्णा यदा स्यात्पूर्णिमातिथिः ।।\nमहाचैत्री तथापि स्यादश्वमेधफलप्रदा ।। १२१ ।।\nरविणा कृत्तिकायोगाद्रविवारे च पूर्णिमा ।।\nमहाचैत्री तथापि स्याद्दत्तस्याक्षयकारिका ।। १२२ ।।\nएवं गुरौ गुरोर्योगे महाचैत्री प्रकीर्तिता ।।\nतत्र स्नानं च दानं च जपो नियम एव च ।। १२३ ।।\nसर्वमक्षयतां याति फलं चैवाश्वमेधिकम् ।।\nपितरस्तर्पिता यांति वैष्णवं लोकमक्षयम् ।। १२४ ।।\nभरण्यां कार्त्तिके मासि यदि स्यात्पूर्णिमा तिथिः ।।\nगंगाद्वारे तु महती वैशाखी पुण्यदा स्मृता ।। १२५ ।।\nशालग्रामे महाचैत्री कृतपुण्या महातिथिः ।।\nगंगाद्वारे तु महती वैशाखी पुण्यदा स्मृता ।। १२६ ।।\nपुरुषोत्तमे महाज्यैष्ठी महाषाढी तु शृंखले ।।\nमहाश्रावणी केदारे महापुण्यतमा मता ।। १२७ ।।\nमहाभाद्री बदर्यां च कुजोऽपि स्यान्नरस्तथा ।।\nमहाकार्त्तिकी पुष्करे च कान्यकुब्जे तथोत्तरं ।। १२८ ।।\nमहती मार्गशीर्षे  स्यादयोध्यायां तथोत्तरे ।।\nमहापौषी पुण्यतमा महामाघी प्रयागतः ।। ।। १२९ ।।\nमहाफाल्गुनी नैमिषे च निर्दिष्टाः स्युर्महाफलाः ।। 2.2.8.१३० ।।\nअत्र स्म विहितं कर्म शुभं वा यदि वाशुभम् ।।\nसर्वमक्षयतां याति वर्द्धते चाधिकं फलम् ।। १३१ ।।\nआश्विने पौर्णमासी तु कौमुदीति प्रकीर्तिता ।।\nअस्यां चन्द्रोदये लक्ष्मीं पूजयेद्विधिवन्नरः ।। १३२ ।।\nनिर्वतयेन्न यः श्राद्धं प्रभाते पैतृकं द्विजः ।।\nइन्दुक्षये मासिमासि प्रायश्चित्तीयते तु सः ।। १३३ ।।\nचन्द्राश्विने तु कृष्णायां पञ्चदश्यां यथाविधि ।।\nकृत्वा स्नानादिकं कर्म सोपवासो दिनं नयेत् ।।१३४।।\nप्रदोषसमये लक्ष्मीं पूजयित्वा यथाविधि ।।\nदीपवृक्षान्यथा वृक्षाँल्लक्ष्मीप्रीत्यै समुत्सृजेत् ।। ।। १३५ ।।\nनदीतीरे गिरौ गोष्ठे श्मशाने वृक्षमूलतः ।।\nचतुष्पथे निजागारे चत्वरे तान्निधापयेत् ।। १३६ ।।\nद्विर्भोजनममावास्यां न कर्तव्यं कदाचन ।।\nशर्वर्यां च विशेषेण माघफाल्गुनयोर्नरैः ।।१३७।। ।।\nइति श्रीभविष्ये महापुराणे मध्यमपर्वणि द्वितीयभागेऽष्टमोऽध्यायः ।। ८ ।।"
  }
]
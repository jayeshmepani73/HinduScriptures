[
  {
    "text": "।।सूत उवाच ।। ।।\nसप्ताग्निष्टोमको नाम द्युत्तमः कथितो विधिः ।।\nमध्यमे मध्यमफलं कनिष्ठे तु कनिष्ठकम् ।। १ ।।\nअधुना मध्यमं वक्ष्ये विधिं शास्त्रानुसारतः ।।\nयथाविभवयागेन यत्कर्तव्यं नरेण वै ।। २ ।।\nसद्योधिवासकल्पेन यूपादीनधिवास्य च ।।\nपूर्वस्मिन्नेव दिवसे दैवज्ञकथिते शुभे ।। ३ ।।\nमुहूर्ते कलशं स्थाप्य संगृह्य गणनायकम् ।।\nस्थापयेत्प्रथमं यूपमा पोहिष्ठेतिमन्त्रकैः ।। ४ ।।\nशन्नो देव्यास्ततः पश्चाद्गन्धद्वारेति गंधकम् ।।\nश्रीसूक्तेन ततो दद्यात्पुष्पं दूर्वाक्षतं ततः ।। ५।।\nकाण्डादिति च मन्त्रेण ततो धूपं निवेदयेत् ।।\nये गृह्णामीति च ऋचा पूजायां स्थापयेत्ततः ।। ६ ।।\nविवाहविधिना सर्वं कार्यं चैवाधिवासनम् ।। ७ ।।\nसर्वमेव प्रयुंजीत तडागादिषु पण्डितः ।।\nअधिवास्य तडागादीनाचार्यादींश्च सर्वशः ।। ८ ।।\nसंगृह्य गंधपुष्पाद्यैर्धूपैर्दीपैः सुशोभनैः ।।\nततः प्रभातसमये नित्यं निर्वर्त्य शास्त्रतः ।। ९ ।।\nवृद्धिश्राद्धं ततः कुर्यान्मातृपूजापुरःसरम् ।।\nअलंकृत्य यथाशक्ति आचार्यादींश्चरेद्बुधः ।। 2.2.20.१० ।।\nशृणुयात्पश्चिमे भागे मंडपस्य समीपतः ।।\nमध्यदेशे समुद्भूतं यज्ञपात्रं प्रशस्यते ।। ११ ।।\nअथ वा तत्र देशीयं गुरुं वा श्रोत्रियोद्भवम् ।।\nयज्ञे प्रधानद्वितीयमृत्विगाचार्यमेव हि ।। १२ ।।\nवैतानकल्पे संपन्नं शक्तिकल्पपरायणम् ।।\nनिगमज्ञानसंपन्नं यज्ञे पात्रं प्रशस्यते ।। १३ ।।\nपत्नीहीनमपुत्रं च श्यावदंतमदंतकम् ।।\nगणानां याजकं षंढं स्वगोत्रं परिवर्जयेत् ।। १४ ।।\nअप्रधानेषु यज्ञेषु दानयज्ञेषु सत्तमाः ।।\nनियोजयेत्स्वगोत्रं च होमे नस्ति विचारणा ।। १५ ।।\nकुशप्रतिकृतौ चापि ततः स्वर्गं स गच्छति ।।\nधनमादौ च संशोध्य ततो यज्ञं समाचरेत् ।। १६ ।।\nअयाज्ययाजनोद्भूतं पल्लवं व्यवहारके ।।\nकूटसाक्ष्येण पल्लवे स्थाप्यहारकमेव च ।। १७ ।।\nदेवस्वं ब्राह्मणस्वं च लोहविक्रयणं धनम् ।।\nहविर्विक्रयणं कृत्वा पुत्रभार्या दिविक्रयी ।। १८ ।।\nनिंदितानि पुराणेषु यत्कृतं तत्र तत्फलम् ।।\nयज्ञसद्मनि विप्रांश्च न श्राद्धान्भोजयेत्क्वचित् ।।\nन दद्यात्तस्य दानं च यावन्नैव समापयेत् ।। १९ ।।\nब्रह्मन्नाचार्यमुख्योसि संसारात्त्राहि मां विभो ।।\nत्वत्प्रसादाद्गुरो यज्ञे प्राप्नुयां मानसेप्सितम् ।। 2.2.20.२० ।।\nचिरं मे शाश्वती कीर्तिर्यावल्लोकाश्चराचराः ।।\nप्रसीद त्वं महेशान प्रतिष्ठाकर्मसिद्धये ।। २१ ।।\nत्वमादिः सर्वभूतानां संसारार्णवतारक ।।\nज्ञानामृतप्रदाचार्य विष्णु रूप नमोऽस्तु ते ।। २२ ।।\nब्रह्मासनसमुद्भूतं प्रकाशितदिगंतरम् ।।\nत्वं च जांबूनदप्रख्य यजुर्वेद नमोस्तु ते ।।२३।।\nप्रफुल्लकमलोद्भासि भास्वरांबरभूषित ।।\nप्रकीर्णशास्त्रसंभार विधिज्ञ प्रणतोस्मि ते ।।२४।।\nज्वलद्वैश्वानरप्रख्य धूमश्यामालितानन ।।\nषडंगवेदतत्त्वज्ञ ऋत्विङ् मोक्षं समाचर ।। २५ ।।\nततस्तूर्यादिघोषेण पुरस्कृत्य द्विजोत्तमान् ।।\nयजमानः सपत्नीकः प्रविशेद्यागमण्डपम् ।। २६ ।।\nस्वस्थाने स्थापयेद्विप्रान्मखे धर्मैर्यथाक्रमम् ।।\nपूजयेद्गन्धमाल्याद्यैर्गंधाद्यैः  सुमनोहरैः ।। २७ ।।\nयज्ञे सुवितते योसौ पूज्यते पुरुषः सदा ।।\nनारायणस्वरूपोसौ यज्ञं मे सफलं कुरु ।।२८।।\nमखश्रेष्ठेषु सर्वेषु येन मंत्राः सुविस्तृताः ।।\nयजुर्वेदार्थतत्त्वज्ञ ब्रह्मरूप नमोस्तु ते ।।२९।।\nयज्ञेषु साक्षी सर्वेषु वेदवेदार्थतत्त्ववित् ।।\nऋग्वेदज्ञ महाप्राज्ञ विश्वरूप नमोस्तु ते ।। 2.2.20.३० ।।\nमांगल्यं कर्मणां नित्यं शाश्वतं ब्रह्मरूपिणम् ।।\nसिद्धये मम यज्ञस्य नमामि शिवरूपिणम् ।। ३१ ।।\nपालयंति दिशः सर्वा विदिशश्च तथा इमाः ।।\nदिक्पालरूपिणं विप्रं यज्ञसिद्ध्यै नमाम्यहम् ।।\nपातयेद्दक्षिणं जानु विकिरान्विकिरेत्ततः ।। ३२ ।।\nत्रैलोक्ये यानि भूतानि स्थावराणि चराणि च ।।\nब्रह्मविष्णुशिवाः सर्वे रक्षां कुर्वंतु तानि वै।।३३।।\nवेद्यावेदीति मंत्रेण पठेद्वेदिं प्रणम्य च।।\nसंपूज्य गन्धपुष्पाद्यैरिमं मंत्रमुदा हरेत्।। ३४ ।।\nयाजनं यजमानश्च श्रेयसा तत्र याजकः ।।\nइदमर्घ्यमिदं पाद्यं धूपोयं प्रतिगृह्यताम् ।। ३५ ।।\nऐशान्यां कलशे देवं संपूज्य गण नायकम् ।।\nब्रह्माणं वासुदेवं च द्वितीयकलशे यजेत् ।।३६।।\nमंडलं चैव विष्णुर्वै द्वारकारूपमास्थितः।।\nतेन त्वां पूजयाम्यद्य स्वर्गप्राप्तिं कुरुष्व मे ।। ।। ३७ ।।\nपूर्वादिदिक्षु कलशान्संस्थाप्य च त्रयंत्रयम् ।।\nअर्धपादसवर्णेन निर्मितं तारणं बुधः ।। ३८ ।।\nगंगामृत्तिकया युक्ते पल्लवे संनिवेदयेत् ।।\nमंदरं कल्पयित्वा तु गोपीनां च कुलेन वा ।।३९।।\nकलशोपरि संस्थाप्य मंदरं संप्रपूजयेत् ।।\nस्योना पृथिवीति मंत्रेण गंधपुष्पैः पृथिग्विधैः ।।2.2.20.४०।।\n( स्योना पृथिवीति मन्त्रस्य सुमंत ऋषिर्जगती छन्दो हरो देवता मंदरप्रीतये विनियोगः) ।।\nएवं दक्षिणदिग्भागे नवतोलकनिर्मितम् ।।\nप्रादेशमात्रलोहं तु रौप्येण गंधमादनम् ।।\nमृदा संघटनैः पश्चात्कदाचन ऋचा यजेत् ।। ४१ ।।\nकदाचनेति मंत्रस्य सूर्य ऋषिस्त्रिष्टुप्छन्दः सूर्यो देवता गंधमादनप्रीतये विनियोगः ।।)\nउत्तरे तोरणतोद्रेरंगुष्ठद्वयमानके ।।\nतोलकद्वयमानेन यवानां पिष्टकोपरि ।। ४२ ।।\n( आप्यायस्वेति मंत्रस्य कर्दम ऋषिर्जगती छन्दः शची देवता सुपार्श्वप्रीतये विनियोगः ।।)\nपूजयेत्पार्श्वकलशे धात्रादीन्पूर्वदिक्क्रमात् ।।\nश्रीसूक्तेनैव मन्त्रेण यजेद्विजयसप्तकम् ।।\nपूजयेत्परया भक्त्या गंधपुष्पाक्षतादिना ।। ४३ ।।\nअंबाअंबिकेति मंत्रस्य नलिन ऋषिर्गायत्री छन्दः शंभुर्देवता जय प्रीतये विनियोगः ।।\nगायत्र्या पूजयेद्दक्षे पश्चिमं कलशद्वयम् ।। ४४ ।।\n( गायत्र्या विश्वामित्र ऋषिः सविता देवता विजयप्रीतये विनियोगः ।।)\nभद्रं चैव सुभद्रं च प्रयतः संयजेद्बुधः।।४५।।\n(उत्तरे युग्मकलशे मनोन्ना इति मंत्रस्य अंतक ऋषिर्बृहती छंदो निर्ऋतिर्देवता भूतप्रीतये विनियोगः।।)\nभूतशुद्धिं ततः कृत्वा न्यासं कृत्वा विधानतः ।।\nविधायार्घ्यादिकं चैव धर्मादिमंडले यजेत् ।।४६।।\nमध्ये आधारशक्त्यादीन्वरुणं मध्यतो यजेत् ।।\nपूर्वादिक्रमतश्चैव इन्द्रादीन्कुलदेवताः ।।४७।।\nपार्श्वद्वये कर्णिकाया ब्रह्माणं चाप्यनन्तकम् ।।\nस्वैःस्वैर्मंत्रैर्यथोक्तैश्च बलिभिर्गन्धपुष्पकैः ।। ४८ ।।\nइन्द्राभिषेकमंत्रस्य वाद्यं गांधाररागकम् ।।\nअग्नेस्तेजोसीति वाद्यं रागं चैव वराटकम् ।। ४९ ।।\nघनकंटकमस्यापि वाच्यं रागं तु गुर्जरम् ।।\nरक्षोधिपस्य संग्रामं वैतालं वाद्यमुच्यते ।। 2.2.20.५० ।।\nनाटकाख्यं तथा रागं वरुणस्यापि मे शृणु ।।\nवाद्यं राज्याभिषेकाख्यं रागो वसंतसंज्ञकः ।। ५१ ।।\nईशस्य नंदिघोषाख्यं वाद्यं रागोथ कामदः ।।\nसुवर्णं दुंदुभिर्वाद्यं ब्रह्मणः कथितो बुधैः ।। ५२ ।।\nरागो देवी वसंतश्च अनंतस्य निबोध मे ।।\nवाद्यं गांधारताराख्यं रागश्चाङ्गारवातकः ।। ५३ ।।\nसोमे घोषे भवेद्वाद्यं जलेशस्य महात्मनः ।।\nमालवाख्यो भवेद्रागः पत्राग्रेषु महानपि ।। ५४ ।।\nस्वैः स्वैर्धर्मैश्च संगृह्य दक्षिणे पृथिवीं यजेत् ।।\nस्योना पृथिवीति मंत्रेण उपचारैः पृथग्विधैः ।। ५५ ।।\nमण्डपस्योत्तरे भागे महादेवं प्रपूजयेत् ।।\nनमो वृक्षेभ्य इत्यादि नैवेद्यैश्च पृथग्विधैः ।। ५६ ।।\n( महादेवं द्विभुजं डमरुशूलधरमुमासहितं ध्यात्वा ।।\nनमो वृक्षेभ्य इति मन्त्रस्य ब्रह्मा ऋषिर्गा यत्री छंदश्चन्द्रो देवता चन्द्रप्रीतये विनियोगः ।।)\nगंधपुष्पादिभिर्भक्त्या भूतानि परितो यजेत् ।। ५७ ।।\nवेतालाश्च पिशाचाश्च राक्षसाश्च सरी सृपाः ।।\nअस्मात्प्रयांतु मे स्थानाद्ये चान्ये विघ्नकारकाः ।। ५८ ।।\nमधुयुक्तं पायसान्नं वरुणाय निवेदयेत् ।।\nपीतं चालोहितं कृष्णं शुद्धं कृष्णं च धूम्रकम्।। ५९ ।।\nपीतं शुक्लं तथा चित्रं श्वेतमन्नं यथाक्रमम्।।\nबलयस्तु दिगीशानां ग्रहाणामपि ताञ्छृणु ।। 2.2.20.६० ।।\nक्षीरौदनं ग्रहेशाय शुक्लान्नं शशिने स्मृतम् ।।\nलोहितान्नं च भौमाय बुधाय क्षीरषाष्टिकम् ।। ६१ ।।\nपीतमन्नं देवगुरोः शुक्रस्य सिततंदुलम् ।।\nमांसौदनं शनेर्ज्ञेयं राहोश्च कृष्ण भक्तकम् ।। ६२ ।।\nधूम्रवर्णं तु ताम्रं तु भौमस्य क्षीरषाष्टिकम् ।।\nपिष्टकान्नं शिवस्योक्तं भूतानां माषभक्तकम् ।। ६३ ।।\nएवं बलिं विधायाथ अग्रे कुंभं निवेशयेत् ।।\nप्रदेशद्व्यङ्गुलं नाम अष्टोत्तरसहस्रकम् ।।६४।।\nबह्वंगुलकं विन्यस्य विन्यस्य कलशोपरि।।\nनिशावांछ्तिसूत्रैश्च संवेष्ट्य पिहितं तथा ।। ६५ ।।\nशरावं च पुनर्दद्याद्वर्धनीं प्रतिपूजयेत् ।।\nअस्त्राय फडिति मंत्रेण ध्यात्वा देवं जलेश्वरम् ।। ६६ ।।\nसूक्तं यजेद्यथाशक्ति शतमष्टोत्तरं जपेत् ।।\nकुंडेषु विन्यसेन्नागानष्टौ पूर्वादिषु क्रमात् ।। ६७ ।।\nअनंतं पूजयेत्पूर्वं मानेनांगुलमात्रकम् ।।\nनिर्मितं कांचनेनैव सप्तवर्तिकया सुधीः ।। ६८ ।।\nराजतं वासुकिं नागं यजेत्पत्रांतरे पुनः ।।\nपादमात्रेपि चांगुष्ठमात्रं ताम्रस्य भक्ष्यकम् ।। ६९ ।।\nपंचांगुलं तोलिकया लोहं कर्कोटकं पुनः ।।\nवर्तिकाभिः षोडशभिर्बृहत्पर्वप्रमाणकम् ।। 2.2.20.७० ।।\nशंखपालं कुशमयमर्धपादेन निर्मितम्।।\nअंगुष्ठमात्रं रक्तेन नागं तालकमात्रकम् ।।७१।।\nअंगुष्ठे तोलकं पश्चात्पद्मनागं पुनर्यजेत् ।।\nतोलकार्धप्रमाणेन अंगुलं परिमाणतः ।। ७२ ।।\nकुर्याच्छैलमयं सम्यग्यथावल्लक्षणान्वितम् ।।\nमहापद्मस्य वै तस्य पूर्वमानेन निर्मितम् ।। ७३ ।।\nध्यात्वानंतं चतुर्बाहुं शुक्लसप्तफणान्वितम् ।।\nदक्षिणोर्ध्वकरे शंखमधिचक्रं प्रतिष्ठितम् ।। ७४ ।।\nवामोर्ध्वे तु गदापद्मं मध्यस्थाने व्यवस्थितम् ।।\nसर्वालंकारसंयुक्तमेवं ध्यात्वा यथाविधि ।।७५।।।\nसहस्रशीर्षेति मंत्रेण पूजयित्वा बलिं हरेत् ।।\nलाजैश्च तिलसंमिश्रैः क्षीरयुक्तैः पृथग्विधैः ।। ७६ ।।\nचतुर्विधं तथा श्वेतं सर्वालंकारसंयुतम् ।।\nस्वकीयं प्रजपेत्तत्र आप्यायस्वेति वै ऋचा ।। ७७ ।।\nपिण्याकं नागजिह्वां च तथा सर्जरसं दधि ।।\nबलयस्तस्य निर्दिष्टास्तक्षकं लोहितं यजेत् ।। ७८ ।।\nपद्मं टंकं दधानं च भुजाभ्यां नागसत्तमम्।।\nमनोन्ना इति मंत्रेण आज्यं सोमो बलिं हरेत् ।। ७९ ।।\nकर्कोटकं च द्विभुजं पीतवस्त्रधरं यजेत् ।।\nपञ्च नद्य इति ऋचा विष्णुक्रांता बलिर्भवेत् ।। 2.2.20.८० ।।\nपीतवस्त्रं च कुलिशं याजयेत्तु चतुर्भुजम् ।।\nभुजाभ्यामूर्ध्वभागे तु रक्तपद्मधरं हरिम् ।। ८१ ।।\nशर्करा कुष्ठकं चैव बलिस्तस्य प्रकी र्तितः।।\nद्विभुजं शंखपालं च शंखाभं शंखधारिणम् ।। ८२ ।।\nपद्मासनस्थं पद्माभ्यां हस्ताभ्यां च वरं विभुम्।।\nध्रुवक्षितिध्रुवोसीति मंत्राभ्यां पूजयेत्पृथक् ।। ८३ ।।\nघटौदनं भृंगराजं पद्मं च वलयस्तयोः ।।\nस्वगृह्योक्तेन विधिना संस्थाप्याग्निं कुशंडिकाम् ।। ८४ ।।\nकृत्वा आज्यस्य संस्कारं वारुणं श्रपयेच्चरुम् ।।\nजुहुयादष्ट बिल्वानि दिगीशानां घृतेन वै ।। ८५ ।।\nएकैकामाहुतिं दद्याद्ग्रहाणां च त्रयंत्रयम् ।।\nसुसमिद्भिर्घृतमधु पयोभिर्मिश्रितैः पृथक् ।। ८६ ।।\nपलाशसमिधं पश्चात्प्रतिष्ठामाहुतित्रयम् ।।\nशिवस्य परमान्नेन जुहुयादष्टसंख्यया ।। ८७ ।।\nमध्वाज्यगुडमिश्राभिर्लाजाभिर्जुहुयात्पृथक् ।।\nलाजान्यथोक्तं वितरेदेकैकामाहुतिं क्रमात् ।। ८८ ।।\nस्थालीपाकस्य जुहुयादेकैकामाहुतिं पुनः ।।\nवरुणं च समुद्दिश्य रुद्रं सर्वं पृथक्पृथक् ।। ८९ ।।\nवास्तोष्पतय इति मंत्रेण पञ्चगव्यो भवेत्ततः ।।\nस्योनापृथिवीति मंत्रेण व्रीहिमृत्तिकया पुनः ।। 2.2.20.९० ।।\nवृषान्न इति मंत्रेण कया न इति वै पुनः ।।\nकुशमूलमृदा चैव चतुष्पथमृदा तथा ।। ९१ ।।\nइमा रुद्रेति मंत्रेण श्रीश्चेति ऋचा पुनः ।।\nपद्मखण्डस्य च मृदा स्नापयेत्सुसमाहितः ।। ९२ ।।\nतद्विष्णोरिति मंत्रेण तथा पुष्पोदकेन च ।।\nतीर्थोदकेन कृष्णेन त्रिरक्तेन त्रिशीतकैः ।। ९३ ।।\nपञ्चरक्तेन रक्तानां मृदा कैश्च कुशोदकैः ।।\nस्वर्णतोयैश्च कलशैरष्टोत्तरशतेन तु ।। ९४ ।।\nतैजसैर्मार्त्तिकैश्चापि अष्टाविंशतिभिस्तथा ।।\nयथाशक्ति तु संस्थाप्य कुंकुमैश्चन्दनैरपि ।। ९५ ।।\nअन्नं लिप्य ततो मृद्भिर्दद्याच्चैव यथाक्रमम् ।।\nसुरासुरेति च ऋचा वस्त्रयुग्मेन वेष्टयेत् ।। ९६ ।।\nध्वजं च धनुनागेति गंधद्वारेति गोमयम् ।।\nधूरसीति ततो धूपं होत्रे चाहुतिदीपकम् ।। ९७ ।।\nसिंधोसीति च सिंदूरं स्वभावे रक्तकं तथा ।।\nमालतीकुसुमैः कृत्यैर्नागान्संस्थापयेत्ततः ।। ९८ ।।\nधाराभिः शतपुष्पाभिर्गन्धतोयादिभिस्तथा ।।\nअथवाश्वत्थपत्रेषु वटपत्रेषु वा सुधीः ।। ९९ ।।\nरोचना कुंकुमैर्वापि संलिख्य तत्र पूजयेत् ।।\nप्रक्षिपेत्तत्र मुक्ता हि कलशेषु विनिक्षिपेत् ।। 2.2.20.१०० ।।\nमंडपस्योत्तरेदेशे शय्यां निर्माय शोभनाम् ।।\nराजतं वारुणं तस्यां पादमात्रेण निर्मिताम् ।। १०१ ।।\nअंगुष्ठमात्रं संस्थाप्य ततः पुष्करिणीमपि ।।\nस्वर्णपादेन घटितां चतुरस्रां सुशोभनाम् ।। १०२ ।।'\nअंगुष्ठमात्रं सम्पूज्य वरुणाय निवेदयेत् ।।\nयथाशक्ति ततो गां च संभवे पञ्चविंशतिः ।। १०३ ।।\nसुवर्णं राजतं चैव धान्यं वासो वराटकम् ।। ।। १०४ ।।\nनागयष्टिं समादाय किंचिदुत्तरगां तथा ।। १०५ ।।\nततोक्षताय भौमाय कृत्वा चाज्याहुतित्रयम् ।।\nलाजान्दधिसमायुक्तं घृतं मधु गुडं तथा ।। १०६ ।।\nक्षीरं च पिष्टकं चैव शष्कुलीगन्धपुष्पकम् ।।\nपंचामृतं पञ्चरत्नं गर्भे दद्यात्समाहितः ।। १०७ ।।\nआचार्यो यजमानेन सुसन्नद्धैश्च भृत्यकैः ।।\nगंगाजलेशयोर्मध्ये पंचघोषपुरःसरम् ।। १०८ ।।\nअवाप्य च ततो यष्टिं स्थिरो भवति वैरिवा ।।\nध्रुवं ध्रुवेति मंत्रेण यष्टिमा मंत्रयेत्ततः ।। १९१०३ ।।\nयज्ञप्रियासि देवि त्वं सर्वविघ्नविनाशिनी ।।\nपाहि मां सर्वपापेभ्य आत्मना त्वं स्थिरीभव ।। 2.2.20.११० ।।\nइत्यामंत्र्य यजेच्चैव गायत्रीं च पठेत्ततः ।।\nवनस्पतेति विडवामिति मंत्रं जपेत्पुनः ।। १११ ।।\nपुनरागत्य तां वेदिं निर्मथ्य वरुणं प्रभुम् ।।\nतथा पुष्करिणीं चैव वर्धनीं कलशोदरैः ।। ११२ ।।\nअनिष्टं मार्जयेन्नागानुद्धृत्य कलशं तथा ।।\nपाषाणाभ्यंतरं कृत्वा गोमयैः परिलिप्य च ।। ११३ ।।\nवरुणं पुष्करिण्यां च जलमध्ये विनिक्षिपेत् ।।\nनमोस्त्विति च मन्त्रेण बलिं दद्याच्च पायसम् ।। ११४ ।।\nनिर्मन्थेत्तत्र यो नागः स्थापयेत्तु यथाविधि ।।\nश्रावयेत्तमिमं मंत्रमत्र संनिहितो भव ।। ११५ ।।\nअत्र स्वामी भवान्नाग रक्षणीयस्त्वया जनः ।।\nगायत्रेण त्वा छंदसामीमन्त्रं संश्रावयेत्पुनः ।। ।। ११६ ।।\nसंपूज्य गंधपुष्पाद्यैः पुरतो निक्षिपेद्दिशि ।।\nपिधाय नागराजानमृचाभ्यां परिसूत्रकैः ।। ११७ ।।\nसन्निरुद्ध्याशु संस्थाप्य बलिं दद्या द्विधानतः ।।\nलाजौदनं मनस्तस्य यज्जाग्रत ऋचा जपेत् ।। ११८ ।।\nएवं भूरिति मंत्रै स्वैः स्वैरेव तु पृथग्विधैः ।।\nस्वासु दिक्षु च संस्थाप्य पूज येच्च प्रयत्नतः ।। ११९ ।।\nपूर्वभागे पुष्करिण्यां हरिताभं सवज्रकम् ।।\nहलग्रहीत मंत्रेण न्यस्य लाजाहुतिं कुले ।। 2.2.20.१२० ।।\nत्रातारमिति मंत्रेण अग्नौ विन्यस्य मौक्तिकम् ।।\nमनःशिलां प्रवालं च अग्निमीडेति संपठेत् ।।१२१।।\nवैश्वानरेण मन्त्रेण पठल्लाँजाहुतिं पुनः ।।\nदद्याद्ये ते शतमन्त्रेण पश्चिमे काटिकं न्यसेत् ।।१२२।।\nशालिबीजेन सहितं कया न इति मंत्रकम् ।।\nवरुणस्यो इति मंत्रेण दद्यादष्टादशाहुतीः ।।१२३।।\nउत्तरे रोचनां कन्यां तथैव गौरसर्षपम् ।।\nकुंकुमेन समायुक्तं कुविदंडमृचा पठन् ।। १२४ ।।\nविन्यस्य तेन मंत्रेण प्रदद्यादाहुतिं पुनः ।।\nऐशान्यां मंद्रकं रंगमी शावा इति संपठन् ।। १२५ ।।\nसंस्थाप्याज्याहुतिं दद्यात्तमीशान ऋचा पुनः।।\nआसद्यैर्मंत्रसंयुक्तैर्देवं नारायणं यजेत् ।। १२६ ।।\nवरुणात्मकं ततो ध्यात्वा ततो नीराजनं पठेत् ।।\nजानुभ्यामवनिं गत्वा पठेज्ज्ञानामृतं स्तवम् ।। १२७ ।।\nधर्मो वंशं ततः कुर्यादुत्सर्गांते विधीयते ।।\nततो देवीं पुनः कृत्वा दत्त्वा पुष्पाञ्जलित्रयम् ।। १२८ ।।\nसर्वसत्त्वोपकाराय समुत्सृजेत्तु वै जनम् ।।\nउत्सृष्टं सर्वसत्त्वेभ्यो दृश्यते जलमूर्जितम् ।। १२९ ।।।\nरमंतीं सर्वभूतानि स्नानपानावगाहनैः ।।\nवरुणं च ततो देवं पुष्करिण्यां च निक्षिपेत् ।। 2.2.20.१३० ।।\nजले वरुणमन्त्रेण मत्स्यादीन्प्रक्षिपेत्ततः ।।\nपक्षिणश्च शुभांस्तत्र भेकं कूर्मं च कर्दमम् ।।१३१।।\nशैवालं प्रक्षिपेच्चैव दक्षिणां तदनंतरम् ।।\nसुवर्णं धान्यरत्नं च आचार्याय पृथग्ददेत्।।१३२।।\nऋत्विग्भ्यश्च पृथग्दद्याद्यथावित्तानुसारतः ।।\nब्राह्मणेभ्यो गायनेभ्यो वसुभ्यश्च पृथक्पृथक् ।। १३३ ।।\nनित्यं समाप्य विधिवद्दद्यात्पूर्णाहुतिं पुनः ।।\nदद्यादर्घ्यं च सूर्याय हस्तास इति संजपन् ।। १३४ ।।\nततः प्रदक्षिणावर्तं संवेष्ट्य क्षीरधारया ।।\nप्रासादपक्षे प्रासादमारामे अथ मंडपम् ।।१३५।।\nशताधिधारया शक्त्या त्रिवारं ब्राह्मणैः सह ।।\nविकीर्य लाजकुसुमं व्रीहीश्चैव कपर्दकान् ।। १३६ ।।\nतूर्यघोषेण महता ततो विप्रपुरःसरम् ।।\nयजमानः सपत्नीकः प्रविशेत्स्वगृहं पुनः ।। १३७ ।।\nततो गृहार्चनं कृत्वा ब्राह्मणानथ भोजयेत् ।।\nकुमारीश्च कुमारांश्च दीनान्धकृपणानपि ।।१३८।।\nनारायणं ततो दद्याद्विप्रमुद्दिश्य भक्तितः ।। १३९ ।। ।।\nइति श्रीभविष्ये महापुराणे मध्यमपर्वणि द्वितीयभाग विंशोऽध्यायः।। २० ।।"
  }
]
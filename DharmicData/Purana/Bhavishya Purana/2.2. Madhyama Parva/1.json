[
  {
    "text": "।। सूत उवाच ।। ।।\nअथोद्धारं प्रवक्ष्यामि चतुरस्रादिकस्य च ।।\nअर्कांगुलमितं क्षेत्रं चतुरस्रं प्रकल्पयेत्।।१।।\nगुणांगुलं प्रतिदिशं वर्धयेत्सुविचक्षणः ।।\nचतुरस्रं समं कुयादिष्टेरष्टादशांगुलम् ।। २ ।।\nद्विहस्ते चैव सूत्राग्रे त्र्यंगुलानि समंततः ।।\nचतुरस्रीकृते पश्चाद्द्विहस्तमपि जायते ।। ३ ।।\nएवं पोडशहस्तांतं वर्धयेत्क्रमतः स्वयम् ।।\nहस्ते विनिर्णयं विप्रा रचयेन्मंडल सुधीः ।। ४ ।।\nद्वादशांगुलकल्पाभ्यां मधुहस्ते च मंडले ।।\nद्विहस्ते हस्तमात्रं स्याद्द्विहस्तं तु चतुष्करे ।। ५ ।।\nपद्ममानं चतुर्द्धा तु वृत्तं कुर्यात्समंततः ।।\nप्रथमे कर्णिका कार्य्या केशराणि द्वितीयके ।। ६ ।।\nतृतीये दलसंधींश्च दलाग्राणि चतुर्थके ।।\nकर्णिकां पीतवर्णेन शुद्धेन पंकजं लिखेत् ।।७।।\nकेशरास्त्रिविधाः प्रोक्ता मूलमध्याग्रदेशतः ।।\nमूले शुक्लारुणा मध्ये पीताश्चाग्रे प्रतिष्ठिताः ।। ८ ।।\nपात्रसंधिर्भवेच्छ्यामः कोणे रक्तेन रंजयेत् ।।\nदेवास्त्राणि लिखेद्बाह्ये पुरमध्ये च कोणके ।। ९ ।।\nअष्टांगुलप्रमाणं यद्यथावर्णं विनादितः ।।\nशंभुर्गौरी तथा ब्रह्मा रामकृष्णेत्यनुक्रमात् ।। 2.2.1.१० ।।\nसीमरेखांगुलोच्छ्रायं तत्तदर्धेन योजयेत् ।।\nशिवविष्ण्वोर्महायागे शंभुमारभ्य दापयेत् ।। ११ ।।\nप्रतिष्ठायां च रामांतं कृष्णांतं च जलाशये ।।\nदुर्गायागे च श्रीपक्षे ब्रह्मादीन्परिकल्पयेत् ।। १२ ।।\nग्रहयागे च पीतादीन्कुर्याच्च न तदन्यथा ।।\nनवव्यूहमथो वक्ष्ये पुराणमतसम्मतम् ।। १३ ।।\nसर्वं च पूर्ववत्कार्यं पंकजं सुलिखेत्सुधीः ।।\nतावत्संख्याहरणयोर्वेष्टयेत्प्रक्रमादपि ।। १४ ।।\nशुक्लारुणैस्तथा पीतैः पीतारुणसितैरपि ।।\nपीतारुणसितैरेवं स्वभावे प्रतिभागके ।। १५ ।।\nकलायंत्रं तदंते च गुह्यपत्रा ग्रकेण तु ।।\nषोडशैर्विंशमाने तु सलिङ्गं चाष्टपत्रके ।।१६।।\nएवं मंडलमंत्राणां वर्जयेत्परमार्थतः ।।\nतद्वन्मूलेषु कोणेषु केशराणि प्रकल्पयेत्।।१७।।\nदशदंडसमाकारं त्रिवर्णं प्रतिरंजितम् ।।\nअरं दद्याद्दशाग्रे तु सर्वांगुलप्रमाणतः ।। १८ ।।\nपीतेनारं च सर्वत्र तन्मध्ये शोणतुंडकम् ।।\nनवव्यूहमिदं प्रोक्तं धर्मकामार्थदायकम् ।। १९ ।।\nन शूद्रो मंडलं कुर्यान्न कुर्याद्ब्राह्मणब्रुवः ।।\nकुर्याच्च संगमे तीर्थे देवतायतनेषु च ।। 2.2.1.२० ।।\nलिखित्वा नार्चयेद्य स्तु अग्निकार्यविहीनकः ।।\nअविद्धो जायते सोऽपि यतो जन्मनिजन्मनि ।। २१ ।। ।।\nइति श्रीभविष्ये महापुराणे मध्यमपर्वणि द्वितीयभागे प्रथमोऽध्यायः ।। १ ।।"
  }
]
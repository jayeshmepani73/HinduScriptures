[
  {
    "text": "।। सूत उवाच ।। ।।\nन कुर्याद्दक्षिणाहीनं मानहीनं न कारयेत् ।।\nअमानेन हतो यज्ञस्तस्मान्मानं प्रशस्यते ।। १ ।।\nयस्य यज्ञस्य यन्मानं तत्तु तेनैव योजयेत् ।।\nअमानेन कृते सर्वे व्रजेयुर्नरकं पुनः ।। २ ।।\nआचार्यहोतृब्रह्माणो विधिज्ञः सहकर्तृकः ।।\nयस्य यज्ञे पापकश्च जातिहीनः प्रवेशयेत् ।। ३ ।।\nअशीतिभिर्वराटैश्च पण इत्यभिधीयते ।।\nतैस्तु षोडशभिर्ज्ञेयं पुराणं सप्तभिस्तु तैः ।। ४ ।।\nराजतैश्चाष्टभिः स्वर्णं यज्ञादौ दक्षिणा स्मृता ।।\nमहारामे द्विसौवर्णं कूपे स्वर्णार्धमेव च ।। ५ ।।\nतुलस्यामलकीयागे सुवर्णैकं प्रचक्षते ।।\nयकृल्लोके च सौवर्णं लक्षे स्वर्णं चतुष्टयम् ।। ६ ।।\nनवमे कोटिहोमे च देवतानां च स्थापने ।।\nप्रासादस्य समुत्सर्गे अष्टादश सुवर्णकाः ।। ७ ।।\nतडागे पुष्करिण्यां च अर्धार्धं परि कीर्तितम् ।।\nमहादाने च दीक्षायां वृषोत्सर्गे च सत्तमाः ।। ८ ।।\nजीवतश्च वृषोत्सर्गे गयाश्राद्धे तथैव च ।।\nअवित्तसाध्यमानेन यज्ञं कुर्यात्कलौयुगे ।। ९ ।।\nदंपत्योश्च वृषोत्सर्गे मानमेकमुदाहृतम् ।।\nबहुभिः कियमाणोपि याग एको महोत्तमैः ।। 2.2.3.१० ।।\nराज्ञः करग्रहे चैव दीक्षायां दान कर्मणि ।।\nअशीतिरत्तिकं स्वर्णं श्रवणे भारतस्य च ।। ११ ।।\nग्रहयागे प्रतिष्ठायां सुवर्णशतरत्तिकः ।।\nलक्षहोमे चायुते च कोट्यामेव विधीयते ।। ।। १२ ।।\nदेवानां ब्राह्मणानां च दानं यस्य प्रकल्पितम् ।।\nतस्यैव देयं तद्दानं सांगोपांगं सदक्षिणम् ।। १३ ।।\nनानास्य किञ्चिद्दातव्यं संगभंगो भवेद्यतः ।।\nगृही तु कृत्वा यद्दानं तदा तस्य ऋणी भवेत् ।। १४ ।।\nयज्ञेषु होमे यद्द्रव्यं काष्ठमाज्यादिकं च यत् ।।\nतन्नायकस्य पूजायां द्रव्यमाहुर्विनिर्मितम् ।। १५ ।।\nअनादिदेवतार्चायां पूजास्नानादिकर्मणि ।।\nयस्यार्हणादिकं द्रव्यं तस्य देवस्य तद्भवेत् ।। १६ ।।\nप्रत्यक्षं दक्षिणां दद्याद्यज्ञदानव्रतादिके ।।\nअदक्षिणं नैव कार्यं प्रकुर्याद्भूरिदक्षिणम् ।। १७ ।।\nअतो दत्तं पुरा दत्तं दातव्यं चैव संप्रति ।।\nपरस्वोदारबुद्धीनां सा सा हि दक्षिणा भवेत् ।। १८ ।।\nदत्तानि विधिवत्पुंसां देवदानानि यानि हि ।।\nदासीदासगवादीनि मनसा यानि कर्हि चित् ।। १९ ।।\nदातव्यान्यपि तान्येव कारयेत्परिवर्त्तनम् ।।\nएकस्यानेकदानं च ददेत्कश्चित्पृथक्पृथक् ।। 2.2.3.२० ।।\nवरणं च कदा कुर्यात्तन्त्रे कुर्याच्च दक्षिणाम् ।।\nरत्नस्य दक्षिणा देया कांचनं समुदाहृतम् ।। २१ ।।\nकांचनस्य भवेद्रौप्यं रौप्ये कांचनमुद्विशेत् ।।\nभूमेर्भूमिर्दक्षिणा स्याद्वस्त्रस्य वस्त्रदक्षिणा ।। २२ ।।\nपानीयस्य तु पानीयं व्रीहीणां व्रीहिदक्षिणा ।।\nगजस्य दक्षिणा छागो ह्यश्वस्य मेष ईरितः ।। ।।२३।।\nपशूनां च चतुष्पादा देवस्य देवदक्षिणा ।।\nयज्ञो मानस्य षड्भागो द्विगुणः परिकीर्तितः ।। २४ ।।\nआचार्यस्यैव भागैकं यजमानः प्रदास्यति ।।\nपापकैस्तु कलत्राणां भागैकं तदनंतरम् ।। २५ ।।\nपात्राणामृत्विगादीनां भागत्रयमुदाहृतम् ।।\nसर्वसत्त्वस्य भागैकं स्वल्पं चेच्छिष्टगौरवात् ।।२६।ः\nआचार्याद्यंशतः कश्चित्क्षीणवित्तं समाहरेत् ।।\nअमूल्यं वर्गमूल्यं यद्भवेद्वै दक्षिणोत्तमा ।। २७ ।।\nमानाशक्तौ तु यज्ञानां यद्देयं यज्ञसिद्धये ।।\nदेवता पुस्तकं रत्नं गावो धान्यं तिलास्तथा ।।२८।।\nनमेरुफलपुष्पाणि देयान्येतानि सर्वतः ।।\nचतुश्चक्रांकितो यस्तु सांद्रो वृत्तो जनार्दनः ।।२९।।\nदेवताप्रतिमाद्यं च शिरोनाभिस्तथैव च ।।\nश्वेतलिंगं रत्नलिंगमिन्द्रनीलादिकं च यत् ।।2.2.3.३०।।\nदक्षिणावर्तशंखं च हरिवंशस्तथा खिलः ।।\nकपिलो नीलवृषभः सोमधान्यं तथैव च ।। ३१ ।।\nअमूल्यान्याहुरेतानि दत्त्वानन्तफलानि च ।।\nस्वर्णपादो भवेन्मूल्यं शालग्रामस्य दक्षिणा ।। ३२ ।।\nक्षुद्रलिंगे स्वर्णमूल्यं पादार्धं श्रीधरेपि च ।।\nअनन्तोनन्तमित्युक्तं पादार्धं बाणलिङ्गके ।। ३३ ।।\nयथा पुस्तकमात्रेण स्वर्ण पादार्धमिष्यते ।।\nज्योतिषेर्धं सुवर्णस्य रजतार्धं वृषे तथा ।। ३४ ।।\nहरिवंशे श्लोकशते स्वर्णमेकं प्रकीर्तितम् ।।\nधर्मशास्त्रस्य साहस्रे रजतत्रयमीरितम्।। ३५ ।।\nकपिलायां सुवर्णार्धं धेनुमात्रे पुराणकम् ।।\nप्रायश्चित्तविधौ ज्ञेयं धेनुमात्रं पुराणकम् ।। ३६ ।।\nपुराणत्रितयं चान्ये वीर्यहीने द्वयं भवेत् ।।\nकृष्णे वृषे षट्पुराणं श्वेते नवपुराणकम् ।।३७।।\nद्वात्रिंशच्च पुराणं स्याद्वृषे नीले तथैव च ।।\nनमेरोः प्रतिचक्रे च द्वादश स्वर्णरत्तिकाः ।। ।। ३८ ।।\nमूल्यं श्रीफलमात्रेऽपि पुराणत्रितयं भवेत् ।।\nपङ्क्त्यापि तुर्यकं विवात्कलौ पणव्यवस्थया ।। ३९ ।।\nधात्रीफलस्य प्रत्येकं भवेद्रजतमा षकम् ।।\nएतान्याहुः प्रशस्तानि मूलयोगे परं विदुः ।। 2.2.3.४० ।। ।।\nइति श्रीभविष्पे महापुराणे मध्यमपर्वणि द्वितीयभागे मूल्यकथने तृतीयोऽ ध्यायः ।। ३ ।।"
  }
]
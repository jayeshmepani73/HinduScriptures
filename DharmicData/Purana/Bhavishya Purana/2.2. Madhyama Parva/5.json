[
  {
    "text": "सूत उवाच ।।\nअतः परं प्रवक्ष्यामि कलशानां विनिर्णयम् ।।\nयस्यार्पिते च मांगल्ये यात्रासिद्धिश्च जायते ।।१।।\nसप्ताङ्गं कलशे ज्ञेयं पञ्चाङ्गमथ वा पुनः ।।\nवारिमात्रेण संपूर्णे न सा सिद्धिः प्रजायते ।।२।।\nअथ वाक्षतपुष्पेषु देवमावाह्य पूजयेत् ।।\nन चान्यत्र यजेद्देवान्विफलं परिकीर्तितम्।।३।।\nवटस्याश्वत्थवृक्षस्य धातकीबिल्वकस्य च ।।\nपञ्चपल्लवमुद्दिष्टं विन्यसेत्कलशोपरि ।। ४ ।।\nसौवर्णा राजता वापि ताम्राद्या मृन्मयास्तथा ।।\nकलशाः क्रमशः प्रोक्ता यथावित्तानुसारतः ।। ५ ।।\nअभेद्याः सुषमाः प्लक्षाः सर्वे आद्याः सुपूरिताः ।।\nनिश्छिद्रा ऋजवश्चैव सेचनान्येककर्षकः ।। ६ ।।\nएक त्रिंशाङ्गुलं कुर्यात्कालाहे द्विगुणं शतम् ।।\nमुखं चाष्टांगुलं तस्य द्व्यंगुले च वरार्थिते ।।७।।\nतैजसैः कारयेन्मानं मृन्मये मानमुच्यते ।।\nकलशोदकनिर्माणे अमानं नैव योजयेत् ।। ८ ।।\nकलशस्थापनं वक्ष्ये यत्र सन्निहिताः सुराः ।।\nव्युत्क्रमेण प्रविन्यासे यातुधानो हरेत्किल ।। ९ ।।\nयज्ञे साधारणं वक्ष्ये यद्विधानं यथामतम् ।।\nस्वस्तिकोपरि विन्यासे संपूर्णस्यार्धमानके ।। 2.2.5.१० ।।\nचतुरस्रोत्तरं भित्त्वा चोर्ध्वाधोमानतः समम् ।।\nतुर्यसूत्राणि मतिमान्पञ्च पूर्वायतनानि च ।। ११ ।।\nमार्जयेत्स्वस्तिकाकारं तुर्यमात्रं यथा भवेत् ।।\nस्वस्तिकं जायते तत्र कलशानां तथासनम् ।। १२ ।।\nस्योना पृथिवीति मंत्रेण कुर्याद्भूभिपरिग्रहम् ।।\nमध्यमानानिकाभ्यां च न्यस्येत्पातालसंमुखम् ।।\nऋषिर्नारायणोऽस्य स्याद्गायत्री देवता रविः ।। १३ ।।\nविनियोगः स्थापने च तथा भूमिपरिग्रहः ।।\nधान्यमसीति मन्त्रेण धान्यसूक्तं परिस्तवेत् ।। १४ ।।\nअस्य मन्त्रस्य च ऋषिर्गौतमः परिकीर्तितः ।।\nअनुष्टुप्च भवेच्छन्दो देवतास्य गुरुः स्मृतः ।। १५ ।।\nआजिघ्रं कलशं मह्यां स्थापयेत्कलशं ततः ।।\nकनिष्ठांगुष्ठकं त्यक्त्वा कुम्भाग्रे उदरेऽपि च ।। १६ ।।\nविन्यासश्चैव कर्तव्यस्त्र्यंगुले ब्रह्ममुद्रया ।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>आजिघ्रस्य च मन्त्रस्य ऋषिर्भर्ग उदाहृतः ।।\nपंक्तिश्छन्दश्च उद्दिष्टो देवता विष्णुरव्ययः ।। १७ ।।\nकलशस्थापने चैव सोमयागे च योजयेत् ।।\nपंचनद्येतिमन्त्रेण क्षिपेद्गङ्गाजलं ततः ।। १८ ।।\nदेवता परमा त्रिष्टुब्देवता सोमभावितः ।।\nविनियोगः पल्लवे च विन्यसेत्परिकीर्तितः ।। १९ ।।\nयाः फलिनीति मंत्रेण प्रदद्यात्सफलाक्षतम् ।।\nयाः फलिनीति मंत्रस्य ऋषिः कमलसंज्ञकः ।।\nत्रिष्टुप्छन्दो गणपतिर्देवता परिकीर्तिता ।। 2.2.5.२० ।।\nबदरं नागरं चैव धात्री च पिचुमर्दकम् ।।\nजीवंती पीवरं चैव फलान्येतानि वर्जयेत् ।। २१ ।।\nहिरण्यगर्भेति ऋचा पञ्चरत्नानि निक्षिपेत् ।।\nऋषिर्हिरण्यगर्भोस्य छन्दस्त्रिष्टुबुदाहृतम् ।।\nसविता देवता चास्य रत्नन्यासेति योज येत् ।।२२।।\nअमृतीकरणं कुर्याद्दैवशुल्बनमेव च ।।\nवरुणस्य त्वेति ऋषिर्वरुणांतरे योजयेत् ।।२३।।\nश्रीश्च ते इति मन्त्रेण दद्यात्पुष्पं सचन्दनम् ।।\nगन्धद्वारेति मंत्रेण दद्याद्गन्धं विलोडितम् ।। २४ ।।\nकाण्डादिति च मन्त्रेण दद्याद्दूर्वाक्षतं पुनः ।।\nव्रीहयश्चेति मन्त्रेण पञ्च व्रीहींश्च निक्षिपेत् ।।२५।।\nतिलाश्च माषा मुद्गाश्च श्यामाकाः शालयः स्मृताः ।।\nपञ्च धान्यगणः प्रोक्तः सर्वारिष्टनिषूदनः ।। २६ ।।\nइति श्रीभविष्ये महापुराणे मध्यम पर्वणि द्वितीयभागे पञ्चमोऽध्यायः।। ५ ।।"
  }
]
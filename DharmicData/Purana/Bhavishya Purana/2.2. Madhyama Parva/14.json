[
  {
    "text": "।। सूत उवाच ।। ।।\nमखे सर्वत्र ब्रह्माणमृत्विजं वरयेदथ ।।\nकुशकण्डीं स्वगृह्येन कृत्वाग्निं चार्चयेत्ततः ।। १ ।।\nआघाराज्यभागौ तु महाव्याहृतयस्त्रयः ।।\nसर्वं प्रायश्चित्तसंज्ञकं प्राजापत्यं च स्विष्टकृत् ।। २ ।।\nएतन्नित्यं हि सर्वत्र होमे कर्मणि निर्दिशेत् ।।\nप्राजापत्ये च इन्द्राय एतावाघारसंज्ञकौ ।। ३ ।।\nअग्नये चैव सोमाय आज्यभागौ प्रकीर्तितौ।।\nभूर्भुवःस्वस्त्रयश्चैव महाव्याहृतयः स्मृताः ।।४।।\nअयाश्चाग्ने इति तथा ये ते शतमनुत्तमम् ।।\nसर्वप्रायश्चित्तसंज्ञा एते वै पञ्च मंत्रकाः ।। ५ ।।\nप्राजापत्याहुतिश्चैका स्विष्टकृच्चापरा स्मृता ।।\nचतुर्दशैताः कृतयो होतव्या नित्यसंज्ञकाः ।। ६ ।।\nकृत्वा सकृद्देवतोद्देशं होमं पश्चात्समाचरेत् ।।\nसोमपा ये च गोयागे नरमेधाश्वमेधयोः ।। ७ ।।\nअन्यत्र विपरीतेन स्वाहांतेन हुनेद्बुधः ।।\nनैमित्तिकं विना नित्यं विफलं याति नान्यथा ।। ।। ८ ।।\nनित्यं वर्ज्यं शतार्धेन वैश्वदेवे तथैव च ।।\nत्र्यहसाध्यादियागेषु यन्निदेशं शृणु द्विजाः ।। ९ ।।\nएकाहे वाघारारज्यौ कृत्वा नैमित्तिकीं कृतीः ।।\nसमा स्विष्टकृतं विद्यादाकृत्याद्यास्ततः परम् ।। 2.2.14.१० ।।\nविशेषतस्त्र्यहादौ तु अघारावाज्यपूर्वकम् ।।\nपश्चान्नैमित्तिकं कुर्यात्समाप्तिदिवसे प्यथ ।। ११ ।।\nआघाराराज्यपूर्वेण ततो नैमित्तिकं चरेत् ।।\nस्विष्टकृद्व्याहृतिश्चैव वारुणाद्यास्तथा हि षट् ।। १२ ।।\nद्विजातिः पतितो यत्र द्वित्रिकं च चतुश्चतुः ।।\nएकस्मिन्दिवसे कुर्यात्सोमयागे च शैशवे ।। १३ ।।\nद्विजातीनां विवाहे तु नैत्यिकं प्रथमं भवेत् ।।\nएकस्मिन्दिवसे कुर्यादग्निकार्यं पृथक्पृथक् ।। १४ ।।\nदद्यादेकं च नित्यं च पृथङ् नित्यं न चाचरेत् ।।\nद्विजातिः पतितो यत्र द्वित्रिकं च चतुश्चतुः ।। १५ ।।\nएकस्मिन्दिवसे कुर्यात्तत्रापि नैत्तिकं त्यजेत् ।।\nहोमे ब्रह्मा स्तुते विष्णुः स्रुवे चैव महेश्वरः ।। १६ ।।\nअजस्यानियमे चेन्द्रोऽधिश्रयणं विवस्वतः ।।\nपर्यग्निकरणे चैव उद्वाहे मातरः स्मृताः ।। १७ ।।\nचन्द्रादित्यौ चोत्पवने वीक्षणे च दिशस्तथा ।।\nप्रोक्षण्यां स्थापने दुर्गा इमे लक्ष्मी प्रतिष्ठिता ।। १८ ।।\nहोमं कुर्याद्द्विजश्रेष्ठा विधिं कुर्यात्समाहितः।।\nएतेषु देवताः प्रोक्ता द्विजातीनां हिताय च।।१९।।\nयजेत्सुपशुबद्धेषु संस्कारे चैव पर्वणि ।।\nदेवताः सर्वा ज्ञातव्या एता यज्ञे समाहितैः ।।2.2.14.२०।।\nअधिदैवेन जानीयात्करवल्यां पंचफलं यतः।।\nतस्मात्सर्वप्रयत्नेन देवतामथ विन्यसेत् ।।२१।।\nइति श्रीभविष्ये महापुराणे मध्यमपर्वणि द्वितीयभागे चतुर्दशोऽध्यायः ।। १४ ।।"
  }
]
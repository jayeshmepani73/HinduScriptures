[
  {
    "text": "।। सूत उवाच ।। ।।\nअथ मासाश्रयं कर्म कर्तुं मासनिरूपणम् ।।\nक्रियते तद्विधं संख्ये भवेन्मास श्चतुर्विधः ।। १ ।।\nचान्द्रः सौरः सावनश्च नाक्षत्रश्च तथापरः ।।\nशुक्लप्रतिपदं प्राप्य यावद्दर्श च ऐन्दवः ।। २ ।।\nएकराशौ रविर्यावत्स मासः सौर उच्यते ।।\nत्रिंशता दिवसैर्मासः सावनः परिकीर्तितः ।। ३ ।।\nनाक्षत्रमासोऽश्विन्यादिरेवत्यन्तो हि विश्रुतः।।\nउदयादुदयं यस्तु सावनो दिवसो रवेः ।। ४ ।।\nतंत्रेणैकतिथेर्भागकालो दिवस ऐन्दवः ।।\nराशेस्त्रिंशद्भागकालः कालस्त्वेकस्य भास्वतः ।।५।।\nअहोरात्रं तु तन्नैवं सौरेऽपि भागमानतः।।\nअहोरात्रं साधनस्य मुख्यवृत्त्वैव लभ्यते ।। ६ ।।\nसौरे चान्द्रे तूपगणौ त्रिंशद्भागे त्वदर्शनात् ।।\nसावना दिवसा ग्राह्या ऋषीणां समये गृहे ।। ७ ।।\nअतिभागव्यवस्थायां प्रायश्चित्तक्रियासु च।।\nमन्त्रोपासनकार्ये च अन्नस्य प्राशने शिशोः।।८।।\nकरस्य ग्रहणे राज्ञो व्यवहारेषु माःसु च।।\nयज्ञेषु दिनसं ख्यायां ग्राह्यो मासस्तु सावनः ।।९।।\nसौरमासो विवाहादौ यदाद्यैः सुप्रगृह्यते ।।\nयज्ञेष्वपि व्रते वापि विहिते स्नानकर्मणि ।।2.2.6.१०।।\nचान्द्रस्तु पार्वणे ग्राह्यो वार्षिकेष्वष्टकासु च ।।\nश्राद्धेषु तिथिकार्येषु तिथ्युक्तेषु व्रतेषु च ।।११।।\nनाक्षत्रः सोमपादीनामार्यभागविचारणे ।।\nकरग्रहविधौ राज्ञां नायं सर्वजनाकृतिः ।। १२।।\nतद्वच्चैत्रादिमासोक्तं तिथ्युक्तं कर्म दृश्यते ।।\nतत्तु चान्द्रेण कर्तव्यं सा हि चैत्रादिनोच्यते ।।१३।।\nराजोक्तौ सावनः प्रोक्ते तिथिसंभागकर्मणि।।\nतत्र सौरो भवेद्वाच्यः सौरशब्दप्रवर्तनात् ।।१४।।\nचित्रानक्षत्रयोगेन चैत्री सा पूर्णिमा स्मृता।।\nतयोपलक्षितो मासश्चैत्र इत्यभिधीयते ।। १५ ।।\nस च तिथ्यात्मको मासश्चान्द्रः श्रवणभास्करः ।।\nचान्द्रश्चैत्र्यंतिको मासो मुख्यश्चैत्रादिसंज्ञकः ।। १६।।\nगौणोऽप्यसौ युगाद्यादेरनुरोधेन वर्धनात् ।।\nमुख्यः शुक्लादिदर्शांतो मासो लाक्षणिको मतः ।। १७ ।।\nचैत्राद्याश्चान्द्रमासा ये द्वादशापि तु योगतः ।।\nपौर्णमासीयुताभिस्तु न चर्क्षत्वं न रेभिरे ।। १८ ।।\nविशाखयाद्येषु या वा तथा भाद्रपदेन वा ।।\nयत्र न पूर्णिमायोगो मासः स स्याद्विनाशकः ।। १९ ।।\nयोऽसौ यद्यपि चैत्रादौ नैष्ठिकोऽपि प्रलभ्यते ।।\nयथा सौरेऽपि यातोऽसौ योगोऽयमतिदुर्घटः ।। 2.2.6.२० ।।\nतथा च माससामान्ये योगेनायं भवेत्क्वचित् ।।\nयदि वर्षसहस्रान्ते तदक्षेणैव पूर्णिमा ।। २१ ।।\nसंयुक्ता लभ्यते यत्र भवेद्राज्यविनाशनम् ।।\nसूर्याचन्द्रमसौ नित्यं कुर्वाते तिथिभोजनम् ।। २२ ।।\nदण्डद्वये भुक्तशेषे न भुञ्जीत कदाचन ।।\nअतिक्रम्यापरां भोक्तुं तिथिं यत्र उभावपि ।।२३।।\nयत्र विंशत्तिथिस्तस्मात्सञ्चितैका भवेदिति ।।\nत्रिंशता चान्द्रमासौ तु चन्द्रेणैको हि वर्द्धते ।। २४।।\nस चाधिको यतो मासस्ततः स्यादधिमासकः ।।\nसमरात्रिं दिवं कृत्वा वैवस्वतपुरीगतिम् ।। २५ ।।\nगशे राश्यंतरे सूर्यो यावद्गच्छति भानुमान् ।।\nगच्छन्वर्धयति पूर्वं तिथयस्तास्तु संचिताः ।। २६ ।।\nवर्धते तिथयो यावत्तुलां याति दिवा करः ।।\nतुलादिराशिषट्के तु न वर्द्धते कदाचन ।। २७ ।।\nस्वभावात्समगत्या तु यतः संक्रमते रविः ।।\nसंचयमानात्वेकैका प्रतिमासं विवर्द्धते ।।\nनिशास्वपि तु सौरे ता एकस्मिंस्तिस्र इत्यपि ।। २८ ।।\nसंपूर्णत्रिंशत्तिथिभिर्मास्येकस्मिन्यदा भवेत् ।।\nस चान्द्रो मलिनो मासः कोणपाद्यैः समीहितः ।। २९ ।।\nभुक्तोच्छिष्टा तु तन्मासादसंस्पृष्टदिवाकरः ।।\nयदा संक्रमते लंघ्य तदा ज्ञेयो मलिम्लुचः ।। 2.2.6.३० ।।\nसार्धवर्षद्वये पूर्णे पतत्येवं निशाकरः ।।\nपरित्यक्ताश्च यावंत्यो व्युत्क्रमिण्यश्च याः पुनः ।।\nतिथयस्ते नियोक्तव्या नरो न स्यात्स पूरणः ।। ३१ ।।\nनैर्ऋत्यांतं हितार्थाय जलकेतुर्निगच्छति ।।\nनिर्ममं मलिनं मासं प्रेतानां च हिताय च ।।३२।।\nअतः प्रेतक्रियाः सर्वाः कार्या मलिम्लुचेऽपि च।।\nयत्कर्तव्यं न कर्तव्यं मलमासे द्विजोत्तमाः ।।३३।।\nतदिदानीं प्रवक्ष्यामि कथितं च प्रसंगतः ।।\nयच्छ्राद्धं प्रेतसंबंधि सर्पिडीकरणावधि ।।\nमलमासेऽपि तत्कार्यं विशि नष्टि सपिंडनम् ।। ३४ ।।\nयदा तु द्वादशो मासो दैवान्मलिम्लुचो भवेत्।\nतत्रैव  यत्नात्कर्तव्या क्रिया प्रेतस्य वार्षिकी ।। ३५ ।।\nमासांतरे तु पतिते तस्मिन्नेव मलिम्लुचे ।।\nतदा त्रयोदशे मासि कर्तव्यं तत्सपिंडनम्।। ३६ ।।\nवर्ज्यं मासिकया श्राद्धमेकं तस्मिंस्त्रयोदशे ।।\nत्रिंशता घटिकैः श्राद्धं वर्धतेऽद्यापि संमितम् ।। ३७ ।।\nकुर्यात्पत्याब्दिकं कर्म प्रयत्नेन मलिम्लुचे ।।\nनैमित्तिकं च कुर्वीत नाधिकारस्तयोर्भवेत् ।। ३८ ।।\nतीर्थस्नानमलभ्यं तत्तदाद्यं देवदर्शनम् ।।\nउपवासादिकं कर्म सीमन्तोन्नयनं तथा ।। ३९ ।।\nआर्तवर्जं पुंसवनं पुत्रादिमुखदर्शनम् ।।\nमलमासेपि कुर्वीत शुक्रे चास्तमुपागते ।।2.2.6.४०।।\nमलमासेपि कुर्वीत नृपाणामभिषेचनम्।।\nव्रतारंभं प्रतिष्ठां च चूडाकर्म च मेखलाम्।।४१।।\nमंत्रोपासां रहस्यं च महादानं सुमङ्गलम् ।।\nविवाहं च गृहारंभं प्रवेशं नववेश्मनः ।। ४२ ।।\nउपग्रहं गवादीनामाश्रमांतरसंक्रमम् ।।\nदीर्घमात्रासु नेज्यं वै तीर्थयात्रावसेचनम्।। ४३ ।।\nवर्षवृद्धिवृषोत्सर्गकन्या द्विर्नयनादि च ।।\nयज्ञं च कामिकं विद्वान्मलमासे विवर्जयेत् ।।४४।।\nएवमस्तं गते शुक्रे वृद्धबाल्ये च संत्यजेत्।।\nपादास्तं च महास्तं च द्विविधं चास्तमस्य तु ।। ४५ ।।\nद्विसप्ततिर्दिनान्यस्य महास्तं पूर्वतो भवेत् ।।\nपृथिव्यामेव पादास्तं भवेद्द्वादश वत्सरान् ।। ४६ ।।\nऊनपञ्चाशदधिकं दिवसानां शतद्वयम् ।।\nप्रतीच्यामुदितः काव्यो दृश्यो भवति सर्वदा ।। ४७ ।।\nएकर्क्षे गुरुणा युक्तो यावत्तिष्ठति भार्गवः ।।\nमलमासवत्कर्माणि प्राहुस्त्याज्यानि सर्वशः ।।४८।।\nऋक्षभेदे त्वेकराशौ संपर्के यदि वानयोः ।।\nगुरो राहोरपि तथा त्यजेद्विद्वान्न संशयः ।। ४९ ।।\nसिंहे राशौ स्थिते सूर्ये जीवे चास्तमुपागते ।।\nहेयानि यानि कर्माणि निषिद्धानि मलिम्लुचे ।। 2.2.6.५० ।।\nमिथुनस्थे यदा भानौ मलमासः पतत्यसौ ।।\nद्विराषाढ इति ख्यातो गौणे शब्दविवर्तनात् ।। ५१ ।।\nफलं चात्र मृतस्यौर्ध्वदेहिकं कर्म कुर्वता ।।\nआषाढकीर्तनं कार्यमेवं वर्षांतरेऽपि च ।। ५२ ।।\nआषाढद्वयसंयुक्तपूर्णमासीद्वयं तथा ।।\nयुग्मकर्कटयो राश्यो द्विराषाढस्तदा भवेत् ।। ५३ ।।\nभवेद्गौणो द्विराषाढो राशिस्तत्रैव संयुते ।।\nपूर्वत्रिके तु पतिते तदेव भगवान्हरिः ।। ५४ ।।\nकर्कटे शयनं कुर्यादागमिष्यं परत्रके ।।\nकर्किण्यर्के सुप्तहरौ शक्रपूजाश्विने भवेत् ।। ५५ ।।\nदुर्गोत्थानं तुलायां तु विष्णुर्निद्रां जहात्यसौ ।। ५६ ।।\nइति श्रीभविष्ये महापुराणे मध्यमपर्वणि द्वितीयभागे षष्ठोऽध्यायः ।। ६ ।।"
  }
]
[
  {
    "text": "सूत उवाच\nवैक्रमे राज्यविगते चतुष्षष्ट्युत्तरं मुने ।\nद्वाविंशदब्दशतकं भूतनन्दिस्तदा नृपः । । १\nकुबेरयक्षकान्मौनान्धनधान्यसमन्वितान् ।\nसार्द्धलक्षान्कलैर्घोरैर्जित्वा तान्युद्धकारिणः । । २\nकिल्किलायां स्वयं राज्यं नागवंशैश्चकार ह ।\nआग्नेय्यां दिशि विख्याता पुण्डरीकेण निर्मिता । । ३\nपुरी किलकिला नाम तत्र राजा बभूव ह ।\nपुण्डरीकादयो नागास्तस्मिन्राज्यं प्रशासति । । ४\nगेहे गेहे जनैस्सर्वैः पूजनीया बभूविरे ।\nस्वाहा स्वधा वषट्कारो देवपूजा महीतले । । ५\nत्यक्त्वा देवानुपागम्य संस्थिता मेरुमूर्द्धनि ।\nशक्राज्ञया कुबेरस्तु शूकधान्यं समन्ततः । । ६\nयक्षैः षडंशानादाय देवेभ्यः प्रददौ प्रभुः ।\nमणिस्वर्णादिवस्तूनि मौनराज्येषु यानि वै । । ७\nदत्तानि तानि कोशेषु पुनर्देवश्चकार ह ।\nमण्डलीकं पदं तेन सत्कृतं भूतनन्दिना । । ८\nशतार्द्धं तु ततो राजा शिशुनन्दिर्बभूव ह ।\nनागपूजां पुरस्कृत्य तिरस्कृत्य सुरान्भुवि । । ९\nचकार राज्यं विशाब्दं यशोनन्दिस्ततोऽनुजः ।\nभ्रात्रासनं स्वयं प्राप्तो नागपूजापरायणः । । 3.4.23.१०\nपञ्चविंशतिवर्षाणि स च राज्यमचीकरत् ।\nततस्तत्तनयो राजा स बभूव प्रवीरकः । । ११\nएकादशाब्दं तद्राज्यं कर्मभूम्यां प्रकीर्तितम् ।\nकदाचित्स च बाह्लीके सेनया सार्द्धमागतः । । १२\nतत्र तैरभवद्युद्धं पैशाचैर्म्लेच्छदारुणैः ।\nमासमात्रान्तरे म्लेच्छा लक्षसंख्या मृतिं गताः । । १३\nतथा षष्टिसहस्राश्च नागभक्ता लयं गताः ।\nबादलो नाम तद्राजा रोमजस्थो महाबलः । । १४\nयशोनन्दिनमाहूय ददौ जालवतीं सुताम् ।\nगृहीत्वा म्लेच्छराजस्य सुतां गेहमुपागतः । । १५\nगर्भो जातस्ततस्तस्यां बभूव तनयो बली ।\nबाह्लीको नाम विख्यातो नागपूजनतत्परः । । १६\nतदन्वये नृपा जाता बाह्लीकाश्च त्रयोदश ।\nचतुश्शतानि वर्षाणि कृत्वा राज्यं मृतिं गताः । । १७\nअयोमुखे च बाह्लीके राज्यमत्र प्रशासति ।\nतदा पितृगणास्सर्वे कृष्णचैतन्यमाययुः । । १८\nनत्वोचुर्वचनं तत्र भगवञ्छृणु मे वचः ।\nवयं पितृगणा भूपैर्नागवंश्यैर्निराकृताः । । १९\nश्राद्धतर्पणकर्माणि तैर्वयं वर्द्धितास्सदा ।\nपितृवृद्धात्सोमवृद्धिस्ततो देवाश्च वर्द्धनाः । । 3.4.23.२०\nदेववृद्धाल्लोकवृद्धिस्तस्माद्ब्रह्मा प्रजापतिः ।\nब्रह्मवृद्धात्परं हर्षं गेहे गेहे जने जने । । २१\nअतोऽस्मान्रक्ष भगवन्प्रजाः पाहि सनातनीः ।\nइति श्रुत्वा वचस्तेषां यज्ञांशो भगवान्हरिः । । २२\nपुष्यमित्रं धर्मपरमार्यवशविवर्द्धनम् । । २३\nजातमात्रः स वै बालः षोडशार्द्धवयोऽभवत् ।\nअयोनिर्योनिभूतांस्तानयोमुख पुरस्सरान् । । २४\nजित्वा देशान्निराकृत्य स्वयं राज्यं गृहीतवान् ।\nयथा शिवांशतो जातो विक्रमो नाम भूपतिः । । २५\nशकान्गन्धर्वपक्षीयाञ्जित्वा पूज्यो बभूव ह ।\nनागपक्षांस्तथा भूपान्गोलकास्यान्भयङ्करान् । । २६\nपुष्यमित्रस्तदा जित्वा सर्वपूज्योऽभवद्भुवि ।\nसप्तविंशच्छतं वर्षं द्विसप्तत्युत्तरं तथा । । २७\nराज्यं विक्रमतो जातं समाप्तिमगमत्तदा ।\nपुष्यमित्रे राज्यपदं प्राप्ते समभवत्तदा । । २८\nशतवर्षं राज्यपदं तेन धर्मात्मना धृतम् ।\nअयोध्या मथुरा माया काशी काञ्ची ह्यवन्तिका । । २९\nपुरी द्वारवती तेन राज्ञा च पुनरुद्धृताः ।\nकुरुसूकरपद्मानि क्षेत्राणि विविधानि च । । 3.4.23.३०\nनैमिषोत्पलवृन्दानां वनक्षेत्राणि भूतले ।\nनानातीर्थानि तेनैव स्थापितानि समन्ततः । । ३१\nतदा कलिः स गन्धर्वो देवतापितृदूषकः ।\nब्राह्मणं वपुरास्थाय पुष्यमित्रमुपागमत् । । ३२\nनत्वोवाच प्रियं वाक्यं शृणु भूप दयापर ।\nआर्यदेशे पितृगणाः पूजार्हाः श्राद्धतर्पणैः । । ३३\nअज्ञानमिति तज्ज्ञेय भुवि यत्पितृपूजनम् ।\nमृता ये तु नरा भूमौ पूर्वकर्मवशानुगाः । । ३४\nभवन्ति देहवन्तस्ते चतुराशीतिलक्षधा ।\nछद्मना मयदेवेन पितृपूजा विनिर्मिता । । ३५\nवृथा श्रमं वृथा कर्म नृणां च पितृपूजनम् ।\nइति श्रुत्वा वचो घोरं विहस्याह महीपतिः । । ३६\nभवान्मूर्खो महामूढो न जानीष परं फलम् ।\nभुवर्लोके न ये दृष्टाः शून्यभूताश्च भास्वराः । । ३७\nये तु ते वै पितृगणाः पिण्डरूपविमानगाः ।\nसत्पुत्रैश्च विधानेन पिण्डदानं च यत्कृतम् । । ३८\nतद्विमानं नभोजातं सर्वानन्दप्रदायकम् ।\nअब्दमात्रं स्थितिस्तेषां पिण्डपायसरूपिणाम् । । ३९\nगीताष्टादशकाध्यायैः सप्तशत्याश्चरित्रकैः ।\nपावितं यत्तु वै पिण्डं त्रिशताब्दं च तत्स्थितिः । । 3.4.23.४०\nश्राद्धतर्पणहीना ये दृश्यन्ते मानवा भुवि ।\nते सर्वे नारका ज्ञेयाः कुलमेकोत्तरं शतम् । । ४१\nश्राद्धकर्म महान्धर्मः श्राद्धोऽयं सर्वकारणम् ।\nइति श्रुत्वा स गन्धर्वः कलीराजोऽत्र देहिनाम् । । ४२\nनत्वोवाच नृपश्रेष्ठं प्रसन्नवदनो हि सः ।\nसदा भव ममाशु त्वं तवाहं नृप किङ्करः । । ४३\nकलिमित्रः पुष्यमित्रो भवान्भुवि भवेत्सदा ।\nयथा विक्रमराजस्य वैतालस्य च वै सखा ।।४४\nसर्वकार्यकरोऽहं वै तथा तव न संशयः ।\nइत्युक्त्या च नृपं धीरं समादाय स वै कलिः ।।४५\nसप्तद्वीपांस्तथा खण्डान्नभोमार्गाननेकशः ।\nस्वपृष्ठस्थाय राज्ञे च दर्शयामास वीर्यवान् ।।४६\nआर्यधर्मं कलौ स्थाप्य नष्टभूतं स वै नृपः ।\nत्यक्त्वा प्राणांश्च यज्ञांशे तेजस्तस्य समागमत् ।।४७\nआन्ध्रदेशोद्भवो राजा सुगदो नाम वीर्यवान् ।\nविना भूपं च तं देशं दृष्ट्वा राज्यमचीकरत् ।।४८\nविंशदब्दं पदं तेन कर्मभूम्यां च सत्कृतम् ।\nतदन्वये षष्टिनृपा बभूवुर्बहुमार्गिणः ।।४९\nपुष्यमित्रगते राज्ये दशोत्तरशतत्रयम् ।\nतस्मिन्काले लयं जग्मुश्चान्ध्रदेशनिवासिनः ।।3.4.23.५०\nशतार्द्धाब्दं ततो भूमिर्विना राज्ञा बभूव ह ।\nतदा क्षुद्रा नरा लुब्धा लुण्ठिताश्चौरदारुणैः ।।५ १\nदारिद्रमगमन्घोरं विना स्वर्णं च भूरभूत् ।\nपुनर्देवश्च भगवान्प्रार्थितस्तानुवाच ह ।।५२\nदेशे कौशलके जातः सूर्य्यांशाच्य महीपतिः ।\nराक्षसारिरिति ख्यातो देवमार्गपरायणः ।।५३\nममाज्ञया स वै राजा भविष्यति महीतले ।\nइत्युक्त्वान्तर्दधे विष्णुर्देवलोकानुपागमत् ।।५४\nराक्षसारिमयोध्यायां स्थापयामासुरेव तम् ।\nआन्ध्रराष्ट्रे च यद्द्रव्यं राक्षसैश्च समाहृतम् ।।५५\nतद्द्रव्यं राक्षसाञ्जित्वा ग्रामे ग्रामे चकार सः ।\nतारधातोरष्टमूल्यं सुवर्णं भुवि तत्कृतम् ।।५६\nआरधा(ध?)तोः शतं मूल्यं राजतं तेन वै कृतम् ।\nताम्रधातोः पञ्चमूल्यमारधातोश्च तत्कृतम् ।।५७\nनागधातोः पञ्चमूल्यं भुवि तेनैव निर्मितम् ।\nताम्रं पवित्रमधिकं नागो वङ्गस्तथोत्तमः । । ५८\nलौहधातोः शतं मूल्यं वङ्गोऽसौ तेन सत्कृतः ।\nशतार्द्धाब्दं महीं भुक्त्वा सूर्यलोकमुपाययौ । । ५९\nतदन्वये षष्टिनृपा जाता वेदपरायणाः ।\nपुष्यमित्रगते राज्ये चाब्दे सप्तशते गते । । 3.4.23.६०\nकौशलान्वयसम्भूता भूपाः स्वर्गमुपाययुः ।\nशतार्द्धाब्दं ततो भूमिर्मण्डलीकं नृपं विना । । ६१\nक्षुद्रभूपाश्च बुभुजे देशे देशे च भार्गवः ।\nततो बैदरदेशीयो नाम्ना भूपो विशारदः । । ६२\nआर्यदेशमुपागम्य लक्षसैन्यसमन्वितः ।\nक्षुद्रभूपान्वशीकृत्य मण्डलीको बभूव ह । । ६३\nनानाकलैश्च कर्माणि विचित्राणि महीतले ।\nग्रामे ग्रामे नराश्चकुर्वर्णसङ्करकारकाः । । ६४\nब्रह्मक्षत्रमयो वर्णो नाममात्रेण दृश्यते ।\nवैश्यप्राया नरा आर्याः शूद्रप्रायाश्च कारिणः । । ६५\nतद्राष्ट्रे मनुजाश्चासन्नाममात्रं सुरार्चकाः ।\nषष्टिवर्षं पदं तेन कर्मभूम्यां च सत्कृतम् । । ६६\nततो नृपा महीं प्राप्ताः षट्सङ्ख्यास्तु तदन्वयाः ।\nपुष्यमित्रगते राष्ट्रे शतषोडशहायनी । । ६७\nवैदूरा निधनं जग्मुः कलिकाले भयानके ।\nचतुश्शतानि वर्षाणि क्षुद्ररूपा च भूरभूत् । । ६८\nतत्पश्चान्नैषधे राष्ट्रं कालमाली नृपोऽभवत् ।\nक्षुद्रभूपान्वशीकृत्य स्वयं राजा बभूव वै । । ६९\nयमाभूया भुवि त्वष्ट्रा नगरी यमुनातटे ।\nनिर्मिता योजनायातु कालकालेति विश्रुता । । 3.4.23.७०\nतत्रार्यदेश भूपानां पूज्यो राजा स चाभवत् ।\nदेवान्पितॄंस्तिरस्कृत्य प्रेतपूजां जने जने । । ७१\nकालमाली च कृतवान्देशनैषधसंस्थितः ।\nद्वात्रिंशद्वर्षराज्यं तद्बभूव जनपीडनम् । । ७२\nतदन्वये षष्टिनृपा बभूवुः प्रेतपूजकाः ।\nशताब्दांतमभूद्राज्यं तेषां नैषधदेशिनाम् । । ७३\nसहस्राब्दं तु तत्पश्चात्क्षुद्रभूपा मही ह्यभूत् ।\nसुरार्चनं वेदमार्गः श्रुतमात्रश्च दृश्यते । । ७४\nपुष्यमित्रगते राज्ये चैकत्रिंशच्छते कलौ ।\nद्वात्रिंशदुत्तरे चैव तदा देवाश्च दुःखिताः । । ७५\nकृष्णचैतन्यमागम्य नत्वोचुर्वचनं प्रियम् ।\nभगवन्कलिकालेऽद्य वर्णाश्चत्वारिभूतले १ । । ७६\nभ्रष्टाचाराः प्रेतमयाः शतार्द्धाब्दप्रजीविनः ।\nदेवान्पितॄंस्तिरस्कृत्य पिशाचान्पूजयन्ति वै । । ७७\nग्रामे ग्रामे च कुघ्नानि पूजितानि नरैर्भुवि ।\nदृश्यन्तेऽस्माभिरद्यैव दुःखिताश्च नरा भृशम् । । ७८\nभूतप्रेतपिशाचाश्च डाकिनीशाकिनीगणाः ।\nस्वपूजाभिर्मदान्धाश्च निन्दयन्ति सुरान्पितॄन् । । ७९\nअतोऽस्मान्दुर्बलान्विद्धि सबलान्भूतनायकान् ।\nकृपया पाहि नः स्वामिञ्छरणागतवत्सल । । 3.4.23.८०\nइति श्रुत्वा स यज्ञांशो नदीहोपवने स्थितः ।\nनम्रभूतान्सुरान्प्राह मागधे तु महीपतिः । । ८१\nपुरञ्जयो ब्रह्मपरस्तस्य पत्नी पुरञ्जनी ।\nमदाज्ञया तयोः पुत्रो भविष्यति महाबलः । । ८२\nविश्वस्फूर्जिरिति ख्यातो ब्रह्ममार्गपरो गुणी ।\nइत्युक्तवचने तस्मिन्गर्भं धत्ते पुरञ्जनी । । ८३\nदशमासान्तरे जातो विश्वस्फूर्जिर्महाबलः ।\nजातमात्रे सुते तस्मिन्वागुवाचाशरीरिणी । । ८४\nपुष्यमित्रो यथा चासीद्वर्णधर्मप्रवर्तकः ।\nतथायं बालको जातो ब्रह्ममार्गपरो बली । । ८५\nकरिष्यति परो वर्णान्कलिन्दयदुमद्रकान् ।\nप्रजाश्च ब्रह्मभूयिष्ठाः स्थापयिष्यति दुर्मतिः । । ८६\nवीर्यवान्क्षत्रमुत्साद्य पद्मवत्याः स वै पुरम् ।\nइत्याकाशवचः श्रुत्वा स नृपस्तु पुरञ्जयः । । ८७\nददौ दानं क्षुधार्तेभ्योऽतिथिभ्यस्सपरिच्छदः ।\nअष्टौ वर्षसहस्राणि चाष्टवर्षशतानि च । । ८८\nकर्मभूम्यां कलौ प्राप्ते व्यतीतानि तदा मुने ।\nविश्वस्फूर्जिर्नृपश्चासीन्महाबुद्धो महाबलः । । ८९\nक्षुद्रभूपान्वशीकृत्य सर्ववर्णान्नरांस्तदा ।\nस्थापयामास वै ब्रह्मे वर्णे ब्रह्मपरायणे । । 3.4.23.९०\nक्षत्रविट्च्छूद्रका वर्णाः पिशाचा वर्णसङ्कराः ।\nगुरुण्डाद्यास्तथा म्लेच्छा ब्राह्मणास्ते बभूविरे । । ९१\nसन्ध्यातर्पणदेवानां पूजादिविविधाः क्रियाः ।\nचक्रुस्ते वेदविधिना तुल्यभोजनशीलिनः । । ९२\nषष्टिवर्षं कृतं राज्यं तेन सम्यक्कृता मुने ।\nतदन्वये नृपाश्चासन्सहस्रा भुवि विश्रुताः । । ९३\nअयुताब्दान्तरे जाता ब्रह्ममार्गपरायणाः ।\nतैश्च दत्तानि भागानि यज्ञमध्ये विधानतः । । ९४\nदैत्येभ्यश्च सुरेभ्यश्च तुल्यरूपाणि चागमन् ।\nविस्मिताश्च सुरास्सर्वे यज्ञांशं शरणं ययुः । । ९५\nतदुक्तं कारणं ज्ञात्वा शक्रपुत्र उवाच तान् ।\nवेदो नारायणः साक्षाद्विवेकी हंसरूपवान् । । ९६\nनृणां च युगभेदेन वर्णभेदं चकार ह ।\nतद्गुणो ब्राह्मणो वर्णः क्षत्रियस्तु रजोगुणः । । ९७\nतमोगुणस्तथा वैश्यो गुणसाम्यात्तु शूद्रकः ।\nतृप्तिं यान्ति पितुर्वृन्दा ब्राह्मणैः क्षत्रियैः सुराः । । ९८\nवैश्यैश्च यक्षरक्षांसि क्षुद्रैर्दैत्याश्च दानवाः ।\nएकवर्णे च चत्वारो वर्णाः कायस्थ एव सः । । ९९\nभूतप्रेतपिशाचाद्याः कायस्थैस्तर्पितास्सदा ।\nब्रह्मवर्णे तु वर्णाश्च स्थिताश्चत्वारि साम्प्रतम् । । 3.4.23.१००\nब्रह्मशङ्करवर्णोऽयं तेभ्यः पूर्वं हि दानवाः ।\nअर्द्धतृप्ता भविष्यन्ति तत्पश्चात्स्वर्गवासिनः ।। १०१\nअतोऽहं च कलौ घोरे युष्मदर्थे महीतले ।\nसौराष्टनृपतेर्गेहं स्वांशाद्यास्यामि भोः सुराः ।। १०२\nइत्युक्त्वा स च यज्ञांशः सोमनाथः कलैकया ।\nनाम्ना बभूव तद्गेहे सौराष्ट्रनगरीस्थितः ।। १०३\nजित्वा भूपान्स्वयं राज्यं चकाराब्धितटे मुदा ।\nक्षत्रवर्णमयी भूमिस्तदा जाता कलौ युगे ।। १०४\nसोमनाथः स वै यज्ञैः सुरान्सर्वानतर्पयत् ।\nशताब्दं च कृतं राज्यं तेन देवप्रसादतः ।। १०५\nतस्य राज्यमयं संवदभवल्लोकविश्रुतम् ।\nतदन्वये सार्द्धशतं भूपाश्चासन्सुरप्रियाः ।। १०६\nअयुताब्दान्तरे किञ्चिदधिके च सुखप्रदाः ।\nकर्मभूम्यां कलौ प्राप्ते हायना अयुतत्रयम् ।। १०७\nव्यतीतं च ततो दैत्या दुःखिताः कलिमब्रुवन् ।\nपुरास्समाभिः शताब्दं च तपसा वै महेश्वरः ।। १०८\nतुष्टीकृतस्तदास्मभ्यं भवान्दत्तो हितेन वै ।\nअर्धभागं वज्रमयमर्धभागं च कोमलम् ।। १०९\nतवाङ्गं सुन्दरं देव कलेऽस्मान्रक्ष दुःखितान् ।\nइति श्रुत्वा च स कलिर्देत्यपक्षविवर्द्धनः ।। 3.4.23.११०\nस्वांशाज्जन्म कलौ प्राप्य गुर्जरे देशदारुणे ।\nआभीरी सिंहिका नाम सिहमांसाशना खला ।। १११\nतस्या योनौ समागम्य राहुर्नाम स चाभवत् ।\nयथा राहुर्नभोमार्गे दारुणो हि विधुन्तुदः ।। ११२\nतथा राहुः कलेरंशो भुवि जातः सुरन्तुदः ।\nजातमात्रे सुते तस्मिन्भूमिकम्पो महानभूत् ।। ११३\nविपरीता ग्रहाः सर्वे जनयन्ति महद्भयम् ।\nतद्भयात्सकला देवास्त्यक्त्वा मूर्तीः समन्ततः ।। ११४\nमहेन्द्रं शरणं जग्मुः सुमेरुगिरिमूर्द्धनि ।\nतदर्थे भगवाञ्छक्रस्तुष्टाव जगदम्बिकाम् । । ११५\nकन्यामूर्तिमयी देवी सुरान्प्राह शिवङ्करी ।\nममाङ्गदर्शनाद्देवाः क्षुत्तृड्भ्यां च विना सदा । । ११६\nभवध्वं च ततो यूयं मद्विलोकनतत्पराः ।\nइति श्रुत्वा तु ते देवा हर्षिताः सम्बमूविरे । । ११७\nआभीरीतनयो राहुः कृत्वा राज्यं शतं समाः ।\nत्यक्त्वा प्राणान्कलौ लीनो बभूव मुनिसत्तम । । ११८\nतदन्वये सार्द्धशतमयुताब्दान्तरेभवत् ।\nमहामदमतं घोरं चिरकालाद्विनाशितम् । । ११९\nतैः पुनश्चोद्धृतं भूमौ सर्वे म्लेच्छा बभूविरे ।\nन वेदाश्च न देवाश्च न वर्णाश्च कलौ युगे । । 3.4.23.१२०\nदृश्यन्ते न च मर्यादा कलिकाले तदन्वये ।\nद्विजशेषाः सहस्राश्च पुनरर्बुदमूर्द्धनि । । १२१\nद्वादशाहं प्रयत्नेन देवानाराधितुं क्षमा ।\nअर्बुदाच्च समुद्भूतो राजन्यः खड्गचर्मधृक् । । १२२\nजित्वा म्लेच्छान्दुराधर्षान्नाम्ना चार्वबली ह्यभूत् ।\nपञ्चयोजनमाना स भूमिरात्मविवृद्धये । । १२३\nनिर्मिता तेन शुद्धेन नाम्ना चार्वपुरी स्मृता ।\nशनैः शनैरार्यकुलं पुनस्तत्र ववर्द्ध ह । । १२४\nशतार्द्धाब्दं प्रयत्नेन तेन राज्यं महत्कृतम् ।\nतदन्वये सार्द्धशतं नृपाश्चासंस्तदा मुने । । १२५\nअयुताब्दान्तरे वीरा म्लेच्छमित्राश्च सङ्कराः ।\nम्लेच्छकन्योद्वहा घोरा नाममात्रार्य्यमार्गगाः । । १२६\nतदा मलयदेशस्थैर्म्लेच्छैर्लक्षप्रमाणकैः ।\nआर्वुदार्यैः समं युद्धमभवल्लोमहर्षणम् । । १२७\nवर्षमात्रान्तरे जित्वा मालवस्था महाबलाः ।\nमण्डलीकपदातैश्च मुक्तमार्यैः समन्ततः । । १२८\nचत्वारिंशत्सहस्राणि वर्षाणि जगतीतले ।\nम्लेच्छभूपाश्च शतशो बभूवुः स्वल्पजीविनः । । १२९\nपंचविंशत्सहस्राणि तेषां संख्या च भूभुजाम् ।\nये तु पुण्या महीपालाः पूर्वजन्मतपोद्भवाः । । 3.4.23.१३०\nतेषां लीला च मुनिभिः पुराणेषु प्रकीर्तिता ।\nनानासंवत्कराः सर्वे पैशाचा धर्मदूषकाः । । १३१\nनवत्यब्दसहस्राणि व्यतीतानि कलौ युगे ।\nजाता म्लेच्छमयी भूमिरलक्ष्मीस्तु जनेजने । । १३२"
  }
]
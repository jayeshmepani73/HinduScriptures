[
  {
    "text": "।। सूत उवाच ।। ।।\nइत्युक्त्वा तान्सुरान्देवो भगवान्बृहतांपतिः ।।\nअश्विनौ च समालोक्य तयोर्गाथामवर्णयत् ।। १ ।।\nवैवस्वतेऽन्तरे पूर्वं विश्वकर्मा विचित्रकृत् ।।\nचित्रगुप्तश्रियं दृष्ट्वा चित्रलेखाविनिर्मिताम् ।।\nस्पर्द्धाभूतो महामायां तुष्टाव बहुपूजनैः ।। २ ।।\nप्रसन्ना सा तदा देवी चित्रायां तस्य योषिति ।।\nस्वांशाज्जाता स्मृता संज्ञा सर्वज्ञानकरी स्वयम् ।। ३ ।।\nषोडशाब्दे वयः प्राप्ते संज्ञायास्तत्पिता सुखी ।।\nविवाहार्थी सुरान्सर्वानाह्वयन्मेरुमूर्द्धनि ।। ४ ।।\nयक्षाधीशाश्च षड्विंशत्कुबेराद्यास्समागताः ।।\nयादसां पतयः प्राप्ता दश तत्रैव कामुकाः ।। ५ ।।\nपावका ऊनपंचाशद्वायवश्च तथा स्मृताः ।।\nध्रुवौ द्वौ च स्वयं प्राप्तौ सोमास्तत्रैव षोडश ।।६।।\nत्रयोदश च प्रत्यूषाः प्राप्ता विश्वप्ररक्षकाः ।।\nषष्ट्युत्तरं च त्रिशतं प्रभासा दिनरक्षकाः ।।७ ।।\nभवाद्याश्च तदाः रुद्राः शशिमण्डलरक्षकाः ।।\nआदित्याश्च स्थितास्सर्वे संज्ञायाश्च स्वयंवरे ।। ८ ।।\nदानवा विप्रचित्त्याद्याश्चतुराशीतिराययुः ।।\nप्रह्लादाद्यास्तदा दैत्या वासुक्याद्याश्च पन्नगाः ।। ९ ।।\nशेषाद्याश्च तदा नागास्तार्क्ष्याद्या गरुडाः स्मृताः ।।\nसर्वे स्वयंवरे प्राप्ता महाकोलाहलोह्यभूत् ।। 3.4.18.१० ।।\nएतस्मिन्नंतरे देवी देवकन्यासमन्विता ।।\nसंज्ञा देवान्प्रति तदा प्रत्यक्षमभवद्दिवि ।। ११ ।।\nतां समालोक्य बलवान्बलिः कामविमोहितः ।।\nकरे गृहीत्वा प्रययौ पश्यतां सर्वधन्विनाम् ।। १२ ।।\nतदा क्रोधातुरा देवा रुरुधुर्दैत्यसत्तमम् ।।\nशस्त्रास्त्रैस्तर्पयित्वा तं महद्युद्धमकारयन् ।। १३ ।।\nदानवाश्च तदा दैत्या नानावाहनसंस्थिताः ।।\nदेवैः सार्द्धं महद्युद्धं तुमुलं चक्रिरे मुदा ।। १४ ।।\nदानवैश्च हता देवाः सुरैर्दैत्या विनाशिताः ।।\nशवभूतैरिलावर्तेऽभूदगम्या वसुंधरा ।। १५ ।।\nपक्षमात्र मभूद्युद्धं दिव्यं दानवदेवयोः ।।\nपांचजन्यस्तथा धाता हयग्रीवश्च मित्रकः ।। १६ ।।\nअघासुरोऽर्यमा चैव बलः शक्रस्तथैव च ।।\nबकासुरश्च वरुणः शकटः प्रांशुरेव च ।। १७ ।।\nवत्सासुरो भगश्चैव विवस्वांश्च बलिः स्वयम् ।।\nप्रलंबश्च तथा पूषा गर्दभः सविता युधि ।।१८।।\nविश्वकर्मा मयश्चैव कालनेमिर्हरिः स्वयम् ।।\nकांक्षमाणौ च विजयं युयुधाते परस्परम् ।।\nपराजिताश्च ते दैत्या युद्धं त्यक्त्वा प्रदुद्रुवुः ।। १९ ।।\nविवस्वाँश्च तदा संज्ञां गृहीत्वा रथसंस्थिताम् ।।\nविश्वकर्माणमागम्य ददौ तस्मै प्रसन्नधीः ।। 3.4.18.२० ।।\nविवस्वंतं सुरश्रेष्ठं दृष्ट्वा संज्ञा वचोऽब्रवीत् ।।\nमत्पतिश्च भवान्देवो भवेत्कार्यकरस्सदा ।। २१ ।।\nत्वया जिताहं भगवन्बलेर्विप्रियकारिणः ।।\nभ्रातृजाग्रहणे दोषो न भवेत्स कदाचन ।। २२ ।।\nवीरभुक्ता सदा नारी स्त्रीरत्नं मुनिभिः स्मृतम् ।।\nचतुर्द्धा प्रकृतिर्देवी गुणभिन्ना गुणैकिका ।।\nएका सा प्रकृतिर्माता गुणसाम्यात्सनातनी ।। २३ ।।\nसत्त्वभूता च भगि नी रजोभूता च गेहिनी ।।\nतमोभूता च सा कन्या तस्यै देव्यै नमोनमः ।। २४ ।।\nबहवः पुरुषा ये वै निर्गुणाश्चैकरूपिणः ।।\nचैतन्याऽज्ञानवंतश्च लोके प्रकृतिसंभवाः ।। २५ ।।\nअलोके पापजास्सर्वे देवब्रह्मसमुद्भवाः ।।\nया तु ज्ञानमयी नारी वृणेद्यं पुरुषं शुभम् ।।\nकोऽपि पुत्रः पिता भ्राता स च तस्याः पतिर्भवेत् ।। २६ ।।\nस्वकीयां च सुतां ब्रह्मा विष्णुदेवः स्वमातरम् ।।\nभगिनीं भगवाञ्छंभुर्गृहीत्वा श्रेष्ठतामगात् ।। २७ ।।\nइति श्रुत्वा वेदमयं वाक्यं चादितिसंभवः ।।\nविवस्वान्भ्रातृजां संज्ञां गृहीत्वा श्रेष्ठवानभूत् ।। २८ ।।\nसुताः कन्यास्तयोर्जाता मनुर्वैवस्वतस्तथा ।।\nयमश्च यमुना चैव दिव्यतेजोभिरन्विताः ।। २९ ।।\nतदा संज्ञा सती साक्षात्तेजोभूतं पतिं स्वकम् ।।\nज्ञात्वा छायां समुत्पाद्य तपसे वनमा गता ।। 3.4.18.३० ।।\nसावर्णिश्च मनुस्तस्यां शनिश्च तपती तथा ।।\nछायायां च समुद्भूताः कूरदृष्ट्या विवस्वतः ।। ३१ ।।\nपुत्रभेदेन तां नारीं मत्वा मायां रुषान्वितः ।।\nचकार भस्मभूतां तां विवस्वान्भगवान्रविः ।। ३२ ।।\nतदा शनिश्च सावर्णिर्विवस्वतं रुषान्वितम् ।।\nज्ञात्वा च क्रोधताम्राक्षौ युयुधाते परस्परम् ।। ३३ ।।\nकियतो चैव कालेन भग्नभूतौ विवस्वता ।।\nहिमाचले गिरौ प्राप्य तेपतुः परमं तपः ।। ३४ ।।\nत्रिवर्षान्ते च सा देवी महाकाली समागता।।\nअर्चितं च वरं ताभ्यां ददौ तद्भक्तिवत्सला ।।३५।।\nपुनस्तौ च समागम्य युयुधाते विवस्वता।।\nविवस्वान्भयभीतश्च त्यक्त्वा युद्धं पराभवत् ।। ३६ ।।\nतत्र स्थिता प्रिया संज्ञा वडवारूपधरिणी ।।\nकुरुखंडे महारम्ये तपंती तप उल्बणम् ।। ३७ ।।\nगत्वा ददर्श भगवान्सज्ञां संबोधकारिणीम् ।।\nकामातुरो हयो भूत्वा तत्र रेमे तया सह ।। ३८ ।।\nपंचवर्षान्तरे संज्ञा गर्भं तस्माद्दधौ स्वयम् ।।\nतनयौ च समुद्भूतौ दिव्य रूपपराक्रमौ ।। ३९ ।।\nपितुर्दुःखं समालोक्य जग्मतू रविमण्डलम् ।।\nजित्वा बंधू दुराचारौ क्रूरदृष्ट्या तदा स्वयम् ।। 3.4.18.४० ।।\nबद्ध्वा तौ स्वपितुः पार्श्वम संप्राप्तौ वडवासुतौ ।।\nदृष्ट्वा विवस्वान्भगवान्वैरिणौ समुपागतौ ।। ४१ ।।\nसंपीड्य ताडयामास लोहदंडैर्भयानकैः ।।\nपंगुभूतौ पुनस्त्यक्त्वा छायापुत्रौ दिवाकरः ।। ४२ ।।\nआश्विनेयौ समालोक्य वचनं प्राह तौ मुदा ।।\nजीव ईशो यथा मित्रे नरनारायणौ यथा।।\nएकनाम्ना युवां प्रीतौ नासत्यौ च भविष्यथः ।। ४३ ।।\nसोमशक्तिरिडादेवी ज्येष्ठपत्नी भविष्यति ।।\nपिंगला सूर्यशक्तिश्च लघुपत्नी भविष्यति ।। ४४ ।।\nइडापतिस्स वै नाम द्वितीयः पिंगलापतिः ।।\nद्वादशस्स नृणां राशेः क्रूरदृष्टिः शनैश्चरः ।।\nतस्य शान्तिकरो ज्येष्ठो भविष्यति महीतले ।। ४५ ।।\nद्वितीयश्च नृणां राशेः सावर्णिर्भ्रमकारकः ।।\nतस्य शान्तिकरो भूमौ भविता पिंगलापतिः ।। ४६।।\nजन्मराशिस्थिता देवी तपती ता पकारिणी ।।\nइडा च पिंगला तस्याः शान्तिकर्त्र्यौ भविष्यतः ।। ४७ ।।\nइति श्रुत्वा वचस्तस्य सुरवैद्यौ बभूवतुः ।।\nसावर्णिश्च शनी राहुः केतुः  स्वर्गप्रतापनः ।।\nतेषां तु परिहारार्थौ दस्रौ चाश्विनिसंभवौ ।। ४८ ।।\nसूत उवाच ।।\nइति श्रुत्वा गुरोर्वाक्यं प्रसन्नौ सुरसत्तमौ ।।\nस्वांशान्महीतले जातौ शूद्रयोन्यां रवेस्तुतौ ।। ४९ ।।\nचाण्डालस्य गृहे जातश्छागहंतुरिडापतिः ।।\nसधनो नाम विख्यातः पितृमातृपरायणः ।। 3.4.18.५० ।।\nशालिग्रामशिलातुल्यं छागमांसं विचिक्रिये ।।\nकबीरं समुपागम्य शिष्यो भूत्वा रराज वै।। ५१ ।।\nस तु सत्यनिधिः पूर्वं ब्रह्मणस्तप आस्थितः।।\nभयभीतां च गां तत्र चाण्डालाय ह्यदर्शयत् ।।\nराजगेहे करस्तस्मात्सधनस्य लयं गतः ।। ५२ ।।\nचर्मकारगृहे जातो द्वितीयः पिंगलापतिः ।।\nमानदा सस्य तनयो रैदास इति विश्रुतः ।। ५३ ।।\nपुरीं काशीं समागम्य कबीरं रामतत्परम् ।।\nजित्वा मतविवादेन शंकराचार्यमागतः ।।५४ ।।\nतयोर्विवादो सभवदहोरात्रं मतान्तरे ।।\nपराजितस्स रैदासो नत्वा तं द्विजसत्तमम् ।।\nरामानन्दमुपागम्य तस्य शिष्यत्वमागतः ।। ५५ ।।\nइति ते कथितं विप्र सुरांशाश्च यथाभवन् ।।\nकलिशुद्धिकरी लीला तेषां मार्गप्रदर्शिनाम् ।। ५६ ।।"
  }
]
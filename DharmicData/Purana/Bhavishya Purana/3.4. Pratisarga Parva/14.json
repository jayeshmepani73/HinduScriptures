[
  {
    "text": "बृहस्पतिरुवाच\nइदं दृश्यं यदा नासीत्सदसदात्सकं च यत् ।\nतदाक्षरमयं तेजो व्याप्तरूपमचिन्त्यकम् । । १\nन च स्थूलं न च सूक्ष्णं शीतं नोष्णं च तत्परम् ।\nआदिमध्यान्तरहितं मनागाकारवर्जितम् । । २\nयोगिदृश्यं परं नित्यं शून्यभूतं परात्परम् ।\nएका वै प्रकृतिर्माया रेखा या तदधः स्मृता । । ३\nमहत्तत्वमयी ज्ञेया तदधश्चोर्ध्वरेखिकाः ।\nराजस्सत्त्वतमोभूता ओमित्येवसुलक्षणम् । । ४\nतत्सद्ब्रह्म परं ज्ञेयं यत्र प्राप्य पुनर्भवः ।\nकियता चैव कालेन तस्येच्छा समपद्यत । । ५\nअहङ्कारस्ततो जातस्ततस्तन्मात्रिकाः पराः ।\nपञ्चभूतान्यतोप्यासञ्ज्ञानविज्ञानकान्यतः । । ६\nद्वाविंशज्जडभूतांश्च दृष्ट्वा स्वेच्छामयो विभुः ।\nद्वन्द्वभूतश्च सगुणो बुद्धिर्जीवस्समागतः । । ७\nपूर्वार्द्धात्सगुणः सोसौ निर्गुणश्च परार्द्धतः ।\nताभ्यां गृहीतं तत्सर्वं चैतन्यमभवत्ततः । । ८\nसविराडितिसंज्ञो वै जीवो जातस्सनातनः ।\nविराडो नाभितो जातं पद्मं तच्छतयोजनम् । । ९\nपद्माच्च कुसुमं जातं योजनायाममुत्तमम् ।\nतत्पद्मकुसुमाज्जातो विरञ्चिः कमलासनः । । 3.4.14.१०\nद्विभुजस्स चतुर्वक्त्रो द्विपादो भगवान्विधिः ।\nज्ञेयः सप्तवितत्यङ्गो महाचिन्तामवाप्तवान् । । ११\nकोऽहं कस्मात्कुत आयातः का मे जननी को मे तातः ।\nइत्यधिचिन्तय तं हृदि देवं शब्दमहत्त्वमयेन स आह । । १२\nतपश्चैव तु कर्तव्यं संशयस्यापनुत्तये ।\nतदाकर्ण्य विधिस्साक्षात्तपस्तेपे महत्तरम् । । १३\nसहस्राब्दं प्रयत्नेन ध्यात्वा विष्णुं सनातनम् ।\nचतुर्भुजं योगगम्यं निर्गुणं गुणविस्तरम् । । १४\nसमाधिनिष्ठो भगवान्बभूव कमलासनः ।\nएतस्मिन्नन्तरे विष्णुर्बालो भूत्वा चतुर्भुजः । । १५\nश्यामाङ्गो बलवानस्त्री दिव्यभूषणभूषितः ।\nब्रह्मणोऽङ्के हरिस्तस्थौ यथा बालः पितुः स्वयम् । । १६\nतदा प्रबुद्धश्च विधिस्तं दृष्ट्वा मोहमागतः ।\nवत्सवत्सेति वचनं विधिः प्राह प्रसन्नधीः । । १७\nविहस्याह तदा विष्णुरहं ब्रह्मन्पिता तव ।\nतयोर्विवदतोरेवं रुद्रो जातस्तमोमयः । । १८\nज्योतिर्लिङ्गश्च भयदो योजनानन्तविस्तरः ।\nहंसरूपं तदा ब्रह्मा वराहो भगवान्प्रभु । । १९\nशताब्दं तौ प्रयत्नेन जातौ चोर्ध्वमधः क्रमात् ।\nलज्जितौ पुनरागत्य तदा तुष्टुवतुर्मुदा । । 3.4.14.२०\nताभ्यां स्तुतो हरः साक्षाद्भवो नाम्ना समागतः ।\nकैलासनिलयं कृत्वा समाधिस्थो बभूव ह । । २१\nजातं पञ्चयुगं तत्र दिव्यं रुद्रस्य योगिनः ।\nएतस्मिन्नन्तरे घोरो दानवस्तारकासुरः । । २२\nसहस्राब्दं तपः कृत्वा ब्रह्मणो वरमाप्तवान् ।\nभववीर्योद्भवः पुत्रः स ते मृत्युं करिष्यति । । २३\nइति मत्वा सुराञ्जित्वा महेन्द्रश्च तदाभवत् ।\nते सुराश्चैव कैलासं गत्वा रुद्रं प्रतुष्टुवुः । । २४\nवरं ब्रूहीति वचनं सुरान्प्राह तदा शिवः ।\nते तु श्रुत्वा प्रणम्योचुर्वचनं नम्रकन्धराः । । २५\nभगवन्ब्रह्मणा दत्तो वरो वै तारकाय च ।\nशिववीर्योद्भवः पुत्र स ते मृत्युर्भविष्यति । ।\nअतोऽस्मान्रक्ष भगवन्विवाहं कुरु शङ्कर । । २६\nस्वायम्भुवेऽन्तरे पूर्वं दक्षश्चासीत्प्रजापतिः ।\nषष्टिकन्यास्ततो जातास्तासां मध्ये सती वरा । । २७\nवर्षमात्रं भवन्तं सा पार्थिवैः समपूजयत् ।\nतस्यै त्वया वरो दत्तः सा बभूव तव प्रिया । । २८\nतत्पित्रा या कृता निन्दा भवतोऽज्ञानचक्षुषा ।\nतस्य दोषात्सती देवी तत्याज स्वं कलेवरम् । । २९\nसतीतेजस्तदा दिव्यं हिमाद्रौ घोरमागमत् ।\nपीडितस्तेन गिरिराड् बभूव स्मरविह्वलः । । 3.4.14.३०\nपित्रीश्वरं स तुष्टाव कामव्याकुलचेतनः ।\nअर्यमा तु तदा तुष्टो ददौ तस्मै सुता निजाम् । ।\nमेनां मनोहरां शुद्धां स दृष्ट्वा हर्षितोऽभवत् । । ३१\nनररूपं शुभं कृत्वा देवतुल्यं च तत्प्रियम् ।\nस रेमे च तया सार्द्धं चिरं कालं महावने । । ३२\nगर्भो जातस्तदा रम्यो नववर्षान्तमुत्तमः ।\nकन्या जाता तदा सुभ्रूर्गौरी गौरमयी सती । । ३३\nजातमात्रा च सा कन्या बभूव नवहायिनी ।\nतुष्टाव शङ्करं देवं भवन्तं तपसा चिरम् । । ३४\nशताब्दं च जले मग्ना शताब्दवह्निसंस्थिता ।\nशताब्दे च स्थिता वायौ शताब्दं नभसि स्थिता । । ३५\nशताब्दं च स्थिता चन्द्रे शताब्दं रविमण्डले ।\nशताब्दं गर्भभूम्यां च स्थिता सा गिरिजा सती । । ३६\nशताब्दं च महत्तत्वे गत्वा योगबलेन सा ।\nभवन्तं शङ्करं शुद्धं तत्र दृष्ट्वा स्थिताद्य वै । । ३७\nत्रिशताब्दमतो जातं तस्मात्त्वं पार्वतीं शिवाम् १ ।\nवरं देहि प्रसन्नात्मा महादेव नमोऽस्तु ते । । ३८\nइति श्रुत्वा वचो रम्यं शङ्करो लोकशङ्करः ।\nदेवानाह तदा वाक्यमयोग्यं वचनं हि वः । । ३९\nमत्तो ज्येष्ठाश्च ये रुद्राः कुमारव्रतधारिणः ।\nमृगव्याधादयो मुख्या दशज्योतिस्समुद्भवाः । । 3.4.14.४०\nअहं तेषामवरजो भवो नामैव योगराट् ।\nमायारूपां शुभां नारीं कथं गृह्णामि लोकदाम् । । ४१\nनारी भगवती साक्षात्तया सर्वमिदं ततम् ।\nमातृरूपा तु सा ज्ञेया योगिनां लोकवासिनाम् । । ४२\nअहं योगी कथं नारीं मातरं वारितुं क्षमः ।\nतस्मादहं भवदर्थे स्ववीर्यमाददाम्यहम् । । ४३\nतद्वीर्यं भगवान्वह्निः प्राप्य कार्यं करिष्यति ।\nइत्युक्त्वा वह्नये देवो ददौ वीर्यमनुत्तमम् । ।\nस्वयं तत्र समाधिस्थो बभूव भगवान्हरः । । ४४\nतदा शक्रादयो देवा वह्निना सह निर्ययुः ।\nसत्यलोकं समागत्याब्रुवन्सर्वं प्रजापतिम् । । ४५\nश्रुत्वा तत्कारणं सर्वं स्वयम्भूश्चतुराननः ।\nनमस्कृत्य परं ब्रह्म कृष्णध्यानपरोऽभवत् । । ४६\nध्यानमार्गेण भगवान्गत्वा ब्रह्मा परं पदम् ।\nहेतुं तद्वर्णयामास यथा शङ्करभाषितम् । । ४७\nश्रुत्वा विहस्य भगवान्स्वमुखात्तेज उत्तमम् ।\nसमुत्पाद्य ततो जातः पुरुषो रुचिराननः । । ४८\nब्रह्माण्डस्य च्छविर्या वै स्थिता तस्य कलेवरे ।\nप्रद्युम्नो नाम विख्यातं तस्य जातं महात्मनः । । ४९\nतेन सार्द्धं तदा ब्रह्मा सम्प्राप्य स्वं कलेवरम् ।\nददौ तेभ्यस्स पुरुषं प्रद्युम्नं शम्बरार्तिदम् । । 3.4.14.५०\nतेजसा तस्य देवस्य नरा नार्यस्समन्ततः ।\nएकीभूतास्त्रिलोकेषु बभूवुः स्मरपीडिताः । । ५१\nस्थावराः सौम्यभूता वै ते तु कामाग्निपीडिताः ।\nसरिद्भिश्च लताभिश्च मिलितास्सम्बभूविरे । । ५२\nब्रह्माण्डेशः शिवः साक्षाद्रुद्रः कालाग्निसन्निभः ।\n१त्रिनेत्रात्तेज उत्पाद्य शमयामास तद्व्यथाम् । । ५३\nतदा क्रुद्धः स कृष्णाङ्गो गृहीत्वा कौसुमं धनुः ।\nदिव्यान्पञ्च शरान्घोरान्महादेवाय बन्धवे । । ५४\nउच्चाटनेन बाणेन गन्ताभूल्लोकशङ्करः ।\nवशीकरणबाणेन नारीवश्यः शिवोऽभवत् । । ५५\nस्तम्भनेन महादेवः शिवापार्श्वे स्थिरोऽभवत् ।\nआकर्षणेन भगवाच्छिवाकर्षणतत्परः । ।\nमारणेनैव बाणेन मूर्छितोऽभून्महेश्वरः । । ५६\nएतस्मिन्नन्तरे देवी महत्तत्वे स्थिता शिवा ।\nमूर्छितं शिवमालोक्य तत्रैवान्तर्द्धिमागमत् । । ५७\nतदोत्थाय महादेवो विललाप भृशं मुहुः ।\nहा प्रिये चन्द्रवदने हा शिवे च घटस्तनि । । ५८\nहा उमे सुन्दराभे च पाहि मां स्मरविह्वलम् ।\nदर्शनं देहि रम्भोरु दासभूतोऽस्मि साम्प्रतम् । । ५९\nएवं विलपमानं तं गिरिजा योगिनी स्वयम् ।\nसमागत्य वचः प्राह नत्वा तं शङ्करः प्रियम् । । 3.4.14.६०\nकन्याहं भगवन्देव मातृपित्रानुसारिणी ।\nतयोस्सकाशाद्भगवन्मम पाणिं गृहाण भोः । । ६१\nतथेति मत्वा स शिवः प्रद्युम्नशरपीडितः ।\nसप्तर्षीन्प्रेषयामास ते तु गत्वा हिमाचलम् । ।\nसम्बोध्य च विवाहस्य विधिं चक्रुर्मुदान्विताः । । ६२\nब्रह्माण्डे ये स्थिता देवास्तेषां स्वामी महेश्वरः ।\nविवाहे तस्य सम्प्राप्ते सर्वे देवास्समाययुः । । ६३\nअनन्तश्च गणाँश्चैव सुरान्दृष्ट्वा हिमाचलः ।\nगिरिजां शरणं प्राप्य तस्थौ पर्वतराट् स्वयम् । । ६४\nतदा तु पार्वती देवी निधीन्सिद्धीः समन्ततः ।\nचकार कोटिशस्तत्र बहुरूपा सनातनी । । ६५\nदृष्ट्वा तद्विस्मिता देवा ब्रह्मणा सह हर्षिताः ।\nतुष्टुवुः पार्वतीं देवीं नारीरत्नं सनातनीम् । । ६६\nदेवा ऊचुः\nउ वितर्के च मा लक्ष्मीर्बहुरूपा विदृश्यते ।\nउमा तस्माच्च ते नाम नमस्तस्यै नमो नमः । । ६७\nकतिचिदयनान्येव ब्रह्माण्डेऽस्मिच्छिवे तव ।\nकात्यायनी हि विज्ञेया नमस्तस्यै नमो नमः । । ६८\nगौरवर्णाच्च वै गौरी श्यामवर्णाच्च कालिका ।\nरक्तवर्णाद्धैमवती नमस्तस्यै नमो नमः । । ६९\nभवस्य दयिता त्वं वै भवानी रुद्रसंयुता ।\nदुर्गा त्वं योगि दुष्प्राप्या नमस्तस्यै नमोनमः । । 3.4.14.७०\nनान्तं जग्मुर्वयं ३ ते वै चण्डिका नाम विश्रुता ।\nअम्बा त्वं मातृभूता नो नमस्तस्यै नमोनमः । । ७१\nइति श्रुत्वा स्तवं तेषां वरदा सर्वमङ्गला ।\nदेवानुवाच मुदिता दैत्यभीतिं हरामि वः । । ७२\nस्तोत्रेणानेन सम्प्रीता भवामि जगतीतले । । ७३\nइत्युक्त्वा शम्भुसहिता कैलासं गुह्यकालयम् ।\nगुहायां मिथुनीभूय सहस्राब्दं मुमोद वै । । ७४\nएतस्मिन्नन्तरे देवा भीरुका लोकनाशनात् ।\nब्रह्माणं च पुरस्कृत्य तुष्टुवुर्गिरिजापतिम् । । ७५\nलज्जितौ तौ तदा तत्र पश्चात्तापं हि चक्रतुः ।\nमहान्क्रोधस्तयोश्चासीत्तेन वै दुद्रुवुः सुराः । । ७६\nप्रद्युम्नो बलवांस्तत्र सन्तस्थे गौरिवाचलः ।\nरुद्रकोपाग्निना दग्धो बभूव बलवत्तरः । । ७७\nप्रद्युम्नः स्थलरूपं च त्यक्त्वा भस्ममयं तदा ।\nसूक्ष्मदेहमुपागम्य विश्रुतोऽभूदनङ्गकः । ।\nयथा पूर्वं तथैवासीत्कायं कृत्वा स्मरो विभुः । । ७८\nस्थूलरूपा रतिर्देवी शताब्दं शङ्करं परम् ।\nध्यानेनाराधयामास गिरिजावल्लभं व्रतैः । ।\nतदा ददौ वरं देवस्तस्य रत्यै सनातनः । । ७९\nरतिदेवि शृणु त्वं वै लोकानां हृत्सु जायसे ।\nयौवने वयसि प्राप्ते नृणां देहैः पतिं स्वकम् । ।\nभजिष्यसि मदर्धेन प्रद्युम्नं कृष्णसम्भवम् । । 3.4.14.८०\nस्वारोचिषान्तरः कालो वर्तते चाऽद्यसुप्रियः ।\nवैवस्वतेऽन्तरे प्राप्ते ह्यष्टाविंशतमे युगे । ।\nद्वापरान्ते च भगवान् कृष्णः साक्षाज्जनिष्यति । । ८१\nतदा तस्य सुतं देवं प्रद्युम्नं मेरुमूर्द्धनि ।\nभजिष्यसि सुखं रम्ये विपिने नन्दने चिरम् । । ८२\nअन्येषु द्वापरान्तेषु स्वर्णगर्भो हि तत्पतिः ।\nजन्मवान्वर्तते भूमौ यथा कृष्णस्तथैव सः । । ८३\nमध्याह्ने चैव सन्ध्यायां ब्रह्मणोऽव्यक्तजन्मनः ।\nकल्पेकल्पे हरिस्साक्षात्करोति जनमङ्गलम् । । ८४\nइत्युक्त्वा भगवाञ्छम्भुस्तत्रैवान्तर्द्धिमागमत् ।\nराजा बभूव रुद्राणी गिरिजावल्लभो भवः । । ८५\nसूत उवाच\nइति श्रुत्वा भवः साक्षात्स्वमुखात्स्वांशमुत्तमम् ।\nसमुत्पाद्य तदा भूमौ गोदावर्यां बभूव ह । । ८६\nआचार्यशर्मणो गेहे पुत्रो जातो भवांशकः ।\nरामानुजस्स वै नाम्नानुजोऽभूद्रामशर्मणः । । ८७\nएकदा रामशर्मा वै पतञ्जलिमते स्थितः ।\nतीर्थात्तीर्थान्तरं प्राप्तः पुरीं काशीं शिवप्रियाम् । । ८८\nशङ्कराचार्यमागम्य शतशिष्यसमन्वितः ।\nशास्त्रार्थं कृतवान्रम्यं कृष्णपक्षो हरिप्रियः । । ८९\nशङ्कराचार्यविजितो लज्जितो निशि भीरुकः ।\nस्वगेहं पुनरायातः शाङ्करैर्वा शरैर्हतः । । 3.4.14.९०\nरामानुजस्तु तच्छ्रुत्वा सर्वशास्त्रविशारदः ।\nभ्रातृशिष्यैश्च सहितः पुरीं काशीं समाययौ । । ९१\nवादो वेदान्तशास्त्रे च तयोश्चासीन्महात्मनोः ।\nशङ्करः शिवपक्षश्च कृष्णपक्षस्स वै द्विजः । । ९२\nमासमात्रेण वेदान्ते दर्शितस्तेन वै हरिः ।\nवासुदेवस्स वै नाम सच्चिदानन्दविग्रहः । । ९३\nवासुदेवस्स वै ज्ञेयो वसुष्वंशेन दीव्यति ।\nवसुदेवस्स वै ब्रह्मा तस्य सारो हि यः स्मृतः । । ९४\nवासुदेवो हरिस्साक्षाच्छिवपूज्यः सनातनः ।\nशङ्करो लज्जितस्तत्र भाष्यशास्त्रे समागतः । । ९५\nपक्षमात्रं शिवैस्सूत्रैर्वर्णयामास वै शिवस् ।\nरामानुजेन तत्रैव भाष्ये सन्दर्शितो हरिः । । ९६\nगोविन्दो नाम विख्यातो वैय्याकरणदेवता ।\nगां परां विन्दते यस्माद्गोविन्दो नाम वै हरिः । । ९७\nगिरीशस्तु न गोविन्दो गिरीणामीश्वरो हि सः ।\nगोपालस्तु न वै रुद्रो गवारूढः प्रकीर्तितः । । ९८\nज्ञेयः पशुपतिः शम्भुर्गोपतिर्नैव विश्रुतः ।\nलज्जितः शङ्कराचार्यो मीमांसाशास्त्रमागतः । । ९९\nतयोर्दशदिनं शास्त्रे विवादस्सुमहानभूत् ।\nयस्तु वै यज्ञपुरुषो रामानुजमतप्रियः । । 3.4.14.१००\nविच्छिन्नः शङ्करेणैव मृगभूतः पराजितः ।\nआचारप्रभवो धर्मो यज्ञदेवेन निर्मितः । । १०१\nभ्रष्टाचारस्तदा जातो यज्ञे दक्षप्रजापतेः ।\nइति रामानुजः श्रुत्वा वचनं प्राह नम्रधीः । । १०२\nकर्मणे जनितो यज्ञो विश्वपालनहेतवे ।\nकर्मब्रह्मोद्भवं विद्धि ब्रह्माक्षरसमुद्भवम् । । १०३\nअक्षरोऽयं शिवः साक्षाच्छब्दब्रह्मणि संस्थितः ।\nपुराणपुरुषो यज्ञो ज्ञेयोऽक्षरकरो भुवि । ।\nअक्षरात्स तु वै श्रेष्ठः परमात्मा सनातनः । । १०४\nअक्षरेण न वै तृप्तात्तृप्तोऽभूद्यज्ञकर्मणि ।\nनाम्ना स यज्ञपुरुषो वेदे लोके हि विश्रुतः । । १०५\nप्रपौत्रस्य तदा वृद्धिं दृष्ट्वा स्पर्द्धातुरः शिवः ।\nमृगभूतश्च रुद्रोऽसौ दिव्यबाणैरतर्पयत् । । १०६\nसमर्थो यज्ञपुरुषो ज्ञात्वा गुरुमयं शिवम् ।\nपलायनपरो भूतो धर्मस्तेन महान्कृतः । । १०७\nलज्जितः शङ्कराचार्यो न्यायशास्त्रे समागतः ।\nभवतीति भवो ज्ञेयो मृडतीति स वै मृडः । । १०८\nलोकान्भरति यो देवः स कर्ता भर्ग एव हि ।\nहरतीति हरो ज्ञेयः स रुद्रः पापरावणः । । १०९\nस्वयं कर्ता स्वयं भर्त्ता स्वयं हर्ता शिवः स्वयम् ।\nशिवाद्विष्णुर्महीं यातो विष्णोर्ब्रह्मा च पद्मभूः । । 3.4.14.११०\nइति श्रुत्वा तु वचनं प्राह रामानुजस्तदा ।\nधन्योऽयं भगवाच्छम्भुर्यस्यायं महिमा परः । । १११\nसत्यं सत्यं ममाज्ञेयं कर्ता कारयिता शिवः ।\nरामनाम परं नित्यं कथं शम्भुर्जपेद्धरिम् । । ११२\nअनन्ता सृष्टयः सर्वा उद्भूता यस्य तेजसा ।\nअनन्तः शेषतः शेषा १रमन्ते योगिनो हि तम् । । ११३\nस च वै मत्प्रभोर्धाम सच्चिदानन्दविग्रहः ।\nइति श्रुत्वा तदा वाक्यं लज्जितः शङ्करोऽभवत् । । ११४\nयोगशास्त्र परो देवः कृष्णस्तेनैव दर्शितः ।\nकालात्मा भगवान्कृष्णो योगेशो योगतत्परः । । ११५\nसाङ्ख्यशास्त्रे च कपिलस्तस्मै तेनैव दर्शितः ।\nकं वीर्यं पाति यो वै स कपिस्तं चैव लाति यः । ।\nकपिलस्स तु विज्ञेयः कपी रुद्रः प्रकीर्तितः । । ११६\nकपिलो भगवान्विष्णुः सर्वज्ञः सर्वरूपवान् ।\nतदा तु शङ्कराचार्यो लज्जितो नम्रकन्धरः । । ११७\nशुक्लाम्बरधरो भूत्वा गोविन्दो नाम निर्मलम् ।\nजजाप हृदि शुद्धात्मा शिष्यो रामानुजस्य वै । । ११८\nइति ते रुद्रमाहात्म्यं प्रसङ्गेनापि वर्णितम् ।\nधनवान्पुत्रवान्वाग्मी भवेद्यः शृणुयादिदम् । । ११९"
  }
]
[
  {
    "text": "बृहस्पतिरुवाच\nपुरा तु नैमिषारण्ये विप्रश्चाजगरोऽभवत्।\nवेदान्तशास्त्रनिपुणो ज्ञानवाञ्छम्भुपूजकः।।१।।\nद्वादशाब्दान्तरे रुद्रस्तुष्टोऽभूत्पार्थिवार्चनात् ।\nतदागत्य ददौ ज्ञानं जीवन्मोक्षत्वमागतः । । २\nसङ्कर्षणं समाराध्य तज्ज्ञानेन द्विजोत्तमः ।\nतुष्टाव पुष्कलाभिश्च स्तुतिभिः परमेश्वरम् । । ३\nअजगर उवाच\nसदैव्यं प्रधानं परं ज्योतिरूपं निराकारमव्यक्तमानन्दनित्यम् ।\nत्रिधा तत्तु जातं त्रिलिङ्गैक्यभिन्नं पुमान्सत्त्वरूपो रजोरूपनारी । ।\nतयोर्यत्तु शेषं तमोरूपमेव ततश्शेषनाम्ने नमस्तेनमस्ते । । ४\nरजश्चादिभूतो गुणस्यैव माया तथा मध्यभूतो नरस्सत्त्वरूपम् ।\nतथैवान्तभूतो नपुंस्कं तमोवत्सदैवाद्य नागेश तुभ्यं नमस्ते । । ५\nनराधाररूपो भवान्कालकर्ता नराकर्षणस्त्वं हि सङ्कर्षणश्च ।\nरमन्ते मुनीशास्त्वयि ब्रह्मधाम्नि नमस्तेनमस्ते पुनस्ते नमोऽस्तु । ।\nनराङ्गेषु चाधारभूता शिवा या स्मृता योगनिद्रा हि शक्तिस्त्वदीया । । ६\nजीव उवाच\nएवं हि संस्तुतो देवो द्विजं चाजगरं प्रभुः ।\nसायुज्यं कृतवान्स्वाङ्गे रुद्रः सर्पो हि सोऽभवत् । । ७\nफणासहस्रसहितो गौराङ्गो  गौरविग्रहः ।\nक्षीराब्धौ मन्दिरं यस्य बभूव च गुणाकरम् । । ८\nतं सर्पाख्यं महारुद्रं प्रत्यागत्यात्मभूः स्वयम् ।\nकर्कराशिस्थिते सूर्ये चन्द्रे भगणमण्डले । । ९\nतं रुद्रं स्थापयामास चन्द्रमाः स तु चाभवत् ।\nइति श्रुत्वा शेषनागो रुद्रः श्रीगुरुभाषितम् । । 3.4.11.१०\nवचनं स प्रसन्नात्मा तेज उत्पाद्य वै मुखात् ।\nविन्ध्याद्रौ जनयामास देवदत्तद्विजालये । । ११\nगिरिशर्मा स वै विप्रो विजित्य विदुषां गणान् ।\nकाशीपुरीं समायातः शिष्योभूच्छङ्करस्य वै । । १२\nइति ते कथितं विप्र यथा रुद्रो बभूव ह ।\nपुनः शृणु कथां विप्र यथा जीवेन भाषिताम् । । १३\nजीव उवाच\nप्रयागे च पुरा ह्यासीद्ब्राह्मणो हरिसेवकः ।\nदारिद्र्यार्त्तो मन्दभाग्यो नैर्ऋतो नाम विश्रुतः । । १४\nमहाकष्टेन तस्यैव भिक्षा प्राप्ता दिनान्तके ।\nनैर्ऋतः पुत्रपत्नीको दारिद्र्यार्तो दिनेदिने । । १५\nएकदा नारदो योगी सम्प्राप्तो वैष्णवप्रियः ।\nपूजितस्तेन विप्रेण विष्णुलोकमुपाययौ । । १६\nदृष्ट्वा नारायणं देवं नमस्कृत्य पुनःपुनः ।\nवचनं प्राह नम्रात्मा सदैव भगवत्प्रियः । । १७\nभगवन्ये सुराः सर्वे सदा त्वत्पूजने रताः ।\nतेषां भक्ताश्च ये भूमौ धनधान्यसमन्विताः  । । १८\nत्वद्भक्ताश्च मया दृष्टा दारिद्यार्ताः सदा भुवि ।\nकिमर्थं ब्रूहि मे स्वामिञ्जनार्दन नमोऽस्तु ते । । १९\nइत्युक्तो नारदेनैव भगवान्भक्तवत्सलः ।\nतमाह वचनं रम्यं तच्छृणु त्वं सुरोत्तम । । 3.4.11.२०\nमद्भक्तो भगवान्ब्रह्मा दृष्ट्वा नारायणप्रियान् ।\nजनाँश्च स्ववशीकृत्य लोककार्यं करोति हि । । २१\nधर्मोऽधर्मस्तेन कृतो धर्मो वेदमयः स्मृतः ।\nसप्त लोकाश्च धर्मस्य निर्मितास्तेन धीमता । । २२\nभूर्भुवः स्वो महश्चैव जनश्चैव तपस्तथा ।\nसत्यं तथैव क्रमतो नृणां द्विगुणदं सुखम् । । २३\nअधर्मो वेदरहितो भुवि शब्दान्यकर्तृकः ।\nये शब्दाश्च महावाण्या दूषितास्ते हि लोकगाः । । २४\nवेदेतर पापमया दैत्यवृद्धिकराः सदा ।\nअधर्मः स तु विज्ञेयः सप्तलोकाश्च तस्य वै । । २५\nभूमिगर्तेषु विधिना निर्मिताः सुखदायकाः ।\nअतलं वितलं चैव सुतलं च तलातलम् । ।\nमहातलं रसा चैव पातालं चान्यधर्मजम् । । २६\nअन्यधर्मो ह्यधर्मश्च देवास्त्वन्ये हि तेऽसुराः ।\nधर्मपक्षाः सुरा ज्ञेया असुराश्चान्यधर्मजाः । । २७\nतयोर्विहीनो यो धर्मो देवैर्देत्यैश्च दूषितः ।\nविधर्मः स नु विज्ञेयस्तत्र लोका व्यथाकुलाः । । २८\nतामिस्रमन्धतामिस्रं कुम्भीपाकश्च रौरवम् ।\nमहारौरवमेवापि तथामूर्तिरयस्तथा । । २९\nइक्षुयन्त्रं शाल्मलं च ह्यसिपत्रवनं तथा ।\nज्ञेयमित्येव रचितं विधिना चैकविंशतिः । । 3.4.11.३०\nब्रह्माण्डोऽयं लोकमयः परं तस्माच्च मत्पदम् ।\nमद्भक्ता भूतले ये वै ते गच्छन्ति परं पदम् । । ३१\nदेवभक्ताश्च ये लोकाः सप्त लोकान्व्रजन्ति ते ।\nये तु वै तामसा लोका दैत्यपूजनतत्पराः । ।\nते गच्छन्ति भहीलोकानतलादिमयाँस्तथा । । ३२\nपातालाद्योजनं लक्षमधोलोकः प्रकीर्तितः ।\nविधर्मतत्परा लोकास्ते गच्छन्ति ह्यधोगतिम् । ।\nअतो वै विधिना भ्रष्टा मद्भक्ताश्च दरिद्रगाः । । ३३\nये मद्भक्ताः सुरान्पूर्वं पूजयित्वा भजन्ति माम् ।\nलक्ष्मीवन्तश्च ते ज्ञेया भुक्तिमुक्तिपरायणाः । । ३४\nप्रयागे नैर्ऋतो विप्रस्त्यक्त्वा देवान्मम प्रियान् ।\nभजत्यनन्यभावेन तस्मात्स हि दरिद्रवान् । । ३५\nदेवैर्दत्तं हि यद्द्रव्यं भोक्तव्यं सर्वदा जनैः ।\nमया दत्तं हि यद्वस्तु ब्रह्माण्डे नास्ति नारद । ।\nअतो मदाज्ञया विप्र देहि तस्मै वरं शुभम् । । ३६\nइत्युक्तो नारदो योगी हरिणा विश्वकारिणा ।\nद्विजपत्नी स्थिता गेहे तत्र प्राप्य वचोऽब्रवीत् । । ३७\nवरं वरय हे साध्वि त्वया यद्वाञ्छितं हृदि ।\nसाह देहि वरं स्वामिन्भूपराज्ञी भवाम्यहम् । । ३८\nइत्युक्त्वा वचनं तत्र दिव्यरूपा बभूव सा ।\nआगतस्तत्र नृपतिर्गृहीत्वा गेहमाययौ । । ३९\nसायङ्काले तु सम्प्राप्ते द्विजस्तत्र समागतः ।\nनारदस्तं वचः प्राह शृणु विप्र हरिप्रिय । । 3.4.11.४०\nवरदानाच्च ते पत्नी भूपराज्ञी हि वर्तते ।\nत्वया किं वाञ्छितं वस्तु मत्तः प्राप्य सुखी भव । । ४१\nइति श्रुत्वा दैववशो वचः प्राह रुषान्वितः ।\nक्रोष्ट्री भवेच्च मत्पत्नी देहि विप्र वरं मम । । ४२\nइत्युक्त्वा वचनात्क्रोष्ट्री सा बभूव द्विजप्रिया ।\nएकस्मिन्नन्तरे प्रास्तस्तत्पुत्रो गुरुपूजकः । । ४३\nश्रुत्वा तत्कारणं सर्वं नारदं स वचोऽब्रवीत् ।\nमम माता यथा स्वामिंस्तथा शीघ्रं वराद्भवेत् । । ४४\nएतत्त्रिभिर्वरैः प्राप्तं दैवमायाविमोहितैः ।\nतदा तु नारदो दुःखी नैर्ऋतं प्राह वै वचः । । ४५\nब्रह्माण्डोऽयं देवमयो भवस्तस्य महेश्वरः ।\nअतो भवं भजाशु त्वं स ते कार्यं करिष्यति । । ४६\nइत्युक्तवचनो विप्रो भवं तं पार्थिवार्चनैः ।\nतुष्टाव परया भक्त्या वर्षमात्रं हि नैर्ऋतः । । ४७\nतदा प्रसन्नो भगवान्महेशो भक्तवत्सलः ।\nकुबेरसदृशं दिव्यं ददौ तस्मै महद्धनम् । । ४८\nतद्धनेन स वै विप्रो धर्मकार्यं चकार ह ।\nप्रसिद्धोऽभून्महीपृष्ठे नाम्ना पुण्यजनो धनैः । । ४९\nशिवभक्तिप्रभावेण प्राप्य द्रव्यमकण्टकम् ।\nसहस्राब्दवपुर्भूत्वा त्यक्त्वा प्राणान्दिवं ययौ । । 3.4.11.५०\nवृषराशिस्थिते सूर्ये राजा चन्द्रस्य सोमवत् ।\nनैर्ऋतो नाम विख्यातो रुद्रः सर्वजनप्रियः । । ५१\nइति श्रुत्वा नैर्ऋतस्तु भृगुवर्य गुरूदितम् ।\nस्वांशाद्भूतलमागम्य गिरिनालगिरौ वने । । ५२\nयोगिनः सिद्धसाङ्ख्यस्य पुत्रोऽभूद्वनवासिनः ।\nवनशर्मेति विख्यातो वेदशास्त्रपरायणः । । ५३\nद्वादशाब्दवपुर्भूत्वा जित्वा विद्वज्जनान्बहून् ।\nकाशीमागम्य तत्त्वार्थी शङ्कराचार्यमुत्तमम् । ।\nप्रणम्य तस्य शिष्योऽभूद्वनशर्मा विशारदः । । ५४\nबृहस्पतिरुवाच\nवसुशर्मा द्विजः कश्चिन्माहिष्मत्यां पुराभवत् ।\nशिवव्रतपरो नित्यं पुत्रार्थी पार्थिवार्चक. । । ५५\nचतुर्विंशतिवर्षाणि पूजतस्तस्य धीमत ।\nव्यतीतानि सुरास्तत्र न प्रसन्नोऽभवच्छिवः । । ५६\nतदा तु दुःखितो विप्रो वह्निं प्रज्वाल्य भैरवम् ।\nजुहाव स्वाङ्गमांसानि मुखतश्चरणान्तकम् । । ५७\nन प्रसन्नोभवद्रुद्रस्तदा विप्रः शुचान्वितः ।\nगृहीत्वा चोत्तमं मेषं संस्कारं कृतवाञ्छुचिः । ।\nतेन मेषेण सहितो ज्वलदग्नौ समाययौ । । ५८\nप्रसन्नो भगवान्रुद्रस्तत्रागत्य गणैर्युतः ।\nस्वरूपं दर्शयामास शुद्धस्फटिकसुन्दरम् । ।\nवरं ब्रूहि वचः प्राह वसुशर्माणमुत्तमम् । । ५९\nतच्छ्रुत्वा स प्रसन्नात्मा नत्वा पार्वतिवल्लभम् ।\nप्रश्रयावनतो भूत्वा वचनं प्राह शङ्करम् । । 3.4.11.६०\nदेहि मे तनयं स्वामिञ्छरणागतवत्सल ।\nइत्युक्तश्शङ्करस्तेन विहस्योवाच तं द्विजम् । । ६१\nपुत्रदाता स्वयं ब्रह्मा भाग्यकर्त्ता परात्परः ।\nतुभ्यं च शतजन्मान्तं तेन पुत्रो न निर्मितः । ।\nतस्मादहं सुतं स्वांशात्तव विप्र ददामि भोः । । ६२\nइत्युक्त्वा स्वमुखात्तेजो निराकृत्य महेश्वरः ।\nतत्पत्न्यां जनयामास सकाशाद्वसुवर्मणः । । ६३\nदशमासान्तरे जातः सुपुत्रो मधुराननः ।\nअजस्येव पदश्चैको द्वितीयो नरवत्ततः । ।\nअजैकपाद इति स प्रसिद्धोऽभून्महीतले । । ६४\nचतुश्शताब्दवपुषि प्राप्ते तस्मिन्सुते प्रिये ।\nसम्प्राप्तो भगवान्मृत्युस्तदा रोगगणैर्युतः । । ६५\nतस्य तैरभवद्युद्धमजैकचरणस्य वै । । ६६\nवर्षमात्रेण तान्सर्वाञ्जित्वा मल्लरणोत्कटः ।\nमृत्युञ्जयः स वै नाम्ना प्रसिद्धोऽभून्महीतले । । ६७\nदुःखितो भगवान्मृत्युस्तेन विप्रेण निर्जितः ।\nपरमेष्ठिनमागम्य कथयामास कारणम् । । ६८\nतदा तु भगवान्ब्रह्मा सर्वदेवगणैर्युतः ।\nकुम्भगे द्युमणौ देवे चन्द्रमण्डलगं नृपम् । ।\nतं द्विजं च चकाराशु रुद्ररूपं भयापहम् । । ६९\nसूत उवाच\nइति श्रुत्वा महादेवः स विप्रश्च तदाजपाद् ।\nपुरीं माहिष्मतीं प्राप्तः कलिशुद्धिकरः प्रभुः । ।\nपुरीशर्मेति विख्यातो यतिदत्तस्य वै सुतः । । 3.4.11.७०\nषोडशाब्दवपुर्भूत्वा जित्वा वेद परायणान् ।\nशङ्कराचार्यमागम्य तस्य शिष्यो बभूव ह । ।\nइति ते कथितं विप्र यथा मृत्युञ्जयोभवत् । । ७"
  }
]
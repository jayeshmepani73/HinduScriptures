[
  {
    "text": "।। सूत उवाच ।। ।।\nमध्याह्नकाले संप्राप्ते ब्रह्मणोऽव्यक्तजन्मनः ।।\nचाक्षुषांतरमेवापि महावायुर्बभूव ह ।। १ ।।\nतत्प्रभावेन हेमाद्रिः कंपमानः पुनःपुनः।।\nयथा वृक्षस्तथैवासौ तत्कंपादेव मंडलः ।।२।।\nनभसो भूतले प्राप्तस्तदा भूमिः प्रकंपिता ।।\nबभूव मुनिशार्दूल सर्वलोकविनाशिनी ।। ३।।\nसप्तद्वीपाः समुद्राश्च जलभूता बभूविरे ।।\nलोकालोकस्तदा शेषोऽभवत्सोत्तरपर्वतः ।। ४ ।।\nशेषा भूमिर्लयं प्राप्ता मन्वंतरे लये ।।\nसहस्राब्दांतरे भूमिर्बभूव जलमध्यगा।। ।। ५ ।।\nतदा स भगवान्विष्णुर्भवेन विधिना सह ।।\nशैशुमारं शुभं चक्रं चकार नभसि स्थितम् ।। ६ ।।\nगृहीत्वा सकलास्तारा ग्रहान्सर्वान्यथाविधि ।।\nस्थापयामास भगवान्यथायोग्यं पितामहः ।।७।।\nपुनर्वै ज्योतिषां चक्रैः शोषिता सकला मही ।।\nस्थलीभूयायुताब्दान्ते दृश्यमाना बभूव ह ।। ८ ।।\nतदा स भगवान्ब्रह्मा मुखात्सोमं चकार ह ।।\nद्विजराजं महाप्राज्ञं सर्ववेदविशारदम् ।। ९ ।।\nभुजाभ्यां भगवान्ब्रह्मा क्षत्रराजं महाबलम् ।।\nसूर्यं च जनयामास राजनीतिपरायणम् ।। 3.4.5.१० ।।\nऊरुभ्यां वैश्यराजं च समुद्रं सरितां पतिम्।।\nरत्नाकरं च कृतवान्परमेष्ठी पितामहः ।।११।।\nपद्भ्यां च जनयामास विश्वकर्माणमुत्तमम् ।।\nदक्षं नाम कलाभिज्ञं शूद्रराजं सुकृत्यकम् ।।१२।।\nसोमाद्वै ब्राह्मणा जाताः सूर्याद्राजन्यवंशजाः ।।\nसमुद्रात्सकला वैश्या दक्षाच्छूद्रा बभूविरे ।।१३।।\nसूर्यमंडलतो जातो मनुर्वैवस्वतः स्वयम् ।।\nतस्य राज्यमभूत्सर्वं प्राणिनां लोकवासिनाम् ।।१४।।\nदिव्यानां च युगानां च तज्ज्ञेयं चैकसप्ततिः ।।\nतदा स भगवान्विष्णुर्विश्वरूपाऽवतारकः ।। १५ ।।\nविष्णुः पूर्वार्द्धतो जातः परार्द्धाद्वामनः स्वयम् ।।\nबालः सत्ययुगे देवो विश्वरूपः सनातनः ।।१६।।\nचतुश्शतानि वर्षाणि परमायुर्नृणां तदा ।।\nत्रेतायां यौवनं प्राप्तः पूर्वार्द्धात्संभवो हरेः ।। १७ ।।\nवर्षाणां त्रिशतानां च नृणामायुः प्रकीर्तितम् ।।\nद्वापरे वार्द्धिको देवो नृणामायुः शतद्वयम् ।। १८ ।।\nकलौ तु मरणं प्राप्तो विश्वरूपो हरिः स्वयम् ।।\nनृणामायुः शताब्दं च केषांचिद्धर्मशालिनाम् ।। १९ ।।\nपरार्द्धाद्वामनो देवो महेन्द्रावरजो हरिः ।।\nचतुर्भुजो महाश्यामो गरुडोपरि संस्थितः ।। 3.4.5.२० ।।\nविश्वरूपहितार्थाय त्रियुगी संबभूव ह ।।\nवामनार्द्धाच्च त्रियुगी जातो नारायणः स्वयम्।।२१।।\nश्वेतरूपो हरिः सत्ये हंसाख्यो भगवान्स्वयम् ।।\nत्रेतायां रक्तरूपश्च यज्ञाख्यो भगवान्स्वयम् ।।\nद्वापरे पीतरूपश्च स्वर्णगर्भो हरिः स्वयम् ।।२२।।\nकलिकाले तु संप्राप्ते संध्यायां द्वापरे युगे ।।\nकला तु सकला विष्णोर्वामनस्य तथा कला ।।\nएकीभूता च देवक्यां जातो विष्णुस्तदा स्वयम् ।। २३ ।।\nवसुदेवगृहे रम्ये मथुरायां च देवताः ।।\nब्रह्माद्यास्तुष्टुवुर्देवं परं ब्रह्म सनातनम् ।। २४ ।।\nतदा प्रसन्नो भगवान्देवानाह शुभं वचः ।।\nदेवानां च हितार्थाय दैत्यानां निधनाय च ।।\nअहं कलौ च बहुधा भवामि सुरसत्तमाः ।। २५ ।।\nदिव्यं वृंदावनं रम्यं  सूक्ष्मं भूतलसंस्थितम् ।।\nतत्राहं च रहःक्रीडां करिष्यामि कलौ युगे ।। २६ ।।\nसर्वे वेदाः कलौ घोरे गोपीभूताः समंततः ।।\nरंस्यन्ते हि मया सार्द्धं त्यक्त्वा   भूमंडलं तदा ।। २७ ।।\nराधया प्रार्थितोऽहं वै यदा कलियुगांतके ।।\nसमाप्य च रहःक्रीडां कल्की च भवितास्म्यहम् ।। २८ ।।\nयुगांतप्रलयं कृत्वा पुनर्भूत्वा द्विधातनुः ।।\nसत्यधर्मं करिष्यामि सत्ये प्राप्ते सुरोत्तमाः ।। २९ ।।\nइति श्रुत्वा तु ते देवास्तत्रैवान्तर्लयं गताः ।।\nएवं युगेयुगे क्रीडा हरेरद्भुतकर्मणः ।। 3.4.5.३० ।।\nये तु वै विष्णुभक्ताश्च ते हि जानंति विश्वगम् ।।\nयथैव नृपतेर्दासाः स्वराज्ञः कार्यगौरवम् ।।\nजानंति नापरे विप्र तथा दासा हरेः स्वयम् ।।३१।।\nविष्णुवांछानुसारेण विष्णुमाया सनातनी ।।\nरचित्वा विविधाँल्लोकान्महाकाली बभूव ह ।।३२।।\nकृत्वा कालमयं सर्वं जगदेच्चराचरम् ।।\nपश्चात्तु भक्षयित्वा तान्महागौरी भविष्यति ।।३३।।\nनमस्तस्यै महाकाल्यै विष्णुमाये नमोनमः ।।\nमहागौरि नमस्तुभ्यमस्मान्पाहि भयान्वितान् ।।३४।।"
  }
]
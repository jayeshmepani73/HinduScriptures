[
  {
    "text": "सूत उवाच\nभट्टोजिस्स च शुद्धात्मा शिवभक्तिपरायणः ।\nकृष्णचैतन्यमागम्य नमस्कृत्य वचोऽब्रवीत् । । १\nमहादेवो गुरुः स वै शिव आत्मा शरीरिणाम् ।\nविष्णुर्ब्रह्मा च तद्दासौ तर्हि तत्पूजनेन किम् । । २\nइति श्रुत्वा स यज्ञांशो विंशदब्दवयोवृतः ।\nविहस्याह स भट्टोजिं नायं शम्भुर्महेश्वरः । । ३\nसमर्थो भगवाञ्छम्भुः कर्ता किन्न शरीरिणाम् ।\nन भर्ता च विना विष्णुं संहर्तायं सदा शिवः । । ४\nएकमूर्तिस्त्रिधा जाता ब्रह्मा विष्णुर्महेश्वरः ।\nशाक्तमार्गेण भगवान्ब्रह्मा मोक्षप्रदायकः । । ५\nविष्णुर्वैष्णवमार्गेण जीवानां मोक्षदायकः ।\nशम्भुर्वै शैवमार्गेण मोक्षदाता शरीरिणाम् । । ६\nशाक्तः सदाश्रमो गेही यज्ञभुक्पितृदेवगः ।\nवानप्रस्थाश्रमी यो वै वैष्णवः कन्दमूलभुक् । । ७\nयत्याश्रमः सदा रौद्रौ निर्गुणः शुद्धविग्रहः ।\nब्रह्मचर्याश्रमस्तेषामनुगामी महाश्रमः । । ८\nइति श्रुत्वा गुरोर्वाक्यं शिष्यो भूत्वा स वै द्विजः ।\nतृतीयाङ्गं च वेदानां व्याचख्यौ पाणिनिकृतम् । । ९\nतदाज्ञया च सिद्धान्तकौमुद्यास्स चकार ह ।\nतत्रोष्य दीक्षितो धीमान्कृष्णचैतन्यसेवकः । । 3.4.20.१०\nसूत उवाच\nवराहमिहिरो धीमान्स च सूर्यपरायणः ।\nद्वाविंशाब्दे च यज्ञांशे तमागत्य वचोऽब्रवीत् । । ११\nसूर्योऽयं भगवात्साक्षात्त्रयो देवा यतोऽभवन् ।\nप्रातर्ब्रह्मा च मध्याह्ने विष्णुः सायं सदाशिवः । । १२\nअतो रवेः शुभा पूजा त्रिदेवयजनेन किम् ।\nइति श्रुत्वा स यज्ञांशो विहस्याह शुभं वचः । । १३\nद्विधा बभूव प्रकृतिरपरा च परा तथा ।\nनाममात्रा तथा पुष्पमात्रा तन्मात्रिका तथा । । १४\nशब्दमात्रा स्पर्शमात्रा रूपमात्रा रसा तथा ।\nगंधमात्रा तथा ज्ञेया परा प्रकृतिरष्टधा । । १५\nअपरायां जीवभूता नित्यशुद्धा जगन्मयी ।\nभूमिरापोऽनलो वायुः खं मनोबुद्धिरेव च । ।\nअहङ्कार इति ज्ञेया प्रकृतिश्चापराष्टधा । । १६\nविष्णुर्ब्रह्मा महादेवो गणेशो यमराड् गुहः ।\nकुबेरो विश्वकर्मा च परा प्रकृतिदेवता । । १७\nसुमेरुर्वरुणो वह्निर्वायुश्चैव ध्रुवस्तथा ।\nसोमो रविस्तथा शेषोऽपरा प्रकृतिदेवता । । १८\nअतः सोमपती रुद्रो रविः स्वामी विधिः स्वयम् ।\nशेषस्वामी हरिः साक्षान्नमस्तेभ्यो नमो नमः । । १९\nइति श्रुत्वा तदा विप्रः शिष्यो भूत्वा च तद्गुरोः ।\nतदाज्ञया चतुर्थाङ्गं ज्योतिःशास्त्रं चकार ह । । 3.4.20.२०\nवराहसंहिता नाम बृहज्जातकमेव हि ।\nक्षुद्रतन्त्रांस्तथान्यान्वै कृत्वा तत्र स चावसत् । । २१\nसूत उवाच\nवाणीभूषण एवापि शिवभक्तिपरायणः ।\nकृष्णचैतन्यमागम्य वचः प्राह विनम्रधीः । । २२\nविष्णुमाया जगद्धात्री सैका प्रकृतिरुत्कृता ।\nतया जातमिदं विश्वं विश्वाद्देवसमुद्भवः । । २३\nविश्वेदेवस्स पुरुषश्शक्तिजो बहुधाभवत् ।\nब्रह्मा विष्णुर्हरश्चैव देवाः प्रकृतिसम्भवाः । ।\nअतो भगवती पूज्या तर्हि तत्पूजनेन किम् । । २४\nइति श्रुत्वा स यज्ञांशो विहस्याह द्विजोत्तमम् ।\nन वै भगवती श्रेष्ठा जडरूपा गुणात्मिका । । २५\nएका सा प्रकृतिर्माया रचितुर्जगतां क्षमा ।\nपुरुषस्य सहायेन योषितेव नरस्य च । । २६\nदेवीभागवते शास्त्रे प्रसिद्धेयं कथा द्विज ।\nकदाचित्प्रकृतिर्देवी स्वेच्छयेदं जगत्खलु । । २७\nनिर्मितं जडभूतं तद्बहुधा बोधितं तदा ।\nन चैतन्यमभूद्विप्रा विस्मिता प्रकृतिस्तदा । । २८\nशून्यभूतं च पुरुषं चैतन्यं समतोषयत् ।\nप्रविष्टो भगवान्देवीमायाजनितगोलके । । २९\nस्वप्नवद्वा स्वयं जातश्चैतन्यमभवज्जगत् ।\nअतः श्रेष्ठः स भगवान्पुरुषो निर्गुणः परः । । 3.4.20.३०\nप्रकृत्यां स्वेच्छया जातो लिङ्गरूपस्तदाऽभवत् ।\nपुँल्लिङ्गप्रकृतौ जातः पुँल्लिङ्गोऽयं सनातनः । । ३१\nस्त्रील्लिङ्गप्रकृतौ जातः स्त्रील्लिङ्गोऽयं सनातनः ।\nनपुंस्कप्रकृतौ जातः क्लीबरूपः स वै प्रभुः । । ३२\nअव्ययप्रकृतौ जातौ निर्गुणोऽयमधोक्षजः ।\nनमस्तस्मै भगवते शून्यरूपाय साक्षिणे । । ३३\nइति श्रुत्वा तु तद्वाक्यं शिष्यो भूत्वा स वै द्विजः ।\nत्रिविंशाब्दे च यज्ञांशे तत्र वासमकारयत् । । ३ ४\nछन्दोग्रन्थं तु वेदाङ्गं स्वनाम्ना तेन निर्मितम् ।\nराधाकृष्णपरं नाम जप्त्वा हर्षमवाप्तवान् । । ३५\nसूत उवाच\nधन्वन्तरिर्द्विजो नाम ब्रह्मभक्तिपरायणः ।\nकृष्णचैतन्यमागम्य नत्वा वचनमब्रवीत् । । ३६\nभवांस्तु पुरुषः श्रेष्ठो नित्यशुद्धस्सनातनः ।\nजडभूता च तन्माया समर्थो भगवान्स्वयम् । । ३७\nनित्योऽव्यक्तः परः सूक्ष्मस्तस्मात्प्रकृतिरुद्भवः ।\nअतः पूज्यस्स भगवान्प्रकृत्याः पूजनेन किम् । । ३८\nइति श्रुत्वा विहस्याह यज्ञांशस्सर्वशास्त्रगः ।\nनायं श्रेष्ठस्स पुरुषो न क्षमः प्रकृतिं विना । । ३९\nपुराणे चैव वाराहे प्रसिद्धेयं कथा शुभा ।\nकदाचित्पुरुषो नित्यो नाममात्रः स्वकेच्छया । ।\nबभूव बहुधा तत्र यथा प्रेतस्तथा स्वयम् । । 3.4.20.४०\nअसमर्थो विरचितुं जगन्ति पुरुषः परः ।\nतुष्टाव प्रकृतिं देवीं चिरकालं सनातनीम् । । ४१\nतदा देवी च तं प्राप्य महत्तत्वं चकार ह ।\nसोऽहङ्कारश्च महतो जातस्तन्मात्रिकास्ततः । । ४२\nमहाभूतान्यतोऽप्यासंस्तैः सञ्जातमिदं जगत् । । ४३\nअतस्सनातनौ चोभौ पुरुषात्प्रकृतिः परा ।\nप्रकृतेः पुरुषश्चैव तस्मात्ताभ्यां नमो नमः । । ४४\nइति धन्वन्तरिः श्रुत्वा शिष्यो भूत्वा च तद्गुरोः ।\nतत्रोष्य चैव वेदाङ्गं कल्पवेदं चकार ह । ।\nसुश्रुतादपरे चापि शिष्या धन्वन्तरेः स्मृतः । । ४५\nसूत उवाच\nजयदेवस्स वै विप्रो बौद्धमार्गपरायणः ।\nकृष्णचैतन्यमागम्य पञ्चविंशवयोवृतम् । ।\nनत्वोवाच वचो रम्यं स च श्रेष्ठ उषापतिः । । ४६\nयस्य नाभेरभूत्पद्मं ब्रह्मणा सह निर्गतम् ।\nअतस्स ब्रह्मसूर्नाम सामवेदेषु गीयते । । ४७\nविश्वो नारायणस्साक्षाद्यस्य केतौ समास्थितः ।\nविश्व केतुरतो नाम न निरुद्धोऽनिरुद्धकः । । ४८\nब्रह्मवेला च तत्पत्नी नित्या चोषा महोत्तमा ।\nस वै लोकहितार्थाय स्वयमर्चावतारकः । । ४९\nइति श्रुत्वा विहस्याह यज्ञांशस्तं द्विजोत्तमम् ।\nवेदो नारायणः साक्षात्पूजनीयो नरः सदा । । 3.4.20.५०\nततः कालस्ततः कर्म ततो धर्मः प्रवर्तते ।\nधर्मात्मकामः समुद्भूतः कामपत्नी रतिः स्वयम् । । ५१\nरत्यां कामात्समुद्भूतोऽनिरुद्धो नामदेवता ।\nउषा सा तस्य भगिनी तेन सार्द्धं समुद्भवा । । ५२\nकालो नाम स वै कृष्णो राधा तस्य सहोदरा ।\nकर्मरूपः स वै ब्रह्मा नियतिस्तत्सहोदरा । । ५३\nधर्मरूपो महादेवः श्रद्धा तस्य सहोदरा ।\nअनिरुद्धः कथं चेशो भवतोक्तः सनातनः । । ५४\nत्रिधा सृष्टिश्च ब्रह्माण्डे स्थूला सूक्ष्मा च कारणा ।\nस्थूलसृष्ट्यै समुद्भूतो देवो नारायणः स्वयम् । । ५५\nनारायणी च तच्छक्तिस्तयोर्जलसमुद्भवः ।\nजलाज्जातस्स वै शेषस्तस्योपरि समास्थितौ । । ५६\nसुप्ते नारायणे देवे नाभेः पङ्कजमुत्तमम् ।\nअनन्तयोजनायाममुदभूच्च ततो विधिः । । ५७\nविधेः स्थूलमयी सृष्टिर्देवतिर्य्यङ्नरादिका ।\nसूक्ष्मसृष्ट्यै समुद्भूतः सोऽनिरुद्ध उषापतिः । । ५८\nततो वीर्यमयं तोयं जातं ब्रह्माण्डमस्तके ।\nवीर्याज्जातस्स वै शेषस्तस्योपरि स चास्थितः । । ५९\nतस्य नाभेस्समुद्भूतो ब्रह्मा लोकपितामहः ।\nसूक्ष्मसृष्टिस्ततो जाता यथा स्वप्नेऽपि दृश्यते । । 3.4.20.६०\nहेतुसृष्ट्यै समुद्भूतो वेदा नारायणः स्वयम् ।\nवेदात्कालस्ततः कर्म ततो धर्मादयः स्मृताः । । ६१\nत्वद्गुरुश्च जगन्नाथ उड्रदेशनिवासकः ।\nमया तत्रैव गन्तव्यं सशिष्येणाद्य भो द्विजाः । । ६२\nइति श्रुत्वा तु वचनं कृष्णचैतन्यकिङ्कराः ।\nस्वान्स्वाञ्छिष्यान्समाहूय तत्पश्चात्प्रययुश्च ते । । ६३\nशाङ्करा द्वादशगणा रामानुजमुपाययुः ।\nनामदेवादयस्तत्र गणास्सप्त समागताः । । ६४\nरामानन्दं नमस्कृत्य संस्थितास्तस्य सेवका ।\nरोपणश्च तदागत्य स्वशिष्यैर्बहुभिर्वृतः । । ६५\nकृष्णचैतन्यमागम्य नमस्कृत्य स्थितः स्वयम् ।\nजगन्नाथपुरीं ते वै प्रययुर्भक्तितत्पराः । । ६६\nनिधयः सिद्धयस्तत्र तेषां सेवार्थमागताः ।\nसर्वे च दशसाहस्रा वैष्णवाः शैवशाक्तकैः । । ६७\nयज्ञांशं च पुरस्कृत्य जगन्नाथपुरीं ययुः ।\nअर्चावतारो भगवाननिरुद्ध उषापतिः । । ६८\nतदागमनमालोक्य द्विजरूपधरो मुनिः ।\nजगन्नाथः स्वयं प्राप्तो यत्र यज्ञांशकादयः । । ६९\nयज्ञांशस्तं समालोक्य नत्वा वचनमब्रवीत् ।\nकिं मतं भवता ज्ञातं कलौ प्राप्ते भयानके । । 3.4.20.७०\nतत्सर्वं कृपया ब्रूहि श्रोतुमिच्छामि तत्त्वतः ।\nइति श्रुत्वा तु वचनं जगन्नाथो हरिः स्वयम् । ।\nउवाच वचनं रम्यं लोकमङ्गलहेतवे । । ७१\nमिश्रदेशोद्भवा म्लेच्छाः काश्यपेनैव शासिताः ।\nसंस्कृता शूद्रवर्णेन ब्रह्मवर्णमुपागताः । । ७२\nशिखासूत्रं समाधाय पठित्वा वेदमुत्तमम् ।\nयज्ञैश्च पूजयामासुर्देवदेवं शचीपतिम् । । ७३\nदुःखितो भगवानिन्द्रः श्वेतद्वीपमुपागतः ।\nस्तुत्या मां बोधयामास देवमङ्गलहेतवे । । ७४\nप्रबुद्धं मां वचः प्राह शृणु देव दयानिधे ।\nशूद्रसंस्कृतमन्नं च खादितुं न द्विजोऽर्हति । । ७५\nतथा च शूद्रजनितैर्यज्ञैस्तृप्तिं न चाप्नुयाम् ।\nकाश्यपे स्वर्गते प्राप्ते मागधे राज्ञि शासति । । ७६\nमम शत्रुर्बलिर्दैत्यः कलिपक्षमुपागतः ।\nनिस्तेजाश्च यथाऽहं स्यां तथा वै कर्तुमुद्यतः । । ७७\nमिश्रदेशोद्भवे म्लेच्छे सांस्कृती तेन संस्कृता ।\nभाषा देवविनाशाय दैत्यानां वर्द्धनाय च । । ७८\nआर्य्येषु प्राकृती भाषा दूषिता तेन वै कृता ।\nअतो मां रक्ष भगवन्भवन्तं शरणागतम् । । ७९\nइति श्रुत्वा तदाहं वै देवराजमुवाच ह ।\nभवन्तो द्वादशादित्या गन्तुमर्हन्ति भूतले । । 3.4.20.८०\nअहं लोकहितार्थाय जनिष्यामि कलौ युगे ।\nप्रवीणो निपुणोऽभिज्ञः कुशलश्च कृती सुखी । । ८१\nनिष्णातः शिक्षितश्चैव सर्वज्ञः सुगतस्तथा ।\nप्रबुद्धश्च तथा बुद्ध आदित्याः क्रमतो भवाः १ । । ८२\nधाता मित्रोऽर्यमा शक्रो मेघः प्रांशुर्भगस्तथा ।\nविवस्वांश्च तथा पूषा सविता त्वाष्ट्रविष्णुकौ । ।\nकीकटे देश आगत्य ते सुरा जज्ञिरे क्रमात् । । ८३\nवेदनिन्दां पुरस्कृत्य बौद्धशास्त्रमचीकरन् ।\nतेभ्यो वेदान्समादाय मुनिभ्यः प्रददुस्सुराः । । ८४\nवेदनिन्दाप्रभावेण ते सुराः कुष्ठिनोऽभवन् ।\nविष्णुदेवमुपागम्य तुष्टुवुर्बौद्धरूपिणम् । । ८५\nहरिर्योगबलेनैव तेषां कुष्ठमनाशयत् ।\nतद्दोषान्नग्नभूतश्च बौद्धस्स तेजसाऽभवत् । । ८६\nपूर्वार्द्धान्नेमिनाथश्च परार्द्धाद्बौद्ध एव च ।\nबौद्धराज्यविनाशाय दारुपाषाणरूपवान् । । ८७\nअहं सिन्धुतटे जातो लोकमङ्गलहेतवे ।\nइन्द्रद्युम्नश्च नृपतिः स्वर्गलोकादुपागतः । ।\nमन्दिरं रचितं तेन तत्राहं समुपागतः । । ८८\nअत्र स्थितश्च यज्ञांशप्रसादमहिमा महान् ।\nसर्ववाञ्छितदं लोके स्थापयामास मोक्षदम् । । ८९\nवर्णधर्मश्च नैवात्र वेदधर्मस्तथा न हि ।\nव्रतं चात्र न यज्ञांशमण्डले योजनान्तरे । । 3.4.20.९०\nयेनोक्ता यावनी भाषा येन बौद्धो विलोकितः ।\nतस्य प्राप्तं महत्पापं स्थितोऽहं तदघापहः । ।\nमां विलोक्य नरः शुद्धः कलिकाले भविष्यति । । ९१"
  }
]
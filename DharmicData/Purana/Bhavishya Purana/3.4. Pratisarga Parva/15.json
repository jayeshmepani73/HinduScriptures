[
  {
    "text": "सूत उवाच\nभृगुवर्य महाभाग शृणु त्वं जीववर्णितम् ।\nपवित्रं वसुमाहात्म्यं सर्ववस्तुसुखप्रदम् । । १\nबृहस्पतिरुवाच\nवैवस्वतेऽन्तरे प्राप्ते चाद्ये सत्ययुगे शुभे ।\nइल्वला तामसी शक्तिः प्रिया विश्रवसो मुनेः । ।\nशिवमाराधयामास सती सा पार्थिवार्चनैः । । २\nएतस्मिन्नन्तरे जातो दीक्षितान्वयसम्भवः ।\nयक्षशर्मा महाधूर्तो यक्षिणीपूजने रतः । । ३\nतस्य मित्रस्नुषा सुभ्रू रमिता तेन पापिना ।\nतेन दोषेण विप्रोऽसौ कुष्ठभूतस्तदाभवत् । । ४\nकुष्ठभूतं द्विजं त्यक्त्वा यक्षिणी मन्त्रवत्सला ।\nशिवलोकं ययौ देवी कैलासं गुह्यकालयम् । । ५\nक्षुधातुरो यक्षशर्मा शिवरात्रे महोत्तमे ।\nदर्शितं पूजनं तेन योषिद्भ्यश्चोपदेशतः । । ६\nप्रभाते समनुप्राप्ते पारणां कृतवान्द्विजः ।\nमरणं प्राप्तवान्कुष्ठी तत्रैव शिवमन्दिरे । । ७\nतेन पुण्यप्रभावेन राजासीत्करणाटके ।\nराजराज इति ख्यातो मण्डलीको नृपोऽभवत् । । ८\nशिवार्चनं मङ्गलदं गेहे गेहे दिने दिने ।\nब्राह्मणैः कारयामास राजराजो महाबलः । । ९\nशताब्दं भूतले राज्यं कृतं तेन महात्मना ।\nराज्याधिकारं श्रेष्ठस्य सुतस्य प्रददौ नृपः । ।\nततः काशीपुरीं प्राप्य शिवं तुष्टाव पूजनैः । । 3.4.15.१०\nत्रिवर्षान्ते महादेवो ज्योतिर्लिङ्गो बभूव ह ।\nराजराजेश्वरो नाम प्रसिद्धोऽभूच्छिवः स्वयम् । । ११\nस नृपः पावितस्तेन त्यक्त्वा प्राणांस्तदा स्वयम् ।\nइल्वलागर्भमागम्य पुत्रोऽभूच्छुभलक्षणः । । १२\nजातः कुत्सितवेलायां रात्रौ घोरतमोवृते ।\nकुबेर इति तन्नाम प्रसिद्धमभवद्भुवि । । १३\nतपसा तोषयामास स बालः परमेष्ठिनम् ।\nतस्मै ब्रह्मा तदागत्य लङ्कां नाम पुरीं शुभाम् । ।\nसुवर्णरचितां रम्यां कारयित्वा ददौ प्रभुः । । १४\nतिस्रः कोट्यः स्मृता यक्षा लोककार्यपरायणाः ।\nतेषां स्वामी स वै चासीद्यक्षराडिति विश्रुतः । । १५\nकिन्नरा बहुरूपाश्च तदादेशनिवासिनः ।\nबलिभिः पूजयामासुः किन्नरेशस्तदा स्वयम् । । १६\nगुह्यका नरभावस्था दिव्यमूल्यप्रकारिणः ।\nतेषां स्वामी स वै चासीत्कुबेरो भगवान्स्वयम् । । १७\nगिरिभ्यो बहुरत्नानि गृहीत्वा लोकहेतवे ।\nरक्षोभिः प्रेषयामास गेहे गेहे जने जने । । १८\nधर्मकार्यकरा ये तु नरा वेदपरायणाः ।\nतेषां कोशाश्च तेनैव पूरिता नरधर्मिणा । । १९\nये तु लोभपरा धूर्ता नराः सञ्चयकारिणः ।\nतेषां राजा स भगवान्द्रव्यदो राक्षसेश्वरः । । 3.4.15.२०\nशवभूता नरा ये वै दाहिता वह्निकर्मणि ।\nअग्निद्वारेण तन्मांसं भुञ्जते राक्षसाः सदा । । २१\nआभिर्विभूतिभिर्युक्तं दृष्ट्वा तं रावणो बली ।\nजित्वा निष्कास्य लङ्कायाः स्वयं राजा बभूव ह । । २२\nकुबेरो दुःखितस्तत्र शङ्करः दुःखनाशनम् ।\nशरण्यं शरणं प्राप्तस्तदा तु भगवान्हरः । ।\nतेन मैत्री कृता रम्या कुबेरेण समं दधौ । । २३\nअलकावती नाम पुरी रचिता विश्वकर्मणा ।\nस तां मङ्गलदामाप्य कुबेरो हर्षमाप्तवान् । । २४\nइति श्रुत्वा तदनुजो रावणो लोकरावणः ।\nकैलासं गिरिमागम्य नलकूबरभोगिनीम् । । २५\nदृष्ट्वा पुलस्त्यतनयः पस्पर्श मधुराननाम् ।\nतदा पतिव्रता देवी सुप्रभा प्राह तं रुषा । । २६\nस्नुषेव तव पापात्मन्वर्तेऽहं लोकरावण ।\nकुष्ठो भवेत्तव तनौ तेन दोषेण दारुणः । । २७\nत्वया हृतं विमानं यज्ज्येष्ठबन्धोश्च पुष्पकम् ।\nनिष्फलत्वमवाप्नोतु यथा चौरैर्हृतं धनम् । । २८\nइति शापान्वितो वीरस्तथाभूतः सुदुःखितः ।\nशिवमाराधयामास कैलासे पार्थिवार्चनैः । । २९\nद्वादशाब्दमतो जातं पूजनं तस्य कुर्वतः ।\nस रुद्रो न प्रसन्नोऽभूत्तदा दुःखी स रावणः । । 3.4.15.३०\nजुहाव वह्नौ क्रमतः शिरांसि पुरुषादनः ।\nस्थूलदेहं च सकलं स रुद्राय तदार्पयत् । । ३१\nभस्मभूतस्तदा रक्षो न मृतो ब्रह्मणो वरात् ।\nपावकादुद्भवं चान्यं देहं प्राप्य मनोहरम् । । ३२\nशिवाय वायुरूपाय ददौ स्वाङ्गं पुनर्बली ।\nपिशाचैर्वायुरूपैश्च भक्षितः स च रावणः । । ३३\nन ममार वराद्घोरो वायोर्जातं कलेवरम् ।\nगृहीत्वा स च रुद्राय नभोभूताय चार्पयत् । । ३४\nतदा मातृगणैर्घोरैर्भक्षितोऽभूत्स रावणः ।\nब्रह्मणो वरदानेन न पञ्चत्वमवाप्तवान् । । ३५\nनभसश्चोद्भवं देहं शून्यभूतं स रावणः ।\nपुनः प्राप्य शिवायैव सोऽहं भूताय चार्पयत् । । ३६\nतदा प्रसन्नो भगवान्रुद्रोऽहङ्कारदेवता ।\nकुबेरस्य यथा मित्रं रावणस्य तथाभवत् । । ३७\nएकैकेनैव शिरसा कोटिकोटिशिरोऽभवत् ।\nवज्रभूतोऽभवद्देहो देवदेवप्रसादतः । ।\nएवं स रावणो घोरो बभूव वरदर्पितः । । ३८\nदेवदैत्यमनुष्याणां पन्नगानां च योषितः ।\nनवोढा रमिताश्चासन्ब्रह्माण्डे तेन रक्षसा । । ३९\nपतिव्रतामतो रम्यो वेदधर्मः सनातनः ।\nभग्नीभूतोऽभवत्सर्वः सर्वलोकेषु रक्षसा । । 3.4.15.४०\nक्षुत्तृड्भ्यां वर्जितो नित्यं शङ्करेणैव तर्पितः ।\nअन्ये सुरा विना यज्ञैः क्षुधिताः सम्बभूविरे । । ४१\nब्रह्माणं च पुरस्कृत्य क्षीराब्धौ प्राप्य दुःखिताः ।\nएकीभूय सुरास्सर्वे तुष्टुवुः परमेश्वरम् । । ४२\nतदा प्रसन्नो भगवान्सगुणो निर्गुणो हरिः ।\nउवाच सकलान्देवान्भक्तिनम्रान्यतेन्द्रियान् । । ४३\nकल्पाख्ये श्वेतवाराहे नेदृशः कोऽपि दानवः ।\nबभूव च यथैवासौ रावणो लोकरावणः । । ४४\nपुरा मार्कण्डकल्पे च निशुम्भः शुम्भ एव हि ।\nयथा जातौ तथा घोरौ कुम्भकर्णश्च रावणः । । ४५\nरावणा बहवश्चासन्हीदृशो नैव रावणः ।\nअहं ब्रह्मा तथा रुद्रो यतो जातास्सनातनाः । ।\nसा तु वै प्रकृतिर्माया कोटिविश्वविधायिनी । । ४६\nदेवसङ्कटघोरेषु समर्थो देवराट् स्वयन् ।\nशक्रविघ्ने समुद्भूते समर्थो भगवान्हरः । । ४७\nरुद्राणां सङ्कटे घोरे समर्थोऽहं सदा भुवि ।\nमयि सङ्कटसम्प्रास्ते समर्थो भगवान्हरः । ।४८\nब्रह्मणः परमे दुःखे समर्था प्रकृतिः परा ।\nमधुकैटभौ पुरा जातौ दानवौ लोकविश्रुतौ । ।४ ९\nताभ्यां दुखमयो ब्रह्मा तुष्टाव जगदम्बिकाम् ।\nतदा तस्या बलेनाहं जघान मधुकैटभौ । । 3.4.15.५०\nअतो मदाज्ञया सर्वे विष्णुमायां सनातनीम् ।\nशरण्यां शरणं प्राप्य कुर्वतां जगतो हितम् । । ५१\nइति श्रुत्वा तु ते देवास्तुष्टुवुः प्रकृतिं पराम् ।\nप्रसन्ना च तदा देवी ब्रह्मज्योतिर्मयी शिवा । । ५२\nद्विधाभूता महीं प्राप्ता सीतारामौ परापरौ ।\nत्रिलिङ्गजननी सीता तया तदपरं द्विधा । ।\nकृतं तौ च द्विधा जातौ शब्दार्थौ रामलक्ष्मणौ । । ५३\nशब्दमात्रसमूहानां स्वामी रामस्सनातनः ।\nअर्थमात्रसमूहानामीशः क्लीबस्स लक्ष्मणः । । ५४\nयस्य वज्रमयं वीर्यं ब्रह्मचर्यं दृढं तथा ।\nस क्लीबश्च ततोऽन्ये वै क्लीबभूता हि वानराः । । ५५\nपरा तु प्रकृतिस्सीता तयोर्मङ्गःलदायिनी ।\nभूमिमध्यात्समुद्भूता ह्ययोनिर्योनिकारिणी । । ५६\nसहस्रं रामरामेति जपितं येन धीमता ।\nसीतानाम्ना च तस्यैव फलं ज्ञेयं च तत्समम् । । ५७\nयोनिभूतौ च तौ देवौ राधेयस्य गृहं गतौ ।\nइदं दृश्यं यदा नासीत्तामसी प्रकृतिस्तदा । ।\nअक्षराशेषभूता च स्वयं जाता त्रिधेच्छया । । ५८\nपूर्वं शेषस्स वै रामो मध्ये क्लीबस्य लक्ष्मणः ।\nअपरौ पूर्वतो जातौ पुंक्लीबौ च परेश्वरौ । ।\nपरो भागस्तु सा देवी योगनिद्रा सनातनी । । ५९\nअन्यकल्पेषु हे देवाः क्षीरशायी हरिः स्वयम् ।\nरामो ज्ञेयस्तथा शेषो रुद्ररूपस्स लक्ष्मणः । । 3.4.15.६०\nसीता भगवती लक्ष्मीर्जाता जनकनन्दिनी ।\nसुदर्शनश्च भरतो हरेः शङ्खस्ततोऽनुजः । । ६१\nकल्पाख्ये श्वेतवाराहे रामो जातः परात्परः ।\nप्रद्युम्नो भरतो ज्ञेयोऽनिरुद्धः शत्रुहा प्रभुः । ।\nतैश्च सर्वे विदलिता राक्षसा रावणादयः । । ६२\nकीर्तिं स्वकीयां लोकेषु संस्थाप्य पावनीं प्रभुः ।\nपुष्पकं च कुबेराय विमानं च तदा ददौ । ।\nरुद्रसङ्ख्या सहस्राब्दं राज्यं कृत्वा परं ययौ । । ६३\nसूत उवाच\nइति श्रुत्वा कुबेरस्तु प्रथमो वसुदेवता ।\nस्वमुखात्स्वांशमुत्पाद्य वैश्ययोनौ बभूव ह । । ६४\nधरदत्तस्य वैश्यस्य पुत्रो भूत्वा महीतले ।\nत्रिलोचनस्स वै नाम मथुरायां बभूव ह । । ६५\nसर्वद्रव्यव्ययं कृत्वा नानातीर्थेषु हर्षितः ।\nपुरीं काशीं समागम्य रामानन्दं च वैष्णवम् । ।\nनत्वा तद्वश्यमभजच्छिष्यो भूत्वा त्रिलोचनः । । ६६\nस्वगेहं पुनरागत्य स वैश्यश्चाज्ञया गुरोः ।\nरामभक्तिपरश्चासीत्साधुसेवापरायणः । । ६७\nतदा तु भगवान्रामो दासभूतश्च तद्गृहे ।\nस्थितस्त्रयोदशे मासि सर्ववाच्छितदायकः । । ६८\nमणिरत्नहिरण्यानि वासांसि विविधानि च ।\nनाना व्यञ्जनयोग्यानि ब्राह्मणेभ्यः स्वयं ददौ । । ६९\nवैष्णवेभ्यो यतिभ्यश्च मनोवाच्छितदायकः ।\nततस्त्रिलोचनं प्राह भगवान्रावणार्तिहा । । 3.4.15.७०\nअहं रामो न वै दासस्तव भक्तिविमोहितः ।\nनिवासं कृतवान्गेहे तव प्रियहिते रतः । । ७१\nअद्यप्रभृति भो वैश्य वसामि हृदये तव ।\nइत्युक्त्वान्तर्हितो देवः स वैश्यो हर्षमागतः । । ७२\nत्यक्त्वा कलत्रं पुत्रं च प्राप्य वैराग्यमुत्कटम् ।\nउषित्वा सरयूतीरे रामध्यानपरोभवत् । । ७३"
  }
]
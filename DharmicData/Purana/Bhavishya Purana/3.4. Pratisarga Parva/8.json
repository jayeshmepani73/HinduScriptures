[
  {
    "text": "॥ बृहस्पतिरुवाच ॥ ॥\nपुरा त्रेतायुगे शक्र शक्रशर्मा द्विजो ह्यभूत् ।\nअयोध्यायां महाभागो देवपूजनतत्परः ॥ १ ॥\nअश्विनौ च तथा रुद्वान्वसून्सूर्यान्पृथक्पृथक् ॥\nयजुर्वेदमयैर्मंत्रैरर्चयित्वा प्रसन्नधीः ॥\nहव्यैश्च तर्पयामास  देवाँस्तान्प्रत्यहं द्विजः ॥ २ ॥\nतद्भावतस्त्रयस्त्रिंशद्देवाः क्षुद्रगणैर्युताः ॥\nदुदुर्मनोरथं  तस्मै दुर्लभं सुलभीकृतम् ॥ ३ ।\nदशवर्षसहस्राणि निर्जरो निरुपद्रवः ॥\nपश्चात्कलेवरं त्यक्त्वा पश्चात्सूर्यो बभूव सः ।। ४ ।\nलक्षाब्दं मण्डले तस्मिन्नधिकारः कृतस्ततः ।।\nब्रह्मलोकं ययौ विप्रः सर्वदेवप्रसादतः॥ ५॥\nअष्टवर्षसहस्राणि दिव्यानि पदमुत्तमम् ॥\nविलोक्य मंडले प्राप्तं तं सूर्यं जपपूजनैः ।। ६॥\nइति श्रुत्वा तु वचनं महेन्द्रः सुरसंयुतः ॥\nआषाढे भास्करं देवं पूजयामास नम्रधीः ॥ ७ ॥\nआषाढपूर्णिमायां च स देवो जगतीतले॥\nप्रत्यक्षमगमत्तत्र सुरानाह शृणुष्व तत् ॥८॥\nवृन्दावने महारम्ये जनयिष्ये कलौ भये ॥\nस द्विजः सूर्यरूपश्च देवकार्यं करिष्यति ॥ ९ ॥\nमाधवस्य द्विजस्यैव तनयः स भविष्यति ॥\nमधुर्नाम महाभागो वेदमार्गपरायणः ॥3.4.8.१०॥\n॥ सूत उवाच ॥ ॥\nइत्युक्त्वा भगवान्सूर्यो देवकार्यार्थमुद्यतः॥\nस्वांगात्तु तेज उत्पाद्य वृंदावनमप्रे(पे?)षयत् ॥ ११॥\nविमुखान्मधुरालापैर्वशीकृत्य समन्ततः ॥\nतेभ्यश्च वैष्णवीं शक्तिं प्रददौ भुक्तिमुक्तिदाम् ।\nमध्वाचार्य इति ख्यातः प्रसिद्धोऽभून्महीतले।॥ १२॥\nजीव उवाच ॥ ॥\nद्वापरे च द्विजश्रेष्ठो मेघशर्मा बभूव ह ॥\nज्ञानवान्मतिमान्धर्मी वेदमार्गपरायणः॥ १३॥\nकृषिकृत्यपरो नित्यं तद्धनैश्च दशांशकैः ॥\nप्रत्यहं सकलान्देवानर्चयामास भक्तिमान् ॥१४॥\nएकदा पञ्चवर्षाब्दे शन्तनौ च महीपतौ ॥\nसंप्राप्ते तस्य वै देशे ह्यनावृष्टिर्बभूव ह॥१५॥\nक्रोशमात्रं हि तत्क्षेत्रं पर्जन्येनैव सेचितम् ॥\nधान्यानां द्रोणमानश्च भावोऽभूदेकमुद्रया॥१६॥\nमेघशर्मा तदा तत्र धनधान्ययुतोऽभवत्।\nअन्ये तु पीडिता लोका राजानं शरण ययुः।।१७।।\nतदा तु दुःखितो राजा मेघशर्माणमाह्वयत् ।।\nद्विजश्रेष्ठ नमस्तुभ्यं गुरुर्भव मम प्रियः ।। १८ ।।\nअनावृष्टिर्यथा न स्यात्तथा विप्र समादिश ।।१९।।\nइत्येवंवादिनं भूपं मेघशर्मा वचोऽब्रवीत् ।।\nश्रावणे मासि संप्राप्ते विप्रान्वेदपरायणान्।। 3.4.8.२०।।\nद्वादशैव समाहूय लक्षमात्रं रवेः स्वयम्।।\nजापयित्वा सुमनसा पूर्णिमायां तु तद्व्रती ।।\nसूर्यमन्त्राहुतीर्वह्नौ तद्दशांशं हि तद्द्विजैः ।। २१ ।।\nकारयित्वा विधानेन कृतकृत्यः सुखी भव ।।\nइति श्रुत्वा तथा कृत्वा भोजयामास वेदगान्।।२२।।\nप्रसन्नस्तु तदा सूर्यः पर्जन्यात्मा समन्ततः।।\nभूमिमाच्छाद्य स दिशं प्रभुर्वृष्टिमकारयत्।।२३।।\nशन्तनुस्तु तदा राजा सूर्यव्रतपरायणः ।।\nतद्व्रतेन महापुण्यो बभूव नृपसत्तमः ।। २४।।\nयं यं करेण स्पृशति वृद्धो भवति वै युवा ।।\nसूर्यदेवप्रभावेन मेघशर्मा तथा ह्यभूत्।। २५ ।।\nस वै पंचशतायुश्च निर्जरो निरुपद्रवः ।।\nत्यक्त्वा प्राणान्रविर्भूत्वा सूर्यलोकमुपागमत्।।\nलक्षाब्द भुवमासाद्य ब्रह्मलोकं गमिष्यति ।।२६।।\nइत्येवंवादिनं जीवं पर्जन्यो भगवान्रविः ।।\nस्वरूपं दर्शयामास प्रयागं प्रति चागतः ।। २७ ।।\nमुरा नाह प्रसन्नात्मा म्लेच्छराज्ये कलौ युगे ।।\nवृन्दावने समागम्य देवकार्यं करोम्यहम् ।। २८ ।।\n।। सूत उवाच ।। ।।\nइत्युक्त्वा भगवान्सूर्यो गत्वा वृन्दावनं शुभम् ।।\nश्रीधरो नाम विख्यातः पुत्रोभूद्वेदशर्मणः ।। २९ ।।\nश्रीमद्भागवतं शास्त्रं समालोक्य विशारदः ।।\nचकार विदुषामर्थे प्रदीप्तं श्रीधरः शुभम् ।।\nश्रीमद्भागवतं शास्त्रं पुराणोपरि तत्कृतम् ।। 3.4.8.३० ।।\n।। जीव उवाच ।। ।।\nपुरा कलौ युगे प्राप्ते प्रांशुशर्मा द्विजोऽभवत्।।\nवेदशास्त्रपरो नित्यं देवतातिथिपूजकः ।। ३१ ।।\nसत्यवादी महासाधुः स्तेयहिंसाविवर्जितः ।।\nभिक्षावृत्तिपरो नित्यं पुत्रदारप्रपोषकः ।। ३२ ।।\nएकदा पथि भिक्षार्थं गच्छतस्तस्य भूपतेः ।।\nमायाकृत्यकरो धूर्तः कलिस्तत्राक्षिगोचरः ।। ३३ ।।\nबभूव वाटिकां कृत्वा कलिर्दानमनोहराम् ।।\nतमुवाच द्विजो भूत्वा प्रांशुशर्मन्वचः शृणु ।। ३४ ।।\nममेयं वाटिका रम्या तत्र गच्छ सुखी भव ।।\nइति विप्रवचः श्रुत्वा वाटिकां तां समागतः ।। ३५ ।।\nकलिस्तु वाटिकामध्ये गत्वा रम्यफलानि च ।।\nत्रोटयित्वा ददौ तस्मै भोजनार्थं महाखलः ।। ३६ ।।\nप्रांजलिः प्रणतो भूत्वा प्रांशुशर्माणमब्रवीत् ।।\nभुंक्ष्व विप्र मया सार्द्धं कलिंदस्य फलं शुभम् ।। ३७ ।।\nइत्युक्तः स तु तं प्राह विहस्य मधुर स्वरम् ।।\nवृक्षे बिभीतके चैव कलिंदस्य फले तथा ।।\nकलिः प्राप्तः स्मृतः प्राज्ञैस्तस्माद्गृह्णाम्यहं न हि ।। ३८ ।।\nयदि दत्तं फलं भक्त्या त्वयाद्य द्विजसेविना ।।\nशालग्रामाय वै दत्त्वा प्रसादं तद्भजाम्यहम् ।।\nशालग्रामः स्वयं ब्रह्म सच्चिदानन्दविग्रहः ।। ३९ ।।\nदर्शनात्तस्य चाभक्ष्यो भक्ष्यो भवति निश्चितः ।।\nइति श्रुत्वा कलिस्तत्र लज्जितोऽभून्निराशकः ।।\nद्विजस्तु तत्फलं गृह्य भूमिग्राममुपाययौ ।।3.4.8.४०।।\nनृपतिस्तत्र चागत्य द्विजमाह प्रसन्नधीः ।।\nकिं गृहीतं त्वया विप्र दर्शयाशु प्रियं कुरु ।। ४१ ।।\nइति श्रुत्वा प्रांशुशर्मा तत्फलं वत्समुंडवत् ।।\nगृहीत्वा प्रददौ राज्ञे विस्मितो द्विजसत्तमः ।। ४२ ।।\nतदा तु स कलिर्भूपस्तं विप्रं ताड्य वेतसैः ।।\nकारागारे लोहमये कृतवान्न्यायमित्रकः ।। ।। ४३ ।।\nप्रातःकाले रवौ प्राप्ते प्रांशुशर्मा सुदुःखितः ।।\nतुष्टाव भास्करं देवं स्तोत्रैर्ऋग्वेदसंभवैः ।। ४४ ।।\nतदा प्रसन्नो भगवान्रविः साक्षात्सनातनः ।।\nविप्रस्य कर्णयोर्वाक्यमुवाच नभसेरितम् ।। ४५ ।।\nशृणु विप्र महाभाग कालरूपो हरिः स्वयम् ।।\nचतुर्युगं तेन कृतं विश्वपालादिहेतवे ।। ४६ ।।\nकलिर्विश्वसमूहानां मृत्यवे रचितस्तथा ।।\nअतो घोरे कलौ प्राप्ते विष्णुमायाविनिर्मितम् ।।\nकलिञ्जरं च नगरं तत्रोष्य मुदितो भव ।। ४७ ।।\nइत्युक्त्वा रक्षणं कृत्वा तस्य विप्रस्य भास्करः ।।\nकलिञ्जरे च नगरे प्रेषयामास तं द्विजम् ।। ।। ४८ ।।\nसपादशतवर्षं च द्विजस्तत्र वसन्रविम् ।।\nआराध्य पुत्रपत्नीको रविलोकमुपाययौ ।। ४९ ।।\nस वै भाद्रपदे मासि सूर्यो भूत्वायुताब्दकम्।।\nपश्चाद्ब्रह्मपुरं प्राप्य परमानन्दमाप्तवान् ।।\nइति ते कथितं विप्र यथा जीवस्तमब्रवीत् ।। 3.4.8.५० ।।\nआगत्य भास्करो देवः पूर्णिमायां तु भाद्रके ।।\nअष्टाविंशे कलौ प्राप्ते स्वयं जातः कलिञ्जरे ।। ५१ ।।\nशिवदत्तस्य तनयो विष्णुशर्मेति विश्रुतः ।।\nवेदशास्त्रकलाभिज्ञो वैष्णवो देव पूजकः ।। ५२ ।।\nचतुर्वर्णान्नरान्विप्र समाहूय हरेर्गृहे ।।\nवचनं प्राह धर्मात्मा विष्णुः सर्वेश्वरो हरिः ।। ५३ ।।\nशृणु तत्कारणं शिष्य विश्वकारण कारकः ।।\nभगवान्सच्चिदानन्दश्चतुर्विशतितत्त्ववान् ।।\nदेवान्ससर्ज लोकार्थे तस्मात्सर्वेश्वरोऽभवत् ।। ५४ ।।\nपूर्वं हि सकलान्देवान्पूजयित्वा नरः शुचिः ।।\nपश्चाच्च पूजयेद्विष्णुं यथा भृत्या नृपं पुनः ।। ५५ ।।\nइति श्रुत्वा तु ते सर्वे प्रशस्य बहुधा हि तम् ।।\nविष्णुस्वामीति तं नाम्ना कथां चक्रुश्च हर्षिताः ।।५६।।\nइति ते कथितं विप्र विष्णुस्वामी यथाभवत् ।।\nपुनः शृणु कथां रम्यां बृहस्पतिमुखेरिताम् ।।५७।।\n।। जीव उवाच ।। ।।\nपुरा चैत्ररथे देशे भगशर्मा द्विजोऽभवत् ।।\nस्वर्वेश्या मंजुघोषायां मुनिमेधाविना भुवि ।। ५८ ।।\nपितृमातृपरित्यक्तः स बालः श्रद्धयान्वितः ।।\nसूर्यमाराधयामास तपसा शतवार्षिकम् ।। ९९ ।।\nसूर्यमण्डलमध्यस्था सावित्री नाम देवता ।।\nसर्वसूर्यस्य जननी कन्या तन्मण्डलस्य वै ।। 3.4.8.६०।।\nप्रसन्ना तपसा तस्य प्रादुर्भूता सनातनी ।।\nआश्विने मासि राजानं द्विजं चक्रे च मण्डले ।। ६१ ।।\nलक्षवर्षसहस्राणि मासि मासि तथाश्विने ।।\nप्रकाशं कृतवान्विप्रः पूजितो लोकवासिभिः ।। ६२ ।।\nत्वं सूर्यं भज देवेन्द्र स ते कार्यं करिष्यति ।।\nइति श्रुत्वाश्विने मासि स रविर्देवपूजनात् ।। ६३ ।।\nप्रत्यक्षमगमत्तत्र वचः प्राह सुरान्प्रति ।।\nकान्यकुब्जे शुभे देशे वाणीभूषण इत्यहम् ।।\nभवामि सत्यदेवस्य विप्रस्य तनयः शुभः ।। ६४ ।।\n।। सूत उवाच ।। ।।\nइत्युक्त्वा भगवान्सूर्यो जातः कान्यपुरे शुभे ।।\nजित्वा पाखंडिनो विप्रान्मांसभक्षणतत्परान् ।।\nछंदोग्रंथं स्वनाम्ना वै कृतवान्दैवतप्रियः ।। ६५ ।।\nमत्स्यमांसाशना विप्रा मृगमेषाजकाशनाः ।।\nएकीभूय समागम्य चक्रुः शास्त्रार्थमुल्बणम् ।।६६।।\nकलिनाऽधर्ममित्रेण रक्षितास्ते द्विजातयः ।।\nतं द्विजं च पराजित्य मत्स्यकेतुं च तद्गृहे ।। ६७ ।।\nबलाच्च स्तंभनं चक्रुस्तदा विष्णुप्रियो द्विजः ।।\nवैष्णवीं शक्तिमागम्य स्वमुखान्मीनखादितान् ।। ६८ ।।\nसंजीव्य दर्शयामास ते दृष्ट्वा विस्मितास्तदा ।।\nशिष्यभूताश्च ते तस्य वैष्णवं मतमा गमन् ।। ६९ ।।\n।। जीव उवाच ।। ।।\nकदाचित्सरयूतीरे देवयाजी द्विजोऽभवत् ।।\nसर्वदेवपरो नित्यं वेदपाठपरायणः ।। 3.4.8.७० ।।\nतत्सुतस्तु मृतिं प्राप्तो जन्ममात्रे हि दारुणे ।।\nतदा तु स द्विजः श्रुत्वा सूर्यदेवमतोषयत् ।। ७१ ।।\nजिजीव तत्प्रसादेन विवस्वान्नाम चाभवत् ।।\nषोडशाब्द वपुर्भूत्वा सर्वविद्याविशारदः ।। ७२ ।।\nअपत्यवान्धर्मपरः सूर्यवतपरायणः ।।\nशिवरात्रिदिने प्राप्ते तत्पत्नी भूषणप्रिया ।। ७३ ।।\nसुशीला नाम विख्याता पतिसेवार्थमागता ।।\nस व्रती रुद्रदेवस्य दृष्ट्वा तां मधुराननाम् ।। ७४ ।।\nबलाद्गृहीत्वा तु निशि बुभुजे स्मरविह्वलः ।।\nमैथुनस्यैव दोषेण तस्य कुष्ठो महानभूत् ।। ७५ ।।\nलिंगेद्रियं च पतितं गुदभ्रष्टो महांगरुक् ।।\nकेन चिदुपदेशेन रविवारस्य वै व्रतम् ।। ७६ ।।\nस चक्रे द्वादशं प्रेम्णा निराहारो यतेन्द्रियः ।।\nतेन व्रतप्रभावेण सर्वपीडा लयं गताः ।। ७७ ।।\nतदा श्रद्धा रवौ प्राप्ता प्रत्यहं स द्विजोत्तमः ।।\nआदित्य हृदयं जप्त्वा कामरूपो द्विजोऽभवत् ।। ७८ ।।\nनारीभिर्भर्त्सितः पूर्वं सोथ कामिनीयाचितः ।।\nब्रह्मचर्यव्रतं कृत्वा ब्रह्मध्यानपरोऽभवत् ।। ७९ ।।\nशतायुर्ब्राह्मणो भूत्वा ज्ञानवान्रोगवर्जितः ।।\nत्यक्त्वा प्राणान्रविर्भूत्वा सूर्यमण्डलमध्यगात् ।। 3.4.8.८० ।।\nकार्तिके मासि लक्षाब्दं प्रकाशं कृतवान्नभः ।।\nतं च सूर्यं महेन्द्रस्त्वं पूजयाशु सुरैः सह ।। ८१ ।।\n।। सूत उवाच ।। ।।\nइति श्रुत्वा महेन्द्रस्तु मासमात्रं हि भास्करम् ।।\nपूजयित्वा विधानेन पूर्णिमायां ददर्श ह ।। ८२ ।।\nउवाच शक्रं स रविर्देवकार्यं करोम्यहम् ।।\nभट्टैर्विद्यामयैर्धूर्तैः सूत्रपाठश्च खंडितः ।। ८३ ।।\nधातुपाठो न्यपठितो भ्रंशार्थः स्वरवर्णकः ।।\nजित्वा तान्भट्टपाषंडान्वेदमुद्धारयामि भोः ।। ८४ ।।\nइत्युक्त्वा स गतः काश्यां गेहे वै वेदशर्मणः ।।\nदीक्षितान्वयभूतस्य नाम्ना कार्यगुणोऽभवत् ।। ८५ ।।\nद्वादशाब्दवपुर्भूत्वा सर्वशास्त्रविशारदः ।।\nशिवमाराधयामास विश्वनाथं शिवाप्रियम् ।। ८६ ।।\nत्रिवर्षान्ते च भगवांस्तस्मै ज्ञानं महद्ददौ ।।\nतस्य ज्ञानप्रभावेण व्यक्तमव्यक्तमुत्तमम् ।। ८७ ।।\nज्ञातं कार्यगुणेनैव दीक्षितेन तदा हृदि ।।\nअव्यक्ते यदा बुद्धिः सा विद्या द्वादशांगिनी ।। ८८ ।।\nव्यक्तेऽहंकारभूते च बुद्धिर्ज्ञेया बुधैरजा ।।\nअविद्या नाम विख्याता षोडशांगस्वरूपिणी ।। ८९ ।।\nअव्यक्तं तु परं ब्रह्म व्यक्तं शब्दमयं स्मृतम् ।।\nअहंकारो लोककरो हि व्यक्तोऽष्टदशांगकः ।।3.4.8.९०।।\nवृषरूपधरो मुख्यो नन्दियानः स्मृतो बुधैः ।।\nशृङ्गाणि तस्य चत्वारि त्रिपादो द्विशिरा वृषः।।९१।।\nसप्तहस्तस्त्रिधा बद्धो नित्यशुद्धो मुखे स्थितः।।\nसुवन्तश्च तिङन्तश्च कृदंतश्चाव्ययस्तथा।।९२।।\nद्वौद्वौ शृंगौ च शिरसोर्नंदियानस्य वै स्मृतौ ।।\nभूतं भव्यं भवच्चैव त्रयः पादा हि तस्य वै ।। ९३ ।।\nरूढिश्च योगरूढिश्च शब्दौ तस्य शिरोद्वयम् ।।\nकर्ता कर्म च करणं संप्रदानं विभागतः ।। ९४ ।।\nसंवंधश्चाधिकारश्च भुजास्तस्य वृषस्य वै ।।\nवाक्यं स्वरान्वितं ज्ञेयं विभत्त्यंतं पदं स्मृतम् ।। ९५ ।।\nताभ्यां बद्धश्च स वृषो नन्दियानाथ ते नमः ।।\nतस्योपरिस्थितं नित्यमव्यक्तं लिंगरूपि यत् ।। ९६ ।।\nजातश्च वृषलिंगाभ्यां सोऽहंकारो हरिः स्वयम्।।\nनारायणः षोडशात्मा बहुमूर्तिरमूर्तिकः ।। ९७ ।।\nइति ज्ञानं हृदि प्राप्य तदा सिद्धान्तकौमुदीम् ।।\nजित्वा भट्टांश्चकाराशु भट्टोजिः प्रश्रुतोऽभवत् ।।९८।।\n।। जीव उवाच ।। ।।\nपुरा कांचीपुरे रम्ये गणको ब्राह्मणोत्तमः।।\nपुरोधाः सत्यदत्तस्य राज्ञो वेदपरस्य वै ।। ९९ ।।\nएकदा गणको धीमान्सत्यदत्तमुवाच ह ।।\nमुहूर्तोऽभिजिदाख्योयं पुष्यनक्षत्रसंयुतः ।।\nहाटं कुरु महाराज सांप्रतं बहुवृत्तिदम् ।। 3.4.8.१०० ।।\nइति श्रुत्वा तथा कृत्वा डिंडिमध्वनिना पुरे ।।\nनरानाज्ञापयामास तच्छृणुष्व सुरोत्तम ।। १०१ ।।\nअक्रीतं यस्य वै वस्तु हाटेऽस्मिन्वैश्यकोविदैः ।।\nमया क्रीतं च तज्ज्ञेयं सत्यमेतद्वचो मम ।। १०२ ।।\nइति श्रुत्वा शूद्रजनाश्चक्रुर्नानाविधं वसु ।।\nवैश्यैस्सर्वं तदा क्रीतं महान्हाटो हि सोऽभवत् ।। १०३ ।।\nएकदा लोहकारश्च दारिद्रं लोहरूपिणम् ।।\nकृत्वा हाटमुपागम्य शतमुद्रामयाचत ।। १०४ ।।\nअक्रीतं पुरुषं राजा ज्ञात्वा लोहदरिद्रकम् ।।\nक्रीतं तं शतमुद्राभिर्गृहीत्वा गेहमागमत् ।।\nकोशागारे तदा राज्ञा स्थापितोभूद्दरिद्रकः ।। १०५ ।।\nनिशीथे तम उद्भूते कर्म धर्मश्च मा तथा ।।\nभूपगेहात्समागत्य पश्यतस्तस्य निर्गताः ।। १०६ ।।\nतत्पश्चात्सत्यपुरुषो राजानमिदमब्रवीत् ।।\nदरिद्रो यत्र भूपाल तत्र कर्मपरो न हि ।।\nकर्मणा रहितो धर्मो भूतले न स्थिरो भवेत् ।। १०७ ।।\nधर्मेण रहिता लक्ष्मीर्न शोभेत कदाचन ।।\nअहं लक्ष्म्या विहीनश्च न तिष्ठामि कदाचन ।। १०८ ।।\nइत्युक्त्वा गन्तुमिच्छंतं गृहीत्वा करयोर्नृपः ।।\nनम्रीभूतो वचः प्राह शृणु सत्यं मम प्रियम् ।। १०९ ।।\nन त्याज्यो हि मया देव भवान्किङ्गन्तुमर्हति ।।\nइति श्रुत्वा तु वचनं सत्यदेवो गृहेगमत् ।। 3.4.8.११० ।।\nतत्पश्चाच्च स्वयं लक्ष्मीस्तद्गेहे गंतुमुद्यता ।।\nतामाह भूपतिर्धीरो देवि त्वं चंचला सदा ।। १११ ।।\nअचला भव भो मातस्तर्हि मन्मदिरं व्रज ।।\nइति श्रुत्वा वरं दत्त्वा नृपगेहं ययौ तदा ।। ११२ ।।\nपुरोधसं तं गणकं समाहूय नृपोत्तमः ।।\nलक्षस्वर्णं ददौ तस्मै कथित्वा सर्वकारणम् ।। ११३ ।।\nपुत्रजन्मनि काले तु संप्राप्तं तेन वै धनम् ।।\nव्ययं कृत्वा धनं सर्वं पोषयामास बालकम् ।। ११४ ।।\nपूषा नाम ततो जातं मार्गशीर्षे शुभे दिने ।।\nस तु सूर्यं समाराध्य ज्योतिःशास्त्रपरः सुतः ।। ११५ ।।\nसूर्ये तु मोक्षमगमद्देवदेवप्रसादतः ।।\nतस्मात्त्वं मार्गमासे वै रविं देवेन्द्र पूजय ।।११६।।\n।। सूत उवाच ।। ।।\nदेवेन्द्रपूजनात्सूर्यस्समागम्य तदा स्वयम् ।।\nपूषा नाम वचो देवानुवाच मधुरस्वरम् ।।११७।।\nउज्जयिन्यामहं देवा यास्ये रुद्रपशोर्गृहे ।।\nनाम्ना च मिहिराचार्यो ज्योतिश्शास्त्रप्रवर्त्तकः ।। ११८ ।।\nइत्युक्त्वा भगवान्पूषा पुत्रो जातो द्विजस्य वै ।।\nमूलगडान्तविषयेऽभिजिद्योगे शुभंकरे ।। ११९ ।।\nजातमात्रं च तं पुत्रं पिता काष्ठकटाहके ।।\nधृत्वा क्षिप्त्वा नदीमध्ये निशीथे समवाहयत् ।। 3.4.8.१२० ।।\nसमुद्रमगमत्पुत्रो राक्षसीभिश्च रक्षितः   ।।\nलंकामागम्य तत्रैव ज्योतिःशास्त्रमधीत वान्।। १२१ ।।\nजातकं फलितं चैव मूकप्रश्नं तथादितः ।।\nपठित्वा राक्षसेंद्रं च विभीषणमुपागतम् ।। १२२ ।।\nभक्तराज नमस्तुभ्यं विभीषण हरि प्रिय ।।\nआहृतो राक्षसीभिश्च त्वामहं शरणं गतः ।। १२३ ।।\nइति श्रुत्वा च स नृपो वैष्णवं द्विजमुत्तमम् ।।\nमत्वा संप्रेषयामस यत्र तज्जन्मभूमिका ।। १२४ ।।\nम्लेच्छैर्विनाशितं यत्तु वेदांगं ज्योतिषां गतिः ।।\nपुनरुद्धारितं तेन त्रिधाभूतं सनातनम् ।। १२५ ।।"
  }
]
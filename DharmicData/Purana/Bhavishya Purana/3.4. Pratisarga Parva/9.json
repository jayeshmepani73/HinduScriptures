[
  {
    "text": "सूत उवाच ।।\nइत्युक्त्वा भगवाञ्जीवस्सूर्यमाहात्म्यमुत्तमम्।।\nप्रयागे तु पुनर्देवानुवाच वचसां पतिः ।।१।।\nप्रतिष्ठानपुरे रम्ये सूर्यो जातो हराज्ञया ।।\nपुरा त्रेतायुगांते च तच्छृणुष्व सुरोत्तम ।। २ ।।\nत्रेतान्ते सिंहलद्वीपे परीक्षितनृपोऽभवत् ।।\nवेदधर्मपरो नित्यं देवतातिथिपूजकः ।।३।।\nकन्या भानुमती तस्य सूर्यव्रतपरायणा ।।\nभक्तिभावेन सविता प्रत्यहं तद्गृहे स्वयम् ।। ४ ।।\nतया कृतं शुभं भक्ष्यं मध्याह्ने भुक्तवान्प्रभुः।।\nरविवारे कदाचित्सा नलिनी सागरं प्रति ।।५।।\nस्नानार्थमागता कन्या तदा नारद आगतः।।\nदृष्ट्वा मनोरमां बालामेकाकीं जलमध्यगाम्।।६।।\nगृहीत्वा वसनं तस्या वचनं प्राह निर्भयः।।\nपाणिं गृहाण मे सुभ्रूस्त्वद्दृष्ट्या वशमागतः ।। ७ ।।\nइत्युक्तवंतं तु  मुनिं कुमारी नम्रकन्धरा ।।\nउवाच शृणु देवर्षे कन्याहं त्वं सुतप्रदः ।। ८।।\nभवान्देवाङ्गनाभिश्च प्रार्थितः स्वर्गमण्डले ।।\nक्व च वै मेनका रंभा क्वाहं मनुजयोनिजा ।। ।।९।।\nनवद्वारेषु देहेस्मिन्दुर्गन्धाः संस्थिताः सदा ।।\nनैव देवाङ्गनाङ्गे वै तस्मात्तुभ्यं नमोनमः।।3.4.9.१०\nइति श्रुत्वा वचस्तस्या लज्जितो नारदस्तदा।।\nमहादेवमुपागम्य चोक्तवान्सर्वकारणम् ।। ११ ।।\nकुष्ठीभूतं मुनिं दृष्ट्वा शंकरो  लोकशंकरः ।।\nतुष्टाव भास्करं देवं तदा प्रादुरभूत्प्रभुः ।। १२ ।।\nनारदस्य शुभं देहं कृत्वा शिवमुवाच ह ।।\nआज्ञां देहि महादेव तवाशां पूरयाम्यहम् ।। १३ ।।\nइत्युक्तं तं शिवः प्राह द्विजो भूत्वा भवान्भुवि ।।\nगृहाण नृपतेः कन्यां रविणा तु तथा कृतम् ।। १४ ।।\nसविता भानुमत्या च सार्द्धं कृत्वा तपोन्वहम् ।।\nसूर्यलोकं पुनः प्राप्तस्स पौषे च प्रकाश कृत्।।\nतं भजाशु महेन्द्र त्वं देवकार्यं प्रसाधय।।१५।।\n।। सूत उवाच ।। ।।\nइति श्रुत्वा गुरोर्वाक्यं महेन्द्रश्च सुरैस्सह ।।\nसवितारं पौषमासे तुष्टाव शुभ पूजनैः ।। १६ ।।\nतदा प्रसन्नो भगवान्देवानाह शुभं वचः ।।\nअहं काश्यां भवाम्यद्य नाम्ना धन्वतरिः स्वयम् ।। १७ ।।\nरोगैश्च पीडिताँल्लोकान्कलिना निर्मितैर्भुवि ।।\nशमयिष्यामि तत्रोष्य देवकार्यं भविष्यति ।। १८ ।।\nइत्युक्त्वा भगवान्सूर्यः काशीनगरमागतः ।।\nकल्पदत्तस्य  विप्रस्य पुत्रो भूत्वा महीतले ।। १९ ।।\nसुश्रुतं राजपुत्रं च विप्रवृद्धसमन्वितम् ।।\nशिष्यं कृत्वा प्रसन्नात्मा कल्पवेदमचीकरत् ।। 3.4.9.२० ।।\nरोगैश्च क्षयितं देहं काल्पमेतत्स्मृतं बुधैः ।।\nतस्य ज्ञानं च तंत्रेऽस्मिकल्पवेदोह्यतः स्मृतः ।। २१ ।।\nधन्वतरिस्स भगवान्प्रसिद्धोभूत्कलौ युगे ।।\nयस्य दर्शनमात्रेण रोगा नश्यंति तत्क्षणात् ।। २२ ।।\nसुश्रुतः कल्पवेदं तं धन्वत्तरिविनिर्मितम् ।।\nपठित्वा च शताध्यायं सौऽश्रुतं तंत्रमाकरोत् ।।२३।।\n।। बृहस्पतिरुवाच ।। ।।\nपुरा पंपापुरे रम्ये हेली नाम्ना द्विजोऽभवत् ।।\nचतुष्षष्टिकलाभिज्ञो रविपूजनतत्परः ।।२४।।\nत्यक्त्वा प्रतिग्रहं वृत्तिं कारुवृत्तिं गृहीतवान् ।।\nकृत्वा वस्त्रकलं लौहं तथा चित्रकलं पुनः ।।२५।।\nधातुमूर्तिकलं चैव सर्वकारुकलं तथा ।।\nपञ्चसहस्रमुद्राभिराक्रीणन्कारुकोऽभवत् ।।२६।।\nकलएको मासमात्रे काले तेनैव निर्मितः ।।\nतद्धनेन रविं देवं यज्ञैर्माघे हि सोऽर्चयत्।।\nविश्वकर्मा रविः साक्षान्माघमासे प्रकाशकः ।।२७।।\nहेलिनो बहुलैर्यज्ञैस्सन्तुष्टः प्रत्यहं प्रभुः ।।\nपंपासरोवरे रम्ये निर्मितः स्तंभ उत्तमः ।।२८।।\nज्योतीरूपो महारम्यस्तत्र प्राप्तो रविः स्वयम्।।\nमध्याह्ने हेलिना दत्तं भोजन दैवतप्रियम् ।।२९।।\nभुक्त्वा स प्रत्यहं स्वामी मासिमासि दिवाकरः ।।\nत्रैलोक्यं भावयांचक्रे सर्वदेवमयो हरिः ।।3.4.9.३०।।\nसहस्रायुर्द्विजो भूत्वा त्यक्त्वा प्राणान्रविः स्वयम् ।।\nभूत्वा मण्डलमध्यास्य माघमासमतोषयत् ।।\nतं सूर्यं भज देवेन्द्र स ते कार्यं करिष्यति ।। ३१ ।।\n।। सूत उवाच ।। ।।\nइति श्रुत्वा गुरोर्वाक्यं वासवो दैवतैस्सह।।\nसूर्यमाराधयामास विश्वकर्माणमुत्तमम्।।३२।।\nतदा प्रसन्नो भगवांस्त्वष्टा तुष्टिकरोजनान्।।\nसुरानाह वचो रम्यं शृणुध्वं सुरसत्तमाः ।।३३।।\nबिल्ग्रामे वंगदेशे संभवामि निरुक्तकृत् ।।\nजयदेव इति ख्यातः कवीनां हि शिरोमणिः ।। ३४ ।।\nइत्युक्त्वा भगवान्सूर्यो वंगदेशमुपाययौ ।।\nगेहे कंदुकिनो जातो ब्राह्मणस्य महीतले ।। ३५ ।।\nस पंचाब्दवपुर्भूत्वा पितृमातृपरायणः ।।\nद्वादशाब्दं महासेवा तत्र तेन तयोः कृता ।। ३६ ।।\nमृतिमंतौ च पितरौ प्रेतकृत्येन तर्पितौ ।।\nजयदेवेन तौ नाकं गयाश्राद्धे हि जग्मतुः ।। ३७ ।।\nजयदेवस्तदा विप्रो भूत्वा वैराग्यवान्भुवि ।।\nतत्रस्थाने महारम्ये वने वासमकारयत् ।। ३८ ।।\nत्रिविंशाब्दे ततः प्राप्ते केनचिन्मधुरानना ।।\nब्राह्मणेन शुभा कन्या जगन्नाथाय चार्पिता ।। ३९ ।।\nअर्चावसाने भगवाननिरुद्धस्सनातनः ।।\nदारुब्रह्ममयः साक्षादाह तं स्वेन वै वचः ।। 3.4.9.४० ।।\nशृणु त्वं भोः सत्यव्रत जयदेवो वपुर्मम ।।\nपद्मावतीं सुतां तस्मै निवेदय ममाज्ञया ।। ४१ ।।\nइत्युक्तस्स द्विजस्तूर्णं दृष्ट्वा वैरागरूपिणम् ।।\nतत्र स्थाप्य निजां कन्यां स्वगेहाय मुदा ययौ ।। ४२ ।।\nसा तु पद्मावती कन्या मत्वा तं सुंदरं पतिम् ।।\nतत्सेवां सा मुदा युक्ता चकार बहुवार्षिकम् ।। ४३ ।।\nनिरुक्तं वैदिकं चांगं कृतवान्स समाधिना ।।\nवर्णागमो गवेंद्रादौ सिंहे वर्णविपर्ययः ।।\nषोडशादौ विकारश्च वर्णनाशः पृषोदरे ।। ४४ ।।\nवर्णविकारनाशाभ्यां धातोरतिशयेन यः ।।\nयोगस्तदुच्यते प्राज्ञैर्मयूरभ्रमरादिषु ।। ४९ ।।\nएवं पंचविधान्येव निरुक्तानि स्मृतानि वै ।।\nशूद्रैश्च नागवंशीयैर्भ्रंशितानि कलौ युगे ।। ४६ ।।\nजित्वा प्राकृतभाषायाः कर्तॄन्मूढान्कलिप्रियान् ।।\nशुद्धं हि पाणिनिः शास्त्रं चकार सुरहेतवे ।। ४७ ।।\nएकदा तु कलिर्धूर्तो हृदिस्थश्चौरकर्मणाम् ।।\nनृपदत्तं द्विजस्यैव लुंठयित्वा धनं बहु ।। ४८ ।।\nपद्मावतीं सतीं मत्वा त्यक्त्वा तद्वै गतो गृहम् ।।\nहस्तौ पादौ द्विजस्यैव कलिश्चोरैः समाच्छिनत् ।। ४९ ।।\nतदा तु दुःखिता देवी गर्तमध्ये स्थितं पतिम् ।।\nनिष्कास्य बहुधालप्यापीड्य हस्तेन चाहरत् ।। 3.4.9.५० ।।\nएकस्मिन्दिवसे राजा मृगयार्थमुपागतः।।\nअहस्तपादं च मुनिं जयदेवं ददर्श ह ।।\nस पृष्टस्तेन तत्रैव कृतं केन तवेदृशम् ।। ५१ ।।\nस होवाच महाराज हस्तपादविहीनकः ।।\nकर्मणाहमिह प्राप्तो न केनापि कृतं खलु ।। ५२ ।।\nइति श्रुत्वा धर्मपालो नृपतिस्तं द्विजोत्तमम् ।।\nसपत्नीकं च शिबिकामारोप्य स्वगृहं ययौ ।। ५३ ।।\nतस्य दीक्षां नृपः प्राप्य धर्मशालामकारय त् ।।\nकदाचिद्वैष्णवा भूता ते चौराः कलिनिर्मिताः ।।\nधर्मपालगृहं प्राप्य राजानमिदमब्रुवन् ।। ५४ ।।\nवयं हि शास्त्रनिपुणास्तव गेहमुपागताः।।\nअस्माभिर्निर्मितं भोज्यं स्वयं विष्णुः शिलामयः ।।\nसंभुंक्ते प्रत्यहं प्रीत्या तत्पश्य नृपसत्तम ।। ५५ ।।\nइत्युक्त्वा कलिभक्तास्ते विष्णुरूपं चतुर्भुजम् ।।\nनृपाय दर्शयामासुर्भुक्तवंतं स्वमायया ।। ५६ ।।\nविस्मितो धर्मपालश्च जयदेवमुवाच ह ।।\nगुरो मद्भवने प्राप्ता वैष्णवा विष्णुतत्पराः।।\nअदीदृशन्हरिं साक्षात्तस्मात्त्वं शीघ्रमाव्रज ।।५७।।\nइति श्रुत्वा द्विजः प्राप्तो विस्मितोऽभूत्तथा नृपः ।।\nतदा तु तं हि पाखंडा भूपमूचुर्विहस्य ते ।। ।। ५८ ।।\nअसौ विप्रश्च नृपते गौडदेशे निवासिनः ।।\nसूदो भक्ष्यकरस्तस्मै कदाचिद्धनलोभतः ।। ५९ ।।\nगरलं मिश्रितं भक्ष्ये तेन पाखंडरूपिणा ।।\nज्ञात्वा राजा तु तं विप्रं शूलमध्ये ह्यरोपयत् ।। 3.4.9.६० ।।\nएतस्मिन्नंतरे राजन्वयं तत्र समागताः ।।\nआगस्कृतं द्विजं मत्वा दत्त्वा ज्ञानान्य नेकशः ।।\nशूलात्तं हि समुत्तार्य हस्तौ पादौ नृपोऽच्छिनत् ।। ६१ ।।\nअस्माकं शिष्यभूतो हि राजास्माभिः प्रबोधितः ।।\nइत्युक्तमात्रे वचने दुःखिताभूच्च दारिता ।। ६२ ।।\nचौराँस्तान्सा हि पाताले चकार सुररक्षितान् ।।\nजयदेवस्तथा भूतान्दृष्ट्वा चौरान्रुरोद ह ।। ६३ ।।\nक्रंदमाने द्विजे तस्मिन्हस्तांघ्री प्रकृतिं गतौ ।।\nविस्मितं नृपतिं तत्र सर्वं हेतुमवर्णयत् ।। ६४ ।।\nश्रुत्वा राजा प्रसन्नात्मा जयदेवमुखोद्भवम् ।।\n<a class=\"external text\" href=\"https://www.youtube.com/watch?v=HOniqECkC90\" rel=\"nofollow\">गीतगोविंदमेवाशु</a> पठित्वा मोक्षमागमत् ।। ६५ ।।\nइति ते कथितं विप्र जयदेवो यथाभवत् ।।\nकृष्णचैतन्यचरितं यथा जातं शृणुश्व तत् ।। ६६ ।।"
  }
]
[
  {
    "text": "सूत उवाच\nततस्ते सकला दैत्याः कलिना च पुरस्कृताः ।\nकृत्वा च जलयानानि हरिखण्डमुपाययुः । । १\nमनुजा हरिखण्डे च देवतुल्या महाबलाः ।\nअयुध्यंस्तान्महाशस्त्रैरयुताब्दप्रजीविनः । । २\nदशवर्षान्तरे सर्वे मायायुद्धैः पराजिताः ।\nमहेन्द्रं शरणं जग्मुर्हरिखण्डनिवासिनः । । ३\nतदा तु भगवाञ्छक्रो विश्वकर्माणमब्रवीत् ।\nभ्रमिश्च नामयन्त्रोऽयं संस्थितः सप्तसिन्धुषु । । ४\nत्वया विरचितस्तात तत्प्रभावान्नरा भुवि ।\nअन्यखण्डे न गच्छन्ति स च यन्त्रस्तु मायिना । । ५\nमयेन भ्रंशितो भ्रात्रा म्लेच्छैः सार्द्धं समन्ततः ।\nसप्तद्वीपेषु यास्यन्ति मनुजा मम वैरिणः । । ६\nअतो नः पाहि मर्यादां भूमध्ये भवता कृताम् ।\nइति श्रुत्वा विश्वकर्मा दिव्ययन्त्रमचीकरत् । । ७\nतेन यन्त्रप्रभावेन भ्रमितास्ते बभूविरे ।\nभ्रमियन्त्रान्महावायुर्ज्जातो म्लेच्छविनाशकः । । ८\nतद्वायोरभवत्पुत्रो वात्यो वात्यासमुद्भवः ।\nदैत्ययक्षाँश्च पैशाचाञ्जित्वा ज्ञानमयो बली । । ९\nब्राह्मणाः क्षत्रिया वैश्यास्त्रिवर्णास्तेन सत्कृताः ।\nबलान्म्लेच्छान्वर्णमयान्कृत्वा वात्यो महाबलः । । 3.4.24.१०\nशतार्द्धाब्दं मण्डलीकं पदं भुवि गृहीतवान् ।\nतदन्वये सहस्राश्च नृपाश्चासन्कलौ युगे । । ११\nवायुपक्षास्त्रिवर्णाढ्याः षोडशाब्दसहस्रके ।\nवायोर्जातः स्वयं ब्रह्मा वायोर्जातः स वै हरिः । । १२\nवायोर्जातो महादेवः सर्वं वायुमयं जगत् ।\nविना वायुं मृताः सर्वे वायुना भुवि जीविनः । । १३\nइति मत्वा तु ते लोका वायुं च समतर्पयन् ।\nपुनस्तदा कलिर्घोरो दैत्यराजं बलिं प्रभुम् । । १४\nनत्वा निवेदयामास दुःखितोऽभूत्तदा बलिः ।\nवामनान्तिकमागम्य कलिमित्रेण संयुतः । । १५\nनत्वोवाच स वै राजा देवदेवं जनार्दनम् ।\nत्वया कलिः कृतो मह्यं प्रसन्नेन सुरोत्तम । । १६\nवात्यैर्द्विजैः कर्मभूमेः कलिस्तु स निराकृतः ।\nएकपादो व्यतीतोऽयं किञ्चिदूनं कलेः प्रभोः । । १७\nमया सम्यक्तु वै भुक्ता भूमिर्देवेन्द्रमायया ।\nसहस्राब्दं कलौ प्राप्ते मया भुक्तं महीतलम् । । १८\nततः सार्द्धं सहस्राब्दं देवैर्भुक्तं सुरस्थलम् ।\nततः पंचशतं वर्षं किञ्चिदधिकमेव च । । १९\nमया भुक्ता कर्मभूमिः सर्वलोकस्य कारणात् ।\nततः सार्द्धं सहस्राब्दं देवैर्भुक्तेयमुत्तमा । । 3.4.24.२०\nततः सार्द्धसहस्राब्दं किञ्चिदूनं मया धृता ।\nसार्द्धत्रिंशत्सहस्राब्दं देवैर्देत्यैस्तथा मही । । २१\nभुक्ता दैत्यैः पुनर्देवैः तथा देवैश्च दानवैः । । २२\nत्वया दत्तो हि मे देव कलिः कलिविनाशन ।\nनाधिकारं कृतं नाथ सत्यं सत्यप्रियक्षम । । २३\nइति श्रुत्वा बलेर्वाक्यं भगवान्वामनो हरिः ।\nस्वांशान्महीतले प्राप्तो दैत्यपक्षविवर्धनः । । २४\nकामशर्मा तदा विप्रो यमुनातटसंस्थितः ।\nहरिं तुष्टाव मनसा द्वादशाब्दं प्रयत्नतः । । २५\nतदा तु वामनः श्रीमान्वचः प्राह द्विजोत्तमम् ।\nवरं ब्रूहि द्विजश्रेष्ठ यत्ते मनसि संस्थितम् । ।\nइति श्रुत्वा कामशर्मा तुष्टाव श्लक्ष्णया गिरा । । २६\nकामशर्मोवाच\nनमो देवाय महते सर्वपूज्याय ते नमः । । २७\nधर्मप्रियाय धर्माय देवदैत्यकराय च ।\nदैवाधीननृणां भर्त्रे कर्मकर्त्रे नमो नमः । । २८\nदैवाधीनाश्च ते देवा दैवोल्लङ्घाश्च दानवाः ।\nतेषां भर्त्ता क्रमाद्धर्ता तस्मै देवाय ते नमः । । २९\nपुत्रो भव हरे स्वामिन्सफलं वाञ्छितं कुरु ।\nइति श्रुत्वा हरिः साक्षाद्वामनो बलिरक्षकः । । 3.4.24.३०\nस्वपूर्वार्द्धाद्देवहूत्यां तत्पत्न्यां च समुद्भवः ।\nद्विधा भूत्वा मही जातौ दिव्याङ्गौ दिव्यविग्रहौ । । ३१\nभोगसिहः केलिसिंह देवपो दैत्यपो हरिः ।\nजित्वा वात्योद्भवान्भूपात्कल्पक्षेत्रमुपस्थितः । । ३२\nरहः क्रीडावती नाम नगरी मयनिर्मिता ।\nतत्रोष्य बलवन्तौ तौ दधतुश्च कलेर्धुरम् । । ३३\nपत्नीयं सर्वधर्माणां सारभूता सनातनी ।\nपतिव्रतायां ये जाता नरा आर्याः सुरप्रियाः । । ३४\nदूषितायां नरा जातास्ते सर्वे वर्णसङ्कराः ।\nइति सञ्चिन्त्य भगवान्कृत्वा काममयं वपुः । । ३५\nदिने दिने सहस्राणि योषितो बुभुजे हरिः ।\nताः सर्वा गर्भमाधाय यमौ सुषुविरे मुदा । । ३६\nनार्या तया सहोदर्या रेमिरे ते सहोदराः ।\nएवं च बहुधा सृष्टिस्तेषां जाता कलौ युगे । । ३७\nपूर्वजातास्त्रिवर्णाश्च भक्षयित्वा दिनेदिने ।\nकर्मभूम्यां ववृधिरे पक्षिणश्च यथा द्रुमे । । ३८\nउभयाब्दसहस्रान्ते तैरन्नाः पूर्वमानवाः ।\nतदा कलेश्च चरणो द्वितीयो भुवि चागमत् । । ३९\nसाम्प्रतं वर्तते वार्ता किन्नराणां च भूतले ।\nद्विकिष्कुमात्राश्च नराः सार्द्धा दैत्यमयाः स्मृताः । । 3.4.24.४०\nयथा खगाः कर्महीनाश्चत्वारिंशाब्दजीविनः ।\nभूमिगाश्च तथा ते वै भेदं तेष्वेषु नैव भोः । । ४१\nदृश्यन्ते चाद्य युष्माभिर्भूतले किन्नरा नराः ।\nद्वितीयचरणान्ते च भविष्यन्त्येवमेव हि । ।४ २\nन विवाहो न भूपश्च नोद्यमो न हि कर्मकृत् ।\nभविता च तदा तेषां द्वितीयचरणान्तिके । ।४ ३\nसपादलक्षाब्दमितमद्यप्रभृति भो द्विजाः ।\nभोगकेल्यन्वयोद्भूता भविष्यन्ति महीतले । । ४४\nअतो मया च सहिता भवन्तो मुनिसत्तमाः ।\nकृष्णचैतन्यमागम्य गमिष्यामस्तदाज्ञया । । ४५\nव्यास उवाच\nइति श्रुत्वा तु मुनयो विशालापूर्निवासिनः ।\nभो नमस्ते गमिष्यन्ति यज्ञांशं प्रति हर्षिताः । ।४६\nनत्वा सर्वे मुनिश्रेष्ठा यज्ञांशं यज्ञरूपिणम् ।\nवचनं च वदिष्यन्ति देह्याज्ञां भगवन्प्रभो । । ४७\nइन्द्रलोके गमिष्यामो नाकमध्यं मनोहरम् ।\nइति श्रुत्वा तु यज्ञांशः सर्वशिष्यसमन्वितः । ।४८\nतैः सर्वैः सह स्वर्लोकं गमिष्यति सुरप्रियः ।\nतदा कलिः समं दैत्यैर्भजिष्यति महीतलम् । ।\nकिमन्यच्छ्रोतुमिच्छा ते हृषीकोत्तम तद्वद । ।४९\nमनुरुवाच\nभगवन्विस्तराद्ब्रूहि भोगकेलिचरित्रकम् ।\nकलौ यथा भविष्यन्ति मनुजास्तत्तथा प्रभो । । 3.4.24.५०\nव्यास उवाच\nभोगसिंहे केलिसिंहे वामनांशसमुद्भवे । । ५१\nजित्वा दैत्यान्नरमयान्नरान्वात्योद्भवान्भुवि ।\nवामनांशमुपागम्य हर्षिताः सम्बभूविरे । । ५२\nतदा तु दुःखिता देवास्त्यक्त्वा मूर्तीः समन्ततः ।\nकृष्णचैतन्यमागम्य नत्वोचुर्नतकन्धराः । । ५३\nभगवंस्त्वत्प्रसादेन चरणं प्रथमं कलेः ।\nभुक्ता तथा मही स्वामिञ्जित्वा वै दैत्यप्रपूजकान् । । ५४\nकिं कर्तव्यं च यज्ञांश नमस्ते करुणाकर ।\nइति श्रुत्वा हरिः प्राह तदा शृणुध्वं सुरसत्तमाः । । ५५\nअहं स्वर्गं गमिष्यामि भवद्भिः सह हर्षितः ।\nअतो यूयं सुराः सर्वे देववंशान्नरान्सदा । । ५६\nउत्थाप्य शीघ्रमागम्य गच्छध्वं च त्रिविष्टपम् ।\nइति सूतेन कथिते मुनीन्प्रति सुमण्डलम् । । ५७\nदेवा विमानमादाय तत्र यास्यन्ति भो मनः ।\nसूतादींश्च मुनीन्सर्वान्समारुह्य सुरास्तदा । । ५८\nयज्ञांशं च गमिष्यन्ति नदीहोपवने तदा ।\nअह्लादश्च तदा योगी गोरखाद्यास्तथैव च । । ५९\nशङ्कराद्याश्च रुद्रांशा नृपो भर्तृहरिस्तदा ।\nअन्ये तु योगनिष्ठाश्च गमिष्यन्ति हितप्रदाः । । 3.4.24.६०\nतैः सार्द्धं कृष्णचैतन्यो देवलोकं गमिष्यति ।\nतदा तौ वामनांशौ च द्वितीयचरणे कलौ । । ६१\nयोगनिष्ठां समाधाय कल्पक्षेत्रे वसिष्यतः ।\nतदैव सकला दैत्या हर्षितास्तैर्नृभिर्मुहुः । । ६२\nविवरान्वर्द्धयिष्यन्ति पातालाद्यान्समन्ततः ।\nकलेस्तुतीयचरणे सम्प्राप्ते किन्नराश्च ते । । ६३\nशनैःशनैः क्षयं भूमौ गमिष्यन्ति समन्ततः ।\nषड्विंशाब्दसहस्रे च तृतीयचरणे गते । । ६४\nरुद्राज्ञया भृङ्गऋषिर्भूतपक्षो गमिष्यति ।\nसौरभी नाम तत्पत्नी जनिष्यति महाबलान् । । ६५\nकौलकल्पान्नरान्घोरान्सर्वकिन्नरभक्षकान् ।\nषड्विंशाब्दवयस्तेषां भविष्यति तदा कलौ । । ६६\nशरणं वामनांशं च गमिष्यन्ति सकिन्नराः ।\nभोगसिहः केलिसिंहस्तैश्च सार्द्धं महद्रणम् । । ६७\nकरिष्यति दशाब्दं च पुनस्तैश्च पराजितौ ।\nदैत्यैः सार्द्धं च पातालं वामनांशो गमिष्यतः । । ६८\nभृङ्गसृष्टिर्महाघोरा भविष्यति तदा कलौ ।\nमातृ: स्वसुः सुतास्ते वै नराश्च पशुरूपिणः । । ६९\nभुक्त्वा प्रीत्या च कामान्धा जनिष्यन्ति सुतान्बहून् ।\nकलेस्तृतीयचरणे समाप्ते तास्तु सृष्टयः । । 3.4.24.७०\nतिर्य्यग्योनिधरा घोराः क्षयिष्यन्ति कलौ युगे ।\nकलेश्चतुर्थचरणे सम्प्राप्ते तु तदा नराः । । ७१\nविंशदब्दवयस्काश्च मरिष्यन्ति च नारकाः ।\nयथा जलमनुष्याश्च यथैव वनजा नराः । । ७२\nकन्दमूलफलाहारा भविष्यन्ति कलौ तदा ।\nआलोका ये तु विख्यातास्तामिस्राद्या भयानकाः । । ७३\nते सर्वे पूर्णमेष्यन्ति कर्मभूमिभवैर्नरैः ।\nयथा सत्यस्य प्रथमे चरणे सत्यलोककः । । ७४\nद्वितीये च तपोलोके जनलोकस्तृतीयकः ।\nचतुर्थे स्वर्गलोकश्च पूरितः कर्मभूमिजैः । । ७५\nत्रेतायुगाद्यचरणे भुवर्लोकं भुवास्पदम् ।\nस्वर्गलोकं यथा तैश्च मनुजैः पूरितं स्मृतम् । । ७६\nद्वितीये ऋषिलोकं च तृतीये ग्रहविष्टपम् ।\nचतुर्थे च भुवर्लोकं पूरितं कर्मजैर्नरैः । । ७७\nद्वापराद्यपदे पूर्णे भवेद्द्वीपः स पुष्कर ।\nद्वितीये शाल्मलः क्रौञ्चस्तृतीये द्वीपशेषकः । । ७८\nजम्बूद्वीपश्चतुर्थे च चरणे मुनिभिः स्मृतः ।\nकलेश्च चरणे चाद्येधश्चोर्ध्वं पूरितं जगत् । । ७९\nद्वितीये सप्तपातालस्तृतीये भूतविष्टपम् ।\nपूरितं मनुजैस्तत्र कर्मभूमिसमुद्भवैः । । 3.4.24.८०\nतदाद्यनारकास्सर्वे पूर्णमेष्यन्ति तैर्नरैः ।\nइति ते कथितं सर्वं यत्पृष्टोऽहं मनो त्वया । । ८१"
  }
]
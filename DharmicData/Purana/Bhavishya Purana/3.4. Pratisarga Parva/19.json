[
  {
    "text": "सूत उवाच\nइत्युक्त्वा भगवाञ्जीवो देवमाहात्म्यमुत्तमम् ।\nस्वमुखात्स्वांशमुत्पाद्य ब्रह्मयोनौ बभूव ह । । १\nइष्टिका नगरी रम्या गुरुदत्तस्य वै सुतः ।\nरोपणो नाम विख्यातो ब्रह्ममार्गप्रदर्शकः । । २\nसूत्रग्रन्थमयीं मालां तिलकं जलनिर्मितम् ।\nवासुदेवेति तन्मन्त्रे कलौ कृत्वा जनेजने । । ३\nकृष्णचैतन्यमागम्य कम्बलं च तदाज्ञया ।\nगृहीत्वा स्वपुरीं प्राप्य कृष्णध्यानपरोभवत् । । ४\nअतः परं शृणु मुने चरित्रं च हरेर्मुदा ।\nयच्छ्रुत्वा च कलौ घोरे जनो नैव भयं व्रजेत् । । ५\nपञ्चाब्दे कृष्णचैतन्ये यज्ञांशे यज्ञकारिणि ।\nवङ्गदेशभवो विप्र ईश्वरः शारदाप्रियः । । ६\nप्राप्तः शान्तिपुरे ग्रामे वाग्देवीवरदर्पितः ।\nसतां दिग्विजयं कृत्वा सर्वशास्त्रविशारदः । । ७\nगङ्गाकूले स्तवं दिव्यं रचित्वा १ सोऽपठद्द्विजः ।\nएतस्मिन्नन्तरे तत्र यज्ञांशस्समुपागतः । ।\nउवाच वचनं रम्यमीश्वरं स्तुतिकारिणम् । । ८\nसुकृतं पूर्तमर्णं च श्रुतीनां सारमेव हि ।\nइत्युक्तं भवता स्तोत्रे दूषणं भूषणं वद । । ९\nतथाह चेश्वरो धीमान्दूषणं नैव दृश्यते ।\nइत्युक्त्या प्राह भगवान्भूषणं नैव दृश्यते । । 3.4.19.१०\nसुकृतं च स्मृतं धर्मः पूर्तं चैतन्यमुच्यते ।\nअर्णं वीर्यमिति ज्ञेयं श्रुतिसारमतस्त्रयम् । ।\nगङ्गाजले दूषणोऽयं भूषणोऽयं कलेवरे ११\nइति श्रुत्वा स वै भिक्षुर्विस्मितोऽभूच्च गीः प्रियः ।\nलज्जितं स्वजनं दृष्ट्वा शारदा सर्वमङ्गला । ।\nविहस्येश्वरमित्याह कृष्णश्चैतन्यसंज्ञकः । । १२\nइति श्रुत्वा तु तच्छिष्यः कृष्णमन्त्रउपासकः ।\nबभूव वैष्णवश्रेष्ठः कृष्णचैतन्यसेवकः । । १३\nसूत उवाच\nश्रीधरो नाम विख्यातो ब्राह्मणः शिवपूजकः ।\nपत्तने नगरे रम्ये तस्य सप्ताहमुत्तमम् । । १४\nराज्ञा भागवतं तत्र कारितं सधनं बहु ।\nगृहीत्वा श्रीधरो विप्रो जगाम श्वशुरालये । । १५\nतत्रोष्य मासमात्रं च स्वपत्न्या सह वै द्विजः ।\nस्वगेहमगमन्मार्गे चौराः सप्त तु तं प्रति ।\nशपथं रामदेवस्य कृत्वा सार्द्धमुपाययुः । । १६\nसमाप्ते विपिने रम्ये हत्वा ते श्रीधरं द्विजम् ।\nगोरथं सधनं तत्र सभार्यं जगृहुस्तदा । । १७\nएतस्मिन्नन्तरे रामः सच्चिदानन्दविग्रहः ।\nसप्त तांश्च शरैर्हत्वा पुनरुज्जीव्य तं द्विजम् । । १८\nप्रेषयामास भगवांस्तदा वृन्दावने प्रभुः ।\nतदा प्रभृति वै विप्रः श्रीधरो वैष्णवोऽभवत् । । १९\nसप्ताब्दे चैव यज्ञांशे गत्वा शान्तिपुरीं शुभाम् ।\nब्रह्मज्ञानमुपागम्य यज्ञांशाच्छिष्यतां गतः । ।\nटीका भागवतस्यैव कृता तेन महात्मना  । । 3.4.19.२०\nसूत उवाच\nरामशर्मा स्थितः काश्यां शङ्करार्चनतत्परः ।\nशिवरात्रे द्विजो धीमानविमुक्तेश्वरस्थले । ।\nएकाकी जागरन्ध्यानी जप्त्वा पञ्चाक्षरं शुभम् । । २१\nतदा प्रसन्नो भगवाञ्छङ्करो लोकशङ्करः ।\nवरं ब्रूहीति वचनं तमाह द्विजसत्तमम् । । २२\nरामशर्मा शिवं नत्वा वचनं प्राह नम्रधीः ।\nभवान्यस्य समाधिस्थो ध्याने यस्य परो भवान् । । २३\nस देवो हृदये मह्यं वसेत्तव वरात्प्रभो ।\nइत्युक्तवचने तस्मिन्विहस्याह महेश्वरः । । २४\nएका वै प्रकृतिर्माया त्रिधा ब्रह्मस्वरूपिणी ।\nशून्यभूताव्यवस्यैव पुरुषस्यार्द्धतैजसम् । ।\nगृहीत्वा लोकजननी पुंक्लीबौ सुषुवे सुतौ । । २५\nपुमान्नारायणः साक्षाद्गौरश्चाष्टभुजैर्युतः ।\nत्रिधा बभूव भगवान्स्वेच्छया विश्वरक्षकः । । २६\nअर्धतेजास्स वै विष्णुर्वनमाली चतुर्भुजः ।\nक्षीरशायी स आदित्यः स्वयं सद्गुणदेवता । । २७\nअर्धतेजा द्विधा सैव नरनारायणावृषी ।\nजिष्णुर्विष्णुः स वै ज्ञेयो पर्वते गन्धमादने । । २८\nक्लीबः सङ्कर्षणः साक्षाद्ब्रह्मरूपं त्रिधाभवत् ।\nपूर्वार्द्धाद्गौरशेषश्च परार्धाद्रामलक्ष्मणौ । । २९\nगौरशेषो द्वापरान्ते बलभद्रः स वै स्वयम् ।\nरामलक्ष्मणयोर्ध्यानं बलभद्रस्य पूजनम् । ।\nसदा मया च कर्तव्यं तत्प्राप्य त्वं सुखी भव । । 3.4.19.३०\nइत्युक्त्वान्तर्दधे देवो रामानन्दस्य चाभवत् ।\nकृष्णचैतन्यमागम्य द्वादशाब्दवयोवृतम् । । ३१\nशिष्यो भूत्वा स्थितस्तत्र कृष्णचैतन्यपूजकः ।\nकृतं तदाज्ञया तेनाध्यात्मरामायणं शुभम् । । ३२\nसूत उवाच\nजीवानन्दस्स वै विप्रो रूपानन्दसमन्वितः ।\nश्रुत्वा चैतन्यचरितं पुरीं शान्तिमयीं गतः । । ३३\nचैतन्ये षोडशाब्दे च नत्वा तं तौ समास्थितौ ।\nऊचतुः कृष्णचैतन्यं भवता किं मतं स्मृतम् । । ३४\nविहस्याह स चैतन्यः शाक्तोऽहं शक्तिपूजकः ।\nशैवोऽहं वै द्विजौ १ नित्यं लोकार्थे शङ्करव्रती । ।\nवैष्णवोऽहं ध्यानपरो देवदेवस्य भक्तिमान् । । ३५\nअहं भक्तिमदं पीत्वा पापपुंसो बलिं शुभम् ।\nशक्त्यै समर्प्य होमान्ते ज्ञानाग्नौ यज्ञतत्परः । । ३६\nइति श्रुत्वा द्विजौ तौ तु तस्य शिष्यत्वमागतौ ।\nआचारमार्गमागम्य सर्वपूज्यौ बभूवतुः । । ३७\nतदाज्ञया षट्सन्दर्भं जीवानन्दश्चकार वै ।\nउवास तत्र मतिमान्कृष्णचैतन्यसेवकः । । ३८\nरूपानन्दो गुरोराज्ञां पुरस्कृत्य महामुनिः ।\nकृष्णखण्डं पुराणाङ्गं चक्रे दशसहस्रकम् । ।\nतत्रोष्य गुरुसेवाढ्यो राधाकृष्ण प्रपूजकः । । ३९\nसूत उवाच\nविष्णुस्वामी स वै विप्रो गतः शान्तिपुरीं शुभाम् ।\nयज्ञांश ऊनविंशाब्दे नत्वा तं प्राह स द्विजः । । 3.4.19.४०\nको देवः सर्वदेवानां पूज्यो ब्रह्माण्डगोचरे ।\nइति श्रुत्वा स भगवानुवाच द्विजसत्तमम् । । ४१\nसर्वपूज्यो महादेवो भक्तानुग्रहकारकः ।\nविष्ण्वीश्वरश्च रुद्रेशो ब्रह्मेशो भगवान्हरः । । ४२\nविना तत्पूजकेनैव पदार्था निष्फला हि ते ।\nये तु वै विष्णुभक्ताश्च शङ्करार्चनतत्पराः । । ४३\nशिवप्रसादात्सुलभा वैष्णवी भक्तिरुत्तमा ।\nवैष्णवः पुरुषो भूत्वा शङ्करं लोकशङ्करम् । । ४४\nकर्मभूम्यां समागम्य न पूजयति नारकः ।\nविष्णुस्वामीति तच्छ्रुत्वा शिष्यो भूत्वा च तद्गुणैः । । ४५\nकृष्णमन्त्रमुपासित्वा १ स बभूव शिवार्चकः । । ४६\nवैष्णवी संहिता तेन निर्मिता च तदाज्ञया ।\nतत्रोष्य विष्णुभक्तश्च कृष्णचैतन्यपूजकः । । ४७\nसूत उवाच\nमध्वाचार्यः कृष्णपरो ज्ञात्वा यज्ञांशमुत्तमम् ।\nगत्वा शान्तिपुरीं रम्यां नत्वा तं प्राह स द्विजः । । ४८\nकृष्णोऽयं भगवान्साक्षात्तदन्ये विश्वकारकाः ।\nदेवा धात्रादयो ज्ञेयास्तर्हि तत्पूजनेन किम् । । ४९\nशक्तिमार्गपरा विप्रा वृथा हिंसामयैर्मखैः ।\nअश्वमेधादिभिर्देवान्पूजयन्ति महीतले । 3.4.19.५०\nइति श्रुत्वा विहस्याह यज्ञांशश्च शचीसुतः ।\nन कृष्णो भगवान्साक्षात्तामसोऽयं च शक्तिजः । । ५१\nचौरोऽयं सर्वभोगी च हिंसको मांसभक्षकः ।\nपरस्त्रियं भजेद्यो वै स गच्छेद्यममन्दिरम् । । ५२\nचौरो यमालयं गच्छेज्जीवहन्ता विशेषतः ।\nएभिश्च लक्षणैर्हीनो भगवान्प्रकृतेः परः । । ५३\nयस्य बुद्धिः स वै ब्रह्माऽहङ्कारो यस्य वै शिवः ।\nशब्दमात्रा गणेशश्च स्पर्शमात्रा यमः स्वयम् । । ५४\nरूपमात्रा कुमारो वै रसमात्रा च यक्षराट् ।\nगन्धमात्रा विश्वकर्मा श्रवणं भगवाञ्छनिः । । ५५\nयस्य त्वक्स बुधो ज्ञेयश्चक्षुस्सूर्यः सनातनः ।\nयज्जित्वा भगवाञ्छुक्रो घ्राणस्तस्याश्विनीसुतौ । । ५६\nयन्मुखं भगवाञ्जीवो यस्य हस्तस्तु देवराट् ।\nकृष्णोऽयं तस्य चरणौ लिङ्गं दक्षः प्रजापतिः । ।\nगुदं तद्भगवान्मृत्युस्तस्मै भगवते नमः । । ५७\nहिंसायज्ञैश्च भगवान्स च तृप्तिमवाप्नुयात् ।\nस च यज्ञपशुर्वह्नौ ब्रह्मभूयाय कल्पते । ।\nतस्य मोक्षप्रभावेन महत्पुण्यमवाप्नुयात् । । ५८\nविधिहीनो नरः पापी हिंसायज्ञं करोति यः ।\nअन्धतामिस्रनरकं तद्दोषेण वसेच्चिरम् । । ५९\nमहत्पुण्यं महत्पापं हिंसायज्ञेषु वर्तते ।\nअतस्तु भगवान्कृष्णो हिंसायज्ञं कलौ युगे । । 3.4.19.६०\nसमाप्य कार्तिके मासि प्रतिपच्छुक्लपक्षके ।\nअन्नकूटमयं यज्ञं स्थापयामास भूतले । । ६१\nदेवराजस्तदा क्रुद्धो ह्यनुजं प्रति दुःखितः ।\nवज्रं सप्लावयामास तदा कृष्णः सनातनीम् । ।\nप्रकृतिं स च तुष्टाव लोकमङ्गलहेतवे । । ६२\nतदा सा प्रकृतिर्माता स्वपूर्वाद्दिव्यविग्रहम् ।\nराधारूपं महत्कृत्वा हदि कृष्णस्य चागता । । ६३\nतच्छक्त्या भगवान्कृष्णो धृत्वा गोवर्धनं गिरिम् ।\nनाम्ना गिरिधरो देवः सर्वपूज्यो बभूव ह । । ६४\nराधाकृष्णस्स भगवान्पूर्णब्रह्म सनातनः ।\nअतः कृष्णो न भगवान्राधाकृष्णः परः प्रभुः । । ६५\nइति श्रुत्वा वचस्तस्य मध्वाचार्यो हरिप्रियः ।\nशिष्यो भूत्वा स्थितस्तत्र कृष्णचैतन्यपूजकः । । ६६"
  }
]
[
  {
    "text": "।। सूत उवाच ।। ।।\nवयहानिर्महीपालो मध्यदेशे स्वकं पदम् ।।\nगृहीत्वा ब्रह्मरचितमजमेरमवासयत् ।। १ ।।\nअजस्य ब्रह्मणो मा च लक्ष्मीस्तत्र रमा गता ।।\nतया च नगरं रम्यमजमेरमजं स्मृतम् ।। २ ।।\nदशवर्षं कृतं राज्यं तोमरस्तत्सुतोऽभवत् ।।\nपार्थिवैः पूजयामास वर्षमात्रं महेश्वरम् ।। ३ ।।\nइंद्रप्रस्थं ददौ तस्मै प्रसन्नो नगरं शिवः ।।\nतदन्वये च ये जातास्तोमराः क्षत्रियाः स्मृताः ।। ४ ।।\nतोमरावरजश्चैव चयहानिसुतः शुभः ।।\nनाम्ना सामलदेवश्च प्रश्रितोऽभून्महीतले ।। ५ ।।\nसप्तवर्षं कृतं राज्यं महादेवस्ततोऽभवत् ।।\nपितुस्तुल्यं कृतं राज्यमजयश्च ततो भवत् ।। ६ ।।\nपितुस्तुल्यं कृतं राज्यं वीरसिंहस्ततोऽभवत् ।।\nशतार्द्धाब्दं कृतं राज्यं ततो बिंदुसुरोऽभवत् ।। ७ ।।\nपितुरर्द्धं कृतं राज्यं मध्यदेशे महात्मना ।।\nतस्माच्च मिथुनं जातं वीरा वीरविहात्तकः ।। ८ ।।\nविक्रमाय ददौ वीरां पिता वेदविधानतः ।।\nस्वपुत्राय स्वकं राज्यं मध्यदेशान्तरं मुदा ।। ९ ।।\nपितुस्तुल्यं कृतं राज्यं माणिक्यस्तत्सुतोभवत् ।।\nशतार्द्धाब्दं कृतं राज्यं महासिंहस्ततोऽभवत् ।। 3.4.2.१० ।।\nपितुस्तुल्यं कृतं राज्यं चंद्रगुप्तस्ततोऽभवत्।।\nपितुर्द्धं कृतं राज्यं तत्सुतश्च प्रतापवान् ।। ११ ।।\nपितुस्तुल्यं कृतं राज्यं मोहनस्तत्सुतोऽभवत् ।।\nत्रिंशदब्दं कृतं राज्यं श्वेतरायस्ततोऽभवत् ।।१२।।\nपितुस्तुल्यं कृतं राज्यं नागवाहस्ततोऽभवत् ।।\nपितुस्तुल्यं कृतं राज्यं लोहधारऽस्ततोभवत् ।। ।। १३ ।।\nपितुस्तुल्यं कृतं राज्यं वीरसिंहस्ततोऽभवत् ।।\nपितुस्तुल्यं कृतं राज्यं विबुधस्तत्सुतोऽभवत् ।। १४ ।।\nशतार्द्धाब्दं कृतं राज्यं चंद्रराय स्ततोभवत् ।।\nपितुस्तुल्यं कृतं राज्यं ततो हरिहरोऽभवत् ।।१५।।\nपितुस्तुल्यं कृतं राज्यं वसंतस्तस्य चात्मजः ।।\nपितुस्तुल्यं कृतं राज्यं बलांग स्तनयोऽभवत् ।। १६ ।।\nपितुस्तुल्यं कृतं राज्यं प्रमथस्तत्सुतोऽभवत् ।।\nपितुस्तुल्यं कृतं राज्यमंगरायस्ततोऽभवत् ।। १७ ।।\nपितुस्तुल्यं कृतं राज्यं विशालस्तस्य चात्मजः ।।\nपितुस्तुल्यं कृतं राज्यं शार्ङ्गदेवस्ततोऽभवत् ।। १८ ।।\nपितुस्तुल्यं कृतं राज्यं मंत्रदेवस्ततोऽभवत् ।।\nपितुस्तुल्यं कृतं राज्यं जयसिंहस्ततोऽभवत् ।।१९।।\nआर्यदेशाश्च सकला जितास्तेन महात्मना ।।\nतद्धनैः कारयामास यज्ञं बहुफलप्रदम् ।। 3.4.2.२० ।।\nततश्चानंद देवो हि जातः पुत्रः शुभाननः ।।\nशतार्द्धाब्दं कृतं राज्यं जयसिंहेन धीमता ।। २१ ।।\nतत्सुतेन पितुस्तुल्यं कृतं राज्यं महीतले ।।\nसोमेश्वरस्तस्य सुतो महाशूरो बभूव ह ।। २२ ।।\nअनंगपालस्य सुतो ज्येष्ठां वै कीर्तिमालिनीम् ।।\nतामुद्वाह्य विधानेन तस्यां पुत्रानजीजनत् ।। २३ ।।\nधुंधुकारश्च वै ज्येष्ठो मथुराराष्ट्रसंस्थितः ।।\nमध्यः कुमाराख्यसुतः पितुः पदसमास्थितः ।।२४।।\nमहीराजस्तु बलवांस्तृतीयो देहलीपतिः ।।\nसहोद्दीनस्य नृपतेर्वशमाप्य मृतिं गतः ।। २५ ।।\nचपहानेश्च स कुलं छाययित्वा दिवं ययौ ।।\nतस्य वंशे तु राजन्यास्तेषां पत्न्यः पिशाचकैः ।।२६।।\nम्लेच्छैश्च भुक्तवत्यस्ता बभूबुर्वर्णसंकराः ।।\nन वै आर्या न वै म्लेच्छा जट्टा जात्या च मेहनाः ।। २७ ।।\nमेहना म्लेच्छजातीया जट्टा आर्यमयाः स्मृताः ।।\nक्वचित्कचिच्च ये शेषाः क्षत्रियाश्चपहानिजाः ।। २८ ।।"
  }
]
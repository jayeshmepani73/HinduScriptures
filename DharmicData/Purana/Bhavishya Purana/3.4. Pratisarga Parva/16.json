[
  {
    "text": "बृहस्पतिरुवाच\nस्वायम्भुवेऽन्तरे पूर्वं ध्रुववंशसमुद्भवः ।\nराजा प्राचीनबर्हिश्च बभूव मखकारकः । । १\nनारदस्योपदेशेन त्यक्त्वा हिंसामयं मखम् ।\nज्ञानवान् वैष्णवो भूत्वा दशपुत्रानजीजनत् । । २\nप्रचेतानाम तेषां वै जातं ते चैकरूपिणः ।\nपितुराज्ञां पुरस्कृत्य जलमध्ये तपोऽर्थिनः । ।\nरत्नाकरस्य सिन्धोश्च मग्नभूता बभूविरे । । ३\nतेषां तु तपसा तुष्टः स्वयम्भूश्चतुराननः ।\nसप्ताब्धिषु स तान्सप्त सुतान्संस्थाप्य लोकराट् । । ४\nरत्नाकरेऽष्टमं पुत्रं नवमं मानसोत्तरे ।\nदशमं मेरुशाखायां सुतं कृत्वा मुमोद ह । । ५\nआपो वहति यो लोके स आपव इति स्मृतः ।\nद्वितीयो वरुणो नाम यादसां पतिरप्पतिः । । ६\nददौ पाशं तदा ब्रह्मा दैत्यबन्धनहेतवे ।\nपाशी नाम ततो जातं वरुणस्य महात्मनः । । ७\nस तु पूर्वभवे चासीद्ब्राह्मणः शक्तिपूजकः. ।\nआपवो नाम विख्यातो वारुणीपानतत्परः । । ८\nभद्रकाल्याः प्रियो भक्तो नित्यं पूजनतत्परः ।\nनानारक्तमयैः पुष्पैर्गुण्ठितां रक्तमालिकाम् । । ९\nरक्तचन्दनसंयुक्तां गृहीत्वा मन्त्रसंयुतः ।\nभद्रकाल्यै निवेद्याशु नवार्णवपरोऽभवत् । । 3.4.16.१०\nधूपैर्दीपैश्च नैवेद्यैस्ताम्बूलैर्ऋतुजैः फलैः ।\nपूजयित्वा महालक्ष्मीं भद्रकालीं सनातनीम् । । ११\nतिलैः शर्करया युक्तं मधुना च हविः स्वयम् ।\nवह्निद्वारेण संहृत्य तुष्टाव जगदम्बिकाम् । । १२\nचरित्रं मध्यमं देव्या विष्णुदेवेन निर्मितम् ।\nनवार्णवेन तेनैव प्रत्यहं जाप्यतत्परः । । १३\nएवं वर्षत्रयं जातं तस्य पूजां प्रकुर्वतः ।\nप्रसन्नाभूत्तदा देवी वरदा सर्वमङ्गला । ।\nवरं ब्रूहीति वचनं तमाह द्विजसत्तमम् । । १४\nइति वाक्यं प्रियं श्रुत्वा द्विज आपव नम्रधीः ।\nतुष्टाव दण्डवद् भूत्वा भद्रकालीं सनातनीम् । । १५\nआपव उवाच\nविष्णुकल्पे पुरा चासीद्दानवो महिषासुरः ।\nकोटिकोटिसहस्रैस्तु रथैर्वाजिगजैर्युतः । । १६\nत्रैलोक्यं स्ववशे कृत्वा महेन्द्रस्स तदाभवत् ।\nस्वारोचिषान्तरः कालो गतो राज्यं प्रकुर्वतः । । १७\nततस्स भगवान्विष्णुस्सर्वदेवसमन्वितः ।\nसमुत्पाद्य मुखात्तेजो ज्वालामाली बभूव ह । । १८\nज्योतिर्लिङ्गात्तदा देवी भवती स्वेच्छया भुवि ।\nसम्भूय महिषं हन्त्री तस्यै देव्यै नमोनमः । । १९\nरूद्रकल्पे पुरा चासीद्रुदच्छम्भुमुखाद्दिवि ।\nरावणश्च सहस्रास्यो जातो ब्रह्माण्डरावणः । । 3.4.16.२०\nराक्षसो बलवान्घोरो लोकालोकगिरेरधः ।\nन्यवसद्देवदैत्यानां मनुष्याणां च भक्षकः । ।\nषष्ठे मन्वन्तरे तेन ब्रह्माण्डं राज्यसात्कृतम् । । २१\nततो वैवस्वते प्राप्ते त्रेताष्टाविंशके प्रभुः ।\nस जातो राघवगृहे रामस्सङ्कर्षणः स्वयम् । । २२\nषोडशाब्दवपुर्भूत्वा स गतो जनकालये ।\nधनुश्चाजगवं घोरं प्रभग्नं तेन धीमता । । २३\nतदा ब्रह्मादयो देवा ज्ञात्वा रामं सनातनम् ।\nसहस्रवदनस्यैव वर्णयामास कारणम् । । २४\nतच्छुत्वा हंसयानं च समारुह्य स सीतया ।\nलोकालोकगिरौ प्राप्य घोरयुद्धमचीकरत् । । २५\nहंसयानपताकायां संस्थितो हनुमान्कपिः ।\nवेदाश्च वाजिनस्तत्र नेता ब्रह्मा सनातनः । । २६\nदिव्यवर्षमभूद्घोरः सङ्ग्रामस्तेन रक्षसा ।\nरावणस्स तदा क्रुद्धो द्विसहस्रैश्च बाहुभिः । । २७\nअपरौ मूर्छयित्वा तौ भ्रातरौ रामलक्ष्मणौ ।\nजगर्ज बलवान्घोरस्स च ब्रह्माण्डरावणः । । २८\nब्राह्मणा संस्तुता माता भवती ब्रह्मरूपिणी ।\nसीता शान्तिमयी नित्या तया ब्रह्माण्डरावणः । ।\nविनाशितो नमस्तस्यै नमस्तस्यै नमो नमः । । २९\nब्रह्मकल्पे पुरा चासीत्तालजंघान्वयोद्भवः ।\nमुरो नाम महादैत्यो ब्रह्मणो बलदर्पितः । । 3.4.16.३०\nब्रह्माण्डेशं महारुद्रं महेन्द्रादिसमन्वितम् ।\nस बभूव पराजित्याधिकारी रौद्र आसने । । ३१\nदेवैस्सार्द्धं महादेवो माधवं क्षीरशायिनम् ।\nगत्वा निवेदयामास स विष्णुः क्रोधसंयुतः । । ३२\nजगाम गरुडारूढो यत्र दैत्यो मुरः स्थितः ।\nतेन सार्द्धमभूद्युद्धं तस्य देवस्य दारुणम्  । ३३\nसहस्राब्दमतो जातं दृष्ट्वा ब्रह्मा भयान्वितः ।\nपरां तु प्रकृतिं नित्यां तुष्टाव श्लक्ष्णया गिरा । । ३४\nप्रसन्ना सा तदा देवी कुमारी सप्तहायिनी ।\nचतुर्भुजास्त्रसहिता भूत्वा दैत्यमुवाच ह । । ३५\nपराजितोऽयं भगवान्दैत्यराजेन वै त्वया ।\nविजया नाम मे रम्या कैश्चिन्नाहं पराजिता । । ३६\nउन्मीलिनी विञ्चुली च त्रिस्पृशा पक्षवर्द्धिनी ।\nजया जयन्ती विजया वर्षेवर्षे क्रमादहम् । । ३७\nएकादशशुभाचारा विष्णवस्तनया मम ।\nएकादशीति विख्याता वेदमध्ये सदा ह्यहम् । । ३८\nअतो मां बलवाञ्जित्वा विजयां विष्णुमातरम् ।\nपाणिं ग्रहाण मे रम्यं सर्वपूज्यो भवान्भवेत् । । ३९\nइति श्रुत्वा मुरो दैत्यस्तस्या रूपेण मोहितः ।\nयुयुधे स तया सार्द्धं क्षणार्द्धेन लयङ्गतः । । 3.4.16.४०\nतं मुरं निहतं दृष्ट्वानुजस्तन्नरकासुरः ।\nदैत्यमायां महाघोरां चकार सुरनाशिनीम् । । ४१\nएकादशी स्वयं माया हुङ्कारेणैव तं तदा ।\nनरकेण समं हत्वा जगर्ज जगदम्बिका । । ४२\nतयोस्तेजो महाघोरमन्नमध्येषु चागमत् ।\nदुष्टभूतममूदन्नं नृणां रोगभयप्रदम् । । ४३\nदृष्ट्वा चैकादशी नाम्ना रविशुक्रावुवाच ह ।\nकुरुतां शुद्धमेवान्तर्भवन्तौ लोकविश्रुतौ । । ४४\nतदाज्ञया तथा कृत्वा देव पूज्यौ बभूवतुः ।\nएवं मातस्त्वया सर्वं कृतं तस्यै नमो नमः । । ४५\nइति श्रुत्वा भद्रकाली स्तोत्रं दिव्यं कथामयम् ।\nआपवं प्राह सा देवी ब्राह्मणं वेदकोविदम् । । ४६\nप्रलये च तदा प्राप्ते नष्टे स्थावरजङ्गमे ।\nएकार्णवे पुरा त्वं वै मत्प्रसादात्सुखी भव । । ४७\nस्तोत्रेणानेन सुप्रीता वरदाहं सदा नरान् १ ।\nइत्युक्त्यान्तर्हिता देवी स विप्रो वरुणोऽभवत् । । ४८\nसूत उवाच\nइति श्रुत्वा गुरोर्वाक्यं भगवान्द्वितियो२ वसुः ।\nवरुणः स्वमुखात्तेजो जनयामास भूतले । । ४९\nदेहल्यां स तु वै जातो धर्मभक्तस्य वै गृहे ।\nविधवा तस्य या कन्या गर्भं धत्ते हरेः स्वयम् । । 3.4.16.५०\nइति ज्ञात्वा धर्मभक्तो मुमुदे सुतजन्मनि ।\nनामदेव इति ख्यातः साङ्ख्ययोगपरायणः । । ५१\nआब्रह्मस्तम्बपर्यन्तं सर्वं विष्णुमयं जगत् ।\nज्ञात्वा दृष्ट्वा गतः काश्यां रामानन्दं हरिप्रियम् । । ५२\nनत्वा तच्छिष्यतां प्राप्य तत्र वासमकारयत् ।\nसिकन्दरो म्लेच्छपतिर्देहलीराज्यमास्थितः । । ५३\nनामदेवं समाहूय सम्परीक्ष्य तदा सुखी ।\nअर्धकोटिमितं द्रव्यं ददौ तस्मै कलिप्रियः । । ५४\nनामदेवस्तु तद्द्रव्यैर्गङ्गारोहणमुत्तमम् ।\nकारयामास वै काश्यां शुभ्रं सर्वं शिलामयम् । । ५५\nदशविप्रान्पञ्च नृपान्पञ्च वैश्याञ्छतं गवाम् ।\nपुनरुज्जीवयामास शवभूतान्स योगवान् । । ५६\nबृहस्पतिरुवाच\nविश्वानरः पुरा चासीद्ब्राह्मणो वेदकोविदः ।\nअनपत्यो विधातारं तुष्टाव बहुपूजनैः । । ५७\nवर्षमात्रेण भगवान्परमेष्ठी प्रजापतिः ।\nसमागत्य वचः प्राह वरं ब्रूहि द्विजोत्तम । । ५८\nइति श्रुत्वा स होवाच भगवँस्ते नमो नमः ।\nप्रकृतेश्च परः पुत्रो भूयान्मम वरात्तव । । ५९\nइति श्रुत्वा तदा ब्रह्मा विस्मितः प्राह तं द्विजम् ।\nएका वै प्रकृतिर्माया त्रिलिङ्गजननी स्वयम् । । 3.4.16.६०\nतया दृश्यं जगत्सर्वं समुत्पादितमात्मना ।\nप्रकृतेश्च परो यो वै परमात्मा स चाव्ययः । । ६१\nअबुद्धिर्बोधनिरतो ह्यश्रुतिश्च शृणोति वै ।\nअदेहः स स्पृशत्येतदचक्षुः पश्यति स्वयम् । । ६२\nअजिह्वोन्नं स गृह्णाति स जिघ्रति न सा विना ।\nअमुखो वेदवक्ता च कर्मकारः करं विना । । ६३\nअपदो गच्छति ह्येतदलिङ्गो नारिभोगवान् ।\nअगुह्यो हि करोत्येतां सतत्त्वां गुह्यभूतिनीम् । । ६४\nशब्दब्रह्म स्पर्शमयं रूपब्रह्म रसात्मकम् ।\nगन्धब्रह्म परं ज्ञेय तस्मै तद्ब्रह्मणे नमः । । ६५\nप्रकृतिं पुरुषं चैव विद्ध्यनादि उभावपि ।\nविकारांश्च गुणांश्चैव विद्धि प्रकृतिसम्भवान् । । ६६\nएकार्थौ तौ च शब्दैकौ रूपैकौ नित्यविग्रहौ ।\nआदिमध्यान्तरहितौ नित्यशुद्धौ सनातनौ । । ६७\nपुंस्त्रीनपुंस्कजननी ज्ञेया सा प्रकृतिः परा ।\nपुरुषश्च कविः सूक्ष्मः कूटस्थो ज्ञानवान्परः ।। ६८ ।।\nअजन्मा जन्म चाप्नोति मया जातः स जन्मवान् ।।\nकथं स पुरुषो नित्यस्तव पुत्रो भविष्यति ।। ६९ ।।\nअतो विश्वानर मुने मायाभूतो हरिः स्वयम् ।।\nतव पुत्रत्वमाप्नोति वरान्मम जनार्दनः ।। 3.4.16.७० ।।\nइत्युक्त्वान्तर्दधे देवः पावकस्तद्वरादभूत् ।।\nअष्टानां च वसूनां च पावको हि पतिस्त्वयम् ।। ७१ ।।\nवैश्वानर इति ख्यातोऽभवत्स्वाहापतिः प्रभुः ।।\nस तु पूर्वभवे देवः पुरा कल्पेऽनलोभवत् ।। ७२ ।।\nनैषधो ब्राह्मणो धीमान्यथा राजा नलस्तथा ।।\nसंकटायां गते भूपे दमयन्ती पतिव्रता ।। ७३ ।।\nस्वपितुर्गेहमासाद्यान्वेषयामास भूपतिम् ।।\nतदा नलो द्विजं प्राप्तो दमयंतीपतिः प्रभुः ।। ७४ ।।\nदृष्ट्वा तं मोहमापन्ना दमयंती शुभानना ।।\nएतस्मिन्नंतरे तत्र वागुवाचाशरीरिणी ।। ७५ ।।\nनायं नलस्तव पतिर्ब्राह्मणोयं सुमोहितः ।।\nअनलो नाम विख्यातो देववाक्यात्स चाभवत् ।। ७६ ।।\nमहासरस्वतीं देवीं तुष्टाव स तु मोहितः ।।\nतस्य पुण्यप्रभावेन विश्वानरसुतोऽभवत् ।। ७७ ।।\n।। सूत उवाच ।। ।।\nइति श्रुत्वा गुरोर्वाक्यं पावको भगवान्प्रभुः ।।\nस्वमुखात्स्वांशमुत्पाद्य संजातस्तु ततो वसुः ।। ७८ ।।\nरंकणो नाम विख्यातो लक्ष्मीदत्तस्य वै सुतः ।।\nनगरे कांचनपुरे वैश्यजातिसमुद्भवः ।। ७९ ।।\nयंकणा नाम तत्पत्नी बभूव च पतिव्रता ।।\nसर्वद्रव्यव्ययं कृत्वा धर्मकार्येषु दंपती ।। 3.4.16.८० ।।\nकाष्ठमानीय विक्रीय बुभुजाते परस्परम् ।।\nरामानंदस्तस्य गुरू  रंकणस्य महात्मनः ।। ८१ ।।"
  }
]
[
  {
    "text": "सूत उवाच\nइति श्रुत्वा बलिर्दैत्यो देवानां विजयं महत् ।\nरोषणं नाम दैत्येन्द्रं समाहूय वचोऽब्रवीत् । । १\nसुतस्तिमिरलिङ्गस्य सरुषो नाम विश्रुतः ।\nत्वं हि तत्र समागम्य दैत्यकार्यं महत्कुरु । । २\nइति श्रुत्वा स वै दैत्यो हृदि विप्राप्तरोषणः ।\nननाश वेदमार्गस्थान्देहलीदेशमास्थितः । । ३\nपञ्चवर्षं कृतं राज्यं तत्सुतो बाबरोभवत् ।\nविंशदब्दं कृत राज्यं होमायुस्तत्सुतोऽभवत् । । ४\nहोमायुषा मदान्धेन देवताश्च निराकृताः ।\nते सुराः कृष्णचैतन्यं नदीहोपवने स्थितम् । । ५\nतुष्टुवुर्बहुधा तत्र श्रुत्वा क्रुद्धो हरिः स्वयम् ।\nस्वतेजसा च तद्राज्यं विघ्नभूतं चकार ह । । ६\nतत्सैन्यजनितैर्लोकैर्होमायुश्च निराकृतः ।\nमहाराष्ट्रैस्तदा तत्र शेषशाकः समास्थितः । । ७\nदेहलीनगरे रम्ये म्लेच्छो राज्यं चकार ह ।\nधर्मकार्यं कृतं तेन तद्राज्यं पञ्चहायनम् । । ८\nब्रह्मचारी मुकुन्दश्च शङ्कराचार्यगोत्रजः ।\nप्रयागे च तपः कुर्वन्विंशच्छिष्यैर्युतः स्थितः । । ९\nबाबरेण च धूर्तेन म्लेच्छराजेन देवताः ।\nभ्रंशिता स तदा ज्ञात्वा वह्नौ देहं जुहाव वै । । 3.4.22.१०\nतस्य शिष्या गता वह्नौ म्लेच्छनाशनहेतुना ।\nगोदुग्धे च स्थितं रोमं पीत्वा स पयसा मुनिः । । ११\nमुकुन्दस्तस्य दोषेण म्लेच्छयोनौ बभूव ह ।\nहोमायुषश्च काश्मीरे संस्थितस्यैव पुत्रकः । । १२\nजातमात्रे सुते तस्मिन्वागुवाचा शरीरिणी ।\nअकस्माच्च वरो जातः पुत्रोऽयं सर्वभाग्यवान् । । १३\nपैशाचे दारुणे मार्गे न भूतो न भविष्यति ।\nअतः सोऽकबरो नाम होमायुस्तनयस्तव । । १४\nश्रीधरः श्रीपतिः शम्भुर्वरेण्यश्च मधुव्रती ।\nविमलो देववान्सोमो वर्द्धनो वर्तको रुचिः । । १५\nमान्धाता मानकारी च केशवो माधवो मधुः ।\nदेवापिः सोमपाः शूरो मदनो यस्य शिष्यकाः । । १६\nस मुकुन्दो द्विजः श्रीमान्दैवात्त्वद्गेहमागतः ।\nइत्याकाशवचः श्रुत्वा होमायुश्च प्रसन्नधीः । । १७\nददौ दानं क्षुधार्तेभ्यः प्रेम्णा पुत्रमपालयत् ।\nदशाब्दे तनये जाते देहलीदेशमागतः । । १८\nशेषशाङ्कं पराजित्य स च राजा बभूव ह ।\nअब्दं तेन कृतं राज्यं तत्पुत्रश्च नृपोऽभवत् । । १९\nसम्प्राप्तेऽकबरे राज्यं सप्तशिष्याश्च तत्प्रियाः ।\nपूर्वजन्मनि ये मुख्यास्ते प्राप्ता भूपतिं प्रति । । 3.4.22.२०\nकेशवो गानसेनश्च वैजवाक्स तु माधवः ।\nम्लेच्छास्ते च स्मृतास्तत्र हरिदासो मधुस्तथा । । २१\nमध्वाचार्यकुले जातो वैष्णवः सर्वरागवित् ।\nपूर्वजन्मनि देवापिः स च वीरबलोऽभवत् । । २२\nब्राह्मणः पाश्चिमात्यो वै वाग्देवीवरदर्पितः ।\nसोमपा मानसिंहश्च गौतमान्वयसम्भवः । । २३\nसेनापतिश्च नृपतेरार्यभूपशिरोमणेः ।\nसूरश्चैव द्विजो जातो दक्षिणश्चैव पण्डितः । । २४\nबिल्वमङ्गल एवापि नाम्ना तन्नृपतेः सखा ।\nनायिकाभेदनिपुणो वेश्यानां स च पारगः । । २५\nमदनो ब्राह्मणो जातः पौर्वात्यः स च नर्तकः ।\nचन्दलो नाम विख्यातो रहः क्रीडाविशारदः । । २६\nअन्यदेशे गताः शिष्यास्तेषां पूर्वास्त्रयोदश ।\nअनपस्य सुतो जातः श्रीधरः शत्रुवेदितः । । २७\nविख्यातस्तुलसीशर्मा पुराणनिपुणः कविः ।\nनारीशिक्षां समादाय राघवानन्दमागतः । । २८\nशिष्यो भूत्वा स्थितः काश्यां रामानन्दमते स्थितः ।\nश्रीपतिः स बभूवान्धो मध्वाचार्यमते स्थितः । । २९\nसूरदास इति ज्ञेयः कृष्णलीलाकरः कविः ।\nशम्भुर्वै चन्द्रभट्टस्य कुले जातो हरिप्रियः । । 3.4.22.३०\nरामानन्दमते संस्थो भक्तकीर्तिपरायणः ।\nवरेण्यः सोग्रभुङ्नामा रामानन्दमते स्थितः । । ३१\nज्ञानध्यानपरो नित्यं भाषाछन्दकरः कविः ।\nमधुव्रती स वै जातो कीलको नाम विश्रुतः । । ३२\nरामलीलाकरो धीमान्रामानन्दमते स्थितः ।\nविमलश्च स वै जातः स नाम्नैव दिवाकरः । । ३३\nसीतालीलाकरो धीमान्रामानन्दमते स्थितः ।\nदेववान्केशवो जातो विष्णुस्वामिमते स्थितः । । ३४\nकविप्रियादिरचनां कृत्वा प्रेतत्वमागतः ।\nरामज्योत्स्नामयं ग्रन्थं कृत्वा स्वर्गमुपाययौ । । ३५\nसोमो जातः स वै व्यासो निम्बादित्यमते स्थितः ।\nरहः क्रीडामयं ग्रन्थं कृत्वा स्वर्गमुपाययौ । । ३६\nवर्द्धनश्च स वै जातो नाम्ना चरणदासकः ।\nज्ञानमालामयं कृत्वा ग्रन्थं रैदासमार्गगः । । ३७\nवर्तकः स च वै जातो रोपणस्य मते स्थितः ।\nरत्नभानुरिति ज्ञेयो भाषाकर्ता च जैमिनेः । । ३८\nरुचिश्च रोचनो जातो मध्वाचार्यमते स्थितः ।\nनानागानमयीं लीलां कृत्वा स्वर्गमुपाययौ । । ३९\nमान्धाता भूपतिर्नाम कायस्थः स बभूव ह ।\nमध्वाचार्यो भागवतं चक्रे भाषामयं शुभम् । । 3.4.22.४०\nमानकारो नारिभावान्नारीदेहमुपागतः ।\nमीरानामेति विख्याता भूपतेस्तनया शुभा । । ४१\nमा शोभा च तनौ यस्या गतिर्गजसमा किल ।\nसा मीरा च बुधैः प्रोक्ता मध्वाचार्यमते स्थिता । । ४२\nएवं ते कथितं विप्र भाषाग्रन्थप्रकारणम् ।\nप्रबन्धं मङ्गलकरं कलिकाले भयङ्करे । । ४३\nस भूपोऽकबरो नाम कृत्वा राज्यमकण्टकम् ।\nशतार्द्धेन च शिष्यैश्च वैकुण्ठभवनं ययौ । । ४४\nसलोमा तनयस्तस्य कृतं राज्यं पितुः समम् ।\nखुर्दकस्तनयस्तस्य दशाब्दं च कृतं पदम् । । ४५\nचत्वारस्तनयास्तस्य नवरङ्गो हि मध्यमः ।\nपितरं च तथा भ्रातॄञ्जित्वा राज्यमचीकरत् । । ४६\nपूर्वजन्मनि दैत्योऽयमन्धको नाम विश्रुतः ।\nकर्मभूम्यां तदंशेन दैत्यराजाज्ञया ययौ । । ४७\nतेनैव बहुधा मूर्तीर्भ्रंशिताश्च समन्ततः ।\nदृष्ट्वा देवास्तदागत्य कृष्णचैतन्यमब्रुवन् । । ४८\nभगवन्दैत्यराजांशः स जातश्च महीपतिः ।\nभ्रंशयित्वा सुरान्वेदान्दैत्यपक्षं विवर्द्धते । । ४९\nइति श्रुत्वा स यज्ञांशो नदीहोपवने स्थितः ।\nशशाप तं दुराचारं यथा वंशक्षयो भवेत् । । 3.4.22.५०\nराज्यमेकोनपञ्चाशत्कृतं तेन दुरात्मना ।\nसेवाजयो नाम नृपो देवपक्षविवर्द्धनः । । ५१\nमहाराष्ट्रद्विजस्तस्य युद्धविद्याविशारदः ।\nहत्वा तं च दुराचारं तत्पुत्राय च तत्पदम् । । ५२\nदत्वा ययौ दाक्षिणात्ये देशे देवविवर्द्धनः ।\nअलोमा नाम तनयः पञ्चाब्दं तत्पदं कृतम् । । ५३\nतत्पश्चान्मरणं प्राप्तो विद्रधेन रुजा मुने ।\nविक्रमस्य गते राज्ये सप्तत्युत्तरकं शतम् । । ५४\nज्ञेयं सप्त दशं विप्र यदालोमा मृतिं गतः ।\nतालनस्य कुले जातो म्लेच्छः फलरुषो बली । । ५५\nमुकुलस्य कुलं हत्वा स्वयं राज्यं चकार ह ।\nदशाब्दं च कृतं राज्यं तेन भूपेन भूतले । । ५६\nशत्रुभिर्मरणं प्राप्तो दैत्यलोकमुपागमत् ।\nमहामदस्तत्तनयो विंशत्यब्दं कृतं पदम् । । ५७\nतद्राष्ट्रे नादरो नाम दैत्यो देश उपागमत् ।\nहत्वार्यांश्च सुराञ्जित्वा देशं खुरजमाययौ । । ५८\nमहामत्स्यो हि मदस्य तनयस्तत्पितुः पदम् ।\nगृहीत्वा पञ्चवर्षान्तं स च राज्यं चकार ह । । ५९\nमहाराष्ट्रैर्हतो दुष्टस्तालनान्वयसम्भवः ।\nदेहलीनगरे राज्यं दशाब्दं माधवेन वै । । 3.4.22.६०\nकृतं तत्र तदा म्लेच्छ आलोमा राज्यमाप्तवान् ।\nतद्राष्ट्रे बहवो जाता राजानो निजदेशजाः । । ६१\nग्रामपा बहवो भूपा देशे देशे बभूविरे ।\nमण्डलीकपदं तत्राक्षयं जातं महीतले । । ६२\nत्रिंशदब्दमतो जातं ग्रामे ग्रामे नृपे नृपे ।\nतदा तु सकला देवाः कृष्णचैतन्यमाययुः । । ६३\nयज्ञांशश्च हरिः साक्षाज्ज्ञात्वा दुःखं महीतले ।\nमुहूर्तं ध्यानमागम्य देवान्वचनमब्रवीत् । । ६४\nपुरा तु राघवो धीमाञ्जित्वा रावणराक्षसम् ।\nकपीनुज्जीवयामास सुधावर्षैस्समन्ततः । । ६५\nविकटो वृजिलो जालो वरलीनो हि सिंहलः ।\nजवस्सुमात्रश्च तथा नाम्ना ते क्षुद्रवानराः । । ६६\nरामचन्द्रं वचः प्राहुर्देहि नो वाच्छितं प्रभो ।\nरामो दाशरथिः श्रीमाञ्ज्ञात्वा तेषां मनोरथम् । । ६७\nदेवाङ्गनोद्भवाः कन्या रावणाल्लोकरावणात् ।\nदत्त्वा तेभ्यो हरिस्साक्षाद्वचनं प्राह हर्षितः । । ६८\nभवन्नाम्ना च ये द्वीपा जालन्धरविनिर्मिताः ।\nतेषु राज्ञो भविष्यन्ति भवन्तो हितकारिणः । । ६९\nनन्दिन्या गोश्च रुण्डाद्वै जाता म्लेच्छा भयानकाः ।\nगुरुण्डा जातयस्तेषां तास्तु तेषु सदा स्थिताः । । 3.4.22.७०\nजित्वा तांश्च गुरुण्डान्वै कुरुध्वं राज्यमुत्तमम् ।\nइति श्रुत्वा हरिं नत्वा द्वीपेषु प्रययुर्मुदा । । ७१\nविकटान्वयसम्भूता गुरुण्डा वानराननाः ।\nवाणिज्यार्थमिहायाता गौरुण्डा बौद्धमार्गिणः । । ७२\nईशपुत्रमते संस्थास्तेषां हृदयमुत्तमम् ।\nसत्यव्रतं कामजितमक्रोधं सूर्यतत्परम् । । ७३\nयूयं तत्रोष्य कार्यं च नृणां कुरुत मा चिरम् ।\nइति श्रुत्वा तु ते देवाः कुर्युरार्चिकमादरात् । । ७४\nनगर्य्या कलिकातायां स्थापयामासुरुद्यताः ।\nविकटे पश्चिमे द्वीपे तत्पत्नी विकटावती । । ७५\nअष्टकौशलमार्गेण राजमन्त्रं चकार ह ।\nतत्पतिस्तु पुलोमार्चिः कलिकातां पुरीं स्थितः । । ७६\nविक्रमस्य गते राज्ये शतमष्टादशं कलौ ।\nचत्वारिंशं तथाब्दं च तदा राजा बभूव ह । । ७७\nतदन्वये सप्तनृपा गुरुण्डाश्च बभूविरे ।\nचतुष्षष्टिमितं वर्षं राज्यं कृत्वा लयं गताः । । ७८\nगुरुण्डे चाष्टमे भूपे प्राप्ते न्यायेन शासति ।\nकलिपक्षो बलिर्दैत्यो मुरं नाम महासुरम् । । ७९\nआरुह्य प्रेषयामास देवदेशे महोत्तमे ।"
  },
  {
    "text": "स मुरो वार्डिलं भूपं वशीकृत्य हृदि स्थितः । । 3.4.22.८०\nआर्यधर्मविनाशाय तस्य बुद्धिं चकार ह ।\nमूर्तिसंस्थास्तदा देवा गत्वा यज्ञांशयोगिनम् । । ८१\nनमस्कृत्याब्रुवन्सर्वे यथा प्राप्तो मुरोऽसुरः ।\nज्ञात्वा शशाप कृष्णांशो गुरुण्डान्बौद्धमार्गिणः । । ८२\nक्षयं यास्यन्ति ते सर्वे ये मुरस्य वशं गताः ।\nइत्युक्ते वचने तस्मिन्गुरुण्डा कालनोदिताः । । ८३\nस्वसैन्यैश्च क्षयं जग्मुर्वर्षमात्रान्तरे खलाः ।\nसर्वे त्रिंशत्सहस्राश्च प्रययुर्यममन्दिरे । । ८४\nवाग्दण्डैस्स च भूपालो वार्डिलो नाशमाप्तवान् ।\nगुरुण्डो नवमः प्राप्तो भेकलो नाम वीर्यवान् । । ८५\nन्यायेन कृतवान्राज्य द्वादशाब्दं प्रयत्नतः ।\nआर्यदेशे च तद्राज्यं बभूव न्यायशासति । । ८६\nलडिलो नाम विख्यातो गुरुण्डो दशमोहितः ।\nद्वात्रिंशाब्दं च तद्राज्यं कृतं तेनैव धर्मिणा । । ८७\nलडिले स्वर्गते प्राप्ते मकरन्दकुलोद्भवाः ।\nआर्याः प्राप्तास्तदा मौना हिमतुङ्गनिवासिनः । । ८८\nबभ्रुवर्णाः सूक्ष्मनसो वर्तुला दीर्घमस्तकाः ।\nएवं लक्षाश्च सम्प्राप्ता देहल्यां बौद्धमागिणः । । ८९\nआर्जिको नाम वै राजा तेषां तत्र बभूव ह ।\nतस्य पुत्रो देवकणो गङ्गोत्रगिरिमूर्द्धनि । । 3.4.22.९०\nद्वादशाब्दं तपो घोरं तेपे राज्यविवृद्धये ।\nतदा भगवती गङ्गा तपसा तस्य धीमतः । । ९१\nस्वरूपं स्वेच्छया प्राप्य ब्रह्मलोकं जगाम ह ।\nकुबेरश्च तदागत्य दत्त्वा तस्मै महत्पदम् । । ९२\nआर्याणां मण्डलीकं च तत्रैवान्तरधीयत ।\nमण्डलीको देवकर्णो बभूव जनपालकः । । ९३\nषष्ट्यब्दं च कृतं राज्यं तेन राज्ञा महीतले ।\nतदन्वयेऽष्टभूपाश्च बभूवुर्देवपूजकाः । । ९४\nद्विशताब्दं पदं कृत्वा स्वर्गलोकमुपाययुः ।\nएकादशश्च यो मौनः पन्नगारिरिति श्रुतः । । ९५\nचत्वारिंशच्च वर्षाणि राज्यं कृत्वा प्रयत्नतः ।\nस्वर्गलोकं गतो राजा पन्नगैर्मरणं गतः । । ९६\nएवं च मौर्यजातीयैः कृतं राज्यं महीतले । । ९७"
  }
]
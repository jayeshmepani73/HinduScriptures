[
  {
    "text": "।। वेदव्यास उवाच ।। ।।\nएवं द्वापरसंध्याया अन्ते सूतेन वर्णितम् ।।\nसूर्यचंद्रान्वयाख्यानं तन्मया कथितं तव ।।१।।\nविशालायां पुनर्गत्वा वैतालेन विनिर्मितम् ।।\nकथयिष्यति सूतस्तमितिहाससमुच्चयम् ।।२।।\nतन्मया कथितं सर्वं हृषीकोत्तमपुण्यदम्।।\nपुनर्विक्रमभूपेन भविष्यति समाह्वयः ।। ३ ।।\nनैमिषारण्यमासाद्य श्रावयिष्यति वै कथाम्।।\nपुनरुक्तानि यान्येव पुराणाष्टादशानि वै ।। ४ ।।\nतानि चोपपुराणानि भविष्यंति कलौ युगे ।।\nतेषां चोपपुराणानां द्वादशाध्यायमुत्तमम् ।। ५ ।।\nसारभूतश्च कथितं इतिहाससमुच्चयः ।।\nयस्ते मया च कथितो हृषीकोत्तम ते मुदा ।। ६ ।।\nविक्रमाख्यानकालांतेऽवतारः कलया हरेः ।।\nस च शक्त्यावतारो हि राधाकृष्णस्य भूतले ।। ७ ।।\nतत्कथां भगवान्सूतो नैमिषारण्यमास्थितः ।।\nअष्टाशीतिसहस्राणि श्रावयिष्यति वै मुनीम् ।। ८ ।।\nयत्तन्मया च कथितं हषीकोत्तम ते मुदा ।।\nपुनस्ते शौनकाद्याश्च कृत्वा स्नानादिकाः क्रियाः ।। ९ ।।\nसूतपार्श्वं गमिष्यंति नैमिषारण्यवासिनः ।।\nतत्पृष्टेनैव सूतेन यदुक्तं तच्छृणुष्व भोः ।। 3.4.1.१० ।।\n।। ऋषय ऊचुः ।। ।।\nश्रुतं कृष्णस्य चरितं भगवन्भवतोदितम् ।।\nइदानीं श्रोतुमिच्छामि राज्ञां तेषां क्रमात्कुलम् ।। ।।११ ।।\nचतुर्णां वह्निजातानां परं कौतूहलं हि नः ।।\nस हरिस्त्रियुगी प्रोक्तः कथं जातः कलौ युगे ।। १२ ।।\n।। सूत उवाच ।। ।।\nकथयामि मुनिश्रेष्ठा युष्माकं प्रश्नमुत्तमम् ।।\nअग्निवंशनृपाणां च चरित्रं शृणु विस्तरात् ।। १३ ।।\nप्रमरश्च महीपालो दक्षिणां दिशमास्थितः ।।\nअम्बया रचितां दिव्यां प्रमराय पुरीं शुभाम् ।। १४ ।।\nनिवासं कृतवान्राजा सामवेदपरो बली ।।\nषड्वर्षाणि कृतं राज्यं तस्माज्जातो महामरः ।। १५ ।।\nत्रिवर्षं च कृतं राज्यं देवापिस्तनयोऽभवत् ।।\nपितुस्तुल्यं कृतं राज्यं देवदूतस्ततोऽभवत् ।।\nपितुस्तुल्यं कृतं राज्यं शृणु तत्कारणं मुने ।। १६ ।।\nअशोके निहते तस्मिन्बौद्धभूपे महाबले ।।\nकलिर्भास्करमाराध्य तपसा ध्यानतत्परः ।। १७ ।।\nपंचवर्षान्तरे सूर्यस्तस्मै च कलये मुदा ।।\nशकाख्यं नाम पुरुषं ददौ तद्भक्तितोषितः ।। १८ ।।\nतदा प्रसन्नः स कलिः शकाय च महात्मने ।।\nतैत्तिरं नगरं प्रेम्णा ददौ हर्षितमानसः ।।१९।।\nतत्र गोपान्दस्युगणान्वशीकृत्य महाबली ।।\nआर्यदेशविनाशाय कृत्वोवोद्योगं पुनःपुनः ।।\nहतवान्भूपतीन्बाणैस्तस्मात्ते स्वल्पजीविनः ।। 3.4.1.२० ।।\nगंधर्वसेनश्च नृपो देवदूतात्मजो बली ।।\nशतार्द्धाब्दं पदं कृत्वा तपसे पुनरागतः ।। २१ ।।\nशिवाज्ञया च नृपतिर्विक्रमस्तनयस्ततः ।।\nशतवर्षकृतं राज्यं देवभक्तस्ततोऽभवत् ।।\nदशवर्षं कृतं राज्यं शकैर्दुष्टैर्लयं गतः ।। २२ ।।\nशालिवाहन एवापि देवभक्तस्य चात्मजः ।।\nजित्वा शकान्स षष्ट्यब्दं राज्यं कृत्वा दिवं गतः ।। २३ ।।\nशालिहोत्रस्तस्य सुतो राज्यं कृत्वा शतार्द्धकम् ।।\nस्वर्गलोकं ततः प्राप्तस्तत्सुतः शालिवर्द्धनः ।।२४।।\nपितुस्तुल्यं कृतं राज्यं शकहन्ता ततोऽभवत्।।\nपितुस्तुल्यं कृतं राज्यं सुहोत्रस्तनयोऽभवत् ।। २५ ।।\nपितुस्तुल्यं कृतं राज्यं हविर्होत्रस्ततोऽभवत्।।\nपितुस्तुल्यं कृतं राज्यमिंद्रपालस्ततोऽभवत् ।। २६ ।।\nपुरीमिंद्रावतीं कृत्वा तत्र राज्यमकारयत् ।।\nपितुस्तुल्यं कृतं राज्यं माल्यवान्नाम तत्सुतः ।।\nपुरीं माल्यवतीं कृत्वा पितुस्तुल्यं कृतं पदम् ।। २७ ।।\nअनावृष्टिस्ततश्चासीन्महती चतुरब्दिका ।।\nततः क्षुधातुरो राजा श्वविष्ठाधान्यगर्हितम् ।। २८ ।।\nसंस्कृत्य मंदिरे राजा शालग्रामाय चार्पयत् ।।\nतदा प्रसन्नो भगवान्वचनं नभसेरितम् ।। २९ ।।\nकृत्वा ददौ वरं तस्मै शृणु तन्मुनिसत्तम।।\nकुले यावन्नृपा भाव्यास्तव भूपतिसत्तम।।\nअनावृष्टिर्न भविता तावत्ते राष्ट्र उत्तमे।।3.4.1.३०।।\nसुतो  माल्यवतश्चासीच्छंभुदत्तो हरप्रियः।।\nपितुस्तुल्यं कृतं राज्यं भौमराजस्ततोऽभवत्।।३१।।\nपितुस्तुल्यं कृतं राज्यं वत्सराजस्ततोऽभवत्।।\nपितुस्तुल्यं कृतं राज्यं भोजराजस्ततोऽभवत्।।३२।।\nपितुस्तुल्यं कृतं राज्यं शंभुदत्तस्ततोऽभवत्।।\nदशहीनं कृतं राज्यं भोजराजपितुस्समम्।।३३ ।।\nशंभुदत्तस्य तनयो बिंदुपालस्ततोऽभवत् ।।\nबिंदुखण्डं च राष्ट्रं वै कृत्वा स सुखितोऽभवत् ।।\nतेन राज्यं पितुस्तुल्यं कृतं वेदविदा मुने ।। ३४ ।।\nबिंदुपालस्य तनयो राजपालस्ततोऽभवत्।।\nपितुस्तुल्यकृतं राज्यं तस्माज्जातो महीनरः ।। ३५ ।।\nपितुस्तुल्यं कृतं राज्यं सोमवर्मा नृपोऽभवत् ।।\nपितुस्तुल्यं कृतं राज्यं कामवर्मा सुतोऽभवत् ।। ३६ ।।\nपितुस्तुल्यं कृतं राज्यं भूमिपालस्ततोऽभवत् ।।\nभूसरस्तेन खनितं पुरं तत्र शुभं कृतम् ।। ३७ ।।\nपितुस्तुल्यं कृतं राज्यं रंगपालस्ततोऽभवत् ।।\nभूमिपालस्तु नृपतिर्जित्वा भूपाननेकशः ।। ३८ ।।\nवीरसिंहस्ततो नाम्ना विख्यातोऽभून्महीतले ।।\nस्वराज्ये रंगपालं स चाभिषिच्य वनं ययौ ।।\nतपः कृत्वा दिवं यातो देवदेवप्रसादतः ।। ३९ ।।\nकल्पसिंहस्ततो जातो रंगपालान्नृपोत्तमात् ।।\nअनपत्यो हि नृपतिः पितुस्तुल्यं कृतं पदम् ।। 3.4.1.४० ।।\nएकदा जाह्नवीतोये स्नानार्थं मुदितो ययौ ।।\nदानं दत्त्वा द्विजातिभ्यः कल्पक्षेत्रमवाप्तवान् ।। ४१ ।।\nपुण्यभूमिं समालोक्य शून्यभूतां स्थलीमपि ।।\nनगरं कारयामास तत्र स्थाने मुदान्वितः ।। ४२ ।।\nकलापनगरं नाम्ना प्रसिद्धमभवद्भुवि ।।\nतत्र राज्यं कृतं तेन गंगासिंहस्ततोऽभवत् ।। ४३ ।।\nनवत्यब्दवपुर्भूत्वा सोऽनपत्यो रणं गतः ।।\nत्यक्त्वा प्राणान्कुरुक्षेत्रे स्वर्गलोकमवाप्तवान् ।।\nसमाप्तिमगमद्विप्र प्रमरस्य कुलं शुभम् ।। ४४ ।।\nतदन्वये च ये शेषाः क्षत्रियास्तदनंतरम् ।।\nतन्नारीष्वमितोविप्र बभूव वर्णसंकरः ।। ४५ ।।\nवैश्यवृत्तिकराः सर्वे म्लेच्छतुल्या महीतले ।।\nइति ते कथितं विप्र कुलं दक्षिणभूपतेः ।। ४६ ।।"
  }
]
[
  {
    "text": "।। ऋषिरुवाच ।। ।।\nमहीराजान्मुनिश्रेष्ठ के राजानो बभूविरे ।।\nतान्नो वद महाभाग सर्वज्ञोऽस्ति भवान्सदा ।।१।।\n।। सूत उवाच ।। ।।\nपैशाचः कुतुकोद्दीनो देहलीराज्यमास्थितः ।।\nवलीगढं महारम्यं यादवै रक्षितं पुरम् ।।\nययौ तत्र स पैशाचः शूरायुतसमन्वितः ।।२।।\nवीरसेनस्य वै पौत्रं भूपसेनं नृपोत्तमम् ।।\nस जित्वा कुतुकोद्दीनो देहलीग्रामसंस्थितः ।। ३ ।।\nएतस्मिन्नंतरे भूपा नानादेश्याः समागताः ।।\nजित्वा स कुतुकोद्दीनः स्वदेशात्तैर्निराकृतः ।। ४ ।।\nसहोद्दीनस्तु तच्छ्रुत्वा पुनरागत्य देहलीम् ।।\nजित्वा भूपान्दैत्यवरो मूर्तिखंडमथाकरोत् ।। ५ ।।\nतत्पश्चाद्बहुधा म्लेच्छा इहागत्य समन्ततः ।।\nपंचषट्सप्तवर्षाणि कृत्वा राज्यं लयं गताः ।। ६ ।।\nअद्यप्रभृति देशेऽस्मिञ्छतवर्षान्तरे हि ते ।।\nभूत्वा चाल्पायुषो मन्दा देवतीर्थविनाशकाः ।। ७ ।।\nम्लेच्छभूपा मुनिश्रेष्ठास्तस्माद्यूयं मया सह ।।\nगंतुमर्हथ वै शीघ्रं विशालां नगरीं शुभाम् ।। ८ ।।\nइति श्रुत्वा तु वचनं दुःखात्संत्यज्य नैमिषम् ।।\nययुः सर्वे विशालायां हिमाद्रौ गिरिसत्तमे ।। ९ ।।\nतत्र सर्वे समाधिस्था ध्यात्वा सर्वमयं हरिम् ।।\nशतवर्षान्तरे सर्वे ध्यानाद्ब्रह्मगृहं ययुः ।।3.4.6.१ ०।।\nव्यास उवाच ।।\nइत्येवं सकलं भाव्यं योगाभ्यासवशाद्द्रुतम् ।।\nवर्णितं च मया तुभ्यं किमन्यच्छ्रोतुमिच्छसि । ।। ११ ।।\n।। मनुरुवाच ।। ।।\nभगवन्वेदतत्त्वज्ञ सर्वलोकशिवंकरः ।।\nअहं मायाभवो जातो भवान्वेदभवो भुवि ।। १२ ।।\nअविद्यया च सकलं मम ज्ञानं समाहृतम् ।।\nअतोऽहं विविधा योनीर्गृहीत्वा लोकमागतः ।।१३।।\nपरं ब्रह्मैव कृपया दृष्ट्वा मां मंदभागिनम् ।।\nव्यासरूपं स्वयं कृत्वा समुद्धर्तुमुपागतः ।। १४ ।।\nनमस्तस्मै मुनींद्राय वेदव्यासाय साक्षिणे ।।\nअविद्यामोहभावेभ्यो रक्षणाय नमोनमः ।। १५ ।।\nपुनरन्यच्च मे ब्रूहि सूताद्यैः किं कृतं मुने ।।\nतत्सर्वं कृपया स्वामिन्वक्तुमर्हसि सांप्रतम् ।। १६ ।।\n।। व्यास उवाच ।। ।।\nब्रह्मांडे ये स्थिता लोकास्ते सर्वेस्मिन्कलेवरे ।।\nअहंकारो हि जीवात्मा सर्वः स्यात्कोटिहीनकः ।। १७ ।।\nपुराणोऽणोरणीयांश्च षोडशात्मा सनातनः ।।\nइन्द्रियाणि मनश्चैव पञ्च चेन्द्रियगोचराः ।। १८ ।।\nज्ञेयो जीवः शरीरेऽस्मिन्स ईशगुणबंधितः ।।\nईशो ह्यष्टादशात्मा वै शंकरो जीवशंकरः ।। १९ ।।\nबुद्धिर्मनश्च विषया इंद्रियाणि तथैव च ।।\nअहंकारस्य चेशो वै महादेवः सनातनः ।। 3.4.6.२० ।।\nजीवो नारायणस्साक्षाच्छंकरेण विमोहितः ।।\nस बद्धस्त्रिगुणैः पाशैरेकश्च बहुधाभवत् ।। ।। २१ ।।\nकालात्मा भगवानीशो महाकल्पस्वरूपकः ।।\nशिवकल्पो ब्रह्मकल्पो विष्णुकल्पस्तृतीयकः ।।\nईशनेत्राणि तान्येव बन्धकल्पश्चतुर्थकः ।। २२ ।।\nवायुकल्पो वह्निकल्पो ब्रह्मांडो लिंगकल्पकः ।।\nईशवक्त्राणि पञ्चैव तत्त्वज्ञैः कथितानि वै ।। २३ ।।\nभविष्यकल्पश्च तथा तथा गरुडक ल्पकः ।।\nकल्पो भागवतश्चैव मार्कण्डेयश्च कल्पकः ।।२४।।\nवामनश्च नृसिंहश्च वराहो मत्स्यकूर्मकौ ।।\nज्ञानात्मनो महेशस्य ज्ञेया दश भुजा बुधैः ।। २५ ।।\nअष्टादशदिनेष्वेव ब्रह्मणोऽव्यक्तजन्मनः ।।\nकल्पाश्चाष्टादशास्सर्वे बुधैर्ज्ञेया विलोमतः ।। २६ ।।\nकूर्मकल्पश्च तत्राद्यो मत्स्यकल्पो द्वितीयकः ।।\nतृतीयः श्वेतवाराहः कल्पो ज्ञेयः पुरातनैः ।। २७ ।।\nद्विधा च भगवान्ब्रह्मा सूक्ष्मः स्थूलोऽगुणो गुणी ।।\nसगुणः स विराण्नाम्ना विष्णु नाभिसमुद्भवः ।। २८ ।।\nनिर्गुणोव्ययरूपश्चाव्यक्तजन्मा स्वभूः स्वयम् ।।\nब्रह्मणः सगुणस्यैव शतायुः कालनिर्मितम् ।। २९ ।।\nऊनविंशसहस्राणि लक्षैको मानुषाब्दकैः ।।\nएभिर्वर्षैर्दिनं ज्ञेयं विराजो ब्रह्मणः स्वयम् ।। 3.4.6.३० ।।\nनिर्गुणोऽव्यक्तजन्मा च कालात्सर्वेश्वरः परः ।।\nअव्यक्तं प्रकृतिर्ज्ञेया द्वादशांगानि वै ततः ।। ३१ ।।\nइन्द्रियाणि मनो बुद्धिरव्यक्तस्य स्मृतानि वै ।।\nअव्यक्ताच्च परं ब्रह्म सूक्ष्मज्योतिस्तदव्ययम् ।। ३२ ।।\nयदा व्यक्ते स्वयं प्राप्तोऽव्यक्तजन्मा हि संस्मृतः ।।\nशतवर्षसमाधिस्थो यस्तिष्ठेच्च निरंतरम् ।। ३३ ।।\nसूक्ष्मो मनोनिलो भूत्वा गच्छेद्वै ब्रह्मणः पदम् ।।\nसत्य लोकमिति ज्ञेयं योगगम्यं सनातनम् ।।३४।।\nतत्र स्थाने तु मुनयो गताः सर्वे समाधिना ।।\nतत्रोषित्वा च लक्षाब्दं भूर्लोकात्क्षणमात्रकम् ।।३५।।\nसच्चिदानंदघनकं ततः प्राप्ताः कलेवरे ।।\nनेत्राणि च समुन्मील्य संप्राप्ते द्वितयाह्निके ।। ३६ ।।\nददृशुर्मनुजान्सर्वान्पशुतुल्यान्हि सूक्ष्मकान्।।\nषष्ट्यब्दायुर्युतान्घोरान्सार्द्धकिष्कुद्वयोन्नतान् ।।३७।।\nक्वचित्क्वचित्स्थिता वर्णा वर्णसंकरसन्निभाः ।।\nसर्वे म्लेच्छाश्च पाषंडा बहुरूपमतो स्थिताः ।।३८।।\nतीर्थानि सकला वेदास्त्यक्त्वा भूमंडलं तदा ।।\nगोप्यो भूत्वा च हरिणा सार्द्धं चक्रुर्महोत्सवम् ३९ ।।\nपाषंडा बहुजातीया नानामार्गप्रदर्शकाः ।।\nकलिना निर्मितान्वर्णान्वंचयित्वा स्थिता भुवि ।। 3.4.6.४० ।।\nइति दृष्ट्वा तु मुनयो रोमहर्षणमंतिके ।।\nगत्वा तत्र भविष्यंति ततः प्रांजलयो हि ते ।। ४१ ।।\nतैश्च तत्र स्तुतः सूतो योगनिद्रां सनातनीम् ।।\nकथयिष्यति संत्यज्य कल्पाख्यानं मुनीन्प्रति ।।\nतच्छृणुष्व नृपश्रेष्ठ यथा सूतेन वर्णितम् ।। ४२ ।।\n।। सूत उवाच ।। ।।\nकल्पाख्यानं प्रवक्ष्यामि यद्दृष्टं योगनिद्रया ।।\nतच्छृणुध्वं मुनिश्रेष्ठा लक्षाब्दांते यथाभवत् ।।४३।।\nमुकुलान्वयसंभूतो म्लेच्छभूपः पिशाचकः ।।\nनाम्ना तिमिरलिंगश्च मध्यदेशमुपाययौ ।। ४४ ।।\nआर्यान्म्लेच्छांस्तदा भूपाञ्जित्वा कालस्वरूपकः ।।\nदेहलीनगरीमध्ये महावधमकारयत् ।। ४५ ।।\nआहूय सकलान्विप्रानार्यदेशनिवासिनः ।।\nउवाच वचनं धीमान्यूयं मूर्तिप्रपूजकाः ।। ४६ ।।\nनिर्मिता येन वा मूर्तिस्तस्य पुत्रीसमा स्मृता ।।\nतस्याः किं पूजनं शुद्धं शालग्रामशिलामयम् ।।\nविष्णुदेवश्च युष्माभिः प्रोक्तः स तु न वै हरिः ।। ४७ ।।\nअतो वः सकला वेदाः शास्त्राणि विविधानि च ।।\nवृथा कृतानि मुनिभिर्लोकवञ्चनहेतवे ।।\nइत्युक्त्वा तान्बलाद्गृह्य ज्वलदग्नौ समाक्षिपत् ।।४८।।\nशालग्रामशिलाः सर्वा बलात्तेषां सुपूज्यकाः ।।\nगृहीत्वा चोष्ट्रपृष्ठेषु समारोप्य गृहं ययौ ।।४९।।\nतैत्तिरं देशमागम्य दुर्गं तत्र चकार सः ।।\nशालग्रामशिलानां च स्वासनारोहणं कृतम् ।। 3.4.6.५० ।।\nतदा तु सकला देवा दुःखिता वासवं प्रभुम् ।।\nसमूचुर्बहुधालप्य देवदेवं शचीपतिम् ।।५१।।\nवयं तु भगवन्सर्वे शालग्रामशिलास्थिताः ।।\nत्यक्त्वा मूर्तीश्च सकलाः कृष्णांशेन प्रबोधिताः ।।\nशालग्रामशिलामध्ये वसामो मुदिता वयम् ।।५२ ।।\nशिलास्सर्वाश्च नो देव शालदेशसमुद्भवाः ।।\nताश्च वै म्लेच्छराजेन स्वपदारोहणीकृताः ।।५३।।\nइति श्रुत्वा तु वचनं देवानां भगवान्स्वराट्।।\nज्ञात्वा बलिकृतं सर्वं देवपूजानिराकृतम् ।। ५४ ।।\nचुकोप भगवानिन्द्रो दैत्यान्प्रत्यभ्रवाहनः ।।\nगृहीत्वा वज्रमतुलं स्वायुधं दैत्यनाशनम् ।।\nतैत्तिरे प्रेषयामास देशे म्लेच्छनिवासके ।। ५५ ।।\nतस्य शब्देन सकला देशाश्च बहुभिन्नकाः ।।\nस म्लेच्छो मरणं प्राप्तस्तदा सर्वसभाजनैः ।।५६।।\nशालग्रामशिलाः सर्वा गृहीत्वा विबुधास्तदा ।।\nगंडक्यां च समाक्षिप्य स्वर्गलोकमुपाययुः ।।५७।।\nमहेन्द्रस्तु सुरैः सार्द्धं देवपूज्यमुवाच ह ।।\nमहीतले कलौ प्राप्ते भगवन्दानवोत्तमाः ।।५८।।\nवेदधर्मं समुल्लंघ्य मम नाशनतत्पराः ।।\nअतो मां रक्ष भगवन्देवैः सार्द्धं कलौ युगे ।।५९।।\n।।जीव उवाच ।। ।।\nमहेन्द्र तव या पत्नी शची नाम्ना महोत्तमा ।।\nददौ तस्यै वरं विष्णुर्भवितास्मि सुतः कलौ ।।3.4.6.६०।।\nत्वदाज्ञया च सा देवी पुरीं शांतिमयीं शुभाम्।।\nगौडदेशे च गंगायाः कूले लोकनिवासिनीम् ।।६१।।\nप्रत्यागत्य द्विजो भूत्वा कार्यसिद्धिं करिष्यति ।।\nभवान्वै ब्राह्मणो भूत्वा देवकार्यं प्रसाधय ।। ।। ६२ ।।\nइति श्रुत्वा गुरोर्वाक्यं रुद्रैरेकादशैः सह ।।\nअष्टभिर्वसुभिः सार्धमश्विभ्यां स च वासवः ।। ६३ ।।\nतीर्थराजमुपागम्य प्रयागं च रविप्रियम्।।\nमाघे तु मकरे सूर्ये सूर्यदेवमतोषयत्।। ६४ ।।\nबृहस्पतिस्तदागत्य सूर्यमाहात्म्यमुत्तमम्।।\nइन्द्रादीन्कथयामास द्वादशाध्यायमापठन्।।६५।।"
  }
]
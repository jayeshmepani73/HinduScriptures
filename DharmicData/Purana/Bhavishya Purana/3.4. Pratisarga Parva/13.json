[
  {
    "text": "बृहस्पतिरुवाच\nषोडशाब्दे च सम्प्राप्ते ब्रह्मणोऽव्यक्तजन्मनः ।\nस उषित्वा च कमले स्थितः सृष्ट्यर्थमुद्यतः । । १\nएतस्मिन्नन्तरे वक्त्रात्समुद्भूता च शारदा ।\nद्विव्याङ्गं सुन्दरं तस्या दृष्ट्वा ब्रह्मा स्मरातुरः । । २\nबलाद् गृहीत्वा तां कन्यामुवाच स्मरपीडितः ।\nरतिं देहि मदाघूर्णे रक्ष मां कामविह्वलम् । । ३\nइति श्रुत्वा तु सा माता रुषा प्राह पितामहम् ।\nपञ्चवक्त्रोऽयमशुभो न योग्यस्तव कन्धरे । । ४\nचतुर्वक्त्रो वेदमयो योग्यस्सर्वेश्वरे त्वयि ।\nइत्युक्त्वान्तर्दधे माता ब्रह्मा क्रोधान्वितोऽभवत् । । ५\nतस्य कोपाग्निना तोयं शुष्कभूतमभूद्भुवि ।\nशान्तिभूते च तत्कोपे रुद्रो जातो भयङ्करः । । ६\nभैरवो नाम विख्यातः कालात्मा सप्तवाहनः ।\nस्वनखैश्च नृसिंहाभैः क्षिप्त्वा तत्पञ्चमं शिरः । । ७\nजगर्ज बलवान्रुद्रः शङ्करो लोकशङ्करः ।\nभयभीतस्तदा ब्रह्मा भैरवं शरणं ययौ । । ८\nनाथ नः पापभूतानां  धियो योऽसौ प्रचोदयात् ।\nइति श्रुत्वा स भगवान्भैरवो लोकविश्रुतः । । ९\nब्रह्मभूतमहं स्वामिन्वरेण्यं त्वामुपागतः ।\nसवितुस्तद्वरेण्यं यद्भर्गो देवस्य धीमहि । । 3.4.13.१०\nगाढमुच्चै रुरोदाशु खात्पेतुश्चाश्रुबिन्दवः ।\nततो वृक्षास्समुद्भूता रुद्राक्षाणां पृथक्पृथक् । । ११\nशिवो ब्रह्मवधाद्भीतस्तत्कपालं गृहीतवान् ।\nकपाली नाम विख्यातं भैरवस्य तदा ह्यभूत् । । १२\nसर्वलोकेषु पूतानि यानि चायतनानि च ।\nतानि तान्येव गत्वाशु शुद्धो नाभूच्छिवङ्करः । । १३\nएकदा तेषु वृक्षेषु संस्थितो भगवान्हरः ।\nतदा ब्रह्मवधे दोषं त्यक्त्वा दूरमुपागतः । । १४\nततः प्रभृति वै शम्भुर्धृत्वा रुद्राक्षमुत्तमम् ।\nपुरीं काशीं समायातः कपालस्तेन मोचितः । । १५\nकपालमोचनं नाम तीर्थं जातमघापहम् ।\nएतस्मिन्नन्तरे ब्रह्मा सर्वदेवसमन्वितः । । १६\nसमागत्य महादेवं तुष्टाव स्तुतिजैस्तवैः ।\nमकरस्थे दिवानाथे शशिनश्चेश्वरं शुभम् । ।\nकपालिनं महारुद्रं चकार भगवान्विधिः । । १७\nसूत उवाच\nइति श्रुत्वा गुरोर्वाक्यं कपाली भैरवः शिवः ।\nस्वमुखात्स्वांशमुत्पाद्य काश्यां जातो ह्ययोनिजः । । १८\nकपालमोचनात्कुण्डात्समागम्य महीतले ।\nयतिरूपो वेदनिधिर्भैरवो नाम विश्रुतः । ।\nअघोरं कठिनं मार्गं स्वशिष्यान्समचोदय । । १९\nशङ्कराचार्यमागम्य शिष्योभूत्वा स भैरवः ।\nडामरं नाम वै तन्त्रं मन्त्रभूतं चकार ह । ।\nकीलिता ये तु वै मन्त्रास्तेन चोत्कीलितीकृताः । । 3.4.13.२०\nबृहस्पतिरुवाच\nमन्दोदरी मयसुता त्रिपुराधिपतेः स्वसा ।\nत्रिपुरे तु तदा नष्टे महाविष्णुं सनातनम् । ।\nभक्त्या तुष्टाव सा देवी प्रत्यहं गुप्तभाविनी । । २१\nभक्तिभावात्ततो योगं हरौ प्राप्य महोत्तमम् ।\nविन्ध्याद्रिकन्धरे घोरे तत्रैवान्तरधीयत । । २२\nचतुर्युगं च द्विशतं तस्या जातं समाधितः ।\nवैवस्वतेऽन्तरे प्राप्ते द्वादशे चैव कृद्युगे । । २३\nपुलस्त्यो ब्रह्मणः पुत्रो विश्रवा रोषतोऽभवत् ।\nशताब्दं च तपस्तप्त्वा विश्रवा नाम यो मुनिः । । २४\nसुमालिनोऽथ दैत्यस्य सुतां वै कैकसीं मुदा ।\nसमुद्वाह्य विधानेन पुलस्त्यस्स च विश्रवाः । । २५\nकदलीविपिने रम्ये गन्धमादनपर्वते ।\nस रेमे च तया सार्द्धं विश्रवा भगवानृषिः । । २६\nरावणः कुम्भकर्णश्च तयोर्जातो हि राक्षसौ ।\nरावणो मातृभक्तश्च पितृभक्तस्ततोऽनुजः । । २७\nसहस्राब्दं तपो घोरं चक्रतुस्तौ वरार्थिनौ ।\nतदा प्रसन्नो भगवान्परमेष्ठी पितामहः । । २८\nददौ ताभ्यां वरं रम्यमजेयं देवदानवैः ।\nतौ तु लब्धवरौ क्रुद्धौ पुष्पकं यानमुत्तमम् । ।\nगृहीत्वा च बलाद्वीरौ युयुधाते परस्परम् । । २९\nताभ्यां विनिर्जिता देवास्त्यक्त्वा स्वर्गं सुखप्रदम् ।\nपार्थिवैः पूजयामासुः शिवं कैलाससंस्थिताः । । 3.4.13.३०\nएकादशाब्दमाराध्य ते देवा गिरिजापतिम् ।\nशङ्कराच्च वरं प्राप्ता निर्भयाश्च तदाभवन् । । ३१\nशिवोऽपि च स्वपूर्वार्द्धाज्जातो वै मानसोत्तरे ।\nगिरौ यत्र स्थिता देवी गौतमस्य तनूद्भवा । ।\nअञ्जना नाम विख्याता कीशकेसरिभोगिनी । । ३२\nरौद्रं तेजस्तदा घोरं मुखे केसरिणो ययौ ।\nस्मरातुरः कपीन्द्रस्तु बुभुजे तां शुभाननाम् । । ३३\nएतस्मिन्नन्तरे वायुः कपीन्द्रस्य तनौ गतः ।\nवाञ्छितामञ्जनां शुभ्रां रमयामास वै बलात् । । ३४\nद्वादशाब्दमतो जातं दम्पत्योर्मैथुनस्थयोः ।\nतदनु भ्रूणमासाद्य वर्षमात्रं हि सा दधत् । । ३५\nपुत्रो जातस्स रागात्मा स रुद्रो वानराननः ।\nकुरूपाच्च ततो मात्रा प्रक्षिप्तोऽभूद्गिरेरधः । । ३६\nबलादागत्य बलवान्दृष्ट्वा सूर्यमुपस्थितम् ।\nविलिख्य भगवान्रुद्रो देवस्तत्र समागतः । । ३७\nवज्रसन्ताडितो वापि न तत्याज तदा रविम् ।\nभयभीतस्तदा प्रांशुस्सूर्यं त्राहीति जल्पितः । । ३८\nश्रुत्वा तदार्तवचनं रावणो लोकरावणः ।\nपुच्छे गृहीत्वा तं कीशं मुष्टियुद्धमचीकरत् । । ३९\nतदा तु केसरिसुतो रविं त्यक्त्वा रुषान्वितः ।\nवर्षमात्रं महाघोरं मल्लयुद्धं चकार ह । । 3.4.13.४०\nश्रमितो रावणस्तत्र भयभीतस्समन्ततः ।\nपलायनपरो भूतः कीशरुद्रेण ताडितः । । ४१\nएतस्मिन्नन्तरे प्राप्तो विश्रवा भगवानृषिः ।\nस्तोत्रैर्वेदमयैर्देवं तुष्टाव परया गिरा । ।४ २\nप्रसन्नस्तु तदा रुद्रो रावणं लोकरावणम् ।\nत्यक्त्वा पम्पासरस्तीरे निवासं कृतवान्बली । ।\nस्थाणुभूतः स्थितस्तत्र स्थाणुर्नाम ततोऽभवत् । । ४३\nनिघ्नन्तं च सुरान्मुख्यान्रावणं लोकरावणम् । । ४४\nनिहन्ति मुष्टिभिर्यो न हनुमानिति विश्रुतः । । ४५\nतपसा तस्य कीशस्य प्रसन्नो भगवान्विधिः ।\nनम्रधीर्वचनं प्राह शृणु रुद्र तपोनिधे । । ४६\nवैवस्वतेऽन्तरे प्राप्ते चाष्टाविंशत्तमे युगे ।\nत्रेतायाः पूर्वचरणे रामस्साक्षाद्भविष्यति । ।\nतस्य भक्तिं च सम्प्राप्य कृतकृत्यो भविष्यसि । । ४७\nइति चोक्त्वा ददौ तस्मै चन्द्रं भाद्रप्रकाशकम् ।\nरावणाय प्रियां रम्यां ददौ मन्दोदरी विधिः । । ४८\nनैर्ऋतस्यैव दिक्पालस्स बभूव च रावणः ।\nअल्पायुर्मरणं प्राप्तो रामेण हरिरूपिणा । । ४९\nसूत उवाच\nइति श्रुत्वा स हनुमानयोनिः कदलीवने ।\nदेहभूतो महीं प्राप्तो बालशर्मेति विश्रुतः । । 3.4.13.५०\nपुरीं काशीं समायातो यत्र वै मणिकर्णिका ।\nरामपक्षे बालशर्मा शिवपक्षे तु शङ्करः । । ५१\nमासमात्रं च शास्त्रार्थस्तयोश्चासीन्महोत्तमः ।\nशङ्कराचार्ययतिना बालशर्मा पराजितः । । ५२\nशिष्यो भूत्वा च तत्रैव गुरुसेवापरोऽभवत् ।\nयश्चकार तन्त्रमन्त्रं सर्व जातिकथामयम् । । ५३"
  }
]
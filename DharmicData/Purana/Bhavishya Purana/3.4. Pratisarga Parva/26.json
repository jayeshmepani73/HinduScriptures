[
  {
    "text": "व्यास उवाच\nतदा स भगवान्कल्किः पुराणपुरुषोद्भवः ।\nदिव्यं वाजिनमारुह्य खड्गी वर्मी च चर्मधृक् । ।\nम्लेच्छांस्तान्दैत्यभूतांश्च हत्वा योगं गमिष्यति । । १\nषोडशाब्दसहस्राणि तद्योगाग्निप्रतापिता ।\nभस्मभूता कर्मभूमिर्निर्जीवा भविता तदा । । २\nततोऽनुयोगं जनितो मेघो भूत्वा लयङ्करः ।\nप्रलयाग्रेण सा भूमिर्जलमध्ये गमिष्यति । । ३\nतदा कलियुगो घोरो बलिपार्श्वं गमिष्यति ।\nगते कलियुगे घोरे कर्मभूमिं पुनर्हरिः । ।\nकृत्वा स्थलमयीं रम्यां यज्ञैर्देवान्यजिष्यति । । ४\nयज्ञभागमुपादाय देवास्ते बलसंयुताः ।\nवैवस्वतं मनुं गत्वा कथयिष्यन्ति कारणम् । । ५\nकल्किनो वदनाज्जातो ब्राह्मणो वर्ण एव हि ।\nबाह्वोः क्षत्रं विशो जान्वोः शूद्रो वर्णस्तदङ्घ्रयोः । । ६\nगौरो रक्तस्तथा पीतः श्यामस्ते ब्राह्मणादयः ।\nदेव्याः शक्तिं समादाय जनिष्यन्ति सुतान्बहून् । । ७\nएकविंशत्किष्कुमिता मनुजा धर्मरूपिणः ।\nजातिधर्ममुपादाय यजिष्यंति सुरान्मुदा । । ८\nतदा वैवस्वतो धीमान्नत्वा तं कल्किनं हरिम् ।\nअयोध्यायां राजपदं करिष्यति तदाज्ञया । । ९\nतच्छिक्षातो भवेत्पुत्रो यः स इक्ष्वाकुरेव हि ।\nपितू राज्यं पुरस्कृत्य भूमौ दिव्यं शतं समाः । ।\nदिव्यवर्षशतायुश्च त्यक्त्वा देहं गमिष्यति । । 3.4.26.१०\nयदा तु भगवान्कल्की ब्रह्मसूत्रं करिष्यति ।\nतदा वेदाश्च चत्वारो मूर्तिमन्तश्च साङ्गःकाः । ।\nअष्टादशपुराणैश्च तत्रायास्यन्ति हर्षिताः । । ११\nस्तोष्यन्ति कल्किनं देवं पुराणपुरुषांशकम् ।\nकार्त्तिके शुक्लपक्षे च नवम्यां गुरुवासरे । । १२\nयज्ञकुण्डाच्च पुरुषो भविष्यति महोत्तमः ।\nनाम्ना सत्ययुगो ज्ञेयः सत्य मार्गप्रदर्शकः । । १३\nदृष्टवा तं पुरुषं रम्यं तदा ब्रह्मादयः सुराः ।\nतां तिथिं वर्णयिष्यन्ति कर्मक्षयकरीं मनोः । । १४\nअस्यां तिथौ च मनुजो धातृवृक्षतटे मुदा ।\nयोऽर्चयिष्यति यान्देवान्देवास्ते तस्य वश्यगाः । । १५\nअक्षया नवमी नाम युगादिनवमी हि सा ।\nलोकमङ्गलदात्री च सर्वकिल्विषनाशिनी । । १६\nधातृमूलतले चैव मालतीं तुलसीं मुदा ।\nसंस्थाप्य वेदविधिना शालग्रामं यजन्ति ये । ।\nजीवन्मुक्ताश्च ते ज्ञेया पितॄणां तृप्तिकारकाः । । १७\nधातृवृक्षतले गत्वा यो वै श्राद्धं करिष्यति ।\nगयाश्राद्धसहस्रस्य लप्स्यते च फलं परम् । । १८\nयः करोति तथा होमं सहस्रमखसन्निभम् ।\nमृतः स स्वर्गमाप्नोति सकुलः सपरिच्छदः । । १९\nइत्युक्ते वचने तेषां कल्की देवो मुदान्वितः ।\nतथास्त्वित्येव वचनं वदिष्यति सुरान्प्रति । । 3.4.26.२०\nइत्युक्त्वा भगवान्कल्की पश्यतां देवरूपिणाम् ।\nतत्रैवान्तर्गतो भूत्वा सुषुप्तश्च भविष्यति । । २१\nगते तस्मिन्भगवति कर्मभूमिः सुदुःखिता ।\nविरहाग्निमती भूत्वा बीजांस्तान्संक्षयिष्यति । । २२\nतस्मिन्काले महादैत्याः पातालतलवासिनः ।\nप्रह्लादं च पुरस्कृत्य गमिष्यन्ति सुरान्प्रति । । २३\nखरोष्ट्रगृद्ध्रमहिषकाककर्कसमास्थिताः ।\nसिंहव्याघ्रवृकारूढाः शृगालश्येनवाहनः । । २४\nप्रासपट्टिशखड्गांश्च भुशुण्डीपरिघादिकान् ।\nगृहीत्वा वेगवन्तस्ते गर्जिष्यन्ति पुनः पुनः । । २५\nतदा शक्रादयो देवास्त्रयस्त्रिंशद्गणा मुदा ।\nस्वायुधानि गृहीत्वाशु करिष्यन्ति रणं महत् । । २६\nदिव्यवर्षमयं घोरं युद्धं तेषां भविष्यति ।\nमृतान्मृतान्रणे दैत्यान्भार्गवो जीवयिष्यति । । २७\nश्रमभूतास्तथा देवास्त्यक्त्वा युद्धं समन्ततः ।\nक्षीराब्धिं च गमिष्यन्ति यत्र साक्षाद्हरिः स्वयम् । । २८\nतेषां स्तुत्या स भगवान्देवमङ्गलहेतवे ।\nस्वपूर्वार्द्ध स्वरूपं च करिष्यति सनातनः । । २९\nस च हंसो हरिः साक्षाच्छतसूर्यसमप्रभः ।\nशुक्रं प्रह्लादप्रमुखांस्तेजसा तापयिष्यति । । 3.4.26.३०\nतदा पराजिता दैत्यास्त्यक्त्वा गां दुःखिता भृशम् ।\nवितले च गमिष्यन्ति महादेवेन रक्षिताः । । ३१\nपुनस्ते सकला देवा निर्भया निरुपद्रवाः ।\nवैवस्वतस्य तनयं चाभिषेक्ष्यन्ति भूपदे । । ३२\nदिव्यवर्षशतायुश्च स इक्ष्वाकुर्भविष्यति ।\nवर्षाणां च प्रमाणेन नृणामायुश्चतुश्शतम् । । ३३\nइति ते कथितं सर्वं यत्पृष्टोऽहं मनो त्वया ।\nचतुर्युगानां चरितं नृपाणां च पृथक् पृथक् । । ३४\nचतुष्पादा हि धर्मस्य ज्ञानं ध्यानं शमो दमः ।\nआत्मज्ञानं स वै ज्ञानं ध्यानमध्यात्मचिन्तनम् । ।\nमनः स्थिरत्वं च शमो दमस्त्विन्द्रियनिग्रहः । । ३५\nचतुर्लक्षाब्दकान्येव द्वात्रिंशच्च सहस्रकम् ।\nतत्सङ्ख्यया हि धर्मस्य पादश्चैकः प्रकीर्तितः । । ३६\nप्राह्णमध्याह्नसायाह्नं त्रिसन्ध्यं च भवेत्सदा ।\nएकैकेन पदा तस्य विराजो भुवि वर्तते । । ३७\nयदा धर्मो भवेद्वृद्धस्तदायुश्चैव वर्द्धते ।\nसप्तश्लोकसहस्राणि खण्डेऽस्मिन्कथितानि हि । ।\nअतश्चोत्तरखण्डं हि वर्णयामि मनो शृणु । । ३ ८"
  }
]
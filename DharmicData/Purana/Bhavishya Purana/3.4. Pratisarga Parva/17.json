[
  {
    "text": "।। बृहस्पतिरुवाच ।। ।।\nदितिपुत्रौ महाघोरौ विष्णुना प्रभविष्णुना ।।\nसंहतौ तु दितिर्ज्ञात्वा कश्यपं समपूजयत्।। १ ।।\nद्वादशाब्दांतरे स्वामी कश्यपो भगवानृषिः ।।\nउवाच पत्नीं स हि तां वरं ब्रूहि वरानने ।।\nसा तु श्रुत्वा नमस्कृत्य वचनं प्राह हर्षिता ।। २ ।।\nअदितिर्मम या देवी सपत्नी पुत्रसंयुता ।।\nद्वादशतनयास्तस्या मम द्वौ तनयौ स्मृतौ ।। ३ ।।\nतदवर्यसुते नैव विष्णुना सुरपालिना ।।\nविनाशितौ सुतौ घोरौ ततोऽहं भृशदुःखिता ।। ४ ।।\nदेहि मे तनयं स्वामिन्द्वादशादित्यनाशनम् ।।\nइति श्रुत्वा वचो घोरं दितिं प्राह सुदुःखितः ।। ५ ।।\nब्रह्मणा निर्मितौ लोके धर्माधर्मौ परापरौ ।।\nधर्मपक्षास्तु ये लोके नरास्ते ब्रह्मणः प्रियाः ।। ६ ।।\nअधर्मपक्षास्तु नरा वैरिणस्तस्य धीमतः ।।\nअधर्मपक्षौ तनयौ तस्मान्मृत्युमुपागतौ ।। ७ ।।\nअतो धर्मप्रिये शुद्धं कुरु तस्मान्महाबलः ।।\nभविष्यति सुतो धीमाँश्चिरजीवी तव प्रियः।। ८ ।।\nइति श्रुत्वा दितिर्देवी कश्यपाद्गर्भमुत्तमम् ।।\nसंप्राप्य सा शुभाचारा बभूव व्रतधारिणी ।। ९ ।।\nतस्या गर्भगते पुत्रे महेन्द्रश्च भयान्वितः ।।\nदासभूतः स्थितो गेहे स दितेराज्ञया गुरोः ।। 3.4.17.१० ।।\nसप्तमासि स्थिते गर्भे शक्रमायाविमोहिता ।।\nअशुचिश्च दितिर्देवी सुष्वाप निजमंदिरे ।। ११ ।।\nअंगुष्ठमात्रो भगवान्महेन्द्रो वज्रसंयुतः ।।\nकुक्षिमध्ये समागम्य चक्रे गर्भं स सप्तधा ।। १२ ।।\nजीवभूतानतिबलान्दृष्ट्वा सप्त महारिपून्।।\nएकैकः सप्तधा तेन महेन्द्रेण तदा कृतः ।। १३ ।।\nनम्रीभूतश्च तान्दृष्ट्वा महेन्द्रस्तैः समन्वितः ।।\nयोनि द्वारेण चागम्य प्रणनाम तदा दितिम् ।। १४ ।।\nप्रसन्ना सा दितिर्देवान्महेन्द्राय च तान्ददौ ।।\nमरुद्गणाश्च ते सर्वे विख्याताः शक्रसेवकाः ।।१५।।।\nस तु पूर्वभवे जातो ब्राह्मणो लोकविश्रुतः ।।\nइलो नाम स वेदज्ञो यथेलो नृपतिस्तदा ।। १६ ।।\nएकदा बलवान्राजा मनुपुत्र इलः स्वयम्।।\nएकाकी हयमारुह्य मेरोर्विपिनमाययौ ।। १७ ।।\nमेरोरधः स्थितः खण्डः स्वर्णगर्भो हरिप्रियः ।।\nनिवासं कृतवाँस्तत्र कृत्वा राष्ट्रं महोत्तमम् ।। ।। १८ ।।\nइलेनावृतमेवापि कृतं तत्र स्थले सुराः ।।\nइलावृतमिति ख्यातः खण्डोऽभूद्विबुधप्रियः ।। १९ ।।\nभारते ये स्थिता लोका इलावृतमुपागताः ।।\nमेरुर्गिरिर्वृक्षमयो विधात्रा निर्मितो हि सः ।। 3.4.17.२० ।।\nआरोहणं नरैस्तस्मित्कृतं स्वर्णमयं शुभम् ।।\nतमारुह्य क्रमाल्लोकः स्वर्गलोकमुपागतः ।।२१ ।।\nतान्दृष्ट्वा मनुजान्प्राप्तान्सदेहान्स्वर्गमण्डले ।।\nविस्मिताश्च सुरास्सर्वे महेशं शरणं ययुः ।। २२ ।।\nज्ञात्वा स भगवान्रुद्रो भवान्या सह शंकरः ।।\nइलावृतवने रम्ये स रेमे च तया सह ।। २३ ।।\nएतस्मिन्नन्तरे प्राप्तो वैवस्वतसुतो महान् ।।\nइलोनाम महाप्राज्ञो मृगयार्थी सदाशिवम् ।। २४ ।।\nनग्नभूतं समालोक्य नेत्रे संमील्य संस्थितः ।।\nलज्जितां गिरिजां दृष्ट्वा शशाप भग वान्हरः ।। २५ ।।\nअस्मिन्खण्डे सदा नार्यो भविष्यंति च मां विना ।।\nइत्युक्ता वचनं तस्मिन्नार्यस्सर्वा बभूविरे ।। २६ ।।\nइला बभूव नृपते कन्या जनमनोहरा ।।\nबहुकालं मेरुशृंगे महत्तपमचीकरत् ।। २७ ।।\nइलासमाधिभूतायाः सप्तविंशच्चतुर्युगम् ।।\nजातं तत इला कन्या त्रेतामध्ये तु चन्द्रजम् ।।\nबुधं देवं पतिं कृत्वा चंद्रवंशमजीजनत् ।। २८ ।।\nअयोध्याधिपतिः श्रीमान्यदेलावृतमागतः ।।\nतस्य राज्ञी मदवती नाम्ना तुष्टाव पार्वतीम् ।। २९ ।।\nतदा प्राप्त इलो विप्रस्तस्या रूपेण मोहितः ।।\nपस्पर्श तां मदवतीं राज्ञीं कामविमोहितः ।। 3.4.17.३० ।।\nएतस्मिन्नंतरे तत्र वागुवा चाशरीरिणी ।।\nइलो नायं द्विजश्चायं तव रूपविमोहितः ।। ३१ ।।\nअनिलो नाम तत्रैव विख्यातोऽभूद्द्विजस्य वै ।।\nकामाग्निपीडितो विप्रस्स तुष्टाव च पावकम् ।। ३२ ।।\nछित्त्वाछित्त्वा शिरो रम्यं तस्मै जातं पुनः पुनः ।।\nदत्त्वा तुष्टाव तं देवं प्रसन्नोऽभूद्धनंजयः ।। ३३ ।।\nप्राह त्वमूनपंचा शद्विभेदाञ्जनयिष्यसि ।।\nतथाहं मित्रवान्भूत्वा तत्संख्यस्तव कामदः ।। ३४ ।।\nयथा कुबेरो भगवान्षड्विंशद्वरुणप्रियः ।।\nतथाहमूनपंचाशद्विभेदस्तव वै सखा ।।३५।।\nइत्युक्ते वचने तस्मिन्दितिकुक्षौ द्विजोत्तमः ।।\nवायुर्नाम स वै जातः पावकस्य प्रियस्सखा ।।३६।।\n।। सूत उवाच ।। ।।\nइति श्रुत्वा गुरोर्वाक्यं वैश्यजात्यां समुद्भवः ।।\nधान्यपालस्य वै गेहे मृलगंडान्तजः सुतः ।।\nपितृमातृपरित्यक्तः काश्यां विंध्यवने तदा ।। ३७ ।।\nअलिको नाम वै म्लेच्छस्तत्र स्थाने समागतः ।। ३८ ।।\nअनपत्यो वस्त्रकारी सुतं प्राप्य गृहं ययौ ।।\nकबीर इति विख्यातः स पुत्रो मधुराननः ।। ।। ३९ ।।\nस सप्ताब्दवपुर्भूत्वा गोदुग्धपानतत्परः ।।\nरामानंदं गुरुं मत्वा रामध्यानपरोऽभवत् ।।3.4.17.४०।।\nस्वहस्तेनैव संस्कृत्य भोजनं हरयेऽपर्यत् ।।\nतत्प्रियार्थं हरिस्साक्षात्सर्वकामप्रदोऽभवत् ।। ४१ ।।\n।। बृहस्पतिरुवाच ।। ।।\nउत्तानपादतनयो धुवोभूत्क्षत्रियः पुरा ।।\nपितृमातृपरित्यक्तः स बालः पंचहायनः ।। ४२ ।।\nगोवर्द्धनगिरौ प्राप्य नारदस्योपदेशतः ।।\nस चक्रे भगवद्ध्यानं मासान्षट् च महाव्रती ।। ४३ ।।\nतदा प्रसन्नो भगवान्विष्णुर्नारायणः प्रभुः ।।\nखमंडले पदं तस्मै ददौ प्रीत्या नभोमयम् ।। ४४ ।।\nदृष्ट्वा तद्वदनं रम्यं मायाशक्त्या दिशो दश ।।\nस्वामिनं च ध्रुवं मत्वा भक्तिनम्रा बभूविरे ।। ४५ ।।\nधुवोऽपि भगवान्साक्षात्सर्वपूज्यो बभूव ह ।।\nदिक्पतिः स तु विज्ञेयो भगणानां पतिः स्वयम् ।। ४६ ।।\nनभःपतिः कालकरः शिशुमारपतिस्स वै ।।\nपंचतत्त्वा हि वै माया प्रकृतिस्तत्पतिः स्वयम् ।। ४७ ।।\nतस्माद्धरायां संभूतो भौमो नाम महाग्रहः ।।\nजलदेव्यास्ततो जातः शुक्रो नाम महाग्रहः ।। ४८ ।।\nवह्निदेव्या ततो जातश्चाहं तत्र महाग्रहः ।।\nवासुदेव्यां ध्रुवाज्जातः केतुर्नाम महाग्रहः।।४९।।\nग्रहभूतः स्थितस्तत्र नभोदेव्यां तदुद्भवः ।।\nराहुर्नाम तथा घोरो महाग्रह उपग्रहः ।। 3.4.17.५० ।।"
  }
]
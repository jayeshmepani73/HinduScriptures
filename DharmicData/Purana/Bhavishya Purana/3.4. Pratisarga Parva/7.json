[
  {
    "text": "ऋषय ऊचुः ।। ।।\nबृहस्पतिस्तु भगवान्मुनिर्देवान्समास्थितान् ।।\nकिं प्रोवाच च माहात्म्यं मंडलस्थस्य वै रवेः ।।१।।\nतत्सर्वं कृपया ब्रह्मन्ब्रूहि  नस्तत्समुत्सुकान् ।।\nइति श्रुत्वा वचस्तेषां सूतो वचनमब्रवीत् ।।२।।\nबृहस्पतिं समासीनं जीवरूपं गुणालयम् ।।\nप्रयागस्थो महेन्द्रश्च सुरैः सार्द्धमुवाच ह।।३।।\nकथयस्व महाभाग सूर्यमाहात्म्यमुत्तमम्।।\nयच्छ्रुतेन रविः साक्षात्प्रसन्नोद्य भवेत्प्रभुः।।४।।\nबृहस्पतिरुवाच।।\nधातृशर्मा द्विजः कश्चिदपत्यार्थे प्रजापतिम्।।\nतपसा तोषयामास बर्हिष्मतिपुरे स्थितः।।५।।\nपंचमाब्दे तु भगवान्संतुष्टश्च प्रजापतिः।।\nसुतं कन्यां  पुनः पुत्रं त्रीण्यपत्यानि संददौ ।।६।।\nवर्षांतरे जनयित्वा त्र्यपत्य स द्विजोत्तमः ।।\nधातृशर्मा परं हर्षमाप्तवान्पुत्रलालनैः ।। ७ ।।\nविवाहाश्च कथं तेषां भवितव्या महोत्तमाः ।।\nइति चिन्तान्वितो विप्रो गंधर्वेशं च तुम्बुरुम् ।। ८ ।।\nहवनैस्तोषयामास वर्षमात्रविधानतः ।।\nतुम्बुरुश्च तदागत्य तं चकार मनोरथम् ।। ९ ।।\nप्रसन्नस्तु तदा विप्रो वधूर्जामातरं मुदा ।।\nदृष्ट्वा तेषां विहारं च पुनश्चिंतां चकार ह ।। 3.4.7.१० ।।\nभूषणानि च वासांसि धनानि विविधानि च ।।\nतेषां कथं भविष्यंति निर्धनानां ममाशुच ।। ११ ।।\nषष्टिवर्षमयो भूत्वा चंदनाद्यैर्धनाधिपम् ।।\nविधिवत्पूजयामास वर्षमात्रं तु तत्परः ।। १२ ।।\nतदा प्रसन्नो भगवान्ददौ तस्मै धनं बहु ।।\nविद्यां यक्षमयीं रम्यां पंचस्वर्णप्रदां मुदा ।। १३ ।।\nसहस्रजापी संपूज्य हवनं तद्दशांशकम् ।।\nतर्पणं मार्जनं चैव कृत्वा वांछामवाप्तवान् ।।१४।।\nइत्येवं वर्तमानस्य गतः कालो महान्स्वयम् ।।\nमृत्योरागमनं तस्य जातं रोगसमन्वितम् ।। १५ ।।\nपीडितस्तु रुजा विप्रः शंकरं लोकशंकरम् ।।\nस्तुतिभिः श्रुतिरूपाभिस्तुष्टाव बलवर्जितः ।।\nमासमात्रेण भगवान्ददौ ज्ञानं स्वयं हरः ।। १६ ।।\nधातृशर्मा तु तत्प्राप्य भास्करं मोहनाशनम् ।।\nसूर्यवारव्रतैस्तत्र तोषयामास नम्रधीः ।। १७ ।।\nपंचाब्दे भगवान्सूर्यो भक्तिभावेन वत्सलः ।।\nचैत्र्यां तमाह वचनं वरं ब्रूहि पुनः पुनः ।। १८ ।।\nधातृशर्मा तु तच्छ्रुत्वा भास्करं मोहनाशनम् ।।\nप्रश्रयावनतो भूत्वा तुष्टाव परया गिरा।। १९ ।।\n।। धातृशर्मोवाच ।। ।।\nप्रवृत्तिश्च निवृत्तिश्च मनसोस्य तनौ प्रिया ।।\nरात्रिरूपा प्रवृत्तिश्च निवृत्तिर्दिनरूपिणी।।\nभवतस्तेजसा जाते लोकबंधनहेतवे।।3.4.7.२०।।\nअव्यक्ते तु स्थितं तेजो भवतो दिव्यसूक्ष्मकम्।।\nत्रिधाभूतं तु विश्वाय तस्मै  तेजात्मने नमः ।। २१ ।।\nराजसी या स्मृता बुद्धिस्तत्पतिर्भगवान्विधिः।।\nभवतस्तेजसा जातस्तस्मै ते विधये नमः।।२२।।\nसात्त्विकी या तनौ बुद्धिस्तत्पतिर्भगवान्हरिः।।\nभवता निर्मितस्सत्त्वात्तस्मै ते हरये नमः ।। २३ ।।\nतामसी मोहना बुद्धिस्तत्पतिश्च स्वयं शिवः ।।\nतमोभूतेन भवता जातस्तस्मै नमोनमः ।।\nदेहि मे भगवन्मोक्षं संज्ञाकांत नमोनमः ।। २४ ।।\n।। बृहस्पतिरुवाच ।। ।।\nइत्येवं संस्तुतस्तेन भगवान्धातृशर्मणा ।।\nमहेन्द्रवचनं प्राह तं द्विजं ज्ञानकोविदम् ।। २५ ।।\nमोक्षश्चतुर्विधो विप्र सालोक्यं तपसोद्भवम् ।।\nसामीप्यं भक्तितो जातं सारूप्यं ध्यानसंभवम् ।। ।। २६ ।।\nसायुज्यं ज्ञानतो ज्ञेयं तेषां स्वामी परः पुमान् ।।\nसगुणो विगुणो ज्ञेय आनन्दो मोक्षिणां क्रमात् ।। २७ ।।\nदेवानां चैव देहेषु ये मोक्षाः पुनरागताः ।।\nयद्गत्वा न निवर्तंते तद्विष्णोः परमं पदम् ।। २८ ।।\nयत्प्रसन्नेन विप्रेन्द्र सायुज्यं मे भवेत्तव ।।\nमनुमात्रश्च यः कालस्तावत्ते मोक्ष आस्थितः ।।\nइत्युक्त्वांतर्दधे देवस्तेन मोक्षीकृतो द्विजः ।। २९ ।।\n।। सूत उवाच ।। ।।\nइत्युक्तवंतं वागीशं चैत्रमासे दिवाकरः ।।\nस्वरूपं दर्शयामास देवदेवः सनातनः ।। 3.4.7.३० ।।\nशृणुध्वं सकला देवा यन्निमिताः समागताः ।।\nवंगीये स्वांशमुत्पाद्य देवकार्यं करोम्यहम् ।। ३१ ।।\nइत्युक्त्वा स्वमुखात्तेजः समुत्पाद्य दिवाकरः ।।\nस्वभक्तायै सुकन्यायै द्विजपत्न्यै ददौ हि तत् ।। ३२ ।।\nधातृशर्मा द्विजो यो वै सूर्ये मोक्षमुपागतः ।।\nस वै तत्तेजसा जातः काव्यकारस्य मंदिरे ।। ३३ ।।\nईश्वरो नाम विख्यातः पुरीशद्वान्त आत्मवान् ।।\nजित्वा विप्रान्वेदपरान्महतीं कीर्तिमाप्तवान्।।३४।।\nइति ते कथितं विप्र यथा जीवनभाषितम् ।।\nपुनः शृणु कथां रम्यां देवभ्यो जीवनिर्मिताम् ।। ३५ ।।\n।। बृहस्पतिरुवाच।। ।।\nमायावत्यां द्विजः कश्चिन्मित्रशर्मेति विश्रुतः ।।\nकाव्यविद्यापरो नित्यं रसिकः कामिनीप्रियः ।। ३६ ।।\nकुंभराशिं मयि प्राप्ते गंगाद्वारे महोत्सवः ।।\nबभूव बहु लैर्भूपेः कारितस्तीर्थतत्परैः ।। ३७ ।।\nतत्रोत्सवे नरा नार्य्यो बहुभूषणभूषिताः ।।\nसमाययुर्दर्शनार्थे परमानन्दनिर्भराः ।। ३८ ।।\nमित्रशर्मा तु स प्राप्य कामसेनस्य वै सुताम् ।।\nकाव्यकेलिकलायुक्तां द्वादशाब्दमयीं शुभाम्।। ३९ ।।\nदाक्षिणात्यस्य भूपस्य तनयां मधुराननाम् ।।\nदृष्ट्वा तां मृगशावाक्षीं तद्वशित्वमुपागतः ।। 3.4.7.४० ।।\nसा तु तं चित्रिणी नाम्ना मित्रशर्माणमुत्तमम् ।।\nदृष्ट्वा तु मूर्च्छिता चासीद्विप्रमूर्तिर्हदि स्थिता ।। ४१ ।।\nस्वगेहं पुनरागत्य चित्रिणी भास्करं प्रभुम् ।।\nप्रत्यहं पूजयामास बहुमानपुरस्सरा ।। ४२ ।।\nमित्रशर्मा तु तत्स्थाने गंगाकूले मनोहरे ।।\nप्रातः स्नात्वा शुचिर्भूत्वा वैशाखे जलमध्यगः ।। ४३ ।।\nस्तोत्रमादित्यहृदयमजपत्सूर्यतत्परः ।।\nप्रत्यहं द्वादशावर्तैस्तोषयामास भास्करम् ।। ४४ ।।\nमासान्ते भगवान्सूर्यो ददौ तस्मै हि तं वरम् ।।\nस तु लब्धवरो विप्रः स्वगेहं पुनरागतः ।। ४५ ।।\nचित्रिणी तु वरं प्राप्ता वांछितं लोकभास्करात् ।।\nपुनस्तौ पितरौ स्वप्ने भास्करेण प्रबोधितौ ।। ४६ ।।\nमित्रशर्माणमाहूय वरयामासतुः सुताम् ।।\nस्वान्ते निवासयामास कामसेनश्च दंपती।।४७।।\nतौ तु चक्रं मुदाविष्टौ प्रत्यहं सूर्यदेवतम् ।।\nताम्रपात्रे च तद्यंत्रं लेखयित्वा विधानतः ।। ४८ ।।\nईजतू रक्तकुसुमैर्व्रतं कृत्वा रविप्रियम् ।। ४९ ।।\nशताब्दवपुषौ चोभौ निर्जरौ श्रमवर्जितौ ।।\nआरोग्यौ मरणं प्राप्य सामीप्यं च रवेर्गतौ ।। 3.4.7.५० ।।\nइति श्रुत्वा रवेर्गाथां वैशाख्यां देवराट् स्वयम् ।।\nप्रत्यक्षं भास्करं देवं ददर्श सहितं सुरैः ।। ५१ ।।\nभक्तिनम्रान्सुरान्दृष्ट्वा भगवांस्तिमिरापहः ।।\nउवाच वचनं रम्यं देवकार्यपरं शुभम् ।।\nममांशात्तनयो भूमौ भविष्यति सुरोत्तम ।। ५२ ।।\n।। सूत उवाच ।। ।।\nइत्युक्त्वा स्वस्य बिंबस्य तेजोराशिं समन्ततः ।।\nसमुत्पाद्य कृतः काश्यां रामानंदस्ततोभवत् ।। ५३ ।।\nदेवलस्य च विप्रस्य कान्यकुब्जस्य वै सुतः ।।\nबाल्यात्प्रभृति स ज्ञानी रामनामपरायणः ।।\nपित्रा मात्रा परित्यक्तो राघवं शरणं गतः ।। ५४ ।।\nतदा तु भगवान्साक्षाच्चतुर्दशकलो हरिः ।।\nसीतापतिस्तद्धृदये निवासं कृतवान्मुदा ।। ५५ ।।\nइति ते कथितं विप्र मित्रदेवांशतो यथा ।।\nरामानंदस्तु बलवान्हरिभक्तेश्च संभवः ।। ५६ ।।\n।। बृहस्पतिरुवाच ।। ।।\nशृणु शक्र कथां रम्यां ज्येष्ठमासस्य वै रवेः।।\nअर्यमा नाम वै विप्रः पुरा सत्ययुगे ह्यभूत् ।।\nवेदवेदांगतत्त्वज्ञो धर्मशास्त्रपरायणः ।। ५७ ।।\nतस्य पत्नी पितृमती श्राद्धयज्ञस्य भूपतेः ।।\nतनया च महासाध्वी सप्त पुत्रानकल्मषान् ।।\nअर्यम्णो जनयामास धर्मशास्त्रपरायणन्।। ५८ ।।\nएकदा स द्विजो धीमान्विचार्य्य बहुधा हृदि।।\nधनार्थी भास्करं देवं तुष्टाव बहुपूजनैः ।। ५९ ।।\nप्रभाते श्वेतकुसुमैश्चन्दनादिभिरर्चनैः ।।\nमध्याह्ने रक्तकुसुमैः पीतपुष्पैः पितृप्रसौ ।। 3.4.7.६० ।।\nमासमात्रं तु विधिना पूजयामास भास्करम् ।।\nज्येष्ठे वै भगवान्सूर्यो ददौ तस्मै मणिं शुभम् ।। ६१ ।।\nतन्मणेश्च प्रभावेण प्रस्थमात्रं च कांचनम् ।।\nप्रत्यहं जनयामास तेन धर्मः समर्जितः ।। ६२ ।।\nवापीकूपतडागान्हि तथा हर्म्याणि भूतले ।।\nकारयामास धर्मार्थी सूर्यदेवप्रसादतः ।। ६३ ।।\nसहस्राब्द वपुर्भूत्वा निर्जरो निरुपद्रवः ।।\nत्यक्त्वा कलेवरं रम्यं सूर्यलोकमुपाययौ ।।\nउषित्वा तत्र लक्षाब्दं सूर्यरूपो बभूव ह ।। ६४ ।।\nइत्येवं भास्करस्यैव माहात्म्यं कथितं मया ।।\nतस्माच्छक्र सुरैः सार्द्धं भज मंडलगं रविम् ।। ६५ ।।\nइति श्रुत्वा तु ते देवाः पद्यैः सूर्यकथा मयैः ।।\nतोषयांचक्रिरे प्रेम्णा ज्येष्ठमासि रविस्त्वसौ ।।\nप्रत्यक्षमभवत्तत्र देवानाह प्रसन्नधीः ।। ६६ ।।\nसुदर्शनो द्वापरान्ते कृष्णाज्ञप्तो जनिष्यति ।। ६७ ।।\nनिम्बादित्य इति ख्यातो धर्मग्लानिं हरिष्यति ।।\n।। सूत उवाच ।। ।।\nशृणुष्व चरितं तस्य निम्बार्कस्य महात्मनः ।। ६८ ।।\nयमाह भगवान्कृष्णः कुरु कार्यं ममाज्ञया ।।\nमेरोश्च दक्षिणे पार्श्वे नर्मदायास्तटे शुभे ।। ६९ ।।\nदेशे तैलंगके रम्ये देवर्षिवरसेविते ।।\nतत्रावतीर्य सद्धर्मान्नारदाद्देवदर्शनात् ।। 3.4.7.७० ।।\nलब्ध्वा भूमौ वर्तयस्व नष्टप्रायान्ममाज्ञया ।।\nमाथुरे नैमिषारण्ये द्वारवत्यां ममाश्रमे ।। ७१ ।।\nसुदर्शनाश्रमादौ च स्थितिः कार्या त्वयानघ ।।\nओमित्यादेशमादाय भगवाञ्श्रीसुदर्शनः ।। ७२ ।।\nभक्ताभीष्टप्रदः साक्षादवतीर्णो महीतले ।।\nदेशे तैलंगके पुण्ये द्विजवर्यो महामना ।। ७३ ।।\nसुदर्शनाश्रमे पुण्ये भृगुवंशसमुद्भवः ।।\nनाम्नाऽऽरुण इति ख्यातो वेदवेदांगपारगः ।। ७४ ।।\nऋषिरूपधरश्चासीज्जयंत्या भार्यया सह ।।\nसमाहितं तेन तेजो विष्णुचक्रसमुद्भवम् ।। ७५ ।।\nदधार मनसा देवी जयन्ती पतिदेवता ।।\nतेजसा शुशुभे तेन चन्द्रेणेव दिशामला ।। ७६ ।।\nअथ सर्वगुणोपेते काले परमशोभने ।।\nकार्त्तिकस्य सिते पक्षे पूर्णिमायां वृषे विधौ ।। ७७ ।।\nकृत्तिकाभे महारम्ये उच्चस्थे ग्रहपं चक्रे ।।\nसूर्यावसानसमये मेषलग्ने निशामुखे ।। ७८ ।।\nजयन्त्यां जयरूपिण्यां जजान जगदीश्वरः ।।\nयेन सर्वमिदं विश्वं वेदधर्मे नियोजितम्।। ।। ७९ ।।\nविरिञ्चिरेकदा तस्मिन्निम्बार्कस्याश्रमे शुभे ।।\nसमागत्याह भो ब्रह्मन्प्राप्तोऽहं क्षुधयान्वितः ।। 3.4.7.८० ।।\nयावत्सूर्यः स्थितो व्योम्नि तावन्मां भोजय द्विज ।।\nइति श्रुत्वा तथेत्युक्त्वा ददौ तस्मै च भोजनम् ।। ८१ ।।\nतदा तु भगवान्सूर्यो ह्यस्ताचलमुपागतः ।।\nमुनिना ऋषिणा तेन निम्ब वृक्षे तदा शुभे ।। ८२ ।।\nस्थापितं तेजसा स्वेन तेजस्तत्त्वं सुदर्शनम् ।।\nतत्तेजः सूर्यसंकाशं दृष्ट्वा वेधाः स्मयान्वितः ।। ८३ ।।\nभिक्षुवेषधरं बालं मुनिं सूर्यमिवापरम् ।।\nननाम दंडवद्भूमौ तपसा तस्य तोषितः ।।८४।।\nउवाच वचनं रम्यं साधु साध्विति पूजयन्।।\nनिम्बादित्य इति ख्यातो वसुधायां भविष्यसि ।। ८५ ।।"
  }
]
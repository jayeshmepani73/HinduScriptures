[
  {
    "text": "।। जीव उवाच ।। ।।\nविष्णुशर्मा पुरा कश्चिद्विप्रोभूद्वेदपारगः ।।\nसर्वदेवमयं विष्णुं पूजयित्वा प्रसन्नधीः ।।१।।\nअन्यैस्सुरैश्च संपूज्यो बभूव हरिपूजनात् ।।\nभिक्षावृत्तिपरो नित्यं पत्नीमान्पुत्रवर्जितः ।। २ ।।\nकदाचित्तस्य गेहे वै व्रती कश्चित्समागतः ।।\nद्विजपत्नीं तदैकाकीं भक्तिनम्रां दरिद्रिणीम् ।।\nदृष्ट्वोवाच महाभागः स स्पर्शाढ्यो दयापरः ।। ३ ।।\nअनेन स्पर्शमणिना लोहधातुश्च कांचनम् ।।\nभवेत्तस्मान्महासाध्वि त्रिदिनांतं गृहाण तम् ।। ४ ।।\nस्नात्वा तावत्सरय्वां चायास्यामि तेंतिकं मुदा ।।\nइत्युक्त्वा स ययौ विप्रो ब्राह्मणी बहु कांचनम् ।।\nकृत्वा लक्ष्मीं समाप्यासीद्विष्णुशर्मा तदागमत् ।। ५ ।।\nबहुस्वर्णयुतां पत्नीं दृष्ट्वोवाच हरिप्रियः ।।\nगच्छ नारि मदाघूर्णे यत्र वै रसिको जनः ।। ।। ६ ।।\nअहं विष्णुपरो दीनश्चौरभीतः सदैव हि ।।\nमधुमत्तां कथं त्वां वै गृहीतुं भुवि च क्षमः ।।७।।\nइति श्रुत्वा वचो घोरं पतिभीता पतिव्रता ।।\nसस्वर्णं स्पर्शकं तस्मै दत्त्वा सेवापराभवत् ।। ८ ।।\nद्विजोऽपि घर्घरामध्ये तद्द्रव्यं बलतोऽक्षिपत् ।।\nत्रिदिनान्ते च स यतिस्तत्रागत्य मुदान्वितः ।।\nउवाच ब्राह्मणीं दीनां स्वर्णं किं न कृतं त्वया ।। ९ ।।\nसाह भो मत्पतिश्शुद्धो गृहीत्वा स्पर्शकं रुषा ।।\nघर्घरे च निचिक्षेप ततोहं वह्निपाकिनी ।।\nनिर्लोहो वर्तते विप्रस्ततः प्रभृति हे गुरो ।। 3.4.10.१० ।।\nइति श्रुत्वा तु वचनं स यतिर्विस्मयान्वितः ।।\nस्थित्वा दिनान्ते तं विप्रमुवाच बहु भर्त्सयन्   ।। ११ ।।\nदरिद्रो भिक्षुकश्चास्ति भवान्दैवेन मोहितः ।।\nदेहि मे स्पर्शकं शीघ्रं नो चेत्प्राणांस्त्यजाम्यहम्।। १२ ।।\nइत्युक्तवंतं यतिनं विष्णु शर्मा तदाब्रवीत् ।।\nगच्छ त्वं घर्घराकूले तत्र वै स्पर्शकस्तव ।।१३।।\nइत्युक्त्वा यतिना सार्द्धं गृहीत्वा कंटकान्बहून् ।।\nयतिने दर्शयामास स्पर्शकानिव कंटकान् ।। १४ ।।\nतदा तु स यती विप्रं नत्वा प्रोवाच नम्रधीः ।।\nमया वै द्वादशाब्दांतं सम्यगाराधितः शिवः ।।\nततः प्राप्तं शुभं रत्नं तत्तु तद्दर्शनेन वै ।। १५ ।।\nस्पर्शको बहुधा प्राप्तो मया लोभात्मना द्विज ।।\nइत्याभाष्य शुभं ज्ञानं प्राप्तो मोक्षमवाप्तवान् ।। १६ ।।\nविष्णुशर्मा सहस्राब्दमुषित्वा जगतीतले ।।\nसूर्यमाराध्य विधिवद्विष्णोर्मोक्षमवाप्तवान्।।१७।।\nस द्विजो वैष्णवं तेजो धृत्वा वै मासि फाल्गुने।।\nत्रैलोक्यमतपत्स्वामी देवकार्यपरायणः ।। १८ ।।\nसूत उवाच ।।\nइत्युक्त्वा भगवाञ्जीवः पुनः प्राह शचीपतिम् ।।\nफाल्गुने मासि तं सूर्यं समाराध्य सुखी भव ।। ।। १९ ।।\nइत्युक्तो गुरुणा देवो ध्यात्वा सर्वमयं हरिम् ।।\nपूजनैर्बहुधाकारैर्देवदेवमपूजयत् ।। 3.4.10.२० ।।\nतदा प्रसन्नो भगवान्समभूत्सूर्यमण्डलात् ।।\nचतुर्भुजो  हि  रक्तांगो यथा यक्षस्तथैव सः ।।\nपश्यतां सर्वदेवानां शक्रदेहमुपागमत् ।। २१ ।।\nतत्तेजसा तदा शक्रः स्वान्तर्लीय स्वकं वपुः ।। ।\nअयोनिस्स द्विजो भूत्वा शची देवी तथैव सा ।। २२ ।।\nतदा तौ मिथुनीभूतौ वैष्णवाग्निप्रपीडितौ ।।\nरेमाते वर्षपर्यन्तं गंगाकूले महावने।। ।।। २३ ।।\nअधाद्गर्भं तदा देवी शची तु द्विजरूपिणी ।।\nभाद्रशुक्ले गुरौ वारे द्वादश्यां ब्राह्ममण्डले ।। २४ ।।\nप्रादुरासीत्स्वयं विष्णुर्धृत्वा सर्व कलां हरिः ।।\nचतुर्भुजश्च रक्ताङ्गो रविकुंभसमप्रभः ।। २५ ।।\nतदा रुद्राश्च वसवो विश्वेदेवा मरुद्गणाः ।।\nसाध्याश्च भास्कराः सिद्धास्तुष्टुवुस्तं  सनातनम् ।। २६ ।।\n।। देवा ऊचुः ।। ।।\nकुलिशध्वजपद्मगदांकुशाभं चरणं तव नाथ महाभरणम् ।।\nरमणं मुनिभिर्विधिशंभुयुतं प्रणमाम वयं भवभीतिहरम् ।। २७ ।।\nदरचक्रगदाम्बुजमानधरः सुरशत्रुकठोरशरीरहरः ।।\nसचराचरलोकभरश्चपलः खलनाशकरस्सुरकार्य करः ।। २८ ।।\nनमस्ते शचीनंदनानन्दकारिन्महापापसन्तापदुर्लापहारिन् ।।\nसुरारीन्निहत्याशु लोकाधिधारिन्स्वभक्त्याघजाताङ्गकोटि प्रहारिन् ।। २९ ।।\nत्वया हंसरूपेण सत्यं प्रपाल्यं त्वया यज्ञरूपेण वेदः प्ररक्ष्य ।।\nस वै यज्ञरूपो भवाँल्लोकधारी शचीनन्दनः शक्रशर्मप्रसक्तः ।। 3.4.10.३० ।।\nअनर्पितचरोचिरात्करुणयावतीर्णः कलौ समर्पयितुमुन्नतोज्वलरसां स्वभक्तिश्रियम् ।।\nहरेः पुनरसुन्दरद्युतिकदंबसन्दीपितः सदा स्फुरतु नो हृदयकन्दरे शचीनंदनः ।। ३१।।\nविसर्जति नरान्भवान्करुणया प्रपाल्य क्षितौ निवेदयितुमुद्भवः परात्परं स्वकीयं पदम् ।।\nकलौ दितिजसंभवाधिव्यथाब्धिसुरमग्नगान्समुद्धर महाप्रभो कृष्णचैतन्य शचीसुत ।। ३२ ।।\nमाधुर्य्यैर्मधुभिस्सुगंधवदनः स्वर्णांबुजानां वनं कारुण्या मृतनिर्झरैरुपचितः सत्प्रेमहेमाचलः ।।\nभक्तांभोधरधारिणी विजयिनी निष्कंपसप्तावली देवो न: कुलदेवतं विजयते चैतन्यकृष्णो हरिः ।। ३३ ।।\nदेवारातिजनैरधर्मजनितैस्सपीडितेयं मही संकुच्याशु कलौ कलेवरमिदं बीजाय हा वर्तते ।।\nत्वन्नाम्नैव सुरारयो विदलिताः पातालगाः पीडिता म्लेच्छा धर्मपराः सुरेशनमनास्तस्मै नमो व्यापिने ।। ३४ ।।\n।। सूत उवाच ।। ।।\nइत्यभिष्टूय पुरुषं यज्ञेशं च शचीपतिम् ।।\nबृहस्पतिमुपागम्य देवा वचनमब्रुवन् ।। ३५ ।।\nवयं रुद्रा महाभाग इमे च वसवोऽश्विनौ ।।\nकेन केनांशकेनैव जनिष्यामो महीतले ।।\nतत्सर्वं कृपया देव वक्तु मर्हति नो भवान् ।। ३६ ।।\n।। बृहस्पतिरुवाच ।। ।।\nअहं वः कथयिष्यामि शृणुध्वं सुरसत्तमाः ।।\nपुरा पूर्वभवे चासीन्मृगव्याधो द्विजाधमः ।।\nधनुर्बाणधरो नित्यं मार्गे विप्रविहिंसकः ।।३७।।\nहत्वा द्विजान्महामूढस्तेषां यज्ञोपवीतकम् ।।\nगृहीत्वा हेलया दुष्टो महाक्रोशस्तु तत्कृतः ।। ३८ ।।\nब्राह्मणस्य च यद्द्रव्यं सुधोपममनुत्तमम् ।।\nमधुरं क्षत्रियस्यैव वैश्यस्यान्नसमं स्मृतम् ।। ३९ ।।\nशूद्रस्य वस्तु रुधिरमिति ज्ञात्वा द्विजा धमः ।।\nस जघान त्रिवर्णांश्च ब्राह्मणान्बहुलान्खलः ।। 3.4.10.४० ।।\nद्विजनाशात्सुरास्सर्वे भयभीतास्समंततः ।।\nपरमेष्ठिनमागम्य कथांश्चकुश्च कारणम्।। ।। ४१ ।।\nश्रुत्वा च दुःखितो ब्रह्मा सप्तर्षीन्प्राह लोकगान् ।।\nउद्देशं कुरु तत्रैव गत्वा तस्य द्विजोत्तम ।। ४२ ।।\nइति श्रुत्वा मरीचिस्तु वशिष्ठादिभिरन्वितः ।।\nतत्र गत्वा स्थितास्सर्वे मृगव्याधस्य वै वने ।। ४३\nमृगव्याधस्तु तान्दृष्ट्वा धनुर्बाणधरो बली ।।\nउवाच वचनं घोरं हनिष्येहं च वोद्य वै ।। ४४ ।।\nमरीचाद्या विहस्याहुः किमर्थं हंतुमुद्यतः ।।\nकुलार्थं वात्मनोऽर्थं वा शीघ्रं वद  महाबल ।। ४५ ।।\nइत्युक्तस्तान्द्विजः प्राह कुलार्थं चात्मनो हिते ।।\nहन्मि युष्मान्धनैर्युक्तान्ब्राह्मणाँश्च विशेषतः ।। ४६ ।।\nश्रुत्वा तमाहुस्ते विप्रा गच्छ शीघ्रं धनुर्धर ।।\nविप्रहत्याकृतं पापं भुञ्जीयात्को विचारय ।।४७।।\nइति श्रुत्वा तु घोरात्मा तेषां दृष्ट्या सुनिर्मलः ।।\nगत्वा वंशजनानाह भूरि पापं मयार्जितम् ।।४८।।\nतत्पापकं भवद्भिश्च ग्रहणीयं धनं यथा ।।\nते तु श्रुत्वा द्विजं प्राहुर्न वयं पापभोगिनः ।। ४९ ।।\nसाक्षीयं भूमिरचला साक्षी सूर्योऽयमुत्तमः ।।\nइति श्रुत्वा मृगव्याधो मुनीनाह कृतांजलिः ।। 3.4.10.५० ।।\nयथा पापं क्षयं याति तथा माज्ञातुमर्हथ ।।\nइत्युक्तास्तेन ते प्राहुः शृणु त्वं मंत्रमुत्तमम् ।। ५१ ।।\nराम नाम हि तज्ज्ञेयं सर्वाघौघविनाशनम् ।।\nयावत्त्वत्पार्श्वमायामस्तावत्त्वं जप चोत्तमम् ।। ५२ ।।\nइत्युक्त्वा ते गता विप्रास्तीर्थात्तीर्थान्तरं प्रति ।।\nमरामरामरेत्येवं सहस्राब्दं जजाप ह ।। ५३ ।।\nजपप्रभावादभवद्वनमुत्पलसंकुलम् ।।\nतत्स्थानमुत्पलारण्यं प्रसिद्धमभवद्भुवि।। ५४ ।।\nततः सप्तर्षयः प्राप्ता वल्मीकात्तं निराकृतम् ।।\nदृष्ट्वा शुद्धं तदा विप्रमूचुस्ते विस्मयान्विताः ।। ५५ ।।\nवल्मीकान्निस्सृतो यस्मात्तस्माद्वाल्मीकिरुत्तमम् ।।\nतव नाम भवेद्विप्र त्रिकालज्ञ महामते ।। ५६ ।।\nएवमुक्त्वा ययुर्लोकं स तु रामायणं मुनिः ।।\nकल्पाष्टादशयुक्तं हि शतकोटिप्रविस्तरम् ।।५७।।\nचकार निर्मलं पद्यैः सर्वाघौघविनाशनम् ।।\nतत्पश्चात्स शिवो भूत्वा तत्र वासमकारयत् ।। ५८ ।।\nअद्यापि संस्थितः स्वामी मृगव्याधः सनातनः ।।\nशृणुध्वं च सुराः सर्वे तच्चरित्रं हरप्रियम् ।। ५९ ।।\nवैवस्वतेऽन्तरे प्राप्ते चाद्ये सत्ययुगे शुभे ।।\nब्रह्मागत्योत्पलारण्यं तत्र यज्ञं चकार ह ।। 3.4.10.६० ।।\nतदा सरस्वती देवी नदी भूत्वा समागता ।।\nतद्दर्शनात्स्वयं ब्रह्मा मुखतो ब्राह्मणं शुभम्।। ६१ ।।\nबाहुभ्यां क्षत्रियं चैव चोरुभ्यां वैश्यमुत्तमम् ।।\nपद्भ्यां शूद्रं शुभाचारं जनयामास वीर्यवान् ।। ६२ ।।\nद्विजराजस्तथा सोमश्चंद्रमा नामतो द्विजः ।।\nलोके सर्वातपः सूर्यः कश्यं वीर्यं हि पाति यः ।। ६३ ।।\nकश्यपो हि द्वितीयोऽसौ मरीचिस्तु ततोऽभवत् ।।\nरत्नानामाकरो यो वै स हि रत्नाकरः स्मृतः ।। ६४।।\nलोकान्धरति यो द्रव्यैः स तु धर्मो हि नामतः ।।\nगंभीरश्चास्ति सदृशः कोशो यस्य सरित्पतिः ।। ६५ ।।\nलोकान्दक्षति यः कृत्यैः स तु दक्षः प्रजापतिः ।।\nब्रह्मणोंगाच्च ते जातास्तस्माद्वै ब्राह्मणाः स्मृताः ।। ६६ ।।\nवर्णधर्मेण ते सर्वे वर्णात्मानश्च वै क्रमात् ।।\nदक्षस्य मनसो जाताः कन्याः पंचशतं ततः ।।\nविष्णु मायाप्रभावेन कलाभूताः स्थिता भुवि ।।६७।।\nतदा तु भगवान्ब्रह्मा सोमायाश्विनिमण्डलम् ।।\nसप्तविंशद्गणं श्रेष्ठं ददौ लोकविवृद्धये ।।६८।।\nकश्यपायादितिगणं क्षत्ररूपं त्रयोदशम् ।।\nधर्माय कीर्तिप्रभृतीर्ददौ स च महामुनिः ।। ६९ ।।\nनानाविधानि सृष्टानि चासन्वैवस्वतेऽन्तरे ।।\nतेषां पतिस्त्वयं दक्षोऽभूद्विधेराज्ञया भुवि ।। 3.4.10.७० ।।\nतत्र वासं स्वयं दक्षः कृतवान्यज्ञतत्परः ।।\nसर्वे देवगणा दक्षं नमस्कृत्य चरंति हि ।।७१।।\nभूतनाथो महादेवो न ननाम कदाचन ।।\nतदा क्रुद्धः स्वयं दक्षः शिवभागं न दत्तवान् ।। ७२ ।।\nमृगव्याधः शिवः क्रुद्धो वीरभद्रो बभूव ह ।।\nत्रिशिराश्च त्रिनेत्रश्च त्रिपदस्तत्र चागतः ।। ७३ ।।\nतेनैव पीडिता देवा मुनयः पितरोऽभवन् ।।\nतदा वै यज्ञपुरुषो भयभीतः समंततः ।। ७४ ।।\nमृगभूतो ययौ तूर्णं दृष्ट्वा व्याधः शिवोभवत् ।।\nरुद्रव्याधेन स मृगो विभिन्नाङ्गो बभूव ह ।। ७५ ।।\nतदा तु भगवान्ब्रह्मा तुष्टाव मधुरस्वरैः ।।\nसंतुष्टश्च मृगव्याधो यज्ञं पूर्णमकारयत् ।। ७६ ।।\nतुलाराशिस्थिते भानौ तं रुद्रं चन्द्रमण्डले ।।\nस्थापयित्वा स्वयं ब्रह्मा सप्तविंशद्दिनात्मके ।।\nप्रययौ सप्तलोकं वै स रुद्रश्चंद्ररूपवान् ।। ७७ ।।\nइति श्रुत्वा वीरभद्रो रुद्रः संहृष्टमानसः ।।\nस्वांशं देहात्समुत्पाद्य द्विजगेहमचोदयत् ।। ७८ ।।\nविप्र भैरवदत्तस्य गेहं गत्वा स वै शिवः ।।\nतत्पुत्रोऽभूत्कलौ घोरे शंकरो नाम विश्रुतः ।।७९।।\nस बालश्च गुणी वेत्ता ब्रह्मचारी बभूव ह ।।\nकृत्वा शंकरभाष्यं च शैवमार्गमदर्शयत् ।। 3.4.10.८० ।।\nत्रिपुण्ड्रश्चाक्षमाला च मंत्रः पंचाक्षरः शुभः ।।\nशैवानां मंगलकरः शंकराचार्यनिर्मितः ।। ८१ ।।"
  }
]
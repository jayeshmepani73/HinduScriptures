[
  {
    "text": "सूत उवाच\nइति श्रुत्वा वचस्तस्य जगन्नाथस्य धीमतः ।\nकृष्णचैतन्य एवापि तमुवाच प्रसन्नधीः । । १\nभगवन्प्राणिनां श्रेयो यदुक्तं भवता मुने ।\nविस्तरात्तत्कथां ब्रूहि यथा बौद्धसमुद्भवः । । २\nजगन्नाथ उवाच\nसहस्राब्दे कलौ प्राप्ते कर्मभूम्यां च भारते ।\nकण्वो नाम मुनिश्रेष्ठस्सम्प्राप्तः कश्यपात्मजः । । ३\nआर्यावती देवकन्या कण्वस्य दयिता प्रिया ।\nशक्राज्ञया च सम्प्राप्तौ दम्पती शारदातटे । । ४\nसरस्वतीं नदीरूपां कुरुक्षेत्रनिवासिनीम् ।\nचतुर्वेदमयैः स्तोत्रैः कण्वस्तुष्टाव नम्रधीः । । ५\nवर्षमात्रान्तरे देवी प्रसन्ना समुपागता ।\nआर्यसृष्टिसमृद्धौ सा ददौ तस्मै वरं शुभम् । । ६\nदशपुत्रास्तयोर्जाता आर्यबुद्धिकरा हि ते ।\nउपाध्यायो दीक्षितश्च पाठकः शुक्लमिश्रकौ । । ७\nअग्रिहोत्री द्विवेदी च त्रिवेदी पाण्ड एव च ।\nचतुर्वेदीति कथिता यथा नाम तथा गुणाः । । ८\nते वै सरस्वतीं देवीं तुष्टुवुर्नम्रकन्धराः ।\nद्वादशाब्दवयोभ्यश्च तेभ्यो देवी स्वशक्तितः । ।\nकृत्वा कन्यां ददौ माता शारदा भक्तिवत्सला । । ९\nउपाध्यायी दीक्षिता च पाठकी शुक्लिका क्रमात् ।\nमिश्राणी च तथा ज्ञेया षष्ठी सा चा(च?)ग्निहोत्रिणी । । 3.4.21.१०\nद्विवेदिनी तथा ज्ञेया चाष्टमी च त्रिवेदिनी ।\nपाण्डायनी च नवमी दशमी तुर्यवेदिनी । । ११\nतासां च स्वपतिभ्यो वै सुताः षोडश षोडश ।\nते तु गोत्रकरा ज्ञेयास्तेषां नामानि मे शृणु । । १२\nकश्यपश्च भरद्वाजो विश्वामित्रोऽथ गौतमः ।\nजमदग्निर्वशिष्ठश्च वत्सो गौतम एव च । । १३\nपराशरस्तथा गर्गोऽत्रिर्भृगुश्चाङ्गिरास्तथा ।\nशृङ्गी कात्यायनश्चैव याज्ञवल्क्यः क्रमात्सुताः । ।\nइति नाम्ना सुतास्सर्वे ज्ञेयाः षोडश षोडश । । १४\nसरस्वत्याज्ञया कण्वो मिश्रदेशमुपाययौ ।\nम्लेच्छान्संस्कृतमाभाष्य तदा दशसहस्रकान् । ।\nवशीकृत्य स्वयम्प्राप्तो ब्रह्मावर्ते महोत्तमे । । १५\nते सर्वे तपसा देवीं तुष्टुवुश्च सरस्वतीम् ।\nपञ्चवर्षान्तरे देवी प्रादुर्भूता सरस्वती । ।\nसपत्नीकाँश्च तान्म्लेच्छाञ्छूद्रवर्णाय चाकरोत् । । १६\nकारुवृत्तिकरास्सर्वे बभूवुर्बहुपुत्रकाः ।\nद्विसहस्रास्तदा तेषां मध्ये वैश्या बभूविरे । । १७\nतन्मध्ये चाचार्यपृथुर्नाम्ना कश्यपसेवकः ।\nतपसा स च तुष्टाव द्वादशाब्दं महामुनिम् । । १८\nतदा प्रसन्नो भगवान्कण्वो देववराद्वरः ।\nतेषां चकार राजानं राजपुत्रपुरं ददौ । । १९\nराजन्या नाम तत्पत्नी मागधं सुषुवे तदा ।\nतस्मै कण्वो ददौ ग्रामं पूर्वस्यां दिशि मागधम् । । 3.4.21.२०\nस्वर्गलोकं पुनः प्राप्तः स मुनिः कश्यपात्मजः ।\nस्वर्गते काश्यपे विप्रे ते म्लेच्छाः शूद्रवर्णकाः । । २१\nयज्ञैस्समर्चयामासुर्देवदेवं शचीपतिम् ।\nदुःखितो भगवानिन्द्रस्सबन्धुर्जगतीतले । । २२\nवेदानाहर्तुमिच्छन्तो ब्रह्मयोनौ बभूविरे ।\nजिनो नाम द्विजः कश्चित्तत्पत्नी जयनी स्मृता । । २३\nकश्यपाददितेरंशाज्जातौ तौ कीकटस्थले ।\nतयोस्सकाशात्सञ्जाता आदित्या लोकहेतवे । । २४\nकर्मनाशानदीतीरे पुरी बोधगया स्मृता ।\nतत्रोष्य बौद्धशास्त्राढ्याश्चक्रुः शास्त्रार्थमुत्तमम् । । २५\nवेदाञ्छूद्रेभ्य आहृत्य विशालां प्रययुः पुरीम् ।\nसमाधिस्थान्मुनीन्सर्वान्समुत्थाप्य ददुः स्वयम् । । २६\nगतास्सर्वे सुरास्स्वर्गे ततः प्रभृतिभूतले ।\nम्लेच्छा बभूविरे बौद्धास्तदन्ये वेदतत्पराः । । २७\nसरस्वत्याः प्रभावेण त आर्या बहवोऽभवन् ।\nतैश्च देवपितृभ्यश्च हव्यं कव्यं समर्पितम् । । २८\nतृप्तिमन्तः सुराश्चासंस्त आर्याणां सहस्रकाः ।\nसप्तविंशच्छते भूमौ कलौ संवत्सरे गते । । २९\nबलिना प्रेषितो भूमौ मयः प्राप्तो महासुरः ।\nशाक्यसिंहगुरुर्गेयो बहुमायाप्रवर्तकः । । 3.4.21.३०\nस नाम्ना गौतमाचार्यो दैत्यपक्षविवर्द्धकः ।\nसर्वतीर्थेषु तेनैव यन्त्राणि स्थापितानि वै । । ३१\nतेषामधो गता ये तु बौद्धाश्चासन्समन्ततः ।\nशिखासूत्रविहीनाश्च बभूबुर्वर्णसङ्कराः । । ३२\nदश कोट्यः स्मृता आर्या बभूवुर्बौद्धमार्गिणः ।\nपञ्चलक्षास्तदा शेषाः प्रययुर्गिरिमूर्द्धनि । । ३३\nचतुर्वेदप्रभावेण राजन्या वह्निवंशजाः ।\nचत्वारिंशभवा योधास्तैश्च बौद्धास्समुज्झिताः । । ३४\nआर्यांस्तांस्ते तु संस्कृत्य विन्ध्याद्रेर्दक्षिणे कृतान् ।\nतत्रैव स्थापयामासुर्वर्णरूपान्समन्ततः । । ।\nआर्यावर्तः पुण्यभूमिस्तत्रस्थाः पञ्चलक्षकाः । । ३५\nसूत उवाच\nइति श्रुत्वा वचस्तस्य यज्ञांशो भगवान्हरिः । । ३६\nजगन्नाथस्य शिष्योभूद्वेदमार्गपरायणः ।\nशुक्लदत्तस्य तनयो नित्यानन्दो द्विजोत्तमः । । ३७\nजगन्नाथपदं नत्वा शिष्यो भूत्वा रराज ह ।\nतदा प्रसन्नो भगवाननिरुद्ध उषापतिः । । ३८\nअभिषेकन्तयोर्भाले महत्तत्वे चकार ह ।\nमहत्त्वपदवी जाता तदा प्रभृतिभूतले । । ३९\nगुरुबन्धू प्रसन्नौ तौ स्वशिष्यान्प्रोचतुर्मुदा ।\nजगन्नाथस्य वदनं पद्मनाभेरुषापतेः । ।\nदृष्ट्वा यश्चात्र सम्प्राप्य स वै स्वर्गमवाप्नुयात् । । 3.4.21.४०\nप्रसादं यश्च भुञ्जीयात्तस्य  देवस्य सादरम् ।\nकोटिजन्म भवेद्विप्रो वेदपात्रो महाधनी । । ४१\nमार्कण्डेय वटे कृष्णं दृष्टवा स्नात्वा महोदधौ ।\nइन्द्रद्युम्नसरस्येव पुनर्जन्म न विन्दते । । ४२\nइमां गाथां शृणोद्यो वै श्रद्धाभक्तिसमन्वितः ।\nयत्पुरीगमने पुण्यं फलं तच्छीघ्रमाप्नुयात् । ।४३\nइति यज्ञांशवचनं श्रुत्वा स ह्यवतारकः ।\nवैष्णवैश्च तथेत्युक्त्वा तत्रैवान्तरधीयत । । ४४\nएतस्मिन्नन्तरे विप्र कलिना प्रार्थितो बलिः ।\nमयदैत्यं समाहूय वचनं प्राह दुःखितः । । ४५\nसुकन्दरो म्लेच्छपतिः सदा मद्वर्द्धने रतः ।\nसहायं तस्य दैत्येन्द्र कुरु शीघ्रं ममाज्ञया । । ४६\nइति श्रुत्वा बलेर्वाक्यं शतदैत्यसमन्वितः ।\nकर्मभूम्यां मयः प्राप्तः कलविद्याविशारदः । । ४७\nम्लेच्छजातीन्नरान्दुष्टान्रेखागणितमुत्तमम् ।\nएकविंशतिमध्यायं कलवेदमशिक्षयत् । । ४८\nतदा कलान्विता म्लेच्छाः कलाविद्याविशारदाः ।\nयन्त्राणि कारयामासुः सप्तस्वेव पुरीषु च । । ४९\nतदधो ये गतालोकास्ते सर्वे म्लेच्छतां गताः ।\nमहत्कोलाहलं जातमार्याणां शोककारिणाम् । । 3.4.21.५०\nश्रुत्वा ते वैष्णवाः सर्वे कृष्णचैतन्यसेवकाः ।\nदिव्यमन्त्रं गुरोश्चैव पठित्वा प्रययुः पुरीम् । । ५१\nरामानन्दस्य शिष्यो वै चायोध्यायामुपागतः ।\nकृत्वा विलोमं तं मन्त्रं वैष्णवांस्तानकारयत् । । ५२\nभाले त्रिशूलचिह्नं च श्वेतरक्तं तदाभवत् ।\nकण्ठे च तुलसी माला जिह्वा राममयी कृता । । ५३\nम्लेच्छास्ते वैष्णवाश्चासन्रामानन्दप्रभावतः ।\nसंयोगिनश्च ते ज्ञेया रामानन्दमते स्थिताः । । ५४\nआर्याश्च वैष्णवा मुख्या अयोध्यायां बभूविरे ।\nनिम्बादित्यो गतो धीमान्सशिष्यः काञ्चिकां पुरीम् । ।\nम्लेच्छयन्त्रं राजमार्गे स्थितं तत्र ददर्श ह । । ५५\nविलोमं स्वगुरोर्मन्त्रं कृत्वा तत्र स चावसत् ।\nवंशपत्रसमा रेखा ललाटे कण्ठमालिका । । ५६\nगोपीवल्लभमन्त्रो हि मुखे तेषां रराज ह ।\nतदधो ये गता लोका वैष्णवाश्च बभूविरे । । ५७\nम्लेच्छाः संयोगिनो ज्ञेया आर्यास्तन्मार्गवैष्णवाः ।\nविष्णुस्वामी हरिद्वारे जगाम स्वगणैर्वृतः । । ५८\nतत्र स्थितं महायन्त्रं विलोमं तच्चकार ह ।\nतदधो ये गता लोका आसन्सर्वे च वैष्णवाः । । ५९\nऊर्ध्वपुण्ड्रं द्विरेखाभं तन्मध्ये बिन्दुरुत्तमः ।\nललाटे च स्थितस्तेषां कण्ठे तुलसिगोलकम् । । 3.4.21.६०\nमुखे साधवमन्त्रश्च बभूव हितदायकः ।\nमथुरायां समायातो मध्वाचार्यो हरिप्रियः । । ६१\nराजमार्गे स्थितं यन्त्रं विलोमं स चकार ह ।\nतदधो ये गता लोका वैष्णवास्तस्य पक्षगाः । । ६२\nकरवीरपत्रसदृशं ललाटे तिलकं शुभम् ।\nस्थितम् नासार्द्धभागान्ते कण्ठे तुलसि मालिका । ।\nराधाकृष्णशुभं नाम मुखे तेषां बभूव ह । । ६३\nशङ्कराचार्य एवापि शैवमार्गपरायणः ।\nरामानुजाज्ञया प्राप्तः पुरीं काशीं गणैर्युतः । । ६४\nकृत्वा विलोमं तद्यन्त्रं शैवाश्च तदधोऽभवन् ।\nत्रिपुण्ड्रं च स्थितं भाले कण्ठे रुद्राक्षमालिका । ।\nगोविन्दमन्त्रश्च मुखे तेषां तत्र बभूव ह । । ६५\nतोतादर्यां च सम्प्राप्तस्तदा रामानुजः सुखी ।\nऊर्ध्वरेखाद्वयोर्मध्ये सूक्ष्मरेखा च पीतिका । ।\nललाटे तु तथा कण्ठे माला तुलसिका शुभा । । ६६\nउज्जयिन्यां च सम्प्राप्तो बराहमिहिरो गुणी ।\nतद्यन्त्रं निष्फलं कृत्वा नराञ्छैवांश्चकार ह । । ६७\nचिताभस्मस्थितं भाले कण्ठे रुद्राक्षमालिका ।\nशिवेति मङ्गलं नाम तेषां तत्र बभूव ह । । ६८\nकान्यकुब्जे स्वयं प्राप्तो वाणीभूषण एव हि ।\nअर्द्धचन्द्राकृतिं पुण्ड्रं रक्तचन्दनमालिका । ।\nदेव्याश्च निर्मलं नाम तेषां तत्र बभूव ह । । ६९\nधन्वन्तरिः प्रयागे च गत्वा तद्यन्त्रमुत्तमम् ।\nविलोमं कृतवांस्तत्र तदधो ये गता नराः । । 3.4.21.७०\nअर्द्धपुण्ड्रं स्मृतं रक्तं सबिन्दु च ललाटके ।\nरक्तचन्दनजा माला कण्ठे तेषां बभूव ह । । ७१\nभट्टोजिः स गतो धीमानुत्पलारण्यमुत्तमम् ।\nत्रिपुण्ड्रं च तथा रक्तं कण्ठे रुद्राक्षमालिका । ।\nविश्वनाथेतितन्मन्त्रं तेषां तत्र बभूव ह । । ७२\nरोपणश्चैष्टिकां प्राप्तस्तद्यन्त्रं चैव निष्फलम् ।\nकृत्वा जने जने तत्र ब्रह्म मार्गम् ददर्श ह । । ७३\nजयदेव स्वयं प्राप्तो द्वारकां विष्णुभक्तिमान् ।\nतद्यन्त्रं निष्फलं यातं तदधो ये गता नराः । । ७४\nरक्तरेखा स्थिता भाले चैका कण्ठे तु मालिका ।\nपद्माक्षा मन्त्रगोविन्दस्तत्र तेषां बभूव ह । ।\nएवं ते वैष्णवाः शैवाः शाक्तका बहुधाऽभवन् । । ७५\nनिर्गुणाः शाक्तका ज्ञेयाः सगुणा वैष्णवाः स्मृताः ।\nनिर्गुणाः सगुणा ये तु शैवा ज्ञेया बुधैस्तदा । । ७६\nसमाधिस्थास्त्रयस्त्रिंशद्देवाः पुण्या बभूविरे ।\nनित्यानन्दः शान्तिपुरे नदीहापत्तने हरिः । । ७७\nकबीरो मागधे देशे रैदासस्तु कलिञ्जरे ।\nसधनो नैमिषारण्ये समाधिस्थो बभूव ह । । ७८\nअद्यापि संस्थितो विप्र वैष्णवानां गणो महान् ।\nयज्ञभागमहावृद्धिः सञ्जाता मेरुमूर्द्धनि । । ७९\nइति ते कथितं विप्र यज्ञांशचरितं शुभम् ।\nयच्छ्रुत्वा च नरा नार्यो महत्पुण्यमवाप्नुयुः । ।\nमयाद्या निष्फला दैत्या बलिपार्श्वमुपागताः । । 3.4.21.८०"
  }
]
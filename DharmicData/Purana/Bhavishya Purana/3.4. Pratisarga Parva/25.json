[
  {
    "text": "व्यास उवाच\nचतुर्थचरणे जातैर्मनुजैरेकविंशतिः ।\nअजीर्णभूता नरका यास्यन्ति च यमालयम् । । १\nनमस्ते धर्मराजाय नश्च तृप्तिकराय च ।\nवचनं शृणु सर्वज्ञ नश्च जातमजीर्णकम् । । २\nयथा भजाम प्रकृतिं तथा कुरु सुरोत्तम ।\nइति श्रुत्वा धर्मराजश्चित्रगुप्तेन संयुतः । । ३\nब्रह्माणं च गमिष्यन्ति सन्ध्यायां च कलौ युगे ।\nचतुरश्च यमान्दृष्ट्वा परमेष्ठी पितामहः । । ४\nतदीरितं स्वयं ज्ञात्वा क्षीराब्धिं प्रति यास्यति ।\nपूजयित्या जगन्नाथं देवदेवं वृषाकपिम् । । ५\nसाङ्ख्यशास्त्रमयैः स्तोत्रैः संस्तोष्यति परम् प्रभुम् । । ६\nजय जय जय निर्गुण गुणधारिन्रगजगजीवतत्त्वशुभकारिन् ।\nसारभूतसद्गुणमय तत्त्वैर्देवान्रचयति पाति गुणसत्त्वैः । ।\nतस्मै नमो नमो गुणराशे देववृन्दहृदि कृष्णविकाशे । । ७\nरजोभूततत्त्वेभ्य उताशु विरचति भुवि च नरान्स्वयमाशु ।\nपाति हन्ति यो देव उदारस्तस्य शिरसि संस्थितजगभारः । ।\nपाहि नाथ नो दैत्यविनाशिन्कालजनितलीलागुणभासिन् । । ८\nतेषामिति वचनं प्रभुः श्रुत्वा ह्यवनिमिवाशु ।\nयथा जनिष्यति स प्रभुस्तच्छृणु वै मन आशु । । ९ ?\nनम्रीभूतान्तुरान्विष्णुर्नमोवाक्येन तान्प्रति ।\nवदिष्यति वचो रम्यं लोकमङ्गलहेतवे । । 3.4.25.१०\nभोः सुराः सम्भलग्रामे कश्यपोऽयं जनिष्यति ।\nनाम्ना विष्णुयशाः ख्यातो विष्णुकीर्तिस्तु तत्प्रिया । । ११\nकृष्णलीलामयं ग्रन्थं नरांस्ताञ्छ्रावयिष्यति ।\nतदा ते नन्दिनो भूत्वा चैकीभूय समन्ततः । । १२\nतं द्विजं विष्णुयशसं गृहीत्वा निगडैर्दृढैः ।\nबद्ध्वा सर्वे सपत्नीकं कारागारे दृढायसे । । १३\nकरिष्यन्ति महाधूर्ता नारका इव दारुणाः ।\nविष्णुकीर्त्या स भगवान्पूर्णो नारायणो हरिः । । १४\nजनिष्यति महाविष्णुः सर्वलोकशिवङ्करः ।\nनिशीथे तमसोद्भूते मार्गकृष्णाष्टमीदिने । । १५\nब्रह्माण्डं मङ्गलं कुर्वन्सुराः प्रादुर्भविष्यति ।\nब्रह्म विष्णुर्हरश्चैव गणेशो वासवो गुरुः । । १६\nवह्निः पितृपतिः पक्षो वरुणः सविभीषणः ।\nचित्रो वायु्र्ध्रुवो विश्वे रविः सोमः कुजो बुधः । । १७\nगुरुः शुक्रः शनिः राहुः केतुस्तत्र गमिष्यति ।\nपद्यैकैकेन ते देवाः स्तोष्यन्ति परमेश्वरम् । । १८\nमहत्तमा मूर्तिमयी तवाजा तदास्य पूर्वाज्जनितोहऽमादौ ।\nमया ततं विश्वमिदं सदैव यतो नमस्तत्पुरुषोत्तमाय । । १९\nअजस्य याम्याज्जनितोऽहमादौ विष्णुर्महाकल्पकरोऽधिकारी ।\nस्वकीयनाम्ना तु मया ततं तद्विश्वे सदैवं च नमो नमस्ते । । 3.4.25.२०\nअव्यक्तपाश्चात्यमुखात्सुजन्मा शिवोऽहमादौ सुरतत्त्वकारी ।\nमया महाकल्पकरस्तृतीया त्वदाज्ञया देव नमो नमस्ते । । २१\nप्रधानवक्त्रोत्तरतोऽहमादौ जातो गणेशः किल कल्पकर्ता ।\nमया ततं विश्वमिदं सदैव तस्मै नमः कारुणिकोत्तमाय । । २२\nअजार्द्धवक्त्राज्जनितोऽहमादौ मरुन्महाकल्पकरो महेन्द्रः ।\nमया ततं विश्वमिदं स्वकल्पे यदाज्ञया देव नमो नमस्ते । । २३\nप्रथानभालाक्षिसमुद्भवोऽहं वह्नेर्महाकल्पकरो गुहाख्यः ।\nविनिर्मितं विश्वमिदं मया तद्यदाज्ञया नाथ नमो नमस्ते । । २४\nअजामुखात्पूर्वगताच्च जातश्चादौ महाकल्पकरोऽहमग्निः ।\nब्रह्माण्डमेतच्च मया ततं वै ब्रह्माण्डकल्पाय नमो नमस्ते । । २५\nअजाभुजाद्दक्षिणतोऽहमादौ जातो महाकल्पककरः सधर्मः ।\nमया सदेवै रचितं समग्रं लिङ्गाख्यकल्पाय नमो नमस्ते । । २६\nअजाभुजात्पश्चिमतोऽहमादौ जातो महाकल्पकरः स यज्ञः ।\nमया ततं विश्वमिदं समग्रं मत्स्याख्यकल्पाय नमो नमस्ते । । २७\nप्रधानबाहूत्तरतोऽहमादौ जातो महाकल्पकरः प्रचेताः ।\nमया ततं नाथ तवाज्ञयेदं कर्माख्यकल्पाय नमो नमस्ते । । २८\nब्रह्माण्डतमसो जातस्त्वद्दासोऽहं विभीषणः ।\nमया ततं त्रिलोकं च नमस्ते मनुरूपिणे । । २९\nब्रह्माण्डसद्गुणाज्जातश्चित्तोऽहं मनुकारकः ।\nमया ततं च त्रैलोक्यं स्वायम्भुव नमोऽस्तु ते । । 3.4.25.३०\nब्रह्माण्डरजसो जातो वायुर्मन्वन्तरं ततम् ।\nमया स्वारोचिषं स्वामिन्नमस्ते मनुरूपिणे । । ३१\nब्रह्माण्डमनसो जातो ध्रुवोऽहं मनुकारकः ।\nमयोत्तमं च रचितं नमस्तेऽस्तु तवाज्ञया । । ३२\nब्रह्माण्डश्रवणाज्जातो विश्वकर्माहमीश्वरः ।\nमया ततं रैवतं च नमो देव तवाज्ञया । । ३३\nब्रह्माण्डदेहतो जातस्सूर्योऽहं चाक्षुषप्रदः ।\nतवाज्ञया ततं विश्वं मनुरूपाय ते नमः । । ३४\nब्रह्माण्डनेत्रतो जातः सोमोऽहं तु मया ततम् ।\nवैवस्वतान्तरं रम्यं नमस्ते मनुरूपिणे । । ३५\nब्रह्माण्डरसनाज्जातो मोहोऽहं मनुकारकः ।\nनमस्ते मनुरूपाय मया सावर्णिकं ततम् । । ३६\nब्रह्माण्डघ्राणतो जातो बुधोऽहं नाथ किङ्करः ।\nनिर्मितं ब्रह्मसावर्णं मया तात नमो नमः । । ३७\nब्रह्माण्डवक्त्रतो जातो जीवोऽहं मनुकारकः ।\nमया वै दक्षसावर्णं ततं तत्ते नमो नमः । । ३८\nब्रह्माण्डकरतो जातः शुक्रोहं तव किङ्करः ।\nनिर्मितं रुद्रसावर्णं मया तुभ्यं नमो नमः । । ३९\nब्रह्माण्डपदतो जातोमन्दोऽहं नाथ तेऽनुगः ।\nततं वै धर्मसावर्णं प्रभातेस्मै नमो नमः । । 3.4.25.४०\nब्रह्माण्डलिङ्गतो जातो राहुश्चाहं तव प्रियः ।\nमया भौमं कृतं नाथ नमस्ते मनुरूपिणे । । ४१\nब्रह्माण्डगुह्यतो जातः केतुश्चाहं तवानुगः ।\nभौतं मन्वतरं सृष्टं तस्मै देवाय ते नमः । । ४२\nव्यास उवाच\nइति तेषां स्तवान्स्वामी श्रुत्वा देवान्वदिष्यति ।\nवरं ब्रूहीति वचनं ततं प्रति मनुः क्रमात् । ।४ ३\nइति कृत्वा तु ते देवा बालरूपं हरिं स्वयम् ।\nनमस्कृत्य वदिष्यन्ति वाञ्छितं लोकहेतवे । ।\nकेयं भवान्ब्रूहि लोकानां कल्पे कल्पे तमुद्भवम् ।\nतथा मन्वन्तरे चैव श्रोतुमिच्छामहे वयम् । ।४५\nकल्क्युवाच\nअष्टादश महाकल्पाः प्रकृतेश्च तनौ स्थिताः ।\nआद्यो ब्रह्ममहाकल्पस्तत्र ब्रह्मा परः पुमान् । ।४६\nतत्पूर्वार्द्धात्समुद्भूतास्त्रयस्त्रिंशच्च देवताः ।\nपरार्द्धाद्भगवान्ब्रह्मा योगिध्येयो निरञ्जनः । ।४७\nतस्मिन्कल्पे तु या लीला ब्रह्मपौराणिकैः स्मृता ।\nशतकोटिप्रविस्तारो ब्रह्मपौराणिकस्य वै । ।४८\nपुराणपुरुषस्यान्ते महाकल्पः स्मृतो बुधैः ।\nब्रह्माण्डप्रलये कल्पो युगदैवसहस्रकः । ।४ ९\nकल्पाश्चाष्टादश ख्यातास्तेषां नामानि मे शृणु ।\nकूर्मकल्पो मत्स्य कल्पः श्वेतवाराहकल्पकः । । 3.4.25.५०\nनृसिंहकल्पश्च तथा तथा वामनकल्पकः ।\nस्कन्दकल्पो रामकल्पः कल्पो भागवतस्तथा । । ५१\nतथा मार्कण्डकल्पश्च तथा भविष्यकल्पकः ।\nलिङ्गकल्पस्तथा ज्ञेयस्तथा ब्रह्माण्डकल्पकः । । ५२\nअग्निकल्पो वायुकल्पः पद्मकल्पस्तथैव च ।\nशिवकल्पो विष्णुकल्पो ब्रह्मकल्पस्तथा क्रमात् । । ५३\nद्विसहस्रमितावर्तैरेषां कल्पो महान्स्मृतः ।\nसहस्रयुगपर्यन्तं ब्रह्माण्डायुः प्रकीर्तितम् । । ५४\nयन्नाम्ना च स्मृतः कल्पस्तस्माज्जातो विराडयम् ।।\nचतुर्दशमनूनां च मध्ये कल्पः स कालवान्।। ५५।।\nस्वायंभुवांतरे यद्वै जांतंजातं चतुर्युगम्।।\nतस्मिंश्चतुर्युगे सर्वे नृणामायुर्हरे शृणु ।।५६।।\nलक्षाब्दं वै सत्ययुगे त्रेतायामयुताब्दकम् ।।\nद्वापरे च सहस्राब्दं कलौ चायुश्शताब्दकम्।।५७।।\nस्वारोचिषेऽन्तरे ऐव जातंजातं चतुर्युगम् ।।\nशृणु तत्र नृणामायुस्सत्येशीतिसहस्रकम् ।। ५८ ।।\nत्रेतायां च तदर्द्धाब्दं द्वापरे तु तदर्द्धकम् ।।\nकलौ द्विक सहस्राब्दं नृणामायुः प्रकीर्तितम् ।। ५९ ।।\nऔत्तमस्यान्तरे चैव सत्ये षष्टिसहस्रकम् ।।\nत्रेतायां च तदर्द्धाब्दं द्वापरे तु तदर्द्धकम् ।।3.4.25.६०।।\nकलौ सार्द्धसहस्राब्दं नृणामायुः प्रकीर्तितम् ।।\nतामसान्तरके चैव षट्त्रिंशाब्दसहस्रकम् ।। ६१ ।।\nनृणामायुः सत्ययुगे त्रेतायां च तदर्द्धकम् ।।\nद्वापरे च तदर्द्धाब्दं कलौ वर्षसहस्रकम् ।। ६२ ।।\nरैवतान्तरके चैव सत्ये त्रिंशत्सहस्रकम् ।।\nत्रेतायां च तदर्द्धाब्दं द्वापरे च तदर्द्धकम् ।। ६३ ।।\nकलौ चाष्टशताब्दायुर्नृणां वेदैः प्रकीर्तितम् ।।\nचाक्षुषान्तरके चैव सत्ये तुर्यसहस्रकम्।। ६४ ।।\nत्रेतायां त्रिसहस्राब्दं द्वापरे द्विसहस्रकम् ।।\nकलौ सहस्र वर्षान्तं नृणामायुः प्रकीर्तितम्।। ६५ ।।\nवैवस्वतेन्तरे चैव सत्ये तुर्यसहस्रकम् ।।\nत्रेतायां त्रिशताब्दं च द्वापरे द्विशताब्दकम् ।। ६६ ।।\nकलौ शताब्दकं प्रोक्तमायुर्वेदैस्तथा नृणाम् ।।\nसावर्णिकेऽन्तरे देव नृणां विंशत्सहस्रकम् ।। ६७ ।।\nआयुः सत्ये तदर्द्धं तु त्रेतायां च प्रकीर्तितम् ।।\nद्वापरे च तदर्द्धाब्दं तदर्द्धाब्दं तु वै कलौ ।। ६८ ।।\nब्रह्मसावर्णिके चैव सत्ये दशसहस्रकम् ।।\nत्रेतायां च तदर्द्धाब्दं द्वापरे तु तदर्द्धकम् ।। ।। ६९ ।।\nकलौ चैव तदर्द्धाब्दं नृणामायुः प्रकीर्तितम्।।\nदक्षसावर्णिके चैव तथाब्दायुश्चतुर्युगे ।। 3.4.25.७० ।।\nरुद्रसावर्णिके चैव सत्ये चाष्टसहस्रकम् ।।\nत्रेतायां तदर्द्धाब्दं द्वापरे च तदर्द्धकम् ।। ७१ ।।\nकलौ तदर्द्धकं ज्ञेयं नृणामायुः पुरातने ।।\nधर्मसावर्णिके चैव तथाब्दायुश्चतुर्युगे ।। ७२ ।।\nभौम मन्वंतरे चैव सत्ये तुर्यसहस्रकम् ।।\nत्रेतायां त्रिसहस्राब्दं द्वापरे च तदर्द्धकम् ।। ७३ ।।\nकलौ तदर्द्धकं ज्ञेयं नरायुश्चार्षसम्मतम् ।।\nभौतमन्वंतरे चैव सत्ये तुर्यशताब्दकम्।। ७४ ।।\nत्रेतायां त्रिशताब्दं च द्वापरे तु तदर्द्धकम् ।।\nतदर्द्धकं कलौ घोरे नृणामायुः प्रकीर्तितम् ।। ७५ ।।\nमन्वंतरे तु यन्नाम्ना भूपाश्चासंश्चतुर्युगे ।।\nतन्नाम्ना च नृपा जातास्तेषां लीलाः पृथक्पृथक् ।। ७६ ।।\nएवमन्यत्र वै ज्ञेयं युगे तुर्ये मनौ मनौ ।।\nयो मनुस्तस्य वंशाश्च दिव्यैकयुगसप्ततौ ।। ७७ ।।\nयुगांते कर्मभूमेश्च लयः कल्पः स वै स्मृतः ।।\nमन्वन्ते सर्वभूमेश्च प्रलयः स च कल्पकः ।। ७८ ।।\nपुराण पुरुषस्यैव दिनान्ते प्रलयो हि यः ।।\nमुख्यकल्पः स वै ज्ञेयः सर्वलोकविनाशकः ।। ७९ ।।\nषड्विंशत्कल्पसाहस्रैर्महाकल्पो हि यः स्मृतः ।।\nयदा पुराणपुरुषो मेषराशौ समास्थितः ।।3.4.25.८०।।\nतदा ब्रह्मा सुरैः सार्द्धं भूपं स्वायंभुवं गतः ।।\nयदा पुराणपुरुषो मकरे च समागतः ।।८१।।\nस्वायंभुवमनोर्मध्ये वाराहोऽभूत्स वै भुवि ।।\nयदा पुराणपुरुषो गतः सिंहे स्वकेच्छया ।। ८२ ।।\nस्वारोचिषमनोरन्ते नृसिंहोऽभूत्स वै भुवि ।।\nयदा पुराणपुरुषो वृषराशौ समास्थितः ।। ८३ ।।\nतदौत्तममनोर्मध्ये रुद्रोऽभूत्सगणो भुवि ।।\nयदा पुराणपुरुषो मीनराशौ समास्थितः ।। ८४ ।।\nतामसान्तेऽभवन्मत्स्यः स वै भुवि सनातनः ।।\nयदा पुराणपुरुषो युग्मराशौ समास्थितः ।। ८५ ।।\nवैवस्वतमनोर्मध्ये कृष्णोभूद्भुवि स प्रभुः ।।\nयदा पुराणपुरुषः कर्कराशौ समास्थितः ।। ८६ ।।\nरैवतान्तेऽभवत्कूर्मः स वै भुवि सनातनः ।।\nयदा पुराणपुरुषः कन्याराशौ समास्थितः ।। ८७ ।।\nचाक्षुषान्ते जामदग्न्योऽभवद्रामः स वै भुवि ।।\nयदा पुराणपुरुषः प्राप्तोऽलौ च स्वकेच्छया ।। ८८ ।।\nवैवस्वतमनोरादौ वामनोऽभूत्स वै भुवि ।।\nयदा पुराणपुरुषस्तुलाराशौ समास्थितः ।। ८९ ।।\nवैवस्वतमनोर्मध्ये कल्की नाम्नाहमागतः ।।\nयदा पुराणपुरुषः कुम्भराशौ समास्थितः ।।3.4.25.९०।।\nसावर्णिकादौ भविता बुद्धो नाम्ना स वै भुवि ।।\nयदा पुराणपुरुषो धनुराशौ समास्थितः ।। ९१ ।।\nवैवस्वतमनोर्मध्ये रामो दाशरथिर्भुवि ।।\nयदा पुराणपुरुषो नक्रराशौ समास्थितः ।। ९२ ।।\nसर्वपूज्यावतारश्च न भवेद्वै कदाचन ।।\nअस्मिंश्चतुर्युगे देवाः पुराणपुरुषस्य हि ।। ९३ ।।\nत्रयोऽवताराः कथितास्तथा नान्यच्चतुर्युगे ।।\nत्रेतायाः प्रथमे पादे रामो दाशरथिः प्रभुः ।। ९४ ।।\nद्वापरस्य तथा कृष्णः शेषेण सह वै भुवि।।\nकलेश्शेषे तथाहं वै द्वात्रिंशाब्दसहस्रके ।। ९५ ।।\nअतः खंडः पवित्रोऽयं नृणां पातकनाशनः ।।\nइमं चतुर्युगं खण्डं यः पठेच्छ्रावयेच्च यः ।। ९६ ।।\nजन्म प्रभृति पापानि तस्य नश्यंति नान्यथा ।।\nइति वः कथितं देवा महाकल्पचरित्रकम् ।। ९७।।\nद्वितीयो यो महाकल्पो विष्णुकल्पः स वै स्मृतः ।।\nतत्कथा पठिता देवा विष्णुपौराणिकैर्नरैः ।। ९८ ।।\nशतकोटिप्रविस्तारो विष्णुपौराणिकस्य वै ।।\nतत्रैव च महाकल्पो विष्णोर्नाभिसमुद्भवः ।। ।। ९९ ।।\nपूर्वार्द्धाद्भगवान्ब्रह्मा .सर्वदेवसमन्वितः ।।\nपरार्द्धाद्भगवान्विष्णुः पुराणपुरुषः स वै ।। 3.4.25.१०० ।।\nतृतीयो यो महाकल्पः शिवकल्पः स वै स्मृतः ।।\nशिवपूर्वार्द्धतो जातो विष्णुस्तस्माद्विधिः स्वयम् ।। १०१ ।।\nशतकोटिप्रविस्तारः शिवपौराणिकैः स्मृतः ।।\nचतुर्थो यो महाकल्पः पद्म कल्पः स वै स्मृतः ।। १०२ ।।\nगणेशस्तत्र भगवान्पुराणपुरुषासने ।।\nगणेशादभवद्रुद्रो रुद्राद्विष्णुः सुरोत्तमः ।। १०३ ।।\nविष्णोर्नाभिसमुद्भूतः परमेष्ठी पितामहः ।।\nकल्पेकल्पे क्रमादादौ देवाश्चासन्समंततः ।।१०४।।\nपंचमो यो महाकल्पो वायुकल्पः स वै स्मृतः ।।\nमहेंद्रस्तत्र भगवान्पुराण पुरुषासने ।। १०५ ।।\nमहेन्द्रादभवत्प्राप्तो महेंद्रादिंद्रियाणि च ।।\nइन्द्रियेभ्यश्च तद्देवास्तेषां नामानि मे शृणु ।।१०६।।\nशनिर्बुधो रविः शुक्रो विश्व कर्मा बृहस्पतिः ।।\nइन्द्रो विष्णुस्तथा ब्रह्मा रुद्रः सोमः क्रमात्स्मृताः ।।१०७।।\nसृष्टिकर्ता स वै ब्रह्मा लिङ्गेन्द्रियसमुद्भवः ।\nसृष्टिपाता स वै विष्णुरवतारिपदोद्भवः । । १०८\nचतुर्विंशतितत्त्वेषु कल्पेकल्पे प्रभुर्गतः ।\nसनत्कुमारो हंसश्च वाराहो नारदस्तथा । । १०९\nनारायणौ च कपिलात्रेयौ यज्ञाश्वकण्टकौ ।\nवृषभश्च पृथुर्मत्स्यः कूर्मो धन्वन्तरिस्तथा । । 3.4.25.११०\nमोहिनी च नृसिंहश्च वामनो भार्गवस्तथा ।\nरामो व्यासो बलः कृष्णो बुद्धः कल्की स्वतत्त्वगः । । १११\nगुह्यजन्मा महादेवः सृष्टिदैत्यविनाशकः ।\nएवं जातास्त्रयो देवा महाकल्पे च पञ्चमे । । ११२\nषष्ठो यस्तु महाकल्पो वह्निकल्पः स वै स्मृतः ।\nस्कन्दस्तत्रैव भगवान्पुराणपुरुषासने । । ११३\nपुरुषाव्ययतः स्कन्नः स्कन्दस्तस्मान्महार्चिमान् ।\nसूर्यरूपा महार्चिर्या तस्यां जातो हरिः स्वयम् । । ११४\nवह्निरूपा महार्चिर्या तस्यां जातः पितामहः ।\nचन्द्ररूपा महार्चिर्या तस्यां जातः स वै हरः । । ११५\nऋषयो मुनयो वर्णा लोका जाताः पितामहात् ।\nआदित्या विश्ववसवस्तुषिता भास्वरानिलाः । । ११६\nमहाराजिकसाध्याश्च देवा विष्णुसमुद्भवाः ।\nयक्षराक्षसगन्धर्वाः पिशाचाः किन्नरादयः । । ११७\nदैत्याश्च दानवा भूतास्तामसा रुद्रसम्भवाः ।\nकल्पे कल्पे समुद्भूतमेवं ब्रह्माण्डगोचरे । । ११८\nसप्तमो यो महाकल्पः स वै ब्रह्माण्डकल्पकः ।\nपावकस्तत्र भगवान्पुराणपुरुषासने । । ११९\nअचिन्त्यतेजसस्तस्मात्पुरुषाद्वह्निरुद्भवः ।\nततो जातो महाब्धिश्च तस्माज्जातं विराण्मयम् । । 3.4.25.१२०\nरोम्णि रोम्णि ततस्तस्य ब्रह्माण्डाः कोटिशोऽभवन् ।\nब्रह्माण्डादभवद्ब्रह्मा सर्वलोकपितामहः । । १२१\nतस्माज्जातो विभुर्विष्णुस्तस्माज्जातो हरः स्वयम् ।\nशतकोटिप्रविस्तारो ब्रह्माण्डाख्यपुराणके । । १२२\nत्रिनेत्रं पञ्चवक्त्रं च दशबाहुर्भवस्य च ।\nअष्टादशानां कल्पानां वायुर्वै वैदिकैः स्मृतः । । १२३\nमहाकल्पेऽभवन्सर्वे द्विसहस्राः क्षयं गताः ।\nअष्टमो यो महाकल्पो लिङ्गकल्पः स वै स्मृतः । । १२४\nतत्रैव भगवान्धर्मः पुराणपुरुषासने ।\nअचिन्त्याव्यक्तरूपश्च जातो धर्मः सनातनः । । १२५\nधर्मात्कामः समुद्भूतः कामाल्लिङ्गस्त्रिधाभवत् ।\nपुंल्लिङ्गः क्लीबलिङ्गश्च स्त्रीलिङ्गश्च सुरोत्तम । । १२६\nपुँल्लिङ्गादभवद्विष्णुः स्त्रीलिङ्गाच्च महेन्दिरा ।\nक्लीबलिङ्गात्स वै शेषस्तस्योपरि स च स्थितः । । १२७\nत्रिभ्यस्तमोमयेभ्यश्च जातमेकार्णवं जगत् ।\nसुप्ते नारायणे देवे नाभेः पङ्कजमुत्तमम् । । १२८\nजातं तस्मात्स वै ब्रह्मा तस्माज्जातो विराडयम् ।\nशतकोटिप्रविस्तारैर्लिङ्गपौराणिकैः कथा । । १२९\nगीता चैव विधेरग्रे तस्य सारोऽयमुत्तमः ।\nनवमो यो महाकल्पो मत्स्यकल्पः स वै स्मृतः । । 3.4.25.१३०\nकुबेरस्तत्र भगवान्पुराणपुरुषासने ।\nअव्ययाच्च समुद्भूतो धूलिवृन्दो महांस्तथा । । १३१\nरजोभूताच्च तस्माच्च कुबेरस्य समुद्भवः ।\nकुबेरादुद्भवन्मत्स्यो वेदमूर्तिश्च सद्गुणः । । १३२\nमत्स्योदरात्समुद्भूतो विष्णुर्नारायणो हरिः ।\nविष्णोर्नाभेः समुद्भूतो ब्रह्मा लोकपितामहः । । १३३\nब्रह्मणश्चोद्भवं दैवं दैवाद्देवा बभूविरे ।\nचतुर्विंशतितत्त्वानि तैर्देवैर्जनितानि वै । । १३४\nकल्पेकल्पे क्रमादेवं कल्पनामान्यकारयत् ।\nमत्स्यकल्पे तु मत्स्यश्च महामत्स्यात्समुद्भवः । । १३५\nतन्मत्स्याद्भगवान्विष्णुस्ततो ब्रह्मण उद्भवः ।\nकूर्मकल्पे महामत्स्यात्कूर्मो जातः स कच्छपः । । १३६\nकूर्माच्च भगवान्विष्णुस्ततो ब्रह्मा ततो विराट् ।\nश्वेतवाराहकल्पे च वराहाद्विष्णुरुद्भवः । । १३७\nविष्णोर्नाभेश्च स ब्रह्मा ततो जातो विराडयम् ।\nएवं सर्वे च वै कल्पा ज्ञेयाः सर्वत्र वै बुधैः । । १३८\nदशमो यो महाकल्पः कूर्मकल्पः स वै स्मृतः ।\nअचेतास्तत्र भगवान्पुराणपुरुषासने । । १३९\nप्रकृतेश्च परो यो वै तुरीयोऽव्यय एव च ।\nशून्यभूतात्ततो जातः प्रचेता भगवान्स्वयम् । । 3.4.25.१४०\nतस्माज्जातो महानब्धिस्तत्र सुष्वाप स प्रभुः ।\nनारायण इति ख्यातः स वै जलपतिः स्वयम् । । १४१\nतदर्द्धाच्च महाकूर्मस्ततः शेषो महानभूत् ।\nत्रिधाऽभवत्स वै शेषो भूमा शेषश्च भौमनी । । १४२\nभूमा स वै विराड् ज्ञेयः शेषोपरि स चास्थितः ।\nभौमनी च महालक्ष्मीः सा भूम्नो हृदि संस्थिता । । १४३\nभूम्नो जातः स वै ब्रह्मा सृष्टिस्थितिविनाशकः ।\nत्रिधामूर्तिः स वै ब्रह्मा कल्पेकल्पे क्रमादयम् ।। १४४\nपटं सुषुप्तभूतं यत्पुराणपुरुषासनम् ।\nयत्र गत्वेन्द्रियाण्येव तृप्तिं प्राप्य क्षयन्ति वै ।। १४५\nअहङ्कारस्तदागत्य चैतन्यं मनसि स्थितम् ।\nवञ्चयित्वा पुनर्लोकं करोति स्म स्वलीलया ।। १४६\nतुरीयशक्तिर्या ज्ञेया महाकाली सनातनी ।\nमहाकल्पश्च तैः सर्वैस्तदङ्गं श्रुतिभिः स्मृतम् ।। १४७\nनमस्तस्यै महाकाल्यै मम मात्रे नमो नमः ।\nयतः पुराणपुरुषा भवन्ति च लियन्ति च ।। १४८\nदशैव च महाकल्पा व्यतीता इह भोः सुराः ।\nसाम्प्रतं वर्तते यो वै महाकल्पो भविष्यकः ।। १४९\nतदुत्पत्तिं शृणुध्वं भो देवाः सर्पिगणा मम ।\nअचिन्त्यमक्षरं यत्तु तुरीयं च सदा स्थितम् ।। 3.4.25.१५०\nयद्गत्वा न निवर्तन्ते नरास्तत्रैव तत्पदम् ।\nअनेकसृष्टिरचनाः सन्ति तस्यैव लीलया ।। १५१\nतस्यान्तं न विदुर्देवाः कथं जानन्ति वै नराः ।\nभूतो भूतो महाकल्पो दृष्टो वैदेस्तदीरितः ।। १५२\nभाव्या ये तु महाकल्पा न वै जानन्ति ते सदा ।\nत्रयस्त्रिंशन्महाकल्पाः कैश्चिद्वेदैरुदीरिताः ।। १५३\nअष्टादश महाकल्पाः पृथङ् नाम्नोपवर्णिताः ।\nएकादश महाकल्पाः कैश्चित्प्रोक्ताः पुरातनैः ।। १५४\nअतोऽहं निश्चयेनाद्य भाव्यकल्पेषु भोः सुराः ।\nवेदानां वचनं सत्यं नान्यथा च भवेत्क्वचित् ।। १५५\nतदव्ययात्समुद्भूतो राधाकृष्णः सनातनः ।\nएकीभूतं द्वयोरङ्गं राधाकृष्णो बुधैः स्मृतः ।। १५६\nसहस्रयुगपर्यन्तं यत्तेपे परमं तपः ।\nतदा स च द्विधा जातो राधाकृष्णः पृथक्पृथक् ।। १५७\nसहस्रयुगपर्यन्तं तेपतुस्तौ परं तपः ।\nतयोरङ्गात्समुद्भूता ज्योत्स्ना तमनाशिनी । । १५८\nतज्योत्स्नाभिः समुद्भूतं दिव्यं वृन्दावनं शुभम् ।\nएकविंशत्प्रकृतयो योजने योजने स्मृताः । । १५९\nदिव्यं वृन्दावनं जातं चतुराशीतिसम्मिते ।\nक्रोशायामं महारम्यं तल्लिङ्गं शृणु मे प्रभो । । 3.4.25.१६०\nइन्द्रियप्रकृतीनां च दशानां ग्रामतद्दश १ ।\nगोकुलं वार्ष नान्दं भाण्डीरं माथुरं तथा । । १६१\nव्रजं च यामुनं मान्यं श्रेयस्कं गोपिकं क्रमात् ।\nमात्राभूतदशभ्यश्च प्रकृतिभ्यः समुद्भवम् । । १६२\nतथा दशवनं रम्यं तेषां नामानि मे शृणु ।\nवृन्दावनं गोपवनं बहुलावनमेव च । । १६३\nमधुशृङ्गं कुञ्जवनं वनं दधिवनं तथा ।\nरहः क्रीडावनं रम्यं वेणुपद्मवनं क्रमात् । । १६४\nमनसः प्रकृतेर्जातो गिरिर्गोवर्द्धनो महान् ।\nदिव्यं वृन्दावनं दृष्ट्वा परमानन्दमाप सः । । १६५\nकृष्णादुदभवन्गोपास्तिस्रः कोट्यो गुणात्मकाः ।\nश्रीदामाद्याः सात्विकाश्च राजसा अर्जुनादयः । । १६६\nकंसाद्यास्तामसा जाता दिव्यलीलाप्रकारिणः ।\nराधाङ्गादुद्भवा गोप्यस्तिस्रः कोट्यस्तथा क्रमात् । । १६७\nललिताद्याः सात्त्विकाश्च कुब्जाद्या राजसास्तथा ।\nतामसाः पूतनाद्याश्च नानाहेलाचरित्रकाः । । १६८\nसहस्रयुगपर्यन्तं तेषां लीला बभूव ह ।\nततस्तौ तान्समाहृत्य तेपतुश्च पुनस्तपः । । १६९\nद्विधा जातः स वै कृष्णो राधा देवी तथा द्विधा ।\nसहस्रशीर्षा पुरुषः सहस्राक्षः सहस्रपात् । । 3.4.25.१७०\nपूर्वार्द्धात्स च वै जातः परार्द्धात्कृष्ण एव हि ।\nएकशीर्षा त्रिनेत्रा च द्विपदी द्विसहस्रिका । । १७१\nपूर्वार्धात्सा तु वै जाता राधा देवी परार्द्धतः ।\nपुरुषः प्रकृतिश्चोभौ तेपतुः परमं तपः । । १७२\nसहस्रयुगपर्य्यन्तं दिव्ये वृन्दावने शुभे ।\nतपसा ववृधाते तौ नाम्नानन्तो ह्यनन्तकः । । १७३\nएकीभूतौ तु तत्पश्चात्संस्थितौ मैथुनेच्छया ।\nतदङ्करोमकूपेषु ब्रह्माण्डाः कोटिशोऽभवन् । । १७४\nकोट्यर्द्धयोजनायामास्ते तु सर्वे पृथक्पृथक् ।\nहृदि रोमसमुद्भूतो ब्रह्माण्डोऽयं च भोः सुराः । । १७५\nब्रह्माण्डादुद्भवो ब्रह्मा पद्मपुष्पे समास्थितः ।\nस पद्मो योजनायामो भूमिमण्डलसंस्थितः । । १७६\nयतो जातं विधेः पद्मं तद्वै पद्मसरोवरम् ।\nप्रसिद्धं पुष्करक्षेत्रं तत्पद्मसरसं सुराः । । १७७\nविस्मितः स तदा ब्रह्मा नररूपश्चतुर्मुखः ।\nनाले नाले गतोसौ वै दिव्यं जातं शतं समाः । । १७८\nनान्तं जगाम पद्मस्य पुनर्ब्रह्मा स चागतः ।\nमायया मोहितस्तत्र रुरोद बहुधा तदा । । १७९\nरोदनाद्रुद्र उत्पन्नः स च तत्क्षेमकारकः ।\nकिं रोदिषि महाभाग त्वदीशो हृदये तव । । 3.4.25.१८०\nइति श्रुत्वा वचस्तस्य ब्रह्मा लोकपितामहः ।\nसमाधिभूतो हृदये चिरं तेपे स्वकेच्छया । । १८१\nदिव्यवर्षशताब्दे तु प्रादुर्भूतो हरिः स्वयम् ।\nवचनं प्राह भगवान्मेघगम्भीरया गिरा । । १८२\nकर्मभूमिरियं ब्रह्मञ्जीवान्ता जीवकारिणी ।\nसहस्रयोजनायां तु विश्वस्मिन्भूमिमण्डले । । १८३\nहिमाद्रिरुत्तरे तस्याः पूर्वेऽब्धिश्च महोदधिः ।\nरत्नाकरः पश्चिमेऽब्धिर्दक्षिणे वडवाब्धिकः । । १८४\nअतः सर्वे भविष्यन्ति लोकाश्चोर्द्ध्वं तथा ह्यधः ।\nकर्मभूमेर्मध्यभूतः पुष्करोऽयं सनातनः । । १८५\nमत्तो वेदान्भवान्प्राप्य करिष्यति मखं शुभम् ।\nयज्ञाद्देवा भविष्यन्ति त्रिधाभूता गुणत्रयात् । । १८६\nसिद्धा विद्याधराश्चैव चारणाः सात्त्विकास्त्रिधा ।\nगन्धर्वयक्षरक्षांसि राजसा गिरिसंस्थिताः । । १८७\nपिशाचगुह्यका भूतास्तामसा गामिनो ह्यधः ।\nतथा स्वधामया यज्ञास्त्रिधा पितृगणा विधे । । १८८\nभविष्यन्ति सुरै रम्या विमानसदृशाश्च खे ।\nखेचरा गौरवर्णाश्च श्यामास्ते सात्त्विकाः स्मृताः । । १८९\nगिरिद्वीपमया रम्याः सरोरूपाश्च राजसाः ।\nभूचरास्ते भविष्यन्ति त्रिधा पितृगणा विधे । । 3.4.25.१९०\nबिलेतलमया ये तु नारका यातनामयाः ।\nतामसास्ते भविष्यन्ति पितरोऽधोमहीतले । । १९१\nव्ययभूताश्च ते लोका वृद्धा मध्याः क्षयाः क्रमात् ।\nइयं भूमिर्महाभागा सर्वदा च सनातनी । । १९२\nमेरुर्वै च नमेरुश्च द्वीपाश्चासंस्तथा न हि ।\nइलावर्तादिखण्डाश्च सन्ति नैव क्वचित्क्वचित् । । १९३\nये तु तारामया लोका विमानसदृशा विधे ।\nस्वेच्छया च करिष्यन्ति रक्षिता यज्ञकर्मणा । । १९४\nयज्ञो नास्ति यदा भूमौ तदा ते भगणा विधे ।\nविघ्नभूताश्चरिष्यन्ति नित्यवक्रातिचारिणः । १९५\nकर्मभूमिश्च गौर्ज्ञेया श्रुतिरूपा जगन्मयी ।\nयस्तां पाति च भो ब्रह्मन्स गोप इति विश्रुतः । । १९६\nगोपशक्तिः स वै गोपो गोपानामर्चको हरिः ।\nकोटिकोटिसहस्राश्च सर्व गोपा हरेः कलाः । । १९७\nतावन्तश्चैव ब्रह्माण्डा गोपनाम्ना प्रकीर्तिताः ।\nकर्मभूमेस्तथोर्ध्वं च रविर्योजनलक्षकः । । १९८\nततश्शशी तथामानस्ततश्चोर्ध्वं भमण्डलम् ।\nद्विलक्षयोजनगतस्ततो भौमस्तथाविधः । । १९९\nभौमाद्बुधस्तथा ज्ञेयो बुधाच्च बृहतांपतिः ।\nगुरोः शुक्रस्तथामानः शुक्रात्सौरिस्तथागतः । । 3.4.25.२००\nशनेराहुस्तथा ज्ञेयो राहोः केतुस्तथोर्ध्वगः ।\nसप्तलक्षमितं ज्ञेयं केतोः सप्तर्षिमण्डलम् । । २०१\nलक्षैकादशगाः सर्वे ततश्चोर्ध्वं ध्रुवास्पदम् ।\nलक्षयोजनगं चैव ततश्चोर्ध्वं महत्पदम् । । २०२\nलक्षयोजनगं ज्ञेयं ततश्चोर्ध्वं जनास्पदम् ।\nलक्षयोजनगं ज्ञेयं तदूर्ध्वं तपसः स्थलम् । । २०३\nएवं च कर्मभूमेश्च तपः कोट्यर्धयोजनम् ।\nकर्मभूमेरधश्चैव पातालाः सप्त चान्तराः । । २०४\nलक्षयोजनगा ज्ञेयास्ततश्चाधोगताश्च ये ।\nनरकाश्च क्रमाज्जेया भूमेः कोट्यर्द्धयोजनाः । । २०५\nकर्मभूमेरुत्तरे च खण्डान्यष्टौ ततः परम् ।\nलवणाब्धिस्ततो द्वीपस्ततः क्षीराब्धिरेव हि । ।\nततो द्वीपस्ततः सिन्धुस्ततो द्वीपस्ततोऽब्धिकः । । २०६\nकोट्यर्द्धलक्षव्यानेन योजनेन विधे स्वयम् । । २०७\nकर्मभूमेः स वै ज्ञेयो लोकालोका महाचलः ।\nलोकालोको दक्षिणे च पश्चिमे च स वै गिरिः । । २०८\nपूर्वे च कर्मभूमेश्च लोकालोकस्तथाविधः ।\nएतेषां समुदायानां ब्रह्माण्डोऽयं प्रकीर्तितः । । २०९\nत्वत्तो भविष्यति विधे कल्पपर्यन्तमेव हि ।\nओमित्येकाक्षरं ब्रह्म ततो विष्णुस्त्रिधाभवत् । । 3.4.25.२१०\nअद्य विष्णुः स वै कृष्ण इह विष्णुः स वै विराट् ।\nइति विष्णुः स वै ज्ञेयः पुराणपुरुषोत्तमः । । २११\nपुराणपुरुषो ज्ञेय आदिब्रह्मा चिरायुगः ।\nदैवे युगसहस्रे द्वेऽहोरात्रं तस्य कीर्तितम् । । २१२\nविष्णोस्तु रोमकूपेषु ब्रह्माण्डाः कोटिशोऽभवन् ।\nअद्य विष्णुरहं ब्रह्मन्विघ्नहा तव भूतले । । २१३\nइत्युक्तवान्तर्दधे विष्णुर्ब्रह्मा सृष्टिमचीकरत् ।\nतेन प्रोक्तं यतो भाव्यं महाकल्पो हि स स्मृतः । । २१४\nभविष्यो नाम विख्यातो द्विसहस्रभवायुषा ।\nपूर्वार्द्धश्च कूपरार्द्धश्च पुराणपुरुषस्य हिः । । २१५\nअष्टादशसहस्राणि कल्पाः पूर्वार्द्धके गताः ।\nपरार्द्धः साम्प्रतं ज्ञेयो जातं तस्य दिनद्वयम् । । २१६\nअद्याहं कूर्मकश्चैव वाहने मत्स्यः प्रकीर्तितः ।\nतृतीयः श्वेतवाराहो दिवसस्तस्य कल्पवान् । । २१७\nतथा मध्याह्नकालो हि साम्प्रतं वर्तते सुराः ।\nभविष्याख्ये महाकल्पे कथा भाविष्यकैर्जनैः । । २१८\nकथिता ब्रह्मणश्चाग्रे शतकोटिप्रविस्तरैः ।\nदशलक्षणसंयुक्तं शतकोटिप्रविस्तरम् । । २१९\nमहापुराण कथितं पुराणं पञ्चलक्षणम् ।\nपद्यत्रिंशत्सहस्रं च कल्पे कल्पे प्रकीर्तितम् । । 3.4.25.२२०\nकल्पनाम्ना पुराणं च महादेवेन निर्मितम् ।\nअष्टादशपुराणानि निर्मितानि शिवात्मना । । २२१\nद्वापरान्ते च भगवान्व्यासः सत्यवतीसुतः ।\nतान्येव जनयामास लोकमङ्गलहेतवे । । २२२\nव्यास उवाच\nइति कल्किवचः श्रुत्वा ते देवा विस्मयान्विताः ।\nनमस्कृत्य गमिष्यन्ति स्वं स्वं धाम प्रहर्षिताः । । २२३"
  }
]
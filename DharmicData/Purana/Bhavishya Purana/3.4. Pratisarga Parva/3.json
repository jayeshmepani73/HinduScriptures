[
  {
    "text": "।। सूत उवाच ।। ।।\nशुक्लवंशं प्रवक्ष्यामि शृणु विप्रवरादितः ।।\nयदा कृष्णः स्वयं ब्रह्म त्यक्त्वा भूमिं स्वकं पदम् ।। १ ।।\nदिव्यं वृन्दावनं रम्यं प्रययौ भूतले तदा ।।\nकलेरागमनं ज्ञात्वा म्लेच्छपा द्वीपमध्यगे ।। २ ।।\nस्थिता द्वीपेषु वै नाना मनुजा वेदतत्पराः ।।\nकलिना मित्रधर्मेण दूषितास्ते बभूविरे ।। ३ ।।\nअष्टषष्टिसहस्राणां वर्षाणां मुनिसत्तम ।।\nअद्यप्रभृति वै जातः कालः कलिसमागमे ।। ४ ।।\nषष्टिवर्षसहस्राणि द्वीपराज्यमचीकरत् ।।\nस कलिर्म्लेच्छया सार्धं सूर्यपूजनतत्परः ।। ५ ।।\nतत्पश्चाद्भारते वर्षे म्लेच्छया कलिराययौ ।।\nदृष्ट्वा तद्भारतं वर्षं लोकपालैश्च पालितम् ।। ६ ।।\nभयभीतस्त्वराविष्टो गन्धर्वाणां यशस्करः ।।\nस कलिः सूर्यमाराध्य समाधिस्थो बभूव ह ।।७।।\nततो वर्षशताब्दांते संतुष्टो रविरागतः ।।\nसोंशुभिर्लोकमातप्य महावृष्टिमकारयत् ।। ८ ।।\nचतुर्वर्षसहस्राणि चतुर्वर्षशतानि च ।।\nव्यतीतानि मुनिश्रेष्ठ चाद्य प्रभृति संलपे ।।९।।\nसंपन्नं भारतं वर्षं तदा जातं समंततः ।।\nन्यूहाख्यो यवनो नाम तेन वै पूरितं जगत् ।।। ।।। 3.4.3.१० ।।\nसहस्राब्दकलौ प्राप्ते महेन्द्रो देवराट् स्वयम् ।।\nकाश्यपं प्रेषयामास ब्रह्मावर्ते महोत्तमे ।। ११ ।।\nआर्यावती देवशक्तिस्तत्करं चाग्रहीन्मुदा ।।\nदशपुत्रान्समुत्पाद्य स द्विजो मिश्रमागमत् ।। १२ ।।\nमिश्रदेशोद्भवान्म्लेच्छान्वशीकृत्यायुतं मुदा ।।\nस्वदेशं पुनरागत्य शिष्यांस्तान्स चकार ह ।। १३ ।।\nनष्टायां सप्तपुर्यां च ब्रह्मावर्तं महोत्तमम्।।\nसरस्वतीदृषद्वत्योर्मध्यगं तत्र चावसत् ।। १४ ।।\nस्वपुत्रं शुक्लमाहूय द्विजश्रेष्ठं तपोधनम् ।।\nआज्ञाय रैवतं शृंगं तपसे तु पुनः स्वयम् ।। १५ ।।\nनवपुत्राँस्तथा शिष्यान्मनुधर्मं सनातनम् ।।\nश्रावयामास धर्मात्मा स राजा मनुधर्मगः ।। १६ ।।\nशुक्लोपि रैवतं प्राप्य सच्चिदानंदविग्रहम् ।।\nवासुदेवं जगन्नाथं तपसा समतोषयत् ।। १७ ।।\nतदा प्रसन्नो भगवान्द्वार कानायको बली ।।\nकरे गृहीत्वा तं विप्रं समुद्रांतमुपाययौ ।। १८ ।।\nद्वारकां दर्शयामास दिव्यशोभासमन्विताम् ।।\nव्यतीते द्विसहस्राब्दे किञ्चिज्जाते भृगूत्तम ।। १९ ।।\nअग्निद्वारेण प्रययौ स शुक्लोऽर्बुदपर्वते ।।\nजित्वा बौद्धान्द्विजैः सार्धं त्रिभिरन्यैश्च बंधुभिः ।। 3.4.3.२० ।।\nद्वारकां कारयामास हरेश्च कृपया हि सः ।।\nतत्रोष्य मुदितो राजा कृष्णध्यानपरोभवत् ।। २१ ।।\nपश्चिमे भारते वर्षे दशाब्दं कृतवान्पदम् ।।\nनारायणस्य कृपया विष्वक्सेनः सुतोऽभवत् ।। २२ ।।\nविंशदब्दं कृतं राज्यं जयसेनस्ततोऽभवत् ।।\nत्रिंशदब्दं कृतं राज्यं विसेनस्तस्य चात्मजः ।।। ।। २३ ।।\nशतार्धाब्दं कृतं राज्यं मिथुनं तस्य चाभवत् ।।\nप्रमोदो मोदसिंहश्च विक्रमाय निजां सुताम् ।। २४ ।।\nविसेनश्च ददौ प्रीत्या राष्ट्रं पुत्राय चोत्तमम् ।।\nपितुस्तुल्यं कृतं राज्यं सिंधुवर्मा सुतोऽभवत् ।। २५ ।।\nसिंधुकूले कृतं राज्यं त्यक्त्वा तत्पैतृकं पदम् ।।\nसिंधुदेशस्ततो नाम्ना प्रसिद्धोभून्महीतले ।। २६ ।।\nपितुस्तुल्यं कृतं राज्यं राज्ञा वै सिंधुवर्मणा ।।\nसिंधुद्वीपस्तस्य सुतः पितुस्तुल्यं कृतं पदम् ।। २७ ।।\nश्रीपतिस्तस्य तनयो गौतमान्वयसंभवाम् ।।\nकाच्छपीं महिषीं प्राप्य कच्छदेशमुपाययौ ।। २८ ।।\nपुलिन्दान्यवनाञ्जित्वा तत्र देशमकारयत् ।।\nदेशो वै श्रीपतिर्नाम्ना सिंधुकूले बभूव ह ।। २९ ।।\nपितुस्तुल्यं कृतं राज्यं भुजवर्मा ततोऽभवत् ।।\nजित्वा स शबरान्भिल्लांस्तत्र राष्ट्रमकारयत् ।। ।। 3.4.3.३० ।।\nभुजदेशस्ततो जातः प्रसिद्धोऽभून्महीतले ।।\nपितुस्तुल्यं कृतं राज्यं रणवर्मा सुतोऽभवत् ।। ३१ ।।\nपितुस्तुल्यं कृतं राज्यं चित्रवर्मा सुतोऽभवत् ।।\nकृत्वा स चित्रनगरीं वनमध्ये नृपोत्तमः ।। ३२ ।।\nपितुस्तुल्यं कृतं राज्यं धर्मवर्मा सुतोऽभवत् ।।\nपितुस्तुल्यं कृतं राज्यं कृष्ण वर्मा सुतोऽभवत् ।। ३३ ।।\nपितुस्तुल्यं कृतं राज्यमुदयस्तत्सुतोऽभवत् ।।\nकृत्वोदयपुरं रम्यं वनमध्ये नृपोत्तमः ।। ३४ ।।\nपितुस्तुल्यं कृतं राज्यं वाप्यकर्मा सुतोऽभवत् ।।\nवापीकूपतडागानि नानाहर्म्याणि तेन वै ।। ३५ ।।\nधर्मार्थे कारयामास धर्मात्मा स च वै पुरम् ।।\nएतस्मिन्नन्तरे प्राप्तो बलदो नाम भूपतिः ।। ३६ ।।\nलक्षसैन्ययुतो वीरो महामदमते स्थितः ।।\nतेन सार्धमभूयुद्धं राज्ञो वै वाप्यकर्मणः ।। ३७ ।।\nजित्वा पैशाचकान्म्लेच्छान्कृष्णोत्सवमकारयत् ।।\nपितुस्तुल्यं कृतं राज्यं गुहिलस्तत्सुतोऽभवत् ।। ३८ ।।\nपितुस्तुल्यं कृतं राज्यं कालभोजः सुतोऽभवत् ।।\nपितुस्तुल्यं कृतं राज्यं राष्ट्रपालस्ततोऽभवत् ।। ३९ ।।\nस त्यक्त्वा पैतृकं स्थानं वैष्णवीं शक्तिमागमत् ।।\nतपसाराधयामास शारदां सर्वमंगलाम् ।। ।। 3.4.3.४० ।।\nप्रसन्ना सा तदा देवी कारयामास वै पुरीम् ।।\nमहावतीं महारम्यां मणिदेवेन रक्षिताम् ।। ४१ ।।\nतत्रोष्य नृपतिर्धीमान्दशाब्दं राज्यमाप्तवान् ।।\nतस्योभौ तनयौ जातौ विजयः प्रजयस्तथा ।। ४२ ।।\nप्रजयः पितरौ त्यक्त्वा गंगाकूलमुपाययौ ।।\nद्वादशाब्दं च तपसा पूजयामास शारदाम् ।। ४३ ।।\nकन्या मूर्तिमयी देवी वेणुवादनतत्परा ।।\nहयमारुह्य संप्राप्ता विहस्याह महीपतिम् ।। ४४।।\nकिन्निमित्तं भूपसुत त्वया चाराधिता शिवा ।।\nतत्फलं त्वं हि तपसा मत्तः शीघ्रमवाप्स्यसि ।। ४५ ।।\nइति श्रुत्वा स होवाच कुमारि मधुरस्वरे ।।\nनवीनं नगरं मह्यं कुरु देवि नमोस्तु ते ।। ४६ ।।\nइति श्रुत्वा तु सा देवी ददौ तस्मै हयं शुभम् ।।\nपुरो भूत्वा वाद्यकरी दक्षिणां दिशमागता ।। ४७ ।।\nस भूपो हयमारुह्य नेत्र आच्छाद्य चाययौ ।।\nपुनः स भूपतिः पश्चात्पश्चिमां दिशमागता ।। ४८ ।।\nततोनुप्रययौ पूर्वमर्कणो यत्र पक्षिराट् ।।\nभयभीतो नृपस्तेन समुन्मील्य स चक्षुषी ।। ४९ ।।\nददर्श नगरं रम्यं कन्याया रचितं शुभम् ।।\nउत्तरे तस्य वै गंगा दक्षिणेनास पाण्डुरा ।। 3.4.3.५० ।।\nपश्चिमे ईशसरिता पूर्वे पक्षी स मर्कणः ।।\nकुब्जभूतमभूद्ग्रामं कान्यकुब्ज इति स्मृतः ।। ५१ ।।\nदशवर्षं च तेनैव जयपालेन वै पदम् ।।\nकृतं तस्य सुतो जातो वेणुवाद्याच्च वेणुकः ।। ५२ ।।\nस वेणुश्च महीपालो देवीदत्तां मनोहराम् ।।\nपत्नीं कन्यावतीं नाम्ना समुद्वाह्य रराज ह ।। ५३ ।।\nतस्यां सप्त सुता जाता मातॄणां मंगलाः कलाः ।।\nशीतला पार्वती कन्या तथा पुष्पवती स्मृता ।। ५४ ।।\nगोवर्धनी च सिंदूरा काली नाम्ना प्रकीर्तिता ।।\nब्राह्मी माहेश्वरी चैव कौमारी वैष्णवी तथा ।। ५५ ।।\nवाराही च तथेन्द्राणी चामुण्डाः क्रमतोऽभवन्।।\nएकदा भूपतेः पत्नी तंतुना मृत्तिकाघटम् ।। ।। ५६ ।।\nकूपे कृतवती प्रेम्णा यथा पूर्वं तथाद्य सा ।।\nददर्श बहुला नारीर्नानाभूषणभूषिताः ।। ५७ ।।\nस्वयमेकैव वसना मनोग्लानिमुपाययौ ।।\nतदैव स घटो भूमौ न प्राप्तः सप्रवृत्तिकाम् ।। ५८ ।।\nदृष्ट्वा कन्यावती देवी घटहीना गृहं ययौ ।।\nतदा तु सप्तकन्याश्च शिलाभूता गृहे स्थिताः ।। ५९ ।।\nश्रुत्वा वेणुस्तदागत्य भर्त्सयित्वा स्वकां प्रियाम् ।।\nब्रह्मचर्यव्रतं त्यक्त्वा रमयामास योषितम् ।। 3.4.3.६० ।।\nनृपाद्वै वीरवत्यां च यशोविग्रह आत्मजः ।।\nबभूव बलवान्धर्मी चार्यदेशपतिः स्वयम् ।। ६१ ।।\nविंशद्वर्षं कृतं राज्यं तेन राज्ञा महीतले ।।\nमहीचंद्रस्तस्य सुतः पितुस्तुल्यं कृतं पदम् ।। ६२ ।।\nचंद्रदेवस्तस्य सुतो राज्यं तेन पितुः समम् ।।\nकृतं तस्मात्सुतो जातो मंदपालो महीपतिः ।। ६३ ।।\nतस्य भूपस्य समये सर्वे भूपाः समन्ततः ।।\nत्यक्त्वा तं मंदपालं च तद्दत्ते संस्थिता गृहे ।। ६४ ।।\nपितुरर्द्धं कृतं राज्यं कुम्भपालस्ततो ऽभवत् ।।\nराजनीया च नगरी पिशाचविषये स्थिता ।। ६५ ।।\nतत्पतिश्च महामोदो म्लेच्छपैशाचधर्मगः ।।\nस जित्वा बहुधा देशाँल्लुंठयित्वा धनं बहु ।। ६६ ।।\nम्लेच्छधर्मकरः प्राप्तः कुम्भपालो यतः स्थितः ।।\nकुम्भपालस्तु तं दृष्ट्वा कलिना निर्मितं नृप ।। ६७ ।।\nमहामोदं समागम्य प्रणनाम स बुद्धिमान् ।।\nतदा म्लेच्छपतिः शूरो दत्त्वा तस्मै धनं बहु ।। ६८ ।।\nराजनीयां च नगरीं प्राप्तवान्मूर्तिखंडकम् ।।\nविंशदब्दं कृतं राज्यं कुंभपालेन धीमता ।। ६९ ।।\nतत्पुत्रो देवपालश्चानंगभूपस्य कन्यकाम् ।।\nसमुद्वाह्य विधानेन चंद्रकांतिं तया सह ।। 3.4.3.७० ।।।\nकान्यकुब्जगृहं प्राप्य जित्वा भूपाननेकशः ।।\nपितुस्तुल्यं कृतं राज्यं तस्योभौ तनयौ स्मृतौ ।। ७१।।\nजयचंद्रो रत्नभानुर्दिशं पूर्वां तथोत्तराम् ।।\nआर्यदेशस्य वै जित्वा वैष्णवो राज्यमाप्तवान्।।७२।।\nरत्नभानोश्च तनयो लक्षणो नाम विश्रुतः ।।\nकुरुक्षेत्रे रणं प्राप्य त्यक्त्वा प्राणान्दिवं गतः।।७३।।\nसमाप्तिमगमद्वंशो वैश्यपालस्य धीमतः ।।\nकुंभपालस्य शौक्लस्य वैश्यानां रक्षकस्य च ।।७४।।\nविष्वक्सेनान्वये जाता विष्वक्सेना(विश्वक्नेना?) नृपाः स्मृताः।।\nविसेनस्य कुले जाता विसेनाः क्षत्रियाः स्मृताः ।। ७५ ।।\nगुहिलस्य कुले जाता गौहिलाः क्षत्रिया हि ते ।।\nराष्ट्रपालान्वये जाता राष्ट्रपाला नृपाः स्मृताः ।। ७६ ।।\nवैश्यपालस्य वै वंशे कुंभपालस्य धीमतः ।।\nवैश्यपालाश्च राजन्या बभूबुर्बहुधा हि ते ।। ७७ ।।\nलक्षणे मरणं प्राप्ते शुक्ल वंशधुरंधुरे ।।\nसर्वे ते क्षत्रिया मुख्याः कुरुक्षेत्रे लयं गताः ।। ७८ ।।\nशेषास्तु क्षुद्रभूपाला वर्णसंकरसंभवाः ।।\nम्लेच्छैश्च दूषिता जाता म्लेच्छराज्ये भयानके ।। ७९ ।। ।।"
  }
]
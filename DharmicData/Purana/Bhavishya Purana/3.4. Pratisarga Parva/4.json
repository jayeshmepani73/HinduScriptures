[
  {
    "text": "।।सूत उवाच ।। ।।\nभृगुवर्य शृणु त्वं वै वंशं परिहरस्य च ।।\nजित्वा बौद्धान्परिहरोऽथर्ववेदपरायणः ।। १ ।।\nशक्तिं सर्वमयीं नित्यां ध्यात्वा प्रेमपरोऽभवत् ।।\nप्रसन्ना सा तदा देवी सार्धयोजनमायतम् ।। २ ।।\nनगरं चित्रकूटाद्रौ चकार कलिनिर्जरम् ।।\nकलिर्यत्र भवेद्बद्धो नगरेऽस्मिन्सुरप्रिये ।। ३ ।।\nअतः कलिंजरो नाम्ना प्रसिद्धोऽभून्महीतले ।।\nद्वादशाब्दं कृतं राज्यं तेन पूर्वप्रदेशके ।। ४ ।।\nगौरवर्मा तस्य सुतः कृतं राज्यं पितुः समम् ।।\nस्वानुजं घोरवर्माणं तत्रास्थाप्य मुदान्वितः ।। ५ ।।\nगौडदेशं समागम्य तत्र राज्यमकारयत् ।।\nसुपर्णो नाम नृपतिस्ततोऽभूद्गौरवर्मणः ।। ६ ।।\nपितुस्तुल्यं कृतं राज्यं रूपणस्तत्सुतोऽभवत् ।।\nपितुस्तुल्यं कृतं राज्यं कारवर्मा सुतोऽभवत् ।।७।।\nशको नाम ततो राजा महालक्ष्मीं सनातनीम् ।।\nत्रिवर्षांते च सा देवी कामाक्षीरूपधारिणी ।। ८ ।।\nस्वभक्तपालना चैव तत्र वासमकारयत् ।।\nशतार्द्धाब्दं कृतं राज्यं तेन वै कामवर्मणा ।। ९ ।।\nमिथुनं जनयामास भोगो भोगवती हि सा ।।\nविक्रमायैव नृपतिः सुतां भोगवतीं ददौ ।। ।। 3.4.4.१० ।।\nस्वराज्यं च स्वपुत्राय प्रददौ भोगवर्मणे ।।\nपितुस्तुल्यं कृतं राज्यं कालिवर्मा सुतोऽवत् ।। ११ ।।\nमहोत्सवं महाकाल्याः कृतवान्स च भूपतिः ।।\nतस्मै प्रसन्ना वरदा काली भूत्वा स्वयं स्थिता ।। १२।।\nकलिका बहुपुष्पाणां सा चकार स्वहर्षतः ।।\nताभिर्भवं च नगरं संजातं च मनोहरम् ।। १३ ।।\nकलिकाता पुरी नाम्ना प्रसिद्धाभून्महीतले ।।\nकौशिकस्तस्य तनयः पितुस्तुल्यं कृतं पदम् ।। १४ ।।\nकात्यायनस्तस्य सुतः पितुस्तुल्यं कृतं पदम् ।।\nतस्य पुत्रो हेमवतः पितुस्तुल्यं कृतं पदम् ।। १५ ।।\nशिववर्मा च तत्पुत्रः पितुस्तुल्यं कृतं पदम् ।।\nभववर्मा च तत्पुत्रः पितुस्तुल्यं कृतं पदम् ।। १६ ।।\nरुद्रवर्मा च तत्पुत्रः कृतं राज्यं पितुः समम् ।।\nभोजवर्मा च तत्पुत्रस्त्यक्त्वा वै पैतृकं पदम् ।। १७ ।।\nभोजराष्ट्रं वनोद्देशे कारयामास वीर्यवान् ।।\nपितुस्तुल्यं कृतं राज्यं गववर्मा नृपोभवत् ।।१८।।\nपितुस्तुल्यं कृतं राज्यं विंध्यवर्मा नृपोऽभवत् ।।\nस्वानुजाय स्वकं राज्यं दत्त्वा वंगमुपाययौ ।। १९ ।।\nपितुस्तुल्यं कृतं राज्यं सुखसेनस्ततोऽभवत् ।।\nपितुस्तुल्यं कृतं राज्यं बलाकस्तस्य चात्मजः ।। 3.4.4.२० ।।\nदशवर्षं कृतं राज्यं लक्ष्मणस्तत्सुतोऽभवत् ।।\nपितुस्तुल्यं कृतं राज्यं माधवस्तत्सुतोऽभवत् ।। २१ ।।\nपितुस्तुल्यं कृतं राज्यं वेशवस्तत्सुतोऽ भवत् ।।\nपितुस्तुल्यं कृतं राज्यं सुरसेनस्ततोऽभवत् ।। २२ ।।\nपितुस्तुल्यं कृतं राज्यं ततो नारायणोऽभवत् ।।\nपितुस्तुल्यं कृतं राज्यं शांतिवर्मा सुतोभवत् ।। २३ ।।\nगंगाकूले शांतिपुरं रचितं तेन धीमता ।।\nनिवासं कृतवान्भूपः पितुस्तुल्यं कृतं पदम् ।। २४ ।।\nनदीवर्मा तस्य सुतो गंगादत्तवरो बली ।।\nचकार नगरीं रम्यां नदीहां गौडराष्ट्रगाम् ।। २५ ।।\nगंगया च तदाहूतोभिज्ञो विद्याधरः स्वयम्।।\nतेनैव रक्षिता चासीत्पुरी वेदपरायणा ।। २६ ।।\nविंशद्वर्षं कृतं राज्यं तेन राज्ञा महात्मना ।।\nगंगावंशस्ततो जातो विश्रुतोऽभून्महीतले ।। २७ ।।\nशार्ङ्गदेवस्तस्य सुतो बलवान्हरिपूजकः ।।\nगौडदेशमुपागम्य हरिध्यानपरोभवत् ।। २८ ।।\nदशवर्षं कृतं राज्यं गंगादेवस्तु तत्सुतः ।।\nविंशद्वर्षं कृतं राज्यं चानंगस्तस्य भूपतिः ।। २९ ।।\nतनयो बलवांश्चासीद्गौडदेशमहीपतिः ।।\nपितुस्तुल्यं कृतं राज्य ततो राजेश्वरोऽभवत् ।। 3.4.4.३० ।।\nपितुस्तुल्यं कृतं राज्यं नृसिंह स्तनयोऽभवत् ।।\nपितुस्तुल्यं कृतं राज्यं कलिवर्मा सुतोऽभवत् ।। ३१ ।।\nराष्ट्रदेशमुपागम्य जित्वा तस्य नृपं बली ।।\nमहावतीं पुरीं रम्यामध्यास्य सुखितोऽभवत् ।। ३२ ।।\nपितुस्तुल्यं कृतं राज्यं धृतिवर्मा सुतोऽभवत् ।।\nपितुस्तुल्यं कृतं राज्यं तस्य पुत्रो महीपतिः ।। ३३ ।।\nजयचंद्राज्ञया भूप उर्वीमायामिति स्मृताम् ।।\nनगरीं कारयामास तत्र वासमकारयत् ।। ३४ ।।\nकुरुक्षेत्रे हताः सर्वे क्षत्रियाश्चंद्रवंशिनः ।।\nतदा महीपती राजा महावत्यधिपोऽभवत् ।। ३५ ।।\nविंशद्वर्षं कृतं राज्यं सहोद्दीनेन वै ततः ।।\nकुरुक्षेत्रे मृतिं प्राप्ताः सुयोधनकलांशकाः ।। ३६ ।।\nघोरवर्मा तु नृपतिः सुतः परिहरस्य वै।।\nकलिंजरे कृतं राज्यं शार्दूलस्तत्सुतोऽभवत्।। ३७ ।।\nतदन्वये च ये भूपाः शार्दूलीयाः प्रकीर्तिताः ।।\nभूपानां बहुधा राष्ट्रं शार्दूलान्वयसंभवम्।।३८।।\nबभूव सर्वतो भूमौ महामायाप्रसादतः ।।\nइति ते कथितं विप्र पावकीयमहीभुजाम्।।३९।।\nकुलं सकलपापघ्नं यथैव शशिसूर्ययोः ।।\nपुनरन्यत्प्रवक्ष्यामि यथा जातः स्वयं हरिः ।।3.4.4.४०।।"
  }
]
[
  {
    "text": "।। श्रीकृष्ण उवाच ।। ।।\nसमुत्पन्नेषु रत्नेषु क्षीरोदमथने पुरा ।।\nदैत्यानां मोहनार्थाय योषिद्भूते जनार्दने ।। १ ।।\nबिल्वे वृक्षे क्षणं श्रांता विश्रांता कमलालया ।।\nयामेवमिति वान्योन्यं युयुधुर्देवदानवाः ।। २ ।।\nजिताः सर्वे पुरा पार्थ युद्धे कृष्णेन चक्रिणा ।।\nपातालं गमिता दैत्याः सश्रीकः स्वयमाययौ ।। ३ ।।\nश्रीः समावासिता यस्माच्छ्रीवृक्षस्तु ततः स्मृतः ।।\nतस्माद्भाद्रपदस्यैव शुक्लपक्षे कुरूत्तम ।। ४ ।।\nनवम्यामर्चयेद्भक्त्या ईषत्सूर्योदये नगम् ।।\nश्रीवृक्षं विविधैः पुष्पैरनग्निपाचितैः फलैः ।। ५ ।।\nतिलपिष्टान्नगोधूमैर्धूपगन्धस्रगंबरैः ।।\nईषद्भानुकराताम्रताम्रीकृतनभस्तले ।। ६ ।।\nमंत्रेणानेन राजेन्द्र कृत्वा ब्राह्मणभोजनम् ।।\nततो भुञ्जीत मौनेन तैलक्षारविवर्जितः ।।\nअनग्निपाकं भूपात्रे दधिपुष्पफलैः शुभम् ।। ७ ।।\nएवं यः कुरुते पार्थ श्रीवृक्षस्यार्चनं नरः ।।\nनारी वा दुःखशोकाभ्यां मुच्यते नात्र संशयः ।। ८ ।।\nसप्तजन्मांतरं यावत्सुखसौभाग्यसंयुता ।।\nश्रीमती फलिनी धन्या मर्त्यलोके महीयते।।। ९ ।।\nश्रीवृक्षमक्षतफलं वसितं नवम्यां नैवेद्यपुष्पफलवस्त्रविचित्रधान्यैः ।।\nपूज्यः प्रभातसमये पुरुषोत्तमेष्टः संप्राप्नुवंति पुरुषाः पुरुषेन्द्रवन्द्याम् ।। 4.60.१० ।। ।।"
  }
]
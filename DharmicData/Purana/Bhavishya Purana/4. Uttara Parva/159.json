[
  {
    "text": "।। युधिष्ठिर उवाच ।। ।।\nगोसहस्रविधानं च कथयस्व जनार्दन ।।\nकस्मिन्काले प्रदातव्यं कथं देयं च तद्भवेत् ।। १ ।।\n।। श्रीकृष्ण उवाच ।। ।।\nगावः पवित्रा लोकानां गाव एव परायणम् ।।\nब्रह्मणा सृजता लोकान्वृत्तिहेतोः प्रजेश्वर ।।\nगावः प्रथमतः सृष्टास्त्रैलोक्य हितकाम्यया ।। २ ।।\nयासां मूत्रपुरीषेण देवतायतनान्यपि ।।\nशुचीनि समजायंत किंभूतमधिकं ततः ।। ३ ।।\nमूलं यज्ञस्य काम्यस्य सर्वदेवमयाः शुभाः ।।\nगोमये वसते लक्ष्मीः पर्याप्तं तन्निदर्शनम् ।। ४ ।।\nब्राह्मणाश्चैव गावश्च कुलमेकं द्विधा कृतम् ।।\nएकत्र मंत्रास्तिष्ठन्ति हविरन्यत्र तिष्ठति ।। ५ ।।\nयासां पुत्रैर्धृता लोका धारिताः सर्वदेवताः ।।\nतासां दानविधानं च शृणु तत्पृथिवीपते ।। ६ ।।\nएकाऽपि गौर्गुणोपेता कृत्स्नं तारयते कुलम् ।।\nसुरूपा शीलसंपन्ना युवतिः सुपयस्विनी ।। ७ ।।\nसुवत्सा सुदुहा चैव पापरोगविवर्जिता ।।\nविधिवत्तादृशा दत्ता कृत्स्नं तारयते कुलम् ।। ८ ।।\nकिं पुनर्दश यो दद्याच्छतं वा विधिपूर्वकम् ।।\nसहस्रं तु पुनर्दद्यात्तस्य वै किमिहोच्यते ।। ९ ।।\nगोसहस्रं पुरा दत्तं नहुषेण महीभृता ।।\nस गतो ब्रह्मणः स्थानं ययातिश्च महामतिः ।। 4.159.१० ।।\nगंगातीरे महद्दत्तमदित्या पुत्रकाम्यया ।।\nलेभे पुत्रं त्रिलोकेशं नारायणमकल्मषम् ।। ११ ।।\nश्रूयते पितृभिर्गीता गाथास्ताः शृणु भूपते ।। १२ ।।\nयदि कश्चित्कुलेऽस्माकं गोसहस्रं प्रदापयेत् ।।\nयास्यामः परमां सिद्धिं कारितां पुण्यकर्मणा ।। १३ ।।\nदुहिता वा कुले काचिद्गोसहस्रप्रदायिनी ।।\nसोपानः सुगतिर्दत्तो भविष्यति न संशयः  ।। १४ ।।\nअतः परं प्रवक्ष्यामि यज्ञं वै सर्वकामिकम् ।।\nगोसहस्रं तदा दद्याच्छास्त्रोक्तविधिवन्नरः ।। १५ ।।\nतीर्थे गोष्ठे गृहे वापि मंडपं कारयेच्छुभम् ।।\nदशद्वादशहस्तं वा चतुर्वक्त्रं सतोरणम् ।। १६ ।।\nतन्मध्ये कारयेद्वेदिं चतुर्हस्तामनूपमाम् ।।\nहस्तमात्रप्रमाणेन हस्तेन समलंकृताम् ।।१७।।\nपूर्वोत्तरेऽथदिग्भागे ग्रहवेदिं प्रकल्पयेत् ।।\nग्रहयज्ञविधानेन ग्रहांस्तत्र क्रमाद्यजेत् ।। १८ ।।\nब्रह्मा विष्णुश्च रुद्रश्च पूज्याः प्रथममेव हि ।।\nऋत्विजः परिकर्तव्या षोडशाष्टौ च शोभनाः ।। १९ ।।\nचत्वारो वा महाराज उपाध्यायश्च पंचमः ।।\nसर्वाभरणसंपन्नाः कर्णवेष्टांगुलीयकैः ।। 4.159.२० ।।\nशोभिताश्छत्रसंपन्नास्ताम्रपात्रद्वयान्विताः ।।\nग्रहयज्ञोक्तविधिना होमं हव्यं समाचरेत् ।। २१ ।।\nवेद्याः पूर्वोत्तरे भागे शिवकुंडं नियोजयेत् ।।\nकुंभद्वयं च द्वारेषु पंचरत्नं सपल्लवम् ।। २२ ।।\nकार्यं कुरुकुलश्रेष्ठ ततो होमं समारभेत् ।।\nलोकपालबलिं दद्यात्तुलापुरुषदानवत् ।। २३ ।।\nगोसहस्राद्विनिष्कृष्य सवत्सं दशकं गवाम् ।।\nगोसहस्राद्बहिष्कुर्याद्वस्त्रमाल्यविभूषणम् ।।\nअतः प्रवेश्य दशकं वस्त्रैर्माल्यैश्च पूजयेत् ।। २४ ।।\nसुवर्णघंटिकायुक्तं ताम्रदोहनकान्वितम् ।।\nसुवर्णतिलकोपेतं खुरै रौप्यैरलंकृतैः ।।\nहेमरत्नमयैः शृंगैश्चामरैश्चोपशोभितम् ।। २५ ।।\nमुनयः केचिदिच्छन्ति कांचनं नंदिकेश्वरम् ।।\nलवणद्रोणशिखरे भक्त्या तमपि कारयेत् ।। २६ ।।\nएका प्रत्यक्षऋषभे केषांचिद्दानमिष्यते ।।\nग्रहान्सुरांश्च संपूज्य माल्यवस्त्रफलाक्षतैः ।। २७ ।।\nपताकाभिरलंकृत्य देवतायतनानि च ।।\nगोशतेऽपि दशांशेन सर्वमेतत्प्रकल्पयेत् ।। २८ ।।\nयदि सर्वा न विद्यन्ते गावः सर्वगुणोत्तमाः।।\nदशकं पूज्य यत्नेन इतरः परिकल्पयेत् ।। २९ ।।\nपुष्पकालमथो वाद्यगीतमंगलनिस्वनैः ।।\nसर्वौषध्युदकस्नातः स्नपितो द्विजपुंग वैः ।।\nइममुच्चारयेन्मंत्रं गृहीतकुसुमांजलिः ।। 4.159.३० ।।\nनमो वो विश्वमूर्तिभ्यो विश्वमातृभ्य एव च ।।\nलोकाधिवासिनीभ्यस्तु रोहिणीभ्यो नमो नमः ।। ३१ ।।\nगवामंगेषु तिष्ठन्ति भुवनान्येकविंशतिः ।।\nब्रह्मादयस्तथा देवा रोहिण्यः पांतु मातरः ।। ३२ ।।\nगावो ममाग्रतः संतु गावो मे संतु पृष्ठतः ।।\nगावो मे सर्वतः संतु गवां मध्ये वसाम्यहम् ।। ३३ ।।\nयस्मात्त्वं वृषरूपेण धर्मश्चैव सनातनः ।। (पाठा. सनानतः)\nअष्टमूर्त्तेरधिष्ठानमतः पाहि सनातनः ।। ।।३४।।\nइत्यामन्त्र्य ततो दयाद्गुरवे नंदिकेश्वरम् ।।\nसर्वोपस्करणोपेतं गोयुतं च विशेषतः ।। ३५ ।।\nगवां शतमथैकैकं तदर्धं चापि विंशतिः ।।\nदश पञ्चशतं दद्याद्बहुभ्यस्तदनुज्ञया ।। ३६ ।।\nनैका बहुभ्यो दातव्या दाता दोषकरो भवेत् ।।\nबह्व्यस्त्वेकस्य दातव्याः श्रीमदारोग्यवृद्धये ।। ३७ ।।\nपयोव्रतस्ततस्तिष्ठेदेकाहं गोसहस्रदः ।।\nतथैव ब्रह्मचारी स्याद्य इच्छेद्विपुलां श्रियम् ।। ३८ ।।\nन देया दुर्बला धेनुर्नाल्पक्षीरा न रोगिणी ।।\nन जीर्णा जीर्णवस्त्रा वा नापत्यगतचेतना ।। ३९ ।।\nअनेन विधिना यस्तु गोसहस्रप्रदो भवेत् ।।\nसर्वपापविनिर्मुक्तः सिद्धचारणसेवितः ।। ।। 4.159.४० ।।\nविमानेनार्कवर्णेन किंकिणीजालमालिना ।।\nसर्वेषां लोकपालानां लोके संपूज्यते सुरैः ।। ४१ ।।\nसप्तावरान्सप्त परान्सप्त चैव परावरान् ।।\nपुरुषानुद्धरेद्दत्त्वा गोसहस्रं विधानतः ।। ४२ ।।\nस्वर्गलोकाच्च्युतो वाथ नारी वा सत्परायणा ।।\nसप्त जन्मानि राज्ञी स्यात्स्तूयमाना पुनःपुनः ।। ४३ ।।\nन त्वेवेदं दानमात्रं प्रशस्तं पात्रं कालो गोविशेषो विघिश्च ।।\nतस्मादेताः सर्वभूषासमेताः पात्रे काले क्षीरवत्यो विधानात् ।।४४ ।।\nएकापि गौर्बहुगुणा गुणिने प्रदत्ता दातुः कुलं त्रिपुरुषं विधिवत्पुनाति ।।\nयः श्रद्धया वितरतीह गवां सहस्रं शक्यं फलं न नृपतेऽस्य मयाभिधातुम् ।। ४५ ।। ।।"
  }
]
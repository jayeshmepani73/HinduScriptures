[
  {
    "text": "।। श्रीकृष्ण उवाच ।। ।।\nमहाशांतिं प्रवक्ष्यामि महादेवेन भाषिताम्।।\nपार्थिवानां हितार्थाय महादुस्तरतारिणीम्।। १ ।।\nनृपाभिषेके सा कार्या यात्राकाले नृपस्य तु ।।\nदुःस्वप्ने दुर्निमित्ते च ग्रहवैगुण्यसंभवे ।। ।। २ ।।\nविद्युदुल्कानिपाते च जन्मर्क्षे ग्रहदैवते ।।\nकेतूदयेऽथ संजाते निर्घाते क्षितिकम्पने ।। ३ ।।\nप्रसूतौ मूलगण्डान्ते यमलस्य तु संभवे ।।\nछत्राणां च ध्वजानां च स्वस्थानात्पतने भुवि ।।\nकाकोलूककपोतानां प्रवेशे वेश्मनस्तथा ।। ४ ।।\nक्रूरग्रहाणां वक्रत्वे जन्मादिषु विशेषतः ।।\nजन्मनि द्वादशे चैव चतुर्थे वाष्टमे तथा ।। ५ ।।\nयदा स्युर्गुरुमन्दाऽऽराः सूर्यश्चैव विशेषतः ।।\nयुद्धे ग्रहाणां सर्वेषां सूर्यशीतांशुकीलके ।। ६ ।।\nवस्त्रायुधगवाश्वेषु मणिकेशविनाशने ।।\nयद्यग्रे परिदृश्येत रात्राविंद्रधनुस्तथा ।। ७ ।।\nवेश्मनश्च तुलाभंगे गर्भेष्वश्वतरीषु च।।\nरवीन्द्वोरुपरागेषु महाशांतिः प्रशस्यते ।। ८ ।।\nसर्वाणि दुर्निमित्तानि प्रशमं यान्ति सर्वथा ।।\nतां कुर्युर्ब्राह्मणाः पंच कुलशीलसमन्विताः ।। ९ ।।\nचतुर्वेदास्त्रिवेदाश्च द्विवेदाश्चापि पांडव ।।\nआथर्वणा विशेषेण बह्वृचा यजुसंयुताः ।। 4.143.१० ।।\nशुचयः श्रुतसंपन्ना जपहोमपरायणाः ।।\nकृच्छ्रपाराकनक्ताद्यैः कृतकाय विशोधनाः ।। ११ ।।\nपूर्वमाराध्य मंत्रैस्तु प्रारभेत क्रियां ततः ।।\nदशद्वादशहस्तं वा मंडपं कारयेच्छुभम् ।। १२ ।।\nतन्मध्ये वेदिकां कुर्याच्चतुर्हस्त प्रमाणतः ।।\nआग्नेय्यां कारयेत्कुंडं हस्तमात्रं सुशोभनम् ।। १३ ।।\nमेखलात्रयसंयुक्तं योन्या चापि विभूषितम् ।।\nबद्धचन्दनमालं च तोरणालंकृतं तथा ।। १४ ।।\nगोमयेनोपलिप्ते च मंडपे तु द्विजातयः ।।\nशुक्लाम्बरधरः स्नाताः शुक्लमाल्यानुलेपनाः ।। १५ ।।\nततश्च पञ्च कलशांस्तस्यां वेद्यां नियोजयेत् ।।\nआग्नेयादिषु कोणेषु पञ्चमं मध्यतस्तथा ।। १६ ।।\nअष्टास्रालंकृते पद्मे चूतपल्लवशोभिते ।।\nब्रह्मकूर्चविधानेन पंचगव्यं तु कारयेत् ।। १७ ।।\nऔषधीः पञ्चरत्नानि रोचनां चन्दनं तथा ।।\nसिद्धार्थकाञ्छमीदूर्वाः कुशान्व्रीहिर्यवांस्तथा ।। १८ ।।\nअपामार्गं फलवतीं न्यग्रोधोदुंबरौ तथा ।।\nप्लक्षाश्वत्थकपित्थांश्च प्रियंगुचूतपल्लवान् ।। १९ ।।\nहस्तिदंतमृदं चैव कोणकुम्भेषु निक्षिपेत् ।।\nपुण्यतीर्थोदकान्नं च धान्यं गव्यं च मध्यमे ।। 4.143.२० ।।\nकूर्चं वाचमितीदं च वह्निकुम्भाभिमन्त्रणम् ।।\nआशुः शिशानो मन्त्रेण मन्त्रणं वायुगोचरे।। ।। २१ ।।\nईशावास्यं चतुर्थस्य कुम्भस्य चाभिमंत्रणम् ।।\nमध्यमे जपितव्यास्तु रुद्रकुम्भे भवोद्भवाः ।।२२।।\nगंधपुष्पाक्षतैर्वस्त्रैर्नैवैद्यैर्घृतपाचितैः।।\nफलैश्च नारिकेलाद्यैर्दीपकैः कुंभपूजनम् ।। २३ ।।\nस्वस्तिवाचनकं चैव कारयेत्तदनंतरम् ।।\nक्रमेणानेन शनकैरग्निकार्यं प्रयोजयेत्।। २४ ।।\nअग्निं दूतमिति ह्यग्निं पूर्वमेव निधापयेत् ।।\nहिरण्यगर्भः समिति ब्रह्मासननियोजनम् ।। २५ ।।\nकपोतसुप्रणीतेन मंत्रेण विनिशेषयेत् ।।\nकृत्वा चावरणं वह्नेराज्यसंस्कारमेव च ।। २६ ।।\nअथ चासादयेद्द्रव्यं यथावत्सप्रयोजनम् ।।\nततः पुरुषसूक्तेन पायसश्रपणं भवेत् ।। २७ ।।\nअभिघार्याथ संसिद्धं तथा संस्थापयेद्भुवि ।।\nअष्टादशप्रमाणेध्मान्दद्यादथ शमीमयान् ।। २८ ।।\nपालाशी समिधः सप्त तथा सप्तेति दापयेत् ।।\nआघारावाज्यभागौ तु हुत्वा पूर्वक्रमेण तु ।। २९ ।।\nजुहुयादाहुतीः सप्त जातवेदस इत्यृचा ।।\nस्थालीपाकस्य जुहुयात्पुनर्वै जातवेदसा ।। 4.143.३० ।।\nतरत्समंदी सूक्तेन चतस्रो जुहुयात्ततः ।।\nयमायेति च सप्तान्याः स्वाहांता जुहुयात्ततः ।। ३१ ।।\nइदं विष्णुस्ततः सप्त जुहुयादाहुतीर्नृप ।।\nनक्षत्रेभ्यस्ततः स्वाहा सप्तविंशद थाहुतीः ।। ३२ ।।\nयत्कर्मणैति जुहुयात्ततः स्विष्टकृतं पुनः ।।\nग्रहहोमस्ततः कार्यस्तिलैराज्यपरिप्लुतैः ।। ३३ ।।\nप्रायश्चित्तं ततो हुत्वा होमकर्म समापयेत् ।।\nततस्तु तूर्यनिर्घोषैः काहलाशंखनिःस्वनैः ।। ३४ ।।\nयजमानस्य कर्तव्यो ह्यभिषेको द्विजोत्तमैः ।।\nकाश्मर्यवृक्षसंभूते भद्रे भद्रासने स्थितम् ।। ३५ ।।\nवेदिमध्यगतं कृत्वा दुर्निमित्तप्रशांतये ।।\nपंचभिः कलशैः पूर्णैर्मंत्रैरेभिर्यथाक्रमम् ।। ३६ ।।\nसहस्राक्षेण प्रथमं ततश्चैव शता युषा ।।\nसजोषसा च इन्द्रेति विश्वानीत्यृग्भिरेव च ।। ३७ ।।\nऋतमस्त्विति च ततः स्नापयेयुः समाहिताः ।।\nततो दिशां बलिं दद्याद्विचित्रान्न समायुतम् ।। ३८ ।।\nनमोस्तु सर्वभूतेभ्य इति मन्त्रमुदाहरन् ।।\nस्नातस्य ब्राह्मणाः सर्वे पठेयुः शांतिमुत्तमाम् ।। ३९ ।।\nशांतितोयेन धारां च पातयित्वा संमततः ।।\nपुण्याहवाचनं कृत्वा शांतिकर्म समापयेत् ।। 4.143.४० ।।\nक्षितिं हिरण्यं वासांसि शयनान्यासनानि च ।।\nविप्रेभ्यो दक्षिणां दद्याद्यथा शक्त्या विमत्सरः ।। ४१ ।।\nदीनानाथविशिष्टेभ्यः श्रोत्रियेभ्यश्च दापयेत् ।।\nभोजनं शोभनं दत्त्वा ततः सर्वं प्रसिद्ध्यति ।। ४२ ।।\nआयुश्च लभते दीर्घं शत्रून्विजयते क्षणात् ।।\nदुर्गाणि चास्य सिद्यन्ति पुत्रांश्च लभते शुभान् ।। ४३ ।।\nयथाशस्त्रप्रहाराणां कवचं वारणं भवेत्।।\nतथा दैवोपघातानां शान्तिर्भवति वारणम् ।। ४४ ।।\nअहिंसकस्य दांतस्य धर्मार्जितधनस्य च ।।\nदयादाक्षिण्ययुक्तस्य सर्वे सानुग्रहा ग्रहाः।। ४५।।\nअर्थान्समर्थयति वर्द्धयते च धर्मं कामं प्रसाधयति तस्य पिनष्टि पापम् ।।\nयः कारयेत्सकलदोषहरीं समर्थां शांतिं प्रशांतहृदयः पुरुषः सदैव ।। ।। ४६ ।।"
  }
]
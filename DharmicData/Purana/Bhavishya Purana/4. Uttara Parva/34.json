[
  {
    "text": "।। श्रीकृष्ण उवाच ।। ।।\nशांतिव्रतं प्रवक्ष्यामि शृणुष्वेकमनाधुना ।।\nयेन चीर्णेन शांतिः स्यात्सर्वदा गृहमेधिनाम् ।। १ ।।\nपञ्चम्यां शुक्लपक्षस्य कार्तिके मासि पार्थिव ।।\nआरभ्य वर्षमेकं तु ह्यश्नीयादम्लवर्जितम् ।। २ ।।\nनक्तं देवं च संपूज्य हरिं शेषोपरिस्थितम् ।।\nअनंतायेति पादौ तु धृतराष्ट्राय वै कटिम् ।। ३ ।।\nउदरं तक्षकायेति<sup class=\"reference\" id=\"cite_ref-1\"><a href=\"#cite_note-1\">[१]</a></sup> उरः कर्कोटकाय च ।।\nपद्माय कर्णौ संपूज्य महापद्माय दोर्युगम् ।। ४ ।।\nशंखपालाय वक्षस्तु कुलिकायेति वै शिरः ।।\nएवं विष्णुं सर्वगतं पृथगेव प्रपूजयेत् ।। ५ ।।\nक्षीरेण स्नपनं कुर्याद्धरिमुद्दिश्य वाग्यतः ।।\nतदग्रे होमयेत्क्षीरं तिलैः सह विचक्षणः ।। ६ ।।\nएवं संवत्सरस्यांते कुर्याद्ब्राह्मणभोजनम् ।।\nअच्युतं कांचनं कृत्वा सुवर्णं तु विचक्षणः ।। ७ ।।\nगां सवत्सां वस्त्रयुगं कांस्यपात्रं सपायसम् ।।\nहिरण्यं च यथाशक्ति ब्राह्मणायोपपादयेत् ।। ८ ।।\nएवं यः कुरुते भक्त्या व्रतमेतन्नराधिप ।।\nतस्य शांतिर्भवेन्नित्यं नागानामभयं तथा ।। ९ ।।\nशेषाहिभोगशयनस्थमयोगसूतिं संपूज्य यज्ञपुरुषं पतगेंद्रनाथम्।।\nये पूजयंति मधुरैः सितपञ्चमीषु तेषां न नागजनितं भयमभ्युपैति ।। 4.34.१० ।।"
  }
]
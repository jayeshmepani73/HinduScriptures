[
  {
    "text": "।। युधिष्ठिर उवाच ।। ।।\nचन्द्रादित्योपरागेषु यत्स्नानमभिधीयते ।।\nतदहं श्रोतुमिच्छामि द्रव्यमन्नं प्रधानतः ।। १ ।।\n।। श्रीकृष्ण उवाच ।। ।।\nयस्य राशिं समासाद्य भवेद्ग्रहणसंप्लवः ।।\nतस्य स्नानं प्रवक्ष्यामि मंत्रौषधिसमन्वितम् ।। २ ।।\nचन्द्रोपरागं संप्राप्य कृत्वा ब्राह्मणवाचनम्।।\nसंपूज्य चतुरो विप्रान्गन्धमाल्यानुलेपनैः ।। ३ ।।\nपूर्वमेवोपरागस्य समानीयौषधादिकम् ।।\nस्थापयेच्चतुरः कुम्भानग्रतः सागरानिति ।। ४ ।।\nगजाश्वरथ्यावल्मीकसङ्गमाद्ध्रदगोकुलात् ।।\nराजद्वारप्रदेशात्तु मृदमानीय प्रक्षिपेत् ।। ५ ।।\nपंचगव्यं च कुंभेषु पंचरत्नानि चैव हि ।।\nरोचना पद्मशंखौ च पञ्चभङ्गसमन्वितौ ।। ६ ।।\nस्फटिकं चन्दनं श्वेतं तीर्थवारिससर्षपम् ।।\nगजदंतं कुंकुमं च तथैवोशीरगुग्गुलम् ।।\nएतत्सर्वं विनिक्षिप्य कुम्भेष्वावाहयेत्सुरान् ।। ७ ।।\nसर्वे समुद्राः सरितस्तीर्थानि जलदा ह्रदाः ।।\nआयांतु यजमानस्य दुरितक्षयकारकाः ।। ८ ।।\nयोऽसौ वज्रधरो देव आदित्यानां प्रभुर्मतः ।।\nसहस्रनयनश्चेन्द्रः पीडां मेऽत्र व्यपोहतु ।। ९ ।।\nरक्षोगणाधिपः साक्षात्प्रलयानिलसप्रभः ।।\nखड्गव्यग्रोऽति भीमश्च रक्षःपीडां व्यपोहतु ।। 4.125.१० ।।\nयोऽसौ बिन्दुकरो बिन्दुः पिनाकी वृषवाहनः ।।\nचन्द्रोपरागपापानि स नाशयतु शङ्करः ।। ११ ।।\nत्रैलोक्ये यानि भूतानि स्थावराणि चराणि च ।।\nब्रह्मार्कविष्णुयुक्तानि तानि पापं दहंतु वै ।। १२ ।।\nएवमामंत्रितैः कुम्भैरंभोयुक्तैर्युगान्वितैः ।।\nऋग्यजुः साममंत्रैश्च शुक्लमाल्यानुलेपनैः ।।\nपूजयेद्वस्त्रगोदानैर्ब्राह्मणानिष्टदेवताः ।। १३ ।।\nएतानेव ततो मंत्रान्संलिख्य कनकान्वितान् ।\nयजमानस्य शिरसि उद्धार्यास्ते नरोत्तम ।। १४ ।।\nकलशान्द्रव्यसंयुक्तान्प्राप्ते ग्रहणपर्वणि ।।\nचन्द्रग्रहे निवृत्ते तु कृतगोदानमङ्गलः । ।। १५ ।।\nकृतस्नानः श्वेतपट्टं ब्राह्मणाय निवेदयेत् ।।\nअनेन विधिना यस्तु सग्रहं स्नानमाचरेत् ।। १६ ।।\nन तस्य ग्रहपीडा स्यान्न च बंधुजनक्षयः ।।\nपरमां सिद्धिमाप्नोति पुनरावृत्तिदुर्लभाम् ।। १७ ।।\nसूर्यग्रहे सूर्यनाम सदा मंत्रेषु कीर्तयेत् ।।\nद्रव्यैस्तैरेव कथितं स्नानं कुरुकुलोद्वह ।। १८\nय इदं शृणुयान्नित्यं श्रावयेद्वापि मानवः ।।\nसर्वपापविनिर्मुक्तः शक्रलोके महीयते ।। १९ ।।\nचन्द्रग्रहे नृप रविग्रहणे जपन्मां मंत्रैरिमैः समभिमंत्र्य शुभोदकुंभात् ।।\nस्नानं करोति नियमेन नरश्च यश्च पीडा न तं ग्रहकृता च पुनर्दुनोति ।। 4.125.२० ।।"
  }
]
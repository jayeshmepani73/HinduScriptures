[
  {
    "text": "।। युधिष्ठिर उवाच ।। ।।\nश्रुतो दानविधिः सर्वः प्रसादात्ते रमाधव ।।\nनक्षत्रदानस्येदानी दानकल्पं प्रचक्ष्व  मे ।। १ ।।\n।। श्रीकृष्ण उवाच ।।\nअत्राप्युदाहरंतीममितिहासं पुरातनम् ।।\nदेवक्याश्चैव संवादं देवर्षेर्नारदस्य च ।। २ ।।\nद्वारकामनुसंजातं नारदं देवदर्शनम् ।।\nपप्रच्छेदं तथा प्रश्नं देवकी धर्मदर्शिनी ।। ३ ।।\nतस्याः संपृच्छमानाया देवर्षिर्नारदस्ततः ।।\nआचष्ट विधिवत्सर्वं यत्तच्छृणु   विशांपते ।। ४ ।।\nनक्षत्रयोगं वक्ष्यामि सर्वपातकनाशनम् ।।\nकृत्तिकासु महाभाग पायसेन ससर्पिषा ।। ५ ।।\nसंतर्प्य ब्राह्मणान्साधूँल्लोकान्प्राप्नोत्यनुत्तमान् ।।\nरोहिण्यां पांडवश्रेष्ठ मांसैरन्नेन सर्पिषा ।। ६ ।।\nसंतर्प्य ब्राह्मणान्साधूँल्लोकान्प्राप्नोत्यनुत्तमान् ।।\nपयोऽऽन्नदानं दातव्यमानृण्यार्थं द्विजातये ।। ७ ।।\nदोग्ध्नीं सवत्सां तु नरो नक्षत्रे सोमदैवते ।।\nदत्त्वा दिव्यविमानस्थः स्वर्गं प्राप्नोत्यनुत्तमम् ।। ८ ।।\nआर्द्रायां कृशरां दत्त्वा तिलमिश्रा समाहितः ।।\nनरस्तरति दुर्गाणि सर्वाण्येव नरोत्तम ।। ९ ।।\nपूषान्पुनर्वसौ दत्त्वा घृतपूर्णान्सुपाचितान् ।।\nयशस्वी रूपसंपन्नः सज्जनो जायते कुले ।। 4.192.१० ।।\nपुष्ये तु कांचनं दत्त्वा कृतं वाकृतमेव वा ।।\nअनालोकेषु लोकेषु सोमवत्स विराजते ।।११।।\nआश्लेषासु तथा रौप्यं यः सुरूपं प्रयच्छति ।।\nसर्वभयविनिर्मुक्तः शास्त्रवानभिजायते ।। १२ ।।\nमघासु तिलपूर्णानि वर्धमानानि मानवः ।।\nप्रदाय पशुमांश्चैव पुत्रवांश्च प्रजायते ।।१३।।\nफाल्गुनीपूर्वसमये वडवां द्विजपुंगवे ।।\nदत्त्वा पुण्यकृतांल्लोकान्प्राप्नोति सुरसेवितान् ।। १४ ।।\nउत्तराफाल्गुनीयोगे दत्त्वा सौवर्णपंकजम् ।।\nसूर्यलोकमवाप्नोति सर्वबाधाविवर्जितः ।। १५ ।।\nहस्ते तु हस्तिनं दत्त्वा कांचनं शक्तितः कृतम् ।।\nयात्यसौ शक्रसदनं वरवारणधूर्गतः ।। १६ ।।\nचित्रासु वृषभं दत्त्वा पुण्यानां पुण्यमुत्तमम् ।।\nचरत्यप्सरसां लोके मोदते नंदनेवने ।। १७ ।।\nस्वातीषु च धनं दत्त्वा यदभीष्टमिहात्मनः ।।\nप्राप्नोति च शुभांल्लोकानिह लोके महद्यशः ।। १८ ।।\nविशाखासु महाराज धुरंधरविभूषितम् ।।\nसोपस्करं च शकटं सधान्यं वस्त्रसंवृतम् ।। १९ ।।\nदत्त्वा प्रीणाति स पितुः प्रेत्य चानन्त्यमश्नुते ।।\nन च दुर्गाण्यवाप्नोति रौरवादीनि मानवः ।। 4.192.२० ।।\nदत्त्वा यथेष्टं विप्रेभ्यो गतिमिष्टां स गच्छति ।।\nकम्बलान्यनुराधक्षें दत्त्वा प्रावरणानि च ।। २१ ।।\nस्वर्गे वर्षशतं साग्रमास्ते सुरगणैर्वृतः ।।\nकालशाकं च विप्रेभ्यो दत्त्वा मर्त्यः समूलकम् ।। २२ ।।\nज्येष्ठानुज्येष्ठतामेति गतिमिष्टां च गच्छति ।।\nमूले मूलफलं दत्त्वा ब्राह्मणेभ्यः समाहितः ।। २३ ।।\nपितॄन्प्रीणयते सर्वान्गतिं प्राप्नोत्यनुत्तमाम् ।।\nअथ पूर्वास्वषाढासु दधिपात्राणि मानवः ।। २४ ।।\nकुलवृत्तोपसम्पन्ने ब्राह्मणे वेदपारगे ।।\nप्रदाय जायते प्रेत्य कुले च बहुभोगवान् ।। २५ ।।\nपुत्रपौत्रैः परिवृतः पशुमान्धनवांस्तथा ।।\nउदमंथं ससर्पिष्कं प्रभूतमधुफाणितम् ।। २६ ।।\nदत्त्वोत्तरास्वषाढासु सर्वान्कामानवाप्नुयात्।।\nदुग्धं त्वभिजितो भागे\nदत्त्वा घृतमधुप्लुतम् ।। २७ ।।\nधर्मनित्यो मनीषिभ्यः स्वर्गे वसति पुण्यभाक् ।।\nश्रवणे पुस्तकं श्रेष्ठं प्रददातीह यो नरः ।। २८ ।।\nस्वेच्छया याति यानेन सर्वांल्लोकान्न संशयः ।।\nगोयुगं च धनिष्ठासु दत्त्वा विप्राय मानवः ।। २९ ।।\nसर्वत्र मानमाप्नोति यत्र यत्रेह जायते ।।\nतथा शतभिषायोगे दत्त्वा सागरु चंदनम् ।। 4.192.३० ।।\nप्राप्नोत्यप्सरसां लोके प्रेत्य गंधांश्च शोभनान् ।।\nपूर्वभाद्रपदायोगे राजमाषान्प्रदापयेत् ।। ३१ ।।\nसर्वभक्षफलोपेतः स वै प्रेत्य सुखी भवेत् ।।\nरत्नमुत्तरयोगे तु सुवस्त्रं यः प्रयच्छति ।।३२।।\nपितॄन्प्रीणाति सकलान्प्रेत्य चानंत्यमश्नुते ।।\nकांस्योपदोहनां धेनुं रेवत्यां यः प्रयच्छति ।। ३३ ।।\nस प्रेत्य कामानादाय दातारमुपगच्छति ।।\nरथमश्वसमायुक्तं दत्त्वाश्विन्यां नरोत्तम ।। ३४ ।।\nहस्त्यश्वरथसंपूर्णे वर्चस्वी जायते कुले ।।\nभरणीषु द्विजातिभ्यस्तिलधेनुं प्रदाय वै ।। ३५ ।।\nगावः प्रभूताः प्राप्नोति नरः प्रेत्य यशस्तथा ।।\nइत्येष दक्षिणोद्देशः प्रोक्तो नक्षत्रयोगतः ।। ३६ ।।\nदेवक्यै नारदेनैव मया च कथितस्तव ।।\nसर्वपापप्रशमनः सर्वोपद्रवनाशनः ।। ३७ ।।\nन चात्र कालनियमो नक्षत्रप्रकमस्तथा ।।\nवित्तं श्रद्धा च राजेन्द्र कारणं चात्र कथ्यते ।। ३८ ।।\nयद्यच्च ते भगवता कमलोद्भवस्य पुत्रेण दानमुदितं प्रसमीक्ष्य वेदान्।।"
  },
  {
    "text": "तद्यो ददाति विभवे सति साधुवृत्ते किं तेन पार्थ न कृतं भवतीह लोके ।। ३९ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे नक्षत्रदानविधिवर्णनंनाम द्विनवत्युत्तरशततमोऽध्यायः ।। १९२ ।।"
  }
]
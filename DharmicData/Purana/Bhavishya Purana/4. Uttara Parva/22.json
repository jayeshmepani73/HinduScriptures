[
  {
    "text": "।। युधिष्ठिर उवाच ।। ।।\nइहापि योगमासाद्य भर्तृबंधुजनैः सह ।।\nवद नारी नरश्रेष्ठ व्रजेद्येन शिवालयम् ।। ५ ।।\nविधवा च परे लोके भूयोऽपि न वियुज्यते ।।\nसुखसंदोहसौभाग्ययुक्ता भवति भामिनी ।। २ ।।\n।। श्रीकृष्ण उवाच ।। ।।\nउभयाचरितं यत्नाद्भववाग्ललितामृतम् ।।\nलब्ध्वा हि भवतो जन्म दक्षकोपाद्वियुक्तया ।। ३ ।।\nमहासौभाग्यसंदोहं दृष्ट्वा देव्या महात्मना ।।\nअरुंधत्या वशिष्ठेन पृष्टेन कथितं शृणु ।। ४ ।।\nमासि मार्गशिरे प्राप्ते चंद्रवृद्धौ शुचिस्मिता ।।\nद्वितीयायां समासाद्य नक्तं भुंजीत पायसम् ।। ५ ।।\nआचम्य च शुचिर्भूत्वा दंडवच्छंकरं नमेत् ।।\nमुदान्विता नमस्कृत्य विज्ञाप्य परमेश्वरम् ।। ६ ।।\nऔदुम्बरमृजुं गृह्य भक्षयेद्दंतधावनम् ।।\nउत्तराशागतं साग्रं सत्वचं निर्व्रणं शुभम् ।। ७ ।।\nद्वितीयायां परे वाह्नि गौरीं शंभुं च पूजयेत् ।।\nशालिपिष्टमये कृत्वा रूपे स्त्रीपुंसयोः शुभे ।।\nपात्रे संस्थाप्य संपूज्य जागरं निशि कल्पयेत् ।। ८ ।।\nविधिवत्पूजयित्वा तु शंकरं कीर्तयत्स्वपेत् ।।\nप्रभाते ते गृहीत्वा तु आचार्याय निवेदयेत् ।। ९।।\nभोजयेन्मृष्टमन्नाद्यं शिवभक्त्या द्विजोत्तमान् ।।\nदांपत्यानि च तत्रैव शक्त्या तान्यपि भोजयेत् ।। 4.22.१० ।।\nप्रतिमासं प्रकुर्वीत विधिना तेन संयता ।।\nकार्तिकांते ततो मासि मार्गशीर्षे समुद्यमेत् ।। ११ ।।\nनामानि च प्रवक्ष्यामि प्रतिमासं क्रमाच्छणु ।।\nपूजाजाप्यनिमित्तं च सिद्ध्यर्थं चेति तस्य च ।। १२ ।।\nएवं पौषे तु संप्राप्ते गिरिशं पार्वतीं तथा ।।\nसमभ्यर्च्य चतुर्थ्यां तु पंचगव्यं पिबेत्सुधीः ।। १३ ।।\nएतत्पारणमुद्दिष्टं मार्गादौ मार्गगोचरम् ।।\nन चान्यत्पञ्चगव्यादि पावनं परमं स्मृतम् ।।१४।।\nभवं चैव भवानीं च मासि माघे प्रपूजयेत् ।।\nफाल्गुने तु महादेवमुमया सहितं मतम् ।। १५ ।।\nललितां शंकरं देवं चैत्रे संपूजयेत्ततः ।।\nस्थाणुं वैशाखमासे तु लोलनेत्रायुतं यजेत् ।। १६ ।।\nज्येष्ठे वीरेश्वरं देवमेकवीरासमन्वितम् ।।\nआषाढे पशुनाथं च शक्त्या सार्द्धं त्रिलोचनम् ।। १७ ।।\nश्रीकंठं श्रावणे देवं सुतान्वितमथार्चयेत् ।।\nभीमं भाद्रपदे मासि दुर्गया सहितं यजेत् ।।\nईशानं कार्त्तिके मासि शिवादेवीयुतं यजेत् ।। १८ ।।\nजप्यध्यानार्चनायैव नामान्येतानि सुव्रत ।।\nस्मृतानि विधिना राजन्व्रतसिद्धिर्भवेद् धुवम् ।।१९।।\nप्रतिमासं तु पुष्पाणि यानि पूजासु योजयेत् ।।\nतानि क्रमात्प्रवक्ष्यामि सद्यः प्रीतिकराणि वै ।। 4.22.२० ।।\nआदौ नीलोत्पलं योज्यं तदभावेऽपराण्यपि ।।\nपवित्राणि सुगंधीनि योजयेद्भक्तितोऽर्चने ।। २१ ।।\nकरवीरं बिल्वपत्रं किंशुकं कुब्जमल्लिका ।।\nपाटलाब्जकदंबं च तगरं द्रोणमालती ।। २२ ।।\nएतान्युक्तक्रमेणैव मासेषु द्वादशस्वपि ।।\nभक्त्या योज्यानि राजेन्द्र शिवयोस्तुष्टिहेतवे ।। २३ ।।\nवत्सरांते वितानं च धूपोत्क्षेपं सघंटिकम् ।।\nध्वजं दीपं वस्त्रयुगं शङ्कराय निवेदयेत्।।२४।।\nस्नापयित्वा च लिप्त्वा च सौवर्णं मूर्ध्नि पङ्कजम् ।।\nपूपयुग्मं च पुरतः शालिपिष्टमयं न्यसेत् ।। २५ ।।\nनैवेद्यं शक्तितो दत्वा नत्त्वा च विधिवच्छिवम् ।।\nकुर्यान्नीराजनं शम्भोस्ततो गच्छेत्स्वकं गृहम् ।। २६ ।।\nतत्र गत्वा त्रिकोणश्च चतुरस्रं च कारयेत् ।।\nत्रिकोणे ब्राह्मणी भोज्या चतुरस्रे द्विजोत्तमाः ।। २७ ।।\nव्रतिनो भोजयेत्पश्चाद्वादशैव द्विजोत्तमान् ।।\nमिथुनानि च तावंति शक्त्या भक्त्या च पाण्डव ।। २८ ।।\nउमामहेश्वरं हैमं कारयित्वा सुशोभनम् ।।\nमौक्तिकानि चतुःषष्टिस्तावतोऽपि प्रवालकाः ।।\nतावंति पुष्परागाणि ताम्रपात्रोपरि न्यसेत् ।। २५।।\nवस्त्रेण वेष्टयित्वा च गन्धैर्धूपैस्तथार्चयेत् ।।\nएतत्संभारसंयुक्तमाचार्याय निवेदयेत् ।। 4.22.३० ।।\nव्रतिनां ब्राह्मणानां च दम्पतीनां च भारत ।।\nदत्त्वा हिरण्यवासांसि क्षमयेत्प्रणिपत्य च ।। ३१ ।।\nचत्वारिंशत्तथाष्टौ च कुम्भांच्छत्रमुपानहौ ।।\nसहिरण्याक्षतान्सर्वान्दद्यात्पुष्पोदकान्वितान् ।। ।। ३२ ।।\nदीनान्धदुःखितानां च तद्दिने वा निवारितम् ।।\nकल्पयेदन्नदानं चालोचयञ्छक्तिमात्मनः ।। ३३ ।।\nन्यूनाधिकं च कर्तव्यं स्ववित्तपरि माणतः ।।\nसंपूरयेत्कल्पनया वित्तशाठ्यं न कारयेत् ।।३४।।\nअवियोगकरं चैतद्रूपसौभाग्यवित्तदम् ।।\nआयुःपुत्रप्रदं स्वर्ग्यं शिवलोकप्रदायकम् ।। ।।। ३५ ।।\nसम्यक्पुराणपतितं व्रतचर्यमेतत्तत्त्वं चराचरगुरोर्हृदयंगमायाः।।\nपूजां विधाय विधिवन्न वियोगमेति साध्वीस्वभर्तृसुतबन्धुजनैर्धनैश्च।।३६।।"
  }
]
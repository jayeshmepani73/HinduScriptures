[
  {
    "text": "युधिष्ठिर उवाच ।।\nकिमुद्वेगाद्भवेत्कृत्यमलक्ष्मीः केन हन्यते ।।\nमृतवत्सादिकार्येषु दुःस्वप्ने च किमिष्यते ।। १ ।।\n।। श्रीकृष्ण उवाच ।। ।।\nपुरा कृतानि पापानि फलंत्यत्र युधिष्ठिर।।\nरोगर्दौर्गत्यरूपेण तथैवेष्टविघातनैः ।। २ ।।\nतद्विघाताय वक्ष्यामि सदा कल्याणसप्तमीम् ।।\nसप्तमीस्नपनं नाम व्याधिपीडाविनाशनम् ।। ३ ।।\nबालानां मरणं यत्र क्षीरपानं प्रशस्यते ।।\nतद्वद्वृद्धातुराणां च यौवने वापि वर्तताम् ।।४।।\nशान्तये तत्र वक्ष्यामि मृतवत्सादिके च यत् ।।\nएतदेवाद्भुतोद्वेगचिंताविभ्रममानसम् ।।५।।\nवराहकल्पे संप्राप्ते मनोर्वैवस्वतेंऽतरे।।\nकृते युगे महाराज हैहयो रूपवर्द्धनः ।।६।।\nआसीन्नृपोत्तमः पूर्वं कृतवीर्यः प्रतापवान् ।।\nस सप्तद्वीपमखिलं पालयामास भूतलम् ।।७।।\nयावद्वर्षसहस्राणि सप्तसप्तति भारत।।\nजातमात्रं च तस्याथ शुभं पुत्रशतं किल ।।८।।\nयवनस्य तु शापेन विनाशमगमत्पुरा ।।\nकृतवीर्यः समाराध्य सहस्रांशुं दिवाकरम् ।।९।।\nउपवासव्रतैर्दिव्यैर्वेदसूक्तैश्च भारत ।।\nदर्शयामास चात्मानं कृतवीर्यस्य भानुमत् ।।4.52.१ ०।।\nकृतवीर्येण वै पृष्टः प्रोवाचेदं बृहस्पतिः ।।\nअतिक्लेशेन महता पुत्रस्तव नराधिप ।।११।।\nभविष्यति चिरंजीवी किं तु कल्मषनाशनम् ।।\nसप्तमीस्नपनं वाप्यां कुरु पापविनष्टये ।। १२ ।।\nजातस्य मृतवत्सायाः सप्तमे मासि भूपते ।।\nगृहताराबलं लब्ध्वा कृत्वा ब्राह्मणवाचनम् ।।१३।।\nबालस्य जन्मनक्षत्रं वर्जयेत्तां तिथिं बुधः ।।\nसद्वृद्धातुरगाणां तु कृतं स्यादिति तेषु च ।।१४।।\nगोमयेनोपलिप्तायां भूमावेकाग्रचित्तवान् ।।\nतंडुलै रक्तशालेयैर्वरुणाक्षीरसंयुतम् ।।१५।।\nनिर्वपेत्सूर्यमुद्गाभ्यां मातृभ्योपि विधानतः ।।\nकीर्तयेत्सूर्यदैवत्यं सप्तार्चिषि घृताहुतीः ।।१६।।\nजुहुयाद्रुद्रसूक्तेन तद्वद्रुद्राय भारत ।।\nहोतव्याः समिधश्चात्र तत्र वार्कपलाशजाः ।।१७।।\nयवकृष्णतिलैर्होमः कर्तव्योष्टशतं पुनः ।।\nहुत्वा स्नानं च कर्तव्यं मध्ये गांगेन धीमता ।। १८ ।।\nविप्रेण वेदविदुषा विधिवद्दर्भपाणिना ।।\nस्थापयित्वा चतुष्कोणे चतुष्कुंभान्प्रशोभनान् ।। १९ ।।\nपञ्चमं च पुनर्मध्ये चाक्षतेन विभूषितम् ।।\nस्थापयेद्दर्पणाक्रांतं सप्तर्षिणाभिमंत्रितम् ।। 4.52.२० ।।\nसौरेण तीर्थतोयेन पूर्णचन्द्रमलान्वितम् ।।\nसर्वान्सर्वौषधियुतान्पञ्चभंगजलान्वितान् ।। २१ ।।\nपंचरत्नफलैर्युक्ताञ्छाखाभिरपि वेष्टितान् ।।\nगजाश्वरथ्याराजद्वार्वल्मीकाद्ध्रदगोकुलात् ।। २२ ।।\nसुशुद्धां मृदमानीय सर्वेष्वेव विनिक्षिपेत् ।।\nचतुर्ष्वपि च कुंभेषु रत्नगर्भेषु मध्यमम् ।। २३ ।।\nगृहीत्वा ब्राह्मणं चात्र सौरान्मन्त्रानुदीरयेत् ।।\nनारीभिः सप्तसंख्याभी रथाङ्गाङाभिरत्र च ।। २४ ।।\nभोजिताभिर्यथाशक्ति माल्यवस्त्रविभूषणैः ।।\nसविप्राभिश्च कर्तव्यं मृतवत्साभिषेचनम्।। २५ ।।\nदीर्घायुरस्तु बालोऽयं जीवपुत्रा च भाविनी ।।\nआदित्यचन्द्रमासार्धं ग्रहनक्षत्रमण्डलम् ।। २६ ।।\nशक्रः सलोकपालो वै ब्रह्मा विष्णुर्महेश्वरः ।।\nएते चान्ये च वै देवाः सदा पांतु कुमारकम् ।। २७ ।।\nमाशनिर्मा स हुतभुङ्मा च बालग्रहा क्वचित् ।।\nपीडां कुर्वंतु बालस्य मा मातृजनकस्य वै ।। ।। २८ ।।\nततः शुक्लाम्बरधराः कुमारं पतिसंयुताः ।।\nसप्तकं पूजयेद्भक्त्या पुष्पैर्गन्धैः फलैः शुभैः ।। २९ ।।\nकाञ्चनीं च ततः कृत्वा तिलपात्रोपरि स्थिताम् ।।\nप्रतिमां धर्मराजस्य गुरवे विनिवेदयेत् ।। 4.52.३० ।।\nवस्त्रकाञ्चनरत्नौघैर्भक्ष्यैः सघृतपायसैः ।।\nपूजयेद्ब्राह्मणास्तद्वद्वित्तशाठ्यं विवर्जयेत् ।।\nभुक्त्वा च गुरुणा चेयमुच्चार्या मंत्रसंततिः ।। ३१ ।।\nदीर्घायुरस्तु बालोऽयं यावद्वर्षशतं सुखी ।।\nयत्किञ्चिदस्य दुरितं तत्क्षिप्तं वड वामुखे ।। ३२ ।।\nब्रह्मा रुद्रो विष्णुः स्कन्दो वायुः शक्रो हुताशनः ।।\nरक्षंतु सर्वे दुष्टेभ्यो वरदा यांतु सर्वदा ।।३३।।\nएवमादीनि चान्यानि वदतः पूजयेद्गुरून् ।।\nशक्तितः कपिलां दत्त्वा प्रणिपत्य विसर्जयेत् ।।३४।।\nचरुं च पुत्रसहिता प्रणम्य रविशंकरौ ।।\nहुतशेषं तदानीयादादित्याय नमोऽस्तु ते ।। ३५ ।।\nअयमेवाद्भुतं योगो ह्यद्भुतेषु च शस्यते ।।\nकर्तुर्जन्मनि वृक्षाणां देवान्त्संपूजयेत्तदा ।।\nशांत्यर्थं शुक्लसप्तम्यामेतत्कुर्वन्न सीदति ।। ३६ ।।\nपुण्यं पवित्रमायुष्यं सप्तमीस्नपनं रविः ।।\nकथयित्वा नरश्रेष्ठ तत्रैवांतरधीयत ।। ३७ ।।\nस चानेन विधानेन कार्तवीर्योऽर्जुनो नृपः ।।\nसंवत्सराणामयुतं शशास पृथिवीमिमाम् ।।३८।।\nआरोग्यं भास्कारादिच्छेद्धनमिच्छेद्धुताशनात् ।।\nशंकराज्ज्ञानमिच्छेत्तु गतिमिच्छेज्जनार्दनात् ।। ।। ३९ ।।\nएतन्महापातकनाशनं स्यादप्यक्षयं वेदविदः पठंति ।।\nशृणोति यश्चैनमनन्यचेतास्तस्यापि सिद्धिं मुनयो वदंति ।। 4.52.४० ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे स्नपनसप्तमीव्रतवर्णनं नाम द्विपंचाशत्तमोऽध्यायः ।।५२।।"
  }
]
[
  {
    "text": "।। युधिष्ठिर उवाच ।। ।।\nयमस्याराधनं ब्रूहि श्रीवत्स पुरुषोत्तम ।।\nकथं न गम्यते कृष्ण नरकं नरकेसरिन् ।। १ ।।\n।। श्रीकृष्ण उवाच ।। ।।\nद्वारवत्यां पुरा पार्थ स्नातोऽहं लवणाम्भसि ।।\nदृष्टवान्मुनिमायांतं मुद्गलं नाम पार्थिव ।। २ ।।\nप्रज्वलंतमिवादित्यं तपसा द्योतितान्तरम् ।।\nतं प्रणम्यार्घ्यसत्कारैः पप्रच्छाहं युधिष्ठिर ।। ३ ।।\nयमादर्शननामैतद्व्रतं जन्तुभयापहम् ।।\nकथयामास सकलं मुद्गलो विस्मयान्वितः ।। ४ ।।\n।। मुद्गल उवाच ।। ।।\nअकस्मात्कृष्ण मूर्च्छा मे पतितोऽस्मि धरातले ।।\nपश्यामि दंडपुरुषैर्मद्देहात्प्रज्वलन्निव ।। ५ ।।\nअंगुष्ठमात्रः पुरुषो बलदाकृष्य रोषितः ।।\nबद्धो यमभटैर्गाढं नीयते वेदवादिभिः ।। ६ ।।\nक्षणात्सभायां पश्यामि यमं पिंगललोचनम् ।।\nकृष्णावदातं रौद्रास्यं मृत्युं व्याधिशतान्वितम् ।। ७ ।।\nवातपित्तमहाश्लेष्मैर्मूर्तिमद्भिरुपासितम् ।।\nकासशोफज्वरातंकस्फोटिकालूतमारिभिः ।। ८ ।।\nज्वरगर्दभशीर्षादिभगंदरमलक्षयैः ।।\nगंडमालाक्षिरोगैश्च मूत्रकृच्छ्ररहोव्रणैः ।। ९ ।।\nवेदनाभिः प्रमेहैश्च पिटकैर्गंडबुद्बुदैः ।।\nविषूचिकागलग्राहदरिद्राभूततस्करैः ।। 4.89.१० ।।\nइत्थं बहुविधै रौद्रैर्नानारूपभयंकरैः ।।\nकरालशस्त्रहस्तैश्च संग्रामैर्नरकैस्तथा ।। ११ ।।\nराक्षसैर्दानवैरुग्रैरुपविष्टैः पुरःस्थितैः ।।\nधर्माधिकरणस्थैश्च चित्रगुप्तादिलेखकैः ।। १२ ।।\nसिंहैर्व्याघ्रैर्वराहैश्च तरक्षैश्चानुजंतुकैः ।।\nवृश्चिकैर्दंश मशकैः शिवासर्पैः सडुंडुभैः ।। १३ ।।\nगृध्रैरुलूकैर्बहुभिर्मत्कुणैर्डाकिनीग्रहैः ।।\nअपस्मारस्मरोन्मादवृद्धिकारेवतीग्रहैः ।। १४ ।।\nपिशाचैर्यक्षकूष्मांडैः पाशखड्गधनुर्द्धरैः ।।\nमुक्तकेशैस्त्रासकरैर्भृकुटीकुटिलाननैः ।। १५ ।।\nबृहत्कायैर्नारकीयैः पापिष्ठानां नियामकैः ।।\nअसिपत्रवनांगारैः क्षारगर्ताण्डदायकैः ।। १६ ।।\nअसिभंगामिषच्छेदरुधिरस्रावकादिभिः ।।\nआस्थाने संभृतो भाति यमो मृत्यूपमोपमः ।। २७ ।।\nस आह किंकरान्सर्वान्धर्मराजो जनार्दन ।।\nकिमयं मुनिरानीतो युष्माभिर्भ्रांतनामभिः ।। १८ ।।\nमुद्गलो नाम कौडिन्ये नगरे भीष्मकात्मजः।।\nक्षत्रियोऽस्ति स आनेयः क्षीणायुस्त्यज्यतां मुनिः ।। १९ ।।\nइत्युक्तास्ते गतास्तस्मादायाताः पुनरेव ते ।।\nऊचुर्यमभटाः प्रह्वा धर्मराजं सविस्मयाः ।।4.89.२० ।।\nअस्माभिस्तत्र क्षीणायुर्न देही लक्षितो गतैः ।।\nन जानीमो भानुसूनो कथंचिद्भ्रांतमानसाः ।। २१ ।।\n।। यमराज उवाच ।। ।।\nप्रायेण ते न दृश्यंते पुरुषैर्यमकिंकरैः ।।\nकृता त्रयोदशी यैस्तु नरकार्तिविनाशिनी ।। २२ ।।\nउज्जयिन्यां प्रयागे वा भैरवे वाथ ये मृताः ।।\nतिलान्नगोहिरण्यादि दत्तं यैश्च गवाह्निकम् ।। २३ ।।\n।। दूत उवाच ।। ।।\nदृशं तद्व्रतं स्वामिञ्छंस नो भास्करात्मज ।।\nकिं तत्र वद कर्तव्यं पुरुषैस्तव तुष्टिदम् ।। २४ ।।\n।। यम उवाच ।। ।।\nपूर्वाह्ने मार्गशीर्षादौ वर्षमेकं निरन्तरम् ।।\nत्रयोदश्यां सौम्यदिने सूर्यांगारकवर्जितः ।। २५ ।।\nमम नाम्ना द्विजानष्टौ पंच चैव समाह्वयेत् ।।\nवेदांतगाञ्जातिशुद्धाञ्छांतचित्तान्सुशोभनान् ।। २६ ।।\nवाचकश्चापि तन्मध्ये सदा भास्करवल्लभान् ।।\nदिनस्य प्रथमे यामे शुचौ देशे समास्थितान् ।। २७ ।।\nअंतर्वासोवृतान्भक्तान्सौपदिष्टदिगुन्मुखान् ।।\nअभ्यंगयेच्छिरोदेशात्तिलतैलेन मर्द्दयेत् ।। २८ ।।\nस्नापयेद्गन्धकाषायैः सुखोष्णांबुभिरेव च ।।\nपृथक्पृथक्स्नापयित्वा सर्वानेव द्विजोत्तमान् ।। २९ ।।\nशुचिर्भूत्वा तथाचांतो व्रती भक्तिपरायणः ।।\nस्वयं संभृत्य शुश्रुषां तेषां कृत्वा नरोत्तम ।। 4.89.३० ।।\nप्राङ्मुखानुपविष्टांश्च त्रयोदश पृथक्पृथक् ।।\nभोजयेच्छालिमुद्गाद्यं गुडपूपान्सुखोचितान्।। ३१ ।।\nसुव्यञ्जनं सुपक्वान्नं भूयोभूयो निवेदयेत् ।।\nशुचिर्भूत्वा तथाचांतो ह्यर्चयेत्तिलतंडुलैः ।।३२।।\nप्रस्थमात्रैरथैकैकं ताम्रपात्रसमन्वितैः ।।\nसदक्षिणैः सच्छत्रैश्च जलकुम्भैः पवित्रकैः ।।३३।।\nचर्मप्रावरणैः श्रेष्ठैस्तेषां दत्त्वा विसर्जयेत् ।।\nमंत्रेणानेन राजेन्द्र अर्चयेत्तान्पृथक्सुधीः ।।\nब्राह्मणान्वाचकं वापि पंक्तिभेदं न कारयेत् ।। ३४ ।।\nॐ नमः शनैश्चरो मृत्युर्दंडहस्तो विनाशकः ।।\nअभावः प्रलयः सौरिर्दुःखघ्नः शमनोंऽतकः ।। ३५ ।।\nलोकपालो ह्यतिक्रूरो रौद्रो घोराननः शिवः ।।\nयमः प्रसन्नमानस्को दद्यान्मेऽभयदक्षिणाम् ।। (स्वाहा) ।। ३६ ।।\nइत्युक्त्वा संप्रयच्छेच्च देयं दत्त्वा व्रती पुनः ।।\nद्विजांश्चानुव्रजेतृप्तान्गृहांश्चार्चितचर्चितान् ।। ३७ ।।\nएवं यः पुरुषः कश्चित्सकृद्व्रतमिदं चरेत् ।।\nस मृतोऽपि नरो मर्त्यो नायाति मम मंदिरम्।। ३८ ।।\nअदृष्टो मम मायाभिर्विमानेनार्कमंडलम् ।।\nस चायाति पुरीं विष्णोस्ततः शिवपुरं व्रजेत् ।। ३९ ।।\nकृतं चीर्णं व्रतं तेन मुद्गलेन ममोदितम् ।।\nतेन नायात्यसौ लोके मम क्षत्रियपुङ्गवः ।। 4.89.४० ।।\nइति कालवचः श्रुत्वा तेऽपि दूता गतास्तु मे ।।\nअहं पुनः समापन्नस्तूर्णं कालैर्विसर्जितः ।।\nस्वशरीरं पुनः प्राप्य नीरोगः पुनरुत्थितः ।। ४१ ।।\nत्वां द्रष्टुमागतः प्रोक्तमेतद्वृत्तं मया तव ।।\nइत्युक्त्वा मुद्गलो राजन्प्रयातः स्वगृहं प्रति ।। ।। ४२ ।।\nइदं कुरुष्व कौंतेय त्वमप्यत्र महीतले ।।\nततो यास्यस्यसंदिग्धं वंचयित्वा यमं मृतः ।। ४३ ।।\nएवं येन्येऽपि पुरुषाः स्त्रियो वापि युधि ष्ठिर ।।\nत्रयोदश्यां त्रयोदश्यां ये चरिष्यंति भूतले ।। ४४ ।।\nएकभक्तेन नक्तेन उपवासेन वा पुनः ।।\nयमदर्शनमाख्यातं गतं सर्वव्रतोत्तमम् ।।४५।।\nसर्वपापविनिर्मुक्ता दिव्ययानं समाश्रिताः ।।\nयास्यन्तीन्द्रपुरं हृष्टा अप्सरोगणसंवृताः ।। ४६ ।।\nदोधूयमानाश्चमरैः स्तूयमानाः सुरासुरैः ।।\nगन्धर्वतूर्यनादेन च्छत्रपंक्तिविराजिताः ।। ४७ ।।\nअदृष्टो घोररूपास्यैर्यमदूतैर्युधिष्ठिर ।।\nअनर्दितो व्याधिगणैरदृष्टो यमकिङ्करैः ।। ४८ ।।\nअदारितो महारौद्रैर्नानाप्रहरणोत्तमैः।।\nयमदृष्टिपथान्मुक्ताः सर्वसौख्यसमन्विताः ।।४९।।\nसर्वसौख्यसमायुक्ताः शिववत्सौम्यदर्शनाः ।।\nस्वर्गे वसंति सुचिरं भाविताः स्वेन कर्मणा ।। 4.89.५० ।।\nस्नाप्य त्रयोदश मुनीन्घृतपायसेन संपूज्य पूज्यतिलतण्डुलवस्त्रदानैः ।।\nकुर्वंति ये व्रतमिदं त्रिदशेह्नि पूताः पश्यंति ते यममुखं न कदाचिदेव ।। ५१ ।। ।।"
  }
]
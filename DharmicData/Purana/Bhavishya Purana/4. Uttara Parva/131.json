[
  {
    "text": "।। श्रीकृष्ण उवाच ।। ।।\nकार्त्तिक्यामथ वा माघ्यामयमेव युधिष्ठिर ।। १ ।।\nचैत्र्यामथ तृतीयायां वैशाख्यां द्वादशेऽह्नि वा ।।\nखंडनीलं शंखपादं सपौंड्रं धौतपुष्पकम् ।। २ ।।\nगोभिश्चतुर्भिः सहितं सृजेच्चैव विधिं शृणु ।।\nयदुवाच पुरा गर्गो गोकुलेऽनघ पांडव ।। ३ ।।\nतत्तेहं च प्रवक्ष्यामि विधिं गर्गप्रचोदितम् ।। .\nमातरं स्थापयित्वाग्रे पूजयेत्कुसुमाक्षतैः ।। ४ ।।\nमातृश्राद्धं ततः कुर्यात्सदाभ्युदयकारकम् ।।\nअकालमूलं कलशमश्वत्थदलशोभितम् ।। ५ ।।\nतत्र विद्वाञ्जपित्वा तु स्थापयेद्रुद्रदेवताम् ।।\nसुसमिद्धं ततः कृत्वा वह्निमंत्रपुरःसरम् ।। ६ ।।\nअथैनं जुहुयात्षड्भिः पृथगाहुतिसंज्ञितैः ।।\nपौष्यामंत्रैस्ततः पश्चाद्धुत्वा वह्निं यथाविधि ।। ७ ।।\nएकवर्णं द्विवर्णं वा रोहितं श्वेतमेव वा ।।\nजीवद्वत्सपयस्विन्याः ऽन्नं सर्वांगसुन्दरम् ।। ८ ।।\nचतस्रो वत्सतर्यश्च ताभिः सार्ध मलंकृतम्।।\nतासां कर्णे जपेद्विप्रः पतिं वो बलिनं शुभम् ।। ९ ।।\nसमितास्तेन सहिताः क्रीडध्वं हृष्टमानसाः ।।\nततो वामे त्रिशूलं च दक्षिणे चक्रमालिखेत्।। 4.131.१० ।।\nअंकितं शंखचक्राभ्यां वर्षितं कुसुमादिना।।\nपुष्पमालाकृतग्रीवं सितवस्त्रैश्च च्छादितम् ।। ११ ।।\nविमुंचेद्वत्सकाभिश्च नीलाभिर्बलिनं वृषम् ।।\nदेवालये गोकुले वा नदीनां संगमेऽथ वा ।। १२ ।।\nइत्युक्ते गर्गमुनिना विधानं वृषमोक्षणे ।।\nस्वेच्छाविहारिणं दृप्तं गर्जंतं सुन्दरं गवाम् ।। १३ ।।\nककुद्मिनं पतिं या धन्ये विमुञ्चन्ति गोवृषम् ।।\nफलं च तस्य वक्ष्यामि ब्रुवतां मे निबोध तत् ।। १४ ।।\nवृषोत्सर्गे पुनात्येव दशातीतान्दशापरान् ।।\nयत्किंचित्स्पृशते तोयं समुत्तीर्य जलान्महीम् ।। १५ ।।\nवृषोत्सृष्टं पितॄणां तु तदक्षयमुदाहृतम् ।।\nयैश्च यैश्च स्पृशेत्तोयं लांगूलादिभिरंततः ।। १६ ।।\nसर्वं तदक्षयं तस्य पितॄणां नात्र संशयः ।।\nशृङ्गैः खुरैर्वा यद्भूमिमुल्लिखत्यनिशं वृषः ।। १७ ।।\nमधुकुल्याः पितुस्तस्य अक्षयास्ता भवंति वै ।।\nसहस्रतलमात्रेण तडागो न यथाश्रुति ।। १८ ।।\nपितॄणां या भवेत्तृप्तिस्तां वृषस्त्वतिरिच्यते ।।\nयो ददाति तिलैर्मिश्रांस्तिलान्वा श्राद्धकर्मणि।।\nमधु वा नीलखंडं वा अक्षयं सर्वमेव तत्।।१९।।\nएष्टव्या बहवः पुत्रा यद्येकोऽपि गयां व्रजेत्।।\nयजेत वाश्वमेधेन नीलं वा वृषमुत्सृजेत्।।4.131.२०।।\nन करोति वृषोत्सर्गं सुतीर्थे वा जलाञ्जलिम्।।\nन प्रयच्छति यः पुत्रः पितुरुच्चार एव सः।।२१।।\nयद्भूमिमालिखति शृङ्गखुरैः प्रहृष्टो यद्वा करोति प्रतिमल्लवृषान्निरीक्ष्य।\nखण्डं समस्तमपि तस्य विवाहकर्तुः संतोषमावहति शक्रसभागतस्य।।२२।।"
  }
]
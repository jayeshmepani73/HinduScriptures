[
  {
    "text": "।। युधिष्ठिर उवाच ।। ।।\nभूमिदानं क्षत्रियाणां नान्येषामुपपद्यते ।।\nते ह्युपार्जयितुं शक्ता दातुं पालयितुं यथा ।। १ ।।\nभूमिदानसमं किंचिदन्यत्कथय यादव ।।\nसंप्राप्तवित्तैर्यच्छक्यं संसारभयभीरुभिः ।। २ ।।\n।। श्रीकृष्ण उवाच ।। ।।\nसौवर्णां विधिवत्कृत्वा साद्रिद्रुमवतीं शुभाम् ।।\nमहीं प्रयच्छ विप्राणां तत्तुल्या सा निगद्यते ।। ३ ।।\nशृणुष्वैकमना भूत्वा महादानं नरोत्तम ।।\nसविधानं प्रवक्ष्यामि फलं यत्नेन यद्भवेत् ।। ४ ।।\nचंद्रसूर्योपरागे च जन्मर्क्षे विषुवे तथा ।।\nयुगादिषु च दातव्यमयने च विधानतः ।। ५ ।।\nअन्येष्वपि च कालेषु प्रशस्ते धनसंचये ।।\nपापक्षयाय दातव्यं यशोऽर्थे वा नरैर्भुवि ।। ६ ।।\nहेम्नः पलशतेनोक्ता तदर्धेनापि शक्तितः ।।\nकुर्यात्पंचपलादूर्ध्वमसमर्थोऽपि भक्तिमान् ।। ७ ।।\nकारयेत्पृथिवीं हैमीं जंबुद्वीपानुकारिणीम् ।।\nमर्यादापर्वतवतीं मध्ये मेरुसमन्विताम् ।। ८ ।।\nलोकपालाष्टकोपेतां ब्रह्मविश्वेशसंयुताम् ।।\nनानापर्वतपूर्णां च रत्नाभरणभूषिताम् ।। ९ ।।\nसर्वसस्यविचित्रांगीं सर्वगंधाधिवासिताम् ।।\nईदृशीं तु महीं कृत्वा कारयेन्मंडपं ततः ।। 4.165.१० ।।\nदशद्वादशहस्तं च चतुर्वक्त्र सतोरणम् ।।\nमध्ये च वेदिकां कुर्याद्धनुर्हस्तां प्रमाणतः ।। ।।११।।\nऐशान्यां सुरसंस्थानमाग्नेय्यां कुंडमेव च ।।\nपताकाभिरलंकृत्य देवतायतनान्यथ ।। १२ ।।\nलोकपाला ग्रहाश्चैव पूज्या माल्यविलेपनैः ।।\nहोमं कुर्युर्द्विजाः शांताश्चातुश्चरणिकाः शुभाः ।। १३ ।।\nसालंकारा सवस्त्राश्च माल्यचंदनभूषिताः ।।\nअग्निसंस्थापनं तत्र कृत्वा पूर्वं ततो महीम्।। १४ ।।\nआनयेयुर्द्विजा राजन्ब्रह्मघोषपुरःसरम् ।।\nशंखतूर्यनिनादैश्च गेयमंगलनिस्वनैः ।। १५ ।।\nतिलैः प्रच्छादितां वेदिं कृत्वा तत्राधिवासयेत् ।।\nअथाष्टादशधान्यानि रसांश्च लवणादिकान् ।। १६ ।।\nतथाष्टौ पूर्णकलशान्समंतात्स्थापयेच्छुभान् ।।\nवितानकं च कौशेयं फलानि विविधानि च ।। १७ ।।\nअंशुकानि विचित्राणि श्रीखंडशकलानि च ।।\nइत्येवं रचयित्वा तामधिवासनपूर्वकम् ।। १८ ।।\nततो होमावसानेषु निष्पन्ने सर्वशांतिके ।।\nशुक्लमाल्यांबरधरो यजमानः स्वयं ततः ।। १९ ।।\nकृत्वा प्रदक्षिणं पृथ्वीं गृहीत्वा कुसुमांजलिम् ।।\nपुण्यकालमथासाद्य मंत्रानेतानुदीरयेत् ।। 4.165.२० ।।\nनमस्ते सर्वदेवानां त्वमेव भवनं यतः ।।\nधात्री त्वमसि भूतानामतः पाहि वसुंधरे ।। २१ ।।\nवसु धारयसे यस्मात्सर्वसौख्यप्रदायकम् ।।\nवसुंधरा ततो जाता तस्मात्पाहि भयादलम् ।। २२ ।।\nचतुर्मुखोऽपि नो गच्छेद्यस्मादंतं तवाचले ।।\nअनंतायै नमस्तुभ्यं पाहि संसारकर्दमात् ।। २३ ।।\nत्वमेव लक्ष्मीर्गोविदे शिवे गौरीति संस्थिता ।।\nगायत्री ब्रह्मणः पार्श्वे ज्योत्स्ना चंद्रे रवौ प्रभा ।। २४ ।।\nबुद्धिर्बृहस्पतौ ख्याता मेधा मुनिषु संस्थिता ।।\nविश्वं प्राप्य स्थिता यस्मात्ततो विश्वंभरा मता ।। २५ ।।\nधृतिः क्षितिः क्षमा क्षोणी पृथिवी वसुधा मही ।।\nएताभिर्मूर्तिभिः पाहि देवि संसारसागरात् ।। २६ ।।\nएवमुच्चार्य तां देवीं ब्राह्मणेभ्यो निवेद येत् ।।\nधरार्द्धं वा चतुर्भागं गुरवे प्रतिपादयेत् ।। २७ ।।\nअनेन विधिना यस्तु दद्याद्देवीं धरां बुधः ।।\nपुण्यकाले च संप्राप्ते स पदं याति वैष्णवम् ।। ।। २८ ।।\nयदि कर्तुं न शक्नोति पुण्येह्नि बहुविस्तरम् ।।\nसंस्थाप्य शोभने स्थाने महीमेव प्रदापयेत् ।। २९ ।।\nविमानेनार्कवर्णेन किंकिणीजाल मालिना ।।\nनारायणपुरं गत्वा कल्पत्रयमथावसेत् ।। 4.165.३० ।।\nक्षीणपुण्य इहाभ्येत्य राजा भवति धार्मिकः ।।\nविजयी शत्रुदमनो बहुभृत्यपरिच्छदः ।। ३१ ।।\nशतकोट्यधिपः शूरश्चक्रवर्ती महाबलः ।।\nसप्त जन्मानि दानस्य माहात्म्याद्राज्यमाप्नुयात् ।। ३२ ।।\nद्वीपाविकर्षविषमां विधिवद्विधाय हैमीं महीं सुरमहीमिव विन्ध्यमध्याम् ।।\nलोकेशशंभुशिवकेशवसंयुतां च प्रायच्छ पार्थ तव किं बहुनोदितेन ।। ३३ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे पृथिवीदानविधिवर्णनं नाम पंचषष्ट्युत्तरशततमोऽध्यायः ।। १६५ ।।"
  }
]
[
  {
    "text": "।। युधिष्ठिर उवाच ।। ।।\nश्रुतः पुराणविषयस्त्वत्प्रसादान्मयाच्युत ।।\nसंसारासारतां ज्ञात्वा श्रुतश्च व्रतविस्तरः ।। १ ।।\nभूयश्च श्रोतुमिच्छामि दानमाहात्म्यमुत्तमम् ।।\nकिं दीयते कदा कृष्ण केनोपायेन शंस मे ।। २ ।।\nनहि दानात्परतरमन्यदस्तीति मे मतिः ।।\nधनं धनवतां किञ्चिदहार्यं राजतस्करैः ।। ३ ।।\n।। श्रीकृष्ण उवाच ।। ।।\nअनिश्चितं निधानं यदप्रयुक्तं च वर्द्धते ।।\nअनीतं याति चाध्वानं धनं विप्रकरार्पितम् ।। ४ ।।\nकिं कायेन सुपुष्टेन बलिना चिरजीविना ।।\nयन्नसत्त्वोपकाराय तज्जीवितमनर्थकम् ।। ५ ।।\nग्रासादर्द्धमपि ग्रास मर्थिभ्यः किं न दीयते ।।\nइच्छानुरूपो विभवः कदा कस्य भविष्यति ।। ६ ।।\nएकस्मिन्नप्यतिक्रांते दिने दानविवर्जिते ।।\nदस्युभिर्मुषितश्चैव दिवारात्रौ च शोचति ।। ७ ।।\nयस्य त्रिवर्गशून्यानि दिनान्यायांति यांति च ।।\nसलोहकारभस्त्रेव श्वसन्नपि न जीवति ।। ८ ।।\nयैर्न दत्तं न च हुतं न तीर्थे मरणं कृतम् ।।\nहिरण्यमन्नमुदकं ब्राह्मणेभ्यो न चार्पितम् ।। ९ ।।\nदीना निरशना रूक्षाः कपालाङ्कितपाणयः ।।\nते दृश्यंते महाराज जायमाना पुनः ।। 4.151.१० ।।\nआयासशतलब्धस्य प्राणेभ्योपि गरीयसः ।।\nगतिरेकैव वित्तस्य दानमन्या विपत्तयः ।। ११ ।।\nनोपभोगैः क्षयं यांति न प्रदानैः समृद्धयः ।।\nपूर्वार्जितानामन्यत्र सुकृतानां परिक्षयात् ।। १२ ।।\nअदृष्टपरतत्त्वोपि पात्रेभ्यो विसृजेद्धनम् ।।\nयस्मान्मृतस्य तन्नास्ति तस्मात्सांशयिकं वरम् ।। १३ ।।\nदानानि बहुरूपाणि कथयामि तवानघ ।।\nव्यासवाल्मीकिमन्वाद्यैः कथितानि पुरा मम ।। १४ ।।\nकिञ्चिद्व्रतं यत्क्रियते पूज्यते च त्रिलोचनः ।।\nदीयते यच्च विप्रेभ्य एतज्जन्मतरोः फलम् ।। १५ ।।\n।। युधिष्ठिर उवाच ।। ।।\nब्राह्मणप्रीणनार्थाय केशवस्य शिवस्य च ।।\nयानि दानानि देयानि तान्याचक्ष्य यदूत्तम ।।१६।।\nयेन चैव विधानेन दानं पुण्यसुखावहम् ।।\nएहिकामुष्मिकावाप्तिं करोति नहि हन्यते ।। १७ ।।\n।। श्रीकृष्ण उवाच ।। ।।\nत्रीण्याहुरतिदानानि गावः पृथ्वी सरस्वती ।।\nआसप्तमं पुनंत्येते दोहवाहनवेदनैः ।। १८ ।।\nगोदानमादौ वक्ष्यामि प्रत्यक्षक्रमयोगतः ।।\nयेन चैव विधानेन अन्यूनाधिकविस्तरम् ।। १९ ।।\n।। युधिष्ठिर उवाच ।।\nदेयाः किंलक्षणा गावः काश्च राजन्विवर्जिताः ।।\nकीदृशाय प्रदातव्या न देयाः कीदृशाय वै ।।4.151.२०।।\n।। श्रीकृष्ण उवाच ।। ।।\nतरुणी रूपसंपन्ना सुशीला च पयस्विनी ।।\nन्यायार्जिता सवत्सा च प्रदेया श्रोत्रियाय गौः ।। २१ ।।\nवृद्धा सरोगा हीनांगी वंध्या दुष्टा मृतप्रजा ।।\nदूरस्थाऽन्यायलब्धा च देया गौर्न कथंचन ।। २२ ।।\nसा दत्तैव हरेत्पापं श्रोत्रियायाहिताग्नये ।।\nअतिथिप्रियाय दांताय धेनुं दद्याद्गुणाधिके ।।२३।।\nअकुलीनाय मूर्खाय लुब्धाय पिशुनाय च ।।\nहव्यकव्यव्यपेताय न देया गौः कथंचन ।। २४ ।।\n।। श्रीकृष्ण उवाच ।। ।।\nपुण्यं दिनमथासाद्य स्नात्वातर्प्य पितॄंस्तथा ।।\nघृतक्षीराभिषेकं च कृत्वा विष्णोः शिवस्य च ।। २५ ।।\nसमभ्यर्च्य यथान्यायं पुष्पादिभिरनुक्रमात् ।।\nउदङ्मुखीं प्राङ्मुखीं वा गृष्टिं कृत्वा पयस्विनीम् ।। २६ ।।\nसवत्सां वस्त्रसंवीतां सितयज्ञोपवीतिनीम् ।।\nस्वर्णशृङ्गीं रौप्यखुरां कांस्यदोहनकान्विताम् ।। २७ ।।\nशक्तितो दक्षिणायुक्तां ब्राह्मणाय निवेदयेत् ।।\nपुच्छे कृष्णाजिनं देयं गां पुच्छे करिणं करे ।। २८ ।।\nअश्वं सदा सुकर्णे वा दासीं शिरसि दापयेत् ।।\nगावो ममाग्रतः संतु गावो मे संतु पृष्ठतः ।। २९ ।।\nगावो मे हृदये संतु गवां मध्ये वसाम्यहम् ।।\nप्रदक्षिणां ततः कृत्वा धेनुं द्विजवराय ताम् ।। 4.151.३० ।।\nइमां च प्रतिगृह्णीष्व धेनुर्दत्ता मया तव ।।\nएवमुच्चार्य तं विप्रं देवेशं परिकल्पयेत् ।। ३१ ।।\nअनुव्रजेच्च गच्छंतं पदान्यष्टौ नराधिप ।।\nअनेन विधिना धेनुं यो विप्राय प्रयच्छति ।। ३२ ।।\nसर्वकामसमृद्धात्मा स्वर्गलोकं स गच्छति ।।\nसप्त पूर्वान्सप्त परानात्मानं चैव मानवः ।।३३।।\nसप्त जन्मकृतात्पापान्मोचयत्यवनीपते।।\nपदे पदेऽश्वमेधस्य गोशतस्य च मानवः ।।३४।।\nफलमाप्नोति राजेन्द्र दक्षायैवं जगौ हरिः ।।\nसर्वकामप्रदा सा स्यात्सर्वकालेषु पार्थिव ।।३५।।\nभवत्यसौ पापहरा यावदिंद्राश्चतुर्दश ।।\nसर्वेषामेव पापानां कृतानामपि जानता ।।३६।।\nप्रायश्चित्तमिदं प्रोक्तमनुतापोपबृंहितम् ।।\nसर्वेषामेव दानानामेकजन्मानुगं फलम् ।। ३७ ।।\nब्राह्मणैः क्षत्रियैर्वैश्यैः शूद्रैश्चान्यैश्च मानवैः ।।\nलोकाः कामगमा प्राप्ता दत्त्वैतद्विधिना नृप ।। ३८ ।।\nगोभ्योधिकं जगति नापरमस्तिकिञ्चिद्दानं पवित्रमिति शास्त्रविदो वदंति ।।\nतत्संपदः सुरसदश्च समीहमानैर्देयाः सदैव विधिना द्विजपुंगवाय ।। ३९ ।।"
  }
]
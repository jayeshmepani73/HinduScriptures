[
  {
    "text": "।। श्रीकृष्ण उवाच ।। ।।\nविदर्भाधिपतिः श्रीमानासीत्पूर्वं सुधार्मिकः ।।\nदमयंत्याः पिता पूर्वं नलस्य श्वशुरो भुवि ।। १ ।।\nसत्यवादनशीलश्च प्रजापालनतत्परः ।।\nक्षत्रधर्मरतः श्रीमान्संग्रामेष्वपराजितः ।। २ ।।\nतस्यापि कुर्वतो राज्यं शास्त्रदृष्टेन कर्मणा ।।\nआजगाम महाभागः पुलस्त्यो ब्रह्मणः सुतः ।। ३ ।।\nसर्वज्ञाननिधिः श्रीमांस्तीर्थयात्राप्रसंगतः ।।\nतमागतमथो दृष्ट्वा ब्रह्मयोनिमकल्मषम् ।। ४ ।।\nउत्थाय प्रददौ राजा स्वमासनमभीप्सितम् ।।\nअर्घं पाद्यं च यत्किञ्चित्तत्तस्मै प्रददौ स्वयम् ।। ५ ।।\nराज्यं चैवात्मना सार्द्धं निवेद्य स कृतांजलिः ।।\nतेन चैवाभ्यनुज्ञातो निषसाद वरासने ।। ६ ।।\nपप्रच्छ कुशलप्रश्नं तपस्यध्ययने तथा ।।\nतथेति चोक्त्वा स मुनिस्तं राजानमभाषत ।। ७ ।।\n।। पुलस्त्य उवाच ।। ।।\nकच्चित्ते कुशलं राजन्कोशे जनपदे पुरे ।।\nधर्मे च ते मतिर्नित्यं कच्चित्पार्थिव वर्तते ।। ८ ।।\n।। भीम उवाच ।। ।।\nसर्वत्र कुशलं ब्रह्मन्येषां कुशलमिच्छसि ।।\nतव चागमनेनाहं पावितः संगवारिणा ।। ९ ।।\nएवं तौ संविदं कृत्वा संभाष्याथ परस्परम् ।।\nरेमाते पूर्ववृत्तांतैः कथाभिरितरेतरम् ।। 4.74.१० ।।\nततः कथांते राजेन्द्र पुलस्त्यं जातविस्मयः ।।\nपप्रच्छ सर्वलोकस्य हिताय जगतः पतिः ।। ११ ।।\nभगवन्प्राणिनः सर्वे संसारार्णवमध्यगाः ।।\nदृश्यंते विविधैर्दुःखैः पीड्यमाना दिवानिशम् ।। १२ ।।\nनरके गर्भवासे च व्याधिभिर्जन्मना तथा ।।\nतथा कष्टवियोगा दिदुःखैर्दौर्गत्यसंभवैः ।।१३।।\nलालप्यमाना बहवः परपीडोपजीविनः ।।\nएवं विधान्यनेकानि दुःखानि मुनिपुङ्गव ।।१४।।\nदृष्ट्वैव तानि तान्येव भृशं मे व्याधितं मनः ।।\nतेषां दुःखानि भूतानां प्राणिनां भुवि मानद ।। १५ ।।\nउपकारकरं ब्रूहि ममानुग्रहकाम्यया ।।\nस्वल्पायासेन भगवञ्जायते सुमहत्फलम् ।। १६ ।।\n।। पुलस्त्य उवाच ।। ।।\nशृणु राजन्प्रवक्ष्यामि व्रतानामुत्तमं व्रतम् ।।\nयदुपोष्य   न दुःखानां भाजनो जायते जनः ।। १७ ।।\nमाघमासे सिते पक्षे द्वादशी पावनी स्मृता ।।\nतस्यां जलार्द्रवसन उपोष्य सुखभाग्भवेत् ।। १८ ।।\n।। भीम उवाच ।। ।।\nकथं सा मुनिशार्दूल उपोष्या द्वादशी भवेत् ।।\nविधिना केन विप्रेन्द्र तन्मे ब्रूहि यथाक्रमम् ।। १९ ।।\n।। पुलस्त्य उवाच ।। ।।\nशृणु राजन्नवहितो व्रतं पापप्रणाशनम् ।।\nतव शुश्रूषणाद्वाच्यं   ममाप्येतन्न संशयः ।। 4.74.२० ।।\nअदीक्षिताय नो देया नाशिष्याय कदाचन ।।\nविष्णुभक्ताय शांताय धर्मनिष्ठाय चैव हि ।। २१ ।।\nवाच्यमेतन्महाराज भवतान्यस्य न क्वचित् ।।\nब्रह्महा गुरुघाती च बालस्त्रीघातकस्तथा ।। २२ ।।\nकृतघ्नो मित्रध्रुक्चौरः क्षुद्रो भग्नव्रतस्तथा ।।\nमुच्यते पातकैः सर्वैर्व्रतेनानेन भूपते ।। २३ ।।\nशुद्धे तिथौ मुहूर्ते च मंडपं कारयेत्ततः ।।\nदशहस्तप्रमाणेन दशपूर्वोत्तरे प्लवे ।। २४ ।।\nतन्मध्ये पञ्चहस्तां तु वेदिकां परिकल्पयेत् ।।\nशुक्लां सुकुट्टिमां भूमिं वेद्यां कृत्वा प्रयत्नतः ।। २५ ।।\nविलिखेन्मंडलं तत्र पंचवर्णैर्विधानतः ।।\nब्राह्मणो वेदसंपन्नो विष्णुभक्तो जितेन्द्रियः ।। २६ ।।\nपञ्चविंशतितत्त्वज्ञः स्वाचाराभिरतस्तथा ।।\nकुंडानि कल्पयेत्तत्र अष्टौ चत्वारि वा पुनः ।।२७।।\nब्राह्मणांस्तेषु युंजीत चातुश्चरणिकाञ्छुभान् ।।\nमध्ये च मंडलस्याथ कर्णिकायां जनार्दनम् ।।२८ ।।\nप्रत्यङ्मुखं न्यसेद्देवं चतुर्बाहुमरिंदम ।।\nपूजयेत्तं विधानेन शास्त्रोक्तेन विचक्षणः ।। २९ ।।\nगन्धैः पुष्पैस्तथा धूपैर्नैवेद्यैर्विविधैरपि ।।\nएवं संपूज्य देवेशं ब्राह्मणैः सह देशिकः ।। 4.74.३० ।।\nन्यसेत्स्तंभद्वयं पश्चात्तिष्ठन्काष्ठसमन्वितम् ।।\nदेवस्याभिमुखं तत्र पीठं तु परिकल्पयेत् ।। ३१ ।।\nषट्त्रिंशदंगुलं श्रेष्ठं चतुरस्रं समंततः ।।\nतत्र शिक्यं समालंब्य सुवृत्तं सुदृढं नवम् ।। ३२ ।।\nआरोपयेद्धटं तत्र यादृशं तच्छृणुष्व मे ।।\nकलधौतं तथा रौप्यं ताम्रं वाप्यथ मृन्मयम् ।। ३३ ।।\nसर्वलक्षणसंयुक्तं दृढं व्यंगविवर्जितम् ।।\nतत्सहस्रं शतं कुर्यादेकच्छिद्रमथापि वा ।। ३४ ।।\nकुशलत्वानुरूपेण पाशैकच्छिद्रमेव वा ।।\nसन्निधाने ततः कुर्यात्सलिलं वस्त्रपावनम् ।। ३५ ।।\nहोमार्थं कल्पयेच्चापि पालाश्यः समिधः शुभाः ।।\nतिला घृतं तथा क्षीरं शमीपत्राणि चैव हि ।। ३६ ।।\nवेद्याः पूर्वोत्तरे भागे ग्रहपीठं प्रकल्पयेत् ।।\nतत्र पूज्या ग्रहाः सर्वे ग्रह यज्ञविधानतः ।। ३७ ।।\nपूर्वस्यां दिशि शक्रस्य पूजां कुर्वीत यत्नतः ।।\nदक्षिणस्यां यमस्याथ प्रतीच्यां वरुणस्य च ।। ३८\nकुबेरस्य तथोदीच्यां बलिं कुर्यात्फलाक्षतैः ।।\nएवं संभृत्य संभारं शुक्लांबरधरस्तथा ।। ३९ ।।\nसमालभ्य शुभैर्गंधैर्द्दर्भपाणिरतंद्रितः ।।\nपीठमारोपयेयुस्ते यजमानं द्विजोत्तमाः ।।4.74.४० ।।\nयजमानोऽपि देवस्य संमुखः प्रयतः शुचिः ।।\nउपविश्य पठेन्मंत्रं पुराणोक्तमिदं शृणु ।। ४१ ।।\nनमस्ते देवदेवेश नमस्ते भुवने श्वर ।।\nव्रतेनानेन मां पाहि परमात्मन्नमोस्तु ते ।। ४२ ।।\nततोदकस्य धारास्ताः प्रत्यंगषु समन्विताः ।।\nशिरसा धारयेत्तूष्णीं तद्गतेनांतरात्मना ।। ।। ४३ ।।\nहोमं कुर्युस्ततो विप्रा दिक्षु सर्वासु तत्पराः ।।\nपठेयुः शांतिकाध्यायं विष्णुसंज्ञानि यानि वै ।। ४४ ।।\nवादित्रैस्ताड्यमानैश्च शंखगेय स्वनैस्तथा ।।\nपुण्याहजयशब्दैश्च वेदस्वनविमिश्रितैः ।। ४५ ।।\nमंगलैः स्तुतिसंयुक्तैः कारयेत्तन्महोत्सवम् ।।\nदेवदेवस्य चरितं केशवस्य महाच्मनः।।४६।।\nहरिवंशादिकं सर्वं श्रावयेद्ब्राह्मणो   वरः ।।\nसोपर्णिकमथाख्यानं भारताख्यानमेव च ।। ४७ ।।\nव्याख्यानकुशलाः केचिच्छ्रावयेयुरतंद्रिताः ।।\nअनेन विधिना सर्वां तां रात्रिं प्रीतिवर्द्धिनीम् ।। ४८ ।।\nयजमानो नयेद्धीमान्यावत्सूर्योदयो भवेत् ।।\nब्राह्मणाश्चापि तां रात्रीं जुह्वतो जातवेदसम् ।। ४९ ।।\nमंत्रैस्तु वैष्णवैर्दिव्यैः क्षपयेयुर्महीपते ।।\nवासुदेवस्य शिरसि वसोर्द्धारां प्रपातयेत् ।। 4.74.५० ।।\nक्षीरेणाज्येन वा राजन्सर्वसिद्धि प्रदायिनीम् ।।\nततः प्रभातसमये यजमानो द्विजैः सह ।।५१।।\nस्नानं कुर्यान्नृपश्रेष्ठ नद्यां सरसि वा पुनः ।।\nअथ वा शक्तिहीनस्तु यजमानोष्ण वारिणा ।। ५२ ।।\nततः शुक्लानि वस्त्राणि परिधाय यतव्रतः ।।\nअर्घ्यं दत्त्वा भास्कराय सविधानं प्रसन्नधीः ।। ५३ ।।\nपुष्पैर्धूपैः सनैवेद्यैः पूजयेत्पु रुषोत्तमम् ।।\nहुत्वा हुताशनं भक्त्या दत्त्वा पूर्णहुतिं ततः ।। ५४ ।।\nपूजयेद्ब्राह्मणान्सर्वान्होतारो यज्ञकल्पिताः ।।\nशय्याभोजनगोदानैर्वस्त्रैराभरणैस्तथा ।। ५५ ।।\nआचार्यः पूजनीयोऽत्र सर्वस्वेनापि भारत ।।\nयेन वा तस्य संतुष्टिर्देवतुल्यो गुरुर्यतः ।। ५६ ।।\nवित्तशाठ्यविहीनस्तु भक्तिशक्तिसमन्वितः ।।\nदीनानाथविशिष्टाश्च बंदिनश्च समागताः ।। ५७ ।।\nतेषामन्नं हिरण्यं च दद्याच्छुद्धेन चेतसा ।।\nएवं संपूज्य विप्राय भोजयित्वा यथेप्सितम् ।। ५८ ।।\nयथाविभवसारेण पश्चाद्भुंजीत वाग्यतः ।।\nहविष्यमन्नं यज्ञेन हविष्या सतिलास्तथा ।। ५९ ।।\nएवं यज्ञो महाराजश्चोक्तस्ते संप्रकीर्तितः ।।\nपापिष्ठाः सर्वपापेभ्यो मुच्यंते नात्र संशयः ।। 4.74.६० ।।\nवाजपेयातिरात्राभ्यां ये यजंति शतं समाः ।।\nसर्वे ते विष्णुयागस्य कलां नार्हंति षोडशीम् ।। ६१ ।।\nसप्त जन्मानि सौभाग्यमायुरारोग्यसंपदः ।।\nप्राप्नोति द्वादशीमेतां तामुपोष्य विधानतः ।। ६२ ।।\nमृतो विष्णुपुरं याति विष्णुना सह मोदते ।।\nचतुर्युगानि द्वात्रिंशद्विष्णुरूपधरः स्थितः ।।६३।।\nरुद्रलोके तथा राजन्युगानि द्वादशैव तु ।।\nब्रह्मलोके तथा त्रीणि सूर्यलोके युगानि च ।। ६४ ।।\nपुण्यक्षयादिहाभ्येत्य राजा भवति धार्मिकः ।।\nपृथिव्यधिपतिः श्रीमान्विजितारिः प्रतापवान् ।। ६५ ।।\nव्रतमेतत्पुरा चीर्णं सगरेण महात्मना ।।\nअजेन धुंधुमारेण दिलीपेन ययातिना ।। ६६ ।।\nअन्यैश्च पृथिवीपालैः पालिताशेषभूतलैः।।\nस्त्रीभिर्वैश्यैस्तथा शूद्रैर्धर्मकामैः सदा नृप ।। ६७ ।।\nभृग्वाद्यैर्मुनिभिः सर्वैर्ब्राह्मणैर्वेदपारगैः ।।\nत्वया च पृष्टेन मया कथितं ते नराधिप ।। ६८ ।।\nअद्यप्रभृति चैवेयं ख्यातिं यास्यति भूतले ।।\nभीमाख्या द्वादशी चेति कृतकृत्या च भारत ।। ६९ ।।\nएषा पुलस्त्यमुनिना कथिता कुरुनंदन ।।\nयश्चैनां कथितां ध्यात्वा कुर्याद्वा भक्तिभावतः ।। 4.74.७० ।।\nसर्वपापविनिर्मुक्तो विष्णुलोके महीयते ।।\nदरिद्रश्चापि भोः पार्थ वित्तशाठ्यं विवर्जयेत् ।।\nविष्णुभक्तेन कर्तव्या संसारभयभीरुणा ।। ७१ ।।\nभीमेन या किल पुरा समुपोषिता च रात्रौ घटस्थिरसुशतिलवारिधारा ।।\nतां द्वादशी दशमु खारिमुखाच्छ्रुतां च सम्यग्व्रती चरति याति स विष्णुलोके ।। ७२ ।।"
  }
]
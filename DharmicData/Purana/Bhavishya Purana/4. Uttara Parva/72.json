[
  {
    "text": "।। युधिष्ठिर उवाच ।। ।।\nयदेतदतुलं पुण्यं व्रतानामुत्तमं व्रतम् ।।\nकर्तव्यं कार्त्तिके मासि प्रयत्नाद्भीष्मपञ्चकम् ।। १ ।।\nविधानं कीदृशं तस्य फलं च यदुसत्तम ।।\nकथयस्व प्रसादान्मे मुनीनां हितमिच्छताम् ।। २ ।।\n।। श्रीकृष्ण उवाच ।। ।।\nप्रवक्ष्यामि व्रतं पुण्यं व्रतानामुत्तमं व्रतम् ।।\nयथाविधि च कर्तव्यं फलं चास्य यथोदितम् ।। ३ ।।\nमयापि भृगवे प्रोक्तं भृगुश्चोशनसे ददौ ।।\nउशनापि हि विप्रेभ्यः प्रह्लादाय च धीमते ।। ४ ।।\nतेजस्विनां यथा वह्निः पवनः शीघ्रगामिनाम् ।।\nविप्रो यथा च पूज्यानां दानानां काञ्चनं यथा ।। ५ ।।\nभूलोकः सर्वलोकानां तीर्थानां जाह्नवी यथा ।।\nयथाश्वमेधो यज्ञानां मथुरा मुक्तिकांक्षिणाम्।। ६ ।।\nवेदो यथैव शास्त्राणां देवानामच्युतो यथा ।।\nतथा सर्वव्रतानां तु वरोक्तं भीष्मपञ्चकम् ।। ७ ।।\nदुष्करं भीष्ममित्याहुर्न शक्यं तदिहोच्यते ।।\nयस्तत्करोति राजेन्द्र तेन सर्वं कृतं भवेत् ।। ८ ।।\nवशिष्ठभृगुभर्गाद्यैश्चीर्णं कृतयुगादिषु ।।\nनाभागांगांबरीषाद्यैश्चीर्णं त्रेतायुगादिषु ।। ९ ।।\nसीरभद्रादिभिर्वैश्यैः शूद्रैरन्यैः कलौ युगे ।।\nदिनानि पंच पूज्यानि चीर्णमेतन्महाव्रतम् ।। 4.72.१० ।।\nब्राह्मणैर्ब्रह्मचर्येण जपहोमक्रियादिभिः ।।\nक्षत्रियैश्च तथा शक्त्या शौचव्रतपरायणैः ।। ११ ।।\nपराधिः परिहर्तव्यो ब्रह्मचर्येण निष्ठया ।।\nमद्यं मांसं परित्यज्य मैथुनं पापभाषणम् ।। १२ ।।\nशाकाहारपरैश्चैव कृष्णार्चनपरैर्नरैः ।।\nस्त्रीभिर्वा भर्तृवाक्येन कर्तव्यं सुखवर्द्धनम् ।। १३ ।।\nविधवाभिश्च कर्तव्यं पुत्रपौत्रादिब्रुद्धये ।।\nसर्वकामसमृद्ध्यर्थं मोक्षार्थमपि पांडव ।। १४ ।।\nनित्यं स्नानेन दानेन कार्त्तिकी यावदेव तु ।।\nप्रातः स्नात्वा विधानेन मध्याह्ने च तथा व्रती ।। १५ ।।\nनद्य निर्झरगर्ते वा समालभ्य च गोमयम् ।।\nयवव्रीहितिलैः सम्यक्तर्पयेच्च प्रयत्नतः ।। १६ ।।\nदेवानृषीन्पितॄंश्चैव ततोन्यान्कामचारिणः ।।\nस्नानं मौनं नरः कृत्वा धौतवासा दृढव्रतः ।। १७ ।।\nततोऽनुपूजयेद्देवं सर्वपापहरं हरिम् ।।\nस्नापयेच्चाच्युतं भक्त्या मधुक्षीरघृतेन च ।। १८ ।।\nतत्रैव पञ्चगव्येन गंधचंदनवारिणा ।।\nचन्दनेन सुगंधेन कुंकुमेनाथ केशवम् ।। १९ ।।\nकर्पूरोशीर मिश्रेण लेपयेद्गरुडध्वजम् ।।\nअर्चयेद्रुचिरैः पुष्पैर्गंधधूपसमन्वितैः ।। 4.72.२० ।।\nगुग्गुलुं घृतसंयुक्तं दहेत्कृष्णाय भक्तितः ।।\nदीपकं च दिवा रात्रौ दद्यात्पंचदिनानि तु ।। २१ ।।\nनैवेद्यं देवदेवस्य परमान्नं निवेदयेत् ।।\nॐ नमो वासुदेवायेति जपेदष्टोत्तरं शतम् ।। २२ ।।\nजुहुयाच्च घृताक्तांश्च तिलव्रीहींस्ततो व्रती ।।\nषडक्षरेण मंत्रेण स्वाहाकारान्वितेन च ।। २३ ।।\nउपास्य पश्चिमां संध्यां प्रणम्य गरुडध्वजम् ।।\nजपित्वा पूर्ववन्मंत्रं क्षितिशायी भवेन्नरः ।। २४ ।।\nसर्वमेतद्विधानं च कार्यं पंचदिनेषु हि ।।\nसंविशेत्कंबले चास्मिन्पदपूर्वं शृणुष्व मे ।। २५ ।।\nप्रथमेऽह्नि हरेः पादौ पूजयेत्कमलैर्नरः ।।\nद्वितीये बिल्वपत्रेण जानुदेशं समर्चयेत् ।। २६ ।।\nपूजयेच्च तृतीयेऽह्नि नाभिं भृङ्गरसेन च ।।\nमध्ये बिल्वजयाभिश्च ततः स्कंधौ प्रपूजयेत् ।। २७ ।।\nततोऽनुपूजयेच्छीर्षं मालत्याः कुसुमैर्नवैः ।।\nकार्त्तिक्यां देवदेवस्य भक्त्या तद्गतमानसः ।। २८ ।।\nअर्चयित्वा हृषीकेशमेकादश्यां समाहितः ।।\nसंप्राश्य गोमयं सम्यङ् मंत्रवत्समुपावसेत् ।। २९ ।।\nगोमूत्रं मंत्रवत्कृत्वा द्वादश्यां प्राशयेद्व्रती ।।\nक्षीरं तत्र त्रयोदश्यां चतुर्दश्यां तथा दधि ।। 4.72.३० ।।\nसंप्राश्य कायशुद्ध्यर्थं लंघयेत चतुर्दिनम् ।।\nपंचमे तु दिने स्नात्वा विधिवत्पूज्य केशवम् ।। ३१ ।।\nभोजयेद्ब्राह्मणान्भक्त्या तेभ्यो दद्याच्च दक्षिणाम् ।।\nतथोपदेष्टारमपि पूजयेद्वस्त्रभूषणैः ।। ३२ ।।\nततो नक्तं समश्नीयात्पञ्चगव्यपुरःसरम् ।।\nएवं समापयेत्सम्यग्यथोक्तं व्रतमुत्तमम् ।। ३३ ।।\nसर्वपापहरं पुण्यं प्रख्यातं भीष्मपञ्चकम् ।।\nमद्यपो यस्त्यजेन्मद्यं जन्मनो मरणांतिकम् ।। ३४ ।।\nतद्भीष्मपञ्चकं त्यक्त्वा प्राप्नोत्भ्ययधिकं फलम् ।।\nब्रह्मचर्यं नरश्चीर्त्वा सुघोरं नैष्ठिकं व्रतम् ।।३५।।\nयत्प्राप्नोति महत्पुण्यं तत्कृत्वा भीष्मपंचकम् ।।\nगात्रा भ्यंगं शिरोऽभ्यंगं मधु मांसं च मैथुनम् ।। ३६ ।।\nब्रह्मलोकमवाप्नोति त्यक्त्वैकं भीष्मपञ्चकम् ।।\nसंवत्सरेण यत्पुण्यं कार्त्तिकेन च यद्भवेत् ।।३७।।\nयत्फलं कार्त्तिकेनोक्तं भवेत्तद्भीष्मपञ्चके ।।\nव्रतमेतत्सुरैः सिद्धैः किन्नरैर्नागगुह्यकैः ।।३८।।\nफलं समीहितं प्राप्य कृत्वाभ्यर्च्य जनार्दनम् ।।\nपापस्य प्रतिमा कार्या रौद्रवक्त्रातिभीषणा ।। ३९ ।।\nखड्गहस्तातिविकृता सर्वलोकमयी नृप ।।\nतिलप्रस्थोपरि स्थाप्या कृष्णवस्त्राभिवेष्टिता ।। 4.72.४० ।।।\nकरवीरकुसुमापीडा चलत्काञ्चनकुंडला ।।\nब्राह्मणाय प्रदातव्या कृष्णो मे प्रीयतामिति ।। ४१ ।।\nअन्येषामपि दातव्यं यत्कृत्वा वसु वांछितम् ।।\nकृतकृत्यः स्थिरो भूत्वा विरक्तः संयतो भवेत् ।। ४२ ।।\nशांतचेता निराबाधः परं पदमवाप्नुयात् ।।\nनीलोत्पलदलश्यामश्चतुर्दंष्ट्रश्चतुर्भुजः ।। ४३ ।।ऽ\nअष्टषष्ठैकनयनः शंकुकर्णो महास्वनः।।\nजटी द्विजिह्वस्तामस्यो मृगराजतनुच्छदः ।। ४४ ।।\nचिंतनीयो महादेवो यस्य रूपं न विद्यते ।।\nइदं भीष्मेण  कथितं शरतल्पगतेन मे ।। ४५ ।।\nतदेव ते समाख्यातं दुष्करं भीष्मपंचकम् ।।\nव्रतं च राजशार्दूल प्रवरं भीष्मपञ्चकम् ।। ४६ ।।\nयस्तस्मिंस्तोषयेद्भक्त्या तस्मै मुक्तिप्रदोऽच्युतः ।।\nब्रह्मचारी गृहस्थो वा वानप्रस्थोऽथवा यतिः ।। ४७ ।।\nप्राप्नोति वैष्णवं स्थानं सत्कृत्वा भीष्मपञ्चकम् ।।\nब्रह्महा मद्यपः स्तेयी गुरुगामी सदाकृती ।। ४८ ।।\nमुच्यते पातकात्सम्यक्कृत्वैकं भीष्मपञ्चकम् ।।\nनास्माद्व्रतात्पुण्यतमं वैष्णवेभ्यो यतो व्रतम् ।। ४९ ।।\nअथास्मिंस्तोषितो विष्णुर्नृणां मुक्तिप्रदो भवेत् ।।\nश्रुत्वैतत्पठ्यमानं तु पवित्रं भीष्मपंचकम् ।। 4.72.५० ।।\nमुच्यते पातकेभ्यो वा पाठको विष्णुलोकभाक् ।।\nधन्यं पुण्यं पापहरं युधिष्ठिर महाव्रतम् ।। ५१ ।।\nयद्भीष्मपञ्चकमिति प्रथितं पृथिव्यामेकादशीप्रभृतिपञ्चदशीनिरुद्धम् ।।\nअन्नस्य भोजननिवृत्तिवशादमुष्मिन्निष्टं फलं दिशति पांडव शार्ङ्गधन्वा ।। ५२ ।।"
  }
]
[
  {
    "text": "।। श्रीकृष्ण उवाच ।। ।।\nकथयिष्ये महाराज हेमहस्तिरथं तव ।।\nयस्य प्रदानाद्भवनं वैष्णवं याति मानवः ।। १ ।।\nपर्वकालं समासाद्य संक्रांतौ ग्रहणेऽपि वा ।।\nकुर्याद्देवरथाकारं रथं मणिविभूषितम् ।। २ ।।\nवलभीभिर्विचित्राभिश्चतुश्चक्रसमन्वितम्।।\nचतुर्भिर्हेममातंगैर्युक्तं हेमविभूषितम् ।। ३ ।।\nध्वजे च गरुडं कुर्यात्कूबराग्रे विनायकम् ।।\nलोकपालाष्टकोपेतं ब्रह्मार्कशिवसंयुतम् ।। ४ ।।\nमध्ये नारायणोपेतं लक्ष्मीपुष्टिसमन्वितम् ।।\nकृष्णाजिनतिलद्रोणं कृत्वा तं स्थापयेद्रथम् ।। ५ ।।\nनानाफलसमायुक्तमुपरिष्टाद्वितानकम्।।\nकौशेयवस्त्रसंवीतमम्लानकुसुमार्चितम् ।। ६ ।।\nकुर्यात्पंचपलादूर्ध्वमाशताच्च नरोत्तम ।।\nततः स्नात्वा समभ्यर्च्य पितॄन्देवान्यथाविधि ।। ७ ।।\nत्रिःप्रदक्षिणमावृत्य गृहीतकुसुमांजलिः ।।\nइममुच्चारयेन्मंत्रं सर्वसौख्यप्रदायकम् ।। ८ ।।\nनमोनमः शंकरपद्मजार्कलोकेशविद्याधरवासुदेवैः ।।\nत्वं सेव्यसे वेदपुराणयज्ञैस्तेजो हि नः स्यंदन पाहि तस्मात् ।। ९ ।।\nयत्तत्पदं परमगुह्यतमं पुराणमानंदहेतुगणरूपविमुक्तबन्धाः ।।\nयोगैकमानसदृशो मुनयः समाधौ पश्यंति तत्त्वमसि नाथ रथेति रूढः ।। 4.189.१० ।।\nयस्मात्त्वमेव भवसागरसंप्लुतानामानंदभांडचितमध्यगपानपात्रम् ।।\nतस्मादघौघशमनेन कुरु प्रसादं चामीकरेभरथ माधव संप्रदानात् ।। ११ ।।\nइत्थं प्रणम्य कनकेभरथप्रदानं यः कारयेत्सकलपापविमुक्तदेहः ।।\nविद्याधरामरमुनींद्रगणाभिजुष्टं प्राप्नोत्यसौ पदमतींद्रियमिंदुमौलेः ।। १२ ।।\nकृतदुरितवितानातुष्टिसद्वह्निपालव्यतिकरकृतदेहोद्वेगभानोऽपि बंधून्।।\nनयति च पितृपौत्रान्रौरवादप्यशेषात्कृतगजरथदानः शाश्वतं सद्म विष्णोः ।। १३ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे हेमहस्तिरथदानविधिवर्णनं नामैकोननवत्युत्तरशततमोऽध्यायः ।। १८९ ।।"
  }
]
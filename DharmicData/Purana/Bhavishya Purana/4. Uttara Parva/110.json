[
  {
    "text": "।। युधिष्ठिर उवाच ।। ।।\nयदि कर्तुं न शक्नोति व्रतं नक्षत्रपौरुषम् ।।\nगृहीतं रभसा कृष्ण ह्यन्यद्वा व्रतमुत्तमम् ।। १ ।।\nसंपूर्णं जायते येन यदचीर्णं पुरा स्थितम् ।।\nकुरु प्रसादं गुह्यार्थमेतन्मे वक्तुमर्हसि ।। । २ ।।\n।। श्रीकृष्ण उवाच ।। ।।\nसाधुसाधु महाबाहो कुरुराज युधिष्ठिर ।।\nरहस्यानां रहस्यं ते कथयामि व्रतोत्तमम् ।। ३ ।।\nसम्पूर्णं नाम तच्चापि व्रतं सम्यक्फलप्रदम् ।।\nयच्चीर्णं नरनारीभिर्भवेत्संपूर्णकारकम् ।। ४ ।।\nअवश्यं तच्च कर्तव्यमक्षीणफलकांक्षिभिः ।।\nकिञ्चिद्भग्नं प्रमादेन यद्गतं व्रतिनां स्थितम् ।।\nतत्संपूर्णं भवेत्सर्वं व्रतेनानेन पाण्डव ।। ५ ।।\nउपद्रवैर्बहुविधैर्मदान्मोहाच्च पार्थिव ।।\nयद्भग्नं किञ्चिदेव स्याद्व्रतं विप्रविनायकैः ।।\nतत्संपूर्णं भवेत्पार्थ सत्यंसत्यं न संशयः ।। ६ ।।\nकांचनं रौप्यकं रूपं शिल्पिना तद्धटापयेत् ।।\nभग्नव्रते तु यो देवस्तत्स्वरूपं सुनिर्मितम् ।। ७ ।।\nरूपं स्त्रीपुंसयोर्वापि प्रारब्धं यद्व्रते किल ।।\nनवनिष्पादितं किञ्चिद्दैवात्सर्वं तथोत्थितम् ।। ८ ।।\nद्विभुजं पङ्कजारूढं सौम्यप्रहसिताननम् ।।\nनिष्पादितं शिल्पभावात्तस्मिन्नेव दिनेदिने ।। ९ ।।\nतन्मासे च पुनः प्राप्ते ब्राह्मणो विधिना गृहे ।।\nस्नापयेत्पयसा दध्ना घृतक्षीररसांबुभिः ।। 4.110.१० ।।\nगंधचंदनपुष्पैश्च चर्चयेत्कुंकुमादिना ।।\nतोयपूर्णस्य कुम्भस्य पृथ्व्यां विन्यस्य चंदनैः ।। ११ ।।\nधूपदीपाक्षतैर्वस्त्रै रत्नैरप्युपहारकैः ।।\nअर्घ्यं दद्याच्च तन्नाम्ना मंत्रेणानेन पांडव ।। १२ ।।\nउपसन्नस्य दीनस्य प्रायश्चित्तकृताञ्जलेः ।।\nशरणं च प्रपन्नस्य कुरुष्वाद्य दयां प्रभो ।। १३ ।।\nपरत्र भयभीतस्य भग्नखण्डव्रतस्य च ।।\nकुरु प्रसादं संपूर्णं व्रतं संपूर्णमस्तु मे ।। १४ ।।\nतपश्छिद्रं व्रतच्छिद्रं यच्छिद्रं भग्नके व्रते ।।\nतव प्रसादाद्देवेश सर्वमच्छिद्रमस्तु नः ।। स्वाहा ।। १५ ।। (अमुकदेवाय नमः ।।)\nपूर्वतो दक्षिणतः पश्चिमत उत्तरतः ।।\nविदिक्षु चोपर्य्यधस्ताद्दिक्पालेभ्यो नमोनमः ।। १६ ।।\nइदमर्घ्यमिदं पाद्यं नैवेद्यं ते नमोनमः ।।\nएवं प्रोच्य ततः पादौ जानुनी कटिशीर्षके ।। १७ ।।\nवक्षःकुक्षिदृष्टिपृष्ठबाह्वंसांकशिरोरुहान् ।।\nपूजयेत्तस्य देवस्य ततः पश्चात्क्षमापयेत् ।। १८ ।।\nपूजितस्त्वं यथाशक्त्या नमस्तेऽस्तु सुरोत्तम ।।\nऐहिकामुष्मिकीं नाथ कार्यसिद्धिं दिशस्व मे ।। १९ ।।\nएवं क्षमापयित्वा तु देवरूपं विधानतः ।।\nततो द्विजस्य कौन्तेय विधिज्ञस्योपपादयेत् ।। 4.110.२० ।।\nस्थित्वा पूर्वमुखो विप्रो गृह्णीयाद्दर्भपाणिना ।।\nविप्रस्य हस्ते यच्छेच्च दाता वै चोत्तरामुखः ।।\nमंत्रेणानेन कौंतेय सोपवासः प्रयत्नतः २१ ।।\nइदं व्रतं मया खंडं कृतमासीत्पुरा द्विज ।।\nभगवंस्त्वप्रसादेन संपूर्णं तदिहास्तु मे ।। २२ ।।\nब्राह्मणोऽपि प्रतीच्छेत्तु मंत्रेणानेन तद्व्रतम् ।।\nवाक्संपूर्णं मनःपूर्णं पूर्णं कायव्रतेन ते।।\nसंपूर्णस्य प्रसादेन भव पूर्णमनोरथः ।।२३।।\nब्राह्मणा यत्प्रभाषंते ह्यनुमोदंति देवताः ।।\nसर्वदेवमया विप्रा नैतद्वचनमन्यथा ।। २४ ।।\nजलधिः क्षारतां नीतः पावकः सर्वभक्षताम् ।।\nसहस्रनेत्रः शक्रोऽपि कृतो विप्रैर्महात्मभिः ।। २५ ।।\nब्राह्मणानां तु वचनाद्ब्रह्महत्या प्रणश्यति ।।\nअश्वमेधफलं साग्रं प्राप्यते नात्र संशयः ।। २६ ।।\nव्यासवाल्मीकिवचनाद्ब्राह्मणवचनाच्च गर्गगौतम पराशरधौम्यांगिरसवाष्ठिनारदादिमुनिवचनात्संपूर्णं भवतु ते व्रतम् ।। २७ ।।\nएवंविधविधानेन गृहीत्वा ब्राह्मणो व्रजेत् ।।\nतद्दानं प्रेषयेत्स ब्राह्मणस्य गृहे स्वयम् ।।\nततः पंच महायज्ञान्निर्वपेद्भोजनादि च ।। २८ ।।\nएवं यः कुरुते भक्त्या व्रतमेतत्सकृत्तथा ।।\nतस्य संपूर्णतां याति तद्व्रतं यत्पुरा स्थितम् ।। २९\nखंडं संपूर्णतां याति प्रसन्ने व्रतदैवते ।।\nसंपूर्णं च ततः कृत्वा संपूर्णांगो भवेद्व्रती ।। 4.110.३० ।।\nभोगी भव्यो लसत्कीर्तिः स्व संपूर्णमनोरथः ।।\nस्थित्वा वर्षशतं मर्त्ये ततः स्वर्गेऽमरो भवेत्।। ३१ ।।\nयथेष्टचेष्टाचारी च ब्रह्मविष्ण्विन्द्रपूजितः ।।\nस्वर्गलोके चिरं स्थित्वा पुनर्मोक्षमवाप्नुयात् ।। ३२ ।।\nप्रायश्चित्तमिदं प्रोक्तं पुरा गर्गेण मे प्रभो ।।\nगोकुले गोकुलाकीर्णे मया बाल्येऽप्युपोषितम् ।। ३३ ।।\nएवं त्वमपि कौंतेय चर संपूर्णकं व्रतम् ।। ३४ ।।\nभग्नानि यानि मदमोहवशाद्गृहीत्वा जन्मान्तरेष्वपि नरेण समत्सरेण ।।\nसंपूर्णपूजनपरस्य पुरो भवंति सर्वव्रतानि परिपूर्णफलप्रदानि ।। ३५ ।।"
  }
]
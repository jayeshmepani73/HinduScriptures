[
  {
    "text": "।। श्रीकृष्ण उवाच ।। ।।\nब्रह्मदेयां तु यः कन्यामलंकृत्य प्रयच्छति ।।\nसप्तपूर्वान्भविष्यांश्च स्वकुले सप्त मानवान्।।१।।\nतेन कन्याप्रदानेन स तारयत्यसंशयम् ।।\nलोकानाप्नोति च तथा दक्षस्यैव प्रजापतेः।।२।।\nप्राजापत्येन विधिना आत्मानं च समुद्धरेत्।।\nमहत्पुण्यमवाप्नोति स्वर्गलोकं च गच्छति ।।३।।\nभूगवाश्वप्रदानानि गजदानं तथैव च ।।\nदत्त्वा तु वर्णहीनाय घोरे तमसि मज्जति ।।४।।\nबहुवर्षसहस्राणि पुरीषं काकमश्नुते।।\nशुल्केन दत्त्वा कन्यां च घोरं नरकमाप्नुयात् ।।५।।\nबहून्यब्दसहस्राणि तथा अशुचिभुङ्नरः।।\nसवर्णां च सवर्णेभ्यो दद्यात्कन्यां यथाविधि ।।६।।\nदत्त्वा चाधिकवर्णाय द्विगुणं निर्गुणं तथा ।।\nद्विजपुत्रमनाथं वा संस्कुर्याद्यश्च कर्मभिः ।।७।।\nचूडोपनयाद्यैश्च सोऽश्वमेधफलं लभेत् ।।\nअनाथां कन्यकां दत्त्वा नाकलोके महीयते ।। ८ ।।\nकन्यया सह दत्तं च सुवर्णं वह्निमूलकम् ।।\nसकलं द्विगुणं तस्य फलमुक्तं पुरातनैः ।। ९ ।।\nकन्यादानादवाप्नोति दक्षलोकं नरोत्तम ।।\nविष्णुपूजासमं पुण्यं तत्कन्यापूजया भवेत् ।। 4.148.१० ।।\nविमानमाहृत्य मनोभिरामं सुराङ्गनागीतविलासहृद्यम् ।।\nप्राप्नोति लोकं त्रिदशोत्तमानां कन्याप्रदानान्न विचारणेति ।। ११ ।। ।।"
  }
]
[
  {
    "text": "।। युधिष्ठिर उवाच ।। ।।\nभगवन्भूतभव्येश संसारार्णवतारक ।।\nव्रतं कथय किञ्चिन्मे रूपसौभाग्यदायकम् ।। १ ।।\n।। श्रीकृष्ण उवाच ।। ।।\nकिं कृतैर्बहुभिः पार्थ व्रतैरुन्मत्तचेष्टितैः ।।\nकायक्लेशकरैः क्रूरैरसारैः फल साधनैः ।। २ ।।\nवरमेकापि वरदा कृतानंगत्रयोदशी ।।\nप्रसिद्धिं समनुप्राप्ता मर्त्ये कामप्रदायिनी ।। ३ ।।\nसौभाग्यारोग्यजयदा सर्वातंकनिवारिणी ।।\nसर्वदुष्टोपशमनी सर्वमंगलवर्धनी ।। ४ ।।\nशृणुष्व तां महाबाहो कथयामि सविस्तरम् ।।\nपुरा दग्धेन कामेन त्रिनेत्रनयनाग्निना ।। ५ ।।\nभस्मीभूतेन लोकानां संकल्पिता पुरानघ ।।\nअनंगेन कथा ह्येषा तेनानंगत्रयोदशी ।। ६ ।।\nहेमंते समनुप्राप्ते मासि मार्गशिरे शुभे ।।\nशुक्लपक्षे त्रयोदश्यां सोपवासो जितेन्द्रियः ।। ७ ।।\nस्नानं नद्यां तडागे च गृहे वा नियतात्मवान् ।।\nकृत्वा समभ्यर्च्य विभुं विधिना शशिशेखरम् ।।८।।\nधूपदीपैः सनैवेद्यैः पुष्पैः कालोद्भवैस्तथा ।।\nशंभुनामान्यथोच्चार्य होमः कार्यस्तिलाक्षतैः ।। ९ ।।\nअनंगनाम्ना संपूज्य मधु प्राश्य स्वपेन्निशि ।।\nनैवेद्यैर्मधुरैर्दिव्यैः सुस्वादैर्घृतपाचितैः ।। 4.90.१० ।।\nधूपं सुगंधिं दद्याच्च रक्तपुष्पैस्तु पूजनम् ।।\nरंभातुल्या भवेत्सा तु रूपयौवनशालिनी ।। ११ ।।\nमधुवत्स्यात्समधुरः कामरूपधरस्तथा ।।\nदशानामश्वमेधानां फलं प्राप्नोति मानवः ।। १२ ।।\nपुष्यमासस्य चैवोक्तं चंदनं प्राशयन्निशि ।।\nयोगेश्वरं तु संपूज्य मालतीकुसुमैः शुभैः ।। १३ ।।\nनैवेद्यं घृतपूराश्च दमशान्तास्तु ताः स्त्रियः ।।\nसौम्यशीतसुगन्धाश्च चन्दनप्राशनोद्भवैः ।। १४ ।।\nराजसूयस्य यज्ञस्य फलं प्राप्नोत्यनुत्तमम् ।।\nमाघे नटेश्वरं नाम पूजयेत्पंकजेन तु ।। १५ ।।\nनैवेद्यं क्षीरखण्डाद्यैर्मौक्तिकं प्राशयेन्निशि ।।\nबहुपुत्रा भवेत्सा तु धनं सौभाग्यमुत्तमम् ।। १६ ।।\nमुक्ताचूर्णनिभैर्नेत्रैर्यद्वा स्यात्तद्वदेव हि ।।\nगौरीतुल्या भवेत्सा तु कोमलांगी प्रजायते ।। १७ ।।\nतप्त जांबूनदाभासो भवेद्दिव्यतनुर्महान् ।।\nगोमेधस्य सहस्रस्य फलं प्राप्नोति मानवः ।। १८ ।।\nफाल्गुने मासि संपूज्य देवदेवं हरेश्वरम् ।।\nकर्णिकारस्य पुष्पाणि नैवेद्ये बीजपूरकम् ।। १९ ।।\nकंकोलं प्राशयेद्रात्रौ सौंदर्यमतुलं लभेत् ।।\nचैत्रे सुरूपकं नाम पूजयेद्दमनेन तु ।। 4.90.२० ।।\nनैवेद्यं धूपकं दद्याद्घृतखण्डविपाचितम् ।।\nकर्पूरं प्राशयेद्रात्रौ सौभाग्यं महदाप्नुयात् ।। २१ ।।\nचन्द्रश्च चन्द्रकांतिश्च चन्द्रवर्त्यहरावृते ।।\nनरमेधस्य यज्ञस्य फलं प्राप्नोति शोभनम् ।। २२ ।।\nवैशाखे च महारूपं पुष्पैर्नौमालिकार्चनम् ।।\nकारंबकैस्तु नैवेद्यं दातव्यं चातिशोभनम् ।। २३ ।।\nजातीफलं तु संप्राश्य जातिमाप्नोत्यनुत्तमाम् ।।\nसफलास्तस्य सर्वाशा भवंति भुवि भारत ।। २४ ।।\nगोसहस्रफलं प्राप्य ब्रह्मलोके महीयते ।।\nज्येष्ठे मासे तु प्रद्युम्नं पूजयेन्मल्लिकासुमैः ।। २५ ।।\nनैवेद्यं खण्डवर्तिं च लवंगं प्राशयेन्निशि ।।\nज्येष्ठं पदमवाप्नोति तथा लक्ष्मीं जनार्दनात् ।। २६ ।।\nसर्व सौख्यसमोपेतः स्थित्वा भुवि शतं समाः ।।\nवाजपेयस्य यज्ञस्य शतमष्टगुणोत्तरम् ।। २७ ।।\nआषाढे चैव संप्राप्ते उमाभर्तारमर्चयेत् ।।\nपुष्प धूपादिनैवेद्यैः प्राश्नीयाच्च तिलोदकम् ।। २८ ।।\nतिलोत्तमा रूपधरा सुखी स्याच्छरदः शतम् ।।\nश्रावणे उमापतिं नाम तिलपुष्पैस्तु पूजयेत् ।। ।। २९ ।।\nनैवेद्यं लड्डुकान्दद्यात्कृष्णांश्च प्राशयेत्तिलान् ।।\nपौंडरीकस्य यज्ञस्य फलं प्राप्नोत्यनाकुलम् ।। 4.90.३० ।।\nतदंते राजराजः स्याच्छत्रुपक्ष क्षयंकरः ।।\nसद्योजातं भाद्रपदे पूज्य कुंकुमकेशरैः ।। ३१ ।।\nनैवेद्यं सोलिकां दद्यात्प्राशयेदगुरुं निशि ।।\nअगुरुं प्राशयित्वा तु गुरुर्भवति भूतले।। ।। ३२ ।।\nपुत्रपौत्रैः परिवृतो भुक्त्वा भोगान्मनोऽनुगान् ।।\nउक्तयज्ञफलं प्राप्य विष्णुलोके महीयते ।। ३३ ।।\nत्रिदशाधिपतिमश्वयुजि पूज्य सिन्दूरकव्रजैः ।।\nस्वर्णादिकं तु संप्राश्य स्वर्णवर्णः प्रजायते ।।३४।।\nरूपवान्सुभगो वाग्मी भुक्त्वा भोगान्महीतले ।।\nसुवर्णकोटिदानस्य फलं प्राप्नोति मानवः ।। ३५ ।।\nविश्वेश्वरं कार्त्तिके तु सर्वपुष्पैस्तु पूजयेत् ।।\nदमनस्य फलं प्राश्य दमनेन पुमान्भवेत् ।। ३६ ।।\nदमनोन्मादकर्ता च सर्वस्य जगतः प्रभुः ।।\nभवेद्भुजबलोपेतस्ततः शिवपुरं व्रजेत् ।। ३७ ।।\nएवं संवत्सरस्यांते पारितेऽस्मिन्व्रतोत्तमे ।।\nयत्कर्तव्यं तदधुना श्रूयतां कुरुनंदन ।। ३८ ।।\nव्रते विध्नो यदा च स्यादशक्त्या सूतकेन वा ।।\nउपोष्यमेवोपवसेत्तदा द्रुमपुरः पुनः ।। ३९ ।।\nपूर्वोक्तमेवं निर्वर्त्य सौवर्णं कारयेच्छिवम् ।।\nताम्रपात्रे तु संस्थाप्य कलशोपरि विन्यसेत् ।। 4.90.४० ।।\nशुक्लवस्त्रेण संछाद्य पुष्पनैवेद्यपूजितम् ।।\nब्राह्मणाय प्रदातव्यं शिवभक्ताय सुव्रत ।। ।। ४१ ।।\nशक्तिमाञ्छयनं दद्याद्गां सवत्सां पयस्विनीम् ।।\nछत्रोपानत्प्रदातव्यं कलशाः सोदकास्तथा ।। ४२ ।।\nशांताश्च केचिदिच्छंति शक्त्या दद्याच्च दक्षिणाम् ।।\nपञ्चामृतेन स्नानं च तस्मिन्नहनि कारयेत् ।। ४३ ।।\nदेवदेवस्य राजेन्द्र पुष्पदीपान्नसंयुतम् ।।\nभोजनं च यथा शक्त्या षड्रसं मधुरोत्तरम् ।। ४४ ।।\nप्रदद्याच्छिवभक्तेभ्यो विशुद्धेनांतरात्मना ।।\nएवं निर्वर्त्य विधिवत्कृतकृत्यः पुमान्भवेत् ।। ४५ ।।\nनारी वा भरतश्रेष्ठ कुमारी वा यतव्रता ।।\nपारिते तु व्रते पश्चात्कुर्याच्च सुमहोत्सवम् ।। ४६ ।।\nअनेन विधिना कुर्याद्यस्त्वनंगत्रयोदशीम् ।।\nस राज्यं निहतामित्रं कीर्तिमायुर्यशो बलम् ।। ४७ ।।\nसौभाग्यं महदाप्नोति यावज्जन्मशतं नृप ।।\nततो निर्वाणमायाति शिवलोकं च गच्छति ।। ४८ ।।\nकामेन या किल पुरा समुपोषितासीच्छुभ्रा तिथिस्त्रिदशमी सुशुभांगहेतोः ।।\nतां प्राशनैरुदितनामयुतैरुपेता कृत्वा प्रयाति परमं पदमिंदुमौलेः ।। ।। ४९ ।।"
  }
]
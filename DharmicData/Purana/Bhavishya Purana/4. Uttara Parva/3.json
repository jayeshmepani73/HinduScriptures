[
  {
    "text": "।। युधिष्ठिर उवाच ।।\nकीदृशी कृष्ण सा माया विष्णोरमिततेजसः ।।\nयया व्यामोहितं यच्च जगदेतच्चराचरम् ।। १ ।।\n।। श्रीकृष्ण उवाच ।। ।।\nयेन द्वीपे पुरा विष्णुरास्ते चक्रगदाधरः ।।\nवासुदेवः सगरुडः सचक्रश्च श्रिया सह ।। २ ।।\nनीलोत्पलदलश्यामः कुंडलाभ्यां विभूषितः ।।\nभ्राजते मुकुटोद्द्योतकेयूरवनमालया ।। ३ ।।\nतस्य द्रष्टुमथाभ्यागान्नारदो मुनिसत्तमः ।।\nप्रणम्य स्तुतिभिर्द्देवं प्राहेदं विस्मयान्वितः ।। ४ ।।\nसंशयं परिपृच्छामि भगवन्वक्तुमर्हसि ।।\nका माया कीदृशी माया किंरूपा च कुतस्तथा ।। ५ ।।\nतस्या दर्शय मे रूपं मायायाः पुरुषोत्तम ।।\nया च मोहयते सर्वं त्रैलोक्यं सचराचरम् ।। ६ ।।\nआब्रह्मस्तंबपर्यंतं सदेवासुरमानुषम् ।।\nवैकुंठं वासुदेवं च प्रसादं कर्तुमर्हसि ।। ७ ।।\nएवमुक्तस्तु मुनिना देवदेवो जनार्दनः ।।\nप्रहस्योवाच देवर्षे न कार्यं मायया त्वया ।। ८ ।।\nभूयोऽपि मोहयामास सोमग्राहेण नारदम् ।।\nनारदोपि महाराज प्रोवाचेदं पुनः पुनः ।। ९ ।।\nमायां दर्शय मे देव नान्यदस्ति प्रयोजनम् ।।\nअथासौ विष्णुरुत्थाय श्वेतद्वीपं पुनर्ययौ ।। 4.3.१० ।।\nअडुल्यग्रेण संगृह्य नारदं मुनि पुङ्गवम् ।।\nततो मार्गगतश्चक्रे आत्मानं द्विजरूपिणम् ।। ११ ।।\nऋग्वेदसदृशः साक्षाद्विष्णुर्ब्रह्मवदास्थितः ।।\nवृद्धद्विजोत्तमवपुः संशयो नाल्पको भवत् ।। १२ ।।\nशिखी कमंडलुधृतो मृगचर्मोपवीतकः ।।\nयज्ञशर्मेति संज्ञां च चक्रेऽसावात्मनः प्रभुः ।। १३ ।।\nकृत्वापि कुशतंत्वग्रपवित्रकृत लक्षणम्।।\nआययौ स महीपृष्ठे जम्बूद्वीपं चचार ह ।। १४ ।।\nवैदिशं नाम नगरं वेत्रवत्यास्तटे शुभम् ।।\nतस्मिन्सदोद्यमपरो धनधान्यस मृद्धिमान् ।। १५ ।।\nगोमहिष्यजसंपूर्णं पाशुपाल्येन संस्थितः ।।\nहलकर्मवृषासक्तो वैश्यजातिरनिंदितः ।। १६ ।।\nगृहकर्मणि तन्निष्ठः सीरभद्र इति स्मृतः ।।\nतस्यांतिके हरिः साक्षान्नारदेन सहागतः ।। १७ ।।\nतेनाप्यासनसन्मानैः समर्थेन कृतादरौ ।।\nप्रोक्तं केनाथ किं तुभ्यं साध्यमन्नं न साध्यते ।। १८ ।।\nन वास्मदीयं युष्माकं रोचतेन्नं ततो हरिः ।।\nप्रहस्य प्रददौ तस्मै वरं द्विजवरो महत् ।। १९ ।।\nउन्नाम्य वक्त्रं चोवाच देवसंस्तुतया गिरा ।।\nसंतु ते बहवः पुत्राः क्षेत्रव्यापारबुद्धयः ।। 4.3.२० ।।\nपशुपाशगृहासक्ताः शतार्द्धबलवाहनाः ।।\nतेषां पुत्राश्च पौत्राश्च कृषि वृद्धिप्रवर्द्धकाः ।। २१ ।।\nत्वञ्च वृत्तिशतैर्न्नित्यं वर्द्धस्व स्वजनावृतः ।।\nइत्युक्त्वा स जगन्नाथो वासुदेवः सनारदः ।। २२ ।।\nक्षेत्रे गोस्वामिनामानं द्विजं ददृशतुश्च तौ।।\nदरिद्रं हलकर्मार्त्तं मेथ्याद्योपस्करार्दितम् ।। २३ ।।\nभागीरथ्यास्तटे रम्ये वेणिकाग्रामसन्निधौ ।।\nतृणगुल्मलताच्छन्नक्षेत्रे चिंताकुलो हि सः ।। २४ ।।\nताभ्यां संप्रार्थितो विप्रो भोज्यं प्रादाच्च किंचन ।।\nसकाशं तव संप्राप्तौ दूरादतिथिधर्मिणौ ।। २५ ।।\nइत्युक्तोऽसौ द्विजश्रेष्ठो हलकर्म विधाय तत् ।।\nआजगाम गृहं तूर्णं ताभ्यां सह ससंभ्रमम् ।। २६ ।।\nचक्रे चैवादरं भक्त्या स्वयमासनसत्क्रियाम् ।।\nपादशौचं तथाभ्यंगं कृत्वात्र च सुसंस्कृतम् ।। २७ ।।\nसह पत्न्या सतनयो भोज्यं भुक्तिं चकार सः ।।\nभुक्तभोज्यौ च शर्वर्यां सुखं सुप्तौ निशात्यये।।२८।।\nप्रयातौ ददतुः श्रेष्ठं वरं तस्मै द्विजातये ।।\nमा ते भवतु गोस्वामिन्कदाचिदपि कर्षणम् ।। २९ ।।\nमा धान्यं मखसंतान मत्प्रसादाद्विजोत्तम ।।\nइत्युक्त्वा जग्मतुस्तूर्णं पुनः पप्रच्छ नारदः।।4.3.३०।।\nकिमिदं वद देवेश शापरूपो वरस्त्वया ।।\nभद्र गोस्वामिने दत्तः किं च वैश्ये तथाविधः।।३१।।\nइत्युक्तः प्राह देवेशः शृणु नारद मद्वचः ।।\nपरमार्थं प्रवक्ष्येऽहं तव संशयकर्तनम् ।। ३२ ।।\nसंवत्सरेण यत्पापं मत्स्यघाती समाचरेत् ।।\nतदह्ने केन कुरुते लांगली नात्र संशयः ।। ३३ ।।\nअतोऽर्थं कृषिपाल्येन नरकं याति लांगली ।।\nतदभावान्न कल्पः स्यात्तेन मोक्षो मयि ध्रुवम् ।। ३४ ।।\nमयि भुक्ते प्रसन्ने वा को विशेषोऽस्य नारद ।।\nयदि स्वर्गोऽथ वा मोक्षो न संपद्येत तद्वृथा ।। ३५।।\nइदानीं हलकालुष्यैः सीरभद्रो विचेष्टितैः ।।\nबहुपापप्रसंगेन घोरं नरकमेष्यति ।। ३६ ।।\nसपुत्रपौत्रसंतानो हृतोर्थस्तद्गृहे मया ।।\nन भुक्तं न च विश्रान्तं विश्रांतं द्विजवेश्मनि ।। ३७ ।।\nसोऽपि द्विजो मुनिश्रेष्ठ संसारादुत्तरिष्यति ।।\nइत्येवं संवदंतौ च जग्मतुर्मार्गमुत्तमम् ।। ३८ ।।\nकान्यकुब्जस्य सामीप्ये सरः श्रेष्ठमपश्यताम् ।।\nहंसकारण्ड वाकीर्णं चक्रवाकोपशोभितम् ।। ३९ ।।\nपद्मिनीजलकह्लाररक्तोत्पलसितोत्पलैः ।।\nछादितं पद्मिनीपत्रैर्मत्स्यैः कूर्मैर्ज्जलोद्भवैः ।। 4.3.४० ।।\nतटै रम्यैर्घनैर्वृक्षैः केतकीखण्डमंडितम्।।\nकेतकीकुसुमामोदैर्ल्लकुचैस्तटमंडितैः ।। ४१ ।।\nदात्यूहशिखिभारुण्डचकोराद्यैश्च संकुलम् ।।\nकुरवैश्चातकै रम्यं केकाकुलनिनादितम् ।। ४२ ।।\nजलकुक्कुटसंगीतं हंससारसशोभितम् ।।\nजीवंजीवकहारीतचकोरैरुपशोभितम् ।। ४३ ।।\nवशिष्ठस्य मुनेर्नाम्ना विख्यातं श्रीमहोदयम् ।।\nअस्मिन्नद्य प्रवेष्टव्यं महाजनविवेकिनाम् ।। ४४।।\nस्थातव्यं पुरतस्तेषां तस्मात्स्नानं समाचरेत् ।।\nइत्युक्त्वा केशवः पापं सस्नौ प्रागेव तज्जलैः ।। ४५ ।।\nयत्तीर्थलोकं विख्यातं स्नात्वा तीरं समाश्रितः ।।\nप्रहरे वासुदेवस्य नारदोऽपि मुदा युतः ।। ४६ ।।\nआचम्य सस्नौ तीर्थेन क्षणात्तीर्थमवाप्य च ।।\nयावदुत्तिष्ठते तोयात्स्नात्वा ऋषिरुदारधीः ।। ४७ ।।\nतावत्स्त्रीत्वं समापन्नो नारदः केन वर्ण्यते ।।\nयस्यास्तु विस्तृते नेत्रे वक्त्रं चन्द्रोपमं शुभम् ।। ४८ ।।\nस्मरपाशोपमौ कर्णौ कपोलौ कनकोज्ज्वलौ ।।\nनासिका तिलसूनेन कामचापोपमे भ्रुवौ ।। ४९ ।।\nदशना हीरकैस्तुल्या विद्रुमाभः शुभाधरः ।।\nमयूरस्य कलापेन तुल्य कचनिबंधनम् ।। 4.3.५० ।।\nशंखरेखात्रयेणैव कंठदेशो विराजते ।।\nमाधवीलतया तुल्यौ मंजू तस्या भुजौ शुभौ ।। ५१ ।।\nयुतौ रक्तोत्पलाभासौ पाणी रक्तनखांगुली ।।\nपीनावतुंगतनुधृत्कठिनौ कलशोपमौ ।। ५२ ।।\nस्तनावविरलौ स्निग्धौ चक्रवाकयुगोपमौ ।।\nस्वल्पकं मध्यदेशं तु मुष्टिग्राह्यमसंशयम् ।। ५३ ।।\nनाभिमंडलगांभीर्यं लावण्यं केन वर्ण्यते ।।\nवलित्रयेण विकृता रोमराजिर्विराजिता ।। ५४ ।।\nनयने च पुनस्तस्या मृग्या इव सुशोभने ।।\nनितंबो बिंबफलका मन्मथायतनं शुभम् ।। ५५ ।।\nरंभायुग्मोपमावूरू स्मरबाणनिबंधनौ ।।\nविपरीतरतायासखेदभारसहौ दृढौ ।। ५६ ।।\nनवकुन्दलतासारसरलं सनिबंधनम् ।।\nजंघायुगं महाराज गूढगुल्फ युगं तथा ।। ५७ ।।\nरक्तांगुलीलतातल्पनखचन्द्रकयाचितम् ।।\nचरणारविंदयुगलं सरक्तं सुप्रतिष्ठितम् ।। ५८ ।।\nसैवंविधा तदा नारी सर्वलक्षणपू जिता ।।\nबभूव क्षणमात्रेण जगद्व्यामोहकारिणी ।। ५९ ।।\nक्षीरोदमथनोत्तीर्णा लक्ष्मीमन्याभिवोच्छ्रिताम् ।।\nदृष्ट्वाप्यदर्शनं प्राप्तो मायया मधुसूदनः ।। 4.3.६० ।।\nसंप्राप्यते च सा कालसंगराहारिणी यथा ।।\nआस्त एकाकिनी मुग्धा कुर्याद्दिगवलोकनम् ।। ६१ ।।\nअथाजगाम तं देशं नाम्ना तालध्वजो नृपः ।।\nसह सैन्यैः परिवृतः पुरंदर इवामरैः ।। ६२ ।।\nगजारूढैर्हयारूढै रथारूढैर्नरोत्तमैः ।।\nविमानयानयुग्मस्थैस्तथांतःपुरिकाजनैः ।।६३।।\nध्वजातपत्रकलिलैरनीकैः परिवारितः ।।\nतेन सा सहसा दृष्टा नारी कमललोचना ।। ६४ ।।\nबभूव क्षणमात्रेण कंदर्पशरपीडितः ।।\nकेयं कस्य कुतः प्राप्ता किं देवी वाथ मानुषी ।। ६५ ।।\nअदृष्टरूपाप्सरसा काचिद्देवी समागता ।।\nअहोरूपं सुरूपाया गोचरे परितः पुमान् ।। ६६ ।।\nमुमूर्षुर्जायते मोहादनुदिग्धहतो यथा ।।\nइति संचिन्त्य हृदये राजा तालध्वजोऽन्तिके ।। ६७ ।।\nउवाच नारीं मुग्धां तां शृणु मद्वचनं शुभे ।।\nका त्वं कस्य कुतः प्राप्ता देशमेतं शुचिस्मिते ।। ६८ ।।\nइत्युक्ते साश्रु चार्वंगी प्राह मां विद्ध्ययोनिजाम् ।।\nपित्रा मात्रा विहीनां च तथाद्यापि कुमारिकाम् ।। ६९ ।।\nनिराश्रयां विदित्वैनां ततो जातः स्मरार्दितः ।।\nआरोप्य हयपृष्ठे तां ततो राजागतो गृहम् ।। 4.3.७० ।।\nनीत्वा विवाहयामास शास्त्रोक्तविधिना ततः ।।\nरेमे प्रासादशृंगाग्रे पर्यंके सितया तया ।। ७१ ।।\nउद्यानभव्यभूमीषु नदीनां पुलिनेषु च ।।\nपर्वतानां नितंबेषु निर्झरेषु गुहासु च ।। ७२ ।।\nपद्मखंडेषु फुल्लेषु शोभितेषु सरस्सु च ।।\nप्रयागादिषु तीर्थेषु नदीनामाश्रमेषु च ।। ७३ ।।\nदिव्यावसथरम्येषु वेलाकूलेषु पार्थिवः ।।\nयावद्द्वादश वर्षाणि एकाहमपि भारत ।।७४।।\nततस्त्रयोदशे वर्षे तस्या गर्भोऽभवन्महान् ।।\nएतस्मिन्गर्भसंपूर्णे जातं दीर्घमलाबुकम् ।। ।। ७५ ।।\nतद्भेदाहतकुंभेषु बीजप्रारोहणान्नराः ।।\nबभूवुर्द्धातुशून्या वै दिव्यदेहबलोत्कटाः ।। ७६ ।।\nपंचाशत्संख्यया जाता उपसर्गादिवर्जिताः ।।\nआरूढयौवनाः सर्वे सुताः संग्रामकोविदाः ।। ७७ ।।\nतेषां पुत्राश्च पौत्राश्च बभूवुः सुरसत्तमाः ।।\nयुयुधुः शरसंघातैश्चक्रशूलासिपट्टिशैः ।। ७८ ।।\nहयैरन्यैर्गजैरन्यैः क्रोधांधाः कौरवा इव ।।\nपांडवैः सह संग्रामे युयुधुः क्षयमंजसा ।।७९ ।।\nसपदातिगजारोहाः सांतःपुरयुगेच्छया ।।\nविनेशुरब्धिमासाद्य सिंधूनां प्रवहा इव।।4.3.८०।।\nसासिसबलविस्ताराः सदर्पाः समहोच्छ्रयाः ।।\nइन्द्रलोकोपमं सर्वं कुलं नष्टं क्षणं तदा ।।८१।।\nसंदृश्य नारदीयैषा विनष्टं स्वकुलं रणे ।।\nरुरोद स्नेहसंयुक्तै रसैः कलुषया गिरा ।। ८२।।\nहा दैव हा विधे पाप हा कृतान्त नमस्कृत ।।\nदर्शयित्वा विधानं मे पुनर्नेत्रे हृते त्वया ।। ८३ ।।\nइत्युक्त्वा स्वमुरोहस्तैर्जघान भृशदुःखिता ।।\nभूमौ मूर्च्छातुरा भूत्वा पुनः प्राप्ता विचेतनम् ।।८४।।\nसोऽपि राजा विषण्णोऽसौ निर्विण्णः शोकसागरे।।\nभूमौ निपतितो दुःखाद्रुरोद  भृशदुःखितः ।।८५।।\nविषण्णो मंत्रिभिः सार्धं वृद्धशोकेन संयुतः ।।\nएतस्मिन्नंतरे विष्णुराजगाम द्विजैः सह ।।८६।।\nद्विजवेषपरिच्छन्न उपविष्टः सुखासने ।।\nततः पुरस्सरो भूत्वा चक्रे धर्मार्थदर्शनम् ।।८७।।\nकिं रोदनेन बहुना युवयोः क्लेशकारिणा ।।\nश्रूयतां विष्णुमायैषा स्वप्नदृष्टधनोपमा ।।८८।।\nशोभने यादृशः शोकः कृतः संसारसागरे ।।\nसर्वेषामेव भूतानां परिणामोयमीदृशः ।। ।। ८९ ।।\nपुरंदरसहस्राणि चक्रवर्तिशतानि च ।।\nनिर्वापितानि कालेन प्रदीप इव वायुना ।। 4.3.९० ।।\nयेऽपि शोषयितुं शक्ताः समुद्रं ग्राहसंकुलम्।९९।\nकुर्युश्च करयुग्मेन चूर्णं मेरुं महीतले ।। ९१ ।।\nऊद्धर्तुं धरणीसंज्ञां ग्रहीतुं चन्द्रभास्करौ ।।\nप्रविष्टास्ते तु कालेन कृतांतवदनं तदा ।। ९२ ।।\nदुर्गस्त्रिकूटः परिखाः समुद्रा रक्षांसि योधा धनदाच्च वित्तम् ।।\nमंत्रश्च यस्यौशनसा प्रणीतः स रावणो दैववशाद्विषण्णः ।। ९३ ।।\nसंग्रामे गजतुरगसमाकुलेऽपि वादादग्नौ वा गतविवरे महोदधौ वा ।।\nसर्वैर्वा सह वसतामुदीर्णकोपैर्नाभाव्यो भवति कदाचिदेव नाशः ।। ९४ ।।\nपातालमाविशतु यातु सुरेन्द्रलोकमारोहतु क्षितिधराधिपतिं सुमेरुम् ।।\nमंत्रौषधिप्रहरणैश्च करोतु रक्षां यद्भावि तद्भवति नाथ विभावितोऽस्मि ।। ९५ ।।\nरोदिति कश्चिदथाश्रुधौताननगुरुतरशोकविह्वलः ।।\nप्रविकटचरणवानपि नृत्यति कश्चिद्धर्मादिविग्रहः ।। ९६ ।।\nगायति हृदयहारि सुखनिर्भरमायतविस्तृताऽधरोऽधिकम् ।।\nसार एष रंगोदरगतनटपटहाकाम एवायम् ।। ९७।।\nइत्येवं धर्ममुद्दिश्य विष्णुः संसारचेष्टितम् ।।\nतूष्णीं बभूवानुपदं ततस्ते द्विजपुङ्गवाः ।। ९८ ।।\nउत्तिष्ठ स्नाहि पुत्राणां प्रकुरुष्वौर्ध्वदेहिकम् ।।\nमा शोकं विष्णुमायैषा विष्णुना निर्मिता स्वयम् ।। ९९ ।।\nइत्युक्ता चारुसर्वांगी स बभूवाचलः पुमान् ।।\nस एष सदृशाकारो नारदस्तत्क्षणेऽभवत् ।। 4.3.१०० ।।\nसोऽपि राजा ददर्शाथ तं समंत्रिपुरोहितः ।।\nसांतःपुरमिदं सर्वमिंद्रजालोपमं क्षणात् ।। १०१ ।।\nनारदं मुनिशार्दूलं जटाभारभयानकम् ।।\nगौरवर्णं ज्वलंतं च ब्राहम्या लक्ष्म्या विराजितम् ।। १०२ ।।\nशिखा कमण्डलुधरं वीणादण्डकरं तथा ।।\nब्रह्मसूत्रेण शुभ्रेण कौपीनाच्छादनेन च ।।\nपादुकाभ्यां स्थितं तीरे सरसो ब्राह्मणासने ।। १०३ ।।\nसंप्रगृह्य कराग्रेण जगामादर्शनं हरिः ।।\nअम्बरेण सुरैः सार्द्धं तस्माद्देशाद्युधिष्ठिर ।। १०४ ।।\nश्वेतद्वीपमथासाद्य प्राह देवो मुनिं नृप ।।\nदेवर्षे यत्त्वया पृष्टं पूर्वं मायाकथां प्रति ।। १०५ ।।\nमाया ययेदृशी माया यत्स्वरूपा यदात्मिका ।।\nसा ते माया मया ब्रह्मन्वैष्णवी संप्रदर्शिता ।। १०६ ।।\nएवमुक्त्वा मुनिवरं देवदेवो जनार्दनः ।।\nबभूवान्तर्हितस्सद्यो देवर्षेस्तस्य पश्यतः ।। १०७ ।।"
  }
]
[
  {
    "text": "।। श्रीकृष्ण उवाच ।। ।।\nश्वेतद्वीपे सुखासीनं देवदेवं जगत्प्रभुम् ।।\nवासुदेवं जगन्नाथं स्थितिसंयमकारकम् ।। १ ।।\nपरावराणां स्रष्टारं पुराणं परमव्ययम् ।।\nआदिदेवं जगन्नाथं जगतः कारणात्म कम्।। २ ।।\nप्रणिपत्य महादेवं चराचरगुरुं हरिम् ।।\nलक्ष्मीः प्रोवाच राजेन्द्र पादसंवाहने स्थिता ।। ३ ।।\nभगवन्देवदेवेश भक्तानामनुकम्पक ।।\nप्रष्टव्यं किञ्चिदिच्छामि प्रष्टुं प्रश्नविदां वर ।। ४ ।।\nप्रकुरुष्व महाभाग दयां कृत्वा ममोपरि ।।\nव्रतं किञ्चित्कथय मे रूपसौभाग्यदायकम् ।। ५ ।।\nउत्तमं सर्ववर्णानां व्रतानामपि चोत्तमम्।।\nकृतेन येन देवेश सर्वतीर्थफलं भवेत् ।। ६ ।।\n।। विष्णुरुवाच ।। ।।\nगृहस्थश्चाश्रमाणां च वर्णानां ब्राह्मणो यथा ।।\nयथा नदीषु सर्वासु जाह्नवी लोकविश्रुता ।। ७ ।।\nह्रदानामुदधिः श्रेष्ठो देवानां विष्णुरुत्तमः ।।\nस्त्रीणां देवा यथा लक्ष्मीस्तथेदं व्रतमुत्तमम्।। ८ ।।\nन गङ्गा न कुरुक्षेत्रं न काशी न च पुष्करम् ।।\nपावनानि महाभागे यथेदं व्रतमुत्तमम् ।। ९ ।।\nगौर्या देव्या कृतं पूर्वं शंकरेण महात्मना ।।\nरामेण सीतया सार्द्धं राज्यं प्राप्य   कृतं पुरा ।। 4.147.१० ।।\nदमयन्तीवियोगेन नलेन तु तथा कृतम् ।।\nकृष्णया सहितैः पार्थ पांडवैर्वन वासिभिः ।। ११ ।।\nकृतमेतद्व्रतं भद्रे स्वर्गमोक्षप्रदायकम् ।।\nरंभया मेनया वापि पौलोम्या सत्यभामया ।। १२ ।।\nशांडिल्या चाप्यरुन्धत्या उर्वश्या देवदत्तया ।।\nकृतं व्रतमिदं भद्रं सौभाग्यसुखकाम्यया ।। १३ ।।\nपाताले नागकन्याभिः कृतमेतत्सुशोभनम् ।।\nगायत्र्या च सरस्वत्या सावित्र्या ब्रह्मभार्यया ।। १४ ।।\nअन्याभिः सर्वनारीभिः सर्वकामफलेप्सुभिः ।।\nतस्मात्तेऽहं प्रवक्ष्यामि सर्वपापप्रणाशनम् ।। १५ ।।\nवसुप्रीतिकरं रम्यं व्रतानां परमं शृणु ।।\nब्रह्महा मुच्यते पापात्सुरापो वसुहारकः ।। १६ ।।\nगुरुभार्याभिगामी च ह्येतेषां संगमी च यः ।।\nमानकूटं तुलाकूटं कन्यावृत्तिर्गवां व्रती ।। १७ ।।\nअगम्यागमनो यस्तु मांसाशी वृषलीपतिः ।।\nकुण्डाग्निभोजी यस्तु स्याद्भूभिहर्ता तथैव च ।। १८ ।।\nएभिः सर्वैर्महापापैर्मुच्यते नात्र संशयः ।।\nएभिः स्यान्नरनारीभिः कर्तव्यं व्रतमुत्तमम् ।।१९।।\nअतस्तेऽहं विधिं वक्ष्ये विधानमवधारय ।।\nकाञ्चनाख्या पुरी नाम व्रतं त्रैलोक्यविश्रुतम् ।। 4.147.२० ।।\nयः करोति नरो देवि नारी वा भक्तिसंयुता ।।\nतस्य पुत्राश्च पौत्राश्च जायते विपुलं धनम् ।। २१ ।।\nतस्मिन्मासे च कर्तव्यं व्रतमेतच्च सुन्दरि ।।\nतस्मिन्मासे च कर्तव्या काञ्चनाख्या पुरी शुभा ।। २२ ।।\nशुक्लकृष्णतृतीयायामेकादश्यां च पूर्णिमा ।।\nसंक्रांतिर्वा महाभागे कुहूर्वा चाष्टमी तिथिः ।। २३ ।।\nपर्वस्वन्येषु सर्वेषु दातव्या काञ्चनी पुरी ।।\nव्रती स्नात्वा तु पूर्वाह्णे नद्यादौ विमले जले ।। २४ ।।\nमृत्तिकालंभनं कार्यं मंत्रेणानेन सुव्रते ।।\nउद्धृतासि यथापूर्वं विष्णुना क्रोडरूपिणा ।।२५।।\nलोकानामुपकारार्थं वन्दनात्सिद्धिकामदा ।।\nतस्मात्त्वं वंदिता पापं हर मेऽनेकजन्मजम् ।। २६ ।। ( इति मृत्तिकामंत्रः ।।) ।।\nआपस्तु विश्वयोनिर्हि विष्णुना निर्मिताः स्वयम् ।।\nसान्निध्यं तीर्थसहितं कर्तव्यं मम सांप्रतम् ।। २७ ।। ( इत्यम्मंत्रः ।।) ।।\nअनेन विधिना स्नात्वा यजमानः समाहितः ।।\nगृहमागम्य शुद्धात्मा नालपन्पिशुनांस्त्व रात् ।। २८ ।।\nपाखंडिनो विकर्मस्थान्धूर्तांश्च कितवाच्छठान् ।।\nप्रक्षाल्य पाणिवदनं कुर्यात्त्वाचमनं ततः ।। २९ ।।\nउपवासस्य नियमं कुर्यान्नक्तस्य वा पुनः ।।\nशंखप्रवरमादाय हेमयुक्तं जलैर्भृतम् ।। 4.147.३० ।।\nद्वादशाक्षरमंत्रेण तज्जलं चाभिमंत्रयेत् ।।\nपिबेत्तोऽयं गृहे गत्वा हरिरित्यक्षरं जपेत् ।। ३१ ।।\nशमीवृक्षमया वेदी चतुःस्तंभसमन्विता ।।\nचतुर्हस्तप्रमाणेन कार्य्या चैव सुशोभना ।। ३२ ।।\nवस्त्रेणावेष्टिताः स्तम्भा वितानवर मण्डिताः ।।\nपुष्पमालान्विताः कार्या दिव्यधूपाधिवासिताः ।। ३३ ।।\nमध्ये तु मंडलं कार्यं पद्माख्यं वर्णकैः शुभैः ।।\nयेन दृष्टेन देवेशि सर्वपाप क्षयो भवेत् ।।\nमंडलस्य तु मध्ये वै भद्रपीठं सुशोभनम् ।। ३४ ।।\nआसनं तत्र विन्यस्य कोमलं वस्त्रवेष्टितम् ।।\nतस्योपरि न्यसेद्देवं लक्ष्म्या युक्तं जनार्दनम् ।। ३५ ।।\nअग्रे तु कलशः कार्यो जलपूर्णः सुशोभनः ।।\nक्षीरसागरनामा स कल्पितव्यः प्रयत्नतः ।। ३६ ।।\nपञ्चरत्नसमायुक्तं वस्त्रेणावे ष्टयेद्धनम् ।।\nकुम्भं प्रपूर्णमुदकैस्तस्योपरि न्यसेद्बुधः ।। ३७ ।।\nतस्योपरिष्टात्संस्थाप्य कांचनाख्यां पुरीं शुभाम्।।\nचतुष्पला ह्युत्तमा स्याद्द्विपला मध्यमा स्मृता ।। ३८ ।।\nसामान्यैकपला कार्या कलशैस्तु समन्विता ।।\nमोदकान्स्थापयेद्दिव्यान्समंतात्सुंदराकृतीन् ।। ३९ ।।\nतदग्रे कदलीस्तम्भैस्तोरणं परिकल्पयेत् ।।\nचातुश्चरणिकांस्तत्र विप्रानावाह्य सुंदरि ।। 4.147.४० ।।\nप्रतिष्ठां कारयेत्तस्य वेदमन्त्रैः सुशोभनैः ।।\nतस्या मध्ये न्यसेद्विष्णुं हैमं लक्ष्म्या समन्वितम् ।। ४१ ।।\nनेत्रे रत्नमये कार्ये दशना वज्रभूषिताः ।।\nमुक्ताफलमयं तस्य भूषणं परिकल्पयेत् ।। ४२ ।।\nअंगं स्वर्णमयं कार्यं शंखचक्रगदायुधम् ।।\nपञ्चामृतेन देवेशं स्नाप्य नारायणं विभुम् ।। ४३ ।।\nतमेव गंधपुष्पाद्यैर्मंत्रमुच्चार्य पूजयेत् ।।\nब्राह्मणो वैदिकैर्मन्त्रैः पूजयेन्मधुसूदनम् ।। ४४ ।।\nशेषा वर्णाः पुराणोक्तैस्ताञ्छृणुष्व मम प्रिये ।।\nवासुदेवाय पादौ तु गुल्फौ संकर्षणाय च ।। ४५ ।।\nत्रैलोक्यजनकायेति जानुनी पूजयेद्धरेः ।।\nत्रैलोक्यनाथाय गुह्ये ज्ञानमयाय वै कटिम् ।। ४६ ।।\nदामोदरायेत्युदरं हृदयं विश्वरूपिणे ।।\nनित्यं हि पूजयेद्देवि उरः श्रीवत्सधारिणे ।। ४७ ।।\nकण्ठं कौस्तुभनाथाय आस्यं यज्ञमुखाय च ।।\nदैत्यांतकारिणे बाहू स्वैर्नामैरायुधानि च ।। ४८ ।।\nशिरः सर्वात्मने देवि देवदेवस्य पूजयेत् ।।\nश्रियं प्रपूजयेद्देवीं देव्या मंत्रैः पृथग्विधैः ।। ४९ ।।\nइन्द्रादिलोकपालानां पूजा कार्या यथाक्रमम् ।।\nनवग्रहाणां होमश्च कर्तव्यो विघ्ननाशनः ।।4.147.५०।।\nपूजा गणपतेः कार्या तथा होमो विधानतः ।।\nअग्रे नैवद्यमतुलं दापयेद्धृतपाचितम् ।। ५१ ।।\nपायसं घृतपूरांश्च मोदकान्पूरिकास्तथा ।।\nसोहालिकादिनैवेद्यं फेणिकाः शर्करास्तथा ।। ५२ ।।\nदेशकालोद्भवान्येव फलानि विनिवेदयेत् ।।\nदीपान्दश दिशो दद्यात्पार्थिवान्रक्तवर्तिकान्।।५३।।\nएतेन तु विशालाक्षि मूलमन्त्रेण दापयेत् ।।\nपुष्पमालान्वितान्कृत्वा चंदनेन विभूषितान् ।।५४।।\nअभिमंत्र्य प्रयत्नेन विष्णुस्तबकवाचकैः ।।\nसहस्रशीर्षादिभिर्मंत्रैर्जपद्भिर्ब्राह्मणोत्तमैः ।। ५५ ।।\nषोडशाथ सपत्नीकान्पूजयेच्च यथाविधि ।।\nभूषयेच्च शुभैर्वस्त्रैस्तथालंकारणादिभिः ।। ५६ ।।\nविष्णुं मत्वा द्विजः पूज्यो लक्ष्मीं मत्वा च ब्राह्मणीम् ।।\nछत्रं चोपानहौ चैव अंगुल्याभरणं तथा ।।५७।।\nफलानि सप्त धान्यानि भोजनं च यदीप्सितम् ।।\nदातव्यं च सभार्याय कृष्णो मे प्रीयतामिति ।। ५८ ।।\nशय्यां सोपस्करां चैव वस्त्रेणाच्छाद्य यत्नतः ।।\nतथा प्रकल्पयेद्वित्तशक्त्या च सुंदरी यथा ।। ५९ ।।\nव्रते पूर्णे च गौर्देया सर्वोपस्करसंयुता ।।\nपुरीं घटापयेत्पूर्वं वस्त्रेणाच्छाद्ययस्तः ।।\nयथा कुर्यात्प्रयासेन यथा कर्ता न पश्यति ।। 4.147.६० ।।\nदीपांस्तु दीपितांस्तत्र आनयेद्यज्ञमण्डपम् ।।\nश्वेतवस्त्रेण नेत्रे तु यजमानस्य च प्रिये।।६१।।\nश्रुतवाञ्छास्त्रवित्प्राज्ञः कृतसर्वाघसंक्षयः ।।\nआबध्य नेत्रे सुप्राज्ञ आचार्यस्तमिदं वदेत् ।।६२।।\nसर्वकामप्रदां पश्य कांचनाख्यां पुरीमिमाम्।।\nवरवस्त्रयुतां रम्यां दुःखदौर्भाग्यनाशिनीम्।। ६३ ।।\nएवमुक्तो महाभाग पटमुन्मुच्य नेत्रयोः ।।\nपुष्पाञ्जलिं गुरौ क्षिप्त्वा स पश्येत्तां पुरीं शुभाम्।।६४।।\nदृष्ट्वा तां नगरीं देवि यजमानः समाहितः ।।\nसौवर्णं पात्रमादाय रौप्यं ताम्रमथापि वा ।। ६५ ।।\nअथ वा शंखमादाय पात्रालाभे तु सुन्दरि ।।\nपञ्चरत्नं क्षिपेत्पात्रे जलं गाङ्गं तथा फलम् ।। ६६ ।।\nसिद्धार्थमक्षताः पूर्वं रोचना दधि वा पुनः ।।\nततश्चार्ध्यं प्रदातव्यं कृष्णाय प्रभविष्णवे ।। ६७ ।।\nलक्ष्मीनारायणौ देवौ सर्वकामफलप्रदौ  ।।\nरुक्मपुर्याः प्रदानेन यच्छैतां वांछितं मम ।। ६८ ।।\nनारायण हृषीकेश ज्ञानज्ञेय निरंजन।।\nलक्ष्मीकांत जगन्नाथ गृहाणार्घ्यं   नमोस्तु ते।।६९।। ( इत्यर्घमंत्रः) ।।\nएवमर्घ्यं ततो दत्त्वा विष्णवे प्रभविष्णवे।।\nदेव्यास्त्वर्घ्यं प्रदातव्यं भक्तियुक्ते न चेतसा।।4.147.७०।।\nजानुभ्यामवनिं गत्वा मंत्रमेतमुदीरयेत् ।।\nब्रह्मणा पूजिता देवी विष्णुना शंकरेण च ।।७१।।\nपार्वत्या पूजिता लक्ष्मीः स्कंदवैश्रवणेन च।।\nमया च पूजिता देवि धर्मस्य विजिगीषया ।।७२।।\nसौभाग्यं देहि मे पुत्रान्धनं पौत्रांश्च पूजितान् ।।\nगृहाणार्घ्यं मया दत्तं देवि सौख्यं प्रयच्छ मे ।।७३।।\nय एवं पुरतो दत्त्वा पूर्वोक्तविधिना तव ।।\nरात्रौ जागरणं कुर्याद्भक्तियुक्तेन चेतसा ।।७४।।\nगीतनृत्यविनोदेन उपाख्यानैश्च वैष्णवैः।।\nयेन केन विनोदेन निद्रा नैव प्रजायते ।।७५।।\nउन्निद्रो जागृयाद्यस्तु शतयज्ञफलं लभेत् ।।\nप्रभाते विमले स्नात्वा संपूज्य पितृदेवताः ।।७६।।\nब्राह्मणांश्च सपत्नीकान्परिधाप्यानुभोजयेत् ।।\nदक्षिणाश्च यथाशक्त्या प्रदाय च क्षमापयेत् ।। ७७ ।।\nदीनांधबधिरान्पंगून्सर्वांस्तान्परितोषयेत् ।।\nपश्चात्पारणकं कार्यमुपवासी भवेद्यदि ।। ७८ ।।\nमधुरं पयसा युक्तं सुहृद्भिर्बांधवैः सह ।।\nएवमेतद्व्रतं कार्यमेकादश्यां शुचिस्मिते ।। ७९ ।।\nशुक्लायामथ कृष्णायां तृतीयायां तथा तिथौ।।\nसंक्रांतिवासरे वापि व्यतीपाते च वैधृतौ ।।4.147.८०।।\nयदा वा जायते वित्तं चित्तं च वरवर्णिनि ।।\nगौरानीय प्रदातव्या कृष्णो मे प्रीयतामिति ।। ८१ ।।\nएवं कृते च यत्पुण्यं तन्न शक्यं निवेदितुम् ।।\nअपि वर्षसहस्रेण कुललक्षशतैरपि ।। ८२ ।।\nकल्पकोटिसहस्राणि कल्पकोटिशतानि च।।\nब्रह्मलोकं समासाद्य ब्रह्मणा प्रतिमोद्यते ।। ८३ ।।\nब्रह्मकाद्रुद्रलोकं तत्परं विष्णुसंनिधौ ।।\nइन्द्रादिलोकपालानां व्रती लोकमवाप्नुयात् ।। ८४ ।।\nततो भुक्त्वा शुचिः श्रीमान्भोगांस्त्रैलोक्यसुंदरि ।।\nचक्रवर्ती भवेद्भूमौ ब्रह्मण्यो वैष्णवस्तथा ।।८५।।\nय इदं शृणुयान्नित्यं वाचयमानं समंततः ।।\nकुलसप्तकमुद्धृत्य वैष्णवं लोकमाप्नुयात् ।।८६।।\nत्वया कांचनपुर्याख्यं व्रतमेतत्कृतं पुरा ।।\nतेन पुण्येन लब्धोऽहं भर्ता त्रैलोक्यपूजितः ।। ८७ ।।"
  }
]
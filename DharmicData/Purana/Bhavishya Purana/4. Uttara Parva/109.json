[
  {
    "text": "।। युधिष्ठिर उवाच ।। ।।\nउपवासेष्वशक्तस्य तदैव फलमिच्छतः ।।\nअनभ्यासेन योगाद्वा किमिष्टं व्रतमुच्यते ।। १ ।।\nशिवस्योपरि यस्य स्याद्भक्तिः सूर्यस्य संभवेत् ।।\nनक्षत्राख्यं व्रतं तेन कथं कार्यं वदस्व मे ।। २।।\n।। श्रीकृष्ण उवाच ।। ।।\nउपवासेष्वशक्तानां नक्तं भोजनमिष्यते ।।\nअस्मिन्व्रते तदप्यत्र श्रूयतामक्षयं महत् ।। ३ ।।\nशिवनक्षत्रपुरुषं शिवभक्तिप्रदायकम् ।।\nयस्मिन्नक्षत्रयोगे तु पुराणज्ञाः प्रचक्षते ।। ४ ।।\nफाल्गुनस्यामले पक्षे यदा हस्तः प्रजायते ।।\nतदा ग्राह्यं व्रतं चैव नक्तेन शिवपूजनम् ।। ५ ।।\nशिवा येति च हस्तेन पादौ पूज्यतमौ स्मृतौ ।।\nशंकराय नमो गुल्फौ पूज्यौ चित्रासु पांडव ।। ६ ।।\nभीमायेति च स्वातीषु पूजयेत्पुरुषर्षभ ।।\nऊरु द्द्वयं विशाखासु त्रिनेत्रायति पूजयेत् ।। ७ ।।\nमेढ्रं चैवानुराधासु अनङ्गाङ्गहराय च ।।\nकटिं ज्येष्ठासु च तथा सुरज्येष्ठेति चार्चयेत् ।। ।। ८ ।।\nदानाख्याय नमो नाभिः पूज्या मूलेन शूलिनः ।।\nपूर्वोत्तराषाढयुगे पार्श्वे वै पार्वतीपतिः ।। ९ ।।\nश्रवणेन तथा कुक्षी पूज्ये कपालिनेति च ।।\nवक्षःस्थलं धनिष्ठासु सद्योजातेति नाम च ।। 4.109.१० ।।\nवामेति पूजयेत्पार्थ हृदयं शतभिषासु च ।।\nपूर्वोत्तरायुगे बाहू नमः खट्वांगधारिणे ।। ११ ।।\nपूज्यं रुद्राय च तथा रेवतीषु करद्वयम् ।।\nनखः पूज्योऽश्विनीयोगे नमः खण्डेन्दुधारिणे ।। १२ ।।\nभरणीषु ततः पृष्ठं वृषांकाय नमोऽस्तु ते ।।\nकृत्तिवासाय च तथा कृत्तिकासु कृकाटिकाम् ।। १३ ।।\nवाक्पूज्या रोहिणीयोगे नमो वाचस्पतेति च ।।\nमृगोत्तमांगे दशनान्भैरवायेति वै नमः ।। १४ ।।\nआर्द्रासु पूज्यावधरौ स्थाणवेति युधिष्ठिर ।।\nनासा पुनर्वसौ पूज्या पूषदंतविनाशिने ।। ।। १५ ।।\nपुष्ये नेत्रत्रयं पूज्यं नमस्ते सर्वदर्शिने ।।\nआश्लेषायां ललाटं च त्र्यम्बकाय नमोनमः ।। १६ ।।\nमघासु च जटाजूटं पूजयेदंधकारये ।।\nपूर्वाफाल्गुनिकायुग्मे श्रवणे सोमधारिणे ।। १७ ।।\nनमोऽस्तु पाशांकुशपद्मशूलकपालसर्पेन्दुधनुर्द्धराय ।।\nगजासुरानंगधुरांधकादिविनाशमूलाय नमः शिवाय ।। १८ ।।\nशिरः सम्पूजयेद्दद्यात्ततो धूपविलेपनम् ।।\nततस्तु रात्रौ भोक्तव्यं तैलक्षारविवर्जितम् ।। १९ ।।\nशालितण्डुलकप्रस्थं घृतपात्रेण संयुतम् ।।\nदद्यात्सर्वेषु नक्तेषु ब्राह्मणाय नृपोत्तम ।। 4.109.२० ।।\nशक्त्यभावे न दोषः स्यादधिके चाधिकं फलम् ।।\nनक्षत्रयुगले प्राप्ते नक्तयुग्मं समाचरेत् ।। २१ ।।\nसूतकाशौचदोषे तु पुनरन्यदुपोषयेत् ।।\nएवं क्रमेण संप्राप्ते पारणे पांडवादिके ।। २२ ।।\nब्राह्मणान्भोजयेद्भक्त्या गुडक्षीर घृतादिभिः।।\nकांचनं कारयेद्देवमुमया सह शंकरम् ।। २३ ।।\nशय्यां सुलक्षणां कृत्वा विरुद्धग्रंथिवर्जिताम् ।।\nसोपधानकविश्रामां स्वास्तरावरणां शुभाम् ।। २४ ।।\nभाजनोपानहच्छत्रचामरासनदर्पणैः ।।\nभूषणैरपि संयुक्तां फलवस्त्रानुलेपनैः ।। २५ ।।\nतस्यां निधाय तं देवमलंकृत्य गुणान्वितम् ।।\nकपिलां वस्त्रसंवीतां शुचिशीलां पयस्विनीम् ।। २६ ।।\nसुवर्णशृंगीं रौप्यखुरां सवत्सां कांस्यदोहनाम् ।।\nदद्यान्मंत्रेण पूर्वाह्ने न कालमभिलंघयेत् ।। २७ ।।\nयथा न देवशयनं तव पर्वतजातया ।।\nशून्यं वृत्त्याथ संतत्या तथा मे संतु सिद्धयः ।। २८ ।।\nयथा देव न श्रेयोऽर्थस्त्वदन्यो विद्यते क्वचित् ।।\nतथा मामुद्धराशेषदुःखसंसारसागरात् ।। २९ ।।\nततः प्रदक्षिणीकृत्य प्रणिपत्य विसर्जयेत् ।।\nशय्यागवादितत्सर्वं द्विजस्य भवनं नयेत् ।। 4.109.३० ।।\nनैतद्विशीलाय न दांभिकाय कुतर्कदुष्टाय विनिंदकाय ।।\nप्रकाशनीयं व्रतमिन्दुमौलेर्यश्चापि लोभोपहतांतरात्मा ।। ३१ ।।\nभक्ताय दांताय गुणान्विताय प्रदेयमेतच्छिवभक्तियुक्तैः ।।\nइदं महापातककृन्नराणामप्यक्षयं वेदविदो वदंति ।। ३२ ।।\nया वाथ नारी कुरुतेऽतिभक्त्या भर्तारमाश्रित्य शुभं गुरुं वा ।।\nन बंधुपुत्रैर्न धनैर्वियोगमाप्नोति दुःखं न सुहृत्समुत्थम् ।। ३३ ।।\nइदं वशिष्ठेन पुराऽर्जुनेन कृतं कुबेरेण पुरंदरेण ।।\nयत्कीर्तनादप्यखिलान्यघानि विघ्नं समायांति न संशयोत्र ।। ३४ ।।\nइति पठति शृणोति वा य इत्थं शिवपुरुषं पुरुहूतवल्लभः स्यात् ।।\nअपि नरकगतान्पितॄनशेषाञ्च्छिवभवनं नयतीह यः करोति ।। ३५ ।।"
  }
]
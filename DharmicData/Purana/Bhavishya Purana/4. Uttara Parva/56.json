[
  {
    "text": "।। श्रीकृष्ण उवाच ।। ।।\nशुक्ले भाद्रपदस्यैव पक्षेऽष्टम्यां युधिष्ठिर ।।\nदूर्वाष्टमीव्रतं पुण्यं यः कुर्याच्छ्रद्धयान्वितः ।। १ ।।\nन तस्य क्षयमाप्नोति संतानं सप्तषौरुषम् ।।\nनंदते वर्द्धते नित्यं यथा पूर्वं तथा कुलम् ।। २ ।।\n।। युधिष्ठिर उवाच ।। ।।\nकुत एषा समुत्पन्ना दूर्वा कस्माच्चिरायुषा ।।\nकस्माच्च सा पवित्रा च लोकनाथ ब्रवीहि मे।।३।।\n।। श्रीकृष्ण उवाच ।।\nक्षीरोदसागरे पूर्वं मथ्यमानेऽमृतार्थिना ।।\nविष्णुना बाहुजंघाभ्यां यद्धृतो मन्दरो गिरिः ।। ४ ।।\nभ्रमितो वै स वेगेन रोमण्युद्धर्षितानि वै ।।\nतान्येतानि जलोर्मीभिरुत्क्षिप्तानि तदर्णवात् ।। ५ ।।\nअजायत शुभा दूर्वा रम्या हरितशाद्वला ।।\nएवमेषा समुत्पन्ना दूर्वा विधु तनूरुहा ।। ६ ।।\nतस्याश्चोपरि विन्यस्तं मथितामृतमुत्तमम् ।।\nदेवदानवगन्धर्वैर्यक्षविद्याधरैस्तथा ।। ७ ।।\nतत्राप्यमृतकुंभस्य पेतुर्न्निष्यंदबिंदवः ।।\nतैरियं स्पृष्टमात्राभूद्दूर्वा रस्याऽजराऽमरा ।। ८ ।।\nवंद्या पवित्रा देवैस्तु वंदिताभ्यर्चिता पुरा ।।\nअष्टम्यां फलपुष्पैस्तु खर्जूरैर्न्नालिकेरकैः ।। ९ ।।\nद्राक्षाक्षोटकपित्थैश्च बर्बरैर्लकुचैस्तथा ।।\nनारिंगैर्जंबुकैराम्रैर्बीजपूरैश्च दाडिमैः ।। 4.56.१० ।।\nदध्यक्षतैः सुपुष्पैश्च धूपनैवेद्यदीपकैः ।।\nमंत्रेणानेन राजेन्द्र शृणु ष्वावहितेन च ।। ११ ।।\nत्वं दूर्वेऽमृतजन्मासि वंदिता च सुरासुरैः ।।\nसौभाग्यं संततिं कृत्वा सर्वकार्यकरी भव ।। १२ ।।\nयथा शाखाप्रशाखाभिर्विस्तृतासि महीतले ।।\nतथा ममापि संतानं देहि त्वमजरामरे ।। १३ ।।\nएवमेषा पुरा पार्थ पूजिता त्रिदशोत्तमैः ।।\nतेषां पत्नीवधूभिश्च भगिनीभि स्तथैव च ।। १४ ।।\nपूजिताभ्यर्हिता वाचा गौर्या राजञ्छ्रिया तथा ।।\nमर्त्यलोके वेदवत्या दमयंत्यापि सीतया ।। १५ ।।\nसुकेश्या च घृताच्या च रंभया च सुकेशया ।।\nसहन्या कामकंदन्या मेनकोर्वशिकादिभिः ।। १६ ।।\nस्त्रीभिरेवार्चिता दूर्वा सौभाग्यसुखदायिनी ।।\nस्नाताभिः शुचि वस्त्राभिः सखीभिः ससुहृज्जनैः ।। १७ ।।\nदत्त्वा दानानि विप्रेभ्यः फलं दत्त्वार्चयेत्प्रभोः ।।\nतिलपिष्टकगोधूमसप्तधान्यानि पांडव ।। १८ ।।\nभक्षयित्वा सुहृन्मित्रसंबंधिस्वजने तथा ।।\nया नार्यो विचरिष्यंति व्रतमेतत्पुरातनम् ।। १९ ।।\nदूर्वाष्टमीति विख्यातं पुण्यं संतानकारकम् ।।\nताः सर्वाः सुखसौभाग्यपुत्रपौत्रादिभिस्तथा ।। 4.56.२० ।।\nमर्त्ये लोके चिरं स्थित्वा ततः स्वर्गं गताः पुनः ।।\nदेवैरानंदितास्तत्र भर्तृभिः सह बांधवैः ।। २१ ।।।\nवसंति रममाणस्ता यावदाभूतसंप्लवम् ।। २२ ।।\nमेघावृतेंबरतले हरिते वनांते या साष्टमी शुभफला सफला नभस्ये ।।\nदूर्वाफलाक्षततिलैः प्रतिपूज्य योषिद्दूर्वेव वृद्धिमुपयाति सुतैः सुहृद्भिः ।। २३ ।। ।।"
  }
]
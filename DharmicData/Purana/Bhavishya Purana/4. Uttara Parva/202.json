[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि रत्नाचलमनुत्तमम् ।।\nयत्प्रदानान्नरो याति लोकान्सप्तर्षिसेवितान् ।। १ ।।\nमुक्ताफलसहस्रेण पर्वतः स्यादनुत्तमः ।।\nमध्यमः पञ्चशतिकस्त्रिशतेनावरः स्मृतः ।। २ ।।\nअल्पवित्तस्तु कुर्वीत मुक्ताफलशतेन च ।।\nचतुर्थांशेन विष्कंभपर्वताः स्युः समंततः ।। ३ ।।\nपूर्वेणवज्रगोमेदैर्दक्षिणेनेंद्रनीलकैः ।।\nपुष्परागयुतः कार्यो विद्वद्भिर्गंधमादनः ।। ४ ।।\nवैडूर्यविद्रुमैः पश्चात्सावित्रो विपुलाचलः ।।\nपद्मरागं ससौवर्णमुत्तरेणापि विन्यसेत् ।। ५ ।।\nधान्यपर्वतवच्छेषमत्रापि परिकल्पयेत् ।।\nतद्वदावाहनं कृत्वा वृक्षान्देवांश्च कांचनाम् ।। ६ ।।\nपूजयेत्पुष्पनैवेद्यैः प्रभाते तु विसर्जनम् ।।\nपूर्ववद्गुरुऋत्विग्भ्यां इमान्मंत्रानुदीरयेत् ।।७।।\nयथा देवगणाः सर्वे सर्वरत्नेष्ववस्थिताः ।।\nत्वं च रत्नमयो नित्यमतः पाहि महाचल ।। ८ ।।\nयस्माद्रत्नप्रदानेन तुष्टिमेति जनार्दनः ।।\nपूजारत्नप्रदानेन तस्मान्नः पाहि सर्वदा ।। ९ ।।\nअनेन विधिना यस्तु दद्याद्रत्नमयं गिरिम् ।।\nस याति वैष्णवं लोकममरेश्वरपूजितम् ।। 4.202.१० ।।\nयावत्कल्पशतं साग्रमुषित्वेह नराधिप ।।\nरूपारोग्यगुणोपेतः सप्तद्वीपाधिपो भवेत्।। ।। ११ ।।\nब्रह्महत्यादिकं किंचिदत्र चामुत्र वा कृतम् ।।\nतत्सर्वं नाशमायाति गिरिर्वज्रहतो यथा ।। १२ ।।\nमुक्तामयं कनकविद्रुमभक्तिचित्रं चंचन्महामणिमरीचिचयोपपन्नम् ।।\nरत्नाचलं द्विजवराय निवेदयित्वा भास्वत्प्रभामभिभवेत्सुरलोकलोके ।। १३ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे रत्नाचलदानविधिवर्णनं नाम द्वयधिकद्विशततमोऽध्यायः ।। २०२ ।।"
  }
]
[
  {
    "text": "।। युधिष्ठिर उवाच ।।\nस्त्रीणां संपद्यते येन मर्त्यलोके गृहं शुभम् ।।\nपतिप्रेम तथात्यंतं तन्मे ब्रूहि व्रतं शुभम् ।। १ ।।\n।। श्रीकृष्ण उवाच ।। ।।\nएकदा पार्वतीशंभू स्थितौ मुनिसुरावृतौ ।।\nकैलासशिखरे रम्ये नानाधातुविचित्रिते ।। २ ।।\nनानाद्रुमलताकीर्णे नानापुष्पोपशोभिते ।।\nमुनिकिन्नर संघुष्टे गेयनृत्यसमाकुले ।। ३ ।।\nशंकरः पार्वतीं प्राह किं त्वया सद्व्रतं कृतम् ।।\nवामारूपेण मेत्यंतं प्रियासि वरवर्णिनि ।। ४ ।।\nआगच्छ जानुदेशं तु सुप्रसन्ना तथा प्रिये ।।\nब्रूहि चावितथं सर्वं त्वया पार्वति यत्कृतम् ।। ५ ।।\nइत्युक्ता प्रणता भूत्वा गौरी प्राह शिवं शुभा ।।\nतृतीयायां मया चीर्णं पुरा रंभाव्रतं शुभम् ।। ६ ।।\nतेन मे त्वं मनोहारी भर्ता लब्धोसि शंकर।।\nईश्वरी वाप्यहं स्त्रीणां तव देहार्द्धहारिणी ।। ७ ।।\n।। ईश्वर उवाच ।। ।।\nकीदृशं तद्व्रतं भद्रे सर्वसौख्यप्रदायकम् ।।\nब्रूहि पार्वति यत्नेन यच्चीर्णं पितुरंतिके ।। ८ ।।\n।। गौर्युवाच ।।\nपुराहं देव तिष्ठामि कुमारी भवने पितुः ।।\nहिमवद्गह्वरे रम्ये सखीगणसमावृता ।। ९ ।।\nततोऽहं मेनया प्रोक्ता स्वपित्रा च हिमाद्रिणा ।।\nपुत्रि रभाव्रतं चार्यं वरसौभाग्यवर्धनम् ।। 4.18.१० ।।\nयेन प्रारब्धमात्रेण सर्वं संपत्स्यते तव ।।\nसौभाग्यं स्त्रीगणैश्वर्यं महादेवीपदं तथा ।। ११ ।।\nएवं करोमि वै मातर्मम चोक्तं पुरस्त्वया ।।\nमनोभिलषितं येन येन प्राप्नोमि शंकरम् ।। १२\n।। मेनोवाच ।।\nअद्य शुक्लतृतीयायां स्नात्वा नियमतत्परा ।।\nकुरु पार्श्वेषु पञ्चाग्नीञ्ज्वालमानान्हुताशनान् ।। १३ ।।\nगार्हपत्यं दक्षिणाग्निमन्यं चाहवनीयकम् ।।\nपंचमं भास्करं तेज इत्येते पंच वह्नयः ।। १४ ।।\nएतेषां मध्यतो भूत्वा तिष्ठ पूर्वमुखा चिरम् ।।\nचतुर्भुजां ध्यानपरां पद्द्वयोपरि संस्थिताम् ।। १५ ।।\nमृगाजिनच्छन्नकुचां जटावल्कलधारिणीम् ।।\nसर्वाभरणसंयुक्तां देवीमभिमुखीं कुरु ।। १६ ।।\nमहालक्ष्मीर्महाकाली महामाया महामतिः ।।\nगङ्गा च यमुना सिंधुः शतदुर्नर्मदा मही ।। १७ ।।\nसरस्वती वैतरिणी सैव प्रोक्ता महासती ।।\nतस्याश्च प्रेक्षणपरा भव तद्भावभासिता ।। १८ ।।\nहोमं कुर्युर्यतात्मानो ब्राह्मणाः सर्वतोदिशम् ।।\nदेव्याः पूजा प्रकर्तव्या पुष्पधूपादिना ततः ।।१९।।\nबहुप्रकारनैवेद्यं नैवेद्यं घृतपाचितम् ।।\nस्थापयेत्पुरतो देव्याः पृथक्सौभाग्यमेव च ।। 4.18.२० ।।\nजीरकं कडुहुंडश्चाप्यपूपान्कुसुमं तथा ।।\nनिपाचां पावनतरां लवणं शर्करां गुडम् ।। २१ ।।\nपुष्पमंडपिका कार्या गंधपुष्पाधिवासिता ।।\nपद्मासनेन संतिष्ठेद्यावत्परिणतो रविः ।।\nततः प्रणम्य रुद्राणीं मंत्रमेतमुदीरयेत् ।। २२ ।।\nवेदेषु सर्वशास्त्रेषु दिवि भूमौ धरातले ।।\nदृष्टः श्रुतश्च बहुशः शंकाविरहितः स्तवः ।। २३ ।।\nत्वं शक्तिस्त्वं स्वधा स्वाहा त्वं सावित्री सरस्वती ।।\nपतिं देहि गृहं देहि वसु देहि नमोस्तु ते ।। २४ ।।\nएवं संक्षमयेद्देवीं प्रणिपत्य पुनःपुनः ।।\nदेहि भक्त्या गृहं रम्यं विचित्रं बहुभूमिकम् ।।\nआच्छाद्यद्वारकेदारकपोतादिविभूषितम् ।। २५ ।।\nकुड्यस्तंभगवाक्षाढ्यं मणिमंडिततोरणम् ।।\nपद्मरागमहानीलवज्रवैडूर्यभूषितम् ।। २६ ।।\nगृहदानविधानेन ब्राह्मणाय यशस्विने ।।\nसपत्नीकाय संपूज्य सर्वोपस्करसंयुतम् ।। २७ ।।\nसुवासिनीभ्यस्तद्देयं नैवेद्यं सूर्यसंस्थितम् ।।\nनिर्वर्त्य विधिनानेन तत्पश्चात्क्षमयेदघम् ।। २८ ।।\nदांपत्यानि च भोज्यानि चतुर्थ्यां मधुरै रसैः ।।\nइत्युक्तमुमया चीर्णं हर रंभाव्रतं परम् ।। २९ ।।\nव्रतांतेगस्त्यमुनये दत्तं गृहवरं शुभम् ।।\nलोपामुद्रा प्रिया पत्नी तस्य वेश्मनि पूजिता ।। 4.18.३० ।।\nतेन धर्मेण देव त्वं भर्ता लब्धोऽसि शंकरः ।।\nअर्द्धांकेऽपि स्थिता तेन याश्चरिष्यंति योषितः ।।३१।।\nकौंतेय पुरुषो वापि ख्यातं रंभाव्रतं भुवि ।।\nतासां पुत्रा गृहं भोगाः कुलवृद्धिर्भविष्यति ।। ३२ ।।\nस्त्रीणां चातुर्यसौभाग्यं गार्हस्थ्यं सर्वकामिकम् ।।\nबालावृद्धासुमध्यानां रूपलावण्यबृंहणम् ।।\nसपत्नीदर्पदलनं वशीकरणमुत्तमम् ।। ३३ ।।\nहिमवद्विंध्ययोर्मध्ये आर्यावर्ते मनोहरे ।।\nउत्पत्य शोभने वासे पूर्वोत्पन्नधने कुले ।। ३४ ।।\nमृतः शक्रपुरं याति ततो विष्णुपुरं व्रजेत् ।।\nततः शिवपुरं याति व्यासस्य वचनं यथा ।। ३५ ।।\nयद्रंभया किल भयापहरं ततश्च गौर्या हिमाद्रिभवनस्थितयापि चीर्णम् ।।\nतस्या व्रतं सुविकरोति रता च धर्मे ब्रह्मेशकेशवपतिं सुखदं लभेत ।। ३६ ।। ।।"
  }
]
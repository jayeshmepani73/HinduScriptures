[
  {
    "text": "।। युधिष्ठिर उवाच ।।\nभगवञ्छ्रोतुमिच्छामि दानमाहात्म्यमुत्तमम् ।।\nयदक्षयं परे लोके देवर्षिगणपूजितम् ।। १ ।।\n।। श्रीकृष्ण उवाच ।। ।।\nरुद्रेण यत्पुरा प्रोक्तं नारदाय महात्मने ।।\nमत्स्येन मनवे तद्वत्तच्छुणुष्व कुरूद्वह ।। २ ।।\nमेरोः प्रदानं वक्ष्यामि दशधा पुनरेव ते ।।\nयत्प्रदातोत्तराँल्लोकान्प्राप्नोति सुरपूजितान्।। ३ ।।\nपुराणेषु च वेदेषु यज्ञेष्वध्ययनेषु च ।।\nन तत्फलमधीतेषु कृतेष्विह यदश्नुते ।। ४ ।।\nतस्माद्विधानं वक्ष्यामि पर्वतानामनुक्रमात् ।।\nप्रथमो धान्यशैलः स्यद्द्वितीयो लवणाचलः ।। ५ ।।\nगुडाचलस्तृतीयस्तु चतुर्थो हेमपर्वतः ।।\nपञ्चमस्तिलशैलः स्यात्षष्ठः कार्पासपर्वतः ।। ६ ।।\nसप्तमो घृतशैलश्च रसशैलस्तथाष्टमः ।।\nराजतो नवमस्तद्वद्दशमः शर्कराचलः ।। ।। ७ ।।\nवक्ष्ये विधानमेतेषां यथावदनुपूर्वशः ।।\nअयने विषुवे पुण्ये व्यतीपाते दिनक्षये ।। ८ ।।\nशुक्लपक्षे तृतीयायामुपरागे शशिक्षये ।।\nविवाहोत्सवयज्ञे वा द्वादश्यामथ वा पुनः ।। ९ ।।\nशुक्लायां पञ्चदश्यां वा पुण्यर्क्षे वा प्रधानतः ।।\nधान्यशैलादयो देया यथाशास्त्रं विजानता ।। 4.195.१० ।।\nतीर्थे वायतने वापि गोष्ठे वा संगमेऽपि वा ।।\nमंडपं कारयेद्भक्त्या चतुरस्रमुदङ्मुखम् ।। ११ ।।\nप्रागुदक्प्रवणं तत्र प्राङ्मुखं वा विधानतः ।।\nगोमयेनानुलिप्तायां भूमावास्तीर्य वा कुशान् ।। १२ ।।\nतन्मध्ये पर्वतं कुर्याद्विष्कम्भपर्वतान्वितम् ।।\nधान्यद्रोणसहस्रेण भवेद्गिरिरिहोत्तमः ।। १३ ।।\nमध्यमः पंचशतिकः कनिष्ठः स्यात्त्रिभिः शतैः ।। १४ ।।\nमेरुर्महाव्रीहिमयस्तु मध्यसुवर्णवृक्षत्रयसंयुतः स्यात् ।।\nसंपूर्णमुक्ताफलवज्रयुक्तो याम्ये नु गोमेदकपुष्परागैः ।।१५।।\nयः स्याच्च गारुत्मतनीलरत्नैः सौम्येन वैडूर्यसरोजरागैः ।।\nश्रीखंडखण्डैरभितः प्रवाल लतान्वितः शुद्धशिलातलः स्यात् ।।१६।।\nब्रह्माथ विष्णुर्भगवान्पुरारिर्दिवाकरोऽप्यत्र हिरण्मयः स्यात् ।।\nतथैकदेशोद्धतकन्धरस्तु घृतोदकप्रस्रवणाश्च दिक्षु ।। १७ ।।\nशुक्लांबरोऽन्यश्च सुराचलः स्यात्पूर्वेण कृष्णानि च दक्षिणेन ।।\nवासांसि पश्चादथ केसराणि रक्तानि चैवोत्तरतो दलानि ।। १८ ।।\nरौप्या महेंद्रप्रमुखास्तथाष्टौ संस्थापयेल्लोकपतीन्क्रमेण ।।\nनानाफलाली च समंततः स्यान्मनोरमामाल्यविलेपनाद्या ।। १९ ।।\nवितानकञ्चोपरि पञ्चवर्णमम्लानपुष्पाभरणं सितं वा ।।\nइत्थं निवेश्यामरशैलमप्युन्मनास्तु विष्कम्भगणान्क्रमेण ।। 4.195.२० ।।\nतुरीयभागेन चतुर्दिशं च संस्थापयेत्पुष्पविलेपनाद्यान् ।।\nपूर्वेण मन्दरमनेकफलोपयुक्तं यत्रोल्लसत्कनकभद्रकदंबचिह्नम् ।। २१ ।।\nकामेन कांचनमयेन विराजमानमाकारयेत्कुसुमवस्त्रविलेपनाढ्यम् ।।\nक्षीरारुणोदसरसाथ तथा वनेन रौप्येण शक्तिघटितेन विराजमानम् ।।२२।।\nयाम्येन गंधमदनोत्र निवेशनीयो गोधूमसंचयमयः कलधौतजो वा ।।\nहैमेन पक्षिपतिना धृतमानसेन तेनाद्यमेव सकलं किलसंयुतः स्यात् ।। २३ ।।\nपश्चात्तिलाचलमनेकसुगन्ध पुष्पसौवर्णपिप्पलहिरण्ययहंसयुक्तम् ।।\nआकारयेद्रजतपुष्पवनेन तद्वद्वस्त्रान्वितं दधिशतोदसरस्तथाग्रे ।। २४ ।।\nसंस्थाप्य तं विपुलशैलमथोत्तरेण शैलं सुपार्श्वमपि माषमयं सुवप्रम् ।।\nपुष्पैश्च हेमवटपादपशेषरत्नमाकारयेत्कनकधेनुविराजमानम् ।। २५ ।।\nमाक्षीकभद्रकरसावचयेन तद्वद्रौ प्येण भास्वररसैश्च युतं विधाय ।।\nहोमश्चतुर्भिरथ वेदपुराणविद्भिर्ह्येतैरनिंद्य वरिताकृतिभिर्द्विजेन्द्रैः ।। २६ ।।\nपूर्वेण हस्तमुखमत्र विधाय कुंडं कार्यस्तिलैरथ घृतेन समित्कुशैश्च ।।\nरात्रौ च जागरमनुद्धतगीततूर्यैरावाहनं च कथयामि शिलोच्चयानाम् ।। २७ ।।\nत्वं सर्वदेवगणधामनिधे च विघ्नमस्मद्गृहेष्वमरपर्वत नाशयाशु ।।\nक्षेमं विधत्स्व कुरु शांतिमनुत्तमां नः संपूजितः परमभक्तिमतः प्रदेहि ।। २८ ।।\nत्वमेव भगवानीशो ब्रह्मा विष्णुर्दिवाकरः ।।\nमूर्तामूर्तपरं बीजमतः पाहि सनातन ।। २९ ।।\nयस्मात्त्वं लोकपालानां विश्वमूर्तेश्च मंदिरम् ।।\nकेशवार्कवसूनां च तस्मा च्छांतिं प्रयच्छ मे ।। 4.195.३० ।।\nयस्मादशून्यममरैर्गंधर्वैश्च शिरस्तव ।।\nतस्मान्मामुद्धराशेष दुःखसंसारसागरात् ।। ३१ ।।\nएवमभ्यर्च्य तं मेरुं मन्दरं चापि पूजयेत् ।।\nयस्माच्चैत्ररथेनाथ भद्राश्ववरिषेण च ।। ३२ ।।\nशोभसे मन्दरक्षिप्रमतस्तुष्टिकरो भव ।।\nयस्माच्चूडामणिर्जंबूद्वीपे त्वं गन्धमादनः ।। ३३ ।।\nगन्धर्वैरप्सरोभिश्च गीयमानं यशोऽस्तु मे ।।\nयस्मात्त्वं केतुमालेन वैभ्राजेन वनेन च ।। ३४ ।।\nहिरण्यमयपाषाणस्तस्माच्छांतिं प्रयच्छ मे ।।\nउत्तरैः कुरुभिर्यस्मात्सावित्रेण वनेन च ।। ३५ ।।\nसुपार्श्व राजसे नित्यमतः श्रीरक्षयास्तु मे ।।\nएवमामंत्र्य तान्सर्वान्प्रभाते विमले पुनः ।। ३६ ।।\nस्नात्वा तु गुरवे दद्यान्मध्यमं पर्वतोत्तमम् ।।\nशेषांश्च पंच तान्दद्यादृत्विग्भ्यः क्रमशो नृप ।। ३७ ।।\nगावो देयाश्चतुस्त्रिंशदथवा दश भारत।।\nशक्तितः सप्त वाष्टौ वा एवं दद्यादशक्तिमान् ।। ३८ ।।\nएकापि गुरवे देया कपिला सुपयस्विनी ।।\nपर्वतानामशेषाणामेष एव विधिः स्मृतः ।। ३९ ।।\nय एव पूजने मंत्रास्त एवोपस्करे तथा ।।\nग्रहाणां लोकपालानां ब्रह्मादीनामगैः सह ।। 4.195.४० ।।\nस्वमंत्रेणैव सर्वेषु होमः शैलेषु शस्यते ।।\nउपवासी भवेन्नित्यमशक्तौ नक्तमिष्यते ।। ४१ ।।\nविधानं सर्वशैलानां क्रमशः शृणु भारत ।।\nदानकालेषु ये मन्त्राः पर्वतेषु च यत्फलम् ।। ४२ ।।\nअन्नं ब्रह्म यतः प्रोक्तमन्ने प्राणाः प्रतिष्ठिताः ।।\nअन्नाद्भवंति भूतानि जगदन्नेन वर्द्धते ।। ४३ ।।\nअन्नमेव यतो लक्ष्मीरन्नमेव जनार्दनः ।।\nधान्यपर्वतरूपेण पाहि तस्मान्नगोत्तम ।। ४४ ।।\nअनेन विधिना यस्तु दद्याद्धान्यमयं गिरिम् ।।\nमन्वन्तरशतं साग्रं देवलोके महीयते ।। ४५ ।।\nअप्सरोगणगंधर्वैराकीर्णेन विराजता ।।\nविमानेन दिवः पृष्ठे स याति ऋषिसेवितः ।। ४६ ।।\nपुण्यक्षये राजराज्यमाप्नोतीह न संशयः ।। ४७ ।।\nधान्याचलं कनकवृक्षविराजमानं विष्कंभपर्वतयुतं सुरसिद्धजुष्टम् ।।\nयच्छंति ये सुमतयः प्रणिपत्य विप्रांस्ते प्राप्नुवंति परमेष्ठिपदाब्जयुग्मम् ।। ४८ ।। ।।\nइति श्रीभविष्ये पुराण उत्तरपर्वणि श्रीकृष्णयुधिष्ठिरसंवादे धान्यपर्वतदानविधिवर्णनं नाम पंचनवत्युत्तरशततमोऽध्यायः।। ।। १९५ ।।"
  }
]
[
  {
    "text": "।। श्रीकृष्ण उवाच ।। ।।\nघृतधेनुं प्रवक्ष्यामि तां शृणुष्व नरोत्तम ।।\nदीयते येन विधिना यादृग्रूपां च कारयेत् ।। १ ।।\nगव्यस्य सर्पिषः कुम्भान्गंधमाल्यविभूषितान् ।।\nकांस्योपदोहसंयुक्तान्सितवस्त्रावगुण्ठितान्।। २ ।।\nइक्षुयष्टिमयाः पादाः खुरा रौप्यमयास्तथा ।।\nसौवर्णे चाक्षिणी कार्ये शृंगे चागुरुकाष्ठके ।। ३ ।।\nसप्तधान्यमये पार्श्वे पटोर्णेन च कम्बलम् ।।\nकुर्यात्तुरुष्ककर्पूरैर्घ्राणं फलमयान्स्तनान् ।। ४ ।।\nतद्वच्छर्करया जिह्वां गुडक्षीरमयं मुखम् ।।\nक्षौमसूत्रेण लांगूलं रोमाणि सितसर्षपैः ।। ५ ।।\nताम्रपात्रमयं पृष्ठं कुर्याच्छ्रद्धासमन्वितः ।।\nईदृग्रूपां तु संकल्प्य घृतधेनुं नराधिप ।। ६ ।।\nतद्वत्कल्पनया धेनोर्वत्सं च परिकल्पयेत् ।।\nमंत्रेणानेन राजेन्द्र तां समभ्यर्च्य बुद्धिमान् ।। ७ ।।\nआज्यं तेजः समुद्दिष्टमाज्यं पापहरं परम् ।।\nआज्यं सुराणामाहारः सर्वमाज्ये प्रतिष्ठितम्।। ८ ।।\nत्वं चैवाज्यमयी देवि कल्पितासि मया किल ।।\nसर्वपापापनोदाय सुखाय भव भामिनि ।। ९ ।।\nतं च विप्रं महाभाग मनसेव घृतार्चिषा ।।\nकल्पयित्वा ततस्तस्मै प्रयतः प्रतिपादयेत् ।। 4.154.१० ।।\nदक्षिणासहिता धेनुः कल्पिताज्यमयी शुभा ।।\nएतां ममोपकाराय गृहाण त्वं द्विजोत्तम ।।११।।\nइत्युदाहृत्य विप्राय तां गां तु प्रतिपादयेत् ।।\nदत्त्वैकरात्रं स्थित्वा च घृताहारो यतव्रतः ।। १२ ।।\nअनेन च विधानेन नवनीतमयी शुभा ।।\nदातव्या नृपते धेनुर्न्यूनाधिकविवर्जिता ।। १३ ।।\nशृणु पार्थ महाबाहो प्रदानफलमुत्तमम्।।\nघृतक्षीरमहानद्यो यत्र पायसकर्दमाः ।। १४ ।।\nघृतधेनुप्रदा यांति तत्र कामैः सुपूरिताः ।।\nपितुरूर्ध्वं च ये सप्त पुरुषास्तस्य येऽप्यधः ।। १५ ।।\nतांस्तेषु नृप लोकेषु स नयत्यस्तकल्मषान्।।\nसकामानामियं व्युष्टिः कथिता नृपसत्तम ।। १६ ।।\nनिष्किल्विषं पदं यांति निष्कामा घृतधेनुदाः ।।\nघृतमग्निर्घृतं सोमस्तन्मयाः सर्वदेवताः ।। १७ ।।\nघृतं प्रयच्छतां भीता भवंत्यखिलदेवताः ।। १८ ।।\nमायाजलं सुतकलत्रमहोर्मिमालं लोभोग्रनक्रविषमं बहुपुण्यभाजः ।।\nलग्ना निमग्नवपुषो घृतधेनुपुच्छे संसारसागरमपारमहो तरंति ।। १९ ।। ।।"
  }
]
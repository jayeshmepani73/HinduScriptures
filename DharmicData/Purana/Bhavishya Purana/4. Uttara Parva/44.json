[
  {
    "text": "।। श्रीकृष्ण उवाच ।। ।।\nअथान्यदपि ते वच्मि दानं श्रेयस्करं परम् ।।\nआदित्यमंडलं नाम सर्वाशुभविनाशनम् ।। १ ।।\nयवचूर्णेन शुभ्रेण कुर्याद्गोधूमजेन वा ।।\nसुपक्वं भानुबिंबाभं गुडगव्याज्यपूरितम् ।। २ ।।\nसंपूज्य भास्करं भक्त्या तदग्रे मंडलं शुभम् ।।\nरक्तचन्दनजं कुर्यात्कुंकुमं वा विशेषतः ।। ३ ।।\nमण्डलं तत्र संस्थाप्य रक्तवस्त्रैः सुपूजितम् ।।\nब्राह्मणाय प्रदातव्यं मंत्रेणानेन पांडव ।। ४ ।।\nआदित्यतेजसोत्पन्नं राजतं विधिनिर्मितम् ।।\nश्रेयसे मम विप्र त्वं प्रतिगृह्णेदमुत्तमम् ।। ५ ।। (इति दानमंत्रः)\nकामदं धनदं धर्म्यं पुत्रदं सुखदं तव ।।\nआदित्यप्रीतये दत्तं प्रतिगृह्णामि मंडलम् ।। ६ ।। ( इति प्रतिग्रहमंत्र)\nएवं दत्त्वा नरो राजन्सूर्यवद्दिवि राजते ।।\nसर्वकामसमृद्धार्थो मंडलाधिपतिर्भवेत् ।। ७ ।।\nदातव्यं जयसप्तम्यां तदारभ्य दिनेदिने ।।\nभास्करस्य महाराज शक्त्या भावेन भावितः ।। ८ ।।\nगोधूमचूर्णजनितं यवचूर्णजं वा आदित्यमंडलमखण्डगुडाद्यपूर्णम् ।।\nकृत्वा द्विजाय विधिवत्प्रतिपादयेद्यो भूमौ भवत्यमितमंडलमंडितोऽसौ ।। ९ ।।"
  }
]
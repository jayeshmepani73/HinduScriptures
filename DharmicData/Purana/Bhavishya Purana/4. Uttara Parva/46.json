[
  {
    "text": "।। श्रीकृष्ण उवाच ।। ।।\nलोमशो नाम विप्रर्षिर्मथुरायां गतः पुरा ।।\nसोर्चितो वसुदेवेन देवक्या च युधिष्ठिर ।। १ ।।\nउपविष्टः कथाः पुण्याः कथयित्वा मनोहराः ।।\nततः कथयितुं भूयः कथामेतां प्रच क्रमे ।।२।।\nकंसे हते मृताः पुत्राः पुत्रा जाताः पुन. पुनः ।।\nमृतवत्सा देवकि त्वं पुत्रदुःखेन दुःखिता।।३।।\nयथा चन्द्रमुखी दीप्तिर्बभूव मृतपुत्रिका ।।\nपश्चाच्चीर्णव्रता सैव बभूवाक्षतवत्सका ।।\nत्वमेव देवकि तथा भविष्यसि न संशयः ।।४।।\n।। देवक्युवाच ।। ।।\nका सा चन्द्रमुखी ब्रह्मन्बभूव बहु पुत्रिका ।। ५ ।।\nचरितं किं व्रतवरं बहुसंततिकारकम् ।।\nसतां सदर्थकरणं सौभाग्यारोग्यवर्द्धनम् ।। ६ ।।\n।। लोमश उवाच ।। ।।\nअयोध्यायां पुरा राजा नुहुषो नाम विश्रुतः ।।\nतस्य राज्ञो महादेवी नाम्ना चन्द्रमुखी पुरा ।। ७ ।।\nपुरोहितस्य तस्यैव पत्न्यासीन्मानमानिका ।।\nतयोरासीद्दृढा प्रीतिः स्पृहणीया परस्परम् ।। ८ ।।\nअथापि तेपि मित्रिण्यौ स्नानार्थं सरयूजले ।।\nप्राप्ते प्राप्ताश्च तत्रैव बह्व्यश्च नगराङ्गनाः ।। ९ ।।\nस्नात्वा तु मंडल चक्रुः स्वपतेर्व्यक्तरूपिणः ।।\nलेखयित्वा शिवं शांतमुमया सह शंकरम् ।। 4.46.१० ।।\nगन्धपुष्पाक्षतैर्भक्त्या पूजयित्वा यथाविधि ।।\nप्रणम्य गंतुकामास्ताः पृष्टास्ताभ्यां नरस्त्रियः ।। ११ ।।\nता ऊचुः शङ्करोऽस्माभिः पार्वत्या सह पूजितः ।।\nस्वर्णसूत्रमयस्तंतुः शिवायात्मा निवे दितः ।। १२ ।।\nधारामयमिदं तावद्यावत्प्राणावधारणम् ।।\nतासां तु वचनं श्रुत्वा मित्रिण्यौ तेऽपि भारत ।। १३ ।।\nतस्यैव समयं तत्र बद्ध्वा दोर्भ्यां तु दोरकैः ।।\nततस्ताः स्वगृहाञ्जग्मुः स्वसखीभिः समावृताः ।। १४ ।।\nकालेन महता यातं तस्या वै तद्व्रत नृप ।।\nचंद्रवत्याः प्रमत्ताया विस्मृतः स तु दोरकः ।। १५ ।।\nमृता कैश्चिदहोरात्रैः सा बभूव प्लवङ्गमी ।।\nमानी च कुक्कुटी जाता प्रायः संनिकटञ्चरे ।। ।। १६ ।।\nतथैव जाते मित्रिण्यौ पूर्वजातिस्मरे तथा ।।\nसंभूय भूपसमयं प्राग्भूतं चक्रतुः पुनः ।। १७ ।।\nतद्दिने तत्र संप्राप्ते पुनः काले न ते मृते ।।\nतत्रैव मात्रके देशे जाते गोकुलसंयुते ।। १८ ।।\nराज्ञो जाया बभूवाथ पृध्वीनाथस्य वा पुनः ।।\nईश्वरी नाम विख्याता राज्ञी राजेंद्रवल्लभा ।। १९ ।।\nअग्निमीला द्विजस्याभूद्भार्या भूषणनामिका ।।\nपुरोहितस्य कालेन कुक्कुटी बहुपुत्रिणी ।। 4.46.२० ।।\nजातिस्मरा पद्महस्ता अष्टपुत्रा मृतप्रजा ।।\nपुनर्निरन्तरा प्रीतिर्बभूवाथ तयोर्नृप ।। २१ ।।\nतत्रेश्वरी पुत्रमेकं प्रसूता चैव रोगिणम् ।।\nनववर्षस्तु पञ्चत्वमगात्स च युधिष्ठिर ।। २२ ।।\nततस्तां भूषणां द्रष्टुमथैषा पुत्रदुःखिता ।।\nसखीभावादतिस्नेहात्सर्वपुत्रसमन्विता ।।\nअमुक्ताभरणा नित्यं स्वभावेनैव भूषिता ।। २३ ।।\nतां दृष्ट्वा पुत्रिणीं भव्यां प्रजज्वालेश्वरी रुषा ।।\nततो गृहं प्रेष्य च तां सखीं वै तीव्रमत्सरा ।। २४ ।।\nचिन्तयामास सा रात्र्यां तस्याः पुत्रवधं प्रति ।।\nहताहताश्च तत्पुत्रा पुनर्जीवन्त्यनामयाः ।। २५ ।।\nकदाचिदाहूय सखीं भूषणां पुरतः स्थिताम् ।।\nईश्वरी प्राह किमिदं सखि पुण्यं त्वया कृतम् ।। २६ ।।\nयेन ते निहताः पुत्राः पुनर्जीवन्ति नो भयम् ।।\nबहुपुत्रा जीववत्सा अमुक्ताभरणा कथम् ।।\nशोभसेऽभ्यधिकं भद्रे विद्युत्सौदामिनीव हि ।। २७ ।।\n।। भूषणोवाच ।। ।।\nभद्रे भाद्रपदे मासि सप्तम्यां सलिलाशये ।।\nस्नात्वा शिवमंडलके लेखयित्वा सहांबिकम् ।। २८ ।।\nभक्त्या संपूज्य समयं कुर्याद्बद्ध्वा करे गुणम् ।।\nयावज्जीवं मया तावच्छिवस्यात्मा निवेदितः ।। २९ ।।\nइत्येवं समयं कृत्वा ततःप्रभृति दोरकम् ।।\nस्वर्णरौप्यमयं वापि करशाखासु धारयेत् ।। 4.46.३० ।।\nमंडकं वेष्टिकां दयाच्छ्वश्रूपक्षे द्विजे तु वा ।।\nस्वयं च ता न भोक्तव्या व्रतभंगभयात्सखि ।। ३१ ।।\nपरितो मुद्रिका रौप्या सौवर्णीं च युधिष्ठिर ।।\nताम्रपात्रोपरि स्थाप्य ब्राह्मणाय निवेदयेत् ।। ३२ ।।\nसोहालकानि कांसारं दद्याद्भुञ्जीत च स्वयम् ।।\nमण्डलं सद्म वित्तं च शिवं शक्तिसमन्वितम् ।। ३३ ।।\nसम्पूज्य सखि दुष्प्राप्यं त्रैलोक्येऽपि न विद्यते ।।\nतदेवं समयः पूर्वं त्वया सह मया कृतः ।। ३४ ।।\nस मया पालितो भक्त्या ततोऽहं सुस्थिता सखि ।।\nत्वया स भग्नः समयो दर्पात्त्यक्तः शरीरयोः ।। ३५ ।।\nतेन सन्ततिविच्छिन्ना राज्येपि सति दुःखिता ।।\nएष प्रभावः कथितो व्रतस्यास्य मया तव ।। ३६ ।।\nअर्द्धं तव प्रदास्यामि तस्य धर्मस्य सुव्रते ।।\nसखीभावात्प्रतीच्छ त्वं नात्र कार्या विचारणा ।। ३७ ।।\nइत्युक्त्वा प्रतिजग्राह व्रतदानफलं ततः ।।\nबभूव सुप्रजाः साध्वी मोक्षं प्राप सुरेश्वरी ।। ३८ ।।\nव्रतस्यास्य प्रभावेण सपुत्रा त्वं च देवकि ।।\nभविष्यसि त्रिलोकेशं पुत्रं च जनयिष्यसि ।। ३९ ।।\nइत्येवं कथयित्वास्यै लोमशो मुनिपुंगवः ।।\nजगाम नभसा पार्थ मयाऽप्येतत्तवोदितम्।। 4.46.४० ।।\nये चरिष्यंति मनुजा व्रतमेतद्युधिष्ठिर ।।\nकृकवाकुप्रसङ्गाख्यं देवक्या चरितं शुभम् ।। ४१ ।।\nतेषां सन्ततिविच्छेदो न कदाचिद्भविष्यति ।।\nस्त्रियश्च याश्चरिष्यंति व्रतमेतत्सुतप्रदम् ।।\nमर्त्यलोके सुखं स्थित्वा यास्यंति शिवमंदिरम् ।। ४२ ।।\nयः कुक्कुटीव्रतवरं प्लवगीसमेतं चक्रे चराचरगुरुं हृदये निधाय ।।\nतद्व्याकरोति कलुषौघविघातरक्षां सा स्त्री युवां भवति शोभनगीतवत्सा ।। ४३ ।।"
  }
]
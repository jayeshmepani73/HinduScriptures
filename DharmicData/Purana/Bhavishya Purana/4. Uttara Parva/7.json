[
  {
    "text": "।। श्रीकृष्ण उवाच ।। ।।\nयदेतत्ते समाख्यातं गंभीरं नरकार्णवम।।\nव्रतोपवासनियमप्लवेनोत्तीर्यते सुखम् ।। १ ।।\nदुर्ल्लभं प्राप्य मानुष्यं विद्युत्पतनचञ्चलम् ।।\nतथात्मानं समादध्याद्भ्रश्यते न पुनर्यथा ।। २ ।।\nदान व्रतमयी कीर्तिर्यस्य स्यादिह देहिनः ।।\nपरलोकेऽपि स तया ज्ञायते ज्ञातिवर्द्धनः ।। ३ ।।\nज्ञायते नेह नामुत्र व्रतस्वाध्यायवर्जितः ।।\nपुरुषः पुरुषव्याघ्र तस्माद्व्रतपरो भवेत् ।। ४ ।।\nअत्र ते कथयिष्यामि इतिहासं पुरातनम् ।।\nसिद्धेन सह संवादमवंत्यां ब्राह्मणस्य हि ।। ५ ।।\nयोगर्द्धिसिद्ध्या संसिद्धः कश्चित्सिद्धो महीतलम् ।।\nचचार विकृतं कृत्वा वपुः परमभीषणम् ।। ६ ।।\nनिगीर्णदंतो लंबोष्ठः पिंगाक्षस्तनुमूर्द्धजः ।।\nत्रुटितैक कर्णो दुर्वणः शीर्णवस्त्रो महोदरः ।। ७ ।।\nचिपिटाक्षः स्फुटितपाज्जंघाढ्यः कृशकूर्परः ।।\nदिशः पश्यति संहृष्टो बभ्रामोद्भ्रांतचित्तवत् ।। ८ ।।\nमूलजालिकविप्रेण दृष्टः पृष्टश्च को भवान् ।।\nकदा स्वर्गात्समायातः केन कार्येण मे वद ।। ९ ।।\nकच्चिद्दृष्टा त्वया रंभा भाभासितदिगंतरा ।।\nचित्तसंमोहनकरी देवानामेकसुन्दरी ।। १० ।।\nगत्वा मद्वचनाद्वाच्या निर्वाच्या दोषदर्शिभिः ।।\nआवंत्यस्त्वां कुशलिनीं पृच्छति स्म द्विजो त्तमः ।। ११ ।।\nसिद्धः प्रसिद्धं तं विप्रं प्राहेदं विस्मयान्वितः ।।\nकथं त्वयाहं विज्ञातः स्वर्गादभ्यागतः स्फुटम् ।। १२ ।।\nब्राह्मणस्तमथोवाच विज्ञातोऽसि मया यथा ।।\nतथा तेऽहं प्रवक्ष्यामि क्षीणाघौघावधारय ।। १३ ।।\nगात्रत्रयं विरूपं स्याद्द्वितीयं वा स्वरूपतः।।\nदृष्ट्वा सर्वांग वैरूप्यं विज्ञातोऽसि ततो मया ।। १४ ।।\nदुर्ल्लंघ्या प्रकृतिः साक्षादनुभूतकरी भवेत् ।।\nप्रकृतेरन्यथाभावः सर्वथा लक्ष्यते जनैः ।। १५ ।।\nविप्रस्यैवं वचः श्रुत्वा जगामादर्शनं शनैः ।।\nपुनः कैश्चिदहोरात्रैराजगाम स तां पुरीम् ।। १६ ।।\nमूलजालकविप्रेण पृष्टः प्राहामरावतीम् ।।\nगतोऽहं पृष्टवांस्तत्र रंभां विभ्रमकारिणीम् ।। १७ ।।\nशक्रस्यावसरे वृत्ते व्रजन्त्याः स्वगृहं मया ।।\nत्वत्संदेशः समाख्यातः सावदत्को न वेद्मि तम् ।।१८।।\nविद्यया कलया चापि पौरुषेण व्रतेन च ।।\nतपसा वा पुमान्मर्त्यो दिवि विज्ञायते चिरम् ।। १९ ।।\nब्राह्मणस्तमथोवाच मुग्धा दग्धाग्निसंभवा ।।\nन भक्षयामि शकटं व्रतेनैतेन वेत्ति माम् ।। २० ।।\nतस्यैतद्वचनं श्रुत्वा स सिद्धः सुविशुद्धधीः ।।\nप्रहस्यामंत्र्य तं विप्रं जगामादर्शनं पुनः ।। २१ ।।\nकदाचिच्च रता तेन स्वर्गमार्गं यदृच्छया ।।\nदृष्ट्वा रंभां द्विजप्रोक्तं सर्वमेव निवेदितम् ।। २२ ।।\n।। रंभोवाच ।। ।।\nको न जानामि तं विप्रं शकटव्रतचारिणम् ।।\nमूलजालैर्वर्तयंतं महाकालवनाश्रयम् ।। २३ ।।\nदर्शनादथ संभाषादुपकारात्सहासनात् ।।\nचतुर्धा स्नेहनिर्बंधो नृणां संजायतेऽधिकः ।। २४ ।।\nन दर्शनं न संभाषा कदाचित्सह तेन मे ।।\nनामश्रवणमात्रेण स्नेहः संदर्शितो महान् ।। २५ ।।\nइत्येवमुक्त्वा रंभोरू रंभा जंभारिणोंतिकम् ।।\nविस्मयोत्फुल्लनयना जगाम गजगामिनी ।।२६।।\nगत्वा निवेदयामास स्नेहव्रतविचेष्टितम् ।।\nपुरतो रुद्धहृदया ब्राह्मणस्य च धीमतः ।। २७ ।।\nशक्रः प्रोवाच चार्वंगीं गीर्वाणहृदयंगमाम् ।।\nकिमानयामि तं विप्रं समीपं तव सुव्रतम् ।। २८ ।।\nदिव्यमाल्यांबरधरं दिव्यस्रगुनुलेपनम् ।।\nविमानवरमारोप्य दर्शयामास तं पुनः ।। २९ ।।\nतत्रस्थः स द्विजो भोगीविभुनक्ति सह रंभया ।।\nशकटव्रतमाहात्म्यमित्येतत्ते मयोदितम् ।। ३० ।।\nराज्यश्रियं जगति सर्वजनोपभोग्यामाप्नोति शक्रशिवकेशवयोर्निवासम्।।\nनाप्राप्यमस्ति भुवने सुदृढव्रतानां तस्मात्सदा व्रतपरेण नरेण भाव्यम् ।। ३१ ।।"
  }
]
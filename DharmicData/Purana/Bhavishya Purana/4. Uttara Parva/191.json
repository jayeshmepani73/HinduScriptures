[
  {
    "text": "।। युधिष्ठिर उवाच ।। ।।\nप्रतिष्ठा शाश्वती केन दानेन मधुसूदन ।।\nइह लोके परे चैव कीर्तिरत्यद्भुता तथा ।।१।।\nसद्गतिं च तथा यांति सर्वे पितृपितामहाः ।।\nसंततिश्चाक्षया लोके विभवश्चापि पुष्कलः ।।२।।\nस्थापनात्सर्वदेवानां कथं स्याद्यदुनंदन ।।\nतदाचक्ष्व महाभाग दानेन नियमेन वा ।। ३ ।।\n।। श्रीकृष्ण उवाच ।। ।।\nसाधु पृष्टं त्वया राजँल्लोकानामुपकारकम् ।।\nशृणुष्वैकमना भूत्वा गुह्यं परममुत्तमम्।। ।।४।।\nभुवनानां समासेन प्रतिष्ठां कथयामि ते ।।\nदेवासुरास्तथा नागा गंधर्वा यक्षराक्षसाः ।।५।।\nप्रेताः पिशाचा भूताश्च स्थापिताः स्युर्न संशयः।।\nकारकस्यानुकूले तु मुहूर्ते विजये शुभे ।।६।।\nपुण्ये तिथौ शिवक्षेत्रे दिने सौम्यग्रहान्विते ।।\nसप्त हस्तं पटं कृत्वा चतुरस्रं सुसंहतम् ।।७।।\nअभिन्नांगं दृढं शुद्धं शुद्धस्फटिकवर्चसम् ।।\nतस्मिन्सर्वाणि राजेंद्र भुवनानि च लेखयेत् ।। ८ ।।\nचातुर्वर्ण्यकमानीय विचित्रं चित्रकर्मणि ।।\nयुवानं व्याधिरहितं भव्यं चित्रकरं शुभम् ।। ९ ।।\nसंपूजयित्वा यत्नेन दिव्यवासोविभूषणैः ।।\nतस्मिन्कर्मणि युंजीत पठ्यमानैर्द्विजोत्तमैः ।। 4.191.१० ।।\nशंखभेरीनिनादैश्च गीतमंगलनिस्वनैः ।।\nपुण्याहजयघोषैश्च ब्राह्मणान्पूज्येत्ततः ।। ११ ।।\nआचार्यमपि संपूज्य वासोभिर्भूषणैस्तथा ।।\nप्रारंभं कारयेद्राजन्पटे तस्मिन्यथोदितम् ।। १२ ।।\nमध्ये च लेखयेद्राजञ्जंबूद्वीपं सविस्तरम् ।।\nतस्य मध्ये स्थितो मेरुर्मेरोरुपरि देवताः ।।१३।।\nदिशासु लोकपालानां पुरोऽष्टौ सुरसंयुताः ।।\nसप्तद्वीपवती पृथ्वी सप्त चैव कुलाचलाः ।। १४ ।।\nसागराः सप्त चात्रैव नद्यो ह्रदाः सरांसि च ।।\nपातालाः सप्त चात्रैव सप्त स्वर्गविभूतयः ।। १५ ।।\nब्रह्मविष्णुशिवादीनां भुवनानि यथाक्रमम् ।।\nध्रुवमार्गस्तथादित्यो ग्रहतारागणैर्युतः ।। १६ ।।\nदेवदानवगन्धर्वा यक्ष राक्षसपन्नगाः ।।\nऋषयो मुनयो गावो देवमातर एव च ।।१७।।\nसुपर्णाद्याश्च विहगा नागाश्चैरावतादयः ।।\nदिग्गजाष्टकमत्रैव लेखयेन्मदमंडितम् ।। ।। १८ ।।\nएवंविधं पटं राजन्कारयित्वा सुशोभनम् ।।\nदशोत्तरेण पयसा एतत्सर्वसमावृतम् ।। १९ ।।\nतत्तेजसा वृतं भूयो महतोग्रेण सर्वतः ।।\nतेजस्तद्वायुना वायुराकाशेन समावृतः ।। 4.191.२० ।।\nभूतादिना तथाकाशं भूतादिर्महता तथा ।।\nअव्यक्तेन महांश्चैव व्याप्तो वै शुद्धिलक्षणः ।। २१ ।।\nअव्यक्तं तमसा व्याप्तं तमश्च रजसा तथा ।।\nरजः सत्त्वेन संव्याप्तं त्रिधा प्रकृतिरुच्यते ।। २२ ।।\nएवमावरणोपेतं ब्रह्मांडमखिलं नृप ।।\nपुरुषेणावृतं सर्वं सबाह्याभ्यंतरं तथा ।। २३ ।।\nएतत्सर्वं पटस्थं तु कृत्वा चित्रमयं सुधीः ।।\nकार्तिक्यामयने चैव विषुवे ग्रहणेऽपि वा ।। २४ ।।\nपूजयेद्येन विधिना तत्समासेन मे शृणु ।।\nपुरतो मंडपं तस्य विचित्रं कारयेद्बुधः ।। २५ ।।\nतत्र कुण्डानि चत्वारि चतुरस्राणि कारयेत् ।।\nद्वौद्वौ नियोजयेत्तेषु ब्राह्मणौ वेदपारगौ ।। २६ ।।\nयज्ञोपकरणोपेतौ वस्त्राभरणभूषितौ ।।\nहोमं कुर्युर्जितात्मानो मौनिनः सर्व एव ते ।। २७ ।।\nपटे स्थितानां देवानां मंत्रैरोंकारपूर्वकैः ।।\nयजमानस्ततः स्नातः सर्वालंकारभूषितः ।। २८ ।।\nआचार्येणसमं कुर्यात्पूजामग्रे पटस्य तु ।।\nपुष्पैर्वस्त्रैः समभ्यर्च्य मंत्रमेतमुदीरयेत् ।। २९ ।।\nब्रह्मांडोदरवर्तीनि भुवनानि चतुर्दश ।।\nतानि संनिहितान्यत्र पूजितानि भवंतु मे ।। 4.191.३० ।।\nब्रह्मा विष्णुस्तथा रुद्रो ह्यादित्या वसवस्तथा ।।\nपूजिताः सुप्रतिष्ठाश्च भवंतु सततं मम ।। ३१ ।।\nएवं पटं तं संपूज्य कृत्वा चैव प्रदक्षिणम् ।।\nभक्ष्यान्नानाविधांश्चैव नैवेद्यं तत्र दापयेत् ।। ३२ ।।\nशंखतूर्यनिनादैश्च जागरं कारयेत्ततः।।\nब्रह्मघोषैविचित्रैश्च गीतमंगलनिस्वनैः ।। ३३ ।।\nपुनः प्रभाते विमले स्नात्वा शुचिरलंकृतः ।।\nपूर्वोक्तविधिनानेन पुनः संपूज्य तं पटम् ।। ३४ ।।\nऋत्विक्पूजां ततः कृत्वा गोशतेन विचक्षणः ।।\nअथवा गोयुगं दद्यादेकैक स्यात्यलंकृतम् ।। ३५ ।।\nउपानहौ तथा छत्रं गृहोपकरणानि च ।।\nयद्यदिष्टतमं किंचित्सर्वं दद्याद्विचक्षणः ।। ३६ ।।\nततः प्रकल्पयेद्यानं नागयुक्तमलंकृतम् ।।\nअलाभे वाजिसंयुक्तं पताकाध्वजशालिनम् ।।३७।।\nसहस्रं दक्षिणां दत्त्वा ततस्त्वारोपयेत्पटम् ।।\nब्राह्मणं वा रथेनाथ नयेद्देवालयं बुधः ।। ३८ ।।\nतत्रस्थं स्थापयेन्नीत्वा गन्धैः पुष्पैश्च धूपयेत् ।।\nतत्रापि ददयान्नैवेद्यं कुर्याच्चापि महोत्सवम् ।। ३९ ।।\nयस्मिन्नायतने तस्य प्रतिष्ठा क्रियते नृप ।।\nपूजा तत्रापि महती कर्तव्या भूतिमिच्छता ।। 4.191.४० ।।।\nचंद्रातपत्रं घण्टां च ध्वजाद्यं दापयेत्सुधीः ।।\nयथाशक्त्या च राजेन्द्र गुरुं गौरवयंत्रितः ।। ४१ ।।\nअभ्यर्च्य दक्षिणाभिश्च ब्राह्मणांश्च विसर्जयेत् ।।'\nदीनांधकृपणानां च भोजनं चाप्यवारितम् ।। ४२ ।।\nतस्मिन्नहनि दातव्यं मित्रस्वजनबंधुषु ।।\nअनेन विधिना यस्तु श्रद्दधानो जितेन्द्रियः ।।।। ।। ४३ ।।\nकुर्यान्नरो वा नारी वा प्रतिष्ठां सार्वलौकिकीम् ।।\nस्थापितं तु भवेत्तेन त्रैलोक्यं सचराचरम् ।। ४४ ।।\nकुलं च तारितं तेन सत्पुत्रेण युधिष्ठिर ।।\nयावच्च देवतागारे पटस्तिष्ठति पूजितः ।। ४५ ।।\nतावदस्याक्षया कीर्तिस्त्रैलोक्ये संप्रसर्पति ।।\nदानेन कीर्तिर्यावंति मर्त्यलोकेषु गीयते ।। ४६ ।।\nतावद्वर्षसहस्राणि स्वर्गलोके महीयते ।।\nगन्धर्वैर्गीयमानस्तु अप्सरोगणसेवितः ।। ४७ ।।\nवसेद्धृष्टमनाः स्वर्गे यावदिंद्राश्चतु र्दश ।।\nपुण्यक्षयादिहाभ्येत्य राजा भवति धार्मिकः ।। ४८ ।।\nपुत्रपौत्रान्वितः श्रीमान्दीर्घायुरतिधार्मिकः ।।\nदश जन्मानि राजेन्द्र जायमानः पुनः पुनः ।। ४९ ।।\nश्रूयते च पुरा राजा रजिर्नाम महाबलः ।।\nचक्रवर्ती दृढमतिर्जितारिर्विजितेंद्रियः ।। 4.191.५० ।।\nमही येन पुरा दत्ता देवराजस्य संगरे ।।\nजित्वा दैत्यबलं सर्वं दत्तवांस्त्रिदिवं पुनः ।। ५१ ।।\nमहेन्द्राय महाभाग सर्वं निहतकंटकम् ।।\nस कदाचित्सभामध्ये यावदास्ते मही पतिः ।। ५२ ।।\nतावत्तत्राजगामाथ पुलस्त्यो ब्रह्मणः सुतः।।\nशिष्यैः परिवृतः श्रीमान्वेदवेदांगपारगैः ।। ५३ ।।\nदत्तार्घस्तु तदा तेन उपविष्टो वरासने ।। (पाठा. दत्तार्धस्तु)\nशुशुभे परया लक्ष्म्या पितामह इवापरः ।। ५४ ।।\nअथ तं पूजयित्वाग्रे मधुपर्केण पार्थिवः ।।\nपप्रच्छ विनयोपेतः कथामात्मोद्भवां नृपः ।। ५५ ।।\nभगवन्केन दानेन तपसा नियमेन वा ।।\nश्रीरियं मम धर्मज्ञ तेजश्चाव्याहतं भुवि ।। ५६ ।।\nबलं पुष्टिं धनं धान्यं पुत्रपौत्रं तथोत्तमम् ।।\nएतन्मे सर्वमाचक्ष्व सर्वज्ञोऽसि द्विजोत्तम ।। ५७ ।।\n।। पुलस्त्य उवाच ।। ।।\nशृणु राजन्कथामेतामात्मीयां सुमनोहराम् ।।\nकथ्यमानां मया सम्यक्सप्तमे तव जन्मनि ।। ५८ ।।\nकथेयमभिनिर्वृत्ता शृणुष्वैश्वर्यवर्द्धिनीम् ।।\nआसीस्त्वं वैश्यजातीयो वाराणस्यां नरोत्तम ।। ।। ५९ ।।\nबहुभृत्यपरीवारो धनधान्यसमन्वितः ।।\nधार्मिकः सत्यनिरतो वणिग्धर्मरतः सदा ।। 4.191.६० ।।\nतत्र त्वया श्रुता धर्मा धर्माख्यानगतेन वै।।\nदानाश्रया बहुविधा व्रतानि विविधानि च ।। ६१ ।।\nप्रसंगेन कदाचिच्च प्रतिष्ठा भौवनी त्वया ।।\nश्रुता राजेन्द्र विधिवत्कृता च बहुपुण्यदा ।। ।। ६२ ।।\nफलेन तेन जातोऽसि सप्त जन्मानि भूपतिः ।।\nकीर्तिस्ते प्रथिता लोके वलं चापि महत्तव ।। ६३ ।।\nअपराण्यपि जन्मानि सप्त राजा भविष्यसि ।।\nपश्चाद्योगिकुले भूत्वा निर्वाणं समवाप्स्यसि ।। ६४ ।।\nएतत्ते सर्वमाख्यातं यन्मां परिपृच्छसि ।।\nनारी वा पुरुषो वापि प्रतिष्ठां भौवनीं तु यः ।। ६५ ।।\nप्रकरोति विधानेन कृतकृत्यो भवेद्बुधः ।।\nइत्युक्त्वा स मुनिस्तत्र राजानं शंसितव्रतः ।।६६।।\nययावदर्शनं तत्र सूर्ये वैश्वानरोपमः ।। ६७ ।।\nधर्मं विवर्द्धयति कीर्तिं शतानि धत्ते कामं प्रसाधयति पापमपाकरोति ।।\nख्याता मयेयमधुना तव दाननिष्ठा तन्नास्ति यन्न कुरुते भुवनप्रतिष्ठा ।।६८।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे भुवनप्रतिष्ठावर्णनं नामैकनवत्युत्तरशततमोऽध्यायः ।। १९१ ।। ।।"
  }
]
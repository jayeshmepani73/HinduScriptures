[
  {
    "text": "।। श्रीकृष्ण उवाच ।। ।।\nअतः परं प्रवक्ष्यामि तिलशैलं विधानतः ।।\nयत्प्रदानान्नरो याति विष्णुलोकमनुत्तमम् ।। १ ।।\nतिलाः पवित्रमतुलं पवित्राणां च पावनम् ।।\nविष्णुदेहसमुद्भूतास्तस्मादुत्तमतां गताः ।। २ ।।\nमधुकैटभनामानावास्तां दितिसुतौ पुरा ।।\nमधुना सह तत्राभूद्युद्धं विष्णोरनारतम् ।। ३ ।।\nसहस्रं किल वर्षाणां न व्यजीवत दानवः ।।\nतत्र स्वेदो महानासीत्क्रुद्धस्याथ गदाभृतः ।। ४ ।।\nपतितश्च धरापृष्ठे कणशो लवशस्तथा ।।\nसमुत्तस्थुस्तिला माषाः कुशाश्च कुरुनंदन ।। ५ ।।\nहतश्च हरिणा युद्धे स मधुर्बलिनां वरः ।।\nमेदसा तस्य वसुधा रंजिता सकला तदा ।। ६ ।।\nमेदिनीति ततः संज्ञामवापाचल धारिणी ।।\nहतेऽथ दैत्यप्रवरे देवास्तोषं परं ययुः ।। ७ ।।\nस्तुतिभिश्च परं स्तुत्वा ऊचुस्त्रिदशपुंगवम् ।।\n।। देवा ऊचुः ।। ।।\nत्वया धृतं जगद्देव त्वया सृष्टं तथैव च ।। ८ ।।\nत्वयीश लीयते सर्वं त्वयैव मधुसूदन ।।\nतस्मात्त्वदंगतो जातास्तिलाः संतु जगद्धिताः ।। ९ ।।\nपालयंतु च देवेश हव्यकव्यानि सर्वदा ।।\nदैवे पित्र्ये च सततं नियोज्यास्तत्परैर्नरैः ।। 4.199.१० ।।\nनहि दैत्याः पिशाचा वा विप्रं कुर्वंति भारत ।।\nतिला यत्रोपयुज्यंते एतच्छीघ्रं विधीयताम् ।। ११ ।।\nश्रुत्वा सुराणां तद्वाक्यं विष्णुस्तानिदमब्रवीत् ।।\nतिला भवन्तु रक्षार्थं त्रयाणां जगतामपि ।। १२ ।।\nशुक्लपक्षे तु देवानां संप्रदद्यात्तिलोदकम् ।।\nकृष्णपक्षे पितॄणां च स्नात्वा श्रद्धासमन्वितः ।। १३ ।।\nतिलैः सप्ताष्टभिर्वापि समर्पितजलांजलिः ।।\nतस्य देवाः सपितरस्तृप्ता यच्छंति शोभनम् ।। १४ ।।\nश्वकाकोपहतं यच्च पतितादिभिरेव च ।।\nतिलैरभ्युक्षितं सर्वं पवित्रं स्यान्न संशयः ।। १५ ।।\nएतैर्मृतैस्तिलैर्यस्तु कृत्वा पर्वतमुत्तमम् ।।\nप्रदद्याद्द्विजमुख्याय दानं तस्याक्षयं भवेत् ।। १६ ।।\nउत्तमो दशभिर्द्रोणैर्मध्यमः पंचभिर्मतः ।।\nत्रिभिः कनिष्ठो राजेन्द्र तिलशैलः प्रकीर्तितः ।। १७ ।।\nपूर्ववच्चापरं सर्वं विष्कंभपर्वतादिकम् ।।\nदानमन्नं प्रवक्ष्यामि यथावन्नृपसत्तम ।। १८ ।।\nयस्मान्मधुवधे विष्णोर्देहस्वेदसमुद्भवाः ।।\nतिलाः कुशाश्च माषाश्च तस्माच्छं नो भवत्विह ।। १९ ।।\nहव्ये कव्ये च यस्माच्च तिलैरेवाभिमंत्रणम् ।।\nभवादुद्धर शैलेंद्र तिलाचल नमोऽस्तु ते ।। 4.199.२० ।।\nइत्यामंत्र्य च यो दद्यात्तिलाचलमनुत्तमम् ।।\nस वैष्णवं पदं याति पुनरावृत्तिदुर्लभम् ।। २१ ।।\nदीर्घायुष्ट्वमवाप्नोति इह लोके परत्र च ।।\nपितृभिर्देवगन्धर्वैः पूज्यमानो दिवं व्रजेत् ।। २२ ।।\nपुण्यक्षयादिहाभ्येत्य राजा भवति धार्मिकः ।।\nनारी वा तस्य पत्नी स्याद्रूपसौभाग्यसंयुता ।। २३ ।।\nदक्षा कुलोद्भवा चैव पुत्रपौत्रसमन्विता ।।\nविधानमिदमाकर्ण्य विधिना श्रद्धयान्वितः ।। २४ ।।\nकपिलादानपुण्यस्य समं फलमवाप्नुयात् ।। २५ ।।\nदानं तिलाचलसमं यदि चान्यदस्ति तद्भूत शास्त्रनिचयं प्रविचार्य बुद्ध्या ।।\nयैर्वर्जिता पितृक्रिया न च होमकर्म तेषां प्रदानमिह किं न करोति शर्म ।। २६ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे तिलाचलदानविधिवर्णनं नामैकोनद्विशततमोऽध्यायः ।। १९९ ।।"
  }
]
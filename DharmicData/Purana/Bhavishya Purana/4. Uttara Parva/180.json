[
  {
    "text": "।। युधिष्ठिर उवाच ।। ।।\nभगवन्क्षत्रियैः शूरैः  स्ववीर्योपात्तसंचयैः ।।\nकानि दानानि देयानि पवित्राणि शुभानि च ।। १ ।।\nअन्यैर्वा पुरुषैः कृष्ण अधर्मभयभीरुभिः ।।\nग्रहपीडाङिसंतप्तैर्दुःस्वप्नाद्युपतापितैः ।। २ ।।\nइह लोके परे चैव विहितं सर्वकामदम् ।।\nविशेषविहितं दानं कथयस्व महामते ।। ३ ।।\n।। श्रीकृष्ण उवाच ।। ।।\nशृणु भूपाल भद्रं ते दानधर्ममनुत्तमम् ।।\nविशेषेण महीपानां हिताय च न संशयः ।। ४ ।।\nदानानि बहुरूपाणि नानाशास्त्रोदितानि च ।।\nगोदानादीनि राजेन्द्र प्रधानानि न संशयः ।। ५ ।।\nकिं तु प्रधानमेकं ते दानं वक्ष्यामि भारत ।।\nवैरोचनाय यत्सर्वं शुक्रः प्रोवाच भारत ।। ६ ।।\n।। शुक्र उवाच ।। ।।\nशृणु दैत्यपते दानं सर्वपापप्रणाशनम् ।।\nआधयो व्याधयश्चैव ग्रहपीडा सुदारुणाः ।। ७ ।।\nयेन दत्तेन नश्यंति पुण्यमाप्नोति चोत्तमम् ।।\nकार्त्तिक्यामयने चैव ग्रहणे शशिसूर्ययोः ।। ।। ८ ।।\nदानमेतत्प्रदातव्यं विषुवे सूर्यसंक्रमे ।।\nपुण्यं दिनमथासाद्य जितक्रोधो जितेंद्रियः ।। ९ ।।\nसंस्थाप्य दारुजं दिव्यं हेमपट्टैरलंकृतम् ।।\nरथं सुचक्राक्षधरं युगयोक्त्रसमन्वितम् ।। 4.180.१० ।।\nसुवर्णध्वजसंयुक्तं सितासितपताकिनम् ।।\nपुष्पप्रकरसंकीर्णे प्रागुदक्प्रवणे शुभे ।। ११ ।।\nनद्यास्तीरेऽथ वा गोष्ठे विचित्रे वा गृहांगणे ।।\nरथस्य पूर्वभागे तु कृत्वा वेदीमनुत्तमाम् ।। १२ ।।\nपुराणवेदविद्यावान्विनयाचारसंयुतः ।।\nतस्यां संस्थापयेद्देवान्ब्रह्मादीन्कथयामि ते ।। १३ ।।\nमध्ये ब्रह्मा प्रतिष्ठाप्यः पूजयेत्प्रणवेन तम् ।।\nविष्णुरुत्तरतः स्थाप्यः पौरुषेण तमर्चयेत् ।। १४ ।।\nसूक्तेन रुद्रं रौद्रेण दक्षिणस्यां समर्चयेत् ।।\nग्रहान्सूर्यमुखांश्चैव विधिवत्पूजयेत्तथा ।।\nपुष्पैर्गंधैः फलैर्भक्ष्यैर्दीपमालाभिरेव च ।। १५ ।।\nपूजयेद्गंधकुसुमैः श्वेतवस्त्रैः सचंदनैः ।।\nशंखभेरीमृदंगानां शब्दैः सर्वत्रगामिभिः ।। १६ ।।\nब्रह्मघोषविमिश्रैश्च कारयेत महोत्सवम् ।।\nकुंडं कृत्वा विधानेन हस्तमात्रप्रमाणतः ।। १७ ।।\nआग्नेय्यां दिशि राजेंद्र ब्राह्मणांस्तत्र पूजयेत् ।।\nचतुश्चारणिकान्विप्रान्पूजितान्ब्रह्मभूषणैः ।। १८ ।।\nचतुरोष्टौ महाराज गुरुरेकोऽथवा भवेत् ।।\nहोमोपकरणं सर्वं मेलयित्वा तिलान्घृतम् ।। १९ ।।\nअग्निकार्यं ततः कुर्याद्यथावद्विधिपूर्वकम् ।।\nआघारावाज्यभागौ तु हुत्वा प्राग्वच्च तौ ततः ।। 4.180.२० ।।\nविष्णवे शितिकण्ठाय मंत्रैः पूर्वोदितैः शुभैः ।।\nग्रहयज्ञोदितैश्चैव ग्रहाणां होम इष्यते ।। २१ ।।\nएवं यज्ञविधिं कृत्वा यजमानो द्विजैः सह ।।\nयोजयेत रथे दांतौ गजौ लक्षणसंयुतौ ।। २२ ।।\nविचित्रतनुसंवीतौ शुभकक्षौ सुघंटिकी ।।\nहेमपट्टैः सुतिलकैः शोभितौ शंखचामरैः ।। २३ ।।\nदिव्यमुक्तापरिच्छन्नौ दिव्यांकुशसमन्वितौ ।।\nमहामात्रान्वितौ चैव सर्वाभरणभूषितौ ।। २४ ।।\nएवं विधिं ततः कृत्वा रथं तं सगजं नरः ।।\nआरोपयेत्ततस्तस्मिन्ब्राह्मणं शंसितव्रतम् ।। २५ ।।\nभूषितं कण्ठकटकैः कर्णवेष्टांगुलीयकैः ।।\nआगुप्तचोलकच्छत्र वस्त्रायुधसमन्वितम् ।। २६ ।।\nबद्धतूणिं धनुष्पाणिं बहुचर्मविभूषितम् ।।\nखड्गधेनुकया नद्धं हारालंकृतविग्रहम् ।। २७  ।।\nयजमानस्ततः प्राज्ञः शुक्लांबरधरः शुचिः ।।\nरथं प्रदक्षिणीकृत्य गृहीतकुसुमांजलिः ।। २८ ।।\nइममुच्चारयेन्मन्त्रं सर्वपापप्रणाशनम् ।।\nकुमुदैरावणौ पद्मः पुष्पदंतोऽथ वामनः ।।\nसुप्रतीकोंजनः सार्वभौमोऽष्टौ देवयोनयः ।। २९ ।।\nतेषां वंशप्रसूतौ तु बलरूपसमन्वितौ ।।\nतद्युक्तरथदानेन मम स्यातां वरप्रदौ ।।4.180.३०।।।।\nरथोऽयं यज्ञपुरुषो ब्राह्मणोत्र शिवः स्वयम् ।।\nममेभरथदानेन प्रीयेतां शिवकेशवौ ।।३१।।\nइत्युच्चार्य महाभागे पूजयित्वा पुनःपुनः ।।\nआरोपयेत्ततस्तस्मिन्ब्राह्मणं शंसितव्रतम् ।।३२।।\nस्वदारनिरतं शांतं वेदवेदांगपारगम् ।।\nपञ्चाग्न्यभिमतं चैव अव्यंगं व्याधिवर्जितम् ।। ३३ ।।\nपुनः प्रदक्षिणीकृत्य रथस्थं द्विजसत्तमम् ।।\nआद्वारमनुगच्छेच्च प्रणिपत्य गृहं विशेत् ।। ३४ ।।\nततो यज्ञावसाने तु दीनांधादीञ्जडान्कृशान् ।।\nपूजयेद्विविधैर्दानैर्वस्त्रगोदानभोजनैः ।।३५।।\nअनेनैव विधानेन संकल्प्य रथमुत्तमम्।।\nकुण्डमंडपसंभारभूषणाच्छादनादिकम् ।।३६।।\nतदेव होमद्रव्यं च होममंत्रास्त एव हि ।।\nविशेषोऽश्वरथे राजन्कथ्यमानो निबोध्यताम् ।।३७।।\nहयौ लक्षणसंयुक्तौ खलीनालंकृताननौ।।\nविचित्रवस्तुसंवीतौ कण्ठाभरणभूषितौ।। ।। ३८ ।।\nसुप्रग्रहयुतौ योज्यौ दाता तस्मिन्नथोत्तमे ।।\nतं प्रदक्षिणमावृत्त्य मंत्रमेतमुदीरयेत् ।। ३९ ।।\nनमोस्तु ते वेदतुरंगमाय त्रयीमयाय त्रिगुणात्मकाय ।।\nसुदुर्गमार्गे सुखपानपात्रे नमोऽस्तु ते वाजिधराय नित्यम् ।। 4.180.४० ।।\nरथोऽयं सविता साक्षाद्वेदाश्चामी तुरंगमाः ।।\nअरुणो ब्राह्मणश्चायं प्रयच्छंतु सुखं मम ।। ४१ ।।\nइत्युच्चार्य ततस्तस्मिन्रथे ब्राह्मणसत्तमम् ।।\nआरोपयेद्गृहाद्द्वारं यावदेतमनुव्रजेत् ।। ४२ ।।\nअनेन विधिना यस्तु दद्याद्वाजिरथं बुधः ।।\nतस्माद्वाहरथं राज्यं तस्य पुण्यफलं शृणु ।। ४३ ।।\nसर्वपापविनिर्मुक्तः सर्वामयविवर्जितः ।।\nमन्वंतरशतं यावत्सर्वभोगसमन्वितः ।। ४४ ।।\nअप्सरोगणसंकीर्णे विमाने सूर्यवर्चसे ।।\nदिव्यभोगान्वितः श्रीमान्कामचारी वसेद्दिवि ।। ४५ ।।\nपुण्यक्षयादिहाभ्येत्य राजा भवति धार्मिकः ।।\nपुत्रपौत्रान्वितश्चैव चिरंजीवी प्रियातिथिः ।।४६।।\nगजेनैकेन निर्दिष्टः कश्चिद्गजरथो नृप ।।\nएकेनाश्वेनाश्वरथः कथ्यते वेदवादिभिः ।। ४७ ।।\nदानमंत्रास्त एवोक्ताः फलं तत्र निगद्यते ।। ४८ ।।\nयच्छंति ये रथवरं सुधुराक्षचक्रं विक्रांतवारणयुतं तुरगान्वितं वा ।।\nसोपस्करं कनकपट्टविचित्रितागं ते स्यंदनेन सुरराजपुरं प्रयांति ।। ४९ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे गजरथा श्वरथदानविधिवर्णनं नामाशीत्युत्तरशततमोऽध्यायः ।।१८०।।"
  }
]
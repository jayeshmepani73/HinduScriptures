[
  {
    "text": "।। युधिष्ठिर उवाच ।। ।।\nषष्ठीविधानमधुना कथयस्व जनार्दन ।।\nसर्वव्याधिप्रशमनं सर्वकर्मफलप्रदम् ।। ।। १ ।।\nश्रुतं मया पूज्यमानो भानुः सर्वं प्रयच्छति ।।\nदिवाकराराधनं मे तस्मात्कथय केशव ।। २ ।।\n।। श्रीकृष्ण उवाच ।। ।।\nविशोक षष्ठीमतुलां वक्ष्यामि मनुजोत्तम। ।।\nयामुपोष्य नरः शोकं न कदाचिदिह जायते।। ३ ।।\nमाघे कृष्णतिलैः स्नातः पञ्चम्यां शुक्लपक्षतः।।\nकृताहारः कृशस्या दंतधावनपूर्वकम्।।\nउपवासव्रतं कृत्वा ब्रह्मचारी भवेन्निशि।।\nततः प्रभाते चोत्थाय कृतस्नानस्ततः शुचिः।।५।।\nकृत्वा  तु काञ्चनं पद्ममर्कोऽयमिति पूजयेत् ।।\nकरवीरेण रक्तेन रक्तवस्त्रयुगेन च ।। ६ ।।\nयथा विशोकं भवनं त्वयैवादित्यसर्वदा ।।\nतथा विशोकतां मे स्यात्त्वद्भक्तिर्जन्मजन्मनि ।। ७ ।।\nएवं संपूज्य षष्ठ्यां तु शक्त्या संपूजयेद्द्विजान् ।।\nसुप्त्वा संप्राश्य गोमूत्रमुत्थाय कृतनिश्चयः ।। ८ ।।\nसंपूज्य विप्रमंत्रेण गुडपात्रसमन्वितः ।।\nसुसूक्ष्मवस्त्रयुगलं ब्राह्मणाय निवेदयेत् ।। ९ ।।\nअतैललवणं भुक्त्वा सप्तम्यां मौनसंयुतः ।।\nततः पुराणश्रवणं कर्तव्यं भूतिमिच्छता ।। 4.38.१० ।।\nअनेन विधिना सर्वमुभयोरपि पक्षयोः ।।\nकुर्याद्यावत्पुनर्माघशुक्लपक्षस्य सप्तमी ।। ११ ।।\nव्रतांते कलशं दद्यात्सुवर्णकमलान्वितम् ।।\nशय्यां सोपस्करां तद्वत्कपिलां च पयस्विनीम् ।। १२ ।।\nअनेन विधिना यस्तु वित्तशाठ्यविवर्जितः ।।\nविशोकषष्ठीं कुरुते स याति परमां गतिम् ।। १३ ।।\nयावज्जन्मसहस्राणां साग्रकोटिशतं भवेत् ।।\nतावन्न शोकमभ्येति रोगदौर्गत्यवर्जितः ।। १४ ।।\nयंयं प्रार्थयते कामं तंतं प्राप्नोति पुष्कलम् ।।\nनिष्कामं कुरुते यस्तु स परं ब्रह्म  गच्छति. ।। १५. ।।\nयः पठेच्छृणुयाद्वापि षष्ठीं शोकविनाशिनीम्।।\nसोपींद्रलोकमाप्नोति न दुःखी जायते क्वचित् ।। १६ ।।\nये भास्करं दिनकरं करवीरपुष्पैः संपूजयंत्यभिनमंति कृतोपवासा ।।\nते दुःखशोकरहिताः सहिताः सुहृद्भिर्भूमौ विहृत्य रविलोकमवाप्नुवंति ।। १७ ।।"
  }
]
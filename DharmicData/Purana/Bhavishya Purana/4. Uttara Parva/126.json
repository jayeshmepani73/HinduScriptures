[
  {
    "text": "।। युधिष्ठिर उवाच ।। ।।\nगृहस्थो मरणे प्राप्ते कथं त्यजति जीवितम्।।\nएतन्मे ब्रूहि गोविन्द परं कौतूहलं हि मे।।१।।\n।। श्रीकृष्ण उवाच।।\nनान्यदुष्कृष्टमुद्दिष्टं तज्ज्ञैरनशनात्परम् ।।\nतस्याहं लक्षणं वक्ष्ये यज्जप्यं च मुमूर्षता ।। २\nयादृग्रूपश्च भगवांश्चिंतनीयो जनार्दनः ।।\nआसन्नमात्मनः कालं ज्ञात्वा प्राज्ञो युधिष्ठिर ।। ३ ।।\nनिर्धूतमलदोषश्च स्नातो नियतमानसः ।।\nसमभ्यर्च्य हृषीकेशं पुष्पधूपादिभिस्ततः ।। ४ ।।\nप्रणिपातैः स्तवैः पुण्यैर्गंधैर्धूपैस्तु पूजयेत् ।।\nदत्त्वा दानं च विप्रेभ्यो विकलादिभ्य एव च ।।\nसमर्प्य ब्राह्मणेभ्यश्च देवार्चाद्युपयोगि च ।। ५ ।।\nबंधु पुत्रकलत्रेषु क्षेत्रधान्यधनादिषु ।।\nमित्रवर्गे च राजेन्द्र ममत्वं विनिवर्तयेत् ।। ६ ।।\nमित्राण्यमित्रान्मध्यस्थान्परान्स्वांश्च पुनः पुनः ।।\nअत्यर्थमपकारेण नोपकारेण चिन्तयेत् ।। ७ ।।\nततश्च प्रयतः कुर्यादुत्सर्गं सर्वकर्मणाम् ।।\nशुभाशुभानां राजेन्द्र वाक्यं चेदमुदीरयेत् ।। ८ ।।\nपरित्यजाम्यहं भोगांस्त्यजामि सुहृदोऽखिलान् ।।\nभोजनं हि मयोत्सृष्टमुत्सृष्टमनुलेपनम् ।। ९ ।।\nस्रग्भूषणादिकं गेयं दानमासनमेव च ।।\nहोमादयः परार्था ये ये च नित्यक्रमागताः ।। 4.126.१० ।।\nनैमित्तिकास्तथा काम्याः श्राद्धधर्मादयोज्झिताः ।।\nत्यक्ताश्चाश्रमिका धर्मा वर्णधर्मास्तथोज्झिताः ।।११।।\nपद्भ्यां कराभ्यां विहरन्कुर्वाणः कर्म चोद्वहन् ।।\nन पापं कस्यचिन्न्याय्याः प्राणिनः संतु निर्भयाः ।। १२ ।।\nनभसि प्राणिनो ये च ये जले ये च भूतले ।।\nक्षितेर्विवरगा ये च ये च पाषाणसंपुटे ।। १३ ।।\nधान्यादिषु च वस्त्रेषु शयनेष्वासनेषु च ।।\nते स्वयं तु विबुध्यंते दत्तं तेभ्योऽभयं मया ।। १४ ।।\nन मेऽस्ति बांधवः कश्चिद्विष्णुं मुक्त्वा जगद्गुरुम् ।।\nमित्रपक्षे च मे विष्णुरधश्चोर्ध्वं तथा पुनः ।। १५ ।।\nपार्श्वतो मूर्ध्नि हृदये बाहुभ्यां चैव चक्षुषोः ।।\nश्रोत्रादिषु च सर्वेषु मम विष्णुः प्रतिष्ठितः ।। १६ ।।\nइति सर्वं समुत्सृज्य धृत्वा सर्वेशमच्युतम् ।।\nवासुदेवेत्यविरतं नाम देवस्य कीर्तयेत् ।। १७ ।।\nदक्षिणाग्रेषु दर्भेषु शेते वै प्राक्छिरास्तथा ।।\nउदक्छिरा वा राजेंद्र चिंतयञ्जगतः पतिम् ।। १८ ।।\nविष्णुं जिष्णुं हृषीकेशं केशवं मधुसूदनम् ।।\nनारायणं नरं शौरिं वासुदेवं जनार्दनम् ।। १९ ।।\nवाराहं यज्ञपुरुषं पुंडरीकाक्षमच्युतम् ।।\nवामनं श्रीधरं कृष्णं नृसिंहमपराजितम् ।। 4.126.२० ।।\nपद्मनाभमजं श्रीशं दामोदरमधोक्षजम् ।।\nसर्वेश्वरेश्वरं शुद्धमनंतं विश्वरूपिणम् ।। २१ ।।\nचक्रिणं गदिनं शांतं शंखिनं गरुडध्वजम्  ।।\nकिरीटकौस्तुभधरं प्रणमाम्यहमव्ययम् ।। २२ ।।\nअहमस्मि जगन्नाथ मयि वासं कुरु द्रुतम् ।।\nआवयोरंतरं मास्तु समीराकाशयोरिव ।। २३ ।।\nअयं विष्णुरयं शौरिरयं कृष्णः पुरो मम ।।\nनीलोत्पलदलश्यामः पद्मपत्रायतेक्षणः ।। २४ ।।\nएष पश्यतु मामीशः पश्याम्यहमधोक्षजम् ।।\nइत्थं जपेदेकमनाः स्मरन्सर्वेश्वरं हरिम् ।। २५ ।।\nआसीत सुखदुःखेषु समो मित्राहितेषु च ।।\nॐ नमो वासुदेवाय ' इत्येतत्सततं जपेत् ।। २६ ।।\nयथायथा भवेत्कामस्तथा तन्नामकीर्तयेत् ।।\nध्यायेच्च देवदेवेशं विष्णो रूपं मनोरमम् ।। २७ ।।\nप्रसन्ननेत्रभ्रूचक्रशंखचक्रगदाधरम् ।।\nश्रीवक्षसं सुमनसं चतुर्वक्त्रं किरीटिनम् ।। २८ ।।\nपीतांबरधरं कृष्णं चारुकेयूरधारिणम् ।।\nचिंतयेत्तु सदारूपं मनः कृत्वैकनिश्चयम्।।२९।।\nयादृशे वा मनः स्थैर्यं रूपे बध्नाति चक्रिणः ।।\nतदेव चिंतयेद्रूपं वासुदेवेति कीर्तयेत् ।। 4.126.३० ।।\nइत्थं जपन्स्मरन्नित्यं स्वरूपं परमात्मनः ।।\nअप्राणपरमोदारस्तच्चित्तस्तत्परायणः ।। ३१ ।।\nसर्वपातकयुक्तोऽपि पुरुषः पुरुषर्षभ ।।\nप्रयाति देवदेवेशे लयमीड्यतमेच्युते ।। ३२ ।।\nयथाग्निस्तृण जातानि दहत्यनिलसंगतः ।।\nतथानशनसंकल्पः पुंसां पापमसंशयम् ।। ३३ ।।\n।। युधिष्ठिर उवाच ।। ।।\nउत्क्रांतिकाले भूतानां मुह्यंति चित्तवृत्तयः ।।\nजराव्याधिविहीनानां किमुत व्याधिदोषिणाम् ।। ३४ ।।\nअत्यंतवयसा दग्धो व्याधिना चोपपीडितः ।।\nयदि स्थातुं न शक्नोति क्षितिस्थो दर्भसंस्तरे ।। ३५ ।।\nकिमप्यन्योप्युपायोऽस्ति न वानशनकर्मणि ।।\nवैकल्यं येन नाप्नोति तन्मे ब्रूहि जनार्दन।।३६।।\nत्वयोक्तं भगवन्ध्यानं तद्ब्रूहि मम तत्त्वतः ।।\nध्यानस्वरूपमखिलं कथयस्व जनार्दन ।।३७।।\n।। श्रीकृष्ण उवाच।। ।।\nनात्र भूमिर्न च कुशाः स्वास्तराश्च न कारणम्।।\nचित्तस्यालं वनीभूतो विष्णुरेवात्र कारणम् ।। ३८ ।।\nतिष्ठन्भुञ्जन्स्वपन्गच्छंस्तथा धावन्नितस्ततः ।।\nउत्क्रांतिकाले गोविन्दं संस्मरंस्तन्मयो भवेत् ।। ३९ ।।\nयं यञ्चापि स्मरन्भावं त्यजन्यन्ते कलेवरम् ।।\nतं तमेवैति कौन्तेय सदा तद्भावभावितः ।।4.126.४०।।\nतस्मात्प्रधानमंत्रोक्तं वासुदेवस्य चिन्तनम् ।।\nयद्यत्पृष्टं त्वया ध्यानं तदेव कथयामि ते ।।४१।।\nपुरा मे कथितं पार्थ मार्कंडेयेन धीमता ।।४२।।\nराज्योपभोगशयनासनवाहनेषु स्त्रीगंधमाल्यमणिवस्त्रविभूषणेषु ।।\nइच्छाभिलाषमतिमात्रमुदेति मोहाद्ध्यानं तदात्तमिति संप्रवदंति तज्ज्ञाः ।।४३।।\nसंछेदनैर्दहनताडनपीडनैश्च गात्रप्रहारदमनैर्विनिकर्तनैश्च।।\nयस्येह चेतसि हि याति न चानुकंपा ध्यानं तु रौद्रमिति तत्प्रवदंति तज्ज्ञाः ।। ४४ ।।\nसूत्रार्थमार्गणमहाव्रतभावनाभिर्बंधप्रमोक्षगतिरागतिहेतु चिन्ता ।।\nपञ्चेन्द्रियाद्युपशमश्च शमश्च भूतेर्ध्यानं तु धर्म्यमिति तत्प्रवदंति संतः ।। ४५ ।।\nयस्येन्द्रियाणि विषयैर्न विवर्जितानि सङ्कल्पनात्मज विकल्पविकारयोगैः ।।\nतत्वेकनिष्ठहृदयो निभृतांतरात्मा ध्यानं तु शुक्लमिति तत्प्रवदंति सिद्धाः ।। ४६ ।।\nआद्ये तिर्यगधोगतिश्च नियतं ध्याने तु रौद्रे सदा धर्म्ये देवगतिः शुभं फलमहोशुक्ले च जन्मक्षयः ।।\nतस्माज्जन्मरुजापहे हिततरे संसारनिर्वाहके ध्याने शुक्लतरे रजःप्रमथने कुर्यात्प्रयत्नं बुधः ।। ४७ ।।\nसमाः सहस्राणि तु सप्त वै जले दशैकमग्नौ पवने च षोडश ।।\nगवां गृहे षष्टिरशीतिराहवे अनाशने भारत चाक्षया गतिः।। ।। ४८ ।। ।।"
  }
]
[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि दानमन्यत्तवोत्तमम् ।।\nमहाभूतघटं नाम महापातकनाशनम् ।। १ ।।\nपुण्यां तिथिं समासाद्य स्वनुलिप्ते गृहांगणे ।।\nकारयेत्कांचनं कुंभं महारत्नान्वितं पुनः ।। २ ।।\nप्रादेशादंगुलशतं यावत्कुर्यात्प्रमाणतः ।।\nशक्त्या पंचपलादूर्ध्वमाशताच्च नरोत्तम ।। ३ ।।\nक्षीराज्यपूरितं कृत्वा कल्पवृक्षसमन्वितम् ।।\nपद्मासनगतास्तत्र ब्रह्मविष्णुमहेश्वराः ।। ४ ।।\nलोकपाला महेन्द्राश्च स्ववाहनसमास्थिताः ।।\nऋग्वेदः साक्षसूत्रश्च यजुर्वेदः सपंकजः ।। ५ ।।\nवीणाधारी सामवेदो ह्यथर्वा स्रक्छुभान्वितः ।।\nपुराणवेदो वरदः साक्षसूत्रकमंडलुः ।। ६ ।।\nसप्तधान्यानि पुरतः स्थापयेच्छक्तितो बुधः ।।\nपादुकोपानहच्छत्रं चामराग्र्यासनायुधान् ।। ७ ।।\nएवं प्रकल्प्य विधिवन्महाभूतघटं नरः ।।\nगुडसारोपरिगतं माल्यवस्त्रैरथार्चयेत् ।। ८ ।।\nअथ पर्वसमीपे तु स्नात्वा नियतमानसः ।।\nत्रिः प्रदक्षिणमावृत्य मंत्रमेतमुदीरयेत् ।। ९ ।।\nयस्मान्न किंचिदप्यस्ति महाभूतैर्विना कृतम् ।।\nमहाभूतमयश्चायं तस्माच्छांतिं ददातु मे ।। 4.183.१० ।।\nअत्र सन्निहिता देवाः स्थापिता विश्वकर्मणा ।।\nते मे शांतिं प्रयच्छंतु भक्तिभावेन पूजिताः ।। ११ ।।\nइत्येवं पूजयित्वा तु महाभूतघटं नरः ।।\nब्राह्मणं पूजयित्वा तु भूषणाच्छादनादिभिः ।। १२ ।।\nमहाभूतघटं दद्यात्पर्वकाले यतव्रतः ।।\nपुनः प्रदक्षिणीकृत्य ब्राह्मणं तं क्षमापयेत्।। १३ ।।\nअनेन विधिना यश्च दानमेतत्प्रयच्छति ।।\nएकविंशत्कुलोपेतः शिवलोके प्रयात्यसौ ।। १४ ।।\nपुण्यक्षयादिहाभ्येत्य राजा भवति धार्मिकः ।।\nअजेयः शत्रुसंघातैर्महाबल पराक्रमः ।। १५ ।।\nक्षत्रधर्मरतो विद्वान्देवब्राह्मणपूजकः ।।१६।।\nअष्टापदोत्तमघटं विमलं विधाय ब्रह्मेशकेशवयुतं सहलोकपालैः ।।\nक्षीराज्यपूर्णविवरं प्रणिपत्य भक्त्या विप्राय देहि तव दानशतैः किमन्यैः ।।।१७।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे महाभूतघटदान विधिवर्णनं नाम त्र्यशीत्युत्तरशततमोऽध्यायः ।। १८३ ।।"
  }
]
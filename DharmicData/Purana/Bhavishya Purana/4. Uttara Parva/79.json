[
  {
    "text": "।। युधिष्ठिर उवाच ।। ।।\nउपवासव्रतानां तु वैकल्यं यन्महामते ।।\nदानधर्मे कृतं यस्य विपाकं वद यादृशः ।। १ ।।\n।। श्रीकृष्ण उवाच ।। ।।\nयज्ञानामुपवासानां व्रतानां च नरेश्वर ।।\nवैकल्यात्फलवैकल्यं यादृश तच्छृणुष्व मे ।। २ ।।\nउपवासान्विना खण्डं प्राप्नुवंत्येव ताञ्छृणु ।।\nभ्रष्टैश्वर्या निर्द्धनाश्च वसंति पुरुषाः पुनः ।। ३ ।।\nरूपं तथोत्तरं प्राप्य व्रतवैकल्यदोषतः ।।\nकाणाः कुब्जाश्च षण्डाश्च भवंत्यंधाश्च मानवाः ।। ४ ।।\nउपवासी नरः पत्नीं नारीं प्राप्य तथा पतिम् ।।\nवियोगं व्रतवैकल्ये दुर्भगत्वमवाप्नुयात् ।। ५ ।।\nये द्रव्ये सत्यदातारस्तथान्ने सत्यनग्नयः ।।\nकुले वसंति दुःशीला दुष्कुलाः शीलनिश्चये ।। ६ ।।\nवस्त्रानुलेपनैर्हीना भूषणैश्चातिरूपिणः ।।\nविरूपरूपाश्च तथा प्रसाधकगुणान्विताः ।। ७ ।।\nते सर्वे व्रतवैकल्यात्फल वैकल्यमागताः ।।\nतस्मात्तद्व्रतवैकल्यं यज्ञवैकल्यमेव च ।।\nउपवासेन कर्तव्यं वैकल्याद्विकलं फलम् ।।८।।\n।।युधिष्ठिर उवाच ।। ।।\nकथंचिद्यदि वैकल्यमुपवासादिके भवेत् ।।\nकिं तत्र वद कर्तव्यमच्छिद्रं येन जायते ।। ९ ।।\n।। श्रीकृष्ण उवाच ।। ।।\nअखंडद्वादशी ह्येषा समस्तेष्वेव कर्मसु।। ।।4.79.१ ०।।\nवैकल्यं प्रशमं याति शृणुष्व गदतो मम ।।\nमार्गशीर्षे सिते पक्षे द्वादश्यां नियतः शुचिः ।।\nकृतोपवासो देवेशं समभ्यर्च्य जनार्दनम् ।। ११ ।।\nस्नातो नारायणं ब्रूयाद्भुञ्जन्नारायणं तथा ।।\nगच्छन्नारायणं देवं स्वपन्नारायणं पुनः ।। १२ ।।\nपञ्चगव्यजलस्नातो विशुद्धात्मा जितेन्द्रियः ।।\nयवव्रीहिमयं पात्रं दत्त्वा विप्राय भक्तितः ।।\nइदमुच्चारयेत्पश्चाद्देवस्य पुरतो हरेः ।। १३ ।।\nसप्तजन्मनि यत्किञ्चिन्मया खण्डव्रतं कृतम् ।।\nभगवंस्त्वत्प्रसादेन तदखंडमिहास्तु मे ।। १४ ।।\nयथाखंडं जगत्सर्वं त्वमेव पुरुषोत्तम ।।\nतथाखिलान्यखंडानि व्रतानि मम संतु वै ।। १५ ।।\nचतुर्भिरपि मासैस्तु पारणं प्रथमं स्मृतम् ।।\nप्रीणनं च हरेः कुर्यात्पारिते पारणे ततः ।। १६ ।।\nचैत्रादिषु च मासेषु चतुर्गुण्यं तु पारणम् ।।\nतत्रापि सक्तुपात्राणि दद्याच्छ्रद्धासमन्वितः ।। १७ ।।\nश्रावणादिषु मासेषु कार्त्तिकांतेषु पारणम् ।।\nतत्रापि घृतपात्राणि दद्याद्विप्राय दक्षिणाः ।। ।। १८ ।।\nसौवर्णं रौप्यं ताम्रं च मृन्मयं पात्रमिष्यते ।।\nस्वशक्त्यपेक्षया राजन्पालाशं वापि कारयेत् ।। १९ ।।\nएवं संवत्सरस्यांते ब्राह्मणान्स जितेन्द्रियः ।।\nद्वादशामन्त्र्य विप्रांश्च भोजयेद्धृतपायसैः ।। 4.79.२० ।।\nवस्त्राभरणदानैश्च प्रणिपत्य क्षमापयेत् ।।\nउपदेष्टारमप्यत्र पूजयेद्विधिवद्गुरुम् ।। २१ ।।\nएवं सम्यग्यथान्याय्यमखंडद्वादशीं नरः ।।\nसमुपोष्य अखंडस्य व्रतस्य फलमश्नुते ।। २२ ।।\nसप्तजन्मसु वैकल्यं यद्व्रतस्य क्वचित्कृतम् ।।\nकरोत्यविकलं सर्वमखंडद्वादशी तु तत् ।। २३ ।।\nतस्मादेषा प्रयत्नेन नरैः स्त्रीभिश्च सुव्रत ।।\nअखंडद्वादशी सम्यगुपोष्या फलकांक्षया ।।२४ ।।\nये द्वादशीव्रतमखंडमिति प्रसिद्धं मार्गोत्तमाङ्गमधिकृत्य कृतेन येन ।।\nखंडव्रतानि पुरुषैः सुकृतानि यानि संपूर्णतां समुपयान्ति हरेः प्रसादात् ।। २५ ।।"
  }
]
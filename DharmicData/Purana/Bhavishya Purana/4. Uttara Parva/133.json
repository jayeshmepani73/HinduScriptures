[
  {
    "text": "।। युधिष्ठिर उवाच ।। ।।\nसंत्यज्यालिकुलालीढकुसुमानि मृदून्यपि ।।\nदमनेन कथं लोकैः पूज्यंते नाकनायकाः ।। १ ।।\nदोलांदोलनमाहात्म्यं रथयात्रामहोत्सवम् ।।\nकथयस्वामलं प्राज्ञ यादवांभोजभास्कर ।। २ ।।। ।।\n।। श्रीकृष्ण उवाच ।। ।।\nपार्थार्थिजनसद्वृक्ष क्षांतिधाम धरापते ।।\nयदेतद्भवता पृष्टं तच्छृणुष्व वदामि ते ।। ३४\nपुरा सुराणामावासे मंदरे चारुकंदरे ।।\nगन्धाधारी कुलालीढो जातो दमनकस्तरुः ।। ४ ।।\nतस्य गंधमनाघ्रेयमाघ्राय सुरयोषितः ।।\nमदनोन्मादवशगा गायंति च हसंति च ।।५।।\nऋषयो नियमांस्त्यक्त्वा प्राद्रवंत गृहान्प्रति ।।\nन वेदाध्ययने ध्याने रतिस्तेषां बभूव ह ।६।।\nअपराधाद्विघटितं यद्बभूव प्रिये परम्।।\nमानसं मानिनीनां तु पुनर्गंधेन संधितम् ।। ७ ।।\nगंधेनाकुलितं लोकं दृष्ट्वा ब्रह्मा तमब्रवीत् ।।\nशमनिर्मितया वाचा रोषात्प्रस्फुरिताधरः ।। ८ ।। ।।\n।। ब्रह्मोवाच ।। ।।\nजातस्त्वं लोकदमनान्नूनं दमनको मया ।।\nजगद्वा घूर्णसे कस्मात्कर्म नैतत्तवोचितम् ।। ९ ।।\nयत्संतस्त्वनुमन्यंते सर्वा तिशयवर्जितम् ।।\nतत्सेवेत नरः कर्म यत्रोद्वेगो न धीमताम् ।। 4.133.१० ।।\nएकस्याप्यपकारं यः करोति स नराधमः ।।\nबहूनामपकाराय सप्रवृतः किमुच्यते ।। ११ ।।\nदृष्टार्थबाधकं कर्म न कर्तव्यं कथंचन ।।\nअदृष्टं प्रति संदेहः सोस्माभिरनुमीयते ।। १२ ।।\nततः स्वयं प्रभजति दैवे पित्र्ये च कर्मणि ।।\nभोगार्थे च त्रिभुवननिरादेयो भविष्यति ।। १३ ।।\n।। दमनक उवाच ।। ।।\nपुरुषादेवमारब्धं न क्रोधान्नार्थकार णात् ।।\nस्वभाव एष मे ब्रह्मंस्त्वया सृष्टः पुरा विभो ।। १४ ।।\nया यस्य जंतोः प्रकृतिः शुभा वा यदि वेतरा ।।\nस तस्यामेव रमते दुष्कृते सुकृते तथा ।। १५ ।।\nतत्स्वभावप्रवृत्तस्य यदि शापस्त्वया मम ।।\nप्रदत्तः किं करोम्येतन्न कृत्यमपराध्यति ।ऽ। १६ ।।\nयुक्तियुक्तं वचः श्रुत्वा दमनेन समी रितम् ।।\nप्रीतात्मा पद्मजः प्राह करोमि तव सत्प्रियम् ।। १७ ।।\nवसंते सहकारोत्थमंजरीपिंजरे जने ।।\nपुष्पिताशोकशोभाढ्ये वने पुंस्कोकिला कुले ।। १८ ।।\nतस्मिन्काले सुरेशानां शिरांस्याक्रम्य लीलया ।।\nस्थास्यसि त्वं दिनं चैकं यद्यस्य विहितं हितम् ।। १९ ।।\nये त्वामारोपयिष्यंति दानमानपुरस्सराः ।।\nसुराणां ते भविष्यंति सदैव सुखिनो नराः ।। 4.133.२० ।।\nसर्वदैव शिवस्येष्टा पुण्या पापभयापहा ।।\nप्रसिद्धिं यास्यति मधौ दमनाख्या चतुर्दशी ।। २१ ।।\nएवमुक्त्वा ययौ ब्रह्मा दमनो मंदरे गिरौ ।।\nउवास वासिताशेषभुवनो गंधसम्पदा ।। २२ ।।\nदिव्ये गिरौ गिरिसु तादयिताधिवासे रत्नांशुकच्छुरितकाञ्चनभूमिभागे ।।\nशापं वरं च हृदये विनिवेश्य शंभोस्तत्रास्थितो दमनको दमितांतरात्मा ।। २३ ।।\n।। श्रीकृष्ण उवाच ।। ।।\nधर्मराज निबोधेदमांदोलकमहोत्सवम् ।।\nप्रवृत्तनरनारीकं पञ्चमोच्चारसुन्दरम्।।२४।।\nसानंदं नंदनवने आर्द्रया सहितो यथा ।।\nविस्मयस्मेरनयनो बभ्रामोद्वांतसौरभः ।। २५ ।।\nउन्मादयन्वने पुण्ये विद्याधरगणान्बहून् ।।\nवसंतर्तौ नृत्यमानान्मुरासुरशतार्चितः ।। ।। २६ ।।\nसंतानपारिजातोत्थां बद्ध्वा स माधवीलताम् ।।\nकश्चिदांदोलनं चक्रे समालिंग्य घनस्तनीम् ।। २७ ।।\nगीतमांदोलकारूढस्तद्गायंत्यमर स्त्रियः ।।\nयेन चोत्पादयंति स्म मन्मथस्यापि मन्मथम् ।। २८ ।।\nतं दृष्ट्वाष्टापदनिभा भवानी प्राह शंकरम् ।।\nकौतुकं मे समुत्पन्नं पश्येमाः शंकर प्रभो ।। २९ ।।\nआदोलकं मम कृते कारयस्व स्वलंकृतम् ।।\nत्वया सहांदोलयेयं यथा चैते त्रिलोचन।।4.133.३०।।\nतद्गौरीवचनं रम्यं श्रुत्वा गोवृषभध्वजः ।।\nसद्दोलां कारयामास समाहूय महासुरान् ।।३१।।\nस्तंभद्वयं रोपयित्वा इष्टापूर्तमयं दृढम् ।।\nसत्यं चैवोपरिततं श्रेष्ठं काष्ठमकल्पयत् ।। ।।३२।।\nवासुकिं दंडकस्थाने बद्ध्वा तांतवसप्रभम् ।।\nतत्फणामंतरापीठं कृतवान्मणिमंडितम् ।। ३३ ।।\nकृमिकार्पासकौशेयवस्त्रैः संवेष्टितं नवैः ।।\nस्रग्दामालंबितप्रांतमणिमौक्तिकशेखरम्।।३४।।\nरचयित्वा विचित्रां तां दोलां चैलाजिनोत्तराम् ।।\nस सिद्धां सिद्धगुरवे गौरवेण न्यवेदयत् ।।३५।।\nतत्रारूढस्तु यावत्स सौम्यसोमविभूषणः ।।\nमंदरं दोलयामास पार्श्वस्थैः पार्षदैः सह ।।३६।।\nवामपार्श्वे तु विजया दक्षिणेन जया भवेत् ।।\nचामराक्रांतबाहू ते तेनाश्लिष्टे न्यवीजताम् ।। ३७ ।।\nआदोलयंत्या पार्वत्या सहितं स गदाक्षरम् ।।\nयेन देवासुरस्त्रैणमासीदानंदनिर्भरम् ।। ३८ ।।\nजगुर्गंधर्वपतयो ननृतुश्चाप्सरोगणाः ।।\nउच्छलत्तालवाद्यानि वादयंति स्म चारणाः ।। ३९ ।।\nचेलुः कुलाचलाः सर्वे चुक्षुभुः सप्त सागराः ।।\nववुर्वाताः सनिर्घाता देवे दोलां समास्थिते ।। 4.133.४० ।।\nआलोक्य व्याकुलं लोकं देवाः शक्रपुरोगमाः ।।\nउपेत्य प्रणिपत्योचुः सर्वपापहरं परम् ।। ४१ ।।\nउपारमस्व भगवन्भवतः क्रीडयानया ।।\nजगद्व्यापद्यते देवे चलितः सागरश्च यत् ।। ४२ ।।\nगीर्वाणगीर्भिः संहृष्टः शंकरो लोकशंकरः ।।\nसमुत्पपात दोलातः प्रहर्षोत्फुल्ललोचनः ।। ४३ ।।\nउवाच वचनं पार्थ सुरसार्थस्य पश्यतः ।।\nसानुकंपं सुललितं विस्फुटार्थपदाक्षरम् ।। ४४ ।।\nश्रीमहादेव उवाच ।।\nअद्य प्रभृति ये दोलाक्रीडां पुष्करिणीतटे ।।\nवसंते कारयिष्यंति मंडिते त्रिदशांगणे ।। ४५ ।।\nनेत्रपट्टापटच्छन्नां पद्मरागविभूषि ताम् ।।\nआतपत्रेण संयुक्तां विन्यस्तकनकांडकाम् ।। ४६ ।।\nविचित्राभरणाभाभिराभासितदिगंतराम् ।।\nतारकाशांतचित्रांगपुष्पमालामनोर माम् ।। ४७ ।।\nमालां विद्याधराक्रातां प्रांतरोपितदर्पणाम् ।।\nछत्रचामरसंछन्नां यथा शक्त्याप्यलंकृताम् ।। ४८ ।।\nअग्निकार्यं ततः कृत्वा क्षिप्त्वा चैव दिशां बलिम् ।।\nतस्यामारोपयेद्देवमिष्टहृष्टजनावृतः ।। ४९ ।।\nमूलमंत्रेण देवानां प्रोक्तं दोलाधिरोहणम् ।।\nपार्श्वस्थो ब्राह्मणो विद्वान्पठेद्वा मंत्रमुत्तमम् ।। 4.133.५० ।।\nगंभीरांतरनिर्घोषैर्ललनानां च निस्वनैः ।।\nस्तुतिमंगलशब्दैश्च पुष्पधूपाधिवासिताम् ।। ५१ ।।\nएतस्मिन्नन्तरे नारीं दोहनाय निकुट्टकाम् ।।\nप्रवेशयेत्कुंकुमाढ्यां क्रीडावर्णप्रियैः सह ।। ५२ ।।\nसुवर्णशृंगिणा प्रोक्तं स्मितदंतांशुकर्बुरम् ।।\nलगमानं जलं चांगे कस्य न स्यात्सुखप्रदम् ।। ५३ ।।\nजलसंक्लिन्नवसनो रशनादाममंडितः ।।\nकम्बुग्रीवोल्लसन्सर्वो बभूव गणिकागणः ।। ५४ ।।\nकुंकुमक्षोदतांबूलपुष्प मालाकुलो जनः ।।\nतां विहाय जलक्रीडां नान्यस्यां विदधे मनः ।। ५५ ।।\nपीतशीतजलाघात ताडितोऽपि जनः सुखम् ।।\nमन्यते नियतः कोपि प्रभावोऽयमनंगजः ।। ५६ ।।\nएवं ये तु गमिष्यंति नरा वर्त्मतया गतम् ।।\nनीरुजस्ते भविष्यंति सुखिताः शरदां शतम् ।। ५७ ।।\nपुत्रपौत्रसमा युक्ता धनधान्यसमायुताः ।।\nविहृत्य सुखसंपत्तौ ततो यास्यंति मत्पुरम् ।। ५८ ।।\nप्राप्ते वसंतसमये सुरसत्तमानामान्दोलनं सुरवराननुकुर्वते ये ।।\nते प्राप्नुवंति भुवि जन्मतरोः फलानि दुःखार्णवात्कुलशतान्यपि तारयंति ।। ५९ ।।"
  }
]
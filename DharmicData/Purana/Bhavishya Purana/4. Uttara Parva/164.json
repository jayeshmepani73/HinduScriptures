[
  {
    "text": "।। श्रीकृष्ण उवाच।। ।।\nभूमिदानमतो वक्ष्ये सर्वपापप्रणाशनम् ।।\nये प्रयच्छंति विप्रेभ्यो भूमिदानं सदक्षिणम् ।। १ ।।\nश्रोत्रियाय दरिद्राय अग्निहोत्ररताय च ।।\nस सर्वकामतृप्तात्मा सर्वरत्नैर्विभूषितः ।। २ ।।\nसर्वपापविनिर्मुक्तो दीप्यमानो रविर्यथा ।।\nबालसूर्यप्रभाभासैर्वादित्रध्वजशोभितैः ।।३।।\nविमानैर्भास्वरैर्दिव्यैर्विष्णुलोकं स गच्छति ।। ४ ।।\nतत्र दिव्यांगनाभिश्च सेव्यमानो यथासुखम् ।।\nकामगः कामरूपी च क्रीडत्यानंदमक्षयम् ।। ५ ।।\nयावद्धारयते लोकान्भूरंकुरसमुद्भवा ।।\nतावद्भूमिप्रदः कामं विष्णुलोके महीयते ।। ६ ।।\nनहि भूमिप्रदानाद्वै दानमन्यद्विशिष्यते ।।\nदिशो दशानुगृह्णाति हर्ता ता दश हंति च ।। ७ ।।\nदानान्यन्यानि क्षीयंते कालेन पुरुषर्षभ ।।\nभूमिप्रदानपुण्यस्य क्षयो नैवोपपद्यते ।। ८ ।।\nसर्वपापानि क्षीयंते कालयोगक्रमेण तु ।।\nभूमिहर्तुश्च राजेंद्र दुःखस्यांतो न विद्यते ।। ९ ।।\nब्राह्मणाय सुशीलाय भूमिं दत्त्वा तु यो नरः ।।\nन हि तामुपजीवेद्यः स महत्पुण्यमाप्नुयात् ।। 4.164.१० ।।\nहलकृष्टां महीं कृत्वा सबीजां सस्यमालिनीम्।।\nयावत्सूर्यकृता लोकस्तावत्स्वर्गे   महीयते ।। ११ ।।\nधनं धान्यं हिरण्यं च रत्नान्याभरणानि च ।।\nसर्वदानानि राजेंद्र ददाति वसुधां ददत् ।। १२ ।।\nसागरान्सरितः शैलान्समानि विषमाणि च ।।\nसर्वगंधरसान्स्नेहान्ददाति वसुधां ददत् ।। १३ ।।\nओषधीः क्षीरसंपन्ना नानापुष्पफलोपगाः ।।\nकमलोत्पलखंडांश्च ददाति वसुधां ददत् ।। १४ ।।\nअग्निष्टोमादिभिर्यज्ञैर्ये यजंति सदक्षिणैः ।।\nप्राप्नुवंति च तत्पुण्यं भूमिदानाद्यदाप्यते ।। १५ ।।\nश्रोत्रियाय महीं दत्त्वा ये हरंति न मानवाः ।।\nतावत्तेषां भवेत्स्वर्गो यावल्लोका प्रतिष्ठिताः ।। १६।।\nसस्यपूर्णां महीं यस्तु श्रोत्रियाय प्रयच्छति ।।\nपितरस्तस्य तुष्यंति यावदाभूतसंप्लवम् ।। १७ ।।\nयत्किंचित्कुरुते पापं पुरुषो वृत्तिकर्शितः ।।\nअपि गोचर्ममात्रेण भूमिदानेन शुध्यति ।। १८ ।।\nसुवर्णानां सहस्रेण यत्पुण्यं समुदाहृतम्।।\nभूमि गोचर्ममात्रेण तत्फलं प्राप्नुयान्नरः ।। १९ ।।\nकपिलानां सहस्रेभ्यो यद्दत्तेऽन्नं नरोत्तम ।।\nभूमिगोचर्ममात्रेण तत्फलं लभते नरः ।। 4.164.२० ।।\nमध्यमस्य मनुष्यस्य व्यासेन परिसंख्यया।।\nत्रिंशद्दंडांश्च गोचर्म दत्त्वा स्वर्गे महीयते ।। २१ ।।\nबहुभिर्वसुधा भुक्ता राजभिः सगरादिभिः ।।\nयस्य यस्य यदा भूमिस्तस्यतस्य तदा फलम् ।। २२ ।।\nकिंकरा मृत्युदंडाश्च असिपत्रवनादयः ।।\nघोराश्च वारुणाः पाशा नोपसर्पंति भूमिदम्।। २३ ।।\nनिरया रौरवाद्याश्च कुंभीपाकः सुदुःसहः ।।\nतथा च यातनाः कष्टा नोपसर्पंति भूमिदम् ।। २४ ।।\nचित्रगुप्तश्च कालश्च कृतांतो मृत्युरेव च ।।\nयमश्चापि स्वयं राजा संपूजयति भूमिदम् ।। २५ ।।\nरुद्रः प्रजापतिः शक्रो देवासुरगणास्तथा ।।\nअहं च परमप्रीत्या पूजयामीह भूमिदम्।। २६ ।।\nषट्कर्मकृत्सुवृत्ताय कृशाय च प्रियार्थिने ।।\nभूमिर्देया नरव्याघ्र सन्निधिश्चाक्षयो भवेत् ।। २७ ।।\nसीदमानकुटुंबाय श्रोत्रियायाहिताग्नये ।।\nवृत्तस्थाय दरिद्राय भूमिर्देया नरेश्वर ।। २८ ।।\nयथा जनित्री क्षीरेण पुत्रं संवर्द्धयेत्सदा ।।\nतथा भूमिप्रदं भूमिः सर्वकामैस्तु तर्पति ।। २९ ।।\nयथा गौर्भरते वत्स क्षीरेण क्षीरमुत्सृजेत् ।।\nतथा सर्वरसोपेता भूमिर्भरति भूमिदम् ।। 4.164.३० ।।\nयथा बीजानि रोहंति जलसिक्तानि भूतले ।।\nतथा कामाः प्ररोहंति भूमिदस्य दिनेदिने ।। ३१ ।।\nयथोदयन्सहस्रांशुस्तमः सर्वं व्यपोहति ।।\nतथा भूमिप्रदानं तु सर्वपापं व्यपोहति ।। ३२ ।।\nपर दत्तां तु यो भूमिमुपहिंसेत्कदाचन ।।\nस बद्धो वारुणैः पाशैः क्षिप्यते पूयशोणिते ।। ३३ ।।\nस्वदत्तां परदत्तां वा यो हरेत वसुंधराम् ।।\nस नरो नरके घोरे क्लिश्यत्याप्रलयांतिकम् ।। ३४ ।।\nरुदतां वृत्तिनाशेन ये पतंत्यश्रुबिंदवः ।।\nताद्वर्षसहस्राणि नरके पच्यते तु सः ।। ३५ ।।\nब्राह्मणानां हृते क्षेत्रे हर्तुस्त्रिपुरुषं कुलम् ।।\nदत्त्वा भूमिं तु विप्राय उपहिंसेद्यदा पुनः ।।\nअधोमुखश्च दुष्टात्मा कुंभीपाके स पच्यते ।।३६।।\nदिव्यवर्षसहस्रांते कुंभीपाकाद्विनिःसृतः ।।\nइह लोके भवेच्छा वै सप्त जन्मानि पार्थिव।।३७।।\nस्वदत्तां परदत्तां वा यत्नाद्रक्षेद्युधिष्ठिर ।।\nमहीं महीभृतां श्रेष्ठ दानाच्छ्रेयोनुपालनम्।। ३८ ।।\nतोयहीनेष्वरण्येषु शुष्ककोटरवासिनः ।।\nकृष्णाह्वयोभिजायंते नरा ब्रह्मस्वहारिणः ।।३९।।\nएवं दत्त्वा महीं राजन्प्रहृष्टेनांतरात्मना ।।\nसर्वान्कामानवाप्नोति मनसा चिंतितान्नरः ।। 4.164.४० ।।\nभूमिदानात्परं नास्ति सुखं वामुष्मिकं महत् ।।\nन चापि भूमिहरणादन्यत्पातकमुच्यते ।। ४१ ।।\nयच्छंति ये द्विजवराय महीं सुकृष्टां ते यांति शक्रसदनं सुविशुद्धदेहाः ।।\nये लोपयंत्यतिबलादथ कामलोभात्ते रौरवातिगहनान्न समुत्तरंति ।। ४२ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे भूमिदानमाहात्म्यवर्णनंनाम चतुःषष्ट्यु त्तरशततमोऽध्यायः ।। १६४ ।।"
  }
]
[
  {
    "text": "।। श्रीकृष्ण उवाच ।। ।।\nफाल्गुनेऽप्यसिते पक्षे तृतीयायामुपोषिता ।।\nप्रातः स्थित्वा ब्रह्मचर्ये जटामुकुटशोभिता ।। १ ।।\nगोधारथगतां देवीं रुद्रध्यानपरायणाम् ।।\nपूजयेद्गन्धकुसुमैर्दीपालक्तकचंदनैः ।।\nकेसरैर्मधुरैर्द्रव्यैः स्वर्णमाणिक्यपूजया ।। २ ।।\nॐ भूषिका देवभूषा च भूषिका ललिता उमा ।।\nतपोवनरता गौरी सौभाग्यं मे प्रयच्छतु ।। ३ ।।\nदौर्भाग्यं मे शमयतु सुप्रसन्नमनाः सदा ।।\nअवैधव्यं कुले जन्म ददात्वपरजन्मनि ।। ४ ।।\nअङ्गेङ्गे च ममोपाङ्गे पर्वेपवे स्थितामृतम् ।।\nसुखदृष्टिस्पर्शरसं गौरी सौभाग्यं यच्छतु ।। ५ ।।\nएवमुच्चार्य मंत्रांश्च नारीज्ञानवती सती ।।\nपूजयेद्ब्राह्मणोक्तैस्तु मंत्रैर्मुखसुवासिनी ।। ६ ।।\nजीरकैः कटुहुण्डैश्च लवणैर्गुडसर्पिषा ।।\nहृद्यैरार्द्रैः फलैः स्वर्णैर्मनोज्ञैः पुष्पबन्धनैः ।। ७ ।।\nकुसुमैः. कुंकुमैर्गन्धैः कालेयागुरुचन्दनैः ।।\nसिन्दूरेणातिरक्तेन वस्त्रैर्नानाविधैः शुभैः ।। ८ ।।\nनेत्रैरनेकदेशोत्थैः पूपकैस्तिलतण्डुलैः ।।\nअशोकैश्च विगुणकैर्घृतपूर्णैस्तु मोदकैः ।। ९ ।।\nइत्येवमादिनैवेद्यैः पूजयित्वा महाद्रुमम् ।।\nप्रदक्षिणं ततः कृत्वा दत्त्वा विप्राय दक्षिणाम् ।। 4.16.१० ।।\nएतत्करोति या पुत्री तृतीयाव्रतमुत्तमम् ।।\nततः प्राप्स्यति दुष्प्राप्यं त्रैलोक्ये श्रीधरं प्रति ।। ११ ।।\nएतद्व्रतं मया ख्यातं यास्यंति शाश्वतीः समा ।।\nव्याख्यातं कश्यपेनादौ रुक्मिण्या व्रतमुत्तमम् ।। १२ ।।\nयाश्चरिष्यंति ताः सर्वा भविष्यंति निरामयाः ।।\nअङ्गप्रत्यङ्गसुभगा लोकदृष्टिमनोहराः ।। ।। ११ ।।\nस्थित्वा वर्षशतं चान्ते ततो रुद्रपुरं शुभम् ।।\nयास्यंति हंसयानेन किंकिणीशब्दनादिना ।। १४ ।।\nतत्र त्वारमयिष्यंति स्वभर्तॄन्वत्सरान्बहून् ।।\nदिव्यभोगभुजो हृष्टाः सिद्ध्यष्टकसमन्विताः ।। १९ ।।\nअर्घं महार्घमणिकुंकुमकेसराढ्यं स्रग्गंधमुग्धमुखरालि कुलोपगीतम् ।।\nदत्त्वा फलाक्षतयुतं मधुपादपस्य गौरीव लोकमहिता भवतीह नारी ।। १६ ।।"
  }
]
[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि रहस्यं ह्येतदुत्तमम् ।।\nयेन लक्ष्मीनिर्वृतिस्तु पुष्टिश्चैवोपजायते ।। १ ।।\nसर्वे ग्रहाः सदा सौम्या जायंते येन पांडव ।।\nआदित्यवारे हस्तेन पूर्वं गृह्य विचक्षणः ।। २ ।।\nनक्तोक्तविधिना सर्वं कुर्यात्पूजां तथा रवेः ।।\nप्रत्यक्षं सप्त नक्तानि कृत्वा भक्तिपरो नरः ।। ३ ।।\nततस्तु सप्तमे प्राप्ते कुर्याद्ब्राह्मणवाचनम् ।।\nभास्करं सर्वसौवर्णं कृत्वा यत्नेन मानवः ।। ४ ।।\nताम्रपात्रे स्थापयित्वा रक्तपुष्पैः प्रपूज्य च ।।\nरक्तवस्त्रयुगच्छन्नं छत्रोपानद्युगान्वितम् ।। ५ ।।\nघृतेन स्नपनं कृत्वा लड्डुकान्विनिवेद्य च ।।\nमंत्रेणानेन विदुषे ब्राह्मणायोपपादयेत् ।। ६ ।।\nआदिदेव नमस्तुभ्यं सप्तसप्ते दिवाकर ।।\nत्वं रवे तारयस्वास्मानऽस्मात्संसारसागरात् ।। ७ ।।\nकृतेनानेन राजेन्द्र भवेदारोग्यमुत्तमम् ।।\nद्रव्यसंपत्सुतप्राप्तिरिति पौराणिका विदुः ।। ८ ।।\nअविसंवादिनी चेयं शान्तिपुष्टिप्रदा नृणाम्।।\nतद्वच्चित्रासु संगृह्य सोमवारं विचक्षणः ।। ९ ।।\nसप्तमे च ततः प्राप्ते दत्त्वा ब्राह्मणभोजनम् ।।\nकांस्यभाजनसंस्थं वा राजतं राजतेऽथ वा ।। 4.113.१० ।।\nपात्रे कृत्वा सोमराजं श्वेतवस्त्रावगुंठितम् ।।\nपादुकोपानहच्छत्रभाजनासनसंयुतम् ।। ११ ।।\nदध्यन्नशिखरं दत्त्वा ब्राह्मणाय निवेदयेत् ।।\nमंत्रेणानेन राजेन्द्र तं शृणुष्व वदामि ते ।। १२ ।।\nश्रीमहादेवजावल्ली पुष्पगोक्षीरपांडुर ।।\nसोम सौम्यो भवास्माकं सर्वदा ह्युत्तमोत्तम ।। ।। १३ ।।\nएवं कृते महाराज सोमस्तुष्टिप्रदो भवेत् ।।\nभवंति तुष्टेऽत्रिसुते सर्वे सानुग्रहा ग्रहाः ।। १४ ।।\nस्वात्यामंगारकं गृह्य क्षपयेन्नक्तभोजनः ।।\nसप्तमे त्वथ संप्राप्ते स्थापितं ताम्रभाजने ।। १९ ।।\nरक्तवस्त्रयुगच्छन्नं कुंकुमेनानुलेपनम् ।।\nनैवेद्यं हंतकारं च पूज्य धूपाक्षतादिभिः ।। १६ ।।\nमंत्रेणानेन तं दद्याद्ब्राह्मणाय कुटुंबिने ।।\nकुजन्मप्रभवोऽपि त्वं मंगलः पठ्यसे बुधैः ।।\nअमंगलं निहत्याशु सर्वदा यच्छ मंगलम् ।। १७ ।।\nविशाखासु बुधं गृह्य सप्त नक्तान्यथाचरेत् ।।\nबुधं हेममयं कृत्वा स्थापितं कांस्यभाजने ।। १८ ।।\nशुक्लवस्त्रयुगच्छन्नं शुक्लमाल्यानुलेपनैः ।।\nगुडौदनोपहारं तु ब्राह्मणाय निवेदयेत् ।। १९ ।।\nबुधः सद्बुद्धिजननो बोधदः सर्वदा नृणाम् ।।\nतत्त्वावबोधं कुरु मे राजपुत्र नमोनमः ।। 4.113.२० ।।\nअनुराधास्वथाचार्यं देवानां पूज्य भक्तितः ।।\nपूर्वोक्तक्रमयोगेन सप्त नक्तान्यथाचरेत् ।। २१ ।।\nहैमं हेममये पात्रे स्थापयित्वा बृहस्पतिम् ।।\nपीतांबरयुगच्छन्नं पीतयज्ञोपवीतिनम् ।। २२ ।।\nपादुकाच्छत्रसहितं सदंडं सकमण्डलुम् ।।\nसंपूज्य पुष्पनिकरैर्दीपधूपाक्षतादिभिः ।। २३ ।।\nखण्डखाद्योपहारैश्च द्विजाय प्रतिपादयेत् ।।\nधर्मशास्त्रार्थशास्त्रज्ञ ज्ञानविज्ञानपारग ।।\nअगाधबुद्धिगांभीर्य देवाचार्य नमोऽस्तु ते ।। २४ ।।\nशुक्रं ज्येष्ठासु संगृह्य क्षपयेन्नक्तभोजनैः ।।\nपूर्वोक्तक्रमयोगेन द्विजसंतर्पणेन च ।। २५ ।।\nसप्तमे त्वथ संप्राप्ते सौवर्णं कारयेच्छुभम् ।।\nरौप्ये वा वंशपात्रे वा स्थापयित्वा भृगोः सुतम् ।। २६ ।।\nसंपूज्य परया भक्त्या श्वेतवस्त्रविलेपनैः ।।\nअग्रे तस्य प्रदातव्यं पायसं घृत संयुतम् ।। २७ ।।\nदद्यादनेन मंत्रेण ब्राह्मणाय विचक्षणः ।।\nभार्गवो भृगुपुत्रोऽसि शुक्र क्रमविशारद ।। २८ ।।\nहत्वा ग्रहकृतान्दोषानायुरारोग्यदो भव ।।\nमूलेन सूर्यतनयं गृहीत्वा भरतर्षभ ।। २९ ।।\nतस्मिन्दिने पूजनीयं ग्रहत्रितयमादरात् ।।\nशनैश्चरश्च राहुश्च केतुश्चेति क्रमान्नृप ।। 4.113.३० ।।\nहोमं तिलघृतैः कुर्याद्गृहनाम्ना तु मंत्रवित् ।।\nअर्कः पलाशखदिरौ ह्यपामार्गोथ पिप्पलः ।। ३१ ।।\nउदुंबरशमीदूर्वाकुशाश्च समिधः क्रमात् ।।\nएकैकस्य त्वष्टशतमष्टाविंशतिरेव वा ।। ३२ ।।\nहोतव्यं मधुसर्पिभ्यां दध्ना वा पायसेन वा ।।\nसप्तमे त्वथ संप्राप्ते नक्तं सूर्यसुतस्य तु ।। ३३ ।।\nग्रहास्त्रयोऽपि कर्तव्या राजँल्लोहमयाः शुभाः ।।\nव्रतांते सर्वतश्चैतान्सौवर्णान्वाथ कारयेत् ।। ३४ ।।\nकृष्णवस्त्रयुगं दद्यादेकैकस्य क्रमान्नृप ।।\nमृगनाभ्या समालभ्य कृशरान्विनिवेद्य च ।। ३५ ।।\nहोमावसाने सर्वं तद्ब्राह्मणायोपपादयेत् ।।\nशनैश्चर नमस्तेऽस्तु नमोऽस्तु राहवे तथा ।। ३६ ।।\nकेतवे च नमस्तुभ्यं सर्वशांतिप्रदो भव ।।\nएवं कृते भवेद्यस्तु तन्निबोध नरेश्वर ।। ३७ ।।\nयदि भौमो रविसुतो भास्करो राहुणा सह ।।\nकेतुश्च मूर्ध्नि तिष्ठंति सर्वे पीडाकरा ग्रहाः ।। ३८ ।।\nअनेन कृतमात्रेण सर्वे शाम्यंत्युपद्रवाः ।। ३९ ।।\nएवं यः कुरुते राजन्सदाभक्तिसमन्वितः ।।\nतस्य सानुग्रहा सर्वे यच्छन्ति विजयं सुखम् ।।4.113.४०।।\nयश्चैतच्छ्रणुयात्कल्पं ग्रहाणां पठतेऽपि वा ।।\nतस्य सानुग्रहा सर्वे शांतिं यच्छंति नान्यथा ।।४१।।\nशनैश्चरं राहुकेतू लोहपात्रेषु विन्यसेत् ।।\nकृष्णागरुः स्मृतो धूपो दक्षिणा चात्मशक्तितः ।।४२।।\nसूर्यं विधुं कुज बुधौ गुरुशुक्रसौरीन्हस्तादिकर्क्षसहितानुदितक्रमेण।।\nसंपूज्य हेमघटितान्द्विजपुङ्गवाय दत्त्वा पुमान्ग्रहगणेन न पीड्यतेऽत्र ।।४३।।"
  }
]
[
  {
    "text": "।। श्रीकृष्ण उवाच ।। ।।\nअधोधः पतनं पुंसामधःकर्म प्रकीर्तितम् ।।\nनरकार्णवघोरेषु यातना पापमुच्यते ।। १ ।।\nअधर्मभेदा विज्ञेयाश्चित्तवृत्तिप्रभेदतः ।।\nस्थूलाः सूक्ष्माः सुसूक्ष्माश्च कोटि भेदैरनेकधा ।। २ ।।\nतत्र ये पापनिचयाः स्थूला नरकहेतवः ।।\nते समासेन कथ्यंते मनोवाक्कायसाधनाः ।। ३ ।।\nपरस्त्रीष्वथ संकल्पश्चेतसानिष्टचिंतनम् ।।\nअकार्याभिनिवेशश्च चतुर्धा कर्म मानसम्।। ४ ।।\nअनिबद्धप्रलापित्वमसत्यं चाप्रियं च यत् ।।\nपरापवादपैशुन्यं चतुर्धा कर्म वाचिकम् ।। ५ ।।\nअभक्ष्यभक्षणं हिंसा मिथ्या कामस्य सेवनम् ।।\nपरस्वानामुपादानं चतुर्द्धा कर्म कायिकम् ।। ६ ।।\nइत्येतद्द्वादशविधं कर्म प्रोक्तं ससाधनम् ।।\nतेषां भेदं पुनर्वच्मि येषां फलमनंतकम् )। ७ '\nये द्विषंति महादेवं संसारार्णवतारणम् ।।\nसमस्तपातकोपेतास्ते यान्ति नरकाग्निषु ।।।८।।।\nब्रह्मघ्नश्च सुरापश्च स्तेयी च गुरुतल्पगः ।।\nमहापातकिनश्चैते तत्संसर्गी च पंचमः ।। ९ ।।\nक्रोधाद्द्वेषाद्भयाल्लोभाद्ब्राह्मणं विशसंति ये ।।\nप्राणांतिको महादोषो ब्रह्मघ्नास्ते प्रकीर्तिताः।।। 4.5.१०।।\nब्राह्मणं च समाहूय याचमानमकिञ्चनम् ।।\nपश्चान्नास्तीति तं ब्रूयात्स चैवं ब्रह्महा स्मृतः ।। ११ ।।\nयस्तु विद्याभिमानेन नित्यं जयति वै द्विजान् ।।\nसमासीनः सभामध्ये ब्रह्महा सोऽपि कीर्तितः।।१२।।\nमिथ्यागुणैः स्वमात्मानं नयत्युत्कर्षणं बलात्।।\nगुरूणां च विरुद्धो यः स चैव ब्रह्महा स्मृतः।।\nक्षुत्तृट्संतप्तदेहानां द्विजानां भोक्तुमिच्छताम्।।\nसमाचरति यो विघ्नं तमाहुर्ब्रह्मघातकम्।।१४।।\nपिशुनः सर्वलोकानां छिद्रान्वेषणतत्परः ।।\nउद्वेगजननः क्रूरः स चैव ब्रह्महा स्मृतः ।। १५ ।।\nगवां तृष्णाभिभूतानां जलार्थमुपसर्पताम् ।।\nसमाचरति यो विघ्नं स चैव ब्रह्महा स्मृतः ।। १६ ।।\nपरदोषमभिज्ञाय नृपकर्णे करोति यः ।।\nपापीयान्पिशुनः क्षुद्रः स चैव ब्रह्महा स्मृतः ।। १७ ।।।\nदेवद्विजगवां भूमिं पूर्वभुक्ता हरेत्तु यः ।।\nप्रनष्टामपि कालेन तमाहुर्ब्रह्मघातकम् ।। १८ ।।\nद्विजवित्तापहरणे न्यायतः समुपार्जिते ।।\nब्रह्महत्या समं ज्ञेयं पातकं नात्र संशयः ।। १९ ।।\nअग्निहोत्रपरित्यागो यस्तु याज्ञिककर्मणाम् ।।\nमातापितृपरित्यागः कूटसाक्ष्यं सुहृद्वधः ।। 4.5.२० ।।\nगवां मार्गे वने चाग्निं पुरे ग्रामे च दीपयेत् ।।\nइति पापानि घोराणि सुरापानसमानि तु ।। २१ ।।\nहीनस्वहरणे चापि नरस्त्रीगजवाजिनाम् ।।\nगोभूरजतरत्नानामौषधीनां रजस्य च ।। २२ ।।\nचंदनागरुकर्पूरकस्तूरीखण्डवाससाम् ।।\nहस्ते न्यस्यापहरणं रुक्मस्तेयसमं स्मृतम् ।। २३ ।।\nकन्यानां वरयोग्यानामदानं सदृशे वरे ।।\nपुत्रमित्रकलत्रेषु गमनं भगिनीषु च ।। २४ ।।\nकुमारीसाहसं घोरमन्त्यजस्त्रीनिषेवणम् ।।\nअवर्णायाश्च गमनं गुरुतल्पसमं स्मृतम् ।। २५ ।।\nमहापातकतुल्यानि पापान्युक्तानि यानि तु ।।\nतानि पातकसंज्ञानि तद्वदाम्युपपातकम् ।। २६ ।।\nद्विजार्थं च प्रतिज्ञाय न प्रयच्छति यः पुनः ।।\nतस्मान्नरपते विघ्नतुल्यं तदुपपातकम् ।। २७ ।।\nद्विजद्रव्यापहरणं मर्यादाया व्यतिक्रमः ।।\nअतिकोपश्च मानश्च दांभिकत्वं कृतघ्नता ।। २८ ।।\nअत्यंतविषयासक्तिः कार्पण्यं श्रेष्ठमत्सरः ।।\nपरदारापहरणं साधुकन्याविदूषणम् ।। २९ ।।\nपरिवित्तिः परीवेत्ता यया च परिविद्यते ।।\nतयोर्द्दानं च कन्यायास्तयोरेव च याजनम् ।। 4.5.३० ।।\nपुत्रमित्रकलत्राणामभावे स्वामिनस्तथा ।।\nशिष्टानां चैव संन्यासः सहजानां तपस्विनाम् ।। ३१ ।।\nभंगश्च धर्मकृत्यानां सहायानां विनाशनम् ।।\nपीडामाश्रमसंस्थानान्नाचरेत्त्वल्पिकामपि ।। ३२ ।।\nस्वभृत्यपरिवर्गस्य पशुधान्यधनस्य च ।।\nकुप्यधान्यपशुस्तेयमयाच्यानां च याचनम् ।। ३३ ।।\nगवां क्षत्रियवेश्यानां स्त्रीशूद्राणां विशेषतः ।।\nयज्ञारामतडागानां दारापत्यस्य विक्रयः ।।\nतीर्थयात्रोपवासानां व्रतायतनकर्मणाम् ।। ३४ ।।\nस्त्रीधनान्युपजीवंति स्त्रीभिरत्यंतनिर्जिताः ।।\nअरक्षणं च नारीणां मद्यपस्त्रीनिषेवणम् ।। ३५ ।।\nऋणानामप्रदानं च धान्यवृद्ध्युपजीविनाम् ।।\nनिंदिताच्च धनादानमपण्यानां च विक्रयः ।। ३६ ।।\nविषमारणमंत्राणां प्रयोगो मूलकर्मणाम् ।।\nउच्चाटनाविचारश्च गरविद्वेषणक्रिया ।। ३७ ।।\nजिह्वासमुपभोगार्थं यस्यारम्भः स्वकर्मसु ।।\nमूल्येनाध्यापयेद्यश्च मूल्येनाधीयते च ये ।। ३८ ।।\nव्रात्यता व्रतसंत्यागः सर्वाहारनिषेवणम् ।।\nअसद्दाराभिगमनं शुष्कतर्कावलंबनम् ।। ३९ ।।\nदेवाग्निसाधुसाध्वीनां निंदा गोब्राह्मणस्य च।\nप्रत्यक्षं वा परोक्षं वा राज्ञां मण्डलिकामपि ।।\nदुःशीला नास्तिकाः पापाः सर्वशून्यस्य वादिनः ।। 4.5.४० ।।\nपर्वकाले दिवा चैव वियोनौ पशुयोनिषु ।।\nरजस्वलानां योनौ च मैथुनं च समाचरेत् ।।४१।।\nस्त्रीपुत्रमित्रसंप्रीते ग्रासान्नच्छेदकाश्च ये ।।\nजनस्या प्रियवक्तारो धूर्ताः समयभेदिनः ।।४२।।\nभेत्ता तडागचक्राणां संक्रमाणां रथस्य च ।।\nएकपंक्तिस्थितानां च पाकभेदं करोति यः ।।४३।।\nइत्येतैस्ते नराः पापैरुपपातकिनः स्मृताः ।।\nयुक्तास्तदूनकैः क्षुद्रैः पापैः पापतराः स्मृताः ।। ४४ ।।\nये गोब्राह्मणकन्यानां स्वामिमित्रतपस्विनाम् ।।\nअंतरं यांति कार्येषु ते नरा नारकाः स्मृताः ।। ४५ ।।\nपरश्रिया ये तप्यंते ये परद्रव्यसूचकाः ।।\nपरव्यापारनिरताः परस्त्रीनरदूषकाः ।। ४६ ।।\nद्विजाय दुःखं यः कुर्यात्प्रकारैर्बहुभिः सदा ।।\nसेवते यो द्विजः शूद्रां सुरां जिघ्रति कामतः ।। ४७ ।।\nये पानाभिरताः क्रूरा ये च हिंसाप्रिया नराः ।।\nवित्तार्थं ये च कुर्वंति दानयज्ञादिकां क्रियाम् ।। ४८ ।।\nगोष्ठाग्निजलरथ्यासु तरुच्छायामठेषु च ।।\nत्यजंत्यमेध्यं पुरुषा आरामायतनेषु च ।। ।। ४९ ।।\nमद्यपानरता नित्यं गानवाद्यरता नराः ।।\nकेलीकलाभुजंगाश्च रंध्रान्वेषणतत्पराः ।। 4.5.५० ।।\nवंशेषु काशकाष्ठैश्च शुभैः शंकुभिरेव वा ।।\nये मार्गान्समुपघ्नंति परस्त्रीराहरंति च ।। ५१ ।।\nकूटशासनहर्तारः कूटकर्मक्रियारताः ।।\nकूटयुद्धाश्च शस्त्रेण कूटसंव्यवहारिणः ।। ५२ ।।\nधनुषां शल्यशस्त्राणां यः कर्ता यश्च विक्रयी ।।\nनिर्दयोऽतीव भृत्येषु पशूनां दमकश्च यः ।। ५३ ।।\nमिथ्या प्रवदतो वाक्यमाकर्णयति यः शनैः ।।\nस्वामिमित्रगुरुद्रोही मायावी चपलः शठः ।। ५४ ।।\nये भार्यापुत्रमित्राणि बालवृद्धकृशातुरान् ।।\nभृत्यानतिथिबन्धूंश्च प्रबाधन्ते बुभुक्षया ।। ५५ ।।\nयः स्वयं मिष्टमश्नाति विप्रायान्यत्प्रयच्छति ।।\nवृथापाकः स विज्ञेयो ब्रह्मवादिषु गर्हितः ।। ५६ ।।\nनियमान्स्वयमादाय ये त्यजंत्यजितेंद्रियाः ।।\nप्रव्रज्यावासिनो ये च रहस्यानां च भेदकाः ।। ५७ ।।\nताडयंति च वेगाद्ये शपंति च मुहुर्मुहुः ।।\nदुर्बलांश्च न पुष्णंति पुनस्तान्वाहयंति च ।। ५६ ।।\nपीडयंत्यतिभारेण सक्षतान्वाहयंति च ।।\nसार्द्धयामादुपरितः संयुक्तेषु च भुंजते ।। ५९ ।।\nये भग्नक्षतरोगार्तान्स्वगोरूपान्बुभुक्षया ।।\nन पालयंति यत्नेन ते गोप्ता नारका नराः ।। 4.5.६० ।।\nवृषाणां वृषणान्येव पापिष्ठा गालयंति ये ।।\nवाहयंति च गां वध्यां ते महानारकाः स्मृताः ।। ६१ ।।\nआश्रमं समनुप्राप्तं क्षुत्तृष्णाश्रमपीडितम् ।।\nयेऽतिथिं नाभिमन्यंते ते वै निरयगामिनः।।६२।।\nअनाथं विकलं दीनं बालं वृद्धं कृशातुरम्।।\nनानुकंपंति ये मूढास्ते यान्ति निरयार्णवम् ।। ६३ ।।\nअजाविको माहिषिकः सामुद्रो वृषलीपतिः ।।\nशूद्रविट्क्षत्रवृत्तिश्च नारकी स्याद्द्विजाधमः ।। ६४ ।।\nशिल्पिनः कारुका वैद्या हेमकारा नटा द्विजाः ।।\nकृतकौक्षेय सयुक्तास्तथान्ये नारकाः स्मृताः ।। ६५ ।।\nयश्चोदितमतिक्रम्य स्वेच्छया वा हरेत्करम् ।।\nनरके तु स पच्येत यश्च दंडरुचिर्भवेत् ।। ६६ ।।\nउत्कोचकैरधिकृतैस्तस्करैश्च प्रपीड्यते ।।\nयस्य राज्ञः प्रजा रुष्टा पच्यते नरकेषु सः ।। ६७ ।।\nये द्विजाः प्रतिगृह्णंति नृपस्यान्यायवर्तिनः ।।\nप्रयांति तेपि घोराणि नरकाणि न संशयः ।।६८।।\nपारदारिकचौराणां यत्पापं पार्थिवस्य तत् ।।\nभवेदरक्षतस्तस्माद्घोरस्तस्य प्रतिग्रहः ।। ६९ ।।\nअचौरं चौरवत्पश्येच्चोरं वाऽचौररूपवत् ।।\nअविचार्य नृपस्तस्माद्धातयन्नरकं व्रजेत् ।। 4.5.७० ।।\nघृततैलान्नपानानि मधुमांससुरासवम् ।।\nगुडेक्षुक्षारशाकानि दधिमूलफलानि च ।। ७१ ।।\nतृणं काष्ठं पुष्पपत्रमौषधं कांस्यभाजनम् ।।\nउपानच्छत्रशकटमासनं शयनांबरम् ।। ७२ ।।\nताम्रं सीसं त्रपुं काचं शंखाद्यं च जलोद्भवम् ।।\nवार्क्षं वा वैणवाद्यं वा गृहेषूपस्कराणि च ।। ७३ ।।\nऊर्णाकार्पासकौशेयभंगपट्टोद्भवानि च ।।\nस्थूलसूक्ष्माणि वस्त्राणि ये च लोभाद्धरंति च ।। ७४ ।।\nएवमादीनि चान्यानि द्रव्याणि विविधानि च ।।\nनरकाणि ध्रुवं यांति नरा वा नात्र संशयः ।। ७५ ।।\nयद्वा तद्वा परद्रव्यमपि सर्षपमात्रकम् ।।\nअपहृत्य नरो याति नरकं नात्र संशयः ।। ७६ ।।\nएवमाद्यै्र्नरः पापैरुत्क्रांतेः समनंतरम् ।।\nशरीरं यातनार्थाय पूर्वाकारमवाप्नुयात् ।। ७७ ।।\nयमलोकं व्रजेत्तेन शरीरेण यमाज्ञया ।।\nयमदूतैर्महाघोरैर्नीयमानः सुदुःखितः ।। ७८ ।।\nतिर्यङ्मानुषदेहानामधर्मनिरतात्मनाम् ।।\nधर्मराजः स्मृतः शास्ता सुघोरैर्विविधैर्वधैः ।। ७९ ।।\nविनयाचारयुक्तानां प्रमादात्स्खलितात्मनाम् ।।\nप्रायश्चित्तेर्गुरुः शास्ता न च तैर्दृश्यते यमः ।। 4.5.८० ।।\nपारदारिकचौराणामन्यायव्यवहारिणाम् ।।\nनृपतिः शासकस्तेषां प्रच्छन्नानां च धर्मराट् ।। ८१ ।।\nतस्मात्कृतस्य पापस्य प्रायश्चित्तं समाचरेत् ।।\nनाभुक्तस्यान्यथा नाशः कल्पकोटिशतैरपि ।। ८२ ।।\nयः करोति स्वयं कर्म कारयेद्वापि मोद येत् ।।\nकायेन मनसा वाचा तस्य चाधोगतिः फलम् ।। ८३ ।।\nइति संक्षेपतः प्रोक्ताः पापभेदाः ससाधनाः ।।\nकथ्यते गतयश्चित्रा नराणां पापकर्मणाम् ।। ८४ ।।\nवाक्कायचित्तजनितैर्बहुभेदभिन्नैः कृत्यैः शुभाशुभफलोदयहेतुभूतैः ।। भास्वत्सुरेशभुवनं नरकाननेकान्संप्राप्नुवंति मनुजा मनुजेंद्रचन्द्र।।८५।।"
  }
]
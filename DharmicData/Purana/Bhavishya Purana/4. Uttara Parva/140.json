[
  {
    "text": "श्रीकृष्ण उवाच ।। ।।\nपुरा वामनरूपेण याचयित्वा धरामिमाम् ।।\nबलियज्ञे हरिः सर्वं क्रांतवान्विक्रमैस्त्रिभिः ।। ।। १ ।।\nइन्द्राय दत्तवान्राज्यं बलिं पातालवासिनम् ।।\nकृत्वा दैत्यपतेर्वासमहोरात्रं पुनर्नृप ।। २ ।।\nएकमेव हि भोगार्थं बलिराज्येतिचिह्नितम् ।।\nसरहस्यं तदेतत्ते कथयामि नरोत्तम ।। ३ ।।\nकार्त्तिके कृष्णपक्षस्य पञ्चदश्यां निशागमे ।।\nयथेष्टचेष्टा दैत्यानां राज्यं तेषां महीतले ।। ४ ।। ।।\nयुधिष्ठिर उवाच ।। ।।\nनिश्शेषेण हृषीकेश कौमुदीं ब्रूहि मे प्रभो ।।\nकिमर्थं दीयते दानं तस्यां का देवता भवेत् ।। ५ ।।\nकिंस्वित्तस्यै भवेद्देयं केभ्यो देवं जनार्दन ।।\nप्रहर्षः कोऽत्र निर्दिष्टः क्रीडा कात्र प्रकीर्तिता ।। ६ ।।\nश्रीकृष्ण उवाच ।। ।।\nकार्त्तिके कृष्णपक्षे च चतुर्दश्यां दिनोदये ।।\nअवश्यमेव कर्तव्यं स्नानं नरकभीरुभिः ।। ७ ।।\nअपामार्गपल्लवान्वा भ्राभयेन्मस्तकोपरि ।।\nसीतालोष्टसमायुक्तसकंटकदलान्वितान् ।। ८ ।।\nहर पापमपामार्ग भ्राम्यमाणं पुनःपुनः ।।\nआपदं किल्बिषं चापि ममापहर सर्वशः ।।\nअपामार्ग नमस्तेस्तु शरीरं मम शोधय ।। ९ ।। ( इत्यपामार्ग भ्रमण मन्त्रः)\nततश्च तर्पणं कार्यं धर्मराजस्य नामभिः ।।\nयमाय धर्मराजाय मृत्यवे चांतकाय च ।।\nवैवस्वताय कालाय सर्वभूतक्षयाय च ।।4.140.१ ०।।\nनरकाय प्रदातव्यो दीपः संपूज्य देवताः ।।\nततः प्रदोषसमये दीपान्दद्यान्मनोरमान् ।। ११ ।।\nब्रह्मविष्णुशिवादीनां भवनेषु मठेषु च ।।\nकूटागारेषु चैत्येषु सभासु च नदीषु च ।। १२ ।।\nप्राकारोद्यानवापीषु प्रतोलीनिष्कुटेषु च ।।\nसिद्धार्हबुद्धचामुंडाभैरवायतनेषु च ।।\nमंदुरासु विविक्तासु हस्तिशालासु चैव हि ।। १३ ।।\nएवं प्रभातसमयेऽमावास्यायां नराधिप ।।\nस्नात्वा देवान्पितॄन्भक्त्या संपूज्याथ प्रणम्य च ।। १४ ।।\nकृत्वा तु पार्वणं श्राद्धं दधिक्षीरघृतादिभिः ।।\nभोज्यैर्नानाविधैर्विप्रान्भोजयित्वा क्षमाप्य च ।। १५ ।।\nततोऽपराह्णसमये घोषयेन्नगरे नृपः ।।\nअद्य राज्यं बलेर्लोका यथेष्टं मोद्यतामिति ।। १६ ।।\nलोकश्चापि परे हृष्येत्सुधाधवलिताजिरे ।।\nवृक्षचन्दनमालाढ्यैश्चर्चिते च गृहेगृहे ।। १७ ।।\nद्यूतपानरतोदृप्तनरनारीमनोहरे ।।\nनृत्यवादित्रसंघुष्टे सम्प्रज्वलितदीपके ।। १८ .।।\nअन्योन्यप्रीतिसंहृष्टदत्तलाभेन वै जने ।।\nतांबूलहृष्ट वदने कुङ्कुमक्षोदचर्चिते ।। १९ ।।\nदुकूलपट्टनेपथ्ये स्वर्णमाणिक्यभूषिते ।।\nअद्भुतोद्भटशृंगारप्रदर्शितकुतूहले ।। 4.140.२० ।।\nयुवतीजनसंकीर्णवस्त्रोज्ज्वलविहारिणि ।।\nदीपमालाकुले रम्ये विध्वस्तध्वांतसञ्चये ।।\nप्रदोषे दोषरहिते शस्तदोषागमे शुभे ।। २१ ।।\nशशिपूर्णमुखाभिश्च कन्याभिः क्षिप्ततण्डुलम् ।।\nनीराजनं प्रकर्तव्यं वृक्षशाखासु दीपकैः ।। २२ ।।\nभ्राम्यमाणो नतो मूर्घ्नि मनुजानां जनाधिपः ।।\nवृक्षशाखांतदीपानां निरस्ताद्दर्शनाद्व्रजेत् ।।\nनीराजनं तु तेनेह प्रोच्यते विजयप्रदम् ।। २३ ।।\nतस्माज्जनेन कर्तव्यं रक्षोदोषभयापहम् ।।\nयात्राविहारसञ्चारे जयजीवेति वादिना ।। २४ ।।\nक्षुद्रोपसर्गरहिते राजचौरभयोज्झिते ।।\nमित्रस्वजनसम्बन्धिसुहत्प्रेमानुरंजिते ।। २५ ।।\nततोऽर्द्धरात्रसमये स्वयं राजा व्रजेत्पुरम् ।।\nअवलोकयितुं रम्यं पद्भ्यामेव शनैःशनैः ।। २६ ।।\nमहता तूर्यघोषेण ज्वलद्भिर्हस्तदीपकैः ।।\nकृतशोभां पुरीं पश्येत्कृतरक्षां स्वकैर्नरैः ।। २७ ।।\nतं दृष्ट्वा महदाश्चर्यमृद्धिं चैवात्मनः शुभाम् ।।\nबलिराज्यप्रमोदं च ततः स्वगृहमाव्रजेत् ।। २८ ।।\nएवं गते निशार्धे तु जने निद्रार्द्रलोचने ।।\nतावन्नगरनारीभिः शूर्पडिंडिमवादनैः ।।\nनिष्क्राम्यते प्रहृष्टाभिरलक्ष्मीः स्वगृहांगणात् ।। २९ ।।\nततः प्रबुद्धे सकले जने जातमहोत्सवे ।।\nमाल्यदीपकहस्ते च स्नेहनिर्भरलोचने ।। 4.140.३० ।।\nवेश्या विलासिनी सार्धं स्वस्ति मंगलकारिणी ।।\nगृहाद्गृहं व्रजन्ती च पादाभ्यंगप्रदायिनी ।। ३१ ।।\nपिष्टकोद्वर्तनपरे गुरुशुश्रूषणाकुले ।।\nद्विजाभिवादनपरे सुखराज्याभिवीक्षणे ।। ३२ ।।\nसुवासिनीभ्यो दाने च दीयमाने यदृच्छया ।।\nयथाप्रभातसमये राजार्हमानयेज्जनम् ।। ३३ ।।\nसद्भावेनैव सन्तोष्या देवाः सत्पुरुषा द्विजाः ।।\nइतरे चान्नपानेन वाक्प्रदानेन पंडिताः ।। ३४ ।।\nवस्त्रैस्तांबूलदानैश्च पुष्पकर्पूरकुंकुमैः ।।\nभक्ष्यैरुच्चावचैर्भोज्यैरन्तःपुरविलासिनीः ।। ३५ ।।\nग्रामैर्विषयदानैश्च सामंतनृपतीन्धनैः ।।\nपदातीनङ्गसंलग्नान्ग्रैवेयकटकैः स्वकान् ।। ३६ ।।\nस्वयं राजा तोषयेत्स जनान्भृत्यान्पृथक्पृथक् ।।\nयथार्हं तोषयित्वा तु ततो मल्लनटान्भटान् ।।३७।।\nवृषभान्महिषांश्चैव युध्यमानान्परैः सह ।।\nगजानश्वांश्च योधांश्च पदातीन्समलंकृतान् ।।।३८।।\nमंचारूढः स्वयं पश्येन्नटनर्तकचारणान् ।।\nक्रुद्धापयेदानयेच्च गोमहिष्यादिकं ततः ।। ३९ ।।\nदिष्ट्या कार्यं पयोज्योतिरुक्तिप्रत्युक्तिका वदेत् ।।\nततोपराह्नसमये पूर्वस्यां दिशि भारत ।। 4.140.४० ।।\nमार्गपालीं प्रबध्नीयात्तुंगस्तंभेऽथ पादपे ।।\nकुशकाशमयीं दिव्यां संभवे बहुभिर्वृताम् ।। ४१ ।।\nपूजयित्वा गजान्वाजीन्सार्धे यामत्रये गते ।।\nगावो वृषाः समहिषा मंडिता घटिकोत्कटाः ।। ४२ ।।\nकृते होमे द्विजेन्द्रैस्तु गृह्णीयान्मार्गपालिकाम् ।।\nराष्ट्रभोज्येन धाराभिः सहस्रेण शतेन वा ।।४३।।\nस्वशक्त्यपेक्षया वापि गृह्णीयाद्वामभोजनैः ।।\nमातुः कुलं पितृकुलमात्मानं सहबंधुभिः ।। ४४।।\nसंतारयेत्स सकलं मार्गपालीं ददाति यः ।।\nनीराजनं च तत्रैव कार्यं राज्ञे जयप्रदम् ।।४५।।\nमार्गपालीतलेनेत्थं हया गावो गजा वृषाः ।।\nराजानो राजपुत्राश्च ब्राह्मणा शूद्रजातयः ।। ४६ ।।\nमार्गपालीं समुल्लंघ्य नीरुजः स्यात्सुखी सदा ।।\nकृत्वैतत्सर्वमेवेह रात्रौ दैत्यपतेर्बलेः ।। ।। ४७ ।।\nपूजां कुर्यान्नरः साक्षाद्भूमौ मंडलके कृते ।।\nबलिमालिख्य दैत्येन्द्रं वर्णकैः पंचरंगकैः ।। ४८ ।।\nसर्वाभरणसंपूर्णं विंध्यावल्या सहासितम्।।\nकूष्मांडबाणजंघोरुमुरदानवसंवृतम् ।। ४९ ।।\nसंपूर्णहृष्टवदनं किरीटोत्कटकुण्डलम् ।।\nद्विभुजं दैत्यराजानं कारयित्वा नृपः स्वयम्।।4.140.५०।।\nगृहस्य मध्ये शालायां विशालायां ततोऽर्चयेत् ।।\nभ्रातृमंत्रिजनैः सार्द्धं संतुष्टो वंदिभिः स्तुतः ।। ५१ ।।\nकमलैः कुमुदैः पुष्पैः कह्लारै रक्तकोत्पलैः ।।\nगन्धधूपान्ननैवेद्यैरक्षतैर्गुडपूपकैः ।।५२।।\nमद्यमांससुरालेह्यदीपवर्त्युपहारकैः ।।\nमंत्रेणानेन राजेन्द्र समंत्री सपुरोहितः ।। ५३ ।।\nबलिराज नमस्तुभ्यं विरोचनसुत प्रभो ।।\nभविष्येन्द्रसुराराते पूजेयं प्रतिगृह्यताम् ।। ५४ ।।\nएवं पूजां नृपः कृत्वा रात्रौ जागरणं ततः ।।\nकारयेत्प्रेक्षणीयादि नटक्षत्रकथानकैः ।। ५५ ।।\nलोकश्चापि गृहस्यांते शय्यायां शुक्लतंडुलैः ।।\nसंस्थाप्य बलिराजानं फलैः पुष्पैश्च पूजयेत् ।। ५६ ।।\nबलिमुद्दिश्य दीयंते दानानि कुरुनन्दन ।।\nयानि तान्यक्षयाण्याहुर्मयैवं संप्रदर्शितम् ।। ५७ ।।\nयदस्यां दीयते दानं स्वल्पं वा यदि वा बहु ।।\nतदक्षयं भवेत्सर्वं विष्णोः प्रीतिकरं परम् ।। ५८ ।।\nविष्णुना वसुधा लब्धा प्रीतेन बलये पुनः ।।\nउपकारकरो दत्तश्चासुराणां महोत्सवः ।। ५९ ।।\nततः प्रभृति राजेन्द्र प्रवृत्ता कौमुदी पुनः ।।\nसर्वोपद्रवविद्रावि सर्वविघ्नविनाशिनी ।।4.140.६०।।\nलोकशोकहरी काम्या धनपुष्टिसुखावहा ।।\nकुशब्देन मही ज्ञेया मुदी हर्षे ततः परम् ।। ६१ ।।\nधातुज्ञैर्नैगमज्ञैश्च तेनैषा कौमुदी स्मृता ।।\nकौ मोदन्ते जना यस्यां नानाभावैः परस्परा ।। ६२ ।।\nहृष्टास्तुष्टाः सुखायत्तास्तेनैषा कौमुदी स्मृता ।।\nकुमुदानि बलेर्यस्माद्दीयन्तेऽस्यां युधिष्ठिर ।। ६३ ।।\nअर्थार्थे पार्थ भूमौ च तेनैषा कौमुदी स्मृता ।।\nएकमेवमहोरात्रं वर्षे वर्षे विशांपते ।। ६४ ।।\nदत्तं दानवराजस्य आदर्शमिव भूतले ।।\nयः करोति नृपो राष्ट्रं तस्य व्याधिभयं कुतः ।। ६५ ।।\nकुत ईति भयं तत्र नास्ति मृत्युकृतं भयम् ।।\nसुभिक्षं क्षेममारोग्यं सर्वसम्पद उत्तमाः ।। ६६ ।।\nनीरुजश्च जनाः सर्वे सर्वोपद्रववर्जिताः ।।\nकौमुदीकरणाद्राजन्भवतीह महीतले ।। ६७ ।।\nयो यादृशेन भावेन तिष्ठत्यस्यां युधिष्ठिर ।।\nहर्षदैन्यादिरूपेण तस्य वर्षं प्रयाति हि ।। ६८ ।।\nरुदिते रोदिति वर्षं हृष्टो वर्षं प्रहृष्यति ।।\nभुक्तौ भोक्ता भवेद्वर्षं स्वस्थः स्वस्थो भवेदिति ।। ६९ ।।\nतस्मात्प्रहृष्टैस्तुष्टैश्च कर्तव्या कौमुदी नरैः ।।\nवैष्णवी दानवी चेयं तिथिः पैत्री युधिष्ठिर ।। 4.140.७० ।।\nउपशमितमेघनादं प्रज्वलितदशाननं रमितरामम् ।।\nरामायणमिव सुभगं दीपदिनं हरतु वो दुरितम् ।। ७१ ।।\nकूष्माण्डादानरम्यं कुवलयखण्डैश्च धातुकाभद्रम् ।।\nशरदिव हरिगतनिद्रं दीपदिनं हरतु वो दुरितम् ।।७२।।\nदीपोत्सवे जनितसर्वजनप्रमोदां कुर्वंति ये सुमनसो बलिराजपूजाम् ।।\nदानोपभोगसुखवृद्धिशताकुलानां हर्षेण वर्षमिह पार्थिव याति तेषाम् ।।७३।।"
  }
]
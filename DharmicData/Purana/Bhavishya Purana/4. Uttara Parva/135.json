[
  {
    "text": "।। श्रीकृष्ण उवाच ।। ।।\nगौरीं विवाह्य जग्राह हरः पाशुपतं व्रतम् ।।\nउमापतिः पशुपतिर्ध्यानासक्तो बभूव ह ।। १ ।।\nब्रह्मादिभिः समामंत्र्य विबुधैः पुत्रलब्धये ।।\nगौर्या मनोभिलषितपूरणाय प्रहर्षितैः ।। २ ।।\nप्रहितः क्षोभणार्थाय समर्थ इति मन्मथः।।\nततो मारः स्मरः कामोप्याजगाम तमाश्रमम् ।। ३ ।।\nरतिप्रीतिमदोन्मादवसंतश्रीसहायवान् ।।\nनिधानवारुणीदर्पशृंगारैः परिवारितः ।। ४ ।।\nआम्राशोकवनोत्तंसो मालतीकृतशेखरः ।।\nवीणामृदंगसंगीतकोकिलाशृंगदूतकः ।।५।।\nझल्लरीवाद्यसंघुष्टभांडागारिकलेखकः ।।\nपानमत्ताङ्गनारूढो हिन्दोलाश्चर्यमंत्रिमान् ।। ६ ।।\nदक्षिणानिलगंधाढ्यः कटाक्षेक्षितवर्षवान् ।।\nमहाराजाधिराजो वा स्मरः प्राप्तो हरांतिकम् ।। ७ ।।\nस पुष्पचापमाकृष्य मदनोन्मादनं शरम् ।।\nचिक्षेप त्रिपुरघ्नाय समाधेर्भंगहेतवे ।। ८ ।।\nबुद्ध्वा तं तस्य संकल्पं रुद्रः क्रोधाज्ज्वलन्रुषा ।।\nललाटाद्वह्निमसृजत्तृतीय नयनाद्धरः ।। ९ ।।\nकामो विलोकितस्तेन भस्मीभूतश्च तत्क्षणात् ।।\nदग्धं दृष्ट्वा स्मरं शोकाद्रतिप्रीती स्थिते सदा ।। 4.135.१० ।।\nकरुणं विलपंत्यौ ते सर्वमन्यद्दिशं गतम् ।।\nततः शोकार्तहृदया गौरी रुद्रमुवाच ह ।। ११ ।।\nभगवन्नस्मदर्थे तं कामं निर्दग्धवानसि ।।\nतेनैते पश्य नार्यौ ते कामस्य रुदितः कथम् ।। १२ ।।\nकुरु प्रसादं देवेश रतिप्रीत्ये वृषध्वज ।।\nसंजीवय स्मरं शंभो मूर्तिमंतं पुनः कुरु ।। १३ ।।\nतच्छ्रुत्वा तु महादेवो हृष्टः प्रोवाच पार्वतीम् ।।\nउपप्लुतं जगत्सर्वं मन्मथेन शरीरिणा ।। १४ ।।\nमया दग्धस्य कामस्य पुनरागमनं कुतः ।।\nकिं तु ते मानयन्वाक्यं करोमि सफलं प्रिये।।१५ ।।\nअस्मिन्वसंतसमये शुक्लपक्षे त्रयोदशी ।।\nअस्यां मनोभवो देवि भविष्यति शरीरवान् ।। १६ ।।\nएतेन बीजभूतेन जगद्वर्णिष्यतेऽखिलम् ।।\nएवं वरमिमं दत्त्वा मन्मथाय युधिष्ठिर ।।१७।।\nजगाम हिमवच्छृंगं कैलासं पार्वतीप्रियः ।।\nतदेतत्सर्वमाख्यातं स्मरस्य चरितं नृप ।। १८ ।।\nपूजाविधानमपरं कथयामि शृणुण्व तत् ।।\nअस्यां स्नात्वा त्रयोदश्यामशोकाख्यं नगं लिखेत् ।। १९ ।।\nसिन्दूरजनितैरंगैरतिप्रीति समन्वितम् ।\nकामदेवं वसंतं च वाजिवक्त्रं झषध्वजम् ।। 4.135.२० ।।\nसौवर्णं वा महाराज वार्क्षं चित्रमथापि वा ।।\nलीलाविलासगमनं गर्वितं साप्स रोगणम् ।।२१।।\nगन्धर्वगीतवादित्रप्रेक्षणीयसमाकुलम् ।।\nनंद्यावर्तिरतिक्रीडाप्रीतिविद्याधरैर्युतम् ।।२२।।\nमध्याह्ने भोजयेद्भक्त्या भक्ष्यैर्धूपैःस्रगंबरैः।।\nमंत्रेणानेन कौंतेय नरो नार्या समन्वितः ।। २३ ।।\nनमो वामाय कामाय देवदेवाय मूर्तये ।।\nब्रह्मविष्णुशिवेन्द्राणां मनःक्षोभकराय वै ।। २४ ।।\nकृत्वैवमर्चयित्वा तु देवदेवमनोभवम् ।।\nततस्तस्याग्रतो देया मोदका मुखमोदकाः ।। २५ ।।\nनानाप्रकारान्भक्ष्यांश्च कामो मे प्रीयतामिति ।।\nततो विसर्जयेद्विप्रान्दत्त्वा युग्मं सदक्षिणम् ।। २६ ।।\nस्वपतिं पूजयेन्नारी वस्त्रमालाविभूषणैः ।।\nकामोऽयमिति संचिंत्य प्रहृष्टेनांतरात्मना ।।२७।।\nमन्मथायतने तस्मिन्यजमानः सुहृद्वृतः ।।\nरात्रौ जागरणं कुर्यात्सुखरात्रिर्यथा भवेत् ।। २८ ।।\nकर्पूरकुंकुमक्षोदगंधतांबूलसर्जनैः ।।\nनानाप्रकारैर्भक्ष्यैश्च कुर्याद्रात्रौ महोत्सवम् ।। २९ ।।\nदीपप्रज्वालनैर्नृत्यैः प्रेक्षणैः प्रेक्षणोत्सवैः ।।\nएवं यः कुरुते पार्थ वर्षेवर्षे महोत्सवम् ।। 4.135.३० ।।\nवसंतसमये प्राप्ते हृष्टस्तुष्टो नृपः पुरे ।।\nतस्य संवत्सरं यावल्लोको रोगैर्विमुच्यते ।। ३१ ।।\nसुभिक्षं क्षेममारोग्यं यशः श्रीः सौख्यमुत्तमम् ।।\nकामवर्षी च पर्जन्यस्तस्मिन्राष्ट्रे प्रजायते ।। ३२ ।।\nतुष्यते तु भृशं देवो द्वादशार्द्धार्द्धलोचनः ।।\nतथा कामश्च विष्णुश्च वसंतश्च प्रजापतिः ।। ३३।।\nचन्द्रसूर्यादिका सर्वे ग्रहा ब्रह्मर्षयस्तथा ।।\nसर्वेऽपि तस्य तुष्यंति यक्षगंधर्वदानवाः ।। ३४ ।।\nअसुरा यातुधानाश्च सुपर्णाः पतगा नगाः ।।\nतुष्टाः प्रयच्छंति सुखं तस्य कर्तुर्न संशयः ।। ३५ ।।\nचैत्रोत्सवे सकललोकमनोनिवासं कामं वसंतमलयाद्रिमरुत्सहायम् ।।\nरत्या सहार्च्य पुरुषः प्रवरा च योषित्सौभाग्यरूपसुतसौख्ययुता सदा स्यात् ।। ३६ ।।"
  }
]
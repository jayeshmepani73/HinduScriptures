[
  {
    "text": "।।युधिष्ठिर उवाच ।। ।।\nअल्पायासेन भगवन्धनेनाल्पेन वा विभो ।।\nपापं प्रशममायाति येन तद्वक्तुमर्हसि ।। ।। १ ।।\n।। श्रीकृष्ण उवाच ।। ।।\nशृणु पार्थ परां पुण्यां द्वादशीं पापनाशिनीम् ।।\nयामुपोष्य परं पुण्यमाप्नुयाच्छ्रद्धयान्वितः ।। २ ।।\nमाघमासे च संप्राप्ते आषाढर्क्षं भवेद्यदि ।।\nमूलं वा कृष्णपक्षस्य द्वादश्यां नियतव्रतः ।। ३ ।।\nगृह्णीयात्पुण्यफलदं विधानं तस्य मे शृणु ।।\nदेवदेवं समभ्यर्च्य सुस्नातः प्रयतः शुचिः ।। ४ ।।\nकृष्णनाम्ना च संपूज्य एकादश्यां महामते ।।\nउपोषितो द्वितीयेह्नि पुनः संपूज्य केशवम् ।। ५ ।।\nसंस्तूय नाम्ना तेनैव कृष्णाख्येन पुनःपुनः ।।\nदद्यात्तिलांश्च विप्राय कृष्णो मे प्रीयतामिति ।। ६ ।।\nततश्च प्राशयेच्छस्तांस्तथा कृष्णतिलान्नृप ।।\nविष्णुप्रीणनमंत्रोक्ते समाप्ते वर्षपारणे ।। ७ ।।\nकृष्णकुंभांस्तिलैः सार्द्धं पक्वान्नेन च संयुताः ।।\nछत्रोपानद्युगैर्वस्त्रैः सहिता अन्नगर्भिणः ।।\nब्राह्मणेभ्यः प्रदेयास्ते यथावन्माससंख्यया ।। ८ ।।\nतिलप्ररोहाज्जायंते यावत्संख्यास्तिला नृप ।।\nतावद्वर्षसहस्राणि स्वर्गलोके महीयते ।।\nअरोगो जायते नित्यं नरो जन्मनिजन्मनि ।। ९ ।।\nअंधो न बधिरश्चैव न कुष्ठी न च कुत्सितः ।।\nभवत्येतामुषित्वा तु तिलाख्यां द्वादशीं नरः ।। 4.81.१० ।।\nअनेन पार्थ विधिना तिलदाता न संशयः ।।\nमुच्यते पातकैः सर्वैरनायासेन मानवः ।। ११ ।।\nदानं विधिस्तथा श्राद्धं सर्वपातकशांतये ।।\nनार्थः प्रभूतो नायासः शरीरे नृपसत्तम ।। १२ ।।\nसर्वोपभोगनिरतोह्नि परे दशम्यां स्नानं तिलैस्तिलनिवेदनकृत्तिलाशी ।।\nदत्त्वा तिलान्द्विजवराय विराजकेतु संपूज्य विष्णुपदवीं समुपैति मर्त्यः ।। १३ ।।"
  }
]
[
  {
    "text": "।। श्रीकृष्ण उवाच ।। ।।\nशृणु भारत वक्ष्यामि पञ्चाशीतिव्रतानि च ।।\nनोक्तानि यानि कस्यापि मुनिभिर्धर्मदर्शिभिः ।। १ ।।\nभविष्यमत्स्यमार्तंडपुराणेषु च वर्णितम् ।।\nवाराहं चैव संगृह्य कथ्यंते तानि पांडव ।। २ ।।\nयदभीष्टं सुमित्राय शिष्याय च सुताय च ।।\nन कथ्यते धर्मजातं किं तेनोदरवर्तिना ।। ३ ।।\nश्रुतिस्मृतिपुराणेभ्यो यन्मया ह्यवधारितम् ।।\nतत्ते वच्मि कुरुश्रेष्ठ कस्यान्यस्योपदिश्यते ।। ४ ।।\nस्नात्वा प्रभातसंध्यायामुपगृह्य च पिप्पलम् ।।\nतिलपात्राणि यो दद्यान्न स शोचेत तत्कृते ।। ५ ।।\nव्रतानामुत्तमं ह्येतत्सर्वपापप्रणाशनम् ।।\nपात्रव्रतमिति ख्यातं नाख्यातं कस्यचिन्मया ।। ६ ।।\nसुशुद्धस्य सुवर्णस्य सुवर्णं यः प्रयच्छति ।।\nपुण्येऽह्नि विप्रकथिते प्रीत्या पीतयुगान्वितम् ।। ७ ।।\nव्रतं वाचस्पतेरेतद्बलबुद्धिप्रदायकम् ।।\nवृत्रघ्नस्य पुराख्यातं गुरुणा सर्वकामदम् ।। ८ ।।\nलवणं कटुतिक्तं च जीरकं मरिचानि च ।।\nहिंगुशुंठिसमायुक्तं सर्वं परिचयं तथा ।। ९ ।।\nचतुर्थ्या मेकभक्ताशी सकृद्दत्त्वा कुटुंबिने ।।\nगृहेषु सप्तसु सदा शिलायुक्तानि भारत ।। 4.121.१० ।।\nएतच्छिलाव्रतं नाम लक्ष्मीलोकप्रदायकम् ।।\nकर्तव्यमिह यत्नेन मुखपाटवकारकम् ।। ११ ।।\nनक्तमन्नं चरित्वा तु गवा सार्द्धं कुटुंबिने ।।\nहैमं चक्रं त्रिशूलं च दद्याद्विप्राय वाससी।। १२ ।।\nप्रणम्य भक्त्या देवेशौ प्रीयेतां शिवकेशवौ ।।\nएतदेवव्रतं नाम महापातकनाशनम् ।।१३।।\nकृत्वैकभुक्तं वर्षांते शक्त्या हैमवृषान्विताम् ।।\nधेनुं तिलमयीं दद्यात्सर्वो पस्करणैर्युताम् ।। १४ ।।\nएतद्रुद्रव्रतं नाम पापशोकप्रणाशनम् ।।\nयः करोति पुमान्राजन्स पदं याति शांकरम् ।। १५ ।।\nसर्वौषध्युदकस्नातः पञ्चम्यां पूज्य पंचकम् ।।\nसप्तोपस्करदानं च यः करोति गृहाश्रमी ।। १६ ।।\nगृहाद्युलूखलं शूर्पः शिला स्थाली च पञ्चमी ।।\nउदकुंभश्च चुल्ली च एतेषामनुकिञ्चन।। १७ ।।\nएतानि गृहिणां गेहे प्रस्थाप्य पुरुषोत्तमम् ।।\nउपस्करोति या नारी न सीदति कदाचन ।। १८ ।।\nएतद्गृहव्रतं नाम सर्व सौख्यप्रदायकम्।।\nअत्रिणा ह्यनसूयायाः कथितं पाण्डुनन्दन ।। १९ ।।\nयस्तु नीलोत्पलं हैमं शर्करापात्रसंयुतम् ।।\nददाति श्रद्धयोपेतो ब्राह्मणाय कुटुंबिने ।। 4.121.२० ।।\nस वैष्णवं पदं याति लीलाव्रतमिदं स्मृतम् ।।\nआषाढादिचतुर्मासमभ्यंगं वर्जयेन्नरः ।। २१ ।।\nपारिते च पुनर्दद्यात्तिलतैलघटं नवम् ।।\nभोजनं पायसाज्यं च स याति भवनं हरेः ।।२२।।\nलोकप्रीतिकरं चैतत्प्रीतिव्रतमिहोच्यते ।।\nवर्जयित्वा मधौ यस्तु दधिक्षीरघृतैक्षवम् ।। ।। २३ ।।\nदद्याद्वस्त्रयुगं सूक्ष्मं रसपात्रैश्च संयुतम् ।।\nसंपूज्य विप्रमिथुनं गौरी मे प्रीयतामिति ।। २४ ।।\nएतद्गौरीव्रतं नाम भवानीलोक दायकम् ।।\nपुरुषो यस्त्रयोदश्यां कृत्वा नक्तमथो पुनः ।। २५ ।।\nसंवत्सरांते तस्मिन्वा दिवसे विघ्नवर्जितम् ।।\nअशोककांचनं दद्यात्सद्वस्त्रयुगसंश्रितम् ।। २६ ।।\nविप्राय वसुसंयुक्तं प्रद्युम्नः प्रीयतामिति ।।\nकल्पं विष्णुपदे स्थित्वा विशोकः स्यात्पुनर्नृप ।। २७ ।।\nएतत्कामव्रतंनाम सर्वशोकविनाशनम् ।।\nआषाढादिचतुर्मासं वर्जयेन्नखकर्तनम् ।। २८ ।।\nवृंताकभक्षणं चैव मधुसर्पिर्घटान्वितम् ।।\nकार्तिक्यां तु पुनर्हैमं ब्राह्मणाय निवेदयेत् ।। २९ ।।\nरुद्रलोकमवाप्नोति शिवव्रतमिदं स्मृतम् ।।\nएवं पञ्चदशीं स्मृत्वा एकभक्तेन मानवः ।। 4.121.३० ।।\nसंपूज्य पूर्णिमां देवीं लिखित्वा चन्दनादिना ।।\nततः पञ्चघटान्पूर्णान्पयोदधिघृतेन च ।।\nमधुना सितखण्डेन ब्राह्मणायोपपादयेत् ।। ३१ ।।\nमनोरथान्पूरयस्व संपूर्णान्पूर्णिमा ह्यसि ।।\nपञ्चकुम्भप्रदानेन भूतानां तुष्टिरस्तु मे ।।\nद्विजानेवं नमस्कृत्य सर्वान्कामानवाप्नुयात् ।। ३२ ।।\nएतत्पंचघटं नाम व्रतं पुष्टिप्रदायकम्।।।\nवर्जयेद्यस्तु पुष्पाणि हेमंतशिशिराव्रतम् ।। ३३ ।।\nपुष्पत्रयं च फाल्गुन्यां कृत्वा शक्त्याथ काञ्चनम् ।।\nदद्याद्वै कालवेलायां प्रीयेतां शिवकेशवौ ।। ।। ३४ ।।\nशिरःसौगन्धजननं सदानन्दकरं नृणाम् ।।\nकृत्वा परपदं याति सौगन्ध्यव्रतमुत्तमम् ।। ३५ ।।\nफाल्गुनादितृतीयायां लवणं यस्तु वर्जयेत् ।।\nसमाप्ते शयनं दयाद्गृहे चोपस्करान्वितम् ।। ३६ ।।\nसंपूज्य विप्रमिथुनं भवानी प्रीयतामिति ।।\nगौरीलोके वसेत्कल्पं सौभाग्यव्रतमुत्त मम् ।। ३७ ।।\nसंध्यामौनं नरः कृत्वा समाप्ते घृतकुंभदः ।।\nवस्त्रयुग्मं च घंटां च ब्राह्मणाय निवेदयेत् ।। ३८ ।।\nसारस्वतं पदं याति पुनरावृत्ति दुर्लभम्।।\nएतत्सारस्वतं नाम रूपविद्याप्रदायकम् ।। ३९ ।।\nलक्ष्मीमध्येऽथ पञ्चम्यामुपवासी भवेन्नरः ।।\nसमाप्ते हेमकमलं दद्याद्धेनुसमन्वितम् ।। ।। 4.121.४० ।।\nस वैष्णवं पदं याति लक्ष्मीः स्याज्जन्मजन्मनि ।।\nएतल्लक्ष्मीव्रतं नाम दुःखशोकविनाशनम् ।।४१।।\nया तु नारी पिबेत्तोयं जलधारां प्रपातयेत् ।।\nसमाप्तघृतसंपूर्णां दद्याद्वद्वंतिकां? नवाम् ।।४२ ।।\nएतद्धाराव्रतं नाम सर्वरोगहरं परम्।।\nकांतिसौभाग्यजननं सपत्नीदर्पनाशनम्।।४३।।\nगौरीसमन्वितं रुद्रं लक्ष्म्या सह जनार्दनम् ।।\nराज्ञीसमन्वितं सूर्यं प्रतिष्ठाप्य यथाविधि ।। ४४ ।।\nधूपाक्षेपेणसहितां सुघंटां पात्रसंयुताम् ।।\nयो ददाति द्विजेन्द्राणां पुष्पैरभ्यर्च्य पांडुरैः ।। ४५ ।।\nदक्षिणासहितां कृत्वा प्रणम्य च विसर्जयेत् ।।\nएतद्देवव्रतं नाम दिव्यदेहप्रदायकम् ।। ४६ ।।\nकृत्वोपलेपनं शंभोरग्रतः केशवस्य च ।।\nयावद्व्रतं समाप्यैतद्धेनुं च सजलान्विताम् ।। ४७ ।।\nजन्मायुतं स राजा स्यात्ततः शिवपुरं वसेत् ।।\nएतच्छ्रुत्वा व्रतं नाम बहुकल्याणकारकम् ।। ४८ ।।\nअश्वत्थं भास्करं गंगां प्रणम्यैव च वाग्यतः ।।\nएकभुक्तं नरः कुर्यादष्ट चैकं विमत्सरः ।। ४९ ।।।\nव्रतांते विप्रमिथुनं पूज्य धेनुत्रयान्वितम् ।।\nवृक्षं हिरण्मयं दद्यात्सोश्वमेधफलं लभेत् ।। 4.121.५० ।।\nदिवि दिव्यविमानस्थः सेव्यतेऽप्सरसां गणैः।।।\nएतत्कीर्तिव्रतं नाम भूतिकीर्तिफलप्रदम् ।।५१।।\nघृतेन स्नपनं कृत्वा शंभोर्वा केशवस्य च ।।\nब्राह्मणो भास्करस्यापि गौर्या लंबोदरस्य वा।। ५२।।\nअक्षतैस्तु समं कुर्यात्पद्मं गोमयमण्डले ।।\nसमाप्य हेमकमलं तिलधेनुसमन्वितम् ।। ५३ ।।\nशुद्धमष्टाङ्गुलं दयाच्छिवलोके महीयते ।।\nसामगायनतश्चैतत्सामव्रतमिहोच्यते ।। ५४ ।।\nनवम्यामेकभुक्तं तु कृत्वा कन्याश्च शक्तितः ।।\nभोजयित्वा समादद्याद्धैमकंचुकवाससी ।। ५५ ।।\nहैमं च सिंहं विप्राय दत्त्वा शिवपुरं व्रजेत् ।।\nभवार्बुदं सुरूपश्च शत्रुभिश्चापराजितः ।। ५६ ।।\nएतद्वीरव्रतं नाम नारीणां च सुखप्रदम् ।।\nयावत्समारभेद्यस्तु पञ्चदश्यां पयोव्रतः ।। ५७ ।।\nसमाप्ते श्रद्धया दयद्गाश्च पञ्च पयस्विनीः ।।\nवासांसि च पिशंगानि जलकुंभयुतानि च ।। ५८ ।।\nस याति वैष्णवं लोकं पितॄणां तारयेच्छतम्।।\nकल्पांते राजराजः स्यात्पितृव्रतमिदं स्मृतम् ।। ५९ ।।\nतांबूलं समये नित्यं गौरीपुत्रं ददाति या।।\nपूगचूर्णसमायुक्तं  नारी वा पुरुषोऽपि वा ।। 4.121.६० ।।\nवर्षस्यांते तु सौवर्णं कारयित्वा फलान्वितम् ।।\nमुक्ताफलमयं चूर्णत्रितयं या प्रयच्छति ।। ६१ ।।\nन सा प्राप्नोति दौर्भाग्यं न दौर्गन्ध्यं मुखस्य च ।।\nएतत्पत्रव्रतं नाम सौगन्ध्यजननं परम् ।। ६२ ।।\nचैत्रादिचतुरो मासाञ्जलं कुर्यादयाचितम् ।।\nज्येष्ठाषाढे च वा मासं पक्षं वा पांडुनंदन ।। ६३ ।।\nव्रतांते मणिकं दद्यादन्नवस्त्रसमन्वितम् ।।\nघृतेन सहितं तद्वत्सप्तधान्यसमन्वितम् ।। ६४ ।।\nतिलपात्रं हिरण्यं च ब्रह्मलोके महीयते ।।\nकल्पांते राजराजः स्याद्वारिव्रतमिहोच्यते ।। ६५ ।।\nपञ्चामृतेन स्नपनं कृत्वा विष्णोः शिवस्य च ।।\nवत्सरांते पुनर्दद्याद्धेनुं पञ्चामृतैर्युताम् ।। ६६ ।।\nविप्राय कनकं शंखं स पदं याति शांकरम् ।।\nराजा भवति कल्पांते वृत्तिव्रतमिहोच्यते ।। ६७ ।।\nयो हिंसां वर्जयित्वा तु मासं संवत्सरं तथा ।।\nव्रतांते हेमहरिणं कृत्वा शक्त्या विचक्षणः ।। ६८ ।।\nतद्वत्सवत्सां गां दद्यात्सोऽश्वमेधफलं लभेत् ।।\nअहिंसाव्रतमित्येतत्सर्वशांतिप्रदं नृणाम् ।। ६९ ।।\nमाघमास्युषसि स्नानं कृत्वा दांपत्यमर्चयेत् ।।\nभोजयित्वा यथाशक्त्या माल्यवस्त्रविभूषणैः ।। 4.121.७० ।।\nसौभाग्यं महदाप्नोति शरीरारोग्यमुत्तमम्।।\nसूर्यलोके वसेत्कल्पं सूर्यव्रतमिदं स्मृतम् ।।७१।।\nआषाढादिचतुर्मासं प्रातःस्नायी भवेन्नरः ।।\nविप्राय भोजनं दद्यात्कार्तिक्यां गोप्रदो भवेत् ।। ७२ ।।\nघृतकुंभं ततो दत्त्वा सर्वान्कामानवाप्नुयात् ।।\nवैष्णवव्रतमित्युक्तं विष्णुलोकमवाप्नुयात् ।। ७३ ।।\nअयनादयनं यावद्वर्जयेन्मधुसर्पिषी ।।\nतदंते पुण्यदानानि घृतधेन्वा सहैव तु ।। ७४ ।।\nदत्त्वा शिवपदं याति दत्त्वा तु घृतपायसम् ।।\nएतच्छीलव्रतं नाम शीलारोग्यफलप्रदम् ।। ७५ ।।\nसंध्यादीपप्रदो यस्तु मांसं तैलं विवर्जयेत् ।।\nसमाप्ते दीपकं दद्याच्चक्रशूले च काञ्चने ।। ७६ ।।\nवस्त्रयुग्मं च विप्राय स तेजस्वी भवेद्दृढम् ।।\nएतद्दीपव्रतं नाम सदा कांतिप्रदायकम् ।। ७७ ।।\nएकभक्तेन सप्ताहं गौरीं वा यस्तु पूजयेत् ।।\nसंपूज्य पार्वतीं भक्त्या गन्धपुष्पविलेपनैः ।। ७८ ।।\nततः सुवासिनीभ्यां तु कुंकुमेन विलेपयेत् ।।\nपुष्पैर्विलेपयेच्चैनां कर्पूरागरुचन्दनैः ।। ७९ ।।\nतांबूलं शोभनं दत्त्वा नारिकेलफलं तथा ।।\nप्रीयतां कुमुदा देवी प्रणिपत्य विसर्जयेत् ।। 4.121.८० ।।\nएकैकां पूजयेद्देवीं सप्ताहं यावदेव तु ।।\nपुनस्तु सप्तमे पूर्णे ताः सप्तैव निमंत्रयेत् ।। ८१ ।।\nषड्रसं भोजयित्वा तु यथाशक्त्या विभूषणैः ।।\nभूषयित्वा माल्यवस्त्रैः कर्णवेष्टांगुलीयकैः ।। ८२ ।।\nकुमुदा माधवी गौरी भवानी पार्वती उमा ।।\nकाली च दर्पणं हस्ते प्रत्येकं विनिवेदयेत् ।। ८३ ।।\nब्राह्मणं पृजयित्वैकं वाच्यः संपमन्नमस्तु ते।।\nसप्तसुन्दरकं नाम व्रतं चैतद्युधिष्ठिर ।। ८४ ।।\nकरोति सुन्दरं देहं सौभाग्यं यच्छते परम् ।।\nवर्जयेच्चैव मासे तु यस्तु गन्धानुलेपनम् ।। ८५ ।।\nशुक्तिं गंधभृतां दत्त्वा विप्राय सितवाससी ।।\nशक्त्या च दक्षिणां दद्यात्सर्वान्कामान्समश्नुते ।। ८६ ।।\nवारुणं च पदं याति तदेतद्वरुणव्रतम् ।।\nवैशाखमासे लवणं वर्जयित्वा यतव्रतः ।। ८७ ।।\nमासांतेऽथ ततो दद्यात्सवत्सां गां द्विजातये ।।\nस्थित्वा विष्णुपदे कल्पं ततो राजा भवेदिह।८८।।\nएतत्कांतिव्रतं नाम कांतिकीर्तिप्रदायकम् ।।\nब्रह्माण्डं कांचनं कृत्वा तिलद्रोणोपरि स्थितम् ।। ८९ ।।\nत्र्यहं तिलव्रती भूत्वा वह्निं संतर्पयेद्द्विजम् ।।\nसंपूज्य विप्रदांपत्यं माल्यवस्त्रविभूषणैः ।। 4.121.९० ।।\nशक्तितस्त्रिपलादूर्ध्वं विश्वात्मा प्रीयतामिति ।।\nपुण्येऽह्नि दद्यात्स परं ब्रह्म यात्यपुनर्भवम् ।।९१।।\nएतद्ब्रह्मव्रतं नाम निर्वाणफलदं नृणाम् ।। ९२ ।।\nयश्चोभयमुखीं दद्यात्प्रभूतकनकान्विताम् ।।\nदिनं पयोव्रतं तिष्ठेत्स याति परमं पदम् ।। ९३ ।।\nत्र्यहं पयोव्रतः स्थित्वा काञ्चनं कल्पपादपम् ।।\nपलादूर्ध्वं यथा शक्त्या तंडुलं रूपसंयुतम् ।। ९४ ।।\nछादितं वरवासोभिः पुष्पमालाविभूषितम् ।।।।।\nदत्त्वा स्वर्गे वसेत्कल्पं कल्पव्रतमिदं स्मृतम् ।। ९५ ।।\nयस्तु वत्सतरीं भव्यां कण्ठाभरणभूषिताम् ।।\nसुपर्याणां सुखस्पृष्टां खलीनालंकृता ननाम् ।। ९६ ।।\nमोदकोदकपात्रेण तांबूलेन समन्विताम् ।।\nस्थगितां स्थापयेत्पृष्ठे शृंगाग्रेषु हिमान्विताम् ।। ९७ ।।\nईदृग्विधां व्यतीपाते ग्रहणे चायनद्वये ।।\nअयाचितेन च स्थित्वा ततो दद्याद्द्विजातये ।। ९८ ।।\nएतद्वारव्रतं नाम मार्गखेदविनाशनम् ।।\nपरलोकार्द्धगमने क्लांतिश्रमहरं परम् ।। ९९ ।।\nनक्ताशी त्वष्टमीषु स्याद्वत्सरांतेऽष्टगोप्रदः ।।\nपौरंदरं पदं याति सुगतिव्रतमुच्यते ।। 4.121.१०० ।।\nयश्चेन्धनप्रदो राजन्हेमंतशिशिर व्रतम् ।।\nघृतधेनुं प्रयच्छेत परं ब्रह्म स गच्छति ।।। १०१।।\nशरीरारोग्यजननं द्युतिकांतिप्रदायकम् ।।\nवैश्वानरव्रतं नाम सर्वपापप्रणाशनम् ।।१०२।।\nएकादश्यां तु नक्ताशी यश्चक्रं विनिवेदयेत् ।।\nतद्वच्छंखं तु सौवर्णं चैत्रे चित्रासु पांडव ।। १०३ ।।\nय एतत्कुरुते भक्त्या स विष्णोः पदमाप्नुयात् ।।\nएतद्विष्णुव्रतं नाम कल्पादौ राज्यलाभकृत् ।। १०४ ।।\nपयोव्रतस्तु पञ्चम्यां व्रतांते गोयुगप्रदः ।।\nलक्ष्मीलोके वसेत्कल्पमेतद्देवीव्रतं स्मृतम् ।। १०५ ।।\nसप्तम्यां नक्तभुग्दद्यात्समाप्ते गां पयस्विनीम् ।।\nसोऽर्कलोकमवाप्नोति भानुव्रतमिहोच्यते ।। १०६ ।।\nचतुर्थ्यां नक्तभुग्दद्यादष्ट गा होमचारणम् ।।\nव्रतं वैनायकं नाम सर्वविघ्नविनाशनम् ।। १०७ ।।\nमहाफलानि यस्त्यक्त्वा चातुर्मासं द्विजातये ।।\nहैमानि कार्त्तिके दद्याद्गोयुगेन समं नरः ।। १०८ ।।\nसितं वस्त्रयुगं नाम संपूर्णाद्यघटानि च ।।\nएतत्फलव्रतं नाम फलावाप्तिकरं सदा ।।१ ०९।।\nयश्चोपवासी सप्तम्यां समांते हेमपङ्कजम् ।।\nधेनूश्च शक्तितो दद्यात्सवत्साः कांस्यदोहनाः ।। 4.121.११० ।।\nभक्त्या राजेन्द्र विप्राय वाचकाय निवेदयेत् ।।\nएतत्सौरव्रतं नाम सूर्यलोकप्रदायकम् ।। १११ ।।\nद्वादश द्वादशीर्यस्तु नाम प्राशनसंयुतः ।।\nसमुपोष्य समांते तु सवस्त्राः सोदका घटाः ।। ११२ ।।\nद्वादशात्र प्रदेयाश्च सर्वकामप्रसिद्धये ।।\nगोविन्दव्रतमित्येतद्गोविन्दपददायकम् ।। ११३ ।।\nकार्त्तिक्यां यो वृषोत्सर्गं कृत्वा नक्तं समाचरेत् ।।\nस गोलोकमवाप्नोति वृषव्रतमिदं स्मृतम् ।। ११४ ।।\nव्रतांते गौः प्रदातव्या भोजनं शक्तितः परम् ।।\nविप्राणामत्र कथितं प्राजापत्यमिदं व्रतम्।। ११५ ।।\nचतुर्दश्यां तु नक्ताशी समांते गोयुगप्रदः ।।\nशैवं पदमवाप्नोति ज्ञेयं च त्र्यंबकव्रतम् ।। ११६ ।।\nसप्तरात्रोषितो दद्याद्घृतकुंभं द्विजातये ।।\nब्रह्मव्रतमिदं प्राहुर्ब्रह्मलोकप्रदायकम् ।। ११७ ।।\nमासांते च स गां दद्याद्धेनुमंते पयस्विनीम् ।।\nशक्रलोके वसेत्कल्पं शक्रव्रतमिदं स्मृतम् ।। ११८ ।।।\nकार्त्तिकस्य सिते पक्षे चतुर्दश्यां नराधिप ।।\nसोपवासः पञ्चगव्यं पिबेद्रात्रौ विचक्षणः ।। ११९ ।।\nकपिलायास्तु गोमूत्रं कृष्णाया गोमयं तथा ।।\nसितधेन्वास्तथा क्षीरं रक्तायास्तु तथा दधि ।। 4.121.१२० ।।\nगृहीत्वा कर्बुरायास्तु घृतमेकत्र मेलयेत् ।।\nवेदोक्तमन्त्रै राजेन्द्र कुशोदकसमन्वितम् ।। ।।१२१।।\nततः प्रभातसमये स्नात्वा संतर्प्य देवताः।।\nब्राह्मणान्वाचयित्वा तु भुञ्जीयाद्वाग्यतः शुचिः।।१२२।।\nब्रह्मकूर्चव्रतं ह्येतत्सर्वपापप्रणाशनम् ।।\nयद्बाल्ये यच्च कौमारे वार्धक्ये चापि यत्कृतम् ।।\nब्रह्मकूर्चोपवासेन तत्सर्वं नश्यति क्षणात् ।।१२३।।\nअनग्निपक्वमश्नाति तृतीयायां तु यो नरः ।।\nगां दत्त्वा शिवमभ्येति पुनरावृत्तिवर्जितम् ।। १२४ ।।\nएतद्दृषिव्रतं नाम सर्वमाङ्गल्यकारकम् ।।\nहैमं पलद्वयादूर्ध्वं रथमश्वयुगान्वितम् ।। १२५।।\nतिलप्रस्थोपरि गतं सितमाल्ययुगान्वितम् ।।\nदत्त्वा कृतोपवासस्तु दिवि कल्पशतं वसेत्।।\nतदंते राजराजः स्यादग्निव्रतमिदं स्मृतम् ।। ।। १२६ ।।\nकृत्वा पलद्वयादूर्ध्वं शय्याभ्यां संयुतं नरः ।।\nहैमं रथवरं श्रेष्ठं सर्वोपस्करसंयुतम् ।। १२७ ।।\nसत्यलोके वसेत्कल्पं सहस्रमथ भूपतिः ।।\nभवेदुपोषितो दत्त्वा करिव्रतमिदं शुभम् ।। १२८ ।।\nमुखवासं परित्यज्य समांते गोप्रदो भवेत् ।।\nयक्षाधिपं समाप्नोति सुमुख व्रतमुच्यते ।। १२९ ।।\nनिशि कृत्वा जले वासं प्रभाते गोप्रदो भवेत् ।।\nरुणं लोकमाप्नोति वरुणव्रतमुच्यते ।। 4.121.१३० ।।\nचान्द्रायणं च यः कुर्याद्धैमं चन्द्रं निवेदयेत् ।।\nचन्द्रव्रतमिदं प्रोक्तं चन्द्रलोकप्रदायकम् ।। १३१ ।।\nज्येष्ठे पञ्चतपाः सायं हेमधेनुप्रदो दिवम् ।।\nअथाष्टमीचतुर्दश्यौ रुद्रव्रतमिदं स्मृतम् ।। १३२ ।।\nअनुलेपनं यः कुर्यात्तृतीयायां शिवालये ।।\nस स्वर्गं धेनुदो याति भवानी व्रतमुच्यते ।। १३३ ।।\nमाघे निश्यार्द्रवासाः स्यात्सप्तम्यां गोप्रदो भवेत ।।\nदिवि कल्पं वसित्वेह राजा स्यात्तापनं व्रतम् ।। १३४ ।।\nदत्त्वा कृतोपवासस्तु दिवि कल्पशतं वसेत् ।।\nतदंते राजराजः स्यादश्वव्रतमिदं स्मृतम् ।।१३५।।\nतद्वत्कल्पद्वयादूर्ध्वं करिभ्यां संयुतं नरः ।।\nहैमं रथं नरश्रेष्ठ सर्वोपस्करणान्वितम् ।। १३६ ।।\nत्रिरात्रोपोषितो दद्यात्फाल्गुन्यां भवनं शुभम् ।।\nआदित्यलोकमाप्नोति पूजितः स सुरासुरैः ।। १३७ ।।\nसुरलोकमवाप्नोति धाम व्रतसमन्वितम् ।।\nत्रिसंध्यं पूज्य दांपत्यमुपवासी विभूषणैः ।। १३८ ।।\nपौर्णमास्यामवाप्नोति मोक्षमिन्दुव्रतादिह।।१३९।।\nदत्त्वा सितद्वितीयायामिंदोर्लवणभोजनम् ।।\nकांस्यं सवस्त्रं राजेन्द्र दक्षिणासहितं तथा ।। 4.121.१४० ।।\nसमांते गोप्रदो याति विप्राय शिवमंदिरम् ।।\nकल्पांते राजराजः स्यात्सोमव्रतमिदं स्मृतम् ।। १४१ ।।\nप्रतिपद्येकभक्ताशी समांते कपिलाप्रदः ।।\nवैश्वानरपुरं याति आग्नेयव्रतमुच्यते ।।१४२।।\nएकादश्यां माघमासे चतुर्दश्यष्टमीषु च ।।\nएकभक्तेन यो दद्याद्बालकान्यजिनानि च ।। १४३ ।।\nउपानहौ कंबलांश्च चैत्रे छत्रादिकं ततः ।।\nकरपत्रादिकं चापि यथा शक्त्या विचक्षणः ।। १४४ ।।\nब्राह्मणानां महाराज सोऽश्वमेधफलं लभेत् ।।\nएतत्सौख्यव्रतं नाम सर्वसौख्यप्रदायकम् ।। ।। १४५ ।।\nदशम्यामेकभक्ताशी समांते दशधेनुदः ।।\nदिशश्च काञ्चनीर्दद्यान्नारीरूपा युधिष्ठिर ।।१४६।।\nतिलद्रोणोपरिगतो ब्रह्मांडाधिपतिर्भवेत्।।\nएतद्विश्वव्रतं नाम महापातकनाशनम् ।। १४७ ।।\nसंपूज्य सितसप्तम्यां भानुधान्यानि सप्त यः ।।\nददाति नक्तभुग्राजँल्लवणेन समं द्विजे ।। १४८ ।।\nस तारयति सप्ताष्टौ कुलान्यात्मानमेव च ।।\nएतद्धान्यव्रतं नाम धनधान्यप्रदायकम् ।। १४९ ।।\nमासोपवासी यो दद्याद्धेनुं विप्राय शोभनाम् ।।\nस वैष्णवं पदं याति भीमव्रतमिदं स्मृतम् ।। 4.121.१५० ।।\nपक्षोपवासी यो दद्याद्विप्राय कपिलाद्वयम् ।।\nस ब्रह्मलोकमाप्नोति पूजितः सुरसत्तमैः ।। ।। १५१ ।।\nदद्यात्त्रिंशत्पलादूर्ध्वं महीं कृत्वा तु कांचनीम् ।।\nकुलाचलाद्रिसहितां तिलवस्त्रसमन्विताम् ।। १५२ ।।\nतिलद्रोणोपरि गतां ब्राह्मणाय कुटुंबिने ।।\nदिनं पयोव्रतस्तिष्ठेद्रुद्रलोके महीयते ।। १५३ ।।\nएतन्महीव्रतं प्रोक्तं सप्तकल्पानुवर्तकम् ।।\nमाघमासेऽथ चैत्रे वा गुडधेनुप्रदो भवेत् ।। ।। १५४ ।।\nगुडव्रतस्तृतीयायां सर्वोपस्करणैर्युतः ।।\nगौरीलोकमवाप्नोति पूज्यतेऽप्सरसां गणैः ।। १५५ ।।\nउमाव्रतमिदं प्रोक्तं सततानन्ददायकम्।।\nवत्सरं त्वेकभक्ताशी सभक्ष्यजलकुंभदः ।। १५६ ।।\nशिवलोके वसेत्कल्पं प्राप्तिव्रतमिदं स्मृतम् ।।\nकार्त्तिकादितृतीयायां प्राश्य गोमूत्रयावकम् ।। ।। १५७ ।।\nगौरीलोके वसेत्कल्पं ततो राजा भवेदिह ।।\nएतद्रुद्रव्रतं नाम महाकल्याणकारकम् ।। १५८ ।।\nचैत्री त्रिरात्रं नक्ताशी नद्यां स्नात्वा ददाति यः ।।\nअजाः पयस्विनीः पञ्च ब्राह्मणाय कुटुंबिने ।। १५९ ।।\nन जायते पुनरसौ जीवलोके कदाचन ।।\nएतद्बस्तव्रतं प्रोक्तं सर्वव्याधिविनाशनम् ।। 4.121.१६० ।।\nकन्यादानं तु यः कुर्यादुद्वाहं कारयेच्च यः ।।\nएकविंशतिकुलोपेतो ब्रह्मलोकं स गच्छति ।। १६१ ।।\nकन्यादानात्परं दानं न चास्त्यभ्यधिकं क्वचित् ।।\nये करिष्यंति नृपते तेषां लोकोऽक्षयो दिवि ।। १६२ ।।\nतिलपिष्टमयं कृत्वा गजं हेमविभूषितम् ।।\nकुर्यात्कुशमयं तद्वदारोहकसमन्वितम् ।। १६३ ।।\nनक्षत्रमालासहितं चामरापीडधारिणम् ।।\nदशनाप्रबद्धनेत्ररक्तवस्त्रयुगान्वितम् ।। १६४ ।।\nताम्रपात्र्यां कुण्डकं वा कृतं दत्त्वाग्रमोदकम् ।।\nप्रदद्याद्द्विजदांपत्यं पूज्य माल्यविभूषणैः ।। १६५ ।।\nकंठप्रमाणमाविश्य जलं मलविवर्जितः ।।\nकांतारकारिणा ह्येतत्कथितं तु युधिष्ठिर ।। १६६ ।।\nकांतारकारिदुर्गेषु वारयत्यपि दुष्कृतीन्।।\nइह लोके परे चैव नात्र कार्या विचारणा ।। १६७ ।।\nये कुर्वंति दिने पुण्ये व्रतं पौरंदरं नराः ।।\nतेषां पौरंदरो लोको भवेदाभूतसंप्लवम् ।। १६८ ।।\nपयोव्रतस्तु पञ्चम्यां दत्त्वा नागं द्विजातये ।।\nसौवर्णं सर्पजनितं भयं तेभ्यो न जायते ।। १६९ ।।\nसिताष्टम्यां सोपवासो वृषभं यः प्रयच्छति ।।\nसितवस्त्रसमाच्छन्नं घण्टाभरणभूषितम् ।। 4.121.१७० ।।\nशिवलोके वसेत्कल्पं ततो राजा भवेदिह ।।\nवृषव्रतमिदं प्रोक्तं सर्वधर्मप्रदायकम् ।।१७१।।\nउत्तरे त्वयने प्राप्ते घृतप्रस्थेन यो हरिम् ।।\nस्नापयित्वा ब्राह्मणाय वडवां यः प्रयच्छति।।१७२।।\nस सर्वकामसंयुक्तः पुत्रभ्रातृसमन्वितः।।\nसूर्यलोके वसेद्राजन्राज्ञीव्रतमिहोच्यते ।।१७३।।\nसकृन्नवम्यां भक्तेन पूजयेद्विन्ध्यवासिनीम्।।\nपुष्पर्धूपैस्ततो दद्यात्पञ्जरं शुकशोभितम् ।।१७४।।\nहैमं विप्राय शांताय स वाग्मी जायते नरः ।।\nएतदाग्नेयमित्युक्तं व्रतमग्निपदप्रदम् ।। १७५ ।।\nद्वादश्यां गुह्यकानां च पललैक्षवसंयुतम् ।।\nविप्राय भोजनं दत्त्वा यः स याति हरेः पदम् ।। १७६ ।।\nविष्कम्भादिषु योगेषु एकमुक्तरतो नरः ।।\nएतदाग्नेयमित्युक्तं व्रतमग्निपदप्रदम् ।। १७७ ।।\nयो ददाति क्रमादेषु घृततैलफलैक्षवम् ।।\nयवगोधूमचणकान्निष्पावाञ्छालितंडुलान् ।। १७८ ।।\nलवणं दधि दुग्धं च वस्त्रं कनकमेव च ।।\nकंबलं गां वृषं छत्रमुपानद्युगलं तथा ।। १७९ ।।\nकर्पूरं कुंकुमं चैव चंदनं कुसुमानि च ।।\nलोहं कनक ताम्रं च रौप्यं चेति युधिष्ठिर ।। 4.121.१८० ।।\nस्नातः स्वशक्त्या विधिवत्सर्वपापैः प्रमुच्यते ।।\nन वियोगमवाप्नोति योगव्रतमिदं स्मृतम् ।। १८१ ।।\nकार्तिक्यां नक्तभुग्दद्यान्मेषं मार्गशिरे वृषम् ।।\nपौषमाघादिमासेषु सौवर्णीः सर्व एव हि।।१८२।।\nक्रमेण राशयः सर्वा वस्त्रमाल्यैर्विभूषिताः।।\nपौर्णमास्यां पौर्णमास्यां कौंतेय बहुदक्षिणाम् ।। १८३ ।।\nएतद्राशिव्रतं नाम सर्वोपद्रवनाशनम् ।।\nसर्वाशापूरकं तद्वत्सोमलोकप्रदायकम् ।। १८४ ।।\nपञ्चाशीतिर्व्रतानां ते कथिता पांडुनंदन ।।\nयां श्रुत्वा ब्रह्महा गोघ्नः पितृहा मातृहा तथा ।। १८५ ।।\nमुच्यते तत्क्षणादेव पातकैः सोपपातकैः ।। १८६ ।।\nपंचाधिका तव मया कथिता व्रतानां राजन्नशीतिरतिसौख्यधनप्रदानाम्।।\nएतां समाचरति यः शृणुयात्पठेद्वा हस्ताग्र लग्न इव तस्य सुरेशलोकः ।। १८७ ।। ।।"
  }
]
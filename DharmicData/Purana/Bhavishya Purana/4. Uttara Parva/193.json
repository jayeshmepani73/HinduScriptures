[
  {
    "text": "।। श्रीकृष्ण उवाच ।। ।।\nतिथिदानमिदानीं ते कथयामि युधिष्ठिर ।।\nसर्वपापप्रशमनं सर्वविघ्नविनाशनम् ।।१।।\nमानसं वाचिकं चापि कर्मजं यदघं भवेत् ।।\nसर्वं प्रशममायाति दानेनानेन पांडव ।।२।।\nश्रावणे कार्तिके चैत्रे वैशाखे फाल्गुने तथा ।।\nसितपक्षात्प्रभृत्येव दातव्यं पुण्यवर्द्धनम् ।। ३ ।।\nवित्तं श्रद्धासहायश्च पात्रप्राप्तिस्तथैव च ।।\nदानकालः सदैवेह कथितस्तत्त्वदर्शिभिः ।। ४ ।।\nतीर्थे देवालये गोष्ठे गृहे वा नियतात्मवान् ।।\nयद्ददाति नरश्रेष्ठस्तदानंत्याय कल्पते ।।५।।\nप्रतिपत्सु द्विजान्पूज्यप्त पूजयित्वा प्रजापतिम्।।\nसौवर्णमरविन्दं च कारयित्वाष्टपत्रकम् ।। ६ ।।\nकृत्वा चौदुम्बरे पात्रे सुगन्धवृतपूरिते ।।\nपुष्पैर्धूपैः पूजयित्वा विप्राय प्रतिपाद येत् ।।७।।\nअनेन विधिना दत्त्वा कमलं कमलालयम् ।।\nईप्सितांल्लभते कामान्निष्कामो ब्रह्मसात्म्यताम् ।।८।।\nवह्निं पूज्य द्वितीयायां भूर्भुवःस्वरिति क्रमात् ।।\nतिलाज्येन शतं हुत्वा दत्त्वा पूर्णाहुतिं ततः ।।९।।\nवैश्वानरं तु सौवर्णं स्थापयेत्ताम्रभाजने ।।\nगुडाज्यपूरिते राजंस्तोयपूर्णघटोपरि ।।4.193.१ ०।।\nपूजयित्वा वस्त्रमाल्यैर्भक्ष्यभोज्यैरनेकधा ।।\nततस्तं ब्राह्मणे दद्याद्वह्निर्मे प्रीयतामिति ।।१ १।।\nयावज्जीवकृतात्पापान्मुच्यते नात्र संशयः ।।\nमृतो वह्नि पुरं याति प्राहेदं नारदो मुनिः ।।१२।।\nतृतीयायां महाराज राधां स्वर्णमयीं शुभाम् ।।\nस्थापयित्वा ताम्रपात्रे लवणोपरि विन्यसेत् ।।१३।।\nजीरकं कटुकं चैव गुडं पार्थेषु दापयेत् ।।\nरक्तवस्त्रयुगच्छन्नां कुंकुमेन विभूषिताम् ।। १४ ।।\nपुष्पधूपैः सनैवेद्यैः पूजयित्वा द्विजातये ।।\nदत्त्वा यत्फलमाप्नोति पार्थ तत्केन वर्ण्यते ।। १५ ।।\nप्रासादा यत्र सौवर्णा नद्यः पायसकर्दमाः।।\nगन्धर्वाप्सरसो यत्र तत्र ते यांति मानवाः ।।१६।।\nस्वर्गादिहैत्य संसारे सुरूपः सुभगो भवेत् ।।\nदाता भोक्ता बहुधनः पुत्रपौत्रसमन्वितः ।। १७ ।।\nनारी वा तद्गुणैर्युक्ता भवतीह न संशयः ।।\nचतुर्थ्यां वारणं हैमं पलादूर्द्ध्वं सुशोभनम् ।। १८ ।।\nकामयित्वांकुशयुतं तिलद्रोणोपरि न्यसेत् ।।\nवस्त्रैः पुष्पैः पूजयित्वा नैवेयं विनिवेद्य च ।। १९ ।।\nततस्तु ब्राह्मणे दद्याद्गणेशः प्रीयतामिति ।।\nकार्यारंभेषु सर्वेषु तस्य विघ्नं न जायते ।। 4.193.२० ।।\nवारणाः सप्त जन्मानि भवंति मदविह्वलाः ।।\nवारणेन्द्रसमारूढस्त्रैलोक्यविजयी भवेत् ।। २१ ।।\nपंचम्यां पन्नगं चैव स्वर्णेनैकेन कारयेत् ।।\nक्षीराज्यपत्रमध्यस्थं पूजयित्वा प्रदापयेत् ।। २२ ।।\nद्विजं संपूज्य वासोभिः प्रणिपत्य क्षमापयेत् ।।\nइह लोके परे चैव दानमेतत्सुखावहम् ।। २३ ।।\nनागोपद्रवविद्रावि सर्वदुष्टनिबर्हणम् ।।\nप्रायश्चित्तं तथा प्रोक्तं नागदष्टस्य शंभुना ।। २४ ।।\nषष्ठ्यां शक्तिसमोपेतं कुमारं शिखिवाहनम् ।।\nकारयित्वा यथाशक्त्या हेममालाविभूषितम् ।। २५ ।।\nतंडुलेनाथ शिखरे वासोभिः पूज्य भक्तितः ।।\nषष्ठ्यां स्कंदं यथाशक्ति कृत्वा स्कंदं हिरण्मयम् ।। २६ ।।\nपूजयित्वा गंधपुष्पधूपैनैवेद्यतस्तथा ।।\nनमस्कृत्य ततो दद्याद्ब्राह्मणाय कुटुंबिने ।। २७ ।।\nइह भूतिं परां प्राप्य प्रेत्य स्वर्गे महीयते ।।\nशूद्रो ब्राह्मणतामेति ब्राह्मणो ब्रह्मलोकताम् ।। २८ ।।\nसप्तम्यां भास्करं पूज्य ब्राह्मणानश्वमुत्तमम् ।।\nदद्यादलंकृतग्रीवं सपर्याणं सदक्षिणम् ।। २९ ।।\nसूर्यलोकमवाप्नोति सूर्येण सह मोदते ।।\nगंधर्वास्तुष्टिमायांति दत्तेऽश्वे समलंकृते ।। 4.193.३० ।।\nअष्टम्यां वृषभं श्वेतमव्यंगांगं धुरंधरम् ।।\nसितवस्त्रयुगच्छन्नं घंटाभरणभूषितम् ।। ३१ ।।\nदद्यात्प्रणम्य विप्राय प्रीयतां वृषभध्वजः ।।\nप्रदक्षिणं ततः कृत्वा आद्वारांतमनुव्रजेत् ।। ३२ ।।\nदानेनानेन नृपते शिवलोको न दुर्लभः ।।\nवृषस्कंधे प्रतिष्ठंति भुवनानि चतुर्दश ।। ३३ ।।\nतस्माद्वृषभदानेन दत्ता भवति भारती ।।\nनवम्यां कांचनं सिंहं कारयित्वा स्वशक्तितः ।। ३४ ।।\nमुक्ताफलाष्टकयुतं नीलवस्त्रावगुण्ठितम् ।।\nदद्याद्देवीमनुस्मृत्य दुष्टदैत्यनिबर्हणीम् ।। ३५ ।।\nद्विजातिप्रवरायेत्थं सर्वान्कामान्समश्नुते ।।\nकांतारवनदुर्गेषु चौरव्याला कुले पथि ।। ३६ ।।\nहिंसकास्तं न हिंसंति दानस्यास्य प्रभावतः ।।\nमृतो देवीपुरं याति पूज्यमानः सुरासुरैः ।। ३७ ।।\nपुण्यक्षयादिहाभ्येत्य राजा भवति धार्मिकः ।।\nदशम्यां नृपशार्दूल दशाशाः स्वर्णनिर्मिताः ।। ३८ ।।\nलवणे च गुडे क्षीरे निष्पावेषु तिलेषु च ।।\nगव्यत्रये तंदुलेषु माषाणा सुपरि स्थिताः ।। ३९ ।।\nसंपूज्य वस्त्रपुष्पाद्यैर्द्विजाय प्रतिपादयेत् ।।\nअनेन विधिना यस्तु पुमान्स्त्री वाथ वा पुनः ।। 4.193.४० ।।\nनिर्वापयति राजेंद्र तस्य पुण्यफलं शृणु ।।\nइह लोके भूपतिः स्यात्प्रेत्य स्वर्गे महीयते ।।४१।।\nसकलास्तस्य सर्वाशा याः काश्चिन्मनसेच्छिताः ।।\nततः स्वर्गादिहाभ्येत्य कुले महति जायते ।। ४२ ।।\nएकादश्यां गरुत्मंतं कारयित्वा हिरण्मयम् ।।\nयथाशक्त्या ताम्रपात्रे घृतस्योपरि पूजितम् ।। ४३ ।।\nपंचाग्न्यभिरते विप्रे पुराणज्ञे विशेषतः ।।\nदत्त्वा किं बहुनोक्तेन विष्णुलोके महीयते ।। ४४ ।।\nगां वृषं महिषीं हेमं सप्तधान्यान्यजाविकम् ।।\nवडवां गुरडरसान्स र्वांस्तथा बहुफलद्रुमान् ।। ४५ ।।\nपुष्पाणि च विचित्राणि गंधांश्चोच्चावचान्बहून् ।।\nयथाशक्त्या मेलयित्वा वस्त्रैराच्छादयेन्नवैः ।। ४६ ।।\nद्वादश्यां द्वादशैतानि ब्राह्मणेभ्यो निवेदयेत् ।।\nएकस्य वा महाराज यत्फलं तन्निशामय ।। ४७ ।।\nइह कीर्तिं परां प्राप्य भुक्त्वा भोगान्यथेप्सितान् ।।\nततो विष्णुपुरं याति सेव्यमानोऽप्सरोणणैः ।। ४८ ।।\nकर्मक्षयादिहाभ्येत्य राजा भवति धार्मिकः ।।\nयज्ञयाजी दानपतिर्जीवेच्च शरदां शतम् ।। ४९ ।।\nस्नापयेद्ब्राह्मणांश्चात्र त्रयोदश्यां त्रयोदश ।।\nतानाच्छाद्य नवैर्वस्त्रैर्गंधपुष्पैरथार्चयेत् ।। ।। 4.193.५० ।।\nभोजयीत सुमिष्टान्नं दक्षिणां विनिवेदयेत् ।।\nयथाशक्त्या हेमखण्डान्धर्मात्मा प्रीयतामिति ।। ५१ ।।\nधर्मराजाय कालाय चित्रगुप्ताय दंडिने ।।\nमृत्यवे क्षयरूपाय अंतकाय यमाय च ।। ५२ ।।\nप्रेतनाथाय रौद्राय तथा वैवस्वताय च ।।\nमहिषस्थाय देवाय नामानीह त्रयोदश ।। ५३ ।।\nउच्चार्य श्रद्धया युक्तः प्रणिपत्य विसर्जयेत् ।।\nयः करोति महाराज पूजामेतां मनोरमाम् ।।५४।।\nयमाय स सुखं मर्त्ये स्थित्वा व्याधिविवर्जितः ।।\nयममार्गगतः पश्चाद्दुःखं नाप्नोत्यसौ पुमान् ।। ९५ ।।\nन पश्यति प्रेतमुखं पितृलोकं स गच्छति ।।\nपुण्यक्षयादिहाभ्येत्य स सुखी नीरुजो भवेत् ।। ५६ ।।\nमहिषं सुशुभं कुंभं चतुर्दश्यां पयोभृतम् ।।\nतं कर्षकेण संयुक्तं हेम्नः सद्वस्त्रसंयुतम् ।। ५७ ।।\nघंटाभरणशोभाढ्यं वृषभेण समन्वितम् ।।\nयो दद्याच्छिवभक्ताय ब्राह्मणाय कुटुंबिने ।। ५८ ।।\nवृषं दत्त्वा नरश्रेष्ठ शिवलोके महीयते ।।\nतत्र स्थित्वा चिरं कालं क्रमादेत्य महीतलम् ।। ५९ ।।\nआरोग्यधनसंयुक्ते कुले महति जायते ।।\nसर्वकामसमृद्ध्यर्थं यावजन्मशतत्रयम् ।। ।। 4.193.६० ।।\nपौर्णमास्यां वृषोत्सर्गं कारयित्वा विधानतः ।।\nचंद्ररजतनिष्पन्नं फलेनैकेन शोभनम् ।। ६१ ।।\nपूजयेद्गंधकुसुमैर्नैवेद्यं विनिवेद्य च ।।\nदद्याद्विप्राय संकल्प्य वासोलंकारभूषणैः ।। ६२ ।।\nमंत्रेणानेन राजेन्द्र तन्निबोध यथोदितम् ।।\nक्षीरोदार्णवसंभूत त्रैलोक्यांगणदीपक ।। ६३ ।।\nउमा पतेः शिरोरत्नशिवं यच्छ नमोनमः ।।\nदानेनानेन नृपते भ्राजते चंद्रवद्दिवि ।। ६४ ।।\nअप्सरोभिः परिवृतो यावदाभूतसंप्लवम् ।।६५।।\nदानान्यमूनि विधिवत्प्रयतिक्रमेण यच्छंति ये द्विजवराय विशुद्धसत्त्वाः ।।\nते ब्रह्मविष्णुभुवनेषु सुखं विहृत्य यांत्येकतां सह शिवेन न संशयो मे ।। ६६ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे तिथिदानवर्णनं नाम त्रिनवत्युत्तरशततमोऽध्यायः ।। १९३ ।।"
  }
]
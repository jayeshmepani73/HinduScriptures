[
  {
    "text": "।। श्रीकृष्ण उवाच ।। ।।\nअत ऊर्ध्वं प्रवक्ष्यामि सप्तमीकल्पमुत्तमम् ।।\nमाघमासात्समारभ्य शुक्लपक्षे युधिष्ठिर ।।१।।\nसप्तम्यां कुरु संकल्पमहोरात्रे व्रते नृप ।।\nवरुणेत्यर्चयित्वा तु ब्रह्मकूर्चं तु कारयेत् ।। २ ।।\nअष्टम्यां भोजयेद्विप्रांस्तिलपिष्टं गुडौदनम् ।।\nअग्निष्टोमस्य यज्ञस्य फलं प्राप्नोति मानवः ।। ३ ।।\nसप्तम्यां फाल्गुने मासि सूर्यमित्यभिपूजयेत् ।।\nवाजपेयस्य यज्ञस्य यथोक्तं लभते फलम् ।। ४ ।।\nसप्तम्यां चैत्रमासे तु वेदांशुमभिपूजयेत् ।।\nउक्थाध्वरसमं पुण्यं नरः प्राप्नोति भक्तिमान् ।। ५ ।।\nवैशाखस्य तु सप्तम्यां धातारमभिपूजयेत् ।।\nपशुबंध्वध्वरे पुण्यं सम्यक्प्राप्नोति मानवः ।। ६ ।।\nसप्तम्यां ज्येष्ठमासस्य इन्द्र इत्यभिपूजयेत् ।।\nवाजपेयस्य यज्ञस्य फलं प्राप्नोति दुर्ल्लभम्।।७।।\nआषाढमासे सप्तम्यां पूजयित्वा दिवाकरम् ।।\nबहुवर्णस्य यज्ञस्य फलं प्राप्नोति पुष्कलम् ।। ८ ।।\nसप्तम्यां श्रावणे मासि मातापि नाम पूजयेत्।।\nसौत्रामणिफलं सम्यक्प्राप्नोति पुरुषः शुभम् ।। ९ ।।\nरविं प्रौष्ठपदे मासे सप्तम्यामर्चयेच्छुचिः ।।\nतुलापुरुषदानस्य फलं प्राप्नोति मानवः ।। ।।। 4.47.१० ।।\nआश्वयुक्छुक्लसप्तम्यां सवितारं प्रपूज्य च ।।\nगोसहस्रप्रदानस्य फलं प्राप्नोति मानवः ।। ११ ।।\nकार्तिके शुक्लसप्तम्यां दिनेशं सप्तवाह नम्।।\nयोऽभ्यर्चयति पुण्यात्मा पौंडरीकं स विन्दति ।। १२ ।।\nभानुं मार्गसिते पक्षे पूजयित्वा विधानतः ।।\nराजसूयस्य यज्ञस्य फलं दशगुणं भजेत् ।। १३ ।।\nभास्करं पौषमासे तु पूजयित्वा यथाविधि ।।\nनरमेघस्य यज्ञस्य फलं प्राप्नोति पुष्कलम् ।। १४ ।।\nतदेव कृष्णसप्तम्यां नाम संपूजयेद्बुधः ।।\nसोपवासः प्रयत्नेन वर्षमेकं युधिष्ठिर ।।\nपश्चात्समाप्ते नियमे सूर्ययागं समाचरेत् ।। १५ ।।\nशुचिर्भूमौ समे देशे लेपयेद्रक्तच न्दनैः ।।\nएकहस्तं द्विहस्तं वा चतुर्हस्तमथापि वा ।। १६ ।।\nसिंदूरगैरिकाभ्यां च सूर्यमण्डलमालिखेत् ।।\nरक्तपुष्पैः सपद्मैश्च धूपैः कुन्दुरकादिभिः ।।\nसम्पूज्य दद्यान्नैवेद्यं विचित्रं घृतपाचितम् ।। १७ ।।\nपुरतः स्थापयेत्कुम्भान्सहिण्यान्नसंयुतान् ।।\nअग्निकार्यं ततः कुर्यात्समभ्युक्ष्य हुताशनम् ।। १८ ।।\nआकृष्णेनेति मंत्रेण समिद्भिश्चार्कसंभवैः ।।\nतिलैराज्यगुडोपेतेर्दद्याद्दशशताहुतीः ।। १९ ।।\nततस्तु दक्षिणा देया ब्राह्मणानां युधिष्ठिर ।।\nभोजयित्वा रक्तवस्त्रैः शुक्लान्यपि पिधापयेत्।। 4.47.२० ।।\nद्वादशात्र प्रशंसंति गावो वस्त्रान्विताः शुभाः।।\nछत्रोपानहयुग्मं च एकैकाय प्रदापयेत् ।।\nएवं विसृज्य तान्विप्रान्स्वयं भुञ्जीत वाग्यतः ।। २१ ।।\nय एवं कुरुते पार्थ सप्तमीव्रतमुत्तमम् ।।\nनीरुजो रूपवान्वाग्ग्मी दीर्घायुश्चैव जायते ।। २२ ।।\nसप्तम्यां सोपवासस्तु भानोः पश्यंति ये मुखम् ।।\nसर्वपापविनिर्मुक्ताः सूर्यलोकमवाप्नुयुः ।। २३ ।।\nव्रतमेतन्महाराज सर्वाशुभविनाशनम् ।।\nसर्वदुष्टप्रशमनं शरीरारोग्यकारकम् ।।\nसूर्यलोकप्रदं चांते प्राहैवं नारदो मुनिः ।। २४ ।।\nये सप्तमीमुपवसंति सितासितां च नामाक्षरैरहिमदीधितिमर्चयंति ।।\nते सर्वरोगरहिताः सुखिनः सदैव भूत्वा रवेरनुचराः सुचिरं भवंति ।। २५ ।।"
  }
]
[
  {
    "text": "।।श्रीकृष्ण उवाच ।। ।।\nअथातः संप्रवक्ष्यामि शर्कराचलमुत्तमम् ।।\nयस्य प्रदानाद्विष्ण्वर्करुद्रास्तुष्यंति सर्वदा ।। १ ।।\nअष्टभिः शर्कराभारैरुत्तमः स्यान्महाचलः ।।\nचतुर्भिर्मध्यमः प्रोक्तो भाराभ्यामधमः स्मृतः ।। २ ।।\nभारेणैवार्द्धभारेण कुर्याद्यश्चाल्पवित्तवान् ।।\nविष्कंभपर्वतान्कुर्यात्तुरीयांशेन मानवः ।। ३ ।।\nधान्यपर्वतवत्सर्वमासाद्य रससंयुतम् ।।\nमेरोरुपरितस्तद्वत्स्थाप्य हेमतरुत्रयम् ।। ४ ।।\nमंदारः पारिजातश्च तृतीयः कल्पपादपः।।\nएतद्वृक्षत्रयं मूर्ध्नि सर्वेष्वपि निधापयेत् ।।५।।\nहरिचंदनसंतानौ पूर्वपश्चिमभागयोः ।।\nनिवेश्यौ सर्वशैलेषु विशेषाच्छर्कराचले ।। ६ ।।\nमंदरे कामदेवं तु कंदबस्य तले न्यसेत् ।।\nजंबूवृक्षतले कार्यो गरुन्मान्गंधमादने ।।७।।\nप्राङ्मुखो हेममूर्तिश्च हंसः स्याद्विपुलाचले ।।\nहैमी श्रेयोर्थिभिः कार्या सुरभिर्दक्षिणामुखी ।। ८ ।।\nधान्यपर्वतवत्सर्वमावाहनमखादिकम् ।।\nकृत्वाथ गुरवे दद्यान्मध्यमं पर्वतोत्तमम् ।। ९ ।।\nऋत्विग्भ्यश्चतुरः शैलानिमान्मंत्रानुदीरयेत् ।।\nसौभाग्यामृतसारोऽयं परमः शर्करायुतः ।। 4.204.१० ।।\nयस्मादानंदकारी त्वं भव शैलेंद्र सर्वदा ।।\nअमृतं पिबतां ये तु निष्पेतुर्भुवि शीकराः ।। ११ ।।\nदेवानां तत्समुत्थोऽसि पाहि नः शर्कराचल ।।\nमनोभवधनुर्मध्यादुद्भूता शर्करा यतः ।। १२ ।।\nतन्मयोऽसि महाशैल पाहि संसारसागरात् ।।\nयो दद्याच्छर्कराशैलमनेन विधिना नरः ।। १३ ।।\nसर्वपापविनिर्मुक्तः स याति शिवमंदिरम् ।।\nचंद्रादिसार्चिसंकाशमधिरुह्यानुजीविभिः ।। १४ ।।\nसहैव यानमातिष्ठेत्स तु विष्णुपदे दिवि ।।\nततः कल्प शतांते तु सप्तद्वीपाधिपो भवेत् ।। १५ ।।\nआयुरारोग्यसंपन्नो यावज्जन्मायुतत्रयम् ।।\nभोजनं शक्तितो दद्यात्सर्वशैलेष्वमत्सरः ।।\nस्वयं वा क्षार लवणमश्नीयात्तदनुज्ञया ।। १६ ।।\nपर्वतोपस्करं सर्वं प्रापयेद्ब्राह्मणालयम् ।।\nआसीत्पुरा ब्रह्मकल्पे धर्ममूर्तिर्नराधिपः ।। १७ ।।\nसुहृच्छक्रस्य निहता येन दैत्याः सहस्रशः ।।\nसोमसूर्यादयो यस्य तेजसा विगतप्रभाः ।। १८ ।।\nभवंति शतशो येन राजानोऽपि पराजिताः ।।\nयथेच्छारूपधारी च मनुष्योऽप्यपवारितः ।। १९ ।।\nतस्य भानुमतीनाम भार्या त्रैलोक्यसुंदरी ।।\nलक्ष्मीरिव च रूपेण निर्जितामरसुंदरी ।। 4.204.२० ।।\nराज्ञस्तस्याग्रमहिषी प्राणेभ्योऽपि गरीयसी ।।\nदशनारीसहस्राणां मध्ये श्रीरिव राजते ।। २१ ।।\nनृपकोटिसहस्रेण न कदाचित्प्रमुच्यते ।।\nस कदाचित्स्थानगतं पप्रच्छ स्वं पुरोहितम् ।। २२ ।।\nविस्मयाविष्टहृदयो वसिष्ठमृषिसत्तमम् ।।\nभगवन्केन धर्मेण मम लक्ष्मीरनुत्तमा ।। २३ ।।\nकस्माच्च विपुलं तेजो मच्छरीरे सदोत्तमम् ।। २४ ।।\n।। वशिष्ठ उवाच ।।\nपुरा लीलावती नाम वेश्या शिवपरायणा ।।\nतया दत्तश्चतुर्दश्यां गुरवे लवणाचलः ।। २५ ।।\nहेमवृक्षामरैः सार्द्धं यथावद्विधिपूर्वकः ।।\nशूद्रः सुवर्णकारस्तु नाम्ना शौंडोभवत्तदा ।। २६ ।।\nभृत्यो लीलावतीगेहे तेन हैमा विनिर्मिताः ।।\nतरवोऽमरमुख्याश्च श्रद्धायुक्तेन पार्थिव ।। २७ ।।\nअतिरूपेण संपन्नान्घटयित्वा ततो हृदि ।।\nधर्मकार्यमतिं ज्ञात्वा नागृहीत कथंचन ।। २८ ।।\nउज्ज्वालितास्तु तत्पत्न्या सौवर्णामरपादपाः ।।\nलीलावती गृहे पार्श्वे परिचर्या च पार्थिव ।। २९ ।।\nकृतं ताभ्यां प्रहर्षेण द्विजशुश्रूषणादिकम् ।।\nसा तु लीलावती वेश्या कालेन महता नृप ।। 4.204.३० ।।\nसर्वपापविनिर्मुक्ता जगाम शिवमंदिरम् ।।\nयोऽसौ सुवर्णकारश्च दरिद्रोऽप्यति सत्त्ववान् ।। ३१ ।।\nन मूल्यमादाद्वेश्यातः स भवानिह सांप्रतम् ।।\nसप्तद्वीपपतिर्जातः सूर्यायुतसमप्रभः ।। ३२ ।।\nयया सुवर्ण रचितास्तरवो हेमदेवताः ।।\nसम्यगुज्ज्वलिताः पत्नी सेयं भानुमती तव ।। ३० ।।\nउज्ज्वालनादुज्ज्वलरूपमस्याः सुजातमस्मिन्भुवनाधिपत्यम् ।।\nतस्मात्कृतं तत्परिकर्म रात्रावनुद्धताभ्यां लवणाचलस्य ।। ३४ ।।\nतस्माच्च लोकेष्वपराजितस्त्वमारोग्यसौभाग्ययुता च लक्ष्मीः ।।\nतस्मात्त्वमप्यत्र विधानपूर्वं धान्याचलादीन्दशधा कुरुष्व ।। ३५ ।।\nतथेति सम्पूज्य च धर्ममूर्ति वचो वशिष्ठस्य ददौ स सर्वान् ।।\nधान्याचलादीन्क्रमशः पुरारेर्लोकं जगामामरपूज्यमानः ।। ३६ ।।\nयश्चाधनः पश्यति दीयमानं मेरोः प्रदानमिह धर्मपरो मनुष्यः ।।\nशृणोति भक्त्या परयाऽप्रमादी विकल्मषः सोऽपि दिवं प्रयाति ।। ३७ ।।\nदुःस्वप्नं प्रशभमुपैति पठ्यमाने शैलेन्द्रे भवभयभेदने नराणाम् ।।\nयः कुर्यात्किमु नृपपुंगवेह सम्यक्छांतात्मा हरिहरपुरमेति जंतुः ।। ३८ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे शर्कराचलदानविधि वर्णनं नाम चतुरधिकद्विशततमोऽध्यायः ।। २०४ ।।"
  }
]
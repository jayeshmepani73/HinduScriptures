[
  {
    "text": "।। श्रीकृष्ण उवाच ।। ।।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>अनंतव्रतमस्त्यन्यत्सर्वपापहरं शिवम् ।।\nसर्वकामप्रदं नृणां स्त्रीणां चैव युधिष्ठिर ।। १ ।।\nशुक्लपक्षे चतुर्दश्यां मासि भाद्रपदे शुभे ।।\nतस्यानुष्ठानमात्रेण सर्वपापैः प्रमुच्यते ।। २ ।।\n।। युधिष्ठिर उवाच ।। ।।\nकृष्ण कोऽयं त्वयाख्यातो ह्यनंत इति विश्रुतः ।।\nकिं शेषनाग आहोस्विदनंतस्तक्षकः स्मृतः ।। ३ ।।\nपरमात्माथ वानंत उताहो ब्रह्म उच्यते ।।\nक एषोऽनंतसंज्ञो वै तथ्यं ब्रूहि केशव ।। ४ ।।\n।। श्रीकृष्ण उवाच ।। ।।\nअनंत इत्यहं पार्थ मम नाम निबोधय ।।\nआदित्यादिषु वारेषु यः काल उपपद्यते ।। ५ ।।\nकलाकाष्ठामुहूर्तादि दिनरात्रिशरीरवान् ।।\nपक्षमासर्तुवर्षादि युगकल्पव्यवस्थया ।। ६ ।।\nयोऽयं कालो मयाख्यातस्तव धर्मभृतां वर ।।\nसोऽहं कालोऽवतीर्णोऽत्र भुवो भारावतारणात् ।। ७ ।।\nदानवानां विनाशाय वसुदेवकुलोद्भवम् ।।\nमां विद्ध्यनंतं पार्थ त्वं विष्णुं जिष्णुं हरं शिवम्।। ८ ।।\nब्रह्माणं भास्करं शेषं सर्वव्यापिनमीश्वरम् ।।\nविश्वरूपं महात्मानं सृष्टिसंहारकारकम् ।। ९ ।।\nप्रत्ययार्थं मयाख्यातं सोऽहं पार्थ न संशयः ।।\n।। युधिष्ठिर उवाच ।। ।।\nअनन्तव्रतमाहात्म्यविधिं वद विदां वर ।। १० ।।\nकिं पुण्यं किं फलं चास्य ह्यनुष्ठानवतां नृणाम्।।\nकेन वादौ पुरा चीर्णं मर्त्ये केन प्रकाशितम् ।। ११ ।।\nएवं समस्तं विस्तार्य ब्रूह्यनंतव्रतं हरे ।।\n।। श्रीकृष्ण उवाच ।। ।।\nआसीत्पुरा कृतयुगे सुमंतो नाम वै द्विजः ।।१२।।\nवशिष्ठगोत्रे चोत्पन्नः सुरूपश्च भृगोः सुताम् ।।\nदीक्षां नामोपयेमे तां वेदोक्तविधिना ततः ।।१३।।\nतस्याः कालेन संजाता दुहितानंतलक्षणा ।।\n<sup class=\"reference\" id=\"cite_ref-2\"><a href=\"#cite_note-2\">[२]</a></sup>शीला नाम सुशीला सा वर्धते पितृसद्मनि ।। १४ ।।\nमाता च तस्याः कालेन हरदाहेन पीडिता ।।\nविननाश नदीतीरे मृता स्वर्गपुरं ययौ।।१५।।\nसुमंतोपि ततोन्यां वै धर्मपुंसः सुतां पुनः ।।\nउपयेमे विधानेन कर्कशां नाम नामतः।।१६।।\nदुःशीलां कर्कशां चंडीं नित्यं कलहकारिणीम् ।।\nसापि शीला पितुर्गेहे गृहार्चनरता विभो ।। १७ ।।\nकुड्यस्तंभतुलाधारदेहलीतोरणादिषु ।।\nचातुर्वर्णकरं वैश्यनीलपीतसितासितैः ।।१८।।\nस्वस्तिकैः शंखपद्मैश्च अर्चयन्ती पुनःपुनः ।।\nपित्रा दृष्टा सुमन्तेन स्त्रीचिह्ना यौवने स्थिता ।।१९।।\nकस्मै देया मया शीला विचार्यैवं सुदुःखितः ।।\nपिता ददौ मुनीन्द्राय कौंडिन्याय शुभे दिने ।। २० ।।\nस्मृत्युक्तशास्त्रविधिना विवाहमकरोत्तदा ।।\nनिवर्त्योद्वाहिकं सर्वं प्रोक्तवान्कर्कशां द्विजः ।। २१ ।।\nकिञ्चिदायादिकं देयं जामातुः पारितोषिकम् ।।\nतच्छ्रुत्वा कर्कशा क्रुद्धा प्रोद्धृत्य गृहमण्डपम्।।२२।।\nकपाटे सुस्थिरं कृत्वा गम्यतामित्युवाच ह ।।\nभोज्यावशिष्टचूर्णेन पाथेयं च चकार सा ।।२३।।\nकौंडिन्योपि विवाह्यैनां पथि गच्छञ्छनैःशनैः।।\nशीलां सुशीलामादाय नवोढां गोरथेन हि ।। २४ ।।\nमध्याह्ने भोज्यवेलायां समुत्तीर्य सरित्तटे ।।\nददर्श शीला सा स्त्रीणां समूहं रक्तवाससाम्।। ।। २५ ।।\nचतुर्दश्यामर्चयन्तं भक्त्या देवं पृथक्पृथक् ।।\nउपगम्य शनैः शीला पप्रच्छ स्त्रीकदंबकम्।। २६ ।।\nनार्यः किमेतन्मे ब्रूत किंनाम व्रतमीदृशम् ।।\nता ऊचुर्योषितः सर्वा अनन्तो नाम विश्रुतः ।। २७ ।।\nसाब्रवीदहमप्येवं करिष्ये व्रतमुत्तमम् ।।\nविधानं कीदृशं तत्र किं दानं कस्य पूजनम् ।। २८ ।।\n।। स्त्रिय ऊचुः ।। ।।\nशीले पक्वान्नप्रस्थस्य पुन्नाम्नः सुकृतस्य तु ।।\nअर्द्धं विप्राय दातव्यमर्द्धमात्मनि भोजनम् ।। २९ ।।\nकर्तव्यं तु सरित्तीरे कथां श्रुत्वा हरेरिमाम् ।।\nअनंतानंतमभ्यर्च्य मंडले गंधदीपकैः ।। ३० ।।\nधूपैः पुष्पैः सनैवेद्यैः पीतालक्तैश्चतुःशतैः ।।\nतस्याग्रतो दृढं सूत्रं कुंकुमाक्तं सुदोरकम् ।। ३१ ।।\nचतुर्दशग्रंथियुतं वामे स्त्री दक्षिणे पुमान् ।।\nमंत्रेणानेन राजेन्द्र यावद्वर्षं समाप्यते ।। ३२ ।।\nअनंत संसारमहासमुद्रे मग्नान्समभ्युद्धर वासुदेव ।।\nअनंतरूपे विनियोजितात्मा ह्यनंतरूपाय नमोनमस्ते ।। ३३ ।।\nअनेन दोरकं बद्ध्वा भोक्तव्यं स्वस्थमानसैः ।।\nध्यात्वा नारायणं देवमनंतं विश्वरूपिणम् ।। ३४ ।।\nभुक्त्वा चांते व्रजेद्वेश्म हीदं प्रोक्तं व्रतं तव ।।\nसापि श्रुत्वा व्रतं चक्रे शीला बद्ध्वा सुदोरकम् ।। ३५ ।।\nभर्ता तस्याः समागत्य तां ददर्श महाधनाम् ।।\nपाथेयशेषं विप्राय दत्त्वा भुक्त्वा तथैव च ।। ३६ ।।\nपुनर्जगाम सा हृष्टा गोरथेन स्वमाश्रमम् ।।\nभर्त्रा सहैव शनकैः प्रत्यक्षं तत्क्षणादभूत् ।।\nतेनानंतप्रभावेण शुभगोधनसंकुलः ।। ३७ ।।\nगृहाश्रमः श्रिया युक्तो धनधान्यसमायुतः ।।\nआकुलो व्याकुलो रम्यः सर्वत्रातिथिपूजनः ।। ३८ ।।\nसापि माणिक्यकाञ्चीभिर्मुक्ताहारविभूषिता ।।\nदिव्यांगवस्त्रसंछन्ना सावित्रीप्रतिमाभवत् ।। ३९ ।।\nकदाचिदुपविष्टेन दृष्टं बद्धं सुदोरकम् ।।\nशीलाया हस्तमूले तु साक्षेपं त्रोटितं रुषा ।। ४० ।।\nतेन कर्मविपाकेण तस्य सा श्रीः क्षयं गता ।।\nगोधनं तस्करैर्नीतं गृहं चाग्निविदाहितम् ।। ४१ ।।\nयद्यदेवागतं गेहे तत्र तत्रैव नश्यति ।।\nस्वजनैः कलहो मित्रैर्वचनं न जनैस्तथा ।। ४२ ।।\nअनंताक्षेपदोषेण दारिद्र्यं पतितं गृहे ।।\nन कश्चिद्वदते लोकस्तेन सार्द्धं युधिष्ठिर ।। ४३ ।।\nततो जगाम कौंडिन्यो निर्वेदाद्वनगह्वरम् ।।\nमनसा ध्यायतेनंतं कदा द्रक्ष्यामि केशवम् ।। ४४ ।।\nव्रतं निरशनं गृह्य ब्रह्मचर्यं जपन्हरिम् ।।\nविह्वलः प्रययौ पार्थ अरण्यं जनवर्जितम्।।४५।।\nतत्रापश्यन्महावृक्षं फलितं पुष्पितं तथा ।।\nतमपृच्छत्त्वयानंतः कच्चिदृष्टो महाद्रुम ।।\nतद्ब्रूहि सोप्युवाचेदं नानंतं वेद्म्यहं द्विज ।। ४६ ।।\nएवं निरीक्षितस्तेन गां ददर्श सवत्सकाम् ।।\nतृणमध्ये प्रधावन्तीमितश्चेतश्च पांडव ।।४७।।\nसोब्रवीद्धेनुके ब्रूहि यद्यनंतस्त्वयेक्षितः ।।\nगौरुवाचाथ कौंडिन्य नानंतं वेद्म्यहं विभो ।। ४८ ।।\nततो जगामाथ वने गोवृषं शाद्वले स्थितम् ।।\nदृष्ट्वा पप्रच्छ गोस्वामिन्ननंतो लक्षितस्त्वया ।। ४९ ।।\nगोवृषस्तमुवाचाथ नानन्तो वीक्षितो मया ।।\nततो व्रजन्ददर्शाग्रे रम्यं पुष्करिणीद्वयम् ।। ५० ।।\nअन्योन्यजलकल्लोलवीचिभिः परिशोभितम् ।।\nछन्नं कुमुदकह्लारैः कुमुदोत्पलमंडितम् ।। ५१ ।।\nसेवितं भ्रमरैर्हंसैश्चक्रैः कारंडवैर्बकैः ।।\nते अपृच्छं द्विजोनन्तो भवद्भ्यां नोपलक्षितः ।। ५२ ।।\nऊचतुः पुष्करिण्यौ तं नानंतं विद्वहे द्विज ।।\nततो ब्रह्मन्ददर्शाग्रे गर्दभं कुञ्जरं तथा ।। ५३ ।।\nतावप्युक्तौ सुमंतेन तस्यापि विनिवेदितम् ।।\nनावाभ्यां वीक्षितोनंतस्तच्छ्रुत्वा निषसाद ह ।। ५४ ।।\nतस्मिन्क्षणे मुनिवरे कौंडिन्ये ब्राह्मणोत्तमे ।।\nकृपयानंतदेवोपि प्रत्यक्षः समजायत ।। ।। ५५ ।।\nवृद्धब्राह्मणरूपेण इत एहीत्युवाच तम् ।।\nप्रवेशयित्वा स्वगृहं गृहीत्वा दक्षिणे करे ।। ५६ ।।\nतां पुरीं दर्शयामास दिव्यनारीनरैर्युताम् ।।\nतस्यां निविष्टमात्मानं वरसिंहासने नृप ।। ५७ ।।\nपार्श्वस्थशंखचक्रासिगदागरुडशोभितम् ।।\nदर्शयामास विप्राय पूर्वोक्तं विश्वरूपिणम्।। ५८ ।।\nविभूतिभेदैश्चानन्तमनन्तं परमेश्वरम् ।।\nतं दृष्ट्वा तु द्विजोनन्तमुवाच परया मुदा ।। ५९ ।।\nपापोहं पापकर्माहं पापात्मा पापसम्भवः ।।\nपाहि मां पुण्डरीकाक्ष सर्वपापहरो भव ।।६०।।\nअद्य मे सफलं जन्म जीवितं च सुजीवितम् ।।\nचूतवृक्षो वृषः कस्तु का गौः पुष्करिणीद्वयम् ।।\nगर्दभं कुञ्जरं चैव देव मे ब्रूहि तत्त्वतः ।। ६१ ।।\n।। अनंत उवाच ।। ।।\nचूतवृक्षो हि विप्रोसौ विद्वान्यो वेदगर्वितः ।।\nविद्यादानं नोपकुर्वञ्छिष्येभ्यस्तरुतां गतः ।। ६२ ।।\nसा गौर्वसुन्धरा दृष्टा निष्फला या त्वयेक्षिता ।।\nस हर्षो वृषभो दृष्टो लाभार्थं यस्त्वया वृतः ।। ६३ ।।\nधर्माधर्मव्यवस्थानं तच्च पुष्करिणीद्वयम् ।।\nखरः क्रोधस्त्वया दृष्टः कुंजरो धर्मदूषकः ।।\nब्राह्मणोसावनंतोहं गुहासंसारगह्वरे ।। ६४ ।।\nइत्युक्तं ते मया सर्वं विप्र गच्छ पुनर्गृहम् ।। ६५ ।।\nचरानंतव्रतं तत्त्वं नव वर्षाणि पंच च ।।\nततस्तुष्टः प्रदास्यामि नक्षत्रस्थानमुत्तमम् ।। ६६ ।।\nभुक्त्वा च विपुलान्भोगान्सर्वान्कामान्यथेप्सितान् ।।\nपुत्रपौत्रैः परिवृतस्ततो मोक्षमवाप्स्यसि।।६७।।\nइति दत्त्वा वरं देवस्तत्रैवांतर्हितोऽभवत्।।\nकौंडिन्योप्यागतो गेहं चचारानंतसद्व्रतम् ।। ६८ ।।\nशीलया सह धर्मात्मा भुक्त्वा भोगान्मनोरमान्।।\nअंते जगाम च स्वर्गं नक्षत्रं च पुनर्वसुम् ।।\nकल्पस्थानी च संभूतो दृश्यतेद्यापि स ज्वलन्। ।।\nअनंतव्रतधर्मेण सम्यक्चीणेंन कौरव ।। ७० ।।\nएतत्ते कथितं पार्थ व्रतानामुत्तमं व्रतम् ।।\nयत्कृत्वा सर्वपापेभ्यो मुच्यते नात्र संशयः ।। ७१ ।।\nये च शृण्वंति सततं वाच्यमानं नरोत्तम ।।\nते सर्वे पापनिर्मुक्ता यास्यंति परमां गतिम् ।। ७२ ।।\nसंसारसागरगुहां सुसुखं विहर्तुं वांछंति ये कुरुकुलोद्भव शुद्धसत्त्वाः ।।\nसंपूज्य ते त्रिभुवनेशमनंतदेवं बध्नंति दक्षिणकरे वरदोरकं मे ।। ७३ ।।\nइति श्रीभविष्ये महाऽपुराण उत्तरपर्वणि श्रीकृष्णयुधिष्ठिरसंवादेऽअनंतचतुर्दशीव्रतवर्णनं नाम चतुर्नवतितमोऽध्यायः ।। ९४ ।। छ ।।\nशब्दकल्पद्रुम ---\nअरण्यवासमुषितो युधिष्ठिरनृपो वशी ।\nप्राप्तस्त्रैलोक्यनाथेन कृष्णेन परमात्मना ।।\nकथोपकथनं जातं तयोस्तत्र प्रियाप्रियं ।\nविशेषेण च गोविन्दं पप्रच्छ च युधिष्ठिरः ।।\nयुधिष्ठिर उवाच ।\nकेन व्रतेन देवेश वाञ्छितं प्राप्यते फलं ।\nनिष्पापाः सकला लोकाः भवन्ति जन्मजन्मनि ।।\nश्रीकृष्ण उवाच ।\nअस्ति व्रतमनन्ताख्यं यत्कृतं सुरसद्मनि ।\nइन्द्राद्यैर्लोकपालैश्च तन्म कथयतः शृणु ।\nशुक्लपक्षे चतुर्दश्यां मासि भाद्रपदे तथा ।\nतस्यानुष्ठानमात्रेण सर्व्वपापं प्रणश्यति ।।\n।। युधिष्ठिर उवाच ।\nकृष्ण कोऽयं त्वयाख्यातो योऽनन्त इति संज्ञितः\nकोऽयं शेषश्च नागश्च अनन्तस्तक्षकः स्मृतः ।।\nपरमञ्चोत्तमं वापि उताहो ब्रह्म उच्यते ।\nक एषोऽनन्तसंज्ञो वै तन्मे ब्रूहि जनार्द्दन ।।\nश्रीकृष्ण उवाच ।\nअनन्त इत्यहं पार्थ मम रूपं निबोध तत् ।\nआदित्यगतिरूपेश यः काल उपपद्यते ।।\nकलाकाष्ठामुहूर्त्तादि दिनरात्रिव्यवस्थया ।\nपक्षो मास ऋतुर्व्वर्षं युगकल्पव्यवस्थया ।।"
  },
  {
    "text": "सोऽहं कालोऽवतीर्णोऽस्मि भुवो भारावतारणात् ।\nदानवानां विनाशाय वसुदेवतनूद्भवं ।!\nअनन्तं विद्धि मां पार्थ कृष्णं विष्णुं हरिं शिवं\nब्रह्माणं भास्करं शेषं सर्व्वव्यापिनमीश्वरं ।\nप्रत्ययार्थं मया पार्थ विश्वरूपं निबोथ तत् ।\nपूर्वमेव महाबाहो योगिध्येयमनुत्तमं ।।  ।।\nयुधिष्ठिर उवाच ।\nअनन्तव्रतमाहात्म्यं विधिं विधिविदां वर ।\nकिं पुण्यं किं फलं तस्य अनुष्ठानञ्च तस्य किं ।।\nकेन वा तत्कृतं पूर्व्वं लोके केन प्रकाशितं ।\nतत्सर्व्वं बहु' विस्तार्य्य ब्रूहि नारायण प्रभो ।।\n।। श्रीकृष्ण उवाच ।\nआसीत्पुरा कृतयुगे सुमन्तुर्नाम वै द्विजः ।\nवशिष्ठगोत्रजो विद्वान् शीलवान् विजितेन्द्रियः ।।\nपत्नी तस्याभवद्दीक्षा सती सत्यव्रते स्थिता ।\nचारित्रशीलसम्पन्ना सुरूपा भृगुवंशजा ।।\nतस्याः कालेन संजाता दुहिता सर्व्वलक्षणा ।\nशीला नाम्ना सुशीला सा वर्द्धते पितृवेश्मनि ।।\nमाता तस्यास्तु कालेन ज्वरदाहप्रपीडिता ।\nसमागत्य नदीतोये मृता स्वर्गपुरं ययौ ।।\nकृतं सुमन्तुना तस्याः कर्म्म यत् पारलौकिकं ।\nततः सुमन्तुः संत्यज्य दुःखं शोकं क्रमात् पुनः\nनापत्नीको गृही धर्म्मं कर्त्तुमर्हति वै क्वचित् ।\nइति सञ्चिन्त्य मनसा विवाहोत्सुकमानसः ।।\nदेवलस्य मुनेः कन्यां कर्कशां परिणीतवान् ।\nसा कर्कशातिदुःशीला सदा निष्ठुरभाषिणी ।।\nकोपना प्रतिकूला च निर्लज्जा कलहप्रिया ।\nअदक्षा गृहृकृत्येषु दक्षा भोजनकर्म्मणि ।।\nकलहेन तु सन्तुष्टा रुष्टा बन्धुजनान् प्रति ।\nसा तु शीला पितुर्गेहे वर्द्धिता च दिने दिने ।।\nकरोति सखिभिः सार्द्धं शिशुक्रीडामनुत्तमां ।\nगृहान्तरस्थलद्वारदेहलीतोरणादिषु ।\nचतुरङ्गकवर्णैश्च रक्तपीतसितासितैः ।\nस्वस्तिकं पद्मशङ्खौ च मण्डयन्ती पुनः पुनः ।।\nकुर्व्वन्ती प्रत्यहं बाला देवतातिथिपूजनं ।\nगृहकृत्ये सदा दक्षा पितुरत्यन्तवल्लभा ।।\nकालेन कियता विप्रस्तां दृष्ट्वा यौवनोद्गतां ।\nकस्मै देया मया कन्या इति चिन्तान्वितोऽभवत्।।"
  },
  {
    "text": "ततो देववशात्तत्र कौण्डिन्यः समुपागतः ।\nमुनिश्रेष्ठो महाभागः कुलीनो धर्मतत्परः ।।\nमनसा चिन्तयामास सुमन्तुः सुतपाः सुधीः ।\nअस्मै भाग्यवशाच्छीला प्रतिपाद्या प्रयत्नतः ।।\nइति कृत्वा मतिं विप्रो ददौ कन्यां शुभे दिने ।\nकन्यामलङ्कृतां साध्वीं शीलां चन्द्रनिभाननां ।।\nगृह्योक्तवेदविधिना विवाहमकरोत्तदा ।\nततो होमादिकं कर्म्म समाप्य समये मुनिः ।।\nसुमन्तुः कर्कशां प्राह जामात्रे देहि दक्षिणां\nसफलं कुरु मे दानं प्रिये मुनिकुलोद्भवे ।\nदक्षिणारहितं कर्म्म निष्फलं जायते यतः ।\nसा तु तद्वचनं श्रुत्वा कर्कशा कुपिताभवत् ।\nसुमन्तुं भर्त्सयामास कर्कशैर्व्वचनैः पतिं ।\nअलङ्कारं समानीय स्वकीयञ्चापि बन्धनं ।।\nनिक्षिप्य निभृते स्थाने कर्कशान्यगृहं ययौ ।\nसुमन्तुश्चातिदीनात्मा लज्जितश्चाभवत्तदा ।।\nयत्किञ्चिदर्थयोग्यञ्च द्रव्यमानीय यौतुकं ।\nजामात्रे प्रददौ विप्रः परिचार्य्य पुनः पुनः ।।\nततो विवाहं निर्व्वर्त्य कौण्डिन्योऽपि निजाश्रमं ।\nगोयाने तां समारोप्य शीलामादाय वै ययौ\nततः सा पथि गच्छन्ती शीला चन्द्रनिभानना\nमध्याह्ने भोज्यवेलायां समुत्तीर्य्य सरित्तटे ।।\nददर्श शीला नारीणां समूहं व्रतचारिणां ।\nपुंसां वृन्दञ्च तत्रेव रक्तपीताम्बरासनं ।।\nचतुर्द्दश्यामर्चयन्तं भक्त्यानन्तं पृथक् पृथक् ।\nदृष्ट्वा समूहं नारीणां सती पप्रच्छ सादरं ।।\nविनयावनता साध्वी प्रणिपत्य सुरेश्वरं ।\nकिमिदं क्रियते कार्य्यं भवतीभिस्तदुच्यतां ।।\nस्त्रिय ऊचुः ।\nभाद्रे मासि सिते पक्षे उत्थिते वासवध्वजे ।\nआराधिते महेन्द्रे च ध्वजाकारासु यष्टिषु ।।\nनत्वा सरसि यः स्नात्वा अनन्तार्च्चनमारभेत् ।\nकृत्वा दर्भमयं देवं वारिवाजसमन्वितं ।।\nअनन्तं देवदेवेशं चतुर्ब्बाहुं किरीटिनं ।\nअतसीपुष्पसंकाशं काञ्चनाङ्गदभूषणं ।।\nशङ्खचक्रगदाशार्ङ्गं विविधायुधधारिणं ।\nएह्येहि भगवन् कृष्ण तव यज्ञः प्रवर्त्तते ।।\nवारिधान्यां तथानन्तं भगवन्तं नियोजयेत् ।\nमण्डले पुष्पनेवेद्यं धूपवस्त्रानुलेपनं ।।\nदत्त्वा च पूजयेद्भक्त्या अनन्तं विश्वरूपिणं ।\nपिष्टकार्थं व्रीहिचूर्णं यवगोधूमयोश्च वा ।।\nएतेषां प्राप्यते यत्तु तद्ग्राह्यं प्रस्थसंज्ञितं ।\nअर्द्धं विप्राय दातव्यमर्द्धमात्मनि योजयेत् ।।\nपूजयित्वा तथा देवं गन्धपुष्पैर्यथाक्रमं ।\nश्रुत्वा कथां ततस्तस्य कुङ्कमाक्तं सुडोरकं ।।\nचतुर्दशग्रन्थियुक्तं नारी वामकरे न्यसेत् ।\nपुमांस्तु दक्षिणे बाहौ तदानन्तं प्रपूजयेत् ।।\nनिर्व्वर्त्त्य पूजां देवस्य पूपं भुक्त्वा यथासुखं ।\nविसृज्य दक्षिणां दत्त्वा प्रणम्य च यथासुखं ।।\nशीला श्रुत्वा वचस्तासां यथा ताभिरुदाहृतं ।\nव्रतं चकार सा बाहौ वद्धा डोरकमुत्तमं ।\nपूपप्रस्थञ्च सा कृत्वा भुक्त्वा चैव तथैव च ।"
  },
  {
    "text": "पुनर्जगाम तेनैव गोरथेन समन्विता ।।\nतेनानन्तप्रसादेन गृहं गोधनसङ्कुलं ।\nतदाश्रमं श्रिया युक्तं धनधान्यसमन्वितं ।।\nविविधातिथिसम्पूर्णं नानारत्नैर्विभूषितं ।\nवराश्वमत्तमातङ्गमहिषैर्गोधनान्वितं ।।\nशीला च मणिकाञ्चीभिर्मुक्ताभरणभूषिता ।\nदिव्याङ्गी शीलसम्पन्ना सावित्रीप्रतिमा यथा ।।\nकदाचिदुपविष्टा सा वह्निकुण्डं समागता ।\nकौण्डिन्योऽपि विशेद्रोषात् दृष्ट्वा डोरमनन्तकं ।\nशीलायाः करमूले च बद्धमेव प्रयत्नतः ।\nपप्रच्छ क्रोधवचसा भृकुटीकुटिलं मुखं ।।\nकिमिदं डोरकं हस्ते बद्ध्वा भार्य्येऽत्र तिष्ठसि ।\nप्रमेयः कस्य देवस्य दुर्ब्बुद्धे ब्रूहि सत्वरं ।५।।\nशीलोवाच ।\nअनन्तं देवदेवस्य प्रमेयं डोरकं शुभं ।\nकरे बद्धं विधानेन शृणु मे वचनं प्रभो ।।\nप्रसादाद् यस्य देवस्य भुङ्क्ते सुविपुलं धनं ।\nन जानासि कथं नाथ तदेवं जगदीश्वरं ।।\nशीलावाक्यं ततः श्रुत्वा कौण्डिन्यः कुपितोऽभवत् ।\nकोऽसावनन्तसंज्ञो वै न श्रुतोऽपि वरानने ।\nइत्युत्वाकृष्य कुपितो भुजाड्डोरमनन्तकं ।\nक्षिप्तं ज्वालाकुले वह्नौ निर्भर्त्स्य बहुधा प्रियां ।।\nततः सा संभ्रमात् शीला हाहा कृत्वा प्रधाविता\nवह्नेः सूत्रं समादाय क्षीरमध्ये ततोऽक्षिपत् ।।\nततस्तया करे वामे पुनर्बद्धं सुडोरकं ।\nअनन्ताक्षेपदोषेण दारिद्र्यं पतितं गृहे ।।\nन कैश्चित् वर्ण्यते लोकैः सोऽपि विप्रो युधिष्ठिर ।\nगात्रे मलिनता प्राप्ता चक्षुर्निद्रां तथैव च ।।\nशून्यानि गृहरूपाणि दग्धानि वह्निना क्वचित् ।\nनिरीक्ष्य स्वपुरं विप्रश्चिन्तयामास चेतसा ।।\nअथ शीला विवर्णा सा दुःखिता पतिदोषतः।\nविचचार पुरीं सर्व्वां शून्यागारसमन्वितां ।।\nअथ कौण्डिन्यविप्रस्य संजाता बुद्धिरुत्तमा ।\nममापि दुष्कृतं कर्म्म कृतं वा मे विगर्हितं ।।\nअनन्ताक्षेपदोषेण ममापि गतिरीदृशी ।\nअनन्तं यत्र पश्यामि तत्र यास्यामि दुर्मतिः ।।\nततो जगाम कौण्डिन्यो वनं व्याघ्रादिसङ्कुलं ।\nव्रतस्यान्वेषणं कर्त्तुं पादौ द्रष्टुं तथा हरेः ।।\nविह्वलः स ययौ मार्गे जनजन्तुविवर्ज्जिते ।\nतत्रापश्यच्च तं वृक्षं फलपुष्पसमन्वितं ।।\nवर्जितं पक्षिसङ्घातैः कीटैश्चैव विशेषतः ।\nतमपृच्छत् त्वयानन्तः क्वचिद्दृष्टो महाद्रुम ।।\nस चोवाच महावृक्षो नानन्तं वेद्मि भो द्विज\nततो गच्छन् ददर्शाग्रे तृणमध्ये सवत्सिकां ।।\nतृणमध्ये प्रधावन्तो न खादति न जिघ्रति ।\nहे महाधेनुके ब्रूहि किमनन्तस्त्वयेक्षितः ।।\nसवत्सा तमुवाचाथ नानन्तं वेद्मि हे द्विज ।\nततो गच्छन् ददर्शाग्रे वृषश्रेष्ठं वने स्थितं ।।\nतमपृच्छदयं विप्रः अनन्तो वीक्षितस्त्वया ।\nवृषभस्तमुवाचेदं विषण्णं ब्राह्मणं प्रति ।।\nयद्यनन्तमहं जाने तदा मे गतिरीदृशी ।\nततो व्रजन् ददर्शाग्रे गर्दभं कुञ्जरं तथा ।।"
  },
  {
    "text": "नानामायाप्रचरन्तं मदगर्ज्जनदर्पितं ।\nस तं दृष्ट्वा द्विजोऽपृच्छदनन्तं दृष्टवान् किमु ।\nप्रत्युत्तरमुवाचेदं नानन्तं वेद्मि हे द्विज ।\nततो व्रजन् ददर्शाग्रे रम्यं पुष्करिणीद्वयं ।।\nअन्योन्यजलसंघातैर्व्वीचिभिरुपशोभितं ।\nशुभैः कुमुदकह्लारैः कमलोत्पलशोभितं ।\nभ्रमरैश्चक्रवाकैश्च हंसकारण्डवैर्युतं ।\nतमपृच्छत् द्विजोऽनन्तो भवतीभ्यञ्च लक्षितः ।।\nपुष्करिण्यावूचतुस्तं न जानीवो हरिं क्वचित् ।\nनिपपात ततो विप्रो हाहा कृत्वा रुदन् भुवि ।।\nकिं करोमि क्व गच्छामि कथं पश्यामि तं विभुं ।\nततः कृपालु हृदयो देवेशो देवपूजितः ।।\nतत्क्षणाद्भगवान् विष्णुर्द्विजप्रत्यक्षमागतः ।\nवृद्धब्राह्मणरूपेण प्रोवाच वचनं द्विजं ।।\nउत्तिष्ठोत्तिष्ठ विप्रेन्द्र त्यज दुःखं सुखी भव ।\nअनन्तं दर्शयिष्यामि कृष्णं विष्णुं हरिं शिवं ।।\nब्राह्मणं तं समादाय पातालवर्त्मना पुरीं ।\nतां पुरीं दर्शयामास ततश्चान्तर्दधे द्विजः ।\nस तां ददर्श कौण्डिन्यः पुरीं त्रैलोक्यदुर्ल्लभां\nदिव्यनारीनरैर्युक्तां मणिरत्नविभूषितां ।।\nसुवर्णरचितां सर्व्वां वेष्टितां तक्षकादिभिः ।\nतत्रापश्यत् स कौण्डिन्यो देवदेवमनन्तकं ।।\nविश्वरूपं जगन्नाथं चतुर्ब्बाहुं किरीटिनं ।\nशङ्खचक्रगदापद्मधारिणं गरुडध्वजं ।।\nदक्षिणे विलसल्लक्ष्मीं वामे क्रीडत्सरस्वतीं ।\nसप्तफणासमायुक्तं दिव्यसिंहासनेस्थितं ।\nएवं रूपं जगन्नाथं दृष्ट्वा भक्त्या स्तुतिः कृता ।\nजगाम भूमौ शिरसा अनन्तस्य समीपतः ।।\nनमोऽस्त्वनन्ताय सहस्रमूर्त्तये सहस्रपादाक्षिशिरोरुबाहवे ।\nसहस्रनाम्ने पुरुषाय शाश्वते सहस्रकोटीयुगधारिणे नमः ।।\nअज्ञानेन मया देव यत् कृतं पापकर्मणा ।\nतत्सर्व्वं कृपया शंस क्षमस्व मधुसूदन ।।  ।।"
  },
  {
    "text": "अथ कौण्डिन्यविप्रस्य स्तुतिं श्रुत्वा जनार्द्दनः ।\nप्रसन्नो भगवान्देवश्चानन्तोऽनन्तरूपधृक् ।।\nकथं मे प्रियमाख्यातमिहागच्छेति भूसुर ।।७ ।।\nअनन्त उवाच ।\nतुष्टोऽहं ब्राह्मणश्रेष्ठ भक्त्या तव विशेषतः ।\nवरं गृहाण विप्रेन्द्र तुष्टोऽस्मि त्यज विस्मयं ।।\n। कौण्डिन्य उवाच ।\nस्वकर्म्मफलभोगेन यां यां योनिं व्रजाम्यहं ।\nतस्यां तस्यां हृषीकेश हरिभक्तिर्दृढास्तु मे ।।\nअतिप्रमादान्मोहाद्वा यन्मया दुष्कृतं कृतं ।\nतदागः क्षम्यतां नाथ प्रणमामि पुनः पुनः ।।\nश्रुत्वानन्तस्तु तद्वाक्यं ददौ तस्मै वरत्रयं ।\nदारिद्रनाशनं धर्म्मं विष्णुलोकं तथाक्षयं ।०।।\nकौण्डिन्य उवाच ।\nपूर्णो मनोरथो देव मम चाद्य विशेषतः ।\nकिचित् पृच्छामि देवेश तन्मे ब्रूहि जगत्पते ।।\nकश्चूतः को वृषः का गौः किन्तत् पुष्करिणीद्वयं ।\nकः खरः कुञ्जरः को वा को वा वृद्धद्विजोत्तमः ।\nकृपया कथयस्वाद्य पथि दृष्टो मया विभो ।\nश्रीअनन्त उवाच ।\nयश्चाम्रवृक्षो दृष्टो हि विप्रो विद्यासु गर्व्वितः ।\nउपस्थिताय शिष्याय विद्यां यस्मान्न दत्तवान् ।\nतेन कर्म्मविपाकेन वृक्षत्वं प्राप्य तिष्ठति ।\nवृषभो यस्त्वया दृष्टो लोभकर्म्मकृतः पुरा ।।\nदत्तं पर्य्युषितं द्रव्यं स्वादु भुक्तं स्वयं यतः ।\nवृषभत्वं समासाद्य ततस्तिष्ठति निर्ज्जने ।।\nविप्राय वसुधां दत्त्वा निष्फलां शस्यवर्ज्जितां ।\nतेनासौ गोत्वमासाद्य तृणमध्ये प्रधावति ।।\nधर्म्माधर्म्मौ विजानीयाद्यत्तत् पुष्करिणीद्वयं ।\nगर्दभोऽज्ञानसम्पन्नः कुञ्जरो मदगर्वितः ।।\nब्राह्मणोऽसावनन्तोऽहं यस्त्वया दर्शितो मुने ।\nएतत्ते कथितं सर्व्वं गच्छ विप्र निजाश्रमं ।।\nपुनः समृद्धिस्ते विप्र भविष्यति न संशयः ।\nभुक्त्वा भोगांश्च विपुलान् संप्राप्स्यसि महत् पदं ।।\nइति दत्त्वा वरं तस्मै तत्रैवान्तरधीयत ।\nकौण्डिन्योऽयि गृहं गत्वा करोति व्रतमुत्तमं ।।\nअनन्ताख्यं महापुण्यं वर्षाणाञ्च चतुर्दशं ।\nशीलया सह धर्म्मात्मा सुखं भुक्त्वा मनोरथान् ।।\nविष्णुरोकं समासाद्य रराज शीलया सह ।\nअनन्ताख्यव्रतेनेह समाप्तेनैव पार्थिव ।।\nसर्व्वपापविनिर्म्मुक्ता यास्यन्ति परमां गतिं ।\nएवमेव हि नियमात् स्त्रियोऽनन्तव्रतान्नृप ।।\nपु्त्रपौत्रधनैर्युक्ता भुक्त्वा भोगान् मनोरथान् ।\nविष्णुलोकमाप्नुवन्ति यावच्चन्द्रदिवाकरौ ।।\nइति भविष्यपुराणे अनन्तव्रतं समाप्तं ।"
  }
]
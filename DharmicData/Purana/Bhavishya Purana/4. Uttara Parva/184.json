[
  {
    "text": "।। श्रीकृष्ण उवाच ।। ।।\nशय्यादानं प्रवक्ष्यामि तव पांडुकुलोद्वह ।।\nयद्दत्त्वा सुखभागी स्यादिह लोके परत्र च ।। १ ।।\nशय्यादानं प्रयच्छंति सर्वदैव द्विजोत्तमाः ।।\nअनित्यं जीवितं यस्मात्कोन्यः पश्चात्प्रदास्यति ।। २ ।।\nतावत्स बंधुः स पिता यावज्जीवति भारत ।।\nमृतो मृत इति ज्ञात्वा क्षणात्स्नेहो निवर्तते ।। ३ ।।\nतस्मात्स्वयं प्रदातव्यं शय्याभोज्यजलादिकम् ।।\nआत्मैव ह्यात्मनो बन्धुरिति संचिंत्य चेतसि ।। ४ ।।\nआत्मैव यो हि नात्मानं दानभोगैः समर्चयेत् ।।\nकोऽन्यो हिततरस्तस्मात्कः पश्चात्पूजयिष्यति ।। ५ ।।\nतस्माच्छय्यां समासाद्य सारदारुमयीं दृढाम् ।।\nदंतपत्रचितां रम्यां हिमपट्टैरलंकृताम् ।। ६ ।।\nहंसतूलीप्रतिच्छन्नां सुभगां सोपधानिकाम् ।।\nप्रच्छादनपटीयुक्तां गंधधूपाधिवासिताम् ।। ७ ।।\nतस्यां संस्थापयेद्धैमं हरिं लक्ष्मीसमन्वितम् ।।\nउच्छीर्षके धृतं चैव कलशं परिकल्पयेत् ।। ८ ।।\nविज्ञेयं पांडव सदा सनिद्राकल्पकं बुधैः ।।\nतांबूलं कुंकुमक्षोदकर्पूरागरु चंदनम् ।। ९ ।।\nदीपकोपानहच्छत्रचामरासनभोजनम् ।।\nपार्श्वेषु स्थापयेच्छक्त्या सप्तधान्यानि चैव हि ।। 4.184.१० ।।\nशयनस्थस्य भवति यदन्यदुपकारकम् ।।\nभृंगारकाद्यपुष्पाणि पंचवर्णवितानकम् ।। ११ ।।\nशय्यामेवंविधां कृत्वा ब्राह्मणायोपदापयेत् ।।\nसपत्नीकाय संपूज्य पुण्येऽह्नि विधिपूर्वकम् ।। १२ ।।\nनमस्ते सर्वदेवेश शय्यादानं कृतं मया ।।\nदेहि तस्माच्छांतिफलं नमस्ते पुरुषोत्तम ।। १३ ।।\nयथा न कृष्ण शयनं शून्यं सागरजातया ।।\nशय्या ममाप्यशून्यास्तु तथा जन्मनिजन्मनि ।। १४ ।।\nदत्त्वैवं तल्पममलं प्रणिपत्य विसर्जयेत् ।।\nएकादशाहेऽपि तथा विधिरेष प्रकीर्तितः ।। १५ ।।\nददाति यदि धर्मार्थं मानवो बांधवे मृते ।।\nविशेषं चात्र राजेंद्र कथ्यमानं निबोध मे ।। १६ ।।\nतेनोपभुक्तं यद्वस्तु किंचित्पूर्वं गृहे सता ।।\nतद्गात्रलग्नं च तथा वस्त्रवाहनभाजनम् ।। १७ ।।\nयदिष्टं च तथास्यासीत्तत्सर्वं परिकल्पयेत् ।।\nस एव पुरुषो हैमस्तस्यांतं स्थापयेत्तथा ।। १८ ।।\nपूजयित्वा प्रदातव्यो मृतशय्या यथोदिता ।।\nस्वर्गे पुरंदरगृहे सूर्यपुत्रालयेथ वा ।। १९ ।।\nसुखं वसत्यसौ जंतुः शय्यादानप्रभावतः ।।\nपीडयंति न तं याम्याः पुरुषा भीषणाननाः ।। 4.184.२० ।।\nन धर्मेण न शीतेन बाध्यते स नरः क्वचित् ।।\nअपि पापसमायुक्तः स्वर्गलोके महीयते ।। २१ ।।\nविमानवरमारूढः सेव्यमानोप्सरोगणैः ।।\nआभूतसंप्लवं यावत्तिष्ठेत्पातकवर्जितः ।। २२ ।।\nशय्याप्रदानममलं तव पांडुपुत्रसंकीर्तितं सकलसौख्यानिधानमेतत् ।।\nतयो ददाति विधिवत्स्वयमेव नाके तल्पे विकल्परहितः स विभाति सत्यम् ।। २३ ।।\nइति श्रीभविष्ये महापुराण  उत्तरपर्वणि श्रीकृष्णयुधिष्ठिरसंवादे शय्यादानविधिवर्णनं नाम चतुरशीत्युत्तरशततमोऽध्यायः ।। १८४ ।।"
  }
]
[
  {
    "text": "।। युधिष्ठिर उवाच ।। ।।\nरुद्रस्नानविधानं मे कथयस्व जनार्दन ।।\nसर्वदुष्टोपशमनं सर्वशांतिप्रदं नृणाम् ।। १ ।।\n।। श्रीकृष्ण उवाच ।। ।।\nदेवसेनापतिं स्कन्दं रुद्रपुत्रं दुरासदम् ।।\nअगस्त्यो मुनिशार्दूलः सुखासीनमुवाच ह ।। २ ।।\nसर्वज्ञोऽसि कुमार त्वं प्रसादाच्छङ्करस्य वै ।।\nस्नानं रुद्रविधानेन ब्रूहि कस्य कथं भवेत् ।। ३ ।।\n।। रुद्र उवाच ।। ।।\nमृतप्रजा तु या नारी दुर्भगा सुतवर्जिता ।।\nया सुते दुहितां वंध्या स्नानमासां विधीयते ।। ४ ।।\nअष्टम्यां वा चतुर्दश्यामुपवासपरायणा ।।\nऋतौ शुद्धे चतुर्थेह्नि प्राप्ते सूर्यदिनेऽथ वा ।। ५ ।।\nनद्योस्तु सङ्गमे कुर्यान्महानद्योर्विशेषतः ।।\nशिवालयेऽथ वा गोष्ठे विविक्ते वा गृहाङ्गणे ।। ६ ।।\nआहिताग्निं द्विजं शांतं धर्मज्ञं सत्यशीलिनम् ।।\nस्नानार्थं प्रार्थयेद्देवं निपुणं रौद्रकर्मणि ।। ७ ।।\nततस्तु मंडपं कुर्याच्चतुरस्रमुदग्गतम् ।।\nबद्धचन्दनमालं तु गोमये नोपलेपितम् ।। ८ ।।\nतन्मध्ये श्वेतरजसा संपूर्णं पद्ममालिखेत् ।।\nमध्ये तस्य महादेवं स्थापयेत्कर्णिकोपरि ।। ९ ।।\nदद्याद्दलेषु शक्त्यादींश्चतुर्थविधिपूर्वकम् ।।\nइन्द्रादिलोकपालांश्च दलेष्वन्येषु विन्यसेत् ।। 4.124.१० ।।\nदेवीं विनायकं चैव स्थापयेत्तस्य पार्श्वतः ।।\nदत्त्वार्घं गन्धपुष्पं च धूपदीपं गुडौदनम् ।। ११ ।।\nभक्ष्यान्नानाविधान्दद्यात्फलानि विविधानि च ।।\nचतुष्कोणेषु भृंगारमश्वत्थदलभूषितम् ।। १२ ।।\nएकैकं विन्यसेद्ब्रह्मन्सर्वौषधिसमन्वितम् ।।\nचतुर्दिशं मंडपस्य दद्याद्भूतबलिं ततः ।। १३ ।।\nआग्नेय्यां दिशि कर्तव्यं मंडपस्य समीपतः ।।\nअग्निकार्यं शुभे कुण्डे पुष्पपत्रैरलंकृते ।। १४ ।।\nलवणं सर्षपैर्युक्तं घृतेन मधुना सह ।।\nमानस्तोकेन जुहुयात्कृतहोमे नवग्रहे ।।१५।।\nद्वितीयमग्निकार्यस्य कर्तारं ब्राह्मणं कुरु ।।\nरुद्रजापकमाचार्यं सितचन्दनचर्चितम् ।। १६ ।।\nसितवस्त्रपरीधानं सितमालाधरं शुभम् ।।\nशोभितं कंकणैः कंठ्यैः कर्णवेष्टांगुलीयकैः ।। १७ ।।\nमंडल स्य समीपस्थो जपेद्रुद्रान्विमत्सरः ।।\nयावदेकादश गताः पुनरेव जपेत्तु तान् ।। १८ ।।\nदेवमंडलवत्कार्यं द्वितीयं मंडलं शुभम् ।।\nतस्य मध्ये तु सा नारी श्वेतपुष्पैरलंकृता।। १९।।\nश्वेतवस्त्रैश्च संछन्ना श्वेतगंधानुलेपिता।।\nसुखासनोपविष्टायामाचार्यो रुद्रचिंतकः।।4.124.२०।।\nअभिषिंचेत्ततश्चैव नामर्कपत्रपुटांबुना ।।\nचतुःषष्टिविधेनैव रुद्रेणैकादशेन तु ।। २१ ।।\nशतानि सप्तपर्णानां चतुर्भिरधिकानि तु ।।\nअच्छिद्राणां मनूनां च स्नानार्थं विनियोजयेत् ।। २२ ।।\nअश्वस्थानाद्गजस्थानाद्वल्मीकात्संगमाद्ह्रदात् ।।\nवेश्यागणाद्राजगृहाद्गोष्ठादानीय वै मृदः ।। २३ ।।\nसर्वौषधिं रोचनां च नदीतीर्थोदकानि च ।।\nएतान्संक्षिप्य कलशे शिवसंज्ञे सुपूजिते ।। २४ ।।\nआपादतलकेशं च कुक्षी चैव विशेषतः ।।\nसर्वांगं लेपयेन्नार्याः सुशीला काचिदङ्गना ।। २५ ।।\nरुद्राभिजप्तेन ततः स्नापयेत्कलशेन ताम् ।।\nतोयपूर्णाष्टकलशैरश्वत्थदलपूरितैः ।। २६ ।।\nसर्वतोदिक्स्थितैः पश्चात्स्नापयेत्सफलाक्षतैः ।।\nएवं स्नाता स्नापकाय दद्याद्गां कांचनं तथा ।। २७ ।।\nहेतुरप्यत्र निर्दिष्टा दक्षिणा गौः पयस्विनी ।।\nब्राह्मणानामथान्येषां स्वशक्त्या पांडुनंदन ।। २८ ।।\nगोवत्सकाञ्चनादीनि दत्त्वा सर्वं क्षमापयेत् ।।\nकृतेनानेन राजेन्द्र रुद्रस्नानेन भामिनी ।। २९ ।।\nसुभगा सुखसंयुक्ता बहुपुत्रा च जायते ।।\nसर्वेष्वपि हि मासेषु ब्राह्मणाभिमते  शुभम् ।। 4.124.३० ।।\nतस्मादवश्यं कर्तव्यं पुत्रश्रीसुखमिच्छता ।। ३१ ।।\nया स्नानमाचरति रुद्रमिति प्रसिद्धं श्रद्धान्विता द्विजवरानुमताऽऽनताङ्गी ।।\nदोषान्निहत्य सकलान्स्वशरीरभागाद्भर्तुः प्रिया भवति भारत जीववत्सा ।। ३२ ।।"
  }
]
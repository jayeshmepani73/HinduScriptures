[
  {
    "text": "।। श्रीकृष्ण उवाच ।। ।\nउल्काख्यं नवमीं राजन्कथयामि निबोध ताम् ।।\nया काश्यपेन कथिता तारकस्यार्तिनाशिनी ।।१।।\nअश्वयुक्छुक्लपक्षे या नवमी लोकविश्रुता ।।\nनद्यां स्नात्वा समभ्यर्च्य पितृदेवीं यथाविधि ।। २ ।।\nपश्चात्संपूजयेद्देवीं चामुण्डां भैरवप्रियाम् ।।\nपुष्पैर्धूपैस्सनैवेद्यैर्मांसमत्स्यसुरासवैः ।। ३ ।।\nपूजयित्वा स्तवं कुर्यान्मन्त्रेणानेन मानवः ।।\nसमारोप्याञ्जलिं मूर्ध्नि जानुभ्यामवनीं गतः ।। ४ ।।\nमहिषघ्नि महामाये चामुण्डे मुण्डमालिनि ।।\nद्रव्यमारोग्यविजयौ देहि देवि नमोऽस्तु ते ।। ५ ।।\nकुमारीर्भोजयेत्पश्चान्नवनीलसुकंचुकैः।।\nपरिधानैर्भूषणैश्च भूषयित्वा क्षमापयेत् ।। ६ ।।\nसप्त पञ्चाप्यथैकां वा चित्तवित्तानुरूपतः ।।\nश्रद्धया तुष्यते देवी इति वीरानुशासनम् ।। ७ ।।\nअभ्युक्ष्य मण्डलं कृत्वा गोमयेन शुचिस्मितः ।।\nदत्तासने चोपविशेत्पात्रं च पुरतो न्यसेत् ।। ८ ।।\nततः सुसिद्धमन्नं यत्तत्सर्वं परिवेषयेत् ।।\nसघृतं पायसं चापि स्थापयेत्पात्रस न्निधौ ।। ९ ।।\nतृणानि षष्टिमादाय चादाय धमनीं तथा ।।\nप्रज्वालयेत्तत्तो भोज्यं यावज्ज्वलति पावकः ।। 4.62.१० ।।\nप्रशांते भोजनं त्यक्त्वा समाचम्य प्रसन्नधीः ।।\nचामुंडां हृदये ध्यात्वा गृहकृत्यपरो भवेत् ।। ११ ।।\nअनेन विधिना सर्वं मासिमासि समाचरेत् ।।\nततः संवत्सरस्यांते भोज यित्वा कुमारिकाः ।। १२ ।।\nवस्त्रैराभरणैः पूज्य प्रणिपत्य क्षमापयेत्।।\nसुवर्णं शक्तितो दद्याद्गां च विप्राय शोभनाम् ।। १३ ।।\nय एवं कुरुते पार्थ पुरुषो नवमीव्रतम् ।।\nन तस्य शत्रवो नार्तिः स राजा नष्टतस्करः ।। १४ ।।\nभूताः प्रेताः पिशाचा नो जनयंति भयं गृहे ।।\nसमुद्यतेषु शस्त्रेषु हंता तस्य न विद्यते ।। १५ ।।\nतं रक्षति सदोद्युक्ता सर्वास्वापत्सु चंडिका ।।\nनरो वा यदि वा नारी व्रतमेतत्समाचरेत् ।।\nउल्कावत्स सपत्नानां ज्वलन्नास्ते सदा हृदि ।। १६ ।।\nतां शुष्ककोहरमुखीं प्रकटोरुदंष्ट्रां कापालिनीं समवलंबितमुण्डमालाम् ।।\nउक्तव्रतेषु पुरुषो नवमीषु चण्डीं संपूज्य कस्य हृदये न च शं करोति।। १७ ।।"
  }
]
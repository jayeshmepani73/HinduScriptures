[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि सर्वपापप्रणाशिनीम् ।।\nसर्वकामप्रदां पुण्यां षष्ठीं मन्दारसंज्ञिताम् ।। १ ।।\nमाघस्यामलपक्षे तु पञ्चम्यां लघुभुङ्नरः ।।\nदंतकाष्ठं ततः कृत्वा षष्ठीमुपवसेद्बुधः ।।\nविप्रान्संपूज्य विधिवन्मंदारं प्राशयेन्निशि।।२।।\nततः प्रभाते चोत्थाय कृतस्नानः पुनर्द्विजान्।।\nभोजयेच्छक्तितः कृत्वा मंदारकुसुमाष्टकम्।।३।।\nसौवर्णं पुरुषं तद्वत्पद्महस्तं सुशोभनम् ।।\nपद्मं कृष्णतिलैः कृत्वा ताम्रपात्रेऽष्टपत्रकम् ।। ४ ।।\nपूज्य मंदारकुसुमैर्भास्करायेति पूर्वतः ।।\nनमस्कारेण तद्वच्च सूर्यायेत्यनले दले ।। ।।५।।\nदक्षिणे तद्वदर्काय तथार्यम्णे च नैर्ऋते।।\nपश्चिमे वसुधात्रे च वायव्ये चण्डभानवे ।।६।।\nपूष्णे ह्युत्तरतः पूज्य आनंदायेत्यतः परम्।।\nकर्णिकायां तु पुरुषः पूज्यः सर्वात्मनेति च ।। ७ ।।\nशुक्लवस्त्रैः समावेष्ट्य भक्ष्यैर्माल्यफलादिभिः ।।\nएवमभ्यर्च्य तत्सर्वं दद्याद्वेदविदे पुनः ।।\nभुंजीतातैललवणं वाग्यतः प्राङ्मुखो गृही ।। ८ ।।\nअनेन विधिना सर्वं सप्तम्यां मासिमासि च ।।\nकुर्यात्संवत्सरं यावद्वित्तशाठ्यविवर्जितः ।। ९ ।।\nएतदेव व्रतांते तु निधाय कलशोपरि ।।\nगोभिर्विभवतः सार्द्धं दातव्यं भूतिमिच्छता ।। 4.40.१० ।।\nनमो मंदारनाथाय मंदारभवनाय च ।।\nत्वं च वै तारयस्वास्मानस्मात्संसारकर्दमात् ।। ११ ।।\nअनेन विधिना यस्तु कुर्यान्मंदारकं व्रतम् ।।\nविपाप्मा स सुखी मर्त्यः कल्पं च दिवि मोदते ।। १२ ।।\nइमामघौघपटलध्वांतसद्वर्तिदीपिकाम् ।।\nगच्छन्प्रगृह्य संसारशर्वर्यां न स्खलेन्नरः ।। १३ ।।\nमंदारषष्ठीं विख्यातामीप्सितार्थफलप्रदाम् ।।\nयः पठेच्छृणुयाद्वापि सोपि पापैः प्रमुच्यते ।। १४ ।।\nषष्ठीमुपोष्य तिलपङ्कजकर्णिकायां संपूज्य भास्करमहो सुरवृक्षपुष्पैः ।।\nयत्प्राप्नुवंति पुरुषा न हि तत्कदाचिद्गोभूहिरण्यतिलदाः पदमाप्नुवन्ति ।। १५ ।।"
  }
]
[
  {
    "text": "।। श्रीकृष्ण उवाच ।। ।।\nपुरा बभूव राजर्षिरजपाल इति श्रुतः ।।\nप्रार्थितः स प्रजाभिस्तु सर्वदुःखापनुत्तये ।। १ ।।\nदुःखापनोदं कुरु भो व्याधितानां नरेश्वर ।।\nएवमुक्तश्चिरं ध्यात्वा कृत्वा व्याधीन्प्रजागणान् ।। २ ।।\nपालयामास हृष्टोऽसावजपालस्ततोऽभवत् ।।\nतेनैषा निर्मिता शांतिर्नाम्ना नीराजता जने ।। ३ ।।\nतस्यास्तु पांडवश्रेष्ठ लक्षणं वच्मि ते शृणु ।।\nराज्ञा पुरोहितैः सार्द्धमनुष्ठेया विधानतः ।। ४ ।।\nतस्मिन्काले वभूवाथ रावणो राक्षसेश्वरः ।।\nलंकास्थितः सुरगणान्नियुनक्ति स्वकर्मसु ।। ५ ।।\nअखण्डमण्डलं चन्द्रमातपत्रं चकार ह ।।\nइन्द्रं सेनापतिं चक्रे वायुं पांसुप्रमार्जकम् ।। ६ ।।\nवरुणं बद्धकर्मस्थं धनदं धनरक्षकम् ।।\nयमं संयमनेऽरीणां युयुजे मंत्रणे मनुम् ।। ७ ।।\nमेघाश्छादन्ति नृपतिं द्रुमपुष्पादिपंक्तिषु ।।\nसप्तर्षयः शांतिपरा ब्रह्मणा सह संस्थिताः ।। ८ ।।\nयामिका मध्यकक्षायां गन्धर्वा गीततत्पराः ।।\nप्रेक्षणीयेऽप्सरोवृंदं बाह्ये विद्याधरा वृताः ।। ९ ।।\nगंगाद्याः सरितः पाने गार्हपत्ये हुताशनः ।।\nविश्वकर्मान्नसंस्कारे यमः शिल्पिप्रयोजने।।4.71.१ ०।।\nतिष्ठंति पार्थिवाः सर्वे पुरःसेवाविधायिनः ।।\nदृश्यंते भासुरै रत्नैः प्रभावंतो विभूषणैः ।। ११ ।।\nसंदृश्य रावणः प्राह प्रशस्तं प्रतिहारकम् ।।\nसेवां कर्तुं मम स्थाने ब्रूहि कोऽत्र समागतः ।। १२ ।।\nस उवाच प्रणम्याग्रे दंडपाणिर्निशाचरः ।।\nएष ककुत्स्थो मांधाता धुंधुमारो नलोर्जुनः ।। १३ ।।\nययातिर्नहुषो भीमो राघवोयं विदूरथः ।।\nएते चान्ये च बहवो राजान इति आसते ।। १४ ।।\nमेघाकारास्तव स्थाने नाजपाल इहागतः ।।\nरावणः कुपितः प्राह शीघ्रं दूतं व्यसर्जयत्।।१५।।\nइत्युक्ते प्रहितो दूतो धूम्राक्षो नाम राक्षसः ।।\nधूम्राक्ष गच्छ ब्रूहि त्वमजपालं ममाज्ञया ।। १६ ।।\nसेवां कुरु समागच्छ कबन्धो यस्य पार्थिवः ।।\nअन्यथा चन्द्रहासेन त्वां करिष्ये विकंधरम् ।। ७७ ।।\nरावणेनैवमुक्तस्तु धूम्राक्षो गरुडो यथा ।।\nसंप्राप्य तां पुरीं रम्यां तच्च राजकुलं गतः ।। ।। १८ ।।\nददर्श यं तमेकं स अजपालमजावृतम् ।।\nमुक्तकेशं मुक्तकक्षं नैकमुक्तक्रमद्वयम् ।। १९ ।।\nयष्टिस्कन्धं रेणुभृतं व्याधिभिः परिवारितम् ।।\nनिहतामित्रशार्दूलं सर्वोपद्रवनाशनम् ।। 4.71.२० ।।\nमह्यामालिख्य नामानि विनिघ्नितं द्विषां गणम् ।।\nस्नातं भुक्तं शुभे स्थाने कृतकृत्यं मुनिं यथा ।। २१ ।।\nदृष्ट्वा हृष्टमनाः प्राह धूम्राक्षो रावणोदितम् ।।\nसाक्षेपमजपालोऽपि प्रत्युक्त्वा कारणांतरम् ।। २२ ।।\nप्रेषयामास धूम्राक्षं ततः कृत्यं समादधे ।।\nज्वरमाकारयित्वा तु प्रोवाचेदं महीपतिः ।। २३ ।।\nगच्छ लंकाधिपस्थानमाचरस्व यथोचितम् ।।\nनियुक्तस्त्वजपालेन ज्वरो राजञ्जगाम ह ।। २४ ।।\nगत्वा च कंपयामास सगणं राक्षसेश्वरम् ।।\nरावणस्तं विदित्वा तु ज्वरं परमदारुणम् ।। २५ ।।\nप्रोवाच तिष्ठतु नृपस्तेन मे न प्रयोजनम् ।।\nततः सविज्वरो राजा बभूव धनदानुजः ।। २६ ।।\nतेनैषा निर्मिता शांतिरजपालेन धीमता ।।\nसर्वरोगप्रशमनी सर्वोपद्रवनाशिनी ।। २७ ।।\nकार्तिके शुक्लपक्षस्य द्वादश्यां रजनीमुखे ।।\nसमुत्थिते विनिद्रे तु देवे दामोदरे तदा ।। २८ ।।\nवेद्यंते रत्नमालाभी रम्ये मालानुरंजिते ।।\nजनयित्वा नवं विष्णुं हुत्वा मंत्रैर्द्विजोत्तमैः ।। २९ ।।\nवर्द्धमानतरूत्थाभिर्दीपिकाभिर्हुताशनम् ।।\nकृत्वा महाजनः सर्वैर्हरिं नीराजयेच्छनैः ।। 4.71.३० ।।\nपुष्पैरभ्यर्चितं देवं समालब्धं च चन्दनैः ।।\nबदरैः कर्बुरैश्चैव त्रपुसैरिक्षुभिस्तथा ।। ३१ ।।\nगन्धैः पुष्पैरंलकारैर्वस्त्रै रत्नैश्च पूजितैः ।।\nतस्यैवानुमता लक्ष्मीं ब्रह्माणं चंडिकां तथा।। ३२ ।।\nआदित्यं शंकरं गौरीं यक्षं गणपतिं ग्रहान् ।।\nमातरं पितरं नागान्सर्वान्नीराजयेत्ततः ।। ३३ ।।\nगवां नीराजनं कुर्यान्महिष्यादेश्च मंडलम् ।।\nभ्रामयेत्त्रासयेच्छर्दिघंटावादनछादनैः ।। ३४ ।।\nता गावः प्रसुता यांति स्वापीडास्तबकांगदाः ।।\nसिन्दूरकृतशृंगाग्राः संभारवशवत्सकाः ।। ३५ ।।\nअनुयांति सगोपालाः कालयंतो धनानि ते ।।\nछेदानुलिप्तरक्ताङ्गा रक्तपीतसितांबराः ।। ३६ ।।\nएवं कोलाहले वृत्ते गवां नीराजनोत्सवे ।।\nतुरगाँल्लक्षणैर्युक्तान्द्विरदांश्च सुपूजितान् ।। ३७ ।।\nराजचिह्नानि सर्वाणि उद्धृत्य स्वगृहांगणे ।।\nराजा पुरोहितैः सार्द्धं मंत्रिभृत्यपुरःसरः ।। ३८ ।।\nसिंहासनोपविष्टश्च शंखतूर्यादिनिस्वनैः ।।\nपूजयेद्गन्धकुसुमैर्वस्त्रदीपविलेपनैः ।। ३९ ।।\nततः स्त्रीलक्षणैर्युक्ता वेश्या वाथ कुलाङ्गना ।।\nशीर्षोपरि नरेन्द्रस्य भ्राभयेद्दारुपात्रिकाम् ।। 4.71.४० ।।\nशांतिरस्तु समृद्धिश्च द्विजैश्च स्वजनेन च ।।\nततो नीराजयेत्सौम्यं हस्त्यश्वरथसंकुलम् ।। ४१ ।।\nएवमेषा महाशांतिः ख्याता नीराजने जने ।।\nयेषां राष्ट्रे पुरे ग्रामे क्रियते पांडुनन्दन ।। ४२ ।।\nतेषां रोगाः क्षयं यांति सुभिक्षं वर्द्धते तदा ।।\nशांतिनीराजनाल्लोके सर्वान्रोगान्व्यपोहति ।। ४३ ।।\nलोकानावर्द्धयित्वा तु अजपालवरो यथा ।।\nएषां रोगादिपीडासु जंतूनां हितमिच्छता ।। ४४ ।।\nवर्षेवर्षे प्रयोक्तव्या शांतिर्नीराजना इति ।। ४५ ।।\nनीराजयंति नवमेघनिभं हरिं ये गोब्राह्मणान्रथगजांश्च नरेशचिह्नान्।।\nते सर्वरोगरहिताश्च नुता नरेन्द्रैरिंद्रप्रभा भुवि भवंत्यजपालवाक्यात् ।। ४६ ।।"
  }
]
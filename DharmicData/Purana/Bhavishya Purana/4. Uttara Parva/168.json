[
  {
    "text": "।। श्रीकृष्ण उवाच ।। ।।\nसर्वशास्त्रार्थतत्त्वज्ञ ज्ञानविज्ञानपारग ।।\nगृहदानस्य माहात्म्यं विधिं वद विदांवर ।। १ ।।\n।। श्रीकृष्ण उवाच ।। ।।\nन गार्हस्थयात्परो धर्मो नास्ति दानं गृहात्परम् ।।\nनानृतादधिकं पापं न पूज्यो ब्राह्मणात्परः ।। २ ।।\nधनधान्यसमायुक्तं कलत्रापत्यसंकुलम् ।। ३ ।।\nगोगजाश्वगणाकीर्णं गृहं स्वर्गाद्विशिष्यते ।।\nयथा मातरमाश्रित्य सर्वे जीवंति जंतवः ।। ४ ।।\nएवं गृहस्थमाश्रित्य वर्तयंतीतराश्रमाः ।।\nधर्मश्चार्थश्च कामश्च मित्राणि प्रथितं यशः ।। ५ ।।\nप्राप्तकामैर्नरैः पार्थ सदा सेव्यो गृहाश्रमः ।।\nन गृहेण विना धर्मो नार्थकामौ सुखं न च ।। ६ ।।\nन लोक पंक्तिर्न यशः प्राप्यते त्रिदशैरपि ।।\nन तत्स्वर्गे नापवर्गे न तत्केनोपमीयते ।। ७ ।।\nप्रसार्य पादौ यद्रात्रौ स्वगृहे स्वपतां सुखम् ।।\nदिनानि नास्य गण्यंते नैनमाहुर्महाशनम् ।। ८ ।।\nअपि शाकं पचानस्य स्वगृहे परमं सुखम् ।।\nइति मत्वा महाराज कारयित्वा सुशोभनम्।। ९ ।।\nभवनं ब्राह्मणे देयं भव्यभूतिमभीप्सता ।।\nकारयित्वा दृढस्तंभं शुभपक्वेष्टकामयम् ।। 4.168.१० ।।\nशुभं कमठपृष्ठाभं भाभासितदिगंतरम् ।।\nसुधानुलिप्तं गुप्तं च सुखशालाविराजितम् ।। ११ ।।\nदद्यादनंतफलदं शैववैष्णवयोगिनाम् ।।\nप्रतिश्रये तु विस्तीर्णे कारिते सजले घने ।। १२ ।।\nदीनानाथजलार्थाय कृतं किं न कृतं भवेत् ।।\nकारयित्वा गृहान्पश्चादृत्विग्रुद्रार्कसंख्यया ।। १३ ।।\nकुढ्यस्तंभगवाक्षाढयान्विचित्रान्बहुभूमिकान्।।\nसप्राकारप्रतोलीकान्कपाटार्गलयंत्रितान् ।। १४ ।।\nसुधाधवलितान्रम्यान्विस्तीर्णांगणवाटिकान् ।।\nप्रवेशनिर्गमयुतान्समासन्नजलाशयान्।। १५ ।।\nलोहोपस्करसंपूर्णांस्ता म्रोपस्करसंयुतान् ।।\nस्वर्णोपस्करशोभाढ्यान्रौप्योपस्करसंकुलान् ।। १६ ।।\nरत्नोपस्करसंयुक्तान्कांस्योपस्करमंडितान् ।।\nआरकूटत्रपुसीसदा नोपस्करवर्जितान् ।। १७ ।।\nवंशोपस्करसंकीर्णान्काष्ठोपस्कर बृंहितान् ।।\nमृन्मयोपस्कराकीर्णान्वस्त्रोपकरणान्वितान् ।। १८ ।।\nधर्मोपस्करसंभारशणवल्कलराजितान् ।।\nराजितांस्तृणपाषाणैः सर्वोपस्करभूषितान् ।। १९ ।।\nसप्तधातुमयं भांडं यत्तद्रत्नसमुद्भवम् ।।\nचर्मकाष्ठमहाभांडं नववस्तुमयं तथा ।। 4.168.२० ।।\nगोमहिष्यश्ववृषभप्रेष्यवेश्यागणान्वितान् ।।\nक्षेत्रारामजलासन्नान्काम्यान्हर्म्यवराञ्छुभान् ।। २१ ।।\nसंपूर्णान्सर्वधान्यैस्तु घृततैलगुडादिभिः ।।\nतिलतंदुलशालीक्षुमुद्गगोधूमसर्षपैः ।। २२ ।।\nनिष्पावाढक्यचणककुलत्थाणुमसूरकैः ।।\nकंगुमाषयवाद्याढ्याञ्छाकवृंताकपूरितान् ।। २३ ।।\nलवणार्द्रकखर्जूरद्राक्षाजीरकधान्यकैः ।।\nहिंगुकुंकुमकर्पूरस्नानद्रव्यैः सचंदनैः ।। २४ ।।\nधूपोपस्करपर्युप्ततूलीगण्डोपधानकैः ।।\nचुल्लीच्छेदनमंथानभद्रासनकगुच्छकैः ।। २५ ।।\nपिठरोलूखलस्थालीशूर्पदर्पणपत्रकैः ।।\nमुशलासिकृपाणीषुदंडकोदंडमुद्गरैः   ।। २६ ।।\nगृहाटवाटकादर्वीदृषल्लोष्टकहस्तकैः ।।\nचात्रकांशुकलोहादि दीप्तमंथनिकादिभिः ।।२७।।\nकंडणी पेषणी चुल्ली उदकुम्भी प्रमार्जनी ।।\nमंजूषाकोष्ठकासंदी कंबलैस्तनुरांकवैः ।। २८ ।।\nइत्येवमादिभिः पूर्णान्गृहान्दद्याद्द्विजातिषु ।।\nकर्तुश्चंद्रबलोपेते स्थिरनक्षत्रसंयुते ।। २९ ।।\nशुभेऽह्नि विप्रकथिते दानकालः प्रशस्यते ।।\nएवं संभृतसंभारो यजमानः स्वयं द्विजान् ।। 4.168.३० ।।\nकुलशीलसमायुक्तान्गृहसंख्यान्निमंत्रयेत् ।।\nअधीतवेदाञ्छास्त्रज्ञान्पुराणस्मृतिपारगान् ।। ३१ ।।\nगृहस्थधर्मनिरताञ्छांतान्दांताञ्जितेंद्रियान् ।।\nअलंकृत्य सपत्नीकान्वासोभिरथ पूजयेत् ।। ३२ ।।\nसुगंधिस्रग्धरान्कृत्वा शांतिकर्मणि योजयेत् ।।\nगृहांगणे कारयित्वा कुंडमेकं समेखलम् ।। ३३ ।।\nग्रहयज्ञः प्रकर्तव्यस्तुष्टिपुष्टिकरः सदा ।।\nराक्षोघ्नानि च सूक्तानि पठेयुर्ब्राह्मणास्ततः ।। ३४ ।।\nवास्तुपूजा प्रकर्तव्या दिक्षु भूतबलिं क्षिपेत् ।।\nततः पुण्याहघोषेण ब्राह्मणांस्तेषु वेश्मसु ।। ३५।।\nप्रवेशयित्वा शय्यासु सभार्यानुपवेशयेत् ।।\nयजमानस्ततः प्राज्ञः शुक्लांबरधरः शुचिः ।। ३६ ।।\nयद्यस्य विहितं पूर्वं तत्तस्य प्रतिपादयेत् ।।\nइदं गृहं गृहाण त्वं सर्वोपस्करसंयुतम् ।। ३७ ।।\nतव विप्र प्रसादेन ममास्त्वभिमतं फलम् ।।\nएवमेकैकशो दत्त्वा प्रणिपत्य क्षमापयेत् ।। ३८ ।।।\nस्वस्तीति ब्राह्मणैर्वाच्यं कोदादिति च पूजितैः ।।\nगृहोपकरणैस्तुल्या दक्षिणा भवनं विना ।। ३९ ।।\nउपदेष्टारमापृच्छेत्तन्मूलत्वान्महर्षयः ।।\nस्वयं तान्पूजयित्वा तु ततः स्वभवनं व्रजेत् ।। 4.168.४० ।।\nदद्यादनेन विधिना गृहमेकं बहूनपि ।।\nन संख्यानियमः कार्यः शक्तिरत्र नियामिका ।। ४१ ।।\nशीतवातातपहरं दत्त्वा तृणकुटीरकम् ।।\nइष्टान्कामानवाप्नोति प्रेत्य स्वर्गे महीयते ।। ४२ ।।\nकिं पुनर्बहुनोक्तेन सर्वोपस्करभूषिताम् ।।\nअत्यंतसुखलुब्धेन दत्त्वा ब्रह्मपुरीं प्रियाम् ।। ४३ ।।\nगोभूहिरण्यदानानि यमाः सनियमास्तथा ।।\nगृहदानस्य कौंतेय कलां नार्हंति षोडशीम् ।। ४४ ।।\nयः कारयेत्सुदृढहर्म्यवती महार्हा सत्सेवितां द्विजपुरीं सुजनोपभोग्याम् ।।\nदिव्याप्सरोभिरभि नंदितचित्तवृत्तिः प्राप्नोत्यसावनवमं पदमिंदुमौलेः ।। ४५ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे गृहदानविधिवर्णनं नामाष्टषष्ट्युत्तरशततमोऽध्यायः ।। १६८ ।।"
  }
]
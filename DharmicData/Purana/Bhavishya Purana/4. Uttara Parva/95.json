[
  {
    "text": "।। युधिष्ठिर उवाच ।। ।।\nलोके प्रसिद्धाः श्रूयंते श्रावण्यो नाम देवताः ।।\nएताः काः किं च कुर्वंति धर्मं चासां ब्रवीहि मे ।। १ ।।\n।। श्रीकृष्ण उवाच ।। ।।\nविद्यंते देवताः पुण्याः श्रावण्यो नाम पांडव ।।\nब्रह्मणा प्रथमं सृष्टा नियोगश्च जने कृतः ।। २ ।।\nयो यद्वदति लोकेस्मिञ्छुभं वाप्यथ वाऽशुभम् ।।\nश्रावयंति हि तच्छीघ्रं ब्राह्मण्यः कर्मगोचरम् ।।३।।\nजातास्त्रिलोके पूज्यास्तु नियमेन प्रजापते ।।\nदूराच्छ्रवणविज्ञानं दूराद्दर्शनगोचरम् ।।४।।\nतासामस्तीह सा शक्तिरचिन्त्या तर्कहेतुभिः ।।\nनरैस्तुष्टैश्च यत्प्रोक्तं कार्याकार्यस्य कारणात् ।।५।।\nतच्छृण्वंति यतः पार्थ नैका श्रावणिका मताः ।।\nयथा देवा यथा दैत्या यथा विद्याधरा नराः।।६।।\nयथा हि सिद्धगंधर्वा नागाः किंपुरुषाः खगाः।।\nराक्षसाश्च पिशाचाश्च देवानामष्टयोनयः।।\nतथैताः पुण्यनामानो वंद्याः  श्रावणिकाः स्मृताः।।७।।\nता समुद्दिश्य कर्तव्यस्तं नारीनरैरिह ।।\nकिं तु तासां महोग्रं तु व्रतं संयमनं तदा ।।८।।\nआघ्राय धूपं पक्वान्नं जलं चागन्ध मेव च ।।\nदातव्या पुनरन्यासां नारीणां भोज्यपारणा ।।९।।\nअदत्त्वा यदि मृत्युः स्यादंतरालेपि पांडव ।।\nतदा लग्नग्रहैर्ग्रस्ता लग्ना ह्युपरिकारटम् ।।\nसफेनिलैर्मुखै रौद्रैर्भ्रियंते नीचदुःखिताः ।। 4.95.१० ।।\nश्रूयंते हि पुरा पार्थ पृथिव्यां नहुषो नृपः ।।\nतस्य भार्या महादेवी जयश्रीर्नाम भारत ।। ११ ।।\nप्रत्यक्षरूपसंपन्ना दर्शनीयतरा शुभा ।।\nपीवरोरुस्तना श्यामा मृदुकुञ्चितमूर्द्धजा ।। १२ ।।\nशब्दगद्गदसंभाषा मत्तमातंगगामिनी ।।\nयथारूपा तथा शीला सती चेष्टा महीतले ।। १३ ।।\nसा कदाचिद्गता स्नातुं गंगायां चाश्रमे मुनेः ।।\nवशिष्ठस्य ददर्शाथ सतीं भार्यामरुंधतीम् ।। १४ ।।\nभोजयंती मुनीनां तु पत्नीर्नानान्नभोजनैः ।।\nतया च प्रणिपत्याथ पृष्टा देव्या महासती ।। १५ ।।\nपूज्यं भगवति ब्रूहि किमेतद्व्रतमुच्यते ।। १६ ।। ।।\n।। अरुन्धत्युवाच ।। ।।\nजयश्रिये शृणुष्व त्वं नाम्ना श्रावणिकाव्रतम्।।\nएतद्भर्त्रा समाख्यातं वशिष्ठेन महर्षिणा।।१७।।\nगूढं बह्मर्षिसर्वस्वं सुपतिव्रतकं शुभम् ।।\nगच्छ वा तिष्ठ वा राज्ञि तवातिध्यं करोम्यहम्।।१८।।\nएवमुक्ता जयश्रीस्तु भोज्ये तस्मिन्यदृच्छया ।।\nबुभुजे सापि तत्रैव अरुंधत्या कृता दरा ।। १९ ।।\nभुक्त्वाचम्य जगामाथ स्वपुरं परमेश्वरम् ।।\nकालेन विस्मृतं तस्यास्तद्व्रतं तस्य भोजनम् ।। 4.95.२० ।।\nततस्तु समये पूर्णे म्रियमाणा महासती ।।\nजयश्रीर्घर्घरं गंतुं कुर्वाणा कंठगद्गदम् ।। २१ ।।\nफेनं लालाविलाद्वक्त्रादुद्गिरंती मुहुर्मुहुः ।।\nस्थिता पंचदशाहानि बीभत्सा दारुणानना ।। २२ ।।\nततः षोडशके प्राप्ते दिने स्वयमरुंधती ।।\nप्रविश्याभ्यंतरं पूर्णं तां राज्ञीमवलोक्य च ।।\nनहुषाय समाचख्यौ यदुक्तं श्रावणी व्रते ।। २३ ।।\nतच्छुत्वा नहुषो राजा द्रुतं भोज्यं प्रचक्रमे ।।\nयथोक्तं तदरुंधत्या यच्च यावदभीप्सितम् ।। २४ ।।\nदत्वा च करकानष्टौ तामुद्दिश्य जयश्रियम् ।।\nक्षणाज्जगाम पञ्चत्वं करकाणां प्रदानतः ।। २५ ।।\nजगाम शक्रलोकं सा विमानेनार्कवर्चसा ।।\nदोधूयमाना चमरैः स्तूयमाना सुरा सुरैः ।। २६ ।।\n।। श्रीकृष्ण उवाच ।। ।।\nमार्गशीर्षादिमासेषु द्वादशस्वपि पांडव ।।\nद्रव्यप्राप्तिश्च भक्तिश्च दानकाले प्रशस्यते ।। २७ ।।\nभुक्त्वा यज्ञे चतुर्दश्यामष्टम्यां वा युधिष्ठिर ।।\nव्रती स्नात्वा तु पूर्वाह्णे नद्यादौ विमले जले ।। २८ ।।\nआमंत्रयेद्दशैकैका नारीर्गौरीस्वरूपिणीः ।।\nयताचाराः सुवेषाश्च ब्राह्मणीर्वा स्वगोत्रजाः ।। २९ ।।\nद्वादश ब्राह्मणांस्तत्र वेदवेदांगपारगान् ।।\nमंत्रज्ञानितिहासज्ञानुपशांताञ्जितेन्द्रियान् ।। 4.95.३० ।।\nसर्वं दद्याद्विधानेन पादक्षालनपूर्वकम् ।।\nचंदनेन सुगन्धेन पुष्पधूपादिना तथा ।। ३१ ।।\nग्रीवासूत्रकसिंदूरकुंकुमेन च भूषयेत् ।।\nतासामग्रे प्रदातव्या वर्द्धन्यो द्वादशैव तु ।। ३२ ।।\nअच्छिद्रा जलपूर्णास्तु सुवृत्ताः सूत्रवेष्टिताः ।।\nसोहालकादिभिश्च्छन्नाः पुष्पमालाविभूषिताः ।। ३३ ।।\nचंदनेन समालब्धाः सहिरण्याः पृथक्पृथक् ।।\nतन्मध्ये वर्द्धनीं चैकां स्वके शीर्षे निवेशयेत् ।। ३४ ।।\nस्थित्वा मण्डलके मध्ये यजमानः स्वयं तदा ।।\nयद्बाल्ये यच्च कौमारे वार्द्धके वापि यत्कृतम् ।।\nतत्सर्वं नाशमायातु पितृदेवर्षिणां नृणाम् ।। ३५ ।।\nइमा मे समयं स्वर्णं तारयस्व भवार्णवात् ।।\nअद्याहं गन्तुमिच्छामि विष्णोः पदमनुत्तमम् ।।\nएवमस्त्विति ता ब्रूयुः स्त्रियः सर्वा युधिष्ठिर ।। ३६ ।।\nततो ब्राह्मणमाहूय यजमान इदं वदेत् ।।\nब्रूहि ब्राह्मण यन्मे त्वमघं येन क्षयं व्रजेत् ।। ३७ ।।\nउत्तीर्य श्रावणं मासं समुत्तारय सांप्रतम् ।।\nउत्तारयेत मंत्रेण ब्राह्मणो वर्धनी च ताम् ।। ३८ ।।\nउपोष्य शिरसो देव्याः समुत्तीर्य रुहद्रुमान् ।।\nकटुकं निंबवृक्षं वा ततो मधुकमारुह ।।\nततो गच्छ महादेवं श्रवणे श्रवणोत्तमे ।। ३९ ।। इति वर्धनिकोत्तारणमन्त्रः ।।\nएवं ताः समयं प्रोच्य दत्त्वाशीर्वचनानि च ।।4.95.४०।।\nतां वर्द्धनिकामेकान्ते विप्राय प्रतिपादयेत् ।।\nगृहीत्वा करकान्नार्य्यो व्रजेयुः स्वेषु वेश्मसु ।। ४१ ।।\nयजमानोऽपि यातासु यथेष्टं काममाचरेत् ।।\nएवमाचरते पार्थ श्रावणीव्रत मादरात् ।।४२।।\nतस्य काले तु संप्राप्ते सुखं मृत्युः प्रजायते ।।\nनिर्व्याधिर्नीरुजो भोगी स्थित्वास्थित्वा शतं सुखम् ।। ४३ ।।\nपुत्रपौत्रसमृद्ध्यादौ भुक्त्वा मर्त्यसुखानि च ।।\nरुद्रलोकमवाप्नोति सोमलोकं स गच्छति ।। ४४ ।।\nस्त्रीणां तुल्यं स हीनोऽपि व्रती व्रतफलं व्रजेत् ।।\nगौरीभोज्येषु दत्तेषु एकादशसु यत्फलम् ।। ४५ ।।\nतदेकेनापि लभते पार्थ श्रावणिकाव्रते ।।\nभक्त्या गच्छंति ते लोकान्विहृत्य सुखमादरात् ।। ४६ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे श्रवणिकाव्रतं नाम पञ्चनवतितमोऽध्यायः ।। ९५ ।।"
  }
]
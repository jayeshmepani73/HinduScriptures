[
  {
    "text": "।। श्रीकृष्ण उवाच ।। ।।\nअगस्त्येन पुरा गीतो दानानां विधिरुत्तमः ।।\nशृणु त्वं राजशार्दूल  कथ्यमानं मयाधुना ।। १ ।।\nयेन दत्तेन राजेन्द्र सर्वं पापं व्यपोहति ।।\nमानसं वाचिकं वापि कायिकं च सुदुस्तरम् ।। २ ।।\nमंगल्यं मंगलं पुण्यं सर्वदानेषु चोत्तमम् ।।\nधन्यं यशस्यमायुष्यं परलोकभयापहम् ।।\nब्रह्मांडं कांचनं कृत्वा सर्वलक्षणसंयुतम् ।। ३ ।।\nदेवासुरमनुष्यैश्च गन्धर्वोरगराक्षसैः ।।\nसंयुक्तं च नदीभिश्च समुद्रैः पर्वतैस्तथा ।।\nविमानशतकोटीभिर्भूषितं चाप्सरोवरैः ।। ४ ।।\nदिग्गजाष्टकसंयुक्तं मध्यस्थितचतुर्मुखम् ।।\nशिवाच्युतार्कशिखरमुमालक्ष्मीसमन्वितम् ।। ५ ।।\nतस्यांगे कल्पयेद्राजन्भुवनानि चतुर्दश ।।\nवितस्तेरंगुलशतं यावदायामविस्तरम् ।। ६ ।।\nकुर्याद्विंशत्पलादूर्ध्वमासहस्राच्च भक्तितः ।।\nशकलद्वयसंयुक्तं पुटाकारं सुसंहितम् ।।७ ।।\nशिल्पिना विहितं यस्माद्ब्रह्मांडं सर्वकामदम् ।।\nअयने विषुवे चैव चंद्रादित्यग्रहे तथा ।। ८ ।।\nअन्येष्वपि तु कालेषु श्रद्धावित्तसमन्वितः ।।\nपुष्पमंडपिकां कृत्वा तत्र संस्थापयेद्बुधः ।। ९ ।।\nतिलद्रोणोपरिगतं कंकुमक्षोदचर्चितम् ।।\nवासो युग्मेन संछाद्य पुष्पगन्धाधिवासितम् ।। 4.177.१० ।।\nतस्य दिक्षु च सर्वासु पूर्णकुम्भांश्च विन्यसेत् ।।\nअष्टादशैव चान्यानि द्रोणमात्राण्यथाहरेत् ।। ११ ।।\nगृहे वा मंडपे वापि स्थापयेत्तद्विचक्षणः ।।\nपादुकोपानहच्छत्रभाजनासनदर्पणैः ।। १२ ।।\nसंयुक्तं कारयेत्तत्र पयस्विन्या तथैव च ।।\nकारयेत्कुण्डमेकं तु हस्तमात्रं विधानतः ।। १३ ।।\nचतुश्चारणिकास्तत्र होमं कुर्युर्द्विजोत्तमाः ।।\nसर्वाभरणसम्पन्ना सुस्नाताहतवाससः ।। १४ ।।\nप्रचरेयुर्द्विजास्तत्र उपाध्यायसमन्विताः ।।\nतथा पुरोहितश्चैव राज्ञा षष्ठो विधीयते ।। १५ ।।\nइतरेषां तु पञ्चैव कुर्युर्यज्ञमतंद्रिताः ।।\nग्रहयज्ञविधानेन ग्रहाणां यज्ञ इष्यते ।। १६ ।।\nब्रह्मविष्णुशिवानां च तन्नाम्ना जुहुयात्तिलान् ।।\nअयुतं होमयेत्पश्चान्महाव्याहृतिभिर्नृप ।। १७ ।।\nरुद्रजापस्तु कर्तव्यस्तस्यैवानंतरं द्विजैः ।।\nततः सर्वसमाप्तौ तु स्नात्वा शुक्लांबरः शुचिः ।। १८ ।।\nब्रह्मांडं पूजयेद्भक्त्या गृहीतकुसुमांजलिः ।।\nनमो जगत्प्रतिष्ठाय विश्वधाम्ने नमोऽस्तु ते ।। १९ ।।\nवाङ्मयांत निमग्नाय ब्रह्मांड शुभकृद्भव ।।\nब्रह्मांडोदरवर्तीनि यानि  सत्त्वानि कानिचित् ।। 4.177.२० ।।\nतानि सर्वाणि मे तुष्टिं प्रयच्छत्वतुलां सदा ।।\nब्रह्मा विष्णुश्च रुद्रश्च लोकपालास्तथा ग्रहाः ।। २१ ।।\nनक्षत्राणि तथा नागा ऋषयो मरुतस्तथा ।।\nसर्वे भवंतु संतुष्टाः सप्तजन्मांतराणि मे ।। २२ ।।\nइत्युच्चार्य ततो दद्याद्ब्रह्मांडं सर्वकामदम् ।।\nसदक्षिणं च तं कृत्वा वसु संपादयेद्द्विजान् ।।२३।।\nअनेन विधिना दत्त्वा यत्पुण्यं स्यान्नरोत्तम ।।\nतत्तेऽहं संप्रवक्ष्यामि शृणुष्व गदतो मम ।। २४ ।।\nआसीदादियुगे राजा सुद्युम्नो नाम भारत ।।\nनागायुतबलः श्रीमान्बहुभृत्यपरिच्छदः ।। २५ ।।।\nत्रिंशद्वर्षसहस्राणि कृत्वा राज्यमकंटकम् ।।\nततः संस्थाप्य तनयं राजा राज्ये वनं ययौ ।। २६ ।।\nप्रविश्य च वनं घोरं तपस्तीव्रं चचार ह ।।\nअध्यात्मगतितत्त्वज्ञः कर्मकांडं विसृज्य च ।। २७ ।।\nकालेन महता राजा दिष्टांतमगमत्पुरा ।।\nदिव्यं विमानमारुह्य नाना वाद्यरवाकुलम् ।।२८।।\nअतीत्य शक्रलोकादीन्ब्रह्मलोकमितो गतः ।।\nतस्यासनं दिदेशाथ ब्रह्मासुरगणैर्वृतः ।। २९ ।।\nदिव्यं कनकचित्रांगं रत्नालंकृतविग्रहम् ।।\nएवं लोकवरे तस्मिन्रममाणो नृपोत्तम ।। 4.177.३० ।।\nआस्ते चानुदिनं सोऽथ दिव्यभोगविवर्जितः ।।\nवसतस्तस्य राज्ञस्तु शरीरं परितप्यते ।। ३१ ।।\nबुभुक्षया नरश्रेष्ठ तथात्यंतपिपासया ।।\nस पीड्यमानो ब्रह्माणं कृतांजलिरभाषत ।। ३२ ।।\nभगवन्ब्रह्मलोकोऽयं सर्वदोषविवर्जितः ।।\nअत्र स्थितं च मां देव क्षुत्तृष्णा च प्रबाधते ।। ३३ ।।\nकेन कर्म विपाकेन क्षुधा मे नापसर्पति।।\nब्रह्मलोके गतस्यापि संशयं छेत्तुमर्हसि ।।३४।।\n।। ब्रह्मोवाच ।। ।।\nत्वया हि कुर्वता राज्यं पुष्टान्यंगानि पार्थिव ।।\nनैव दत्तं तु बहुलमात्मवादरतेन वै ।। ३५ ।।\nदानं बंधात्मकं मत्वा तस्माद्दत्तं त्वया न हि ।।\nज्ञानाद्ब्रह्मपदं प्राप्तमदानात्क्षुत्प्रबाधते ।। ३६ ।।\n।। राजोवाच ।। ।।\nभगवंस्तृषापनुत्तिः स्यात्कथं मे परमेश्वर ।।\nउपदेशप्रदानेन प्रसादं कर्तुमर्हसि ।। ३७ ।।\n।। ब्रह्मोवाच ।। ।।\nभूयो गत्वा महीं राजन्ब्रह्मांडं सार्वकामिकम् ।।\nप्रयच्छ द्विजमुख्यानां तेन तृप्तिमवाप्स्यसि ।। ३८ ।।\nइत्युक्तः सम्यगागत्य मर्त्यलोकं महीपतिः ।।\nब्रह्मांडं तु विधानेन ब्राह्मणेभ्यः प्रदत्तवान् ।। ३९ ।।\nस जगाम पुनः स्वर्गं लेभे तृप्तिं च शाश्वतीम्।।\nएतत्ते सर्वमाख्यातं महादानस्य यत्फलम् ।। 4.177.४० ।।\nब्रह्मांडं यः प्रयच्छेत तेन दत्तं चराचरम् ।।\nसप्तावरान्सप्त परान्सप्त चैव परावरान्।। ४१ ।।\nतारयेत्कुलजान्दत्त्वा भविष्यांश्च न संशयः ।।\nमन्वंतराणि षट्त्रिशद्ब्रह्मलोके महीयते ।। ४२ ।।\nपुनर्मानुष्यमभ्येत्य धार्मिको जायते कुले ।।\nन दारिद्यं न च व्याधिं वियोगं नैव पश्यति ।। ४३ ।।\nनारी वा पुरुषो वापि दानस्यास्य प्रभावतः ।।\nयश्चैतच्छृणुयाद्भक्त्या भक्तानां श्रावयेच्च यः ।। ४४ ।।\nसोऽपि सद्गतिमाप्नोति किं पुनर्यः प्रयच्छति ।। ४५ ।।\nब्रह्मांडखंडयुगलं सकुलाचलं च दिग्भागसागरसरोवरसिद्धजुष्टम् ।।\nदिक्संख्यया गुणवतां द्विजसत्तमानां दत्त्वा पुमान्पदमुपैति पितामहस्य ।। ४६ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिसंवादे ब्रह्मांडदानविधिवर्णनं नाम सप्तसप्तत्युत्तरशततमोऽध्यायः ।। १७७ ।।"
  }
]
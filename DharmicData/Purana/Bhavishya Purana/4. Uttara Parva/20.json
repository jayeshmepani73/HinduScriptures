[
  {
    "text": "।। श्रीकृष्ण उवाच ।। ।।\nशुक्ले भाद्र पदस्यैव तृतीयायां समर्चयेत् ।।\nसर्वधान्यैस्तां विरूढां भूतां हरितशाड्वलाम् ।।\nहरकालीं देवदेवीं गौरीं शंकरवल्लभाम् ।। १ ।।\nगन्धैः पुष्पैः फलैर्धूपैर्नैवेद्यैर्मोदकादिभिः ।।\nप्रीणयित्वा समाच्छाद्य पद्मरागेन भास्वता ।। २ ।।\nघण्टावाद्यादिभिर्गीतैः शुभैर्दिव्यकथानुगैः ।।\nकृत्वा जागरणं  रात्रौ प्रभाते ह्युद्गते रवौ ।। ३ ।।\nसुवासिनीभिः सा नेया मध्ये पुण्यजलाशये ।।\nतस्मिन्विसर्जयेत्पार्थ हरकालीं हरिप्रियाम् ।।४।।\n।। युधिष्ठिर उवाच ।। ।।\nभगवन्हरकालीति का देवी प्रोच्यते भुवि ।।\nआर्द्रधान्यैः स्थिता कस्मात्पूज्यते स्त्रीजनेन सा ।।\nपूजिता किं ददातीह सर्वं मे ब्रूहि केशव।। ५ ।।\n।। श्रीकृष्ण उवाच ।। ।।\nसर्वपापहरां दिव्यां मत्तः शृणु कथामिमाम् ।।\nआसीद्दक्षस्य दुहिता कालीनाम्नी   तु कन्यका ।। ६ ।\nवर्णेनापि च सा कृष्णा नवनीलोत्पलप्रभा ।।\nसा च दत्ता त्र्यंबकाय महादेवाय शूलिने ।।७।।\nविवाहिता विधानेन शंखतूर्यानुनादिना ।।\nयत्कुर्यादागतैर्देवैर्ब्राह्मणानां च निस्वनैः ।। ८ ।।\nनिर्वर्तिते विवाहे तु तया सार्धं त्रिलोचनः ।।\nक्रीडते विविधैर्भोगैर्मनसः प्रीतिवर्धनैः ।। ९ ।।\nअथ देवसमानस्तु कदाचित्स वृषध्वजः ।।\nआस्थानमंडपे रम्ये आस्ते विष्णुसहायवान् ।। 4.20.१० ।।\nतत्रस्थश्चाह्वयामास नर्मणा त्रिपुरांतकः ।।\nकाली नीलोत्पलश्यामां गणमातृगणावृताम् ।। ११ ।।\nएह्येहि त्वमितः कासि कृष्णांजनसमन्विते ।।\nकालसुंदरि मत्पार्श्वे धवले त्वमुपाविश ।। १२ ।।\nएवमुत्क्षिप्तमनसा देवी संकुद्धमानसा ।।\nश्वासयामास ताम्राक्षी बाष्पगद्गदया गिरा ।। १३ ।।\nरुरोद सस्वरं बाला तत्रस्था स्फुरिताधरा ।।\nकिंदैवयोगात्ताम्रा गौर्गौरी चेत्यभिधीयते ।। १४ ।।\nयस्मान्ममोपमा दत्ता कृष्णवर्णेन शंकर ।।\nहरकालीति वाहूता देवर्षिगणसेविता ।। १५ ।।\nतस्माद्देहमिमं कृष्णं जुहोमि ज्वलितेऽनले ।।\nइत्युक्त्वा वार्यमाणा तु हरकाली रुषान्विता ।। १६ ।।\nमुमोच हरितच्छायाकांतिं हरितशाद्वले ।।\nचिक्षेप दोषं रागेण ज्वलिते हव्यवाहने ।। १७ ।।\nपुनः पर्वतराजस्य गृहे गौरी बभूव सा ।।\nमहादेवस्य देहार्द्धे स्थिता संपूज्यते सुरैः ।। १८ ।।\nएवं सा हरकालीति गौरीशस्य व्यवस्थिता ।।\nपूजनीया महादेवी मंत्रेणानेन पांडव ।। १९ ।।\nहरकर्मसमुत्पन्ने हरकाये हरप्रिये ।।\nमां त्राहीशस्य मूर्तिस्थे प्रणतास्तु नमोनमः ।। 4.20.२० ।।\nइत्थं संपूज्य नैवेद्यं दद्याद्विप्राय पांडव ।।\nतां च प्रातर्जले रम्ये मंत्रेणैव विसर्जयेत् ।। २१ ।।\nअर्चितासि मया भक्त्या गच्छ देवि सुरालयम् ।।\nहरकाले शिवे गौरि पुनरागमनाय च ।।२२।।\nएवं यः पांडवश्रेष्ठ हरकालीव्रतं चरेत् ।।\nवर्षेवर्षे विधानेन नारी नरपते शुभा ।। २३ ।।\nसा यत्फलमवाप्नोति तच्छृणुष्व नराधिप ।।\nमर्त्यलोके चिरं तिष्ठेत्सर्वरोगविवर्जिता ।। २४ ।।\nसर्वभोगसमायुक्ता सौ भाग्यबलगर्विता ।।\nपुत्रपौत्रसुहृन्मित्रनप्तृदौहित्रसंकुला ।। २५ ।।\nसाग्रं वर्षशतं यावद्भोगान्भुक्त्वा महीतले ।।\nततोवसाने देहस्य शिवज्ञाना महामुने ।। २६ ।।\nचिरभद्रा महाकालनंदीश्वरविनायकाः ।।\nतदाज्ञाकिंकराः सर्वे महादेवप्रसादतः ।। २७ ।।\nसंपूर्णसूर्यगणसप्तविरूढशस्यां तां वै हिमाद्रितनयां हरकालिकाख्याम् ।।\nसंपूज्य जागरमनुद्धतगीतवाद्यैर्यच्छंति या इह भवंति पतिप्रियास्ताः ।। २८ ।।"
  }
]
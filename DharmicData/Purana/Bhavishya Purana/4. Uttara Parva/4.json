[
  {
    "text": "।। युधिष्ठिर उवाच ।। ।।\nदेवत्वं मानुषत्वं च तिर्यक्त्वं केन कर्मणा ।।\nप्राप्नोति पुरुषः केन गर्भवासं सुदारुणम् ।। १ ।।\nगर्भस्थश्च किमश्नाति कथमुत्पद्यते पुनः ।।\nदत्तोत्थानादिकान्दोषान्कथं तरति दुस्तरान् ।। २ ।।\nबालभावे कथं पुष्टिः स्याद्युवा केन कर्मणा ।।\nकुलीनः केन भवति सुरूपः सुधनः कथम् ।। ३ ।।\nकथं दारानवाप्नोति गृहं सर्वगुणैर्युतम् ।।\nपंडितः पुत्रवांस्त्यागी स्यादा मयविवर्जितः ।। ४ ।।\nकथं सुखेन म्रियते कथं भुंक्ते शुभाशुभम् ।।\nसर्वमेवामलमते गहनं प्रतिभाति मे ।। ५ ।।\n।। श्रीकृष्ण उवाच ।। ।।\nशुभैर्देवत्वमाप्नोति मिश्रैर्मानुषतां व्रजेत् ।।\nअशुभैः कर्मभिर्ज्जंतुस्तिर्यग्योनिषु जायते ।। ६ ।।\nप्रमाणं श्रुतिरेवात्र धर्माधर्मविनिश्चये ।।\nपापं पापेन भवति पुण्यं पुण्येन कर्मणा ।। ७ ।।\nऋतुकाले तदा भुक्तं निर्दोषं येन संस्थितम् ।।\nतदा तद्वायुना स्पृष्टं स्त्रीरक्तेनैकतां व्रजेत् ।।८।।\nविसर्गकाले शुक्रस्य जीवः करणसंयुतः ।।\nभृत्यः प्रविशते योनिं कर्मभिः स्वैर्न्नियोजितः ।। ९ ।।\nतच्छुक्ररक्तमेकस्थमेकाहात्कललं भवेत् ।।\nपञ्चरात्रेण कललं बुहुदा कारतां व्रजेत् ।। 4.4.१० ।।\nबुद्बुदं सप्तरात्रेण मांसपेशी भवेत्ततः ।।\nद्विसप्ताहाद्भवेत्पेशी रक्तमांसदृढांचितः ।। ११ ।।\nबीजस्येवांकुराः पेश्याः पञ्चविंश तिरात्रतः ।।\nभवंति मासमात्रेण पञ्चधा जायते पुनः ।। १२ ।।\nग्रीवा शिरश्च स्कन्धश्च पृष्ठवंशस्तथोदरम् ।।\nमासद्वयेन सर्वाणि क्रमशः संभवंति च ।। १३ ।।\nत्रिभिर्मासैः प्रजायंते सद्रव्यांकुरसंधयः ।।\nमासैश्चतुर्भिरंगुल्यः प्रजायंते यथाक्रमम् ।। १४ ।।\nमुखं नासा च कर्णौ च जायन्ते पञ्च मासकैः ।।\nदंतपंक्तिस्तथा गुह्यं जायंते च नखाः पुनः ।। १५ ।।\nकर्णौ च रंध्रसहितौ षण्मासाभ्यंतरेण तु ।।\nपायुर्मेढ्रमुपस्थश्च नाभिश्चाप्युप जायते ।। १६ ।।\nसंधयो ये च गात्रेषु मासैर्जायंति सप्तभिः ।।\nअङ्गप्रत्यंगसंपूर्णः शिरः केशसमन्वितः ।। १७ ।।\nविभक्तावयवः पुष्टः पुनर्मासाष्टकेन च ।।\nपंचात्मकसमायुक्तः परिपक्वः स तिष्ठति ।। १८ ।।\nमातुराहारवीर्येण षड्विधेन स तिष्ठति ।।\nरसेन प्रत्यहं बालो वर्धते भरतर्षभ ।। १९ ।।\nतत्तेऽहं संप्रवक्ष्यामि यथाश्रुतमरिंदम ।।\nनाभिसूत्रनिबन्धेन वर्द्धते स दिनेदिने ।। 4.4.२० ।।\nततः स्मृतिं लभेज्जीवः संपूर्णेऽस्मिञ्छरीरके ।।\nसुखं दुःखं विजानाति निद्रास्वप्नं पुरा कृतम् ।। २१ ।।\nमृतश्चाहं पुनर्जातो जातश्चाहं पुनर्मृतः ।।\nनानायोनि सहस्राणि मया दृष्टानि तानि वै ।। २२ ।।\nअधुना जातमात्रोऽहं प्राप्तसंस्कार एव च।।\nएतच्छ्रेयः करिष्यामि येन गर्भे न संश्रयः ।।२३।।\nगर्भस्थश्चिंतये देवमहं गर्भाद्विनिःसृतः ।।\nअध्येष्ये चतुरो वेदान्संसारविनिवर्तकान् ।। २४ ।।\nएवं स गर्भदुःखेन महता परिपीडितः ।।\nजीवः कर्मवशादास्ते मोक्षोपायं विचिंतयन् ।। २५ ।।\nयथा गिरिवराक्रांतः कश्चिद्दुःखेन तिष्ठति ।।\nतथा जरायुणा देही दुःखे तिष्ठति चेष्टितः ।। २६ ।।\nपतितः सागरे यद्वद्दुःखैरास्ते समाकुल. ।।\nगर्भोदकेन सिक्तांगस्तथास्ते व्याकुलः पुमान् ।। २७ ।।\nलोहकुंभे यथा न्यस्तः पच्यते कश्चिदग्निना ।।\nतथा स पच्यते जंतुर्गर्भस्थः पीडितोदरः ।। २८ ।।\nसूचीभिरग्निवर्णाभिर्विभिन्नस्य निरंतरम् ।।\nयद्दुःखमुपजायेत तद्गर्भेऽष्टगुणं भवेत् ।। २९ ।।\nगर्भवासात्परो वासः कष्टो नैवास्ति कुत्रचित् ।।\nदेहिनां दुःखवद्राजन्सुघोरो ह्यतिसङ्कटः ।। 4.4.३० ।।\nइत्येतद्गर्भदुःख हि प्राणिनां परिकीर्तितम् ।।\nचरस्थिराणां सर्वेषात्मामगर्भानुरूपतः ।। ३४ ।।\nगर्भात्कोटिगुणं दुःखं योनियंत्रप्रपीडनात् ।।\nसंमूर्च्छितस्य जायेत जायमानस्य देहिनः ।।३२।।\nशरवत्पीड्यमानस्य यंत्रेणेव समंततः ।।\nशिरसि ताड्यमानस्य पापमुद्गरकेण च ।। ३३ ।।\nगर्भान्निष्कम्पमाणस्य प्रबलैः सूतिमारुतैः ।।\nजायते सुमहद्दुःखं परित्राणमविंदतः ।। ३४ ।।\nयंत्रेण पीडिता यद्वन्निःसाराः स्युस्तिलेक्षवः ।।\nतथा शरीरं निःसारं योनियंत्रप्रपीडितम् ।।३५।।\nअस्थिमज्जात्वचामांसस्नायुबंधेन यंत्रितम् ।।\nरक्तमांसमृदा युक्तं विण्मूत्रद्रवलेपनम् ।। ३६ ।।\nकेशलोमतृणाच्छन्नं रोगायतनमातुरम् ।।\nवदनैकमहद्द्वारं दंतोष्ठकविभूषितम्।। ३७ ।।\nओष्ठद्वयकपाटं च दन्तजिह्वार्गलान्वितम् ।।\nनाडीस्वेदप्रवाहं च कफपित्तपरिप्लुतम् ।। ३८ ।।\nजराशोकसमाविष्टं कालचक्रानले स्थितम् ।।\nकामक्रोधसमाक्रांतं व्यसनैश्चोपमर्दितम् ।। ३९ ।।\nभोगतृष्णातुरं मूढं रागद्वेषवशानुगम् ।।\nसंवर्तितांगप्रत्यंगं जरायुपरिवेष्टितम् ।। 4.4.४० ।।\nसंकटेनाविविक्तेन योनिद्वारेण निर्गतम् ।।\nविण्मूत्ररक्तसिक्तांगं पत्केशाच्च समुद्भवम् ।। ४१ ।।\nइति देहगृहं प्रोक्तं नित्यस्यानित्यमा त्मनः ।।\nअविशुद्धं विशुद्धस्य कर्मबंधविनिर्मितम् ।। ४२ ।।\nशुक्रशोणितसंयोगाद्देहः संजायते यतः ।।\nनित्यं विण्मूत्रपूर्णश्च तेनायमशुचिः स्मृतः ।। ४३ ।।\nयथांतर्विष्ठया पूर्णः शुचिः स्यान्न बहिर्घटः ।।\nयत्नतः शोध्यमानोऽपि देहोऽयमशुचिस्तथा ।। ४४ ।।\nसंप्राप्यात्र पवित्राणि पंचग व्यहवींषि च ।।\nअशुचित्वं क्षणाच्चापि किमन्यद्वस्तुबिंदवः ।। ४५ ।।\nदेहः संशोध्यमानोऽपि पञ्चगव्यकुशांबुभिः ।।\nघृष्यमाण इवांगारो निर्मलत्वं न गच्छति ।। ४६ ।।\nस्रोतांसि यस्य सततं प्रवहंति गिरेरिव ।।\nकफमूत्रपुरीषाद्यैः स देहः शुद्ध्यते कथम् ।। ४७ ।।\nसर्वाशुचिनिधानस्य शरीरस्य न विद्यते ।।\nशुचिरेकः प्रदेशोऽपि विट्पूर्णः स्यंदते किल ।। ४८ ।।\nकायः सुगंधधूपाद्यैर्यत्नेनापि तु संस्कृतः ।।\nन जहाति स्वकं भावं श्वपु च्छमिव नामितम् ।। ४९ ।।\nयथा जात्यैव कृष्णो हि न शुक्लः स्यादुपायतः ।।\nसंशोध्यमानाऽपि तथा भवेन्मूर्तिर्न निर्मला ।। 4.4.५० ।।\nजिघ्रन्नपि स्वदुर्गंधं पश्यन्नपि मलं स्वकम् ।।\nन विरज्जति लोकोऽयं पीडयन्नपि नासिकाम् ।। ५१ ।।\nअहो मोहस्य माहात्म्यं येन व्यामोहितं जगत् ।।\nजिघ्रन्पश्यन्स्वकं दोषं कायस्य न विरज्यते ।। ५२ ।।\nएवमेतच्छरीरं हि निसर्गादशुचि ध्रुवम् ।।\nत्वङ्मात्रसारं निःसारं कदलीसारसंनिभम् ।।५३।।\nगर्भस्थस्य स्मृतिर्यासीत्सा जातस्य प्रणश्यति ।।\nसंमूर्च्छितस्य दुःखेन योनियंत्रप्रपीडनात् ।। ५४ ।।\nबाह्येन वायुना चास्य मोहसंज्ञेन देहिनः।।\nस्पृष्टमात्रेण घोरेण ज्वरः समुपजायते ।। ५५ ।।\nतेन ज्वरेण महता महामोहः प्रजायते ।।\nसंमूढस्य स्मृतिभ्रंशः शीघ्रं संजायते पुनः ।। ५६ ।।\nस्मृतिभ्रंशात्तु तस्येह पूर्वकर्मवशेन च ।।\nरतिः संजायते तूर्णं जंतोस्तत्रैव जन्मनि ।। ५७ ।।\nरक्तो मूढस्य लोकोऽयमकार्ये संप्रवर्तते ।।\nन चात्मानं विजानाति न परं विन्दते च सः ।। ५८ ।।\nन श्रूयते परं श्रेयः सति चक्षुषि नेक्षते ।।\nसमे पथि शनैर्गच्छन्स्खलतीव पदेपदे ।। ५९ ।।\nसत्यां बुद्धौ न जानाति बोध्यमानो बुधैरपि ।।\nसंसारे क्लिश्यते तेन रागलोभवशानुगः ।। 4.4.६० ।।\nगर्भस्मृतेरभावेन शास्त्रमुक्तं महर्षिभिः ।।\nतद्दुःखमथनार्थाय स्वर्गमोक्षप्रसाधकम् ।। ६१ ।।\nये संत्यस्मिन्परे ज्ञाने सर्वकामार्थसाधके ।।\nन कुर्वंत्यात्मनः श्रेयस्तदत्र महद्भुतम् ।। ६२ ।।\nअव्यक्तेंद्रियवृत्तित्वाद्बाल्ये दुःखं महत्पुनः ।।\nइच्छन्नपि न शक्नोति कर्तुं वक्तुं च सत्क्रियाम् ।। ६३ ।।\nदंतोत्थाने महद्दुःखं मौलेन व्याधिना तथा ।।\nबालरोगैश्च विविधैः पीडा बालग्रहैरपि ।। ६४ ।।\nतृड्बुभुक्षापरीतांगः कश्चित्तिष्ठति रारटन् ।।\nविण्मूत्रभक्षणमपि मोहाद्बालः समाचरेत् ।। ६५ ।।\nकौमारे कर्णवेधेन मातापित्रोश्च ताडनात् ।।\nअक्षराध्ययनात्पुंसां दुःखं स्याद्गुरुशासनात् ।। ६६ ।।\nप्रसन्नेंद्रियवृत्तिश्च कामरागप्रपीडनात् ।।\nरोगोद्धतस्य सततं कुतः सौख्यं च यौवने ।। ६७ ।।\nईर्ष्यया च महद्दुःखं मोहाद्रक्तस्य जायते ।।\nनेत्रस्य कुपितस्यैव रागो दुःखाय केवलम् ।।६८।।\nन रात्रौ विंदते निद्रां कोपाग्निपरिपीडितः ।।\nदिवा वापि कुतः सौख्यमर्थोपार्जनचिंतया ।। ६९ ।।\nस्त्रीष्वायासितदेहस्य ये पुंसः शुक्रबिंदवः ।।\nन ते सुखाय मंतव्याः स्वेदजा इव बिंदवः ।। 4.4.७० ।।\nक्रिमिभिस्तुद्यमानस्य कुष्ठिनः कामिनस्तथा ।।\nकण्डूयनाग्नितापेन यद्भवेत्स्त्रीषु तद्धि तत् ।। ।। ७१ ।।\nयादृशं विंदते सौख्यं गंडान्वयविनिर्गमे ।।\nतादृशं स्त्रीषु मंतव्यं नाधिकं तासु विद्यते ।।७२।।\nगंडस्य वेदना यद्वत्स्फुटितस्य निवर्तते ।।\nतद्वत्स्त्रीष्वपि मंतव्यं न सौख्यं परमार्थतः ।। ७३ ।।\nविण्मूत्रस्य समुत्सर्गात्सुखं भवति यादृशम् ।।\nतादृशं तेषु विज्ञेयं मूढैः कल्पितमन्यथा ।। ।।७४।।\nनारीष्वशुचिभूतासु सर्वदोषाश्रयासु च ।।\nनाणुमात्रकमप्येवं सुखमस्ति विचारतः ।।७५।।\nसन्मानमपमानेन वियोगेन सुसंगमः ।।\nयौवनं जरया ग्रस्तं किं सौख्यमनुपद्रवम् ।। ७६ ।।\nवलीपलितखालित्यैः शिथिलीकृतविग्रहम्   ।।\nसर्वक्रियास्वशक्तं च जरया जर्जरीकृतम् ।। ७७ ।।\nस्त्रीपुंसयोर्न्नवं रूपं तदान्योन्यं प्रियं पुरा ।।\nतदेव जरया ग्रस्तमुभयोरपि न प्रियम् ।।७८।।\nअपूर्ववत्स्वमात्मानं जरया परिवर्तितः ।।\nयः पश्यन्नपि रज्येत कोऽन्यस्तस्मादचेतनः ।। ७९ ।।\nजराभिभूतः पुरुषः पत्नीपुत्रादिबांधवैः ।।\nअशक्तत्वाद्दुराचारैर्भृत्यैश्च परिभूयते ।। 4.4.८० ।।\nधर्ममर्थं च कामं च मोक्षं च न जरी यतः ।।\nशक्तः साधयितुं तस्माच्छरीरमिदमात्मनः ।। ८१ ।।\nवातपित्तकफादीनां वैषम्यं व्याधिरुच्यते ।।\nतस्माद्व्याधिमयं ज्ञेयं शरीरमिदमात्मनः ।। ८२ ।।\nवाताद्यव्यतिरिक्तत्वाद्व्याधीनां पञ्जरस्य च ।।\nरोगैर्नानाविधैर्यानि देहदुःखान्यनेकधा ।।\nतानि च स्वात्मवेद्यानि किमन्यत्कथयाम्यहम् ।। ८३ ।।\nएकोत्तरं मृत्युशतमस्मिन्देहे प्रतिष्ठितम् ।।\nतत्रैकः कालसंयुक्तः शेषाश्चागन्तवः स्मृताः ।। ८४ ।।\nये त्विहागंतवः प्रोक्तास्ते प्रशाम्यंति भेषजैः ।।\nजपहोमप्रदानैश्च कालमृत्युर्न शाम्यति ।। ८५ ।।\nयदि चापि न मृत्युः स्याद्विषमद्यादशंकितः ।।\nन संति पुरुषे तस्मादपमृत्युविभीतयः ।। ८६ ।।\nविविधा व्याधयः शस्त्रं सर्पाद्याः प्राणिनस्तथा ।।\nविषाणि जंगमाद्यानि मृत्योर्द्वाराणि देहिनाम् ।। ।। ८७ ।।\nपीडितं सर्वरोगाद्यैरपि धन्वन्तरिः स्वयम् ।।\nस्वस्थीकर्तुं न शक्नोति प्राप्तमृत्युं च देहिनम् ।। ८८ ।।\nनौषधं न तपो दानं न मंत्रा न च बांधवाः ।।\nशक्नुवंति परित्रातुं नरं कालेन पीडितम् ।। ८९ ।।\nरसायनतपोजप्यैर्योगसिद्धैर्महात्मभिः ।।\nकालमृत्युरपि प्राज्ञैस्तीर्यते नालसैर्न्नरैः ।। 4.4.९० ।।\nनास्ति मृत्युसमं दुःखं नास्ति मृत्युसमं भयम् ।।\nनास्ति मृत्युसमस्त्रासः सर्वेषामेव देहिनाम् ।। ९१ ।।\nसद्भार्यापुत्रमित्राणि राज्यैश्वर्यध नानि च ।।\nअबद्धानि च वैराणि मृत्युः सर्वाणि कृन्तति ।। ९२ ।।\nहे जनाः किं न पश्यध्वं सहस्रस्यापि मध्यतः ।।\nजनाः शतायुषः पञ्च भवंति न भवंति च ।। ९३ ।।\nअशीतिका विपद्यन्ते केचित्सप्ततिका नराः ।।\nपरमायुषं स्थितं षष्टिस्तच्चैवानिश्चितं पुनः ।। ९४ ।।\nयस्य यावद्भवेदायुर्देहिनां पूर्वकर्मभिः ।।\nतस्यार्द्धमायुषो रात्रिर्हरते मृत्युरूपिणी ।। ९५ ।।\nबालभावेन मोहेन वार्द्धक्ये जरया तथा ।।\nवर्षाणां विंशतिर्यांति धर्मकामार्थवर्जिता ।। ९६ ।।\nआगंतुकेर्भयैः पुंसां व्याधिशोकैरनेकधा ।।\nभक्ष्यतेऽर्द्धं च तत्रापि यच्छेषं तच्च जीवति ।। ९७ ।।\nजीवितांते च मरणं महाघोरमवाप्नुयात् ।।\nजायते जन्मकोटीषु मृतः कर्मवशात्पुनः ।। ९८ ।।\nदेहभेदेन यः पुंसां वियोगः कर्मसंक्षयात् ।।\nमरणं तद्विनिर्दिष्टं नान्यथा परमार्थतः ।। ९९ ।।\nमहातपप्रविष्टस्य च्छिद्यमानेषु मर्मसु ।।\nयद्दुःखं मरणे जंतोर्न तस्येहोपमा क्वचित् ।। 4.4.१०० ।।\nहा तात मातः कांतेति रुदन्नेवं हि दुःखितः ।।\nमंडूक इव सर्पेण ग्रस्यते मृत्युना जनः ।। १०१ ।।\nबांधवैः संपरिष्वक्तः प्रियैः स परिवारितः ।।\nनिःश्वसन्दीर्घमुष्णं च मुखेन परिशुष्यति ।। १०२ ।।\nक्रन्दते चैव खट्वायां परिवर्तन्मुहुर्मुहुः ।।\nसंमूढः क्षिपतेऽत्यर्थं हस्तपादावितस्ततः ।।१०३।।\nखट्वातो कांक्षते भूमिं भूमेः खट्वां पुनर्महीम् ।।\nविवशस्त्यक्तलज्जश्च मूत्रविष्ठानुलेपितः ।। १०४ ।।\nयाचमानश्च सलिलं शुष्ककण्ठोष्ठतालुकः ।।\nचिंतयानश्च वित्तानि कस्यैतानि मृते मयि ।। १०५ ।।\nपञ्चावटान्खन्यमानः कालपाशेन कर्षितः ।।\nम्रियते पश्यतामेव जनानां घुर्घुरस्वनः ।। ।। १०६ ।।\nजीवस्तृणजलौकेव देहाद्देहं विशेत्क्रमात् ।।\nसंप्राप्योत्तरकालं हि देहं त्यजति पौर्वकम् ।। १०७ ।।\nमरणात्प्रार्थनादुःखमधिकं हि विवे किनः ।।\nक्षणिकं मरणादुःखमनंतं प्रार्थनाकृतम् ।। १०८ ।।\nजगतां पतिरर्थित्वाद्विष्णुर्वामनतां गतः ।।\nअधिकः कोऽपरस्तस्माद्यो न या स्यति लाघवम् ।। १०९ ।।\nज्ञातं मयेदमधुना मतं भवति यद्गुरु ।।\nन परं प्रार्थयेद्भूयस्तृष्णा लाघवकारणम् ।। 4.4.११० ।।\nआदौ दुःखं तथा मध्ये दुःखमंते च दारुणम् ।।\nनिसर्गात्सर्वभूतानामिति दुःखपरंपरा ।। १११ ।।\nवर्तमानान्यतीतानि दुःखान्येतानि यानि तु ।।\nनरा न भावयंत्यज्ञा न विरज्यति तेन ते ।। ११२ ।।\nअत्याहारान्महद्दुःखमनाहारान्महत्तमम् ।।\nतुलितं जीवितं कष्टं मन्येऽप्येवं कुतः सुखम् ।। ११३ ।।\nबुभुक्षा सर्वरोगाणां व्याधिः श्रेष्ठतमः स्मृतः ।।\nस चान्नौषधिलेपेन क्षणमात्रं प्रशाम्यति ।। ११४ ।।\nक्षुद्व्याधिवेदनातुल्या निःशेषबलकर्तनी ।।\nतयाभिभूतो म्रियते यथान्यैर्व्याधिभिर्न हि ।।१ १५।।\nतद्रसोपि हि कामाद्वा जिह्वाग्रे परिवर्तते ।।\nतत्क्षणाद्वार्द्धकालेन कंठं प्राप्य निवर्तते ।।११६।।\nइति क्षुद्व्याधितप्तानामन्नमौषधवत्स्मृतम् ।।\nन तत्सुखाय मन्तव्यं परमार्थेन पंडितैः ।। ११७ ।।\nमृतोपमो यश्चेक्षेत सर्वकार्यविवर्जितः ।।\nतत्रापि च कुतः सौख्यं तमसाच्छादितात्मनः ।। ११८ ।।\nप्रबोधेऽपि कुतः सौख्यं कार्यैरुपहतात्मनः ।।\nकृषिगोरक्षवाणिज्यसेवाध्वादिपरिश्रमैः ।।११९।।\nप्रातर्मूत्रपुरीषाभ्यां मध्याह्ने तु बुभुक्षया ।।\nतृप्ताः कामेन बाध्यन्ते जंतवोऽपि विनिद्रया ।। 4.4.१२० ।।\nअर्थस्योपार्जने दुःखमर्जितस्यापि रक्षणे ।।\nआये दुःखं व्यये दुःखमर्थेभ्यश्च कुतः सुखम् ।। १२१ ।।\nचौरेभ्यः सलिलादग्नेः स्वजनात्पार्थिवादपि ।।\nभयमर्थवतां नित्यं मृत्योः प्राणभृता मिव ।। १२२ ।।\nखे यातं पक्षिभिर्मांसं भक्ष्यते श्वापदैर्भुवि ।।\nजले च भक्ष्यते मत्स्यैस्तथा सर्वत्र वित्तवान् ।। १२३ ।।\nविमोहयति संपत्सु तापयंति विपत्तिषु ।।\nखेदयंत्यर्जनाकाले कदा ह्यर्थाः सुखावहाः ।। १२४ ।।\nयथार्थपतिरुद्विग्नो यश्च सर्वार्थनिःस्पृहः ।।\nयतश्चार्थपतिर्दुःखी सुखी सर्वार्थनिःस्पृहः ।। १२५ ।।\nशीतेन दुःखं हेमंते ग्रीष्मे तापेन दारुणम् ।।\nवर्षासु वातवर्षाभ्यां कालेऽप्येवं कुतः सुखम् ।। १२६ ।।\nविवाहविस्तरे दुःखं तद्गर्भोद्वहने पुनः ।।\nप्रसवेऽपत्यदोषैश्च दुःखं दुःखादिकर्मभिः ।। १२७ ।।\nदन्ताक्षिरौगैः पुत्रस्य हा कष्टं किं करोम्यहम् ।।\nगावो नष्टाः कृषिर्भग्ना वृषाः क्वापि पलायिताः ।। १२८ ।।\nअमी प्राघूर्णकाः प्राप्ता भक्तच्छेदे च मे गृहे ।।\nबालापत्या च मे भार्या कः करिष्यति रंधनम् ।। ।। १२९ ।।\nप्रदानकाले कन्यायाः कीदृशश्च वरो भवेत् ।।\nइति चिन्ताभिभूतानां कुतः सौख्यं कुटुबिनाम् ।। 4.4.१३० ।।\nकुटुंबचिंताकुलितस्य पुंसः श्रुतं च शीलं च गुणाश्च सर्वे ।।\nअपक्वकुंभे निहिता इवापः प्रयांति देहेन समं विनाशम् ।।१३१।।\nराज्येपि च महद्दुःखं संधिविग्रहचिंतया ।।\nपुत्रादपि भयं यत्र तत्र सौख्यं हि कीदृशम् ।।१३२।।\nसजातीयाद्वधः प्रायः सर्वेषामेव देहिनाम् ।।\nएकद्रव्याभिलाषित्वाच्छुनामिव परस्परम् ।। ।। १३३ ।।\nनाप्रधृष्यबलः कश्चिन्नृपः ख्यातोस्ति भूतले ।।\nनिखिलं यस्तिरस्कृत्य सुखं तिष्ठति निर्भयः ।। १३४ ।।\nआ जन्मनः प्रभृति दुःख मयं शरीरं कर्मात्मकं तव मया कथितं नरेन्द्र ।।\nदानोपवासनियमैश्च कृतैस्तदेव सर्वोपभोगसुखभाग्भवतीह पुंसाम् ।। १३५ ।।"
  }
]
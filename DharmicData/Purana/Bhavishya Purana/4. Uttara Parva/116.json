[
  {
    "text": "।। श्रीकृष्ण उवाच ।। ।।\nअथान्यदपि ते वच्मि संक्रांत्युद्यापने फलम् ।।\nयदक्षयं परं लोके पुराणकवयो विदुः ।। १ ।\nविषुवे अयने वापि संक्रातिव्रतमारभेत् ।।\nपूर्वेद्युरेकभक्तेन दंतधावनपूर्वकम् ।। २ ।।\nसंक्रांतिवासरे प्राप्ते तिलैः स्नानं विधीयते ।।\nअभिसंक्रमणं भूमौ चन्दनेनाष्टपत्रकम् ।। ३ ।।\nपद्मं सकर्णिकं कुर्यात्तस्मिन्नावाहयेद्रविम् ।।\nकर्णिकायां न्यसेत्सूर्यमादित्यं पूर्वतस्ततः ।। ४ ।।\nनमः सप्तार्चिषेऽग्नेये याम्ये रुङ्मण्डलाय च ।।\nनमः सवित्रे नैर्ऋत्ये वरुणं वारुणे यजेत् ।। ५ ।।\nसप्तसप्तिं च वायव्ये पूजयेद्भास्वतां पतिम् ।।\nमार्तंडमुत्तरे विष्णुमीशाने विन्यसेद्दले ।। ६ ।।\nगन्धमाल्यफलैर्भक्ष्यैः स्थंडिले पूजयेत्ततः ।।\nचन्दनोदकपुष्पैस्तु दत्त्वार्घं विन्यसेद्भुवि ।। ७ ।।\nनमस्ते विश्वरूपाय विश्वधात्रे स्वयंभुवे ।।\nनमोनमस्ते वरद ऋक्सामयजुषां पते ।। ८ ।।\nअनेन विधिना दत्त्वा भानवेऽर्घ्यं नरोत्तम ।।\nद्विजाय सोदकं कुम्भं घृतपात्रं हिरण्मयम्  ।। ९ ।।\nकमलं च यथाशक्त्या कारयित्वा निवेदयेत।।\nविधिनानेन  कर्तव्यं मासि मासि नरोत्तम ।। 4.116.१० ।।\nएकभुक्ताशनैः पुंभिः सर्वमेतद्यथाविधि ।।\nएकस्मिन्नह्नि कर्तव्यं वत्सरांतेथ वा पुनः ।। ११ ।।\nकौंतेय तस्मिन्घृतपायसेन संपूज्य वह्निं द्विजपुंगवाय ।।\nकुम्भान्पुनर्द्वादशधेनुयुक्तान्दौर्गत्ययुक्तः कुशलामथैकाम् ।। १२ ।।\nनिवेदयेद्ब्राह्मणपुङ्गवाय हैमीं च दद्यात्पृथिवीं ससस्याम् ।।\nशक्त्याथ रौप्यामथ वापि ताम्रीं पैष्टीमशक्तो वसुधां विधाय ।। १३ ।।\nसौवर्णसूर्येण समं प्रदद्यान्न वित्तशाठ्यं पुरुपोऽत्र कुर्यात् ।।\nकुर्वन्नधो याति नरेन्द्रचन्द्रयावन्महेन्द्र प्रमुखाः सुरेशाः ।। १४ ।।\nपृथ्वी च यावत्सकुलाचला च यावच्च सूर्यानिलवह्निचन्द्राः ।।\nतावत्स गन्धर्वकुलैरशेषैः संपूज्यते भारत नाकपृष्ठे ।। ।। १५ ।।\nततस्तु कर्मक्षयमाप्य सप्तद्वीपाधिपः स्यात्सुकुलप्रसूतः ।।\nदिव्यैः मुखैर्युक्तवपुः सभार्यः प्रसूतपुत्रान्वयबन्धुवर्गः ।। १६।।\nइति पठति शृणोति योऽतिभक्त्या विधिमखिलं रविसंक्रमेषु पुण्यम् ।।\nमतिमपि च ददाति सोऽपि देवैरमरपतिप्रमुखैर्मृतस्तु पूज्यः ।। १७ ।। ।।"
  }
]
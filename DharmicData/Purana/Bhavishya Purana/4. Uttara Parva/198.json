[
  {
    "text": "।। श्रीकृष्ण उवाच ।। ।।\nअथ पापहरं वक्ष्ये सुवर्णाचलमुत्तमम् ।।\nयस्य प्रसादाद्भवनं वैरिच्यं याति मानवः ।। १ ।।\nउत्तमः पलसाहस्रो मध्यमः पञ्चभिः शतैः ।।\nतदर्द्धेनावरस्तद्वदल्पवित्तोऽपि शक्तितः ।। ।। २।।\nदद्यादेकपलादूर्ध्वं यथाशक्त्या विचक्षणः ।।\nधान्यपर्वतवत्सर्वं विदध्यान्नृपसत्तम ।। ३ ।।\nविष्कंभशैलांस्तद्वच्च कृत्वा मंत्रमुदीरयेत् ।।\nनमस्ते ब्रह्मबीजाय ब्रह्मगर्भाय वै नमः ।। ४ ।।\nयस्मादनंतफलदस्तस्मात्पाहि शिलोच्चय ।।\nयस्मादग्नेरपत्यं त्वं यस्मादुल्ब जगत्पतेः ।। ५ ।।\nहेमपर्वतरूपेण तस्मात्पाहि नगोत्तम ।।\nअनेन विधिना यस्तु दद्यात्कनकपर्वतम् ।। ६ ।।\nस याति परमं स्थानं यत्र देवो महेश्वरः ।।\nतत्र वर्षशतं तिष्ठेत्ततो याति परां गतिम्।। ७ ।।\nहेमाचलात्परं दानं न चान्यद्विद्यते क्वचित् ।। ८ ।।\nहैमं महींद्रमणिशृंगशतैरुपेतं लोकाधिपाष्टकयुतं सहितं मुनीन्द्रैः ।।\nयः शक्तिमान्वितरतीह गणेशलोके कल्पं कुमारवदसौ कुरुपुंगवाऽऽस्ते ।। ९ ।। ।।\nइति श्रीभविष्ये महापुराण उत्तरपर्वणि श्रीकृष्ण युधिष्ठिरसंवादे हेमाचलदानविधिवर्णनं नामाष्टनवत्युत्तरशततमोऽध्यायः ।। १९८ ।।"
  }
]
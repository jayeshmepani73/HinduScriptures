[
  {
    "text": "।। श्रीकृष्ण उवाच ।। ।।\nरंभातृतीयां वक्ष्यामि सर्वपापप्रणाशिनीम् ।।\nपुत्रसौभाग्यफलदां सर्वामयनिवारिणीम् ।। १ ।।\nसर्वदुष्टहरां पुण्यां सर्वसौख्यप्रदां तथा ।।\nसपत्नीदर्पदलनां तथैश्वर्यं करीं शिवाम् ।। २ ।।\nशंकरेण पुरा प्रोक्ता पार्वत्याः प्रियकाम्यया ।।\nतामिमां शृणु भूपाल सर्वभूतहिताय वै ।। ३ ।।\nमार्गशीर्षे शुभे मासि तृती यायां नराधिप ।।\nशुक्लायां प्रातरुत्थाय दंतधावनपूर्वकम् ।।\nउपवासस्य नियमं गृह्णीयाद्भक्तिभाविता ।। ४ ।।\nदेवि संवत्सरं यावत्तृतीयायामुपो षिता ।।\nप्रतिमासं करिष्यामि पारणं चापरेऽहनि ।।\nतदविघ्नेन मे यातु प्रसादात्तव पार्वति ।। ५ ।।\nएवं संकल्प्य विधिवत्कौंतेय कृतनिश्चयः ।।\nभक्त्या नरो वा नारी वा स्नानं कुर्यादतंद्रितः ।।६।।\nनद्यां तडागे वाप्यां वा गृहे वा नियतात्मवान् ।।\nपूजयेत्पार्वतीं नाम रात्रौ प्राश्य कुशोदकम्।। ।। ७ ।।\nप्रभाते भोजयेद्विद्वाञ्छिवभक्तान्विशेषतः ।।\nहिरण्यं लवणं चैव तेषां दद्यात्तु दक्षिणाम् ।।\nगौरीश्वरं यथाशक्ति भोजयेत्प्रयता सती ।। ८ ।।\nअनेन विधिना राजन्यः कुर्यान्मासि पौषके ।।\nगोमूत्रं प्राशयेद्रात्रौ प्रभाते भोजयेद्द्विजान् ।। ९ ।।\nहिरण्यं जीरकं चैव स्वशक्त्या दापयेत्ततः ।।\nकडुहुंडं च कनकं तेभ्यो दत्त्वा विसर्जयेत् ।। 4.24.१० ।।\nवाजपेयातिरात्राभ्यां फलं प्राप्नोत्यसंशयः ।।\nशक्रलोके वसेत्कल्पं ततः शिवपुरं व्रजेत् ।। ११ ।।\nमाघे मासि तृतीयायां सुदेवीं नाम पूजयेत् ।।\nगोमयं प्राशयेद्रात्रौ ततश्चैकाकिनी स्वपेत् ।। १२ ।।\nप्रातः कुसुंभं कनकं दद्या च्छक्त्या द्विजातिषु ।।\nविष्णुलोके चिरं स्थित्वा प्राप्नोति शिवसाम्यताम् ।। १३ ।।\nगौरीति फाल्गुने नाम गोक्षीरं प्राशयेन्निशि ।।\nप्रभाते भोजयेद्विद्वाञ्छिवभक्तान्सुवासिनीः ।। १४ ।।\nकडुहुंडं सकनकं तेभ्यो दत्त्वा विसर्जयेत् ।।\nवाजपेयातिरात्राभ्यां फलं प्राप्नोत्यसंशयः ।।१५।।\nचैत्रे मासि विशालाक्षीं पूजयेद्भक्तितत्परा ।।\nदधि प्राश्य स्वपेत्प्रातर्दद्याद्धेम सकुंकुमम् ।।\nसौभाग्यं महदाप्नोति विशालाक्ष्याः प्रसादतः ।। १६ ।।\nवैशाखस्य तृतीयायां श्रीमुखीं नाम पूजयेत् ।।\nघृतं च प्राशयेद्रात्रौ ततश्चैकाकिनी स्वपेत् ।। १७ ।।\nशिवभक्तान्द्विजान्प्रातर्भोजयित्वा यथेप्सितम् ।।\nतांबूल लवणं दत्त्वा प्रणिपत्य विसर्जयेत् ।।\nअनेन विधिना दत्त्वा पुत्रानाप्नोति शोभनान् ।। १८ ।।\nआषाढे माधवीं नत्वा प्राश्नीयाच्च तिलोदकम् ।।\nप्रभाते भोजयेद्विप्रान्दक्षिणायां गुडः स्मृतः ।।\nसकांचनः शुभांल्लोकान्प्राप्नोति हि न संशयः ।। १९ ।।\nश्रावणे तु श्रियं पूज्य पिबेद्गोशृंगजं जलम् ।।\nशिवभक्तांश्च संपूज्य दयाद्धेमफलैः सह ।।\nसर्वलोकेश्वरो भूत्वा सर्वकामानवाप्नुयात् ।। 4.24.२० ।।\nभाद्रे चैव तृतीयायां हरतालीति पूज येत् ।।\nमाहिषं च पिबेद्दुग्धं सौभाग्यमतुलं लभेत् ।।\nइह लोके सुखं भुक्त्वा चांते शिवपुरं ब्रजेत् ।। २१ ।।\nआश्विने तु तृतीयायां गिरिपुत्रीति पूजयेत् ।।\nसंप्राश्य तण्डुलजलं प्रातर्विप्रांश्च पूजयेत् ।।२२।।\nदक्षिणा चापि निर्दिष्टा कनकं च सचन्दनम् ।।\nसर्वयज्ञफलं प्राप्य गौरीलोके मही यते ।। २३ ।।\nपद्मोद्भवा कार्तिके च पञ्चगव्यं पिबेत्ततः ।।\nरात्रौ प्रजागरं कुर्यात्प्रभाते भोजयेद्द्विजान् ।। २४ ।।\nसपत्नीकाञ्छुभाचारान्माल्यवस्त्र विभूषणैः ।।\nपूजयेच्छिवभक्तांश्च कुमारीश्चैव भोजयेत् ।। २५ ।।\nउमामहेश्वरं हैमं समाप्ते कारयेन्नृप ।।\nयथाविभवसारेण वितानं पञ्चवर्णकम् ।। ।। २६ ।।\nअशनं च शुभं दद्याच्छ्वेतच्छत्रं कमंडलुम् ।।\nपादुकोपानहौ दिव्यैर्वस्त्रयुग्मैश्च पांडव ।। २७ ।।\nपीतयज्ञोपवीतैश्च दीपनेत्रैः समुज्ज्वलैः ।।\nशंखशुक्तिसमोपेतैर्द्दर्पणैश्च सुशोभितैः ।।२८।।\nउमामहेश्वरं स्थाप्य पूजयित्वा यथाविधि ।।\nनानाविधैः सुगन्धैश्च पत्रैः पुष्पैः फलैस्तथा ।। २९ ।।\nघृतपक्वैश्च नैवेद्यैर्दीपमालाभिरेव च ।।\nशर्करानालिकेरैश्च दाडिमैर्बीजपूरकैः ।। 4.24.३० ।।\nजीरकैर्लवणैश्चैव कुसुम्भैः कुंकुमैस्तथा ।।\nसताम्रभाजनैर्दिव्योदकै रससंयुतैः ।।\nपूजयेद्देवदेवेशं क्षमयेत्तदनंतरम् ।। ३१ ।।\nशंखवादित्रनिर्घोषैर्वेदध्वनिसमन्वितैः ।।\nएवं कृते फलं यत्स्यात्तन्न शक्यं मयोदितुम् ।। ३२ ।।\nपूर्वोक्तफलभागी स्यात्सर्वदेवैश्च पूज्यते ।।\nकल्पकोटिशतं यावत्सर्वकामानवाप्नुयात् ।। ३३ ।।\nतदंते शिवसायुज्यं प्राप्नोतीह न संशयः ।।\nपुरैतद्रंभया चीर्णं तेन रंभाव्रतं स्मृतम् ।। ३४ ।।\nयोऽहं सा च स्मृता गौरी या गौरी स महेश्वरः ।।\nइति मत्वा महाराज शरणं व्रज पार्वतीम् ।। ३५।।\nएषा हिमाद्रिदुहितुर्दयिता तृतीया रंभाविधानमलभद्भुवि तत्कृतेति।। सत्प्राशितैरुदितनामयुतामुपोष्य प्राप्नोति वांछितफलान्यबला बहूनि ।।३६।।"
  }
]
[
  {
    "text": "।। युधिष्ठिर उवाच ।। ।।\nप्रपादानस्य माहात्म्यं वद देवकिनंदन ।।\nकथं देया कदा देया दाने तस्याश्च किं फलम् ।। १ ।।\n।। श्रीकृष्ण उवाच ।। ।।\nअतीते फाल्गुने मासि प्राप्ते चैत्रे महोत्सवे ।।\nपुण्येऽह्नि विप्रकथिते ग्रहचंद्रबलान्विते ।। २ ।।\nमंडपं कारयेद्विद्वान्घनच्छायं मनोरमम् ।।\nपुरस्य मध्ये पथि वा कांतारे तोयवर्जिते ।। ३ ।।\nदेवतायतने वापि चैत्यवृक्षतलेऽपि वा ।।\nसुशीतलं च रम्यं च विचित्रासनसंयुतम् ।। ४ ।।\nकारयेन्मंडपं भव्यं शीतवातसहं दृढम् ।।\nतन्मध्ये स्थापयेद्भक्त्या मणीन्कुंभांश्च शोभनान् ।। ५ ।।\nअकालमूलान्करकान्वस्त्रैरावेष्टितानथ ।।\nब्राह्मणः शीलसंपन्नो वृत्तिं दत्त्वा यथोचिताम् ।। ६ ।।\nप्रपापालः प्रकर्तव्यो बहुपुत्रपरिच्छदः ।।\nपानीयपानेनाश्रांतान्यः कारयति मानवान् ।।७।।\nएवंविधां प्रपां कृत्वा शुभेऽह्नि विधिपूर्वकम् ।।\nयथाशक्त्या नरश्रेष्ठ प्रारंभे भोजयेद्द्विजान् ।। ८ ।।\nततश्चोत्सर्जयेद्विप्रान्मंत्रेणानेन मानवः ।।\nप्रपेयं सर्वसामान्या भूतेभ्यः प्रतिपादिता ।। ९ ।।\nअस्याः प्रदानात्पितरस्तृप्यंतु च पितामहाः ।।\nअनिवार्यं ततो देयं जलं मासचतुष्टयम् ।। 4.172.१० ।।\nत्रिपक्षं वा महाराज जीवानां जीवनं परम् ।।\nगंधाढ्यं सुरसं शीतं शोभने भाजने स्थितम् ।। ११ ।।\nप्रदद्यादप्रतिहतं मुखं चानवलोकयन् ।।\nप्रत्यहं कारयेत्तस्यां शक्तितो द्विजभोजनम् ।। १२ ।।\nअनेन विधिना यस्तु ग्रीष्मोष्मशोषनाशनम् ।।\nपानीयमुत्तमं दद्यात्तस्य पुण्यफलं शृणु ।। १३।।\nसर्वतीर्थेषु यत्पुण्यं सर्वदानेषु यत्फलम् ।।\nतत्पुण्यफलमाप्नोति सर्वदेवैः सुपूजितः ।। १४ ।।\nपूर्णचंद्रप्रतीकाशं विमानं सोधिरुह्य च ।।\nयाति देवेन्द्रनगरे पूज्यमानोऽप्सरोगणैः ।। १५ ।।\nविंशत्कोट्यो हि वर्षाणां यक्षगन्धर्वसेवितः ।।\nपुण्यक्षयादिहागत्य चतुर्वेदी द्विजो भवेत् ।। १६ ।।\nततः परं पदं याति पुनरावृत्तिदुर्लभम् ।।\nप्रपादानासमर्थेन विशेषाद्धर्ममीप्सता ।। १७४\nप्रत्यहं धर्मघटकः कर्पटावेष्टिताननः ।।\nब्राह्मणस्य गृहे नेयः शीतामलजलः शुचिः ।। १८ ।।\nतस्यैवोद्यापनं कार्यं मासिमासि नरोत्तम ।।\nमंडकावेष्टिकाभिश्च पक्वान्नैः सार्वकामिकैः ।। १९ ।।\nउद्दिश्य शंकरं विष्णुं ब्रह्माणं कुरुनन्दन ।।\nसलिलं प्रोक्षयित्वा तु मंत्रेणानेन मानवः ।। 4.172.२० ।।\nएष धर्मघटो दत्तो ब्रह्मविष्णुशिवात्मकः ।।\nअस्य प्रदानात्सफला मम संतु मनोरथाः ।। २३ ।। (इति धर्मघटदानमंत्रः)\nअनेन विधिना यस्तु धर्मकुंभं प्रयच्छति ।।\nप्रपादानफलं सोऽपि प्राप्नोतीह न संशयः ।। २२ ।।\nधर्मकुंभप्रदानेऽपि यद्यशक्तः पुमान्भवेत् ।।\nतेनाश्वत्थतरोर्मूलं सेच्यं नित्यं जितात्मना ।। २३ ।।\nअश्वत्थरूपी भगवान्प्रीयतां मे जनार्दनः ।।\nइत्युच्चार्य नमस्कृत्य प्रत्यहं पापनाशनम् ।।२४।।\nयः करोति तरोर्मूले सेकं मासचतुष्टयम् ।।\nसोपि तत्फलमाप्नोति श्रुतिरेषा सनातनी।।२५।।\nसुस्वादुशीतसलिला क्लमनाशिनी च प्रांते पुरस्य पथि पांथसमाजभूमौ ।।\nयस्य प्रपा भवति सर्वजनोपभोग्या धर्मोत्तरः स खलु जीवति जीवलोके ।।२६।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे प्रपादानविधिवर्णनंनाम द्विसप्तत्युत्तरशततमोऽध्यायः।। ।।१७२।।"
  }
]
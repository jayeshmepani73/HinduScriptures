[
  {
    "text": "।। श्रीकृष्ण उवाच ।। ।।\nव्रतं दानमथो राजंस्तव धर्माः प्रकाशिताः ।।\nधर्ममूलं यतश्चेदं तस्माद्धर्मपरो भव ।। १ ।।\nजानताऽपि मया पार्थ कामार्थौ न प्रकाशितो ।।\nयतः स्वयं प्रवृत्तोत्र लोकः किमनुवर्ण्यते ।। २ ।।\nकामिनो वर्णयन्कामाँल्लोभं लुब्धस्य वर्णयन् ।।\nनरः किं फलमाप्नोति कूपेंऽधमिव पातयन् ।। ३ ।।\nभविष्योत्तरमेतत्ते कथितं पांडुनंदन ।।\nसदाचारवतां पुंसां व्रतदानसमुच्चयः ।।४।।\nयद्दृष्टमितिहासेषु पुराणेषु च भारत ।।\nवेदवेदांगसंबद्धं तत्सर्वमिह दर्शितम् ।।५।।\nलोकवेदविरुद्धं यत्कथ्यते मनुजोत्तम ।।\nन तत्रास्था प्रकर्तव्या विप्रलापो हि स स्मृतः ।। ६ ।।\nअतिस्नेहेन भवतो ममैतत्समुदाहृतम् ।।\nऋषीणां पुरतः पार्थ कुंठा भवति भारती ।। ७ ।।\nनैतत्प्रकाशनीयं हि दांभिकाय शठाय वा ।।\nनास्तिकायान्यमनसे कुतर्कोपहताय च ।। ८ ।।\nसाधुवृत्ताय दांताय सत्यार्जवरताय च ।।\nएतदाख्यायमानं हि शुभामुत्पादयेद्गतिम् ।।९।।\nसामान्यमेतत्सुरसत्तमानां वर्णाश्रमाणां च नरेंद्रचन्द्र ।।\nख्यातं भविष्योत्तरनामधेयं मया पुराणं तव सौहृदेन ।।4.207.१०।।\nधर्मः स्वयं पार्थ भवानिह त्वं धर्मार्थविद्दृष्टपरावरश्च ।।\nपृष्टोऽस्म्यतो धर्ममहं च वच्मि श्रद्धेयमेतत्सुतरां जनस्य ।। ११ ।।\nयास्याम्यहं द्वारवतीं पुनश्च यज्ञं समेष्यामि महोत्सवे च ।।\nकालस्य सर्वं हि वशे विदित्वा नैवानुतापो भवतात्र कार्यः ।। १२ ।।\nइत्युक्तवान्यातुकामः प्रहृष्टः संपूजितः पांडुसुतैर्महात्मा ।।\nपृष्ट्वा सुहृज्ज्ज्ञातिजनं हि सर्वं जगाम विप्रान्प्रणिपत्य कृष्णः ।। १३ ।।\nयद्याज्ञवल्क्यमुनिना भगवान्वशिष्ठः पृष्टः किलोत्तरमुवाच बहुप्रकारम् ।।\nकृष्णेन पांडुतनयस्य च यत्प्रदिष्टं व्यासेन तत्कृतमहो मुनिपुंगवेन ।। १४ ।।\nजयति पराशरसूनुः सत्यवतीहृदयनंदनो व्यासः ।।\nयस्यास्यकमलगलित वाङ्मधुपुण्यं जगत्पिबति ।।१५।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे समाप्तिवर्णनं श्रीकृष्णस्य द्वारकां प्रति गमनवर्णनं नाम सप्ताधिकद्विशततमोऽध्यायः ।। २०७ ।।"
  }
]
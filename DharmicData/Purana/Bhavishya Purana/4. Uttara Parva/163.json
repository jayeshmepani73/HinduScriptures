[
  {
    "text": "।। श्रीकृष्ण उवाच ।। ।।\nशृणु पार्थ परं दानं सर्वकिल्बिषनाशनम् ।।\nयद्दत्त्वा त्रिविधं पापं सद्यो विलयमृच्छति ।। १ ।।\nसुवर्णरोमां सौवर्णीं प्रत्यक्षं वा सुशोभनाम् ।।\nसुवर्णतिलकोपेतां सर्वालंकारभूषिताम् ।। २ ।।\nकौशेयपरिधानां च दिव्यचंदनभूषिताम् ।।\nदिव्यपुष्पोपहारां च सर्वधातुरसैर्युताम् ।।\nसप्तधान्यसमायुक्तां फलपुष्पवतीं तथा ।। ३ ।।\nशतेन कारयेत्तां च सुवर्णस्य प्रयत्नतः ।।\nयथा शक्त्याथ वा कुर्याद्वित्तशाठ्यं न कारयेत ।। ४ ।।\nअयने विषुवे चैव ग्रहणे शशिसूर्ययोः ।।\nदुःस्वप्नदर्शने चैव जन्मर्क्षे पितृसंक्षये ।। ५ ।।\nयदा वा जायते वित्तं चित्तं श्रद्धासमन्वितम् ।।\nतदैव दानकालः स्याद्यतोऽनित्यं हि जीवितम् ।। ६ ।।\nदद्यात्तीर्थे गृहे वापि यत्र वा रमते मनः ।। ७ ।।\nतत्र संस्थाप्य देवेशमुमया सह शंकरम् ।।\nब्रह्माणं सह गायत्र्या सश्रीकं श्रीधरं तथा ।। ८ ।।\nरत्या सह तथानंगं लोकपालान्ग्रहानपि ।।\nसंपूज्य च विधानेन गंधपुष्पनिवेदनैः ।। ९ ।।\nतदग्रे कारयेद्धोमं तिलाज्येन महीपते ।।\nअलंकृत्य द्विजं शांतं वासोभिः प्रतिपूज्य च ।। 4.163.१० ।।\nतल्लिङ्गमंत्रैर्होमश्च कर्तव्यो ज्वलितेऽनले ।।\nततस्तां तिलकुंभस्थां लवणान्तमुपस्थिताम् ।। ११ ।।\nपूजयित्वा विधानेन मन्त्रमेतमुदीरयेत् ।।\nरोमत्वङ्मांसमज्जाद्यैः सर्वोपकरणैः सदा।।\nजगतः संप्रवृद्धासि त्वामतः प्रार्थये स्थिताम् ।। १२ ।।\nवाङ्मनःकायजनितं यत्किञ्चिन्मम दुष्कृतम्।।\nतत्सर्वं विलयं यातु तव दानात्प्रसेवितम् ।। १३ ।।\nएवमुच्चार्य तां दद्याद्ब्राह्मणाय कुटुम्बिने ।।\nनाभिभाषेत तं दत्त्वा मुखं च नावलोकयेत्  ।। १४ ।।\nदुष्टप्रतिग्रहहतो विप्रो भवति पातकी ।। १५ ।।\nनो दद्याद्दक्षिणाहीनां दातव्या सा विधानतः ।।\nदक्षिणाविधिना हीना दुःखशोकावहा भवेत् ।। १६ ।।\nपुरा दत्तमिदं दानं गौर्या शंकरकाम्यया ।।\nतेन शंभुः पतिर्लब्धः सर्वदेवनमस्कृतः ।। १७ ।।\nइन्द्राण्या स्वर्णरोमाणां शतं दत्तं विधानतः ।।\nसर्वदेवपतिं प्राप्य पतिं साद्यापि मोदते ।। १५ ।।\nनलेन दत्तमेतद्धि राज्यं कृत्वा दिवं गतः ।।\nरुक्मिण्याहं पतिर्लब्धः सौभाग्यमतुलं तथा ।। १९ ।।\nदानस्यास्य प्रभावेण पुत्रा बहुबलान्विताः ।।\nअपुत्रो लभते पुत्रमधनो लभते धनम्।।4.163.२०।।\nदत्त्वा दानं शुभां कांतिं विपुलां च तथा श्रियम् ।।\nय इमं शृणुयान्नित्यं दानकल्पमनुत्तमम्।।\nअहोरात्रकृतात्पापान्मुच्यते नात्र संशयः ।।२१ ।।\nमेषी विशेषकलुषापहरातिशस्ता दाने सदैव रसधातुयुता सधान्या ।।\nतामादरेण कुरुनन्दन देहि दत्त्वा येनास्तपापतिमिरः सवितेव भासि ।। २२ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादेऽविदानव्रतविधिवर्णनंनाम त्रिषष्ट्युत्तरशततमोऽध्यायः ।। १६३ ।।"
  }
]
[
  {
    "text": "।। युधिष्ठिर उवाच ।। ।।\nब्रह्मेश केशवादीनां गौर्या गणपतेस्तथा ।।\nदुर्गासूर्याग्निसोमानां व्रतानि मधुसूदन ।। १ ।।\nशास्त्रांतरेषु दृष्टानि तव बुद्धिगतानि च ।।\nतानि सर्वाणि मे देव वद देवकिरनन्दन ।। २ ।।\nप्रतिपत्क्रमयोगेन विहिता यस्य या तिथिः ।।\nदेवस्य तस्यां यत्कार्यं तदशेषेण कीर्तय ।। ३ ।।\n।। श्रीकृष्ण उवाच ।। ।।\nवसंते किंशुकाशोकशोभने प्रतिपत्तिथिः ।।\nशुक्ला तस्यां प्रकुर्वीत स्नानं नियमतत्परः।। ४ ।।\nनारी नरो वा राजेन्द्र संतर्प्य पितृदेवताः ।।\nनद्यास्तीरे तडागे वा गृहे वा नियतात्मवान्।। ५ ।।\nपिष्टातकेन विलिखेद्वत्सरं पुरुषाकृतिम् ।।\nततश्चन्दनचूर्णेन पुष्पधूपादिनार्चयेत् ।।६।\nदीपैश्चापि सनैवेद्यैः पूजयेद्वत्सरं तदा ।।\nमासर्तुनामभिः पश्चान्नमस्कारांतयोजितैः ।।\nपूजयेद्ब्राह्मणान्विद्वान्मंत्रैर्वेदोदितैः शुभैः ।। ७ ।।\nसंवत्सरोऽसि परिवत्सरोसीडा वत्सरोऽभित्सरोऽसि उषसस्ते कल्पंतामहोरात्रास्ते कल्पंतामर्धमासस्ते कल्पतां मासास्ते कल्पतामृतवस्ते कल्पन्तां संवत्सरस्ते कल्पताम् ।। ।। ८ ।।\nएवमभ्यर्च्य वासोभिः पश्चात्तमभिवेष्टयेत् ।।\nकालोद्भवैर्मूलफलैनैर्वेद्यैर्मोदकादिभिः ।। ९ ।।\nततस्तं प्रार्थयेत्पश्चात्पुरः स्थित्वा कृतांजलिः।।\nभगवंस्त्वत्प्रसादेन वर्ष शुभदमस्तु मे ।। 4.8.१० ।।\nएवमुक्त्वा यथाशक्ति दद्याद्विप्राय दक्षिणाम् ।।\nललाटपट्टे तिलकं कुयच्चांदनपङ्कजम् ।।११।।\nततः प्रभृत्यनुदिनं तिलकालंकृतं मुखम् ।।\nधार्यं संवत्सरं यावच्छशिनेव नभस्तलम् ।। १२ ।।\nएवं नरो वा नारी वा व्रतमेतत्समाचरेत् ।।\nसदैव पुरुष व्याघ्र भोगान्भुवि भुनक्त्यसौ ।। १३ ।।\nभूताः प्रेताः पिशाचाश्च दुर्वारा वैरिणो ग्रहाः ।।\nनिरर्थका भवंत्येते तिलकं वीक्ष्य तत्क्षणात् ।। १४ ।।\nपूर्वमासीन्महीपालो नाम्ना शत्रुंजयो जयी ।।\nचित्रलेखेति तस्याभूद्भार्या चारित्रभूषणा ।। १५ ।।\nतया व्रतमिदं चैत्रे गृहीतं द्विजसन्निधौ ।।\nसंवत्सरं पूजयित्वा धृत्वा हृदि जनार्दनम् १६।।\nअसूयुः क्षेप्तुकामो वा समागच्छति यः पुरः ।।\nप्रयाति प्रियकृत्तस्या दृष्ट्वा मुखमधोमुखः।।१७।।\nसपत्नीदर्पापहरा वशीकृतमहीतला ।।\nभर्तुरिष्टा प्रहृष्टा च सुखमास्ते निराकुला ।।१८।।\nतावत्करेणाभिभूतो भर्ता पुत्रः सवेदनः ।।\nशिरोऽर्त्या नाशं प्रयातः सुहृदां दुःखदायकः ।।१९।।\nधर्मराजपुरं प्राप्तुं सर्वभूतापहारकः।।\nतस्मिन्क्षणे महाराजः धर्मराजस्य किंकराः।।4.8.२०।।\nतस्य द्वारमनुप्राप्ताः प्रवेष्टुं गृहमञ्जसा ।।\nशत्रुंजयं समानेतुं कालमृत्युपुरःसराः ।।२१।।\nपार्श्वस्थितां चित्रलेखां तिलकालंकृताननाम् ।।\nदृष्ट्वा प्रनष्टसंकल्पाः परावृत्य गताः पुनः।।२२।।\nगतेषु तेषु स नृपः पुत्रेण सह भारत ।।\nनीरुजो बुभुजे भोगान्पूर्वकर्मार्जिताञ्छुभान् ।। २३ ।।\nएतद्व्रतं महाभाग कीर्तितं ते महोदयम् ।।\nशंकरेण समाख्यातं मम पूर्वं युधिष्ठिर ।।२४।।\nएतत्त्रिलोकतिलकालकभूषणं ते ख्यातं व्रतं सकलदुःखहरं परं च ।।\nइत्थं समाचरति यः स सुखं विहृत्य मर्त्यः प्रयाति पदमापदि पद्मयोनेः ।। २५ ।।"
  }
]
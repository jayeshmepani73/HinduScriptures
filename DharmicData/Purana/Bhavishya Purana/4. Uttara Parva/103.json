[
  {
    "text": "।। श्रीकृष्ण उवाच ।। ।।\nपूर्वमासीत्कृतयुगे क्षत्रिणी बहुपुत्रिणी ।।\nनाम्ना कलिंगभद्रेति रूपलावण्यसंयुता ।। १ ।।\nतुंगस्तनी पद्मनेत्रा हंसनागेन्द्रगामिनी ।।\nसौभाग्यगुणसंपूर्णा चंद्रबिंबनिभानना ।। २ ।।\nधनरत्नैश्च संपूर्णा मध्यदेशे वृषस्थले ।।\nराज्ञः पत्नी तु सा देवी दिलीपस्य महात्मनः ।।\nकलिङ्गभद्रा ललिता महादेवी गुणान्विता ।। ३ ।।\nमहाप्रसादं मन्वाना बहुमानपुरस्सरम् ।।\nब्राह्मणेभ्यश्च दानानि प्रयच्छति महासती ।। ४ ।।\nत्यागसंभोगसौभाग्ये द्वितीया नैव तादृशी ।।\nनारीणां तु नरश्रेष्ठ दिलीपस्य यथा विधा ।। ५ ।।\nयथा च कार्त्तिके मासि गृहीतं क्षत्त्रयाव्रतम् ।।\nषण्मासेन व्रतं यावदिदं संचिन्त्य चेतसि ।।\nपारितं च तया सर्वं किंचिन्मात्रं तु वर्तते ।। ६ ।।\nपारणेपारणे वापि पुराणज्ञे द्विजोत्तमे ।।\nउद्यापनं प्रयच्छंती कालं नयति सुन्दरी ।। ७ ।।\nकदाचिदर्धरात्रे तु सुप्ता भर्त्रा सहैव सा ।।\nदष्टा सर्पेण रौद्रेण जगाम निधनं क्षणात् ।। ८ ।।\nतेन दोषेण सा बाला अजायोनौ ह्यजायत ।।\nवनेचरी धर्मपरा पूर्वजातिस्मरा दृढा।।९।।\nपूर्वाभ्यासेन तेनैव गृहीतं कृत्तिकाव्रतम् ।।\nव्यस्ता यूथपरिभ्रष्टा उपवासपरिस्थिता ।। 4.103.१० ।।\nपरक्षेत्रेण गच्छंती अजा सस्यावमर्द्दनी ।।\nकार्त्तिक्यां गलके बद्ध्वा ग्राम्यकेण चिरागता ।। ११ ।।\nदृष्टात्रिणा महाभागा पूर्वजातिस्मरेण सा ।।\nकारणं बुध्य तां बुद्ध्वा सहकालिंदभद्रिकाम् ।। ।। १२ ।।\nमोक्षिता बदरीबद्धा चरंती कृत्तिकाव्रतम् ।।\nगोपालबंधनात्साध्वी अनिर्वेदपरा तु सा ।। १३ ।।\nसंप्राप्य बदरीपत्रं पीत्वा पुष्करिणी पयः ।।\nममेत्युक्त्वा ह्यसंभ्रांता पारयामास तद्व्रतम् ।।\nतस्यै योगं ततो दत्त्वा जगामात्रिस्तपोवनम् ।। १४ ।।\nसापि योगेश्वरी भूत्वा निंदित्वा जन्म चात्मनः ।।\nतत्याज योगात्स्वान्प्राणान्प्रस्थिता गौतमस्य हि ।।\nऋषेर्बभूव दुहिता ह्यहल्यागर्भसुन्दरी ।। १५ ।।\nयोगलक्ष्मीति नाम्ना सा कन्या गुणगणैर्युता ।।\nविद्येव दत्ता सा पित्रा शांडिल्याय महर्षये ।।\nतपोधनाय दांताय नित्यं सहचरी बभौ ।। १६ ।।\nब्राह्मलक्ष्म्या दीप्यमाना साक्षाद्वेदस्मृतिर्यथा ।।\nसरस्वती च स्वाहा च शची चारुन्धती यथा ।। १७ ।।\nगौरी राज्ञी तथा लक्ष्मीर्गायत्री चोत्तमा सती ।।\nमहालक्ष्मीस्तथा राजञ्छाण्डिल्यस्य गृहे बभौ ।। १८ ।।\nपितृदेवमनुष्याणां नित्यं शुश्रूषणे रता ।।\nअथ तेनात्रिणा दृष्टा पुनर्गर्भवती गृहे ।। १९ ।।\nभक्त्या भिक्षां प्रयच्छंती ब्राह्मणानामनिंदिता ।।\nयोगाद्विदित्वा तामूचे भगवान्पूर्ववच्छनैः ।। 4.103.२० ।।\nयोगलक्ष्मि महाभागे वर्तंते कति कृत्तिकाः ।।\nसापि जातिस्मरा प्राह भगवंतं महासती ।।\nषड्वर्तंते महायोगिन्नेका परवशे स्थिता ।। २१ ।।\nतच्छ्रुत्वास्यै भगवता सकारुण्येन चेतसा ।।\nदत्तं व्रतं तथा मन्त्रो येन स्वर्गं जगाम सा ।। २२ ।।\nइह भुक्त्वा चिरं भोगान्पुत्रपौत्रश्रिया वृता ।।\nततः सा तत्पदं प्राप्ता पुनरावृत्तिदुर्लभम् ।। २३ ।। ।।\n।। युधिष्ठिर उवाच ।। ।।\nकीदृशं तद्व्रतं कृष्ण मंत्रश्चापि जनार्दन ।।\nविधानं कृत्तिकानां च तं च कालं वदस्व मे ।। २४ ।।\n।। श्रीकृष्ण उवाच ।। ।।\nकृत्तिकासु स्वयं सोमः कृत्तिकासु बृहस्पतिः ।।\nयदा स्यात्सोमवारेण सा महाकार्तिकी स्मृता ।। २५ ।।\nईदृशी बहुभिर्वर्षैर्बहुपुण्यैश्च लभ्यते ।।\nतथा सा न वृथा नेया यदीच्छेच्छ्रेय आत्मनः ।। २६ ।।\nअन्यापि कार्तिकी पार्थ समुपोष्य विधानतः ।।\nतस्या विधानं राजेन्द्र शृणुष्वैकमना भव ।। २७ ।।\nकार्त्तिके शुक्लपक्षस्य पूर्णमास्यां दिनोदये ।।\nनक्ताय नियमं कुर्याद्दन्तधावनपूर्वकम् ।। २८ ।।\nउपवासस्य वा शक्त्या ततः स्नात्वा जलाशये ।।\nकुरुक्षेत्रे प्रयागे वा पुष्करे नैमिषे तथा ।। २९ ।।\nशालग्रामे कुशावर्ते मूलस्थाने सकुन्तले ।।\nगोकर्णे वार्बुदे पुण्येऽथ वाप्यमरकंटके ।। 4.103.३० ।।\nपुरे वा नगरे वापि ग्रामे घोषेऽथ पत्तने ।।\nयत्र वा तत्र वा स्नायान्नरो योषिदथापि वा ।।\nदेवर्षिपितृपूजां च कृत्वा होमं युधिष्ठिर ।। ३१ ।।\nततोऽस्तसमये प्राप्ते पात्रं गव्यस्य सर्पिषः ।।\nक्षीरस्य वा सुसंपूर्णं कृत्वा गुडफलान्वितम् ।।\nषट्प्रमाणं यथा व्योम्नि कृत्तिकाशकटं न्यसेत्।। ३२ ।।\nषट्कृत्तिकानां बिंबानि स्वर्णरौप्यमयानि च ।।\nरत्नगर्भाणि कुर्याच्च स्वशक्त्या पाण्डुनन्दन ३३ ।।\nप्रथमा स्वर्णनिष्पन्ना द्वितीया रौप्यकीकृता ।।\nतृतीया रत्नघटिता चतुर्थी नवनीतजा ।। ३४ ।।\nपञ्चमी कणिकान्यूना षष्ठी पिष्टमयी कृता।।\nषट् कृत्तिकाः कृतबिंबाः कृत्वालक्तकसूत्रिकाः ।। ३५ ।।\nरत्नगर्भाः कुंकुमाक्ताः पृष्ठतः स्तबकान्विताः ।।\nसिंदूरचन्दनाभ्यक्ता जातीपुष्पै सुपूजिताः ।।\nमंत्रेणानेन राजेन्द्र द्विजाय प्रतिपादयेत् ।। ३६ ।।\nॐ सप्तर्षिदारा ह्यनलस्य वल्लभा या ब्रह्मणा रक्षितयेति युक्ताः ।।\nतुष्टाः कुमारस्य यथार्थमातरो ममापि सुप्रीततरा भवंतु-स्वाहा ।। ३७ ।।\nएवमुच्चार्य विप्राय प्रदेयाः कृत्तिका नृप ।।\nब्राह्मणोपि प्रतीच्छेत मंत्रेणानेव पांडव ।। ३८ ।।\nधर्मदाः कामकाः संतु इमा नक्षत्रमातरः ।।\nकृत्तिका दुर्गसंसारात्तारयंत्वावयोः कुलम् ।। ३९ ।।\nअनेन विधिना दत्त्वा दृष्ट्वा चैवांबरे स्थिताः ।।\nविसृज्य ब्राह्मणान्भक्त्या चानुव्रज्य पदानि षट् ।।\nनिवर्त्य च कथार्थं तु शृणुयात्फलमाप्नुयात् ।। 4.103.४० ।।\nविमानेनार्कवर्णेन गत्वा नक्षत्रमंडलम् ।।\nदिव्येन वपुषा युक्तः स्रक्चंदनविभूषितः ।। ४१ ।।\nदिव्यनारीगणवृतः सुखं भुंक्ते ह्यनामयम् ।।\nदोधूयमानश्चमरै रत्नपंक्त्या विराजितः ।। ४२ ।।\nपारिजातकमंदारपुष्पभारोपशोभितः ।।\nकृतार्थः परिपूर्णाशस्तिष्ठेदाभूतसंप्लवम् ।। ४३ ।।\nताराः ' कृत्वा व्रतांते वा गत्वा  स्वर्गं सभर्तृका ।।\nरमते निर्भया साध्वी सर्वभोगसमन्विता ।। ४४ ।।\nयश्चैतच्कृणुयात्पार्थ भक्तियुक्तः समाधिना ।।\nनारी वा पुरुषो वापि मुच्यते   सर्वकिल्बिषैः ।। ४५ ।।\nसौवर्णरौप्यमणिगोनवनीतसिद्धाः षट् कृत्तिकाः कणिकपिष्टमयीश्च कृत्वा ।।\nपात्रे निधाय कुसुमाक्षतधूपदीपैः संपूज्य जन्मगहनं न विशंति मर्त्याः ।। ४६ ।। ।।"
  }
]
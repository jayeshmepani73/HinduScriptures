[
  {
    "text": "।। श्रीकृष्ण उवाच ।। ।।\nशृणु पार्थ प्रवक्ष्यामि गोविन्दशयनं व्रतम् ।।\nकटदानं समुत्थानं चातुर्मास्यव्रतक्रमम् ।। १ ।।\n।। युधिष्ठिर उवाच ।। ।।\nकिं देवशयनं नाम देवस्स्वपिति चाप्यसौ ।।\nदेवः किमर्थं स्वपिति किं विधानं सदा वद ।। २ ।।\nके मंत्राः के च नियमा व्रतान्यथ क्रिया च का ।।\nकिं ग्राह्यं किं च भोक्तव्यं सुप्ते देवे जनार्दने ।। ३ ।।\n।। श्रीकृष्ण उवाच ।। ।।\nमिथुनस्थे सहस्रांशौ स्थापयेन्मधुसूदनम् ।।\nतुलाराशिगते तस्मिन्पुनरुत्थापयेद्व्रतम् ।। ४ ।।\nअधिमासे च पतिते एष एव विधिक्रमः ।।\nनान्यथा स्थापयेद्देवं न चैवोत्थापयेद्धरिम् ।। ५ ।।\nआषाढस्य सिते पक्षे एकादश्यामुपोषितः ।।\nस्थापयेद्भक्तिमान्विष्णुं शंखचक्रगदाधरम् ।। ६ ।।\nपीतांबरधरं सौम्यं पर्यंके स्वास्तृते शुभे ।।\nशुक्लवस्त्रसमाच्छन्ने सोपधाने युधिष्ठिर ।। ७ ।।\nइतिहासपुराणज्ञो विष्णुभक्तोपि यः पुमान् ।।\nस्नापयित्वा दधिक्षीरघृतक्षौद्रजलैस्तथा ।। ८ ।।\nसमालभ्य शुभैर्गंधैर्धूपैर्व स्त्रैरलंकृतम् ।।\nपूजयित्वा कुंकुमाद्यैर्मंत्रेणानेन पाण्डव ।। ९ ।।\nसुप्ते त्वयि जगन्नाथ जगत्सुप्तं भवेदिदम् ।।\nविबुद्धे त्वयि बुध्येत जगत्सर्वं चराचरम् ।। 4.70.१० ।।\nएवं तां प्रतिमां विष्णोः स्थापयित्वा युधिष्ठिर ।।\nतस्यैवाग्रे स्वयं वाचं गृह्णीयान्नियमांस्ततः ।। ११ ।।\nचतुरो वार्षिकान्मासान्देवस्योत्थापनावधि ।।\nस्त्री वा नरो वा मद्भक्तो धर्मार्थं सुदृढव्रतः ।।१२।।\nगृह्णीयान्नियमानेतान्दंतधावनपूर्वकम् ।।\nतेषां फलानि वक्ष्यामि तत्कर्तॄणां पृथक्पृथक् ।। १३ ।।\nमधुरस्वरो भवेद्राजा पुरुषो गुडवर्जनात् ।।\nतैलस्य वर्जनात्पार्थ सुन्दरांगः प्रजायते ।। १४ ।।\nकटुतैलपरित्यागाच्छत्रुक्षयमवाप्नुयात् ।।\nमधूकतैलत्यागेन सौभाग्यमतुलं भवेत् ।। १५ ।।\nपुष्पादिभोगत्यागेन स्वर्गे विद्याधरो भवेत् ।।\nयोगाभ्यासी भवेद्यस्तु स ब्रह्मपदमाप्नुयात् ।। १६ ।।\nकटुकाम्लतिक्तमधुरक्षारकाषायमेव च ।।\nयो वर्जयेत्स वैरूप्यं दौर्गत्यं नाप्नुयात्क्वचित् ।। १७ ।।\nतांबूलवर्जनाद्भोगी रक्तकण्ठश्च जायते ।।\nघृतत्यागात्सुलावण्यं सर्वसिद्धिः पुनर्भवेत् ।। १८ ।।\nफलत्यागाच्च मतिमान्बहुपुत्रश्च जायते ।।\nशाकपत्राशनाद्रोगी अपक्वादोऽमलो भवेत् ।। १९ ।।\nपादाभ्यंगपरित्यागाच्छिरोभ्यंगाच्च पार्थिव ।।\nदीप्तिमान् दीप्तकरणो यक्षो द्रव्यपतिर्भवेत् ।। 4.70.२० ।।\nदधिदुग्ध तक्रनियमाद्गोलोकं लभते नरः ।।\nइन्द्रातिथित्वमाप्नोति स्थालीपाकविवर्जितात् ।। २१ ।।\nलभेत संततिं दीर्घां तापपक्वस्य भक्षणात् ।।\nभूमावस्तरशायी च विष्णोरनुचरो भवेत् ।। २२ ।।\nसदा मुनिः सदा योगी मधुमांसस्य वर्जनात् ।।\nनिर्व्याधिर्नीरुजौजस्वी सुरामद्यविवर्जनात् ।। ।। २३ ।।\nएवमादिपरित्यागाद्धर्मः स्याद्धर्मनन्दन ।।\nएकांतरोपवासेन ब्रह्मलोके महीयते ।। २४ ।।\nधारणं नखरोमाणां गंगास्नानं दिनेदिने ।।\nमौनव्रती भवेद्यस्तु तस्याज्ञाऽस्खलिता भवेत् ।। २५ ।।\nभूमौ भुंक्ते सदा यस्तु स पृथिव्याः पतिर्भवेत् ।।\nनमो नारायणायेति जपतोनशनं फलम् ।। २६ ।।\nपादाभिवंदनाद्विष्णोर्लभेद्गोदानजं फलम् ।।\nविष्णुपादांबुसंस्पर्शात्कृतकृत्यो भवेन्नरः ।। २७ ।।\nविष्णुदेवकुले कुर्यादुपलेपनमर्चनम् ।।\nकल्पस्थायी भवेद्राजा स नरो नात्र संशयः ।। २८ ।।\nप्रदक्षिणाशतं यस्तु करोति स्तुतिपाठकः ।।\nहंसयुक्तविमानेन स च विष्णु पुरं व्रजेत् ।। २९ ।।\nगीतवाद्यकरो विष्णोर्गांधर्वं लोकमाप्नुयात् ।।\nनित्यं शास्त्रविनोदेन लोकान्यस्तु प्रबोधति ।। 4.70.३० ।।\nस व्यासरूपी भगवानंते विष्णुपुरं व्रजेत् ।।\nपुष्पमालादिभिः पूजां कृत्वा विष्णुपुरं व्रजेत् ।। ३१ ।।\nनित्यस्नायी नरो यस्तु नरकं स न पश्यति ।।\nभोजनं च जयेद्यस्तु स स्नानं पौष्करं लभेत् ।। ३२ ।।\nकृत्वा प्रेक्षणकं दिव्यं राज्यं सोऽप्सरसां लभेत् ।।\nअयाचितेन प्राप्नोति वापीकूपे यथा फलम् ।। ३३ ।।\nषष्ठकालेन्नभोज्येन स्थायी स्वर्गे नरो भवेत् ।।\nपर्णेषु यो नरो भुंक्ते कुरुक्षेत्रफलं लभेत् ।।३४।।\nशिलायां भोजनान्नित्यं स्नानं प्रयागजं भवेत् ।।\nयामद्वये जलत्यागान्न रोगैः परिभूयते ।। ३५ ।।\nएवमादिव्रते पार्थ तुष्टिमायाति हेतुतः ।।\nसुप्ते सति जगन्नाथे केशवे गरुडध्वजे ।। ३६ ।।\nनिवर्तते क्रियाः सर्वाश्चातुर्वण्यस्य भारत ।।\nविवाहव्रतबंधादिभूतसंस्कारदीक्षणम् ।। ३७ ।।\nयज्ञाश्च गृहवेशादि गोदानाच्च प्रतिष्ठितम् ।।\nपूज्यानि यानि कर्माणि तानि सर्वाणि वर्जयेत् ।। ३८ ।।\nअसंक्रांतं तु मासं वै दैवे पित्र्ये च वर्जयेत् ।।\nमलिम्लुचमशौचं च सूर्यसंक्रांतिवर्जितम् ।। ३९ ।।\nप्राप्ते भाद्रपदे मासि एकादश्यां दिने हरेः ।।\nकटदानं भवेद्विष्णोर्महापूजा प्रवर्तयेत् ।। 4.70.४० ।।\nय एतदेव शयनं तत्रेदं कारणं शृणु ।।\nपुरा तपःप्रभावेन तोषयित्वा हरिं विभुम् ।। ४१ ।।\nममापि मानयत्यङ्गं प्रार्थितो योगनिद्रया ।।\nनिरीक्ष्य चात्मनो देवा रुद्धं लक्ष्म्या उरःस्थलम् ।। ४२ ।।\nशंखचक्रासिमार्गाद्यैर्बाहवोप्यथ वक्षसा ।।\nअधो नाभेर्विरुद्धं मे वैनतेयेन पक्षिणा ।। ४३ ।।\nमुकटेन शिरो रुद्धं कुंडलाभ्यां च कर्णकौ ।।\nततो ददावहं तुष्टो नेत्रयोः स्थानमादरात् ।। ४४ ।।\nचतुरो वार्षिकान्मासान्माऽऽश्रिता सा भविष्यति ।।\nयोगनिद्रापि माहात्म्यं श्रुत्वा पौरातनं शुभम् ।। ४५ ।।\nचकार लोचनावासमतोऽर्थं मे युधिष्ठिर ।।\nअहं च तां भावयित्वा मानयामि मनस्विनीम् ।। ४६ ।।\nयोगनिद्रा महानिद्रा शेषाभिशयने स्थितः ।।\nक्षीरोदधौ च विंध्यग्रे धौतपादः समाहितः ।। ४७ ।।\nलक्ष्मीकरांबुजैरच्छैर्मृद्यमानपदद्वयः ।।\nतस्मिन्कालेऽपि मद्भक्तौ यो मासांश्चतुरः क्षिपेत् ।। ४८ ।।\nव्रतैरनेकैनियमैः पांडवश्रेष्ठ मानवः ।।\nकल्पस्थायी विष्णुलोकं स व्रजेन्नात्र संशयः ।। ४९ ।।\nततोऽवबुध्यते देवः श्रीमाञ्छङ्खगदाधरः ।।\nकार्तिके शुक्लपक्षस्य एकादश्यां पृथक्छृणु ।। 4.70.५० ।।\nमन्त्रेणानेन राजेन्द्र देवमुत्थापयेद्द्विजः ।।\nइदं विष्णुर्विचक्रमे स्वासने च तदा नृप ।। ५१ ।।\nसमुत्थिते तदा विष्णो क्रियाः सर्वाः प्रवर्तयेत् ।।\nमहातूर्यरवे रात्रौ भ्रामयेत्स्यंदने स्थितम् ।।५२।।\nउत्थिते देवदेवेशे नगरे पार्थिवः स्वयम् ।।\nदीपोद्रेककरे मार्गे नृत्यगीतजनाकुले ।। ५३ ।।\nयंयं दामोदरः पश्येदुत्थितो धरणीधरः ।।\nतंतं प्रदेयं राजेन्द्र सर्वं स्वर्गाय कल्पते ।। ५४ ।।\nरात्रौ प्रजागरे देवमेकादश्यां सुरालये ।।\nप्रभाते विमले स्नात्वा द्वादश्यां विष्णुमर्चयेत् ।। ५५ ।।\nहोमयेद्धव्यवाहं च हव्यद्रव्यैर्घृतादिभिः ।।\nततो विप्राञ्छुभान्स्नात्वा भोजयेदन्नविस्तरैः ।। ५६ ।।\nघृतदधिक्षौद्रकाद्यैर्गुडधूपैः समोदकैः ।।\nयजमानोऽपि संतुष्टस्त्वरा हास्यविवर्जितः ।। ५७ ।।\nएकादश दशाष्टौ वा पंच द्वौ वा कुरूत्तम ।।\nअर्चयेच्चन्दनैर्धूपैः पुष्पैर्गन्धैर्द्विजोत्तमान् ।। ५८ ।।\nश्रद्धोक्तविधिना पार्थ भोजयेद्भाग्यवान्यतीन् ।।\nआचांतेभ्यस्ततो दद्यात्त्यागं यत्किञ्चिदेव हि ।। ५९ ।।\nस्ववाचा स्वमनोभीष्टपत्रपुष्पफलादिकम् ।।\nचतुरो वार्षिकान्मासान्नियमो यस्य यः कृतः ।। 4.70.६० ।।\nकथयित्वा द्विजेभ्यस्तं दद्याद्भक्त्या सदक्षिणाम् ।।\nदत्त्वा विसर्जयेद्विप्रांस्ततो भुञ्जीत च स्वयम् ।। ६१ ।।\nयत्त्यक्तं चतुरो मासान्प्रवृत्तिन्तस्य चाचरेत् ।।\nएवं य आचरेत्पार्थ सोऽनन्तं धर्ममाप्नुयात् ।। ६२ ।।\nअवसाने तु राजेन्द्र वासुदेवपुरीं व्रजेत् ।।\nयस्याविघ्नैः समाप्येत चातुर्मास्यव्रतं नृप ।। ६३ ।।\nस भवेत्कृतकृत्यस्तु न पुनर्मातृको भवेत् ।।\nयो देवशयनं पार्थ मासंमासं समाचरेत ।। ६४ ।।\nउत्थानं चापि कृष्णस्य स हरेर्लोकमाप्नुयात् ।।\nशृणोति ध्यायति स्तौति जुहोत्याख्याति यो नरः ।।\nविष्णोर्भक्तिं परां पार्थ स गच्छेद्वैष्णवं पदम् ।। ६५ ।।\nदुग्धाब्धिभोगशयने भगवाननन्तो यस्मिन्दिने स्वपिति यत्र विबुध्यते वा ।।\nतस्मिन्ननन्यमनसामुपवासभाजां पुंसां ददाति सुगतिं गरुडांगसंगी ।। ६६ ।। ।।"
  }
]
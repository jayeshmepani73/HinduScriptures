[
  {
    "text": "।। युधिष्ठिर उवाच ।। ।।\nउपवासासमर्थानां सदैव पुरुषोत्तम ।।\nएका या द्वादशी पुण्या तां वदस्व ममानघ ।। १ ।।\n।। श्रीकृष्ण उवाच ।। ।।\nमासि भाद्रपदे शुक्ला द्वादशी श्रवणान्विता ।।\nसर्वकामप्रदा पुण्या चोपवासे महाफला ।। २ ।।\nसंगमे सरितां स्नात्वा द्वादश्यां समुपोषितः ।।\nअयत्नात्समवाप्नोति द्वादशद्वादशीफलम् ।। ३ ।।\nबुधश्रवणद्वादश्यामेवं वै संयतो भवेत् ।।\nअतीव महती तस्यां कृतं सर्वमथाक्षयम् ।। ४ ।।\nद्वादशी श्रवणोपेता यदा भवति भारत ।।\nसंगमे सरितां स्नात्वा गंगादिस्नानजं फलम्।।\nसोपवासः समाप्नोति नात्र कार्या विचारणा ।। ५ ।।\nजलपूर्णे तथा कुंभे स्थापयित्वा विचक्षणः ।।\nपंचरत्नसमोपेतं सोपवीतं सुपूजि तम् ।। ६ ।।\nतस्य स्कंधे सुघटितं स्थापयित्वा जनार्दनम् ।।\nयथाशक्ति स्वर्णमयं शंखशार्ङ्गविभूषितम् ।। ७ ।।\nस्नापयित्वा विधानेन सितचंदन चर्चितम् ।।\nसितवस्त्रयुगच्छन्नं छत्रोपानद्युगान्वितम् ।। ८ ।।\nॐ नमो वासुदेवायेति शिरः संपूजयद्धरेः ।।\nश्रीधराय मुखं तद्वत्कंठ कृष्णाय वै पुनः ।। ९ ।।\nॐ नमः श्रीमते वक्षो भुजौ सर्वास्त्रधारिणे ।।\nव्यापकाय नमः कुक्षी केशवायोदरं नमः ।। 4.75.१० ।।\nत्रैलोक्यजनकायेति एवं संपूजयेद्धरिम् ।।\nसर्वाधिपतये जंघे पादौ सर्वात्मने नमः ।। ११ ।।\nअनेन विधिना राजन्पुष्पैर्धूपैः समर्चयेत् ।।\nततस्तस्याग्रतो देयं नैवेद्यं घृतपाचितम् ।। १२ ।।\nसोदकांश्च नवान्कुंभाञ्छक्त्या दद्याद्विचक्षणः ।।\nएवं संपूज्य गोर्विदं जागरं तत्र कारयेत् ।। १३ ।।\nप्रभाते विमले स्नात्वा संपूज्य गरुडध्वजम् ।।\nपुष्पधूपादिनैवेद्यैः फलैर्वस्त्रैः सुशोभनैः ।।\nततः पुष्पांजलिं बद्ध्वा मंत्रमेतमुदीरयेत् ।। १४ ।।\nनमो नमस्ते गोविन्द बुधश्रवण संज्ञक ।।\nअघौघसंक्षयं कृत्वा सर्वसौख्यप्रदो भव ।। १५ ।।\nएवं संपूज्य गोविंद ब्राह्मणं पूजयेत्ततः ।।\nअनंतरं ब्राह्मणे वै वेदवेदांतपारगे ।।\nपुराणज्ञे विशेषेण विधिवत्संप्रदापयेत् ।। १६ ।।\nद्वादश्यां श्रवणे युक्ते अशेषाहस्करान्विते ।।\nकरकं संगमे स्नात्वा प्रीयतां मे जनार्दनः।। १७ ।। ।।\n।। श्रीकृष्ण उवाच ।। ।।\nअत्राप्युदाहरंतीममितिहासं पुरातनम् ।।\nमहत्यरण्ये यद्वृत्तं भूमिपाल शृणुष्व तत् ।।१८।।\nदेशो दशार्णको नाम तस्य भागे तु पश्चिमे ।।\nअस्ति कश्चिन्मरुदेशः सर्वसत्त्वभयंकरः ।। १९ ।।\nसुतप्तसिकता भूमिर्यत्र दुष्टा महोरगाः।।\nअल्पच्छायद्रुमाकीर्णो मृतप्राणि समाकुलः ।।4.75.२० ।।\nशमीखदिरपालाशकरीरैः पीलुभिः सह ।।\nतत्र भीमा द्रुमाः पार्थ कंटकैः शबला दृढैः ।।२१।।\nदग्धप्राणिगणाकीर्णा यत्र भूर्द्दृश्यते क्वचित्।।\nअन्नोदकं नो लभंते राजंस्तत्र बलाहकाः ।।२२।।\nकदाचिदपि दृश्यंते भ्राम्यन्तो हि विहगमाः।।\nवृक्षांतरगतैर्नित्यं शिशुभिस्तृषितैः समम् ।।\nउत्कृत्तजीविता राजन्दृश्यंते विहगोत्तमाः ।।२३।।\nतृषातुराश्च सहसा मृगाः सैकतमागताः।।\nसैकतेष्वेव नश्यंति जलं सैकतसेतुवत्।।२४।।\nतस्मिंस्तथाविधे देशे कश्चिद्दैववशाद्वणिक् ।।\nनिजसार्थपरिभ्रष्टः प्रविष्टो मरुजांगले ।। २५ ।।\nपिशाचान्मलिनांस्तीक्ष्णान्निर्मांसान्भीमदर्शनान् ।।\nइतस्ततः संचरतो ददर्श वणिगुत्तमः ।। २६ ।।\nबभ्रामोद्भ्रांतहृदयः क्षुत्तृषाभ्रमकर्षितः ।।\nक्व ग्रामः क्व जलं क्वाहं यास्यामि न बुबोध सः ।।२७।।\nअथ प्रेतान्ददर्शासौ तृष्णाव्याकुलितेंद्रियान् ।।\nस्नायुबद्धास्थिचरणान्प्रेक्षमाणानितस्ततः ।। २८ ।।\nप्रेतस्कंधसमारूढमेकं प्रेतं ददर्श ह ।।\nअपश्यद्बहुभिः प्रेतैः समंतात्परिवारितम् ।। २९ ।।\nआगच्छन्तं तमव्यग्रं स्रुतुशब्दपुरःसरम् ।।\nप्रेतस्कंधान्महीं गत्वा तस्यांतिकमुपागमत् ।। 4.75.३० ।।\nस दृष्ट्वाथ वणिक्छ्रेष्ठमिदं वचनमब्रवीत् ।।\nअस्मिन्वै निर्जले देशे गमनं भवतः कथम् ।।३१।।\nतमुवाच वणिग्धीमान्सार्थभ्रष्टस्य चैव मे ।।\nप्रवेशो दैवयोगेन पूर्वकर्मकृतेन तु ।।३२।।\nतृष्णा मां बाधतेऽत्यर्थं क्षुद्दुनोति भृशं तथा ।।\nप्राणाः कंठमनुप्राप्ता वचनं नश्यतीव मे ।।\nअत्रोपायं न पश्यामि जीवेयं येन केनचित् ।।३३।।\n।। कृष्ण उवाच ।। ।।\nइत्येवमुक्ते प्रेतस्तं वणिजं वाक्यमब्रवीत् ।।\nपुंनागमिममाश्रित्य प्रतीक्षस्व मुहूर्तकम् ।।३४।।\nकृतातिथ्यो यथालाभं गमिष्यसि यथासुखम् ।।\nएवमुक्तस्तथा चक्रे स वणिक्तृष्णयार्दितः ।। ३५ ।।\nमध्याह्नसमये प्राप्ते ततस्तं देशमागतः ।।\nपुन्नागवृक्षात्करको वारिधारामनोरमः ।।\nदध्योदनसमायुक्तो वर्धमानेन संयुतः ।। ३६ ।।\nआगते करके तस्मिन्प्रादादतिथये तदा ।।\nभुक्त्वान्नं च जलं पीत्वा वणिक्तुष्टिमुपागतः ।।\nवितृष्णो विज्वरश्चैव क्षणेन समपद्यत ।। ३७ ।।\nततस्तु प्रेतसंघस्य भोक्तुकामस्य वै ददौ ।।\nदध्योददनं सपानीयं प्रेतास्तृप्तिं परां गताः ।। ३८ ।।\nअतिथिं तर्पयित्वा च प्रेतलोकं च सर्वशः ।।\nततः स्वयं स बुभुजे भुक्तशेषं यथासुखम् ।। ३९ ।।\nतस्य भुक्तवतश्चान्नं पानीयं च क्षयं ययौ ।।\nप्रेताधिपं ततस्तृप्तो वणिग्वचनमब्रवीत् ।। 4.75.४० ।।\nआश्चर्यमेतत्परमं वनेऽस्मिन्प्रतिभाति मे ।।\nअन्नपानस्य सम्प्राप्तिः परमस्य कुतस्तव ।। ४१ ।।\nस्तोकेन च तथान्नेन बिभर्षि सुबहून्पृथक् ।।\nतृप्ताः परं कथं त्वेते निर्मांसा भिन्नकु क्षयः ।। ४२ ।।\nअपरं च कथं चेह मम पापपरिक्षयः ।।\nहस्तावलंबनकस्त्वं सम्प्राप्तो निर्जने वने ।।\nतृप्तश्चासि कथं ग्रासमात्रेण च शुभव्रत ।। ।। ४३ ।।\nकस्त्वमस्यां सुघोरायामटव्यां तु कृतालयः ।।\nतमेतं संशयं छिंधि परं कौतूहलं मम ।। ४४ ।।\nएवमुक्तः स वाणिज्या प्रेतो वचनमब्रवीत ।।\nशृणु भद्र प्रवक्ष्यामि दुष्कृतं कर्म चात्मनः ।। ४५ ।।\nशाकले नगरे रम्ये अहमासं सुदुर्मतिः ।।\nवाणिज्यासक्तितः पूर्वं कालो नीतो मयानघ ।। ४६ ।।\nधनलोभान्मया तत्र कदाचिच्च प्रमादिना ।।\nन दत्ता भिक्षवे भिक्षा तृष्णया पीडिताय च ।। ४७ ।।\nप्रतिवेशे च तत्रासीद्ब्राह्मणो गुणवान्मम ।।\nश्रवणद्वादशीयोगे मासि भाद्रपदे तथा ।। ४८ ।।\nस कदाचिन्मया सार्धं तोषां नाम नदीं ययौ ।।\nतस्याश्च संगमः पुण्यो यत्रासीच्चन्द्रभागया ।। ४९ ।।\nचंद्रभागा सोमसुता तोषा चैवार्कनंदिनी ।।\nतयोः शीतोष्णसलिलसंगमः सुमनोहरः ।। 4.75.५० ।।\nतत्तीर्थवरमासाद्य प्रातिवेश्यः स च द्विजः ।।\nश्रवणद्वादशीयोगे स्नातश्चैवमुपोषितः ।। ५१ ।।\nचंद्रभागातोषयोश्च वारिधान्यैर्नवैर्दृढैः ।।\nदध्योदनयुतैः सार्धं सम्पूर्णैर्वर्धमानकैः ।। ५२ ।।\nछत्रोपानद्युगं वस्त्रं प्रतिमां विधिवद्धरेः ।।\nचंद्रभागाजीवनेन दध्योदनयुतं तदा ।। ५३ ।।\nएतत्कृत्वा गृहं प्राप्तस्ततः कालेन केनचित् ।।\nपञ्चत्वमहमासाद्य नास्तिक्यात्प्रेततां गतः ।।\nअस्यामटव्यां घोरायां यथा दृष्टस्त्वयानघ ।। ५४ ।।\nब्रह्मस्वहारिणस्त्वेते पापाः प्रेतत्वमागताः ।।\nपरदाररताः केचित्स्वामिद्रोहरताः परे ।। ५५ ।।\nमित्रद्रोहरताः केचिद्देशेऽस्मिंस्तु सुदारुणे ।।\nममैते भृत्यतां याता अन्नपानकृतेन च ।। ।।५६।।\nअक्षय्यो भगवान्कृष्णः परमात्मा सनातनः ।।\nयद्दीयते तमुद्दिश्य अक्षय्यं तत्प्रकीर्तितम् ।।५७।।\nमया विहीनाः किं त्वेते वनेऽस्मिन्भृशदारुणे।।\nपीडामनुभविष्यंति दारुणां कर्मयोनिजाम् ।।५८।।\nएतेषां त्वं महाभाग ममानुग्रहकाम्यया ।।\nअनेकनामगोत्राणि गृहाण लेखनेन च ।।५९।।\nअस्तु कक्षागता चैव तव संपुटिका शुभा ।।\nहिमवत्यां तथासाद्य तत्र त्वं लप्स्यसे निधिम् ।। 4.75.६० ।।\nगयाशीर्षे ततो गत्वा श्राद्धं कुरु महामते ।।\nएकमेकमथोद्दिश्य प्रेतंप्रेतं यथासुखम् ।। ६१ ।।\nएवं सम्भाषमाणोऽसौ तप्तजांबूनदप्रभः ।।\nविमानवरमारुह्य स्वर्गलोकमितो गतः ।।६२।।\nस्वर्गते प्रेतनाथे तु प्रभावात्स वणिक्पुमान् ।।\nनामगोत्राणि संगृह्य प्रयातः स हिमाचलम् ।। ६३ ।।\nतत्र प्राप्य निधिं गत्वा विनिक्षिप्य स्वके गृहे ।।\nधनभागमुपादाय गयाशीर्षवटं ययौ ।।\nप्रेतानां क्रमशस्तत्र चक्रे श्राद्धं दिनेदिने ।। ६४ ।।\nयस्ययस्य गयाश्राद्धं स करोति दिने वणिक् ।।\nस च तस्य सदा स्वप्ने दर्शयत्यात्मनस्तनुम् ।। ६५ ।।\nब्रवीति च महाभाग प्रसादेन तवानघ ।।\nप्रेतभावो मया त्यक्तः प्राप्तोस्मि परमां गतिम् ।।६६।।\nस कृत्वा धनलोभाच्च प्रेतानां सत्कृतिं वणिक् ।।\nजगाम स्वगृहं तत्र मासि भाद्रपदे तथा ।। ६७ ।।\nश्रवणद्वादशीयोगे पूजयित्वा जनार्दनम् ।।\nदानं च दत्त्वा विप्रेभ्यः सोपवासो जितेन्द्रियः ।। ६८ ।।\nमहानदीसंगमेषु प्रतिवर्षं युधिष्ठिर ।।\nचकार विधिवद्दानं ततो दिष्टांतमागतः ।। ६९ ।।\nअवाप परमं स्थानं दुर्लभं चात्र मानवैः ।।\nयत्र कामफला वृक्षा नद्यः पायसकर्दमाः ।।\nशीतलामलपानीयाः पुष्करिण्यो मनोहराः ।। 4.75.७० ।।\nतं देशमासाद्य वणिङ् महात्मा सुतप्तजांबूनदभूषितांगः ।।\nकल्पं समग्रं सह सुन्दरीभिः स्वर्गे स रेमे मुदितः सदैव ।। ७१ ।।"
  }
]
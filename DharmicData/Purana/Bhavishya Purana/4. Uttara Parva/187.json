[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि तव पांडुकुलोद्वह ।।\nपुण्यं हेमरथं नाम महापातकनाशनम् ।। १ ।।\nपुण्येऽह्नि विप्रकथिते स्वनुलिप्ते गृहांगणे ।।\nकृष्णाजिनतिलान्कृत्वा कांचनं स्थापयेद्रथम् ।। २ ।।\nचतुरस्रं महाभाग चतुश्चक्रं सकूबरम् ।।\nब्रह्माणमग्रतः कृत्वा गृहीतप्रग्रहं शुभम् ।। ३ ।।\nइंद्रनीलेन कुंभेन ध्वजरूपेण संयुतम् ।।\nलोकपालाष्टकोपेतं पद्मरागदलान्वितम् ।। ४ ।।\nचत्वारः पूर्णकलशा धान्यान्यष्टादशैव तु ।।\nकौशेयवस्त्रसंवीतमुपरिष्टाद्वितानकम् ।। ५ ।।\nमध्ये तु फलसंयुक्तं पुरुषेण समन्वितम् ।।\nयोगयुक्तः पुमान्कार्यस्तं च तत्राधिवासयेत् ।। ६ ।।\nएवंविधं पूजयित्वा माल्यगंधानुलेपनैः ।।\nचक्ररक्षावुभौ तस्य कार्यौ विश्वकुमारकौ ।। ७ ।।\nपुण्यं कालं ततः प्राप्य स्नातः संपूज्य देवताः ।।\nत्रिःप्रदक्षिणमावृत्य गृहीतकुसुमांजलिः ।। ६ ।।\nशुक्लमाल्यांबरधर इमं मंत्रमुदीरयेत् ।। ९ ।।\nनमोनमः पापविनाशनाय विश्वात्मने देवतुरंगमाय ।।\nधात्रामधीशाय भवाभवाय रथस्य दानान्मम देहि शांतिम् ।। 4.187.१० ।।\nवस्वष्टकादित्यमरुद्गणानां त्वमेव धाता परमं निधानम् ।।\nयतस्ततो मे हृदयं प्रयातु धर्मैकतानत्वमघौघनाशात् ।। ११ ।।\nइति तुरगरथप्रदानमेतद्भवभयसूदनमंत्रं यः करोति ।।\nसकलुषपटलैर्विमुक्तदेहः परममुपैति पदं पिनाकपाणेः ।। १२ ।।\nदेदीप्यमानवपुषा च जितप्रभावमाक्रम्य मडलमखंडलचंडभानोः ।।\nसिद्धांगनानयनयुग्मप्रनि पीयमानवक्त्रांबुजेंऽबुजभवेन चिरं सहास्ते ।। १३ ।।\nइति पठति शृणोति वा य एतत्कनकतुरंगरथप्रदानमस्मिन् ।।\nन स नरकपुरं व्रजेत्कदाचिन्नरकरिपोर्भवनं प्रयाति भूयः ।। १४ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे हिरण्याश्वरथदानविधिवर्णनं नाम सप्ताशीत्युत्तरशततमोऽध्यायः ।। १८७ ।।"
  }
]
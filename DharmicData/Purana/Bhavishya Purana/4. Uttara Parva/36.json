[
  {
    "text": "।। श्रीकृष्ण उवाच ।। ।।\nपंचमी दयिता राजन्नागानंदविवर्द्धनी ।।\nपञ्चम्यां किल नागानां भवतीत्युत्सवो महान् ।। १ ।।\nवासुकिस्तक्षकश्चैव कालिको माणिभद्रकः।।\nधृतराष्ट्रो रैवतश्च कर्कोटकधनंजयौ ।।\nएते प्रयच्छंत्यभयं प्राणिनां प्राणजीविनाम् ।। २ ।।\nपञ्चम्यां स्नपयंतीह नागान्क्षी रेण ये नराः ।।\nतेषां कुले प्रयच्छंति अभयं प्राणिनां सदा ।। ३ ।।\nशप्ता नागा यदा मात्रा दह्यमाना दिवानिशम् ।।\nनिर्वापिता गवां क्षीरैस्ततः प्रभृति वल्लभाः ।। ४ ।।\n।। युधिष्ठिर उवाच ।। ।।\nमात्रा शप्ताः कथं नागाः किमुद्दिश्य च कारणम् ।।\nकथं वा तस्य शापस्य विनाशोऽ भूज्जनार्दन ।। ५ ।।\n।। श्रीकृष्ण उवाच ।। ।।\nउच्चैःश्रवाश्वराजश्च श्वेतवर्णोऽमृतोद्भवः ।।\nतं दृष्ट्वा चाब्रवीत्कद्रूर्नागानां जननी स्वसाम् ।। ।। ६ ।।\nअश्वरत्नमिदं श्वेतं पश्यपश्यामृतोद्भवम् ।।\nकृष्णांश्च वीक्ष्यसे बालान्सर्वश्वेतानुताद्य वै ।। ७ ।।\n।। विनतोवाच ।। ।।\nसर्वश्वेतो हयवरो नायं कृष्णो न लोहितः ।।\nकथं त्वं वीक्षसे कृष्णं विनतोवाच तां स्वसाम् ।। ८ ।।\n।। कद्रूरुवाच ।। ।\nवीक्षेऽहमेकनयना कृष्णबाल समन्वितम् ।।\nद्विनेत्रा च त्वं विनते न पश्यसि पणं कुरु ।। ९ ।।\n।। विनतोवाच ।। ।।\nअहं दासी भवित्री ते कृष्णकेशे प्रदर्शिते ।।\nन चेद्दर्शयसे कद्रु मम दासी भविष्यसि ।। 4.36.१० ।।\nएवं ते विपणं कृत्वा गते क्रोधसमन्विते ।।\nसुषुप्ते प्राज्यदोषे तु कद्रूर्जिह्ममचिंतयत् ।। ११ ।।\nआहूय पुत्रान् प्रोवाच बाला भूत्वा हयोत्तमे ।।\nतिष्ठध्वं विपणौ जेष्ये विनतां जयगृद्धिनीम् ।। १२ ।।\nप्रोचुस्ते जिह्मबुद्धिं तां नागाः कद्रूं विगृह्य च ।।\nअधर्म एष तु महान्करिष्यामो न ते वचः ।।\nअशपद्रुषिता कद्रूः पावको वः प्रधक्ष्यति ।। १३ ।।\nगते बहुतिथे काले पांडवो जनमेजयः ।।\nसर्पसत्रं स कर्ता वै भूमावन्यैः सुदुष्करम् ।।१४।।\nतस्मिन्सत्रे च तिग्मांशुः पावको भक्षयिष्यति ।।\nएवं शप्त्वा तदा कद्रूः प्रत्युवाच न किंचन ।।१५।।\nमात्रा शप्तस्तदा नागः कर्तव्यं नान्वपद्यत ।।\nवासुकिर्दुःखसंतप्तः पपात भुवि मूर्च्छितः ।। १६ ।।\nवासुकिं दुःखितं दृष्ट्वा ब्रह्मा प्रोवाच सांत्वयन्।।\nमा शुचो वासुकेऽत्यर्थं शृणु मद्वचनं परम्।। १७।।\nयायावरकुले जातो जरत्कारुरिति द्विजः।।\nभविष्यति महातेजास्तस्मिन्काले तपोनिधिः ।।१८।।\nभगिनीं च जरत्कारुं तस्य त्वं प्रतिदास्यसि ।।\nभविता तस्य पुत्रोऽसावस्तीक इति विश्रुतः ।। १९ ।।\nस तत्सत्रं प्रवृद्धं वै नागानां भयदं महत् ।।\nनिषेधयिष्यति मुनिर्वाग्भिः संपूज्य पार्थिवम् ।। 4.36.२० ।।\nतदियं भगिनी नाग रूपौदार्यगुणान्विता ।।\nजरत्कारुर्जरत्कारोः प्रदेया ह्यवि चारतः ।। २१ ।।\nयदासौ प्रार्थ्यतेऽरण्ये यत्किञ्चित्प्रवदिष्यति ।।\nतत्कर्तव्यमशेषेण इच्छेच्छ्रेयस्तथात्मनः ।। २२ ।।\nपितामहवचः श्रुत्वा वासुकिं प्रणिपत्य च ।।\nतथाकरोद्यथा चोक्तं यत्नं परममास्थितः ।। २३ ।।\nतच्छ्रुत्वा पन्नगाः सर्वे प्रहर्षोत्फुल्ललोचनाः ।।\nपुनर्जातमिवात्मानं मेनिरे भुजगोत्तमाः ।। २४ ।।\nअप्लवे तु निमग्नानां घोरे यज्ञाग्निसागरे ।।\nआस्तीकस्तत्र भविता प्लवभूतोऽभयप्रदः ।। २५ ।।\nश्रुत्वा स चाग्निराजानमृत्विजस्तदनंतरम् ।।\nनिवर्तयिष्यति यागं नागानां मोहनं परम् ।। २६ ।।\nपञ्चम्यां तच्च भविता ब्रह्मा प्रोवाच लेलिहान् ।।\nतस्मादियं महाराज पञ्चमी दयिता शुभा ।। २७ ।।\nनागानां हर्षजननी दत्ता वै ब्रह्मणा पुरा ।।\nदत्त्वा तु भोजनं पूर्वं ब्राह्मणानां तु कामतः ।। २८ ।।\nविसृज्य नागाः प्रीयंतां ये केचित्पृथिवीतले ।।\nहिमाचले ये वसन्ति येंऽतरिक्षे दिविस्थिताः ।।\nये नदीषु महानागा ये सरःस्वभिगामिनः ।।२९।।\nये वापीषु तडागेषु तेषु सर्वेषु वै नमः ।।4.36.३०।।\nनागान्विप्रांश्च संपूज्य विसृज्य च यथार्थतः ।।\nततः पश्चाच्च भुञ्जीयात्सह भृत्यैर्न्नराधिप ।।३१।।\nपूर्वं मधुरमश्नीयात्स्वेच्छया तदनंत रम् ।।\nएवं नियमयुक्तस्य यत्फलं तन्निबोध मे ।।३२।।\nमृतो नागपुरं याति पूज्यमानोऽप्सरोगणैः ।।\nविमानवरमारूढो रमते कालमीप्सितम् ।।३३।।\nइह चागत्य राजासौ सर्वराजवरो भवेत् ।।\nसर्वरत्नसमृद्धश्च वाहनाढ्यश्च जायते ।। ३४ ।।\nपञ्चजन्मन्यसौ राजा द्वापरेद्वापरे भवेत् ।।\nआधिव्याधिविनिर्मुक्तः पत्नीपुत्रसहायवान् ।।\nतस्मात्पूज्याश्च नागाश्च घृतक्षीरादिना सदा ।। ३५ ।।\n।। युधिष्ठिर उवाच ।। ।।\nदशंति यं नरं कृष्ण नागाः क्रोधसमन्विताः ।।\nभवेत्किं तस्य दष्टस्य विस्तराद्ब्रूहि मां हरे ।। ३६ ।।\n।। श्रीकृष्ण उवाच ।। ।।\nनागदष्टो नरो राजन्प्राप्य मृत्युं व्रजत्यधः ।।\nअधो गत्वा भवेत्सर्पो निर्विषो नात्र संशयः ।। ३७ ।।\n।। युधिष्ठिर उवाच ।। ।।\nनागदष्टः पिता यस्य भ्राता माता सुहृत्सुतः ।।\nस्वसा वा दुहिता भार्या किं कर्तव्यं वदस्व मे ।। ३८ ।।\nमोक्षाय तस्य गोविन्द दानं व्रतमुपोषितम् ।।\nब्रूहि मे यदुशार्दूल येन स्वर्गतिमाप्नुयात्।। ।। ३९ ।।\n।। श्रीकृष्ण उवाच ।। ।।\nउपोष्या पञ्चमी राजन्नागानां पुष्टिवर्द्धिनी ।।\nवर्षमेकं तु राजेन्द्र विधानं शृणु यादृशम् ।। 4.36.४० ।।\nमासे भाद्रपदे या तु शुक्लपक्षे महीपते ।।\nसा च पुण्यतमा प्रोक्ता ग्राह्या सद्गतिकाम्यया ।। ४१ ।।\nज्ञेया द्वादश वर्षांते पञ्चम्यो भरतर्षभ ।।\nचतुर्थ्यामेकभक्तं तु तस्यां नक्तं प्रकीर्तितम् ।। ४२ ।।\nभूरिचन्द्रमयं नागमथवा कलधौतजम् ।।\nकृत्वा दारुमयं चापि उताहो मृन्मयं नृप ।। ४३ ।।\nपञ्चम्यामर्चयेद्भक्त्या नागं पञ्चफणं शृणु ।।\nकरवीरैस्तथा पद्मैर्जातीपुष्पैः सुशोभनैः ।। ४४ ।।\nगन्धपुष्पैः सनैवेद्यैः पूज्य पन्नगसत्तमम् ।।\nब्राह्मणान्भोजयेत्पश्चाद् घृतपायसमोदकैः ।। ४५ ।।\nनारायणबलिः कार्यः सर्पदष्टस्य देहिनः ।।\nदाने पिंडप्रदाने च ब्राह्मणानां च तर्पयेत् ।। ४६ ।।\nवृषोत्सर्गस्तु कर्तव्यो गते संवत्सरे नृप ।।\nस्नानं कृत्वोदकं दद्यात्कृष्णोऽत्र प्रीयतामिति ।। ४७ ।।\nअनंतो वासुकिः शेषः पद्मः कम्बल एव च ।।\nतथा तक्षक नागश्च नागश्चाश्वतरो नृप ।। ४८\nधृतराष्ट्रः शंखपालः कालियस्तक्षकस्तथा ।।\nपिंगलश्च महानागो मासिमासि प्रकीर्तिताः ।।\nवत्सरांते पारणं स्यान्महाब्राह्मणभोजनम् ।। ४९ ।।\nइतिहासविदे नागः कांचनेन कृतो नृप ।।\nतथार्जुनी प्रदातव्या सवत्सा कांस्यदोहना ।। 4.36.५० ।।\nएष पारणके पार्थ विधिः प्रोक्तो विचक्षणैः ।।\nकृते व्रतवरे तस्मिन्सद्गतिं यांति बान्धवाः ।। ५१ ।।\nये दन्दशूकरदनैर्दष्टाः प्राप्ता ह्यधोगतिम् ।।\nवर्षमेकं चरि ष्यंति भक्त्या ये व्रतमुत्तमम् ।।\nदांष्ट्रिकं मोक्ष्यते तेषां शुभं स्थानमवाप्स्यति ।। ५२ ।।\nयश्चेदं शृणुयान्नित्यं पठेद्भक्त्या समन्वितः ।।\nन वै कुटुम्बे नागेभ्यो भयं भवति कुत्रचित् ।। ५३ ।।\n।। श्रीकृष्ण उवाच ।। ।।\nतद्वद्भाद्रपदे मासि पञ्चम्यां श्रद्धयान्वितः ।।\nयस्त्वालिख्य नरो नागान्कृ ष्णवर्णादिवर्णकैः ।।\nपूजयेद्गन्धपुष्पैस्तु सर्पिर्ग्गुग्गुलुपायसैः ।। ५४ ।।\nतस्य तुष्टिं समायांति पन्नगास्तक्षकादयः ।।\nआसप्तमात्कुलात्तस्य न भयं नागतो भवेत् ।। ५५ ।।\nतस्मात्सर्वप्रयत्नेन नागान्संपूजयेद्बुधः ।।\nतथा चाश्वयुजे मासि पञ्चम्यां कुरुनंदन ।। ५६ ।।\nकृत्वा कुशमयान्नागानिंद्राण्या सह पूजयेत् ।।\nघृतोदकाभ्यां पयसा स्नपयित्वा विशांपते ।। ५७ ।।\nगोधूमैः पयसा स्विन्नैर्भक्ष्यैश्च विविधैस्तथा ।।\nयस्त्वस्यां विविधान्नागाञ्छुचिर्भक्त्या समन्वितः ।। ५८ ।।\nपूजयेत्कुरुशार्दूल तस्य शेषादयो नृप ।।\nनागाः प्रीता भवन्तीह शांतिं प्राप्नोति शोभनाम् ।।\nस शांतिलोकमासाद्य मोदते शाश्वतीः समाः ।। ५९ ।।\nइत्येतत्कथितं वीर पञ्चमीव्रतमुत्तमम् ।।\nतत्रायमुच्यते मंत्रः सर्वदोषनिषेधकः ।। 4.36.६० ।।\n( ॐ कुरुकुल्ले हुं फट्स्वाहा )\nभक्तेन भक्तिसहिताः शतपञ्चमीषु ये पूजयंति भुजगान्कुसुमोपहारैः।।\nतेषां गृहेष्वभयदा हि सदैव सर्पाः शश्वत्प्रमोदपरमा रुचयो भवंति ।। ६१ ।।"
  }
]
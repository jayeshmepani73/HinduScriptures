[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि बलिरक्षाविधिं नृप ।।\nतं शृण्वेकाग्रमनसा समासाद्गदितं मया ।। १ ।।\nपुरा देवासुरे युद्धे दानवा सुरनिर्जिताः ।।\nशुक्रं बलिं पुरः कृत्वा ययुः शुक्र उवाच तम् ।।२।।\n।। शक्र उवाच ।। ।।\nन विषादस्त्वया कार्यः कार्याणां गतिरीदृशी।।\nदैवाद्भवंति भूतानां काले जयपराजयाः।। ३ ।।\nसंधानं सह शक्रेण क्रियतामयनद्वयम ।।\nअजेयः सर्वशत्रूणां कृतः शच्या शचीपतिः।। ४ ।।\nरक्षाबंधप्रभावेन दानवेन्द्रो जितो महान् ।।\nवर्षमेकं प्रतीक्षस्व ततः श्रेयो भविष्यति ।। ५ ।।\nभार्गवेणैवमुक्तास्ते दानवा विगतज्वराः ।।\nतस्थुः कालं प्रतीक्षन्तो यथोक्तं गुरुणा तथा ।।६।।\nएष प्रभावो रक्षायाः कथितस्ते युधिष्ठिर ।।\nजयदः सुखदश्चैव पुत्रारोग्यधनप्रदः ।।७।।\n।। युधिष्ठिर उवाच ।। ।।\nक्रियते केन विधिना रक्षाबंधः सुरोत्तम ।।\nकस्यां तिथौ कदा देव एतन्मे वक्तुमर्हसि ।। ८ ।।\nयथा यथा हि भगवान्विचित्राणि प्रभाषते ।।\nतथा तथा न मे तृप्तिर्बह्वर्थाः शृण्वतः कथाः ।। ९ ।।\n।। श्रीकृष्ण उवाच ।। ।।\nघनावृतेऽम्बरे पार्थ शाद्वले धरणीतले ।।\nसंप्राप्ते श्रावणे चैव पौर्णमास्यां दिनोदये ।। 4.137.१० ।।\nस्नानं कुर्वीत मतिमाञ्श्रुतिस्मृतिविधानत ।।\nततो देवान्पितॄंश्चैव तर्पयेत्परमांभसा ।। ११ ।।\nउपाकर्मादिवेदोक्तमृषीणां चैव तर्पणम् ।।\nकुर्युश्च ब्राह्मणाः श्राद्धं देवमुद्दिश्य शक्तितः ।। १२ ।।\nशूद्राणां मंत्रसहितं स्नानं दानं च शस्यते ।। १३ ।।\nततोपराह्नसमये रक्षापोटलिकाः शुभाः ।।\nकारयेच्चाक्षतैः शस्तैः सिद्धार्थैर्हेमभूषिताः ।। १४ ।।\nवस्त्रैर्विचित्रैः कार्पासैः क्षौमैर्वा मलवर्जितैः ।।\nविचित्रतरैर्ग्रथिताः स्थापयेद्भा जनोपरि ।। १५ ।।\nकार्या गृहस्य रक्षा गोमयरहितैः सुवृत्तकुंडूकैः ।।\nदूर्वावर्णकसहितैः सकलदुष्कृतोपशांतये ।। १६ ।।\nउपलिप्तगृहमध्ये चतुष्कोपरि न्यसेच्छुभं पीठम् ।।\nतत्रोपविशेद्राजा सामात्यः सपुरोहितः ससुहृत्   ।। १७ ।।\nवेश्याजनेनसहितो मंगलशब्दैः सुहसितैश्चिह्नैः।।\nरक्षाबंधः कार्यः शांतिध्वनिना नरेन्द्रस्य।।१८।।\nदेवद्विजातिशस्ता सुस्त्रीरर्घ्यैः समर्चयेत्प्रथमम्।।\nतदनु पुरोधा नृपतिं रक्षां बध्नीत मंत्रेण।।१९।।\nयेन बद्धो बली राजा दानवेन्द्रो महाबलः ।\nतेन त्वामभिबध्नामि रक्षे मा चल मा चल । । 4.137.२०\nब्राह्मणैः क्षत्रियैर्वैश्यैः शूद्रैश्चान्यैश्च मानवैः ।\nकर्तव्यो रक्षिकाबन्धो द्विजान्सम्पूज्य भक्तितः । । २१\nअनेन विधिना यस्तु रक्षिकाबन्धमाचरेत् ।\nस सर्वदोषरहितः सुखी सम्वत्सरं भवेत् । । २२\nयः श्रावणे स्रवति शीतजले नरेन्द्र रक्षाविधानविधिमाचरते मनुष्यः ।\nआस्ते सुखेन परमेण च सर्वमेकः पुत्रप्रपौत्रसहितः ससुहृद्वृतश्च । । २३"
  }
]
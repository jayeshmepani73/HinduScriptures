[
  {
    "text": "।। युधिष्ठिर उवाच ।। ।।\nप्रसूयमाना दातव्या धेनुर्ब्राह्मणपुङ्गवे ।।\nविधिना केन धर्मज्ञं दाने तस्याश्च किं फलम् ।। १ ।।\n।। श्रीकृष्ण उवाच ।। ।।\nप्रसूयमानातिपुण्यैः प्राप्यते गौर्नृपोत्तम ।।\nप्राप्नुवंति नराः केचित्पुण्यसंभारविस्तराः ।।२ ।।\nयावत्पादौ योनिगतौ शिरश्चैव प्रदृश्यते ।।\nतावद्गौः पृथिवी ज्ञेया यावद्गर्भं न मुंचति ।। ३ ।।\nगौर्यावद्द्विमुखी चैव यदा भवति भारत ।।\nतदासौ पृथिवी ज्ञेया सशैलवनकानना ।। ४ ।।\nदत्त्वोभयमुखीं राजन्यत्पुण्यं प्राप्यते नृभिः ।।\nन तद्वर्णयितुं याति मुखेनैकेन केनचित् ।। ५ ।।\nकिमिष्टैर्बहुभिर्यज्ञैर्दानैर्दत्तैश्च सत्तम ।।\nप्रसूयमानां गामेकां देहि किं बहुना तव ।। ६ ।।\nएकैव पाति नरकात्सुखमेकैव कारयेत्।।\nएकापि द्विमुखी दत्ता गौर्गौर्भवति भारत ।। ७ ।।\nस्वर्णशृंगीं रौप्यखुरां मुक्तालाङ्गूलभूषिताम् ।।\nकांस्योपदोहनां राजन्नलंकृत्य द्विजोत्तमे ।।\nप्रसूयमानां गां दत्त्वा महत्पुण्यफलं लभेत् ।। ८ ।।\nयावंति धेनुरोमाणि वत्सस्यापि नराधिप ।।\nतावद्वर्षसहस्राणि स्वर्गलोके महीयते ।। ९ ।।\nपितॄन्पितामहांश्चैव तथैव प्रपितामहान् ।।\nसमुद्धरत्यसंदिग्धं नरकाद्भूरिदक्षिणः ।। 4.158.१० ।।\nघृतक्षीरवहा नद्यो दधिपायसकर्दमाः ।।\nतत्र ते यांति यत्रास्ति द्रुमश्चेप्सितकामदः ।। ११ ।।\nयो ददाति सुवर्णेन बहुना सह भाविनीम् ।।\nगोलोकः सुलभस्तस्य ब्रह्मलोकश्च पार्थिव ।। १२ ।।\nन देया दुर्बला राजन्धेनुर्नैवाल्पदक्षिणा ।।\nकाम्योऽयं विधिरुद्दिष्टः फलदो विधिना कृतः ।। १३ ।।\nस्त्रियश्च त चंद्रसमानवक्त्राः प्रतप्तजांबूनदतुल्यवर्णाः ।।\nमहानितंबास्तनुवृत्तमध्याः सेवंत्यजस्रं नलिनाभनेत्राः ।। १४ ।।।"
  }
]
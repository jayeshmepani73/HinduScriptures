[
  {
    "text": "।। युधिष्ठिर उवाच ।। ।।\nतन्मे कथय देवेश येन दत्तेन मानवः ।।\nबहुपुत्रो बहुधनो बहुभृत्यश्च जायते ।।१।।\n।। श्रीकृष्ण उवाच ।। ।।\nपुरा भारत वंशेस्मिन्राजासीद्धव्यवाहनः।। (हव्यवाहनः)\nपितृपैतामहं तेन प्राप्तं राज्य मकंटकम् ।।२।।\nन तस्य राज्ये विध्वंसो न वैरिजनितं भयम् ।।\nशरीरोत्थमहाव्याधिर्न चैवांतरदायकः ।।३।।\nतस्यैवं कुर्वतो राज्यं पूर्वकर्मार्जिताशुभात् ।।\nनास्ति भृत्यो भारसहः सर्वराज्यधुरंधरः ।।४।।\nन पुत्रः प्रियकृत्कश्चिन्न   मंत्री मधुराक्षरः ।।\nन मित्रं कार्यकरणे समर्थो न सुहृत्तथा।। ५ ।।\nन भोज्यसमये प्राप्ते भोजनं सार्वकामिकम् ।।\nन पूगफलसंयुक्तं तांबूलं वसनं न च ।। ६ ।।\nन धनं जनसंबन्धकारको रत्नसंचयः ।।\nतस्यैवं कुर्वतो राज्यमव्याहतमचेष्टितम् ।। ७ ।।\nअथैकस्मिन्दिने विप्रः पिप्पलादोऽतिविश्रुतः ।।\nआजगाम महायोगी राज्ञः पार्श्वं महाद्युतिः ।। ८ ।।\nतमागतं मुनिं दृष्ट्वा राजपत्नी शुभावती ।।\nपाद्यार्घ्यासनदानेन सर्वथा तमपूजयत् ।। ९ ।।\nततः कथांते कस्मिंश्चित्तमुवाच शुभावती ।।\nभगवन्राज्यमेतन्नः सर्वबाधाविवर्जितम् ।। 4.167.१० ।।\nकस्मान्न भृत्याः पुत्रा वा मंत्रिमित्रादिकं द्विज ।।\nभोगावाप्तिर्न च तथा सर्वलोकातिशायिनी ।। ११ ।।\n।। पिप्पलाद उवाच ।। ।।\nयद्येन पूर्वविहितं तदसौ प्राकृते फलम् ।।\nकर्मभूमिरियं राज्ञि नातः शोचितुमर्हसि ।। १२ ।।\nन तत्कुर्वंति राजानो न दायादा न शत्रवः ।।\nन बांधवा न मित्राणि यद्येन न पुरा कृतम् ।। १३ ।।\nतस्माद्भवद्भियर्द्दत्तं प्राप्तं तद्राज्यमुत्तमम् ।।\nभृत्यमित्रादिसंबंधो न दत्तः प्राप्यते कुतः ।। १४ ।।\n।। शुभावत्युवाच ।। ।।\nइदानीमेव विप्रर्षे कस्मात्तन्नोपदिश्यते ।।\nयेन मे बहवः पुत्रा धनं भृत्या भवंति वै ।। १५ ।।\nमंत्रो वा सिद्धयोगो वा व्रतं दानमुपोषितम् ।।\nकथयस्वामलमते येन संपद्यते सुखम् ।। १६ ।।\nततः स कथयामास पिप्पलादो द्विजोत्तमः ।।\nआपाकाख्यं महादानं सर्वसंपत्प्रदायकम् ।। १७ ।।\nश्रद्धया कुरुशार्दूल नारी वाप्यथ वा पुमान् ।।\nयेन दत्तेन भाग्यानां बहूनां भाजनं भवेत् ।। १८ ।।\nतच्छ्रुत्वा स ददौ राजाऽऽपाकाख्यं दानमुत्तमम् ।।\nलेभे पुत्रान्पशून्भृत्यान्मंत्रिमित्रसुहृज्जनान्।। १९ ।।\n।। श्रीकृष्ण उवाच ।। ।।\nआपाकाख्यं महादानं कथयामि युधिष्ठिर ।।\nदत्तेन येन कामानां पुमान्भवति भाजनम् ।। 4.167.२० ।।\nग्रहताराबलं लब्ध्वा भार्गवं पूजयेच्छुभम् ।।\nवासोभिर्भूषणैश्चैव पुष्पैरगरुचंदनैः ।। २१ ।।\nकुर्यात्तथैव सम्मानं यथा तुष्टोऽभिजायते ।।\nकुरुष्व त्वं मे भांडानि गुरूणि च लघूनि च ।। २२ ।।\nमणिकादीनि शुभ्राणि स्थाल्यश्च सुमनोहराः ।।\nघटकाः करकाश्चैव गलंत्यः कुंडलानि च ।। २३ ।।\nशरावादीनि पात्राणि भांडमुच्चावचं बहु ।।\nसंपादय महाभाग विश्वकर्मा त्वमेव हि ।। २४ ।।\nभार्गवोऽपि प्रयत्नेन नाना भांडान्वितं शुभम् ।।\nआपाकं कल्पयेद्दिव्यं विधिदृष्टेन कर्मणा ।।२९।।\nसहस्रमेकं भांडानां स्थापयित्वा विचक्षणः ।।\nसंध्याकाले ज्वलित्वा तु दद्याच्चापि हुताशनम् ।। २६ ।।\nरात्रौ जागरणं कुर्याद्गीतमङ्गलनिस्वनैः ।।\nततः प्रभाते विमले ज्ञात्वा निर्वापितं शनैः ।। २७ ।।\nरक्तवस्त्रैः समाच्छाद्य पुष्पमालाभिरर्चयेत् ।।\nयजमानस्ततः स्नात्वा शुक्लांबरधरः शुचिः ।। ।। २८ ।।\nहेमरौप्याणि भांडानि ताम्रलोहमयानि च ।।\nपरितः स्थापयित्वा च स्वशक्त्या तानि षोडश ।। २९ ।।\nपूजयित्वा प्रयत्नेन कृत्वा चारु प्रदक्षिणाम् ।।\nब्राह्मणान्पूजयित्वा च भार्गवं पूज्य यत्नतः ।। 4.167.३० ।।\nनार्यश्चाविधवास्तत्र समानीय प्रपूज्य च ।।\nप्रदक्षिणं ततः कृत्वा मंत्रेणानेन पूजयेत् ।। ३१ ।।\nआपाकब्रह्मरूपोसि भांडानीमानि जंतवः ।।\nप्रदानात्ते प्रजापुष्टिः स्वर्गश्चास्तु ममाक्षयः ।। ३२ ।।\nभांडरूपाणि यान्यत्र कल्पितानि मया किल ।।\nभूत्वा सत्पात्ररूपाणि उपतिष्ठंतु तानि मे ।। ३३ ।। इति दानमंत्रः ।।\nया च यद्भांडमादत्ते तस्यैतद्दापयेत्ततः ।।\nस्वेच्छया चैव गृह्णातु न निवार्यास्तु काश्चन ।। ३४ ।।\nअनेन विधिना यस्तु दानमेतत्प्रयच्छति ।।\nविश्वकर्मा भवेत्तुष्टस्तस्य जन्मत्रयं नृप ।। ३५ ।।\nनारी च दत्त्वा सौभाग्यमतुलं प्रतिपद्यते ।।\nगृहं सर्वगुणोपेतं भृत्यमित्रजनैर्वृतम् ।। ३६ ।।\nअवियोगं सदा भर्त्रा रूपं चानुत्तमं लभेत् ।।\nभूदानमेतन्निर्दिष्टं प्रकारेण तवानघ ।।\nभिद्यते बहुभिर्भेदैर्भूमिरेषा नरेश्वर ।। ३७ ।।\nनिष्पाद्य भांडनिचयोच्चतरं प्रयत्नादापाकदानमिह या कुरुते वरस्त्री ।।\nसा पुत्रपौत्रपशुवृद्धिमुखानि भुक्त्वा प्रेत्य स्वभर्तृसहिता सुखिनी सदास्ते ।। ३८ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवाद आपाकदानविधिवर्णनं नाम सप्तषष्ट्युत्तरशततमोऽध्यायः ।। १६७ ।।"
  }
]
[
  {
    "text": "।। युधिष्ठिर उवाच।। ।।\nयुष्मद्वाक्यामृतमिदं शृण्वानाह जनार्दन ।।\nन तृप्तिमधिगच्छामि जातं कौतूहलं हि मे ।। १ ।।\nगोपतिः किल गोविन्दस्त्रिषु लोकेषु विश्रुतः ।।\nगोवृषस्य प्रदानेन त्रैलोक्यमभिनंदति ।। २ ।।\nतद्गोवृषभदानस्य फलं मे कथायाच्युत ।।\n।। श्रीकृष्ण उवाच ।। ।।\nवृषदानफलं पुण्यं शृणुष्व कथयामि ते ।। ३ ।।\nपवित्रं पावनं चैव सर्वदानोत्तमोत्तमम् ।।\nदशधेनुसमोऽनड्वानेकश्चैकधुरंधरः ।।\nदशधेनुप्रदानाद्धि स एवैको विशिष्यते ।। ४ ।।\nयो हृष्टश्चातिपुष्टांगो ह्यरोगः पांडुनन्दन ।।\nयुवा भद्रः सुशीलश्च सर्वदोषविवर्जितः ।। ५ ।।\nधुरंधरः स्थापयते एक एव कुलं महत् ।।\nत्राता भवति संसारे नात्र कार्या विचारणा ।।६।।\nअलंकृत्य वृषं शांतं पुण्यकाल उपस्थिते ।।\nरौप्यलांगूलसंयुक्तं ब्राह्मणाय निवेदयेत् ।। ७ ।।\nमंत्रेणानेन राजेन्द्र तं शृणुष्व वदामि ते ।। ८ ।।\nधर्मस्त्वं वृषरूपेण जगदानन्दकारकः ।।\nअष्टमूर्तेरधिष्ठानमतः पाहि सनातन ।। ९ ।।\nदत्त्वैवं दक्षिणायुक्तं प्रणिपत्य विसर्जयेत् ।।\nसप्तजन्मकृतं पापं वाङ्मनः कायकर्मणाम् ।।\nतत्सर्वं विलयं याति गोदानसुकृतेन च ।। 4.160.१० ।।\nयानं वृषभसंयुक्तं दीप्यमानं सुशोभनम् ।।\nआरुह्य कामगं दिव्यं स्वलोकमधिरोहति ।।। ११ ।।\nयावंति तस्य रोमाणि गोवृषस्य महीपते ।।\nतावद्वर्षसहस्राणि गवां लोके महीयते ।।१२।।\nगोलोकादवतीर्णस्तु इह लोके द्विजो भवेत् ।।\nयज्ञयाजी महातेजाः सर्वब्राह्मणपूजितः ।। १३ ।।\nयथोक्तं ते महाराज कस्य देयो वृषोत्तमः ।।\nतदहं ते प्रवक्ष्यामि पात्रं त्राणपदं नृणाम् ।। १४ ।।\nये क्षांतदांताः श्रुतिपूर्णकर्णा जितेंद्रियाः प्राणिवधान्निवृत्ताः ।।\nप्रतिग्रहे संकुचिता गृहस्थास्ते ब्राह्मणास्तारयितुं समर्थाः ।। १५ ।।\nऊर्जस्विनं भरसहं दृढकंधरं च यच्छंति ये वृषमशेषगुणोपपन्नम् ।।\nदत्तेन यद्भवति गोदशकेन पुण्यं सत्यं भवंति भुवि तत्फलभागिनस्ते ।। १६ ।।"
  }
]
[
  {
    "text": "।। युधिष्ठिर उवाच ।। ।।\nसंवत्सरे च याः काश्चित्तिथयः पुण्यलक्षणाः ।।\nता मे वद यदुश्रेष्ठ स्नाने दाने महाफलाः ।। १ ।।\n।। श्रीकृष्ण उवाच ।। ।।\nवैशाखी कार्तिकी माघी तिथयोऽतीव पूजिताः ।।\nस्नानदानविहीनैस्ता न नेयाः पांडुनन्दन ।। २ ।।\nतीर्थस्नानं तदा शस्तं दानं वित्तानुरूपतः ।।\nवैशाख्यां पांडवश्रेष्ठ श्रेष्ठा द्योतनिका मता ।। ३ ।।\nकार्त्तिक्यां पुष्करारण्यं माघ्यां वाराणसी स्मृता ।।\nस्नानेनोदकदानेन तारयत्यपि दुष्कृतीन् ।।४।।\nकुंभान्स्वछांभसः पूर्णान्सहिरण्यान्नसंयुतान्।।\nवैशाख्यां ब्राह्मणो दत्त्वा न शोचति कृते व्रते ।। ५ ।।\nमधुरान्नरसैः पूर्णान्भाजनान्कनकोज्ज्वलान् ।।\nगोभूहिरण्यवासांसि विधिवत्प्रतिपादयेत् ।। ।। ६ ।।\nमाघ्यां मघासु च तथा संतर्प्य पितृदेवताः ।।\nतिलपात्राणि देयानि तिलांश्च पललौदनम् ।। ७ ।।\nकार्पासदानमत्रैव तिलदानं च शस्यते ।।\nकंबलाजिनरत्नानि मोचकौ पापमोचकौ ।।८।।\nउपानद्दानमत्रैव कथितं सर्वकामदम् ।।\nयत्र वा तत्र वा स्नानं दानं वित्तानुरूपतः ।।९।।\nकलिकालोद्भवं सर्वं शस्यते पांडुनन्दन ।।\nकार्तिक्यां तु वृषोत्सर्गो विवाहः पुण्यलक्षणः ।।\nकार्यं कुरुकुलश्रेष्ठ हरेर्नीराजनं तथा ।। 4.100.१० ।।\nगजाश्वरथदानं च घृतधेन्वादयस्तथा ।।\nप्रदेयाः पुण्यकृद्भिश्च तास्ताः संकल्प्य देवताः ।। ११ ।।\nफलानि यानि विद्यंते सुगन्धिमधुराणि च ।।\nजातीफलं च कंकोलं लवंगं लवलीफलम् ।। १२ ।।\nखर्जूरीं नालिकेरांश्च कदल्याश्च फलानि च ।।\nदाडिमान्मातुलुंगांश्च कर्कोटांस्त्रपुसांस्तथा ।। ।। १३ ।।\nवृंताकान्कारवेल्लांश्च बिंबान्कूष्मांडकर्बुरान् ।।\nअप्रदानेन येषां तु तिथयो यांति भारत ।।\nते व्याधिता दरिद्राश्च जायंते भुवि मानवाः ।। ।। १४ ।।\nन केवलं ब्राह्मणानां दानं सर्वस्य शस्यते ।।\nभगिनीभागिनेयानां मातुलानां पितृष्वसुः ।।\nदरिद्राणां च बंधूनां दानं कोटिगुणोत्त रम् ।। १५ ।।\nमित्रं कुलीनश्चापन्नो वधुर्दारिद्र्यदुःखितः ।।\nआशयाभ्यागतो दूरात्सोतिथिः स्वर्गसंक्रमः ।।१६।।\nवनं प्रस्थापिते रामे  ससीते  सह लक्ष्मणे ।।\nमातामहकुलादेत्य विशुद्धेनांतरात्मना ।।\nसा सर्वेः श्रावितानेकैः कोशल्या भरतेन वै ।। १७ ।।\nयदा न प्रत्ययं याति कथंचित्कोशलात्मजा ।।\nतदा विशुद्धभावेन तिथयः श्राविताः पुनः ।। १८ ।।\nवैशाखी कार्तिकी माघी तिथयोमरपूजिताः ।।\nअप्रदानवतो यांति यस्यार्य्योनुमते गतः ।। १९ ।।\nएतच्छ्रुत्वा तु कौशल्या सहसा प्रत्ययं गता ।।\nअंकमानीय भरतं सांत्वयामास दुःखितम् ।। 4.100.२० ।।\nएतत्तिथीनां माहात्म्यमाख्यातं बहुविस्तरम् ।।\nभूयस्तु किं प्रवक्ष्यामि तव राजन्महामते ।। २१ ।।\nवैशाखकार्तिकमघासहिताथ माघे या पूर्णिमा भवति पूर्णशशांकचिह्ना ।।\nतस्यां जलान्नकनकांबरमातपत्रं दत्त्वा प्रयाति पुरुषः पुरुहूतलोकम् ।। २२ ।। ।।"
  }
]
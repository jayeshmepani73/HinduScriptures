[
  {
    "text": "।। श्रीकृष्ण उवाच ।। ।।\nअतः परं प्रवक्ष्यामि राजन्काञ्चनधेनुकाम् ।।\nयां दत्त्वा सर्वपापेभ्यो मुच्यते नात्र संशयः ।। १ ।।\nसुरापो ब्रह्महा गोघ्नो भीरुर्भग्नव्रतोऽपि वा ।।\nगुरुघाती स्वसृगामी परदाररतश्च यः ।। २ ।।\nमुच्यते पातकैः सर्वैर्दत्त्वा काञ्चनधेनुकाम् ।।\nसंशुद्धस्य सुवर्णस्य पंचाशत्पलिकां शुभाम् ।। ३ ।।\nअर्द्धेन वा प्रकुर्वीत शक्त्या वा नृपसत्तम ।।\nउखां पश्चिमभागे तु दृष्टकुक्षिपयोधराम् ।। ४ ।।\nविभक्ताङ्गीं सुजघनां सुमनोहरकर्णिकाम् ।।\nसर्वरत्नविचित्राङ्गीं कारयेत्कपिलां शुभाम् ।। ५ ।।\nचतुर्थेन तु भागेन वत्सं तस्याः प्रकल्पयेत् ।।\nरौप्यघटां च दत्त्वा तु कौशेयपरिवारिताम् ।। ६ ।।\nताम्रशृंगीं तथा कुर्याद्वैडूर्यमयकंबलाम् ।।\nमुक्ताफलमये नेत्रे वैद्रुमी रसना तथा ।। ७ ।।\nकृष्णाजिने गुडप्रस्थं तत्रस्थां कारयेच्छुभाम्।।\nकुंभाष्टकसमोपेतां नाना फलसमन्विताम् ।। ८ ।।\nतथाष्टादश धान्यातपत्रोपानद्युगान्विताम् ।।\nभाजनं वसनं चैव ताम्रदोहनकं तथा ।। ९ ।।\nदीपकान्नादिलवणशर्कराधान्यकान्विताम् ।।\nप्रदद्याद्ब्राह्मणं पूज्य वस्त्रैराभरणैः शुभैः ।। 4.156.१० ।।\nस्नातः प्रदक्षिणीकृत्य धेनुं सर्वाङ्गसंयुताम् ।।\nगुडधेनूक्तमंत्रैश्च आवाह्य प्रतिपूज्य च ।। ११ ।।\nत्वं सर्वदेवगणमन्दिरभूषणासि विश्वेश्वरत्रिपथगोदधिपर्वतानाम् ।।\nश्रद्धाम्बुतीक्ष्णशकलीकृतपातकौघः प्राप्नोति निर्वृतिमतीव परां नमामि ।।१२।।\nलोके यथेप्सितफलार्थविधायिनी त्वामासाद्य को हि भयभाग्भवतीह मर्त्यः ।। (पाठा. भयभाग्यवतीह)\nसंसारदुःखशमनाय यतस्त्वकामास्त्वां कामधेनुमिति वेदविदो वदंति ।। १३ ।।\nएवमामन्त्र्य तां धेनुं विप्राय प्रतिपादयेत् ।।\nसदक्षिणोपस्करां च प्रणिपत्य क्षमापयेत् ।। १४ ।।\nदानकाले तु ये देवास्तीर्थानि मनवस्तथा ।।\nशरीरे निवसंत्यस्यास्ताञ्छृणुष्व नराधिप ।। १५ ।।\nनेत्रयोः सूर्यशशिनौ जिह्वायां तु सरस्वती ।।\nदंतेषु मरुतो देवाः कर्णयोश्च तथाश्विनौ ।। १६ ।।\nशृंगाग्रगौ सदा चास्या देवौ रुद्रपितामहौ ।।\nगंधर्वाप्सरसश्चैव ककुद्देशं प्रतिष्ठिताः ।।\nकुक्षौ समुद्राश्च त्वारो योनौ त्रिपथगामिनी ।। १७ ।।\nऋषयो रोमकूपेषु अपाने वसुधा स्थिता ।।\nअन्त्रेषु नागा विज्ञेयाः पर्वताश्चास्थिषु स्थिताः ।। ।। १८ ।।\nधर्मकामार्थमोक्षास्तु पादेषु परिसंस्थिताः ।।\nहुंकारे च चतुर्वेदाः कंठे रुद्राः प्रतिष्ठिताः ।। १९ ।।\nपृष्ठभागे स्थितो मेरुर्विष्णुः सर्वशरीरगः ।।\nएवं सर्वमयी देवी पावनी विश्वरूपिणी ।। 4.156.२० ।।\nकाञ्चनेन कृता धेनुः सर्वदेवमयी स्मृता ।।\nयो दद्यात्तादृशीं धेनुं सर्वदानप्रदो हि सः ।। २१ ।।\nकर्मभूमौ हि मर्त्यानां दानमेतत्सुदुर्लभम् ।।\nतस्माद्देयमिदं शक्त्या सर्वकल्मषनाशनम् ।।२२।।\nपावनं तारणं चैव कीर्तिदं शांतिदं तथा ।।\nवर्षकोटिशतं साग्रं स्वर्गलोके गतो नरः ।। २३ ।।\nनारी वा पूज्यते देवैर्विमानवरमास्थिता ।।\nगंधर्वैगीयमानस्तु पुष्पैर्मालाविभूषितैः ।। २४ ।।\nसर्वाभरणसंपन्नः सर्वद्वंद्वविवर्जितः ।।\nस्वर्गे स्थित्वा चिरं कालं ततो मर्त्येऽभिजायते ।। २५ ।।\nआधि व्याधि विनिर्मुक्तो रूपवान्प्रियदर्शनः ।।\nएवं नरो वा नारी वा दत्त्वा दानमिदं भुवि ।।\nसर्वान्कामानवाप्नोति जायमानः पुनः पुनः ।। २६ ।।\nआमन्त्र्य साधुकुलशीलगुणान्विताय विप्राय यः कनकधेनुमिमां प्रदद्यात् ।।\nप्राप्नोति सिद्धमुनिकिन्नरदेवजुष्टं कन्याशतैः परिवृतं पदमिन्दुमौलेः।।२७।।"
  }
]
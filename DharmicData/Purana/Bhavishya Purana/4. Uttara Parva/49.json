[
  {
    "text": "।। श्रीकृष्ण उवाच ।। ।।\nशर्करासप्तमीं वक्ष्ये सर्वकल्मषनाशिनीम् ।।\nआयुरारोग्यमैश्वर्यं ययानंतं प्रजायते ।। १ ।।\nमाधवस्य सिते पक्षे सप्तम्यां श्रद्धयान्वितः ।।\nप्रातः स्नात्वा तिलैः शुद्धैः शुक्लमाल्यानुलेपनैः ।। २ ।।\nस्थंडिले पद्ममालिख्य कुंकुमेन सकर्णिकम् ।।\nतस्मिन्नमः सवित्रेति गन्धपुष्पं निवेदयेत्।।३।।\nस्थापयेदुदकुंभं च शर्करापात्रसंयुतम् ।।\nरक्तवस्त्रैः स्वलंकृत्य शुक्लमाल्यानुलेपनैः ।। ४ ।।\nसुवर्णाश्वसमायुक्तं मंत्रेणानेन पूजयेत् ।।\nविश्वेदेवमयो यस्माद्वेदवादीति पठ्यते ।। ५ ।।\nत्वमेवामृतसर्वस्वमतः पाहि सनातन ।।\nसौरसूक्तं जपंस्तिष्ठेत्पुराणश्रवणेन वा ।। ६ ।।\nअहोरात्रे गते पश्चादष्टम्यां कृतनित्यकः ।।\nसर्वं च वेदविदुषे ब्राह्मणायोपपादयेत् ।।७।।\nभोजयेच्छक्तितो विप्राञ्छर्कराघृतपायसैः ।।\nभुञ्जीत तैललवणं स्वयमप्यथ वाग्यतः ।। ।। ८ ।।\nअनेन विधिना सर्वं मासिमासि समाचरेत् ।।\nवत्सरांते पुनर्दद्याद्ब्राह्मणाय समाहितः ।। ९ ।।\nशयनं वस्त्रसंवीतं शर्कराकलशान्वितम् ।। ।\nसर्वोपस्करसंयुक्तं तथैकां गां पयस्विनीम् ।। 4.49.१० ।।\nगृहं च शक्तितो दद्यात्समस्तोपस्करान्वितम् ।।\nसहस्रेणापि निष्काणां कृत्वा दद्याच्छतेन वा ।।। ११ ।।\nदशभिर्द्वित्रिभिर्निष्कैस्तदर्धेनापि भक्तितः ।।\nसुवर्णाश्वः प्रदातव्यः पूर्ववन्मंत्रवाचनम् ।। १२ ।।\nवित्तशाठ्यं न कुर्वीत कुर्वन्दोषान्स मश्नुते ।।\nअमृतं पिबतो वक्त्रात्सूर्यस्यामृतबिन्दवः।।१३।।\nनिपेतुरेत उत्थाय शालिमुद्गेक्षवः स्मृताः ।।\nशर्करा च परं तस्मादिक्षुरसोद्भवा मता।।१४।। ।\nइष्टा रवेरतः पुण्या शर्करा हव्यकव्ययोः ।।\nशर्करासप्तमी चैषा वाजिमेधफलप्रदा ।। १५ ।।\nसर्वे ह्युपशमं यांति पुनः संततिवर्द्धिनी ।।\nयः कुर्यात्परया भक्त्या स परं ब्रह्म गच्छति ।। १६ ।।\nकल्पमेकं वसेत्स्वर्गे ततो याति परं पदम् ।। १७ ।।\nइदमनघ शृणोति यः स्मरेद्वा परिपठतीह सुरेश्वरस्य लोके ।।\nमतिमपि च ददाति यो जनानाममरवधूजनकिन्नरैः स पूज्यः ।। १८ ।। ।।"
  }
]
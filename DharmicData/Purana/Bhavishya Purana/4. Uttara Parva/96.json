[
  {
    "text": "।। श्रीकृष्ण उवाच ।। ।।\nअथ नक्तोपवासस्य विधानं शृणु पांडव ।।\nयेन विज्ञातमात्रेण नरो मोक्षमवाप्नुयात् ।। १ ।।\nयेषु तेषु च मासेषु शुक्लपक्षे चतुर्दशीम् ।।\nब्राह्मणं भोजयित्वा तु प्रारभेत ततो व्रतम् ।। २ ।।\nमासिमासि भवंति द्वावष्टम्यौ च चतुर्दशी ।।\nशिवार्चनरतो भूत्वा शिवध्यानैकमानसः ।।\nवसुधाभाजनं कृत्वा भुञ्जीयान्नक्तभोजनम् ।। ३ ।।\nउपवासात्परं भैक्ष्यं भैक्ष्यात्परमयाचितम् ।।\nअयाचितात्परं नक्तं तस्मान्नक्तेन भोजयेत् ।। ४ ।।\nदेवैश्च भुक्तं पूर्वाह्णे मध्याह्ने मुनिभिस्तथा ।।\nअपराह्णे च पितृभिः सन्ध्यायां गुह्यकादिभिः ।। ५ ।।\nसर्वलोकानतिक्रम्य नक्तभोजी सदा भवेत् ।।\nहविष्य भोजनं स्नानं सत्यमाहारलाघवम् ।। ६ ।।\nअग्निकार्यो ह्यधःशय्यो नक्तभोजी सदा भवेत् ।।\nएवं संवत्सरस्यांते व्रतपूर्णस्य सर्पिषा ।।\nपूर्णकुम्भोपरिस्थाप्य पूजयेच्च सुशोभने ।। ७ ।।\nकपिलापञ्चगव्येन स्थापयेन्मृन्मयं शिवम् ।।\nफलं पुष्पं यवक्षीरं दधि दूर्वांकुरांस्तथा ।।८ ।।\nतत्कुम्भानां जलोन्मिश्रमर्घमष्टांगमुच्यते ।।\nशिरसा धारयित्वा तु जानू कृत्वा महीतले ।। ९ ।।\nमहादेवाय दातव्यं गन्धपुष्पं यथाक्रमम् ।।\nभक्ष्योदेनैर्बलिं कृत्वा प्रणम्य परमेश्वरीम् ।। 4.96.१० ।।\nधेनुं वा दक्षिणां दद्याद्वृषं वापि धुरंधरम् ।।\nश्रोत्रियाय दरिद्राय कल्पव्रतविदाय च ।।\nयो ददाति शिवे भक्त्या तस्य पुण्यफलं शृणु ।। ११ ।।\nविमानमर्कप्रतिमं हंसयुक्तमलंकृतम्।।\nआरूढोऽप्सरसां गीतैर्याति रुद्रालये सुखम् ।। १२ ।।\nस्थित्वा रुद्रस्य भवने वर्षकोटिशतत्रयम् ।।\nइह लोके नृपश्रेष्ठ ग्रामलक्षेश्वरो भवेत् ।। १३ ।।\nयश्चाष्टमीषु च शिवासु चतुर्दशीषु नक्तं समाचरति शास्त्रविधान दृष्टम् ।।\nस्वर्गांगनाकलरवाकुलितं विमानमारुह्य याति स सुखेन सुरेशलोकम् ।। १४ ।। ।।\nइति श्रीभविष्ये महापुराण उत्तरपर्वणि श्रीकृष्ण युधिष्ठिरसंवादे षण्णवतितमोऽध्यायः ।। ९६ ।।"
  }
]
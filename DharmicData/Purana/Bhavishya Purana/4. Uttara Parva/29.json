[
  {
    "text": "।। युधिष्ठिर उवाच ।। ।।\nशुक्लपक्षतृतीयास्तु बहवः समुदाहृताः ।।\nआनन्तर्यव्रतं ब्रूहि तृतीयोभयसंयुतम् ।। १ ।।\nहिताय सर्वभूतानां ललनानां विशेषतः ।।\nनाम प्राशननैवेद्यैर्मासिमासि पृथक्पृथक ।। २ ।।\nश्रीकृष्ण  उवाच ।। ।।\nब्रह्मविष्णुमहेशाद्यैर्यथोक्तं सुरसत्तमैः ।।\nअपूर्वं सर्वमंत्राणामानंतर्यव्रतं शृणु ।। ३ ।।\nआदौ मार्गशिरे मासि व्रतमेतत्समाचरेत् ।।\nनक्तं कुर्याद्द्वितीयायां तृतीयायामुपोषिता ।। ४ ।।\nउमां देवीं समभ्यर्च्य पुष्पगंधादिभिः क्रमात् ।।\nशर्करापुत्रिकां शक्त्या प्रणिपत्य निवेदयेत् ।। ५ ।।\nसंप्राश्य दधि रात्रौ च स्वप्याद्विगतमत्सरा ।।\nप्रभाते विधिवद्भक्त्या मिथुनं भोजयेत्सुधीः ।।६।।\nअश्वमेधमवाप्नोति समग्रं नात्र संशयः ।।\nतथा कृष्णतृतीयायां सोपवासा जितेन्द्रिया ।। ७ ।।\nजपेत्कात्यायनीं नाम नालि केरं निवेदयेत् ।।\nस्वप्यात्प्राश्य पयो रात्रौ कामक्रोधविवर्जिता ।।\nदांपत्यं सुभगं भोज्यं गोमेधफलमाप्नुयात् ।। ८ ।।\nपौषस्यादितृतीयायां सोपवासा जितेन्द्रिया ।।\nगौरीं नाम तु संपूज्य लड्डुकान्विनिवेदयेत् ।। ९ ।।\nस्वप्यात्प्राश्य घृतं रात्रौ त्यक्त्वा कामं तदग्रतः।।\nप्रभाते मिथुनं भोज्यं नरमेधफलं भवेत् ।। 4.29.१० ।।\nएवं कृष्णतृतीयायां पार्वतीमिति पूजयेत् ।।\nनिवेदयान्नं शष्कुल्यो गोमयं प्राशयेन्निशि ।।\nदांपत्यं विविधं भोज्यम श्वमेधफलं लभेत् ।। ११ ।।\nमाघस्य शुक्लपक्षे तु तृतीयायामुपोषितः ।।\nसुरनायिकां च संपूज्य खण्डबिल्वं निवेदयेत् ।। १२ ।।\nततः कुशोदकं प्राश्य स्वप्याद्भूमौ जितेन्द्रिया ।।\nप्रभाते मधुरान्नेन मिथुनं भोज्य भक्तितः ।।\nक्षमाप्यांते नमस्कृत्य इति स्वर्णफलं लभेत् ।। १३ ।।\nपुनरेतत्ततो माघे कृष्णपक्षे शुचिव्रता ।।\nआर्यां नाम्ना प्रपूज्याथ खाद्यकानि निवेदयेत् ।। १४ ।।\nमधु प्राश्य स्वपेद्रात्रौ कामक्रोधविवर्जिता ।।\nमिथुनं भोजयित्वा तु वाजपेयफलं लभेत् ।। १५ ।।\nएवं वै फाल्गुने मासि सोपवासा शुचिव्रता ।।\nभद्रीं नाम प्रपूज्याथ कासारं विनिवेदयेत् ।। १६ ।।\nसुप्राश्य शर्करां चाथ स्वप्याद्रात्रौ विमत्सरा ।।\nप्रभाते मिथुनं भोज्यं सौत्रामणिफलं लभेत ।। १७ ।।\nपुनः कृष्णतृतीयायां फाल्गुनस्यैव भारत।।\nविशालाक्षीं समभ्यर्च्य पूरिका विनिवेदयेत् ।। १८ ।।\nसोदकांस्तंडुलान्दत्त्वा स्वप्याद्भूमौ मनस्विनी ।।\nभोजयेन्मिथुनं प्रातरग्निष्टोमफलं लभेत् ।। १९ ।।\nचैत्रस्यादितृतीयायां शुचिर्भूता जितेन्द्रिया ।।\nश्रियं देवीं यजेद्भक्त्या वटकान्विनिवेदयेत् ।। 4.29.२० ।।\nबिल्वपत्रं ततः प्राश्य स्वप्याद्ध्यान परायणा ।।\nप्रातरुत्थाय मद्भक्त्या मिथुनं पूजयेत्सुधीः ।।\nप्रणिपत्य क्षमाप्यैवं राजसूयफलं लभेत् ।। २१ ।।\nपुनः कृष्णतृतीयायां चैत्रे सम्यगुपोषितः ।।\nकालीं नाम समभ्यर्च्य पिष्टं प्राश्य स्वपेन्निशि ।। २२ ।।\nपूपकानि निवेद्याथ कुर्याद्रात्रौ प्रजागरम् ।।\nमिथुनानि च संभोज्य अतिरात्रफलं भवेत् ।। २३ ।।\nएवं वैशाखमासे तु सोपवासा जितेन्द्रिया ।।\nपूजयेच्चण्डिकां देवीं मधुकानि निवेदयेत् ।। २४ ।।\nश्रीखंडं चंदनं लिप्त्वा स्वप्याद्देव्यग्रतो भुवि ।।\nभोजयित्वा च दांपत्यं चांद्रायणफलं लभेत् ।। २५ ।।\nतथा कृष्णतृतीयायां सोपवासा विमत्सरा ।।\nपूजयेत्कालरात्रिं तु गन्धपुष्पैः सदीपकैः ।। २६ ।।\nसुराज्यं यावकं दत्त्वा तिलान्भुंजन्स्वपेन्निशि ।।\nप्रभाते मिथुनं भोज्यम तिकृच्छ्रफलं लभेत् ।। २७ ।।\nज्येष्ठे सिततृतीयायां ह्युपवासकृतां वरा ।।\nशुभां देवीं समभ्यर्च्य आम्राणि विनिवेदयेत् ।।\nसंप्राश्यामलकं रात्रौ गौरीं ध्यात्वा सुखं स्वपेत् ।। २८ ।।\nततः प्रातः समुत्थाय दंपती रूपशालिनौ ।।\nभोजयित्वा विधानेन तीर्थयात्राफलं लभेत् ।। २९ ।।\nपुनः कृष्णतृतीयायां सोपवासा सुवासिनी ।।\nस्कन्दमातेति संपूज्य इडायै विनिवेदयेत् ।। 4.29.३० ।।\nप्राशयेत्पंचगव्यञ्च स्वप्याद्देव्यग्रतस्ततः ।।\nप्रभाते मिथुनं भोज्यं कन्यादानफलं लभेत् ।। ३१ ।।\nआषाढमासे संप्राप्ते पूजयेच्च यशोधनम् ।।\nकरंजकं च नैवेद्यं गोशृंगांभः पिबेन्निशि ।।\nप्रभाते मिथुनं भोज्यं कन्यादानफलं लभेत् ।। ३२ ।।\nतथा कृष्णतृतीयायां कूष्मांडीं शक्तितो यजेत् ।।\nसक्तून्गुडाज्यसंमुक्तान्पुरतो विनिवेदयेत् ।। ३३ ।।\nकुशोदकं च संप्राश्य स्वप्याद्रात्रौ जितेन्द्रिया ।।\nप्रभाते मिथुनं भोज्यं गोसहस्रफलं लभेत् ।। ३४ ।।\nश्रावणे सोपवासा च चंडां घण्टां प्रपूजयेत् ।।\nकुल्माषास्तत्र नैवेद्यं पिबेत्पुष्पोदकं पुनः ।। ३५ ।।\nप्रभाते शक्तितो दद्याद्भोजनं मिथुनस्य तु ।।\nप्राप्नोत्यभयदानस्य फलं नैवात्र संशयः ।। ३६ ।।\nतद्वत्कृष्णतृतीयायां रुद्राणीं नामभिर्यजेत् ।।\nसिद्धपिंडानि दिव्यानि नैवेद्यं दापयेत्तथा ।। ३७ ।।\nपिण्याकं प्राश यित्वा तु स्वप्याद्रात्रौ विमत्सरा ।।\nसंपूज्य द्विजदांपत्यमिष्टापूर्तफलं लभेत् ।। ३८ ।।\nभाद्रे शुक्लतृतीयायां पूजयेत हिमाद्रिजाम् ।।\nगोधूमान्नं निवेद्यैव प्राशयेच्चन्दनं सितम् ।। ३९ ।।\nगन्धोदकं ततः प्राश्य सखीभिः सहिता स्वपेत् ।।\nप्रभाते मिथुनं भोज्यं मार्गपालीशतं लभेत् ।। 4.29.४० ।।\nतद्वत्कृष्णतृतीयायां दुर्गां दैवीं समर्चयेत् ।।\nदद्यात्पिष्टफलान्दिव्यान्गुडाज्यपरिपूरितान् ।। ४१ ।।\nप्राशयित्वा तु गोमूत्रं स्वप्याच्छांतेन चेतसा ।।\nप्रातस्तु मिथुनं भोज्यं सदासत्रफलं लभेत् ।।४२।।\nमासि चाश्वयुजे भक्त्या देवीं नारायणीं यजेत् ।।\nसोपवासा खण्डपूपान्नैवेद्यं परिकल्पयेत् ।। ।। ४३ ।।\nप्राशयेच्चंदनं रक्तं स्वप्याच्च गतमत्सरा ।।\nप्रभाते भोज्यं दांपत्यमग्निहोत्रफलं लभेत् ।। ४४ ।।\nतथा कृष्णतृतीयायां स्वस्ति नाम प्रपूज येत् ।।\nशाल्योदनं गुडोपेतं नैवेद्यं निर्वपेत्ततः ।। ४५ ।।\nकुसुंभबीजान्संप्राश्य त्यक्त्वा कामं स्वपेन्निशि ।।\nसंभोज्य मिथुनं प्रातर्गवाह्निकफलं लभेत् ।। ४६ ।।\nकार्तिकस्य तृतीयायां स्वाहानाम्नीं प्रपूजयेत् ।।\nक्षीरं खण्डघृतोपेतं नैवेद्यं दापयेच्च ताम् ।। ४७ ।।\nस्वप्याद्रात्रौ जितक्रोधा प्राश्य कुंकुमकेशरान् ।।\nप्रभाते मिथुनं भोज्यमेकभक्तफलं लभेत् ।।४८ ।।\nतथा कृष्णतृतीयायां स्वधानाम्नीं प्रपूजयेत् ।।\nमुद्गौदनं निवेद्याथ घृतं प्राश्य स्वपेन्निशि ।।४९।।\nप्रातः संभोज्य मिथुनं नक्तव्रतफलं लभेत् ।।\nएवं संवत्सरं कृत्वा मुक्तपापा शुचिर्भवेत् ।।4.29.५०।।\nशुक्लपक्षे तृतीयायां सोपवासा निरामया ।।\nविज्ञाय च द्रुतं भक्त्या उमां शास्त्रार्थबोधकैः ।। ५१ ।।\nमंडलं च ततो लिख्य नवनाभं वरप्रदम् ।।\nसौवर्णं कारयेद्देवमुमया सहितं प्रभुम् ।। ५२ ।।\nताभ्यां नेत्रेषु दातव्यं मौक्तिकं नीलमेव च ।।\nप्रवालमोष्ठयोर्दद्यात्कर्णयो रत्नकुण्डले ।। ५३ ।।\nउपवीतं तु देवस्य देव्या हारं तथो रसि ।।\nरक्तवस्त्रधरां देवीं सितवस्त्रं महेश्वरम् ।। ५४ ।।\nचतुःसमेन वालभ्य पुष्पैर्धूपैरथार्च्चयेत् ।।\nमंडले पूजयित्वा च होमं कुर्यात्ततोऽगुरोः ।।५५।।\nततोऽपराजितां नाम देवीं तत्रैव पुजयेत् ।।\nमृत्स्नां संप्राशयित्वा च रात्रौ कुर्यात्प्रजागरम् ।। ५६ ।।\nगीतवाद्योत्सवैर्हृद्यैर्वीणामंगलपाठकैः ।।\nरात्रिमेव जपेद्भक्त्या यावदुद्गच्छते रविः ।। ५७ ।।\nतूलीगंडकसंयुक्ते पर्यंकेत्यंतशोभिते ।।\nउद्धृत्य मण्डलाद्देवं पर्यंकोपरि विन्यसेत् ।। ५८ ।।\nवितानध्वजमालालिकिंकिणीदर्प्पणान्वितम् ।।\nपुष्पमण्डपिकाच्छन्नं धूपगुग्गुलुवासितम् ।। ५९ ।।\nतस्याग्रे भोजयेद्भक्त्या स्वशक्त्या मिथुनानि च ।।\nप्रीणयेद्भक्ष्यभोज्यैश्च पक्वान्नैर्मधुरैः शुभैः ।। 4.29.६० ।।\nततो दत्त्वाऽक्षतान्हस्ते तांबूलं विनिवेदयेत् ।।\nप्रीयतां मे उमाकांतः पार्वत्या सहितः शिवः ।। ६१ ।।\nउच्छिष्टं शोधयित्वा तु पुनः प्रोक्ष्य समन्ततः ।।\nरक्तवर्णां सुशीलां च सुरूपां सुपयस्विनीम् ।। ६२ ।।\nशृंगाभ्यां दत्तकनकां राजतखुरसंयुताम् ।।\nकांस्यदोहनकोपेतां रक्तवस्त्रावगुंठिताम् ।। ६३ ।।\nघण्टाभरणशोभाढ्यां देवदेव्यग्रसंस्थिताम् ।।\nपादुकोपानहच्छत्रभोज्यभाजनसंयुताम् ।।\nत्रिधा प्रदक्षिणीकृत्य गुरोः सर्वं निवेदयेत् ।। ६४ ।।\nउमामहेश्वरं देवमवियोगं सुरार्चितम् ।।\nअव्यवच्छेदभूतं च सुप्रीतं तदिहास्तु मे ।। ६५ ।।\nप्रणम्य शिरसा भूमौ क्षमस्वेति गुरुं वदेत् ।।\nएवं समाप्यते देव्यां आनंतर्यव्रतोद्यमम् ।।\nयः प्रकुर्यात्पुमान्स्त्री वा तस्य पुण्यफलं शृणु ।। ६६ ।।\nगन्धर्वयक्षलोकांश्च विद्याधरमहोरगान् ।।\nऋषिसिद्धामरं ब्राह्मं विष्णुलोकं सनातनम् ।।६७।।\nभुक्त्वा भोगानशेषांश्च एकविंशत्कुलान्वितः ।।\nरत्नयाने समारूढो गुह्याप्सरससंवृतः ।। ६८ ।।।\nदेवविद्याधरैर्यक्षैर्वृतो याति शिवालयम्।।\nतत्र भुक्त्वा महाभोगान्स भुंक्ते शिववद्बहून् ।। ६९ ।।\nभुक्त्वा भोगान्यदा भूतः कदाचित्तपसः क्षयात ।।\nपृथिव्यां तु समागम्य भवेत्सकलभूमिपः ।। 4.29.७० ।।\nस्त्री वा समाचरेद्या तु महादेवी तु जायते ।।\nआनंतर्यव्यवच्छिन्नान्भोगान्देवी उमा यथा ।।\nत्रैलोक्यपतिरुद्रेणसा भुंक्ते सहिता तथा।।७१।।\nमनुर्द्देव्या यथामह्या शच्या शक्रो यथासुखम् ।।\nनैरंतर्यं यथा सौख्यं सा भुंक्ते पतिना सह ।। ७२ ।।\nमुनेररुंधती यद्वद्विष्णोर्लक्ष्मीर्हृदि स्थिता ।।\nतथा तयोर्महत्सौख्यं नैरंतर्यं हि जायते ।। १३ ।।\nसावित्री ब्रह्मणो यद्वद्गंगा तोयनिधेर्यथा ।।\nअव्यवच्छिन्नयोः प्रीतिस्तथा जन्मनिजन्मनि ।। ७४ ।।\nअथ जन्मन्यहोन्यस्मिन्व्रतमेतत्कृतं भवेत् ।।\nतेनैव पतिना सार्द्धं न वियोगमुपैति सा ।।\nयोजनायुतसाहस्रे सुरूपा मण्डले भवेत् ।।\nअर्घाढ्या सुभगा साध्वी पुत्रपौत्रैरलंकृता ।। ७५ ।।\nएत्तते निखिलं प्रोक्तमानंतर्यव्रतं मया ।।\nभक्ताय सुविनीताय कथितव्यं न चान्यथा ।। ७६ ।।\nएषा विशेषविहिताभिहिता तृतीया यानंतरीत्य विधवाभिरुदीरितोच्चैः ।।\nएतामुपोष्य विधिवत्प्रतिपक्षयोगान्नैवांतरं सुतसुहृत्स्वजनैरुपैति ।। ७७ ।।"
  }
]
[
  {
    "text": "।। श्रीकृष्ण उवाच ।। ।।\nअथातः शृणु भूपाल प्रतिशुक्रप्रशांतये ।।\nयात्रारंभे प्रयाणे च तथा शुक्रोदयेष्विह ।। १ ।।\nशुक्रपूजा प्रकर्तव्या तां निशामय सारतः ।।\nराजते वाऽथ सौवर्णे कांस्यपात्रेऽथ वा पुनः ।। २ ।।\nशुक्लपुष्पांबरयुते सिततंडुलपूरिते ।।\nनिधाय राजतं शुक्रं शुचि मुक्ताफलान्वितम् ।। ३ ।।\nसह तेन सवत्साङ्गां ब्राह्मणाय निवेदयेत् ।।\nनमस्ते सर्वदेवेश नमस्ते भृगुनन्दन ।।\nकवे सर्वार्थसिद्ध्यर्थं गृहाणार्घ्यं नमोऽस्तु ते।।४।।\nदत्त्वैवमर्घ्यं कौन्तेय प्रणिपत्य विसर्जयेत् ।।५।।\nयावच्छुक्रस्य न कृता पूजा सोहालकैः शुभै. ।।\nवटकैः पूरिकाभिश्च गोधूमैश्चणकैरपि ।।\nतावन्न दानं दातव्यं स्त्रीभिः कामार्थसिद्धये ।।६।।\nएवं तस्योदये कुर्वन्यात्रादिषु च भारत ।।\nसर्वसस्यागमं चैव सर्वान्कामानवाप्नुयात् ।। ७ ।।\nतद्वद्वाचस्पतेः पूजां प्रवक्ष्यामि युधिष्ठिर ।।\nसौवर्णपात्रे सौवर्णममरेशपुरोहितम् ।।\nपीतपुष्पांबरयुतं कृत्वा स्नात्वाथ सर्षपैः ।।८।।\nपालाशाश्वत्थभंगेन पञ्चगव्यजलेन च।।\nपीतांगरागवसनं घृतहोमं तु कारयेत ।। ९ ।।\nप्रणम्य च गवा सार्द्धं ब्राह्मणाय निवेदयेत् ।। 4.120.१० ।।\nनमस्तेऽङ्गिरसां नाथ वाक्पतेथ बृहस्पते ।।\nक्रूरग्रहैः पीडितानाममृताय भवस्व नः ।। ११ ।।\nएवं सुरगुरुं पूज्य प्रणिपत्य क्षमापयेत् ।।\nसंक्रातावुदये चास्ते सर्वान्कामानवाप्नुयात् ।। १२ ।।\nअथ वा मौक्तिकान्येव सुवृत्तानि बृहंति च ।।\nभार्गवांगिरसौ चिंत्य तान्येव प्रतिपादयेत् ।। १३ ।।\nभक्त्या मौक्तिकदानेन दत्तेन कुरुनन्दन ।।\nविरूपता दृशोः पुंसां यात्रास्वभ्युदयेषु च ।।\nकुर्वन्बृहस्पतेः पूजां न कदाचित्प्रजायते ।। १४ ।।\nये भार्गवोदयमवाप्य सवस्त्रपुष्पां कुर्वंत्यनन्य मनसोऽङ्गिरसे च पूजाम् ।।\nतेषां गृहे प्रविशतां प्रतिशुक्रजातं विघ्नं न संभवति भारत पुण्यभाजाम् ।। १५ ।।"
  }
]
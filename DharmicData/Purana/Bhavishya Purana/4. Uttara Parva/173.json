[
  {
    "text": "युधिष्ठिर उवाच ।। ।।\nअग्नीष्टिका कथं देया शिशिरे शीतभीरुभिः ।।\nसर्वसत्त्वोपकाराय करुणीकृतमानसैः।।१।।\n।। श्रीकृष्ण उवाच ।। ।।\nअग्नीष्टिकामहं पार्थ कथयामि निबोध ताम्।\nयथा येन विधानेन सर्वसत्वसुखप्रदाम् ।। २ ।।\nआदौ मार्गशिरे मासि शोभने दिवसे शुभाम् ।।\nअग्नीष्टिकां कारयित्वा सुखासनवतीं शुभाम् ।। ३ ।।\nदेवांगणे पथे गेहे विस्तीर्णे चत्वरेथ वा ।।\nउभयोः संध्ययोः कृत्वा संशुष्कं काष्ठसंचयम् ।। ४ ।।\nततः प्रज्वालयेदग्निं हुत्वा व्याहृतिभिः क्रमात्।।\nअनेन विधिना हुत्वा प्रत्यहं ज्वालयेत्ततः ।। ५ ।।\nयदि कश्चित्क्षुधार्थी स्याद्भोज्यं तस्मै प्रकल्पयेत् ।।\nसुखासीनो जनस्तत्र विशीतो विज्वरस्तथा ।। ६ ।।\nयः करोति कथाः पार्थ न ताः शक्या मयोदितुम् ।।\nराजवार्ता जनवार्ता यदि कश्चिन्निजेच्छया ।। ७ ।।\nवदेल्लोकः सुखासीनो न केनापि निवार्यते ।।\nअनेन विधिना यस्तु दद्यादग्नीष्टिकां नरः ।। ८ ।।\nतस्य पुण्यफलं राज न्कथ्यमानं निबोध मे ।।\nविमाने चार्कसंकाशे समारूढो महाधने ।। ९ ।।\nषष्टिवर्षसहस्राणि षष्टिवर्षशतानि च ।।\nहर्षितोऽत्यंतसुखितो ब्रह्मलोके महीयते ।। 4.173.१० ।।\nइह लोकेवतीर्णश्च चतुर्वेदो द्विजो भवेत् ।।\nनीरुजः सत्रयाजी च अग्निवत्तेजसान्वितः ।। ११ ।।\nचैत्ये सुरांगणसभावसथे सुभव्यां येऽग्नीष्टिकां प्रचुरकाष्ठवतीं प्रदद्युः ।।\nहेमंतशैशिरऋतौ सुखदा जनानां कायाग्निदीपनमलं पुनराप्नुवंति ।। १२ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे अग्नीष्टिकादानविधिवर्णनं नाम त्रिसप्तत्युत्तरशततमोऽध्यायः ।।१७३।।"
  }
]
[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि धेनूनां कल्पना नृप ।।\nविशेषविधिना याश्च देयाः कामानभीप्सुभिः ।। १ ।।\nकामं यद्दीयते दानं समग्रं तत्सुखावहम् ।।\nअसमग्रं तु दोषाय भवतीह परत्र च ।। २ ।।\nतस्मान्न दक्षिणाहीनं विधानविकलं तथा ।।\nदेयं दानं महाराज समग्रफलकाम्यया ।। ३ ।।\nअन्यथा दीयमानं तदहंकाराय केवलम् ।।\nप्रत्यक्षं चार्थहानिः स्यान्न वा तत्फलदं भवेत् ।। ४ ।।\nतिलधेनुं प्रवक्ष्यामि शृणु पार्थिवसत्तम ।।\nवाराहेण पुरा प्रोक्तां महापातकनाशिनीम् ।। ५ ।।\nयां दत्त्वा ब्रह्महा गोघ्नः पितृहा गुरुतल्पगः ।।\nअगारदाही गरदः सर्वपापरतोपि वा ।। ६ ।।\nमहापातकयुक्तश्च संयुक्तश्चोपपातकैः ।।\nमुच्यते ह्यखिलैः पापैः स्वर्गलोकं च गच्छति ।। ७ ।।\nअनुलिप्ते महीपृष्ठे कृष्णाजिनसमावृते ।।\nधेनुं तिलमयीं कृत्वा दर्भानास्तीर्य सर्वतः ।। ८ ।।\nतिलाः श्वेतास्तिलाः कृष्णास्तिला गोमूत्रवर्णकाः ।।\nतिलानां च विचित्राणां धेनुं सर्वां च कारयेत् ।।९ ।।\nद्रोणस्य वत्सकं कुर्याच्चतुराढकिकां च गाम् ।।\nस्वर्णशृंगीं रौप्यखुरां गन्धवर्णवतीं तथा ।। 4.152.१० ।।\nकार्या शर्करया जिह्वा गुडेनास्यं च कम्बलः ।।\nइक्षुपादां ताम्रपृष्ठीं शुक्तिमुक्ताफलेक्षणाम् ।। ११ ।।\nप्रशस्तपत्रश्रवणां फलदंतवतीं शुभाम् ।।\nस्रग्दामपुच्छां कुर्वीत नव नीतस्तनान्विताम् ।। १२ ।।\nसितवस्त्रशिरालम्बां सितसर्षपरोमिकाम् ।।\nफलैर्मनोहरैरन्नैर्मणिमुक्ताफलान्विताम् ।। १३ ।।\nईदृक्संस्थानसम्पन्नां कृत्वा श्रद्धासमन्वितः ।।\nकांस्योपदोहनां दद्यात्पर्वकाले समागते ।। १४ ।।\nया लक्ष्मीः सर्वभूतानां या वै देवेष्ववस्थिता ।।\nधेनुरूपेण सा देवी मम पापं व्यपोहतु ।। १५ ।।\nततः प्रदक्षिणां कृत्वा पूजयित्वा प्रणम्य च ।।\nसदक्षिणा मया तुभ्यं दत्तेत्युक्त्वा विसर्जयेत् ।। १६ ।।\nअनेन विधिना दत्त्वा तिलधेनुं नराधिप ।।\nसर्वपापविनिर्मुक्तो परं ब्रह्माधिगच्छति ।। १७ ।।\nयश्च गृह्णाति विधिवद्दीयमानां प्रमोदते ।।\nदीयमानां प्रशंसंति ये च संहृष्टमानसाः ।। १८ ।।\nतेपि दोषविनिर्मुक्ता ब्रह्मलोकं व्रजंति ते ।।\nप्रशांताय सुशीलाय वेदव्रतरताय च ।। १९ ।।\nधेनुं तिलमयीं दत्त्वा न शोचति कृताकृते ।।\nत्रिरात्रं यस्तिलाहारस्तिलधेनुप्रदो भवेत् ।। 4.152.२० ।।\nएकाहमथ वा राजन्न युच्छेदन्तरात्मना ।।\nदानाद्विशुद्धिः पापस्य तस्य पुण्यवतो नृप ।। २१ ।।\nचान्द्रायणादभ्यधिकं कथितं तिलभक्षणम् ।।\nबालत्वे चैव यत्पापं यौवने वार्द्धके तथा ।। २२ ।।\nवाचा कृतं तु मनसा कर्मणा यच्च संचितम् ।।\nउदकष्ठीवने चैव नग्नस्नानेन यद्भवेत् ।। २३ ।।\nमुशलेनोद्यते नापि लंबिते ब्राह्मणे तथा ।।\nवृषलीगमने चैव गुरुदाराभिगामिनि ।। २४ ।।\nसुरापानेन यत्पापमभक्ष्यस्य च भक्षणात् ।।\nतत्सर्वं विलयं याति तिलधेनुप्रदायिनाम् ।। २५ ।।\nयममार्गे महाघोरे नदी वैतरणी स्मृता ।।\nवालुकायाः स्थलं चैव पच्यते यत्र पापिनः ।। २६ ।।\nयत्र लोहमुखाः काका यत्र श्वानो भयावहाः ।।\nनिकृत्य पापिनां मांसं भक्षयंति बुभुक्षिताः ।। २७ ।।\nअसिपत्रवनं चैव लोहकंटकशाल्मलीम् ।।\nएतान्सर्वानतिक्रम्य ततो यमपुरं व्रजेत् ।। २८ ।।\nविमाने कांचने दिव्ये मणिरत्नविभूषिते ।।\nतत्रारुह्य नरश्रेष्ठो गच्छते परमाङ्गतिम् ।। २९ ।।\nगुणहीने न दातव्या न दातव्या धनेश्वरे ।।\nकुण्डे गोले च लुब्धे च न च देया कदापि सा ।। 4.152.३० ।।\nएका एकस्य दातव्या मुनिभिः कथितं पुरा ।।\nअरण्ये नैमिषे पार्थ नारदेन निवेदितम् ।। ३१ ।।\nतत्तेहं संप्रवक्ष्यामि सम्यक्फलसहस्रदम् ।।\nइदं पुण्यं पवित्रं च माङ्गल्यं कीर्तिवर्धनम् ।। ३२ ।।\nविप्राणां श्रावयेच्छ्राद्धे अनन्तफलमश्नुते ।।\nबहुभ्यो न प्रदेयानि गौर्गृहं शयनं स्त्रियः ।। ३३ ।।\nविभज्यमानान्येतानि दातारं पातयंत्यधः ।।\nसा तु विक्रयमापन्ना दहत्यासप्तमं कुलम् ।। ३४ ।।\nअस्या दानप्रभावेन विमानं सर्वकामिकम् ।।\nसमारुह्य नरो याति यत्र देवो हरिः स्वयम् ।। ३९ ।।\nएषा चैव प्रदातव्या प्रयतेनान्तरात्मना ।।\nपौर्णमास्यां च माघस्य कार्तिक्यां चैव भारत ।। ३६ ।।\nचन्द्रसूर्योपरागे तु विषुवे अयने तथा ।।\nषडशीतिमुखे चैव व्यतीपाते तु सर्वदा ।। ३७ ।।\nवैशाख्यां मार्गशीर्ष्यां वा गजच्छायासु चैव हि ।।\nएषा ते कथिता पार्थ तिलधेनुर्मयानघ ।। ३८ ।।\nयावंति धेनो रोमणि गात्रेषु नृपपुङ्गव ।।\nतावद्वर्षसहस्राणि तदा स्वर्गे महीयते ।। ३९ ।।\nयश्च गृह्णाति विधिवद्दीयमानां च पश्यति ।।\nअनुमोदयते चैव ते सर्वे स्वर्गगामिनः ।। 4.152.४० ।।\nधेनुं धनाधिपतयो मगधोद्भवेन मानेन ये तिलमयीं चतुराढकेन ।।\nकृत्वा यथोक्तरचनां कृतचारुवत्सां यच्छंति ते भुवि भवंति विमुक्तपापाः ।।४१।।\nप्रतिगृह्णामि देवि त्वां कुटुंबभरणाय च ।।\nकामं देया दयास्मभ्यं धेनो त्वं सर्वदा ह्यसि ।। ४२ ।। ।।"
  }
]
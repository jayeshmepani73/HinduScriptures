[
  {
    "text": "।। युधिष्ठिर उवाच ।। ।।\nप्रतिपन्क्रमयोगेन तिथीनां विस्तरः श्रुतः ।।\nसरहस्यः समंत्रश्च प्रारंभोद्यापनैः सह ।। १ ।।\nनवग्रहमखात्सर्वं होमकर्मावधारितम् ।।\nस्नानक्रमश्च विदितो विज्ञाताश्चोत्सवा मया ।। २ ।।\nदानधर्मस्त्वशेषेण श्रुतः सर्वार्थदर्शितः ।।\nतडागोत्सर्जनविधिर्विदितः पादपोत्सवः ।। ३ ।।\nएवं गतं मम मनो मुह्यते मधुसूदन ।।\nव्रतं कथयता कृष्ण तास्ताः संश्रित्य देवताः ।। ४ ।।\nदेवानां देवकीपुत्र नानात्वं संप्रदर्शितम् ।।\nतिथिक्रमान्कथयता पूजामन्त्रोधिवासनम् ।। ५ ।।\nव्यासाद्यैर्मुनिभिः सर्वैर्ध्यानयोगपरायणैः ।।\nएक एवात्र निर्दिष्टो देवः सर्वगतोऽव्ययः ।। ६ ।।\nवर्णाश्रमाचारधर्मः कस्मान्नात्र प्रदर्शितः ।।\nएते महर्षयस्तुष्टाः श्रोतुकामा भवद्वचः ।। ७ ।।\n।। श्रीकृष्ण उवाच ।। ।।\nव्रतदानैकलेशोयं कथितस्तव पार्थिव ।।\nविशेषतश्च शक्नोति वक्तुं यदि सरस्वती ।। ८ ।।\nसर्वस्तरति दुर्गाणि सर्वो भद्राणि पश्यति ।।\nवर्णाश्रमाणां सामान्य इति धर्मः प्रकीर्तितः ।। ९ ।।\nकथितोऽयं व्रतत्वोहो देवानुद्दिश्य यो मया ।।\nपरमार्थः स एवोक्तो देवस्तमुपधारय ।। 4.205.१० ।।\nयो ब्रह्मा स हरिः प्रोक्तो यो हरिः स महेश्वरः ।।\nमहेश्वरः स्मृतः सूर्यः सूर्यः पावक उच्यते ।। ।। ११ ।।\nपावकः कार्तिकेयोसौ कार्तिकेयो विनायकः ।।\nगौरी लक्ष्मीश्च सावित्री शक्तिभेदाः प्रकीर्तिताः ।। १२ ।।\nदेवं देवीं समुद्दिश्य यः करोति व्रतं नरः ।।\nन भेदस्तत्र मंतव्यः शिवशक्तिमयं जगत् ।। १३ ।।\nबहुप्रकारा वसुधा भेदाः साग्न्यनिलांभसाम् ।।\nपरमार्थतश्चिंत्यमानो न भेदः प्रतिभासते ।। १४ ।।\nकञ्चिद्देवं समाश्रित्य करोति किमपि व्रतम् ।।\nत्रयीधर्मानुगं पार्थ एकं तत्रापि कारणम् ।। १५ ।।\nयश्चैव ते मया ख्यातो व्रतदानविधिः परः ।।\nसफलः स तु विज्ञेयः सदाचारवतां सताम् ।। १६ ।।\nआचारहीनं न पुनंति वेदा यद्यप्यधीताः सह षड्भिरङ्गैः ।।\nछंदांस्येनं मृत्युकाले त्यजंति नीडं शकुन्ता इव जातपक्षाः ।। १७ ।।\nकपालस्थं यथा तोयं श्वदृतौ वा यथा पयः ।।\nदुष्टं स्यात्स्थानदोषेण वृत्तहीने तथा शुभम् ।। १८ ।।\nवृत्तं यत्नेन संरक्षेद्वित्तमेति प्रयाति च ।।\nअहीनो वित्ततो हीनो वृत्ततस्तु हतो हतः ।। १९ ।।\nएवमाचारधर्मस्य मूलं राजन्कुलस्य च ।।\nआचाराद्धि च्युतो जंतुर्न कुलीनो न धार्मिकः ।। 4.205.२०।।\nकिं कुलेनोपदिष्टेन् विपुलेन दुरात्मनाम् ।।\nकृमयः किं न जायंते कुसुमेषु सुगंधिषु ।। २१ ।।\nहीनजातिप्रसूतोपि शौचाचारसमन्वितः ।।\nसर्वधर्मार्थकुशलः सकुलीनः सतां वरः ।। २२ ।।\nन कुलं कुलमित्याहुराचारः कुलमुच्यते ।।\nआचारकुशलो राजन्निह चामुत्र नंदते ।। २३ ।।\n।। युधिष्ठिर उवाच ।। ।।\nसदाचारमहं कृष्ण श्रोतुमिच्छामि शाश्वतम् ।।\nसर्वं धर्ममयः कोऽत्र सदाचारः प्रकीर्तितः ।। २४ ।।\n।। श्रीकृष्ण उवाच ।। ।।\nआचारप्रभवो धर्मः संतश्चाचारलक्षणाः ।।\nसाधूनां च यथा वृत्तं स सदाचार उच्यते ।। २९ ।।\nतस्मात्कुर्यादिहाचारं य इच्छेद्गतिमात्मनः ।।\nअपि पापशरीरस्य आचारो हंत्यलक्षणम् ।। २६ ।।\nअदृष्टमश्रुतं वेदं पुरुषं धर्मचारिणम् ।।\nस्वानि कर्माणि कुर्वाणं तं जनं कुरुते प्रियम् ।। २७ ।।\nये नास्तिका नैष्ठिकाश्च गुरुशास्त्रातिलंघिनः ।।\nअधर्मज्ञा दुराचारास्ते भवंति गतायुषः ।। २८ ।।\nसर्वलक्षणहीनोपि यः सदाचारवान्नरः ।।\nश्रद्दधानोनसूयश्च सर्वान्कामानवाप्नुयात् ।। २९ ।।\nब्राह्मे मुहूर्ते बुध्येत धर्मार्थावनुचिन्तयेत् ।।\nब्राह्मणानलगो सूर्यान्न मेहेत कदाचन ।। 4.205.३० ।।\nउदङ्मुखो दिवारात्रावुत्सर्गं दक्षिणामुखः ।।\nउत्थायाचम्य तिष्ठेत पूर्वां संध्यां समाहितः ।। ३१ ।।\nएवमेवोत्तरां संध्यां समुपासीत वाग्यतः ।।\nनेक्षेतादित्यमुद्यन्तं नास्तं यांतं कदाचन ।। ३२ ।।\nऋषयो दीर्घतपसा दीर्घमायुरवाप्नुयुः ।।\nउपासते येन पूर्वां द्विजाः संध्यां न पश्चिमाम् ।। ३३ ।।\nसर्वांस्तान्धार्मिको राजा शूद्रकर्मणि योजयेत् ।।\nआबाधासु यथाकामं कुर्यान्मूत्रपुरीषयोः ।। ३४ ।।\nशिरसा प्रावृतेनैव समास्तीर्य तृणैर्महीम् ।।\nग्रामावसथतीर्थानां क्षेत्राणां चैव वर्त्मनि ।। ३५ ।।\nन मूत्रमधितिष्ठेत न कृष्टे न च गोव्रजे ।।\nअन्तर्जलादावसथाद्वल्मीकान्मूषकस्थलात् ।। ३६ ।।\nकृतशौचावशिष्टाश्च वर्जयेत्पञ्च वै मृदः ।।\nदेवार्चनादिकार्याणि तथा गुर्वभिवादनम् ।। ३७ ।।\nकुर्वीत सम्यगाचम्य तद्वदन्नभुजि क्रियाम् ।।\nअफेनशब्दगंधाभिरद्भिरच्छाभिरादरात् ।। ।। ३८ ।।\nआचामेत्प्रयतः सम्यक्प्राङ्मुखोदङ्मुखोऽपि वा ।।\nत्रिवर्गसाधने यच्च सदा कार्यं विपश्चिता ।। ३९ ।।\nतत्सांनिध्ये गृहस्थस्य सिद्धिरत्र परत्र च ।।\nपादेन कार्यं पारत्र्यं पादं कुर्याच्च संचये ।। 4.205.४० ।।\nअर्धेनाहारचरणनित्यनैमित्तिकांतकम् ।।\nअर्थस्योपार्जने यत्नः सदा कार्यो विपश्चितैः ।। ४१ ।।\nतत्संसिद्धौ हि सिद्ध्यन्ति धर्मकामादयो नृप ।।\nकेशप्रसाधनादर्शदर्शनं दंतधावनम् ।। ४२ ।।\nपूर्वाह्न एव कार्याणि देवतानां च पूजनम् ।।\nदूरादावसथान्मूत्रं दूरात्पादावसेचनम् ।। ४३ ।।\nउच्छिष्टोत्सर्जनं दूरात्सदा कार्यं हितैषिणा ।।\nलोष्टमर्दी तृणच्छेदी नखखादी च यो नरः ।। ४४ ।।\nनित्योच्छिष्टः संकरकृन्नेहायुर्विंदते महत् ।।\nनग्नां परस्त्रियं नेक्षेन्न पश्येदात्मनः शकृत् ।। ४५ ।।\nउदक्यादर्शनस्पर्शं कुर्यात्संभाषणं न च ।।\nनाप्सु मूत्रं पुरीषं वा मैथुनं वा समाचरेत् ।। ४६ ।।\nनाधितिष्ठेच्छकृन्मूत्रे केशभस्मकपालिकान् ।।\nतुषांगारास्थिशीर्णानि रञ्जुवस्त्रादिकानि च ।। ४७ ।।\nधारिणो न नमेद्विद्वान्नासनं चापि दापयेत् ।।\nब्राह्मणान्प्रणमेद्विद्वानासनं चापि दापयेत् ।। ४८ ।।\nकृतांजलिरुपासीत गच्छंतं पृष्ठतोन्वियात् ।।\nन चासीतासने भिन्ने भिन्नं कांस्यं च वर्जयेत् ।। ४९ ।।\nनामुक्तकेशैर्भोक्तव्यं न नग्नः स्नानमाचरेत् ।।\nस्वप्तव्यं नैव नग्नेन न चोच्छिष्टस्तु संविशेत् ।। 4.205.५० ।।\nउच्छिष्टो न स्पृशेच्छीर्षं सर्वे प्राणास्तदाश्रयाः ।।\nकेशग्रहान्प्रहारांश्च शिरस्येतानि वर्जयेत् ।। ५१ ।।\nनान्यत्र पुत्र शिष्याभ्यां शिफया ताडनं स्मृतम् ।।\nन पाणिभ्यां संहताभ्यां कंडूयेदात्मनः शिरः ।। ५२ ।।\nन चाभीक्ष्णं शिरःस्नानं कार्यं निष्कारणं नरैः ।।\nअप्रशस्तं निशि स्नानं राहोरन्यत्र दर्शनात् ।। ५३ ।।\nन भुक्तोत्तरकालं च न गम्भीरजलाशये ।।\nशिरःस्नानं तु तैलेन नांगं किंचिदुपस्पृशेत्।। ।। ५४ ।।\nतिलपिष्टं च नाश्नीयात्तथास्यायुर्न हीयते ।।\nदुष्कृतं न गुरोर्भूयात्क्रुद्धं चैनं प्रसादयेत् ।।५५।।\nपरीवादं न शृणुयादन्येषामपि जल्पताम्।।\nसदानुपहतस्तिष्ठेत्प्रशस्ताश्च तथौषधीः ।। ५६ ।।\nगारुडानि च रत्नानि बिभृयात्प्रयतो नरः ।।\nसुस्निग्धामलकेशश्च सुगन्धिश्चारुवेषधृक् ।।५७।।\nसिताः सुमनसो हृद्या बिभृयाच्च नरः सदा।।\nकिंचित्परस्वं न हरेन्नाल्पमप्यप्रियं वदेत्।।५८।।\nप्रियं च नानृतं ब्रूयान्नान्यदोषानुदीरयेत् ।।\nनान्याश्रितं तथा वैरं रोचयेत्पुरुषेश्वरः।।५९।।\nन दुष्टयानमारोहेत्कूलच्छाया न संश्रयेत् ।।\nविद्विष्टपतितोन्मत्तबहुवैरादिसंकरैः ।।4.205.६०।।\nबंधकीबंधकीभर्तृक्षुद्रानृत कथैः सह ।।\nतथातिव्ययशीलैश्च परिवादरतैः शठैः ।।६१।।\nबुधो मैत्रीं न कुर्वीत नैकः पंथानमाश्रयेत् ।।\nनावगाहेज्जलौघस्य वेगमग्रे नरेश्वरा।६२।।\nप्रदीप्तं वेश्म न विशेन्नारोहेच्छिखरं तरोः ।।\nन हुंकुर्याच्छवं चैव शवगन्धो हि सोमजः ।। ६३ ।।\nन कुर्याद्दन्तसंवर्षं न कुर्याच्चलनासिकाम् ।।\nनासंस्पृष्टमुखो ब्रूयाच्छ्वासकासौ च वर्जयेत् ।। ६४ ।।\nनोच्चैर्हसेत्सशब्दं च न मुञ्चेत्पवनं बुधः ।।\nनखान्न वादयेच्छिंद्यान्न नखैश्च महीं लिखेत् ।। ।। ६५ ।।\nन श्मश्रु भक्षयेच्चैव न लोष्ठानि च मर्दयेत् ।।\nपादेन नाक्रमेत्पादं न पूज्याभिमुखं नयेत ।।६६।।\nनोच्चासने समासीत गुरोरग्रे कदाचन ।।\nतस्मात्सदाचारपरो भवेत्कामचरो न हि ।। ६७ ।।\nलोकद्वये शुभं प्रेप्सुः प्रेत्य स्वर्गे महीयते ।।\nचतुष्पथं चैत्यतरुं श्मशानोपवनानि च ।। ६८ ।।\nदुष्टस्त्रीसंनिकर्षं च वर्जयेन्निशि सर्वदा ।।\nग्रीष्मवर्षासु चच्छत्री मौनी रात्रौ वनेषु च ।। ६९ ।।\nकेशास्थिकण्टकामेध्यबलिभस्मतुषांस्तथा ।।\nस्नानार्द्रां धरणीं चैव दूरतः परिवर्जयेत्।।4.205.७०।।\nपंथा देयो ब्राह्मणेभ्यो राजभ्यः स्त्रीभ्य एव च ।।\nविद्याधिकस्य गुर्विण्या भारार्तस्य महीयसः।।७१।।\nमूकांधबधिराणां च मत्तस्योन्मत्तकस्य च ।।\nउपानद्वस्त्रमाल्यं च धृतमन्यैर्न धारयेत् ।। ७२ ।।\nन हीदृशमनायुष्यं लोके किञ्चन विद्यते ।।\nयादृशं पुरुषस्येह परदारोपसेवनम् ।।७३।।\nन चेर्ष्या स्त्रीषु कर्तव्या दारा रक्ष्याः प्रयत्नतः ।।\nअनायुष्या भवेदीर्ष्या तस्मात्तां परिवर्जयेत् ।। ७४ ।।\nमूर्खोन्मत्तव्यसनिनो विरूपान्मानिनस्तथा ।।\nहीनांगानधिकांगांश्च विद्याहीनांश्च नाक्षिपेत् ।। ७५ ।।\nपानीयस्य क्रिया नक्तं तथैव दधिसक्तवः ।।\nवर्जनीया महाराज निशीथे भोजनक्रियाः ।। ७६ ।।\nनोर्ध्वजानुश्चिरं तिष्ठेन्न रहस्यपरो भवेत् ।।\nतद्वन्नोपविशेत्प्राज्ञः पादेनाक्रम्य वासनम् ।।७७।।\nन चातिरक्तवासाः स्याच्चित्रासितधरोऽपि वा ।।\nन च कुर्याद्विपर्यासं वाससो न विभूषणे ।। ७८ ।।\nस्त्रीं कृशां नावजानीयाद्दीर्घमायुर्जिजीविषुः ।।\nब्राह्मणं क्षत्रियं सर्वं सर्वे ह्याशीविषोपमाः ।।७९।।\nहन्यादाशीविषः क्रुद्धो यावत्स्पृशति दंष्ट्रया ।।\nक्षत्रियोऽपि दहेत्क्रुद्धो यावत्पश्यति तेजसा।।4.205.८०।।\nब्राह्मणः सकुलं हन्याद्ध्याने नावेक्षितेन च ।।\nनातिकल्यं नातिसायं न च मध्यं दिने तथा।।८१।।\nनाज्ञातैः सह गंतव्यं नैकेन बहुभिः सह ।।\nनारुंतुदः स्यान्न परोक्षवादी न सही नतः ।। ८२ ।।\nरोहते चाग्निना दग्धं वनं परशुना हतम् ।।\nवचो दुरुक्तबीभत्सं न संरोहति चाशतम् ।। ८३ ।।\nनास्तिक्यं वेदनिंदा च देवतानां च कुत्सनम् ।।\nद्वेषस्तंभादिमानस्य क्लैब्यं च परिवर्जयेत् ।। ८४ ।।\nन ब्राह्मणं परिवदेन्न नक्षत्राणि दर्शयेत् ।।\nतिथिं पक्षस्य न ब्रूयाद्ययास्यायुर्न रिष्यते ।। ८५ ।।\nतेजो निष्ठीव्य वासश्च परिधायाचमेद्बुधः ।।\nजितामित्रो नृपो यश्च बलवान्कर्मतत्परः ।।८६ ।।\nतत्र नित्यं वसेत्प्राज्ञः कृतकृत्यः पतौ सुखम् ।।\nपौराः सुसंहता यत्र सततन्यायवर्तिनः ।। ८७ ।।\nयत्र स्त्रियोऽमत्सरिण्यस्तत्र वासः सुखोदयः ।।\nयस्मिन्कृषीवला राष्ट्रे प्रायशो नातिभाषिणः ।। ८८ ।।\nयत्रौषधान्यशेषाणि वसेत्तत्र विचक्षणः ।।\nतत्र राजन्न वस्तव्यं यत्रैतत्त्रितयं सदा ।। ८९ ।।\nजिगीषुः पूर्ववैरं च जनश्च विरतोत्सवः ।।\nतत्र राजन्न वस्तव्यं यत्र नास्ति चतुष्टयम् ।। 4.205.९० ।।\nऋणप्रदाता वैद्यश्च श्रोत्रियः सजला नदी ।।\nअवलोक्यो न चादर्शो मलिनो बुद्धिमत्तरैः ।। ९१ ।।\nन च रात्रौ महाराज दीर्घराज्यमभीप्सता ।।\nहेमकारगृहे चान्नमश्नीयान्न च विश्वसेत्।। ९२ ।।\nन च मित्रं प्रकुर्वीत हेमकारं कदाचन ।।\nभिन्नभांडं च खट्वां च कुक्कुरं कुक्कुटं तथा ।।९३।।\nअप्रशस्तानि चत्वारि ये च वृक्षाः सकंटकाः ।।\nभिन्न भांडे बलिः प्रायः खद्वायां चेह निश्चयः ।। ९४ ।।\nनाश्नंति पितरस्तस्य यत्र कुक्कुरकुक्कटौ ।।\nवृक्षमूले पिशाचानां सर्वेषामेव संस्थितिः ।। ९५ ।।\nअतस्तेषां तले भुजन्नश्नुते पूयशोणितम् ।।\nअसंस्कृतान्नभुङ्मूत्रं बालादिप्रभवं स्वयम् ।। ९६ ।।\nसुवासिनीं गुर्विणीं च वृद्धां बालातुरांस्तथा ।।\nभोजयेत्संस्कृतान्नेन प्रथमं चरमं गृही ।। ९७ ।।\nअघं स केवलं भुंक्ते बद्धगोवाहनादिकम् ।।\nयो भुंक्ते च बहिर्ज्येष्ठप्रेक्षतामप्रदाय च ।। ९८ ।।\nवैश्वदेवं ततः कुर्याद्यावदाहुतयः क्रमात् ।।\nप्रथमां ब्रह्मणे दद्यात्प्रजानां पतये ततः ।। ९९ ।।\nतृतीयां चैव गुह्येभ्यः कश्यपाय तथा पराम् ।।\nततश्चानुमते दद्याद्दत्त्वा गृहबलिं ततः ।। 4.205.१०० ।।\nपूर्वाख्यातं मया यत्ते नित्यकर्मक्रियाविधौ ।।\nदद्यादथ धरित्रीणां दद्यात्तु मणिकत्रयम् ।। १०१ ।।\nप्राच्यादिक्रमयोगेन इंद्रादीनां बलिं क्षिपेत् ।।\nब्रह्मणे चान्तरिक्षाय सूर्याय च यथाक्रमम् ।।१०२।।\nविश्वेभ्यश्चैव देवेभ्यो विश्वभूतेभ्य एव च ।।\nकृत्वापसव्यं वायव्यं यक्ष्मैतत्ते निवेदयेत् ।।१०३।।\nततश्चाग्रं समुद्धृत्य हंतकारोपकल्पितम् ।।\nयथाविधि यथान्यायं ब्राह्मणायोपपादयेत् ।।१०४।।\nदत्त्वा विधिभ्यो देवेभ्यो गुरुभ्यः सुश्रुताय च ।।\nपुण्यगंधांबरधरो माल्यधारी नरेश्वर ।। १०५ ।।\nनैकवस्त्रधरोऽश्नीयान्नार्द्रपादो महीपते ।।\nविशुद्धवदनः प्रीतो भुंजीत न विदिड्मुखः ।। १०६ ।।\nप्राङ्मुखोदङ्मुखो वापि न चैवान्यमना नरः ।।\nकुत्सितेन हतं चैव जुगुप्सावदसंस्कृतम् ।।१०७।।\nदत्त्वा तु भुंक्ते शिष्टेभ्यः क्षुधितेभ्यस्तथा गृही ।।\nप्रशस्तशुद्धपात्रेषु भुञ्जीताकुपितो नृप ।। १०८ ।।\nनासंदीसंस्थिते पात्रे नादेशे च नरेश्वर ।।\nना काले नातिसंकीर्णे दत्त्वाग्रं च नरो मही ।। १०९ ।।\nअश्नीयात्तन्मयो भूत्वा पूर्वं तु मधुरं रसम् ।।\nलवणोग्रौ ततः पश्चात्कटुतीक्ष्णादिकं ततः ।। ।। 4.205.११० ।।\nमार्दवं पुरुषोश्नन्वै मध्ये च कठिनाशनम् ।।\nअंते पुनर्द्रवाशी च नरो रोगेण मुच्यते ।।१११।।\nदिवाधानासु वसति रात्रौ च दधिसक्तुषु ।।\nअलक्ष्मीः कोविदारेषु सर्वदैव कृतालया ।। ११२ ।।\nअनिंद्यं भक्षयेन्नित्यं वाग्यतोऽन्नमकुत्सयन् ।।\nभुक्त्वा सम्यग्यथाचम्य प्राङ्मुखोदङ् मुखोऽपि वा ।। ११३ ।।\nयथावत्पुनराचामेत्पाणी प्रक्षाल्य यत्नतः ।।\nअभीष्टदेवतानां च कुर्वीत स्मरणं नरः ।। ११४ ।।\nप्राणापानसमानानामुदानव्यानयोस्तथा ।।\nअन्नपुष्टिकरं चास्तु ममाद्याव्याहतं सुखम् ।। ११५ ।।\nअगस्तिरग्निर्वडवानलश्च भुक्तं प्रपात्रं जरयत्वशेषम् ।।\nसुखं च मे तत्परिणामसंभव यच्छत्वरोगं खलु वासुदेवः ।। ११६ ।।\nइत्युच्चार्य स्वहस्तेन पीरमार्ज्य तथोदरम् ।।\nअनायासप्रदायीति कुर्यात्कर्माण्यतंद्रितः।।११७।।\nसंध्यायां पथिकः कश्चित्समागच्छति भारत ।।\nपादशौचासनैः प्रह्वः स्वागतोक्त्या च पूजयेत् ।। ११८ ।।\nततश्चान्नप्रदानेन शयनेन च पार्थिव ।।\nदिवा तिथौ च विमुखो यदैकं पातकं भवेत् ।।११९।।\nतदेवाष्टगुणं पुंसां सूर्ये हंसमुखे गते ।।\nगच्छेच्छय्यामस्फुटितामपि दारुमयीं नृप ।। 4.205.१२० ।।\nनाविशालां न वा भग्नां नासमां मलिनां न च ।।\nन च जंतुमयीं शय्यां समातिष्ठेदनापदि ।। १२१ ।।\nप्राच्यां दिशि शिरः शस्तं याम्यायामपि भूपते ।।\nसदैव स्वपतां पुंसां विपरीतं तु रोगदम् ।। १२२ ।।\nऋतावुपगमः शस्तः सपत्न्यां ह्यवनीपते ।।\nपुण्यर्क्षे च शुभे काले पुत्रा युग्मासु रात्रिषु ।। १२३ ।।\nन चास्नातां स्त्रियं गच्छेद्गर्भिणीं न रजस्वलाम् ।।\nनानिष्टां वै न कुपितां नाशस्तां न च रोगिणीम् ।। १२४ ।।\nनादक्षिणां नान्यकामां नाकामां नान्ययोषितम् ।।\nसुक्षामामत्यभुक्तां च स्वयं चैभिर्गुणैर्युतः ।।१२५।।\nस्नातः सुगन्धधृग्धृष्टो न श्रांतः क्षुधितोऽपि वा ।।\nसकामः सानुरागश्च व्यवायं पुरुषो व्रजेत् ।। १२६ ।।\nचतुर्दश्यां तथाष्टम्यां पंचदश्यां च पर्वसु ।।\nतैलाभ्यंगं तथा भोगान्योषितश्च विवर्जयेत् ।। १२७ ।।\nक्षुर कर्मणि चांते च स्त्रीसंभोगे च भारत ।।\nस्नायीत चैलवान्प्रातः कटभूमिमुपेत्य च ।। १२८ ।।\nगुरोः पतिव्रतानां च तथा यज्ञतपस्विनाम् ।।\nपरिवादं न कुर्वीत परिहासेऽपि भारत ।। १२९ ।।\nयुगपज्जलमग्निं च बिभृयान्न विचक्षणः ।।\nगुरुं देवान्प्रति तथा न च पादौ प्रसारयेत् ।। 4.205.१३० ।।\nनाचक्षीत धयंतीं गां जलं नांजलिना पिबेत् ।।\nवातातपौ न सेवेत अनुतापं च वर्जयेत् ।।१३१।।\nदासं शपेन्न वै क्रुद्धः सर्वबन्धूनमत्सरी ।।\nभीताश्वासनकृत्साधुः स्वर्गस्तस्याव्ययं फलम् ।। १३२ ।।\nनोर्ध्वं तु पत्तनद्वारं निरीक्ष्य पर्यटेन्नरः।।\nयुगमात्रं महीपृष्ठे नरो गच्छेद्विलोकयन् ।। १३३ ।।\nशेषाहे त्वपि शेषांश्च वश्यात्मा यो निरस्यति ।।\nतस्य धर्मार्थकामानां हानिर्नाल्पापि जायते ।। १३४ ।।\nवृथा मांसं न खादेत पृष्ठमांसं तथैव च ।।\nआक्रोशं च विवादं च पैशुन्यं च विवर्जयेत् ।। १३५ ।।\nसंयावं कृशरं मांसं शष्कुलीपायसं तथा ।।\nआत्मार्थे न प्रकर्तव्यं देवतानां प्रकल्पयेत् ।। ।। १३६ ।।\nअजाश्च नावकर्षेत ता बहिर्धारयंति च ।।\nरक्तमाल्यं न धार्यं स्याच्छुक्लं धार्यं तु पंडितैः ।। १३७ ।।\nवर्जयित्वात्र कमलं तथा कुवलयं विभो ।।\nरक्तं शिरसि धार्यं च तथा पानेयमित्यपि ।। १३८ ।।\nकांचनीयापि या माला सा न दुष्यति कर्हिचित् ।।\nअन्यदेव भवेद्वासः शयनीये नरोत्तम ।। १३९ ।।\nअन्यदर्चासु देवानामन्यद्धार्यं सभासु च ।।\nपिप्पलं च वटं चैव शीर्णश्लेष्मांतकं तथा ।। 4.205.१४० ।।\nउदुबरं न खादेत भवार्थी पुरुषोत्तमः ।।\nपतितैश्च कथांते च च्छेदनं च विवर्जयेत् ।। १४१ ।।\nपतितः स्यान्नरो राजन्पतितैस्तु सहाचरन् ।।\nवृद्धो ज्ञातिस्तथा मित्रं दरिद्रो यो भवेदिह ।। १४२ ।।\nगृहे वा संस्थापितास्ते गृहवृद्धिमभीप्सता ।।\nगृहे पारावता धन्याः शुकाश्च सहसारिकाः।। १४३ ।।\nभवंत्येते तथा पापास्तथा वै तिलपायिकाः ।।\nआजोक्षा चंदनं वीणा आदर्शो मधुसर्पिषी ।। १४४ ।।\nजलाग्नी चैव बिभृयाद्गृहे नित्यमिति स्थितिः।।\nधनुर्वेदे च सततं यत्नः कार्यो नराधिप ।। १४५ ।।\nहस्तिपृष्ठेऽश्वपृष्ठे च रथचर्यासु चैव हि।।\nयत्नवान्भव राजेन्द्र नयवान्सुखमेधते ।। १४६ ।।\nप्रजापालन युक्तश्च न क्षांतिं लभते नृप ।।\nयज्ञशास्त्रं च विज्ञाय शब्दशास्त्रं च भारत ।। १४७ ।।\nगांधर्वशास्त्रं विज्ञेयं कला ज्ञेयाश्च भारत ।।\nपुराणमितिहासं च तथाख्यानानि यानि च ।। १४८ ।।\nएष ते लक्षणोद्देश आचारस्य प्रकीर्तितः ।।\nशेषाश्च वेद्या वृद्धेभ्यः प्रत्याहार्या नराधिप।। १४९ ।।\nआचारो भूतिजनन आचारः कीर्तिवर्धनः ।।\nआचाराद्वर्धते ह्यायुराचारो हंत्यलक्षणम् ।। 4.205.१५० ।।\nआगमानां हि सर्वेषामाचारः श्रेष्ठ उच्यत ।।\nआचारः परमो धर्म आचाराद्वर्धते धनम् ।। १५१ ।।\nपुण्यं यशस्यमायुष्यं स्वर्ग्यं स्वस्त्ययनं महत् ।।\nसर्ववर्णानुकंपार्थं मयैतत्समुदाहृतम् ।। ।। १५२ ।।\nआचार एव नरपुंगव सेव्यमानो धर्मार्थकामफलदो भवतीह पुंसाम् ।।\nतस्मात्सदैव विदुषावहितेन राजञ्छास्त्रोदितो ह्यनुदिनं परिपालनीयः ।। १५३ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे सदाचारधर्मवर्णनं नाम पञ्चाधिकद्विशततमोऽध्यायः ।। २०५ ।।"
  }
]
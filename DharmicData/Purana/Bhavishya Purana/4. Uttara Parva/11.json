[
  {
    "text": "।। युधिष्ठिर उवाच ।। ।।\nस्वभर्त्रा सह संबद्धमहास्नेहो यथा भवेत् ।।\nकुलस्त्रीणां तदाचक्ष्व व्रतं मम सुरोत्तम ।। १ ।।\n।। श्रीकृष्ण उवाच ।। ।।\nयमुनायास्तटे पूर्वं मथुरास्ते पुरी शुभा ।।\nतस्यां शत्रुघ्ननाम्नाभूद्राजा रामप्रतिष्ठितः ।। २ ।।\nतस्य भार्या कीर्तिमाला नाम्नासीत्प्रथिता भुवि ।।\nतया प्रणम्य भगवान्वशिष्ठो मुनिपुंगवः ।। ३ ।।\nपृष्टः सुखं मुनिश्रेष्ठ कथं समुपजायते ।।\nब्रूहि मे तिलसम्बन्धकारणं व्रतमुत्तमम् ।। ४ ।।\nएवमुक्तस्तया ज्ञानी वशिष्ठः कीर्तिमालया ।।\nध्यात्वा मुहूर्तमाचख्यौ कोकिलाव्रतमुत्तमम् ।। ५ ।।\n।। श्रीवशिष्ठ उवाच ।। ।।\nआषाढपूर्णिमायां तु संध्याकाले ह्युपस्थिते ।।\nसंकल्पयेन्मासमेकं श्रावणे श्वःप्रभृत्यहम् ।। ६ ।।\nस्नानं करिष्ये नियता ब्रह्मचर्यस्थिता सती ।।\nभोक्ष्यामि नक्तं भूशय्यां करिष्ये प्राणिनां दयाम् ।। ७ ।।\nइति संकल्प्य पुरुषो नारी वा ब्राह्मणांतिके ।।\nप्राप्यानुज्ञां ततः प्रातः सर्वसामग्रिसंयुतः ।। ८ ।।\nपुरुषः प्रतिपत्कालाद्दन्तधावनपूर्वकम् ।।\nनद्यां गत्वा तथा वाप्यां तडागे गिरिनिर्झरे ।। ९ ।।\nस्नानं कुर्याद्व्रती पार्थ सुगन्धामलकैस्तिलैः ।।\nदिनाष्टकं तथा पश्चात्सर्वौषध्या पुनः पृथक् ।। 4.11.१० ।।\nवचयाष्टौ पुनः पिष्ट्वा शिरोरुहविमर्दनम् ।।\nस्नात्वा ध्यात्वा रविं चैव वंदित्वा च पितॄनथ ।। ११ ।।\nतर्पयित्वा तिलापिष्टैः कोकिलां पक्षिरूपिणीम् ।।\nकलकण्ठीं शुभैः पुष्पैः पूजयेच्चंपकोद्भवैः ।। १२ ।।\nपत्रैर्वा धूपनैवेद्यदीपालक्तकचंदनैः ।।\nतिल तन्दुलदूर्वाग्रैः पूजयित्वा क्षमापयेत् ।।\nनित्यं तिलव्रती भक्तो मंत्रेणानेन पांडव ।। १३ ।।\nतिलसहे तिलसौख्ये तिलवर्णे तिलप्रिये ।।\nसौभाग्यं द्रव्यपुत्रांश्च देहि मे कोकिले नमः ।। १४ ।।\nइत्युच्चार्य ततः पश्चाद्गृहमभ्येत्य संयतः ।।\nकृत्वाहारं स्वपेत्पार्थ यावन्मासः समाप्नुते ।।१५।।\nमासांते ताम्रपात्र्यां तु कोकिलां तिलपिष्टजाम् ।।\nरत्ननेत्रां स्वर्णपक्षां ब्राह्मणाय निवेदयेत्।। १६ ।।\nवस्त्रैर्द्धनैर्गुडैर्युक्तां श्रावण्यां कुंडलेऽथ वा ।।\nश्वश्रूश्वशुरवर्गे वा दैवज्ञे वा पुरोहिते ।।\nव्यासे वा संप्रदातव्या व्रतिभिः शुभकाम्यया ।।१७।।\nएवं या कुरुते नारी कोकिलाव्रतमादरात् ।।\nसप्त जन्मानि सौभाग्यं सा प्राप्नोति सुविस्तरम् ।। १८ ।।\nनिःसापत्न्यं पतिं भव्यं सस्नेहं प्राप्य भूतले ।।\nमृता गौरीपुरं याति विमानेनार्कवर्चसा ।। १९ ।।\nएतद्व्रतं वशिष्ठेन मुनिना कथितं पुरा ।।\nतथा चानुष्ठितं पार्थ समस्तं कीर्तिमालया ।। 4.11.२० ।।\nतस्याश्च सर्वं संपन्नं वशिष्ठवचनादिह ।।\nपुत्रसौभाग्यसंमानं शत्रुघ्नस्य प्रसादजम्।। २१ ।।\nएवं यान्यापि कौंतेय कोकिलाव्रतमादरात् ।।\nकरिष्यति ध्रुवं तस्याः सौभाग्यं च भविष्यति ।।२२।।\nये कोकिलां कलरवां कलकंठपीठां यच्छंति साज्यतिलपिष्टमयीं द्विजेभ्यः ।।\nते नंदनादिषु वनेषु विहृत्य कामं मर्त्ये समेत्य मधुरध्वनयो भवंति ।। २३ ।। ।।"
  }
]
[
  {
    "text": "।। श्रीकृष्ण उवाच ।। ।।\nरथयात्राविधानं ते कथ यामि युधिष्ठिर ।।\nस्थिरो भूत्वा निबोधेदं त्वं हि मूर्तविदां वरः ।। १ ।।\nचैत्रे त्रिनेत्रसंभूतमलयाख्यमहागिरौ ।।\nप्रवहत्पवनध्वानप्रेंखोलितलताचये ।। २ ।।\nएतस्मिन्नेव काले तु भ्रममाणो यदृच्छया ।।\nनारदः शारदाकांताच्छिवलोके समाययौ ।। ३ ।।\nदृष्ट्वापूर्वं शिवं शांतं सुरेशैः सर्वतो वृतम् ।।\nप्रणम्योपाविशद्विप्रः पुरतः केशवेशयोः ।। ४ ।।\nतमुपासीनमालक्ष्य भगवान्भगनेत्रहा ।।\nपप्रच्छाच्छादितमनाः कुतश्चागम्यते पुनः ।। ५ ।।\n।। श्रीनारद उवाच ।। ।।\nशिव कामं च तं विद्धि दग्धं मा विबुधोत्तम ।।\nवसंतो नाम कोऽप्येष कामस्य दयितः सखा ।। ६ ।।\nमलयानिलयुक्तेन तेन विश्वं वशीकृतम् ।।\nसहकारकरीन्द्रस्थं कृत्वा कोकिलडिंडिमम् ।। ७ ।।\nपोषयामास विजयं मन्मथस्य पुरेपुरे ।।\nशशांकशेखरः कोऽयं कोयं शंखगदाधरः ।। ८ ।।\nकोयं च डिम्बो वा ब्रह्मा कामस्त्रिजगतां प्रभुः ।।\nप्रायः क्रीडारतिर्लोको वसंतवचनात्पुनः ।। ९ ।।\nऊर्ध्वबाहुस्तु नर्नर्ति तालदत्तपदक्रमः ।।\nव्यवसायं न गच्छंति ये संहृत्य वनांतरम् ।। 4.134.१० ।।\nगायंतश्च परीहृष्टास्ते चाप्यायांति यांति च ।।\nगोप्यसीमांतरगताः क्षेत्रस्थानस्य रक्षिणः ।। ११ ।।\nतेऽपि गायंति नृत्यंति हसंति स्मरतारकाः ।।\nकरस्य ताडनेऽत्यर्थं मुरजो धुर्धरायते ।। १२ ।।\nविटं पश्यंति कुलटाः प्रारब्धोचितपण्डिताः ।।\nसुमनांसि सुसंगीतनृत्यवाद्यसुवादितम् ।। १३ ।।\nएवमेतत्त्रिलोकेऽस्मिन्निति व्यवसितो जनः ।।\nललल्लम्बस्तनीं दृष्ट्वा जरा योषापि नृत्यति ।। १४ ।।\nवसंतस्य प्रभावोऽयं कोऽप्यपूर्वो विजृंभते ।।\nसरांस्यद्भुतपद्मानि प्रफुल्ला पुष्पवाटिकाः ।। १५ ।।\nवृक्षाः पक्षिशताकीर्णा विजिघ्राणमुखाः सुराः ।।\nविकंपवसनावालः पवनस्त्रिगुणात्मकः ।।१६।।\nकृतः प्रत्यक्षसुमहान्वसंतो न जगत्त्रये ।।\nअवजल्पमुखा बाला वृद्धास्तु विकलद्विजाः ।। १७ ।।\nउभावपि प्रतप्येते पश्येदं कामचेष्टितम् ।।\nपक्षिणां पक्षनिक्षेपैर्नद्यस्तुंगतरंगकैः ।। १८ ।।\nपादपाः पल्लवशतैर्नृत्यंते च प्रहर्षिणः ।।\nएतच्छ्रुत्वा तु वचनं नारदस्येन्दुशेखरः ।। १९ ।।\nकौतुकाकुलितः शीघ्रमारुरोह रथं स्वकम् ।।\nरथेन काञ्चनांगेन पतत्रिवरकेतनः ।। 4.134.२० ।।\nप्रययौ पुण्डरीकाक्षः शंखचक्रगदाधरः ।।\nपारावतप्रतीकाशं चतुर्वेदमयं रथम् ।। २१ ।।\nआस्थाय प्रययौ हृष्टो ब्रह्मा ब्राह्मणसंस्तुतः ।।\nमुनिभिश्चाप्सरोभिश्च यक्षरक्षोमहोरगैः ।। २२ ।।\nवृतो रथेन प्रययौ भास्करो वारितस्करः ।।\nशैलजोरुपताकेन रथेनादित्यवर्चसा ।। २३ ।।\nकात्यायनी प्रचलिता पञ्चवक्त्रेण केतुना ।।\nलंबोदरः करशतगृहीतकनकोत्पलः ।। २४ ।।\nप्रयातः स्वरथारूढः कृतकर्णकुलाकुलः ।।\nएवं देवः परिवृतो भगवान्गोवृषध्वजः ।। २५ ।।\nरथारूढैरमूढात्मा मर्त्यलोकमवातरत् ।।\nयावत्पश्यति देवेशस्तावत्सर्वं तदक्षरम् ।। २६ ।।\nनारदेन यथैवोक्तस्तावत्सर्वं तदक्षरम् ।।\nनारदेन यथैवोक्तं जगदानन्दनिर्भरम् ।। २७ ।।\nदेवैः सार्द्धं पशुपतिर्यावत्पश्यति विस्मितः ।।\nतावत्तस्यैव हि गणाः परब्रह्मसमंजसम् ।। २८ ।।\nगायंति केचित्सोत्कंठं लुठंत्यन्ये प्रहर्षिताः ।।\nवादयंत्यपरे तुष्टा जहसुः केचिदुल्बणम् ।। २९ ।।\nवादयंत्यन्यथा वाद्यं गायंत्यन्येन्यथा गणाः ।।\nअन्येन्यथा प्रनृत्यंति चित्रं चैत्रस्य चेष्टितम् ।। 4.134.३० ।।\nनीलोत्पलाभनयनैर्विलसत्प्रांततारकैः ।।\nक्रीडारतिभिरारब्धमालापैश्च सुरैरपि ।। ३१ ।।\nसुराणां क्षोभमालक्ष्य भगवान्गोवृषध्वजः ।।\nचिन्तयामास सुमहान्कार्ययोगो ह्युपस्थितः ।। ३२ ।।\nअनर्थमुत्थितं तद्वत्तद्विघाताय ये जनाः ।।\nनयंते येऽतिमूर्खत्वादापदोऽभिभवंति तान् ।। ३३ ।।\nवसंतः स्वामिभक्तत्वान्मान्यपुष्पाकरं यदा ।।\nउन्मादाढ्यजनो रक्ष्यः कार्यं कार्यद्वयं मम ।। ३४ ।।\nसंचिंत्यैवं समानाय्य वसंतं प्राह शंकरः ।।\nसमानीतो मासमेकं स्थातव्यं भवता त्विह ।। ३५ ।।\nसितपक्षः सहायोऽयं सर्वभूतसुखप्रदः ।।\nभवत्यतिमहानन्दो विशेषेण दिवौकसाम् ।। ३६ ।।\nयो यथा रथमारूढः समायातः समीक्षितुम् ।।\nवर्षेवर्षे स तेनैव संस्थानेनागमिष्यति ।। ३७ ।।\nकारयिष्यन्ति ये मर्त्या रथयात्रामहोत्सवम् ।।\nते दिव्यभोगभोक्तारो भविष्यन्ति निरामयाः ।। ३८ ।।\nएवमाभाष्य भगवान्वसंतं च ततः सुरैः ।।\nसंस्तुतोऽथ नतश्चापि स्वस्थानमगमत्ततः ।। ३९ ।।\n।। युधिष्ठिर उवाच ।। ।।\nरथः किमात्मकः कार्यः कार्या यात्रा कथं भवेत् ।।\nआरोपयेत्कथं देवान्रथे वद जगत्पते ।। 4.134.४० ।।\n।। श्रीकृष्ण उवाच ।। ।।\nसुविचित्रं चित्रतनुं श्रेष्ठकाष्ठमयं रथम् ।।\nसुदृढाक्षं दृढाबंधं सुचक्ररथकूबरम् ।। ४१ ।।\nअथ वा वंशविहितं नेत्रपट्टपटावृतम् ।।\nतारकाशतचित्रांशं पुष्पमालाविभूषितम् ।। ४२ ।।\nसितगोयुगसंयुक्तं पञ्चबाणपताकिनम् ।।\nछत्रचामरशोभाढ्यं स्थापयेद्भवनाङ्गणे ।। ४३ ।।\nवैश्वदेवं ततः कुर्याद्ग्रहयज्ञविधानतः ।।\nचतुश्चरणकैर्मंत्रैर्विप्र शान्तिकपौष्टिकैः ।। ४४ ।।\nआरोपयेद्रथे देवं मूलमंत्रेण मंत्रवित् ।।\nवेदोक्तैरथपौराणैर्गंधधूपाधिवासिते ।। ४५ ।।\nरथे तिष्ठन्नयति वाजिनः पुरो यत्रयत्र कामयते सुषारथिः ।।\nअभीषूणां महिमानं पनायत मनुः पश्चादनुयच्छन्ति रश्मयः।।\nशंखदुंदुभिनिर्घोषैः काहलानां च निःस्वनैः।।\nहस्तदीपैः प्रज्वलितैस्तालकोलाहा लेन च ।। ४७ ।।\nदोषासुखेन रमितं प्रेषणीयपुरःसरम् ।।\nमहतोत्सवभारेण भ्रामयेत्परितो रथम्।।४८।।\nतांबूलानि रथे दद्यात्पुष्पमालायुतानि च ।।\nरथवोढ्रं प्रदद्यात्तु प्रेक्षकेभ्योऽप्यवारितम् ।। ४९ ।।\nयस्ययस्य गृहेभ्येति प्रेरितो रथिना रथः।।\nतस्य तस्य भवेत्पूज्यः पुष्पधूपाक्षतादिभिः ।।। ।। 4.134.५० ।।\nइतरोऽपि भवेत्पूज्यः संप्राप्ते गृहिणां गृहे ।।\nकिं पुनर्जगतां भर्ता सर्वलोकमहेश्वरः ।। ५१ ।।\nकदाचिदक्षभङ्गः स्याद्ध्वजभंगोऽथ वा भवेत्।।\nभज्येत वा युगमध्ये नहनं त्रुट्यते यदि ।। ५२ ।।\nब्राह्मणांस्तत्र संपूज्य होमः कार्यो विजानता ।।\nतिलैराज्येन पयसा येन संपद्यते सुखम् ।। ।। ५३ ।।\nप्रेरणीप्रेक्षणीयैश्च भ्रामयित्वा रथोत्तमम् ।।\nस्थापयेन्नगरस्यांतस्तत्र कुर्यान्महोत्सवम् ।। ५४ ।।\nदोलाग्राहैश्चक्रदोलाभ्रमैर्डमरकैस्तथा ।।\nविद्याधरीणां चरितमितराभिः प्रकाश्यते ।। ५५ ।।\nएवं यः कुरुते पार्थ सुखदं तु रथोत्सवम् ।।\nतथैव पूजयेत्पार्थ उपवासपरो नरः ।। ५६ ।।।\nसर्वव्याधिविहीनश्च सुखी स्याच्छरदां शतम् ।।\nयः कारयित्वा सौवर्णं रौप्यं वा रथमुत्तमम् ।। ५७ ।।\nवर्णकैश्चित्रितं दिव्यं दारुजं वा सुशोभनम्।।\nस्वहस्तरचितं यश्च भास्कराय निवेदयेत् ।। ५८ ।।\nस मर्त्यलोके सुचिरात्सुखानि च समश्नुते ।।\nपूर्वोक्तविधिना भानुं भ्रामयित्वा रथे स्थितम् ।। ।। ५९ ।।\nस्थापयेत्सर्वभागे तु गेयं वाद्यपुरःसरम् ।।\nदक्षिणे तु दिशो भागे द्वितीयेऽह्नि नयेद्रथम् ।। 4.134.६० ।।\nतत्रापि जागरं कुर्याद्वाद्यगीतसुमं गलैः ।।\nअपरायां तृतीयेऽह्नि स्थापयेद्रथमुत्तमम् ।। ६१ ।।\nप्रेक्षणीयविनोदेन तां रात्रिमतिवाहयेत् ।।\nस्थापयेदुत्तरस्यां तु चतुर्थे दिवसे रथम् ।। ।।६२ ।।\nमहायात्रां प्रकुर्वीत तत्राप्यद्भुतचेष्टितम् ।।\nपंचमे दिवसे प्राप्ते नगरांतस्थितं रविम् ।। ६३\nपूजयित्वा विधानेन षष्ठेऽह्नि भवनं नयेत् ।।\nरथयात्राप्रसंगेन कथिता रथसप्तमी ।। ६४ ।।\nसर्वपापहरा पुण्या किञ्चिदन्यन्निबोध मे ।।\nगौरी पूज्या तृतीयायां चतुर्थ्यां विघ्ननायकः ।। ६५ ।।\nपञ्चम्यां पंकजकरां पूजयेद्वा सरस्वतीम् ।।\nषष्ठ्यां शक्तिधरं स्कन्दं सप्तम्यां तु दिवाकरम् ।। ६६ ।।\nअष्टम्यां च चतुर्दश्यां सम्पूज्यः शशिशेखरः ।।\nनवम्यां पूजयेच्चण्डीं चामुण्डां मुण्डमालिनीम् ।। ६७ ।।\nदशम्यामृषयः शांताः सर्वे व्यासपुरस्सराः ।।\nएकादश्यां चक्रपाणिं द्वादश्यां वा समर्चयेत्।।६८।।\nत्रयोदश्यां त्रिनेत्रोत्थवह्निना शांतविग्रहम्।।\nसाधारणी तु सर्वेषां पौर्णमासी तिथिः स्मृता।।६९।।\nआंदोलके मदनके रथयात्रासु चैव हि।।\nव्युत्क्रमेणापि कर्तव्या तिथीनां कार्यगौरवात्।।\nयात्रा वासंतिकी चेयं चित्तस्वास्थ्यकरी परा।।4.134.७०।।\nसम्यक्सुधाधवलिते भवने सुराणामंतस्सुवस्त्रमणिमौक्तिकदानचित्रे ।।\nतांबूलकक्रमुकवारविलासिनीभिर्यात्रां विधाय भवतीह स भारतेशः ।। ।। ७१ ।। ।।"
  }
]
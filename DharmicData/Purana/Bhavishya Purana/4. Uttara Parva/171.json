[
  {
    "text": "।। श्रीकृष्ण उवाच ।। ।।\nदासीदानमहं तेऽद्य प्रवक्ष्याम्यरिसूदन ।।\nभक्त्या स्नेहाच्च भवतो यत्रोक्तं केनचित्क्वचित् ।। १ ।।\nचतुर्णामाश्रमाणां हि गृहस्थः श्रेष्ठ उच्यते ।।\nगृहस्थाच्च गृहं श्रेष्ठं गृहाच्छ्रेष्ठा वराः स्त्रियः ।। २ ।।\nपूर्णेंदुबिंबवदनाः पीनोन्नतपयोधराः ।।\nतद्गृहं यत्र दृश्यंते योषितः शीलमंडनाः ।। ३ ।।\nजामयो यत्र पूज्यंते रमन्ते तत्र देवताः ।।\nयत्रैतास्तु न पूज्यंते विनंक्ष्यत्याशु तद्गृहम् ।। ४ ।।\nजामयो यानि गेहानि शपंत्यप्रतिपूजिताः ।।\nतानि कृत्याहतानीव सद्यो यांति पराभवम् ।। ५ ।।\nअमृतस्येव कुण्डानि सुखानामिव राशयः ।।\nरतेरिव निधानानि योषितः केन निर्मिताः ।। ।। ६ ।।\nश्यामा मंथरगामिन्यः पीनोन्नतपयोधराः ।।\nमहिष्यो वरनार्यश्च न भवंति गृहेगृहे ।। ७।।\nअहिरण्यमदासीकमल्पान्नाज्यमगोरसम् ।।\nगृहं कृपणवृत्तीनां नरकस्यापरो विधिः ।। ८ ।।\nअदण्डपाशिकं ग्राममदासीकं च यद्गृहम् ।।\nअनाज्यं भोजनं यच्च वृथा तदिति मे मतिः ।।९।।\nविभवाभरणा दास्यो यद्गृहं समुपासते।।\nतत्रास्ते पंकजकरा लक्ष्मीः क्षीरोदवासिनी ।।4.171.१०।।\nन यत्रास्ति गृहे शौचं न सुखं व्यवहारजम्।।\nयत्र वा   नास्ति दास्येका तत्सदैवानवस्थितम्।।११।।\nयत्र कर्मकरी नास्ति सर्वकर्मकरी सदा।।\nन तच्छतं किंकराणां करोति शुभतामपि।।१२।।\nयदेका कुरुते दासी गृहस्थेन भृता हि सा।।\nबहुलोकाकुलो  ग्रामो दासीदासाकुलं गृहम् ।। १३ ।।\nबुद्धिर्धर्माकुला यस्य तस्य चेतः किमाकुलम् ।।\nयत्र भार्यागृहे दक्षा दास्यकर्मण्यनुव्रताः ।।१४।।\nभृत्याः सदोद्यमपरास्त्रिवर्गस्तत्र दृश्यते।।\nयद्यदिष्टतमं लोके तत्तद्देयमिति श्रुतिः ।। १५ ।।\nएतद्विचार्य हृदये देया दासी द्विजातये ।।\nस्थिरनक्षत्रसंयुक्ते सोमे सौम्यग्रहान्विते ।। १ ६।।\nदानकालं  प्रशंसंति संतः पर्वणि वा पुनः ।।\nअलंकृत्य यथाशक्त्या वासोभिर्भूषणैस्तथा ।। १७।।\nब्राह्मणाय प्रदातव्या मंत्रेणानेन कौरव ।।\nइयं दासी मया तुभ्यं भगवन्प्रतिपादिता ।। १८ ।।\nकर्मोपयोज्या भोज्या वा यथेष्टं भद्रमस्तु ते ।।\nदत्त्वा क्षमापयेत्पश्चाद्ब्राह्मणं कांचनेन तम्।।१९।।\nअनुव्रज्य गृहद्वारं यावत्पश्चाद्विसर्जयेत्।।\nअनेन विधिना दद्यादंकयित्वा सुरालये।।4.171.२०।।\nमखे चापि महाराज प्रसिद्धे वा प्रतिश्रये ।।\nसर्वकर्मकरी दत्त्वा तरुणीं रूपशालिनीम् ।।२१।।\nप्राप्यते यत्फलं पुंभिः पार्थ तत्केन वर्ण्यते ।। २२ ।।\nदासीं समीक्ष्य बहुशो गृहकर्मदक्षां यो ब्रह्मणाय कुलशीलवते ददाति ।।\nविद्याधराधिपशतैरपि पूजितोऽसौ लोकं त्रिलोकरमयाप्सरसां प्रयाति ।। २३ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे दासीदानविधिवर्णनं नामैकसप्तत्युत्तरशततमोऽध्यायः ।। १७१ ।।"
  }
]
[
  {
    "text": "श्रीकृष्ण उवाच\nपुण्या महानवम्यस्ति तिथीनां प्रवरा तिथिः ।\nसानुष्ठेया सुरैः सर्वैः प्रजापालैर्विशेषतः । । १\nभवानुत्थापयेत्पार्थ सम्वत्सरसुखाय वै ।\nभूतप्रेतपिशाचानां प्रीत्यर्थं चोत्सवाय वा । । २\nयुधिष्ठिर उवाच\nकस्मात्कालात्प्रवृत्तेयं नवमी महशब्दयुक् ।\nकिमादावुपपन्नोऽस्ति भगवन्नवमीविधिः । । ३\nयशोदागर्भसम्भूतेरुत यात्रा प्रवर्तते ।\nउताहो पूर्वमेवासीत्कृतत्रेतायुगादिषु । । ४\nयदस्यां प्राणिनः केचिन्मन्यन्ते घातयन्ति च ।\nहतानां प्राणिनां तेषां का गतिः पारलौकिकी । । ५\nस्वयं घ्नतां घातयतामनुमोदयतां तथा ।\nएतन्मे संशयं पूर्वं वक्तुमर्हसि केशव । । ६\nश्रीकृष्ण उवाच\nपार्थ या परमा शक्तिरनन्ता लोकविश्रुता ।\nआद्या सर्वगता शुद्धा भावगम्या मनोहरा । । ७\nआद्याष्टमी कलाकाली द्वितीया सर्वमङ्गला ।\nमाया कात्यायनी दुर्गा चामुण्डा शङ्करप्रिया । । ८\nध्यायन्ति यां योगरतां सा देवी परमेश्वरी ।\nरूपभेदैर्नामभेदैर्भवानी पूज्यते शिवा । । ९\nअष्टम्यां तु नवम्यां तु देवदानवराक्षसैः ।\nगन्धर्वैरुरगैर्यज्ञैः पूज्यते किन्नरैर्नरैः । । 4.138.१०\nअन्येष्वपि युगेष्वादौ सृष्टेः पूर्वं प्रदर्शिता ।\nपूज्यतेयं पुरा देवी तेभ्यः पूर्वतरैः शुभैः । । ११\nआश्वयुक्छुक्लपक्षे च याष्टमी मूलसंयुता ।\nसा महानवमी नाम त्रैलोक्येऽपि सुदुर्लभा । । १२\nकन्यागते सवितरि शुक्लपक्षेऽष्टमी तु या ।\nमूलनक्षत्रसंयुक्ता सा महानवमी स्मृता । । १३\nअष्टम्यां च नवम्यां च जगन्मातरमम्बिकाम् ।\nपूजयित्याऽऽश्विने मासि विशोको जयति द्विषः । । १४\nसन्तर्जयन्ती हुंकारैः खड्गादिभिरहर्निशम् ।\nनवम्यां पूजिता देवी ददाति नवमं फलम् । । १५\nसा पुण्या सा पवित्रा च सा धर्मसुखदायिनी ।\nतस्मात्सदा पूजनीया चामुण्डामुण्डमालिनी । । १६\nतस्यां यद्युपयुज्यन्ते प्राणिनो महिषादयः ।\nसर्वे ते स्वर्गतिं यान्ति घ्नतां पापं न विद्यते । । १७\nन तथा बलिदानेन पुष्पधूपविलेपनैः ।\nयथा संतुष्यते लोके महिषैर्विन्ध्यवासिनी । । १८\nउद्दिश्य दुर्गां हन्यन्ते विधानाद्येऽत्र जन्तवः ।\nस्वर्गं ते यान्ति कौन्तेय घातयन्तोऽपि भक्तितः । । १९\nभवानीप्राङ्गणे प्राणा येषां याता युधिष्ठिर ।\nतेषां स्वर्गे ध्रुवं वासो वरास्तेऽप्सरसां प्रियाः । । 4.138.२०\nमन्वन्तरेषु सर्वेषु कल्पेषु कुरुनन्दन ।\nतेषु सर्वेषु चैवासीन्नवमीयं पुरार्चिता ।। २१ ।।\nप्रसिद्धानादिनिधना वर्षेवर्षे युधिष्ठिर ।।\nभूयोभूयोऽवतारैश्च भवानी पूज्यते सुरैः ।। २२ ।।\nअवतीर्णा भुवि सदा नित्यं दैत्यनिबर्हिणी ।।\nस्वर्गपातालमर्त्येषु करोति स्थितिपालनम् ।। २३ ।।\nपुनश्चैषा महादेवी यशोदा गर्भसंभवा ।।\nकंसासुरस्योत्तमाङ्गे पादं दत्त्वा गतायुषः ।। २४ ।।\nततः प्रभृति लोकेषु यशोदानंददायिनीम् ।।\nविंध्याचले स्थापयित्वा पुनः पूजा प्रवर्तिता ।। २५ ।।\nपूर्वप्रवृद्धोऽपि पुनर्भगिन्या महिमा कृतः ।।\nभुवि सर्वोपकाराय सर्वोपद्रवशांतये ।। २६ ।।\nएवं विंध्योपवासिन्या नवरात्रोपवासिनः ।।\nएकरात्रेण नक्तेन स्वशक्त्याऽयाचितेन वा ।। २७ ।।\nयजनैर्याजनैर्देवाः स्थानेस्थाने पुरेपुरे ।।\nगृहेगृहे भक्तिपरे ग्रामेग्रामे वनेवने ।। २८ ।।\nस्नातैः प्रमुदितैर्हृष्टैर्ब्राह्मणैः क्षत्रियैर्नृपैः ।।\nवैश्यैः शूद्रैर्भक्तिचित्रैर्म्लेच्छैरन्यैश्च   मानवैः ।। २९ ।।\nस्त्रीभिश्च कुरुशार्दूल तद्विधानमिदं शृणु ।।\nजयाभिलाषी नृपतिः प्रतिपत्प्रभृतिक्रमात् ।। 4.138.३० ।।\nलोहाभिहारिकं कर्म कारयेद्यावदष्टमि ।।\nप्रागुदक्प्रवणे देशे पताकाभिरलंकृतम् ।। ३१ ।।\nमण्डपं कारयेद्दिव्यं नवसप्तकरं वरम्।।\nआग्नेय्यां कारयेत्कुण्डं हस्तमात्रं सुशोभनम् ।। ३२ ।।\nमेखलात्रयसं युक्तं योन्यश्वत्थदलाभया ।।\nराजचिह्नानि सर्वाणि शस्त्राण्यस्त्राणि यानि च ।। ३३ ।।\nआनीय मण्डपे तानि सर्वाण्येवाधिवासयेत् ।।\nततस्तु ब्राह्मणः स्नातः शुक्लांबरधरः शुचिः ।। ३४ ।।\nॐकाररपूर्वकैर्मन्त्रैस्तल्लिंगैर्जुहुयाद् घृतम्।।\nलोहनामाभवत्पूर्वं दानवस्तु महाबलः ।। ३५ ।।\nस देवैः समरे क्रुद्धैर्बहुधा शकलीकृतः ।।\nतदंगसम्भवं लोहं यत्सर्वं दृश्यते क्षितौ ।। ३६ ।।\nशस्त्रास्त्रमन्त्रैर्होतव्यं पायसं घृतसंयुतम् ।।\nहुतशेषं तुरंगाणां गजानामुपहारयेत् ।। ३७ ।।\nलोहाभिहारिकं कर्म तेनैतदृषिभिः स्मृतम् ।।\nबद्धप्रतिशरव्यं च गजाश्वसमलंकृतम् ।। ३८ ।।\nभ्रामयेन्नगरे नित्यं नंदिघोषपुरस्सरम् ।।\nप्रत्यहं नृपतिः स्नात्वा संपूज्य पितृदेवताः ।। ३९ ।।\nपूजयेद्राजचिह्नानि फलमाल्यानुलेपनैः ।।\nहुतशेषं प्रदातव्यमौपनायनिके द्विजे ।। 4.138.४० ।।\nतस्याभिहरणाद्राज्ञो विजयः समुदाहृतः ।।\nपूजामंत्रान्प्रवक्ष्यामि पुराणोक्तानहं तव ।। ४१ ।।\nयैः पूजिताः प्रयच्छन्ति कीर्तिमायुर् यशोबलम् ।।\nयथांबुदश्छादयति शिवायेमां वसुन्धराम् ।। ४२ ।।\nतथाच्छादय राजानं विजयारोग्यवृद्धये ।। (इति छत्रमन्त्रः) ।।\nगन्धर्व कुलजातस्त्वं मा भूयाः कुलदूषकः ।। ४३ ।।\nब्रह्मणः सत्यवाक्येन सोमस्य वरुणस्य च ।।\nप्रभावाच्च हुताशस्य वर्द्धस्व त्वं तुरंगम ।। ४४ ।।\nतेजसा चैव सूर्यस्य मुनीनां तपसा यथा ।।\nरुद्रस्य ब्रह्मचर्येण पवनस्य बलेन च।। ४५ ।।\nस्मर त्वं राजपुत्रोऽसि कौस्तुभं च मणिं स्मर ।।\nयां गतिं ब्रह्महा गच्छेत्पितृहा मातृहा तथा ।। ४६ ।।\nभूम्यर्थेनृतवादी च क्षत्रियश्च पराङ्मुखः ।।\nसूर्याचन्द्रमसौ वायुः पावकश्च न यत्र वै ।। ४७ ।।\nव्रजेच्च तां गतिं क्षिप्रं तच्च पापं भवेत्किल ।।\nविकृतिं यदि गच्छेस्त्वं युद्धेध्वनि तुरंगम ।।\nरिपून्विजित्य समरे सह भर्त्रा सुखी भव ।। ४८ ।।  ।। ( इत्यश्वमंत्रः) ।। ।।\nशक्रकेतो महावीर्य सुपर्णस्त्वय्युपस्थितः ।।\nपतत्रिराड्वैनतेयस्तथा नारायणध्वजः ।। ४९ ।।\nकाश्यपेयोऽमृतो ज्ञेयो नागारिर्विष्णुवाहनः ।।\nअप्रमेयो दुराधर्षो देवशत्रुनिषूदनः ।। 4.138.५० ।।\nगरुत्मान्मारुतगतिस्त्वयि सन्निहितः स्थितः ।।\nशस्त्रवर्मायुधान्योधान्रक्षा स्मांश्च रिपून्दह ।। ५१ ।। ।। (इति ध्वजमंत्रः) ।। ।।\nकुमुदैरावणौ पद्मः पुष्पदंतोऽथ वामनः ।।\nसुप्रतीकोञ्जनो नील एतेऽष्टौ देवयोनयः ।।। ।। ५२ ।।\nएतेषां पुत्रपौत्राश्च बलान्यष्टौ समाश्रिताः ।।\nभद्रो मन्द्रो मृगश्चैव गजः संकीर्ण एव च ।।\nवनेवने प्रसूतास्ते करियोनिं महागजाः।।५३।।\nपांतु त्वां वसवो रुद्रा आदित्याः समरुद्गणाः ।।\nभर्तारं रक्ष नागेन्द्र समयं प्रतिपालयन् ।। ५४ ।।\nअवापुर्हि जयं युद्धे गमने स्वस्ति नो व्रज ।।\nश्रीस्ते सोमाद्बलं विष्णोस्तेजः सूर्याज्जवोनिलात्।।\nस्थैर्यं मेरोर्जयं रुद्राद्यशो देवात्पुरंदरात् ।। ५५ ।।\nयुद्धे रक्षंतु नागास्त्वां दिशश्च सह दैवतैः ।।\nअश्विनौ सह गंधर्वैः पांतु त्वां सर्वतः सदा ।। ५६ ।। ( इति हस्तिमंत्रः ।।)\nहुतभुग्वसवो रुद्रा वायुः सोमो महर्षयः ।।\nनागकिन्नरगन्धर्वयक्ष भूतगणाग्रहाः ।। ५७ ।।\nप्रमथाश्च सहादित्यैर्भूतेशो मातृभिः सह ।।\nशक्रसेनापतिः स्कन्दो वरुणश्चाश्रितास्त्वयि ।। ५८ ।।\nप्रदहंतु रिपून्सर्वान्राजा विजयमृच्छतु ।।\nयानि प्रयुक्तान्यरिभिर्दूषणानि समंततः ।। ५९ ।।\nएतानि परशत्रूणां हतानि तव तेजसा ।।\nकालनेमिवधे युद्धे युद्धे त्रिपुर घातने ।। 4.138.६० ।।\nहिरण्यकशिपोर्युद्धे युद्धे देवासुरे तथा ।।\nशोभितासि तथैवाद्य शोभमानास्तु भूपतेः ।। ६१ ।।\nनीलां श्वेतामिमां दृष्ट्वा नश्यंत्वद्य नृपारयः ।।\nव्याधिभिर्विविधैर्घोरैः शस्त्रैश्च युधि निर्जिताः ।। ६२ ।।\nसद्यः स्वस्था भवंति स्म त्वद्वातेनापमार्जिताः ।। ६३ ।।\nपूतना रेवती नाम्ना कालरात्रीति या स्मृता ।।\nदहंत्वाशु रिपून्सर्वान्पताके त्वामुपागताः ।। ६४ ।। (इति पताकामन्त्रः ।।)\nअसिश्च रिपुहा खड्गस्तीक्ष्णकर्मा दुरासदः ।।\nश्रीगर्भो विजयश्चैव धर्मधारस्तथैव च ।। ६५ ।।\nइत्यष्टौ तव नामानि स्वयमुक्तानि वेधसा ।।\nनक्षत्रं कृत्तिका तुभ्यं गुरुर्देवो महेश्वरः ।। ६६ ।।\nहिरण्यं च शरीरं ते धाता देवो जनार्दनः ।।\nपिता पितामहो देवस्त्वं मां पालय सर्वदा ।। ६७ ।। (इति खड्गमन्त्रः ।।)\nशर्मप्रदस्त्वं समरे वर्म सर्वायसो ह्यसि ।।\nरक्ष मां रक्षणीयोऽहं तव वर्मन्नमोऽस्तु ते ।। ६८ ।। ( इति वर्ममन्त्रः ।।) ।।\nदुन्दुभे त्वं सपत्नानां घोषाद्धृदयकम्पन ।।\nभव भूमिप सैन्यानां तथा विजयवर्द्धनः ।। ६९ ।।\nयथा जीमूतघोषेण हृष्यंति वरवारणाः ।।\nतथास्तु तव शब्देन हर्षोऽस्माकं मुदावहः ।।4.138.७०।।\nयथा जीमूतशब्देन स्त्रीणां त्रासोऽभिजायते ।।\nतथा च तव शब्देन त्रस्यंत्वस्मद्द्विषो रणे।।७१।।  ( इति दुंदुभिमंत्रः ।। )\nसर्वायुध महामात्र सर्वदेवारिसूदन ।।\nचाप मां सर्वदा रक्ष साकं सायकसत्तमैः ।। ७२।। ( इति चापमन्त्रः।।)\nपुण्यस्त्वं शङ्ख पुष्पाणां मङ्गलानां च मङ्गलम् ।।\nविष्णुना विधृतो नित्यं मनःशांतिप्रदो भव ।। ७३ ।। ( इति शङ्खमन्त्रः ।।)\nशशांककरसंकाश हिमडिंडीरपांडुर ।।\nप्रोत्सारयाशु दुरितं चामरामरवल्लभ ।। ७४ ।। ( इति चामरमंत्रः ।।)\nसर्वायुधानां प्रथमा निर्मिताऽसि पिनाकिना ।।\nशूलायुधाद्विनिष्कृष्य कृत्वा मुष्टिपरिग्रहम् ।। ७५ ।।\nचंडिकायाः प्रदत्तासि सर्वदुष्टनिबर्हिणि ।।\nतथा विस्तारिता चासि देवानां प्रतिपादिता ।। ७६ ।।\nसर्व सत्त्वांगभूतासि सर्वाशुभनिवारिणि ।।\nछुरिके रक्ष मां नित्यं शान्तिं यच्छ नमोऽस्तु ते ।। ७७ ।। ( इतिच्छुरिकामंत्रः ।।)\nप्रोत्सारणाय दुष्टानां माधुसंग्रहणाय च ।।\nब्रह्मणा निर्मितश्चासि व्यवहारप्रसिद्धये ।।७८।।\nयशो देहि सुखं देहि जयदो भव भूपतेः ।।\nताडयाशु रिपून्सर्वान्हेमदंड नमोस्तु ते ।। ७९ ।। ( इति कनकदण्डमन्त्रः ।।)\nविजयो जयदो जेता रिपुघाती प्रियंकरः ।।\nदुःखहा धर्मदः शांतः सर्वारिष्टविनाशनः ।।4.138.८०।।\nएतेऽष्टौ संनिधौ यस्मात्तव सिंहा महाबला।।।।\nतेन सिंहासनेति त्वं विप्रैर्वेदेषु गीयसे ।।८१।।\nत्वयि स्थितः शिवः साक्षात्त्वयि शक्रसुरेश्वरः।।\nत्वयि स्थितो हरिर्देवस्त्वदर्थं तप्यते तपः ।। ८२ ।।\nनमस्ते सर्वतोभद्र भद्रदो भव भूपतेः ।।\nत्रैलोक्यजयसर्वस्व सिंहासन नमोऽस्तु ते ।। ८३ ।। ( इति सिंहासनमंत्र ।।)\nलोहाभिहारिकं कर्म कृत्वेदं मंत्रपूर्वकम्।।\nफलनैवेद्यकुसुमैर्धूपदीपविलेपनैः ।।८४।।\nअष्टम्यां धावनं कृत्वा पूर्वाह्ने स्नानमाचरेत्।। ।। ८५ ।।\n( अथ गद्यम्)\nदुर्गां कांचनमूर्तिं रौप्यां वा पैत्तलीं वार्क्षी चैत्रीं ताम्रीं वाधिभवतः कृत्वा दारुविचित्रतोरणविन्यस्तां शोभने स्थाने पुरतो विन्यस्तदृष्टां विचित्रगृहमध्यगां स्नातां कुंकुमचंदनगंधैश्चतुःसमैश्चीरपट्टैश्चर्चितगात्रां देवीं कुसुमैरभ्यर्च्य तां बहुभिः पुष्यमाणकीर्तिस्तैर्द्वि जननैर्जनितपरितोषैर्दिवान्वितो नरेद्रः स्वयं प्रयच्छेत्पुरोहितैः सार्धं बिल्वपत्रेणार्चनेन मंत्रेणानेन भगवत्यै ।। ( इति गद्यं सम्पूर्णं) ।।\nजयंती मंगला काली भद्रकाली कपालिनी ।।\nदुर्गा शिवा क्षमा धात्री स्वाहा स्वधा नमोस्तु ते ।। ८६ ।।\nअमृतोद्भवः श्रीवृक्षो महादेवीप्रियः सदा ।।\nबिल्वपत्रं प्रयच्छामि पवित्रं ते सुरेश्वरि ।। ८७ ।।\nदुर्गा संपूजनीया च तद्दिनाद्द्रोणपुष्पया ।।\nसा चाभीष्टा सुरेशान्यास्तथा रूढव्रणायुतः ।।८८।।\nततः खड्गं नमस्कृत्य शत्रूणां मानमर्द्दनम्।।\nइच्छेत्स्वविजयं राज्यं सुभिक्षं चात्मनो नृप ।। ८९ ।।\nपुनः पुनः प्रणम्याथ ध्यायेच्च हृदये शिवाम् ।।\nमहिषघ्नीं बहुभुजां कुमारीं सिंहवाहिनीम् ।। 4.138.९० ।।\nदानवांस्तर्जयती च खड्गोद्धतकरां शुभाम् ।।\nघंटाक्षस्रग्धरां दुर्गां रणारंभे व्यवस्थिताम् ।। ९१ ।।\nततो जयजयाकारैः स्तवं कुर्यादिमं ततः ।। ९२।।\nसर्वमङ्गलमाङ्गल्ये शिवे सर्वार्थसाधिके ।।\nशरण्ये त्र्यंबके गौरि नारायणि नमोऽस्तु ते ।। ९३ ।।\nकुंकुमेन समालब्धे चन्दनेन विलेपिते ।।\nबिल्वपत्रकृतामाले दुर्गेऽहं शरणं गतः ।।९४।।\nकृत्वैवमर्च्चां कौरव्य अष्टम्यां जागरं निशि ।।\nनटनर्तनगीतैश्च कारयेत्तु महोत्सवम् ।।९५।।\nएवं हृष्टैर्निशां नीत्वा प्रभाते चारुणोदये ।।\nपातयेन्महिषान्मेषानग्रतो नतकन्धरान् ।।९६।।\nशतं चापि शतार्धं वा तदर्द्धं वा यथेच्छया ।।\nसुरासवभृतैः कुंभैस्तर्पयेत्परमेश्वरीम् ।। ९७ ।।\nकापालिकेभ्यस्तद्देयं दासीदासजनैस्तथा ।।\nविभज्य सर्वं कौंतेय सुहृत्संबंधिबंधुषु ।।९८।।\nततोपराह्णसमये नवम्यां स्यंदने स्थिताम् ।।\nभवानीं भ्रामयेद्राष्ट्रे स्वयं राजा ससैन्यवान् ।।९९।।\nसहस्रैः पुरुषैर्वापि रथयुक्तैः सुशिक्षितैः ।।\nशनैः शनैरधिकया दीप्त्या प्रज्वलदीपकैः ।।4.138.१००।।\nआकृष्टखड्गैर्वीरैश्च धातुरक्तैर्गजैस्तथा ।।\nनदद्भिः शंखपटहैर्नृत्यद्भि र्वारयौवतैः ।।\nअलंकृताभिर्नारीभिर्बालकैः सुविभूषितैः ।।१०१।।\nभूतेभ्यस्तु बलिं दद्यान्मंत्रेणानेन सामिषम् ।।\nसरक्तं सजलं सान्नं गन्धपुष्पाक्ष तैर्युतम् ।।१ ०२।।\nत्रींस्त्रीन्वारांस्त्रिशूलेन दिग्विदिक्षु क्षिपेद्बलिम् ।।\nबलिं गृह्णन्त्विमं देवा आदित्या वसवस्तथा ।। १०३ ।।\nमरुतोऽथाश्विनौ रुद्राः सुपर्णा पन्नगा ग्रहाः ।।\nअसुरा यातुधानाश्च मातरश्च पिशाचकाः ।। १०४\nशाकिन्यो यक्षवेताला योगिन्यः पूतनाः शिवाः ।।\nजृंभकाः सिद्धगन्धर्वा व्याला विद्याधरा धराः।।१०५।।\nदिक्पाला लोकपालाश्च ये च विघ्नविनायकाः ।।\nजगतां शांतिकर्तारो ब्रह्माद्याश्च महर्षयः ।।१ ०६।।\nसविघ्नं मम पापं ते शाम्यंतु परिपन्थिनः।\nसौम्या भवंतु तृप्ताश्च भूताः प्रेताः सुखावहाः ।।१ ०७।।\nइत्येवं भ्रामयेद्राष्ट्रे दुर्गां देवी रथे स्थिताम्।।\nनरयानेन वा पार्थ ततोऽविघ्नं समापयेत् ।।१ ०८।।\nअथोत्पन्नेषु विप्रेषु भूतशांतिं समाचरेत् ।।\nयेन विघ्ना न जायंते यात्रा संपूर्णतां व्रजेत्।।१ ०९।।\nएवं ये कुर्वते यात्रां राजानोऽन्येऽपि मानवाः।।\nमहानवम्यां नंदायां पुत्रका हृष्टमानसाः ।।4.138.११ ०।।\nते सर्वे पापनिर्मुक्ता यांति भागवतीं पुरीम् ।।१ ११।।\nन तेषां शावको नाग्निर्न चौरा न विनायकाः ।।\nविघ्नं कुर्वन्ति राजेन्द्र येषां तुष्टा महेश्वरी ।। ११२ ।।\nनीरुजः सुखिनो भोगभोक्तारो भयवर्जिताः।।\nभवंति भक्ताः पुरुषाः भगवत्याः किमुच्यते ।। ११३ ।।\nइत्येष ते समाख्यातो दुर्गादेव्या महोत्सवः ।।\nपठतां शृण्वतां चैव सर्वाशुभविनाशनः ।। ११४ ।।\nशूलाग्रभिन्नमहिषासुरपृष्ठविष्टामृत्खातखड्गरुचिरांगदबाहुदण्डाम् ।।\nअभ्यर्च्य पंचवदनानुगतां नवम्यां दुर्गां सुदुर्गगहनानि तरंति मर्त्याः ।। ११५ ।।"
  }
]
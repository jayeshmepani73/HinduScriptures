[
  {
    "text": "।। युधिष्ठिर उवाच ।। ।।\nभगवन्ब्रूहि मे सम्यगरण्यद्वादशीव्रतम् ।।\nसप्राशनं सोपवासं सरहस्यं समन्त्रकम् ।। १ ।।\n।। श्रीकृष्ण उवाच ।। ।।\nकौंतेय यत्पुरा चीर्णं सीतया वनसंस्थया ।।\nव्रतं राघववाक्येन प्रशस्तं दोषवर्जितम् ।। २ ।।\nलोपामु्द्रालये साध्व्यो मुनिपत्न्यो बहुप्रजाः ।।\nभोजितास्तर्पिताः सर्वैराहारैः सर्वकामिकैः ।। ३ ।।\nपद्मिनीपत्रविस्तीर्णे सोपदंशै र्यथा नवैः ।।\nभक्ष्यभोज्यैस्तथा लेह्यैश्चोष्यैश्चापि यदृच्छया ।। ४ ।।\nतामिहैकमनाः पार्थः शृणुष्वारण्यद्वादशीम् ।।\nमार्गशीर्षे सिते पक्षे एकादश्यां दिनोदये ।। ५ ।।\nस्नात्वा नरः सोपवासः कृत्वा पूजां जनार्दने ।।\nगंधपुष्पाक्षतैर्धूपैर्दीपैर्जागरणैर्निशाम् ।।६।।\nनीत्वा प्रभाते गत्वा च वने वेदाङ्गपारगान् ।।\nभोजयित्वा फलप्रायं स्वयं भुञ्जीत वाग्यतः ।। ७ ।।\nपञ्चगव्यं प्राशयित्वा पूर्वमेवाथ तद्दिने ।।\nवर्षमेकं शुभं पूर्ण पारयित्वा युधिष्ठिर।।८।।\nश्रावणे कार्त्तिके माघे चैत्रे वाथ समर्चिते ।।\nसोपदंशैः पत्रशाकैस्तिलशष्कुलिकादिभिः ।। ९ ।।\nअपूपैः खण्डवेष्टैश्च मरीचैः सिंहकेसरैः ।।\nधूलीमुखै रमृतफलैः स्वादुकोकरसैः शुभैः ।। 4.66.१० ।।\nशीतलैस्तर्पयेद्विद्वानर्कपुष्पैः सुमालकैः ।।\nदधिक्षीराज्यपाणिज्यैश्चातुर्जातकरंजितैः ।। ११ ।।\nकर्पूरनख विद्धैश्च मधुरैः पनसोत्तमैः ।।\nबहुवृक्षं वनं गत्वा सुस्वादुसलिलं शिवम् ।।१२।।\nसुखासनोपविष्टांश्च प्रागुदङ्मुखवच्छुचीन् ।।\nभोजयेद्दश च द्वौ वा मुनीनारण्यवासिनः ।। १३ ।।\nएकदंडीस्त्रिदंडीश्च गृहस्थांश्चापि सुव्रतान् ।।\nब्राह्मणीर्विविधाः सप्त एकपत्नीः पतिव्रताः ।। १४ ।।\nचार्वंग्यश्चार्चिताः स्नाताः सर्वावयमशोभनाः ।।\nसुवस्त्राः कुकुमाक्ताङ्गाः सुगंधकुसुमांचिताः ।। १५ ।।\nअंगैर्वा भोजनीयास्तास्ताश्चादित्यस्य देवताः ।।\nवासुदेवजनार्दनदामोदरमधुसूदनाः ।। १६ ।।\nपद्मनाभकृष्णविष्णुगोवर्द्धनत्रिविक्रमाः ।।\nश्रीधरश्च हृषीकेशः पुण्डरीकाक्ष आदिवाराहाः ।। १७ ।।\nएभिर्द्वादशभिर्मन्त्रैर्नमस्कारांतयोजितैः ।।\nगंधचन्दनसंवस्त्रं धूपं दत्त्वा पृथक्पृथक् ।। १८ ।।\nभोजयित्वा शुभान्नानि दद्यात्ताभ्यः सुदक्षिणाम् ।।\nप्रणम्य प्रार्थयेद्भक्त्या विष्णुर्मे प्रीयतामिति ।। १९ ।।\nततो भुञ्जीत सहितो भृत्यैः प्रेष्यजनेन च ।।\nआगताभ्यागतैर्लोकैः सुहृत्संबंधिबंधुभिः ।। ।। 4.66.२० ।।\nएवं कौंतेय कुरुते योऽरण्यद्वादशीं नरः ।।\nस देहांते विमानस्थो दिव्यकन्यासमावृतः ।।\nयाति ज्ञातिसमायुक्तः श्वेतद्वीपं हरेः पुरम् ।। ।। २१ ।।\nयत्र लोकाः पीतवस्त्राः श्यामदेहाश्चतुर्भुजाः ।।\nशंखचक्रगदापद्मचारुहस्ताः सकौस्तुभाः ।। २२ ।।\nगरुडासनाः साभरणा मुकुटोत्कट कुंडलाः ।।\nनीलोत्पलोद्दामपद्ममालयालंकृतोरसः ।।२३।।\nलक्ष्मीधरा मेघवर्णाः कूर्पराङ्गदभूषणाः ।।\nतिष्ठंति विष्णुसामान्ये यावदाभूतसंप्लवम् ।। ।। २४ ।।\nतस्मादेत्य महातेजाः पृथिव्यां नृपपूजिताः ।।\nमर्त्यलोके कीर्तिमंतः संभवंति नरोत्तमाः ।। २५ ।।\nततो यांति परं स्थानं मोक्षमार्गं शिवं शुभम् ।।\nयत्र गत्वा न शोचंति न संसारे भ्रमंति च ।। २६ ।।\nये द्वादशीमुपवसंति सितामरण्यनाम्नीं वने द्विजवरानथ भोजयंति ।।\nसाध्व्यः स्त्रियः सुचरिताभरणाश्च तासां विष्णुः प्रसादमुपयाति ददाति मोक्षम् ।। २७ ।। ।।"
  }
]
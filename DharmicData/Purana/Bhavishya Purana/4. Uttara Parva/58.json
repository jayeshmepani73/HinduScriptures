[
  {
    "text": "।। श्रीकृष्ण उवाच ।। ।।\nब्रह्मपुत्रो महातेजा अत्रिर्नाम महानृषिः ।।\nतस्य पत्नी महाभाग अनसूया पतिव्रता ।। १ ।।\nतयोः कालेन महता जातः पुत्रो महा तपाः ।।\nदत्तो नाम महायोगी विष्णोरंशो महीतले ।। २ ।।\nद्वितीयो नाम लोकेस्मिन्ननघश्चेति विश्रुतः ।।\nतस्य भार्या नदी नाम बभूव सहचारिणी ।। ३ ।।\nअष्टपुत्रा जीववत्सा सर्वब्राह्मगुणैर्वृता ।।\nअनयोर्विष्णुरूपेण लक्ष्मीश्चैव नदी स्मृता ।। ४ ।।\nएवं तस्य सभार्यस्य योगाभ्यासरतस्य वा ।।\nआजग्मुः शरणं देवाः शुंभदैत्येन पीडिताः ।। ५ ।।\nब्रह्मलब्धप्रसादेन द्रुतं गत्वामरावतीम् ।।\nसंरुद्धां जंभदैत्येन दिव्यवर्षशतं नृप ।। ६ ।।\nदैत्यदानवसंयोगे पातालादेत्य भारत ।।\nतस्य सैन्यमसंख्येयं दैत्यदानवराक्षसैः ।। ७ ।।\nतेन निर्णाशिता देवाः सेंद्रचंद्रमरुद्गणाः ।।\nत्याजिताः स्वानि धिष्ण्यानि त्यक्त्वा जग्मुर्दिशो दश ।। ८ ।।\nअग्रतः प्रलयं यांतः सेन्द्रा देवा भयार्दिताः ।।\nपृष्ठतोनु व्रजंति स्म दैत्या जंभपुरःसराः ।। ९ ।।\nयुध्यंतः शरसंघातैर्गदामुसलमुद्गरैः ।।\nनर्दन्तो वृषभारूढाः केचिन्महिषवाहनाः ।। 4.58.१० ।।\nशरभैर्गंडकैर्व्याघ्रैर्वानरै रभसैर्द्रुताः ।।\nमुञ्चन्तो यांति पाषाणाच्छतघ्नीस्तोमराञ्छरान् ।। ११ ।।\nयावद्विन्ध्यगिरिं प्राप्तास्तत्तस्याश्रममण्डलम् ।।\nअनघश्चानदी चैव दांपत्यं यत्र तिष्ठति ।। १२ ।।\nतयोः समीपं संप्राप्तास्ते नराः शरणार्थिनः ।।\nअनघोऽपि च तान्देवाँल्लीलयैव सवासवान् ।। १३ ।।\nअभ्यंतरे प्रविश्याथ तिष्ठध्वं विगतज्वराः ।।\nतथेति नाम ते कृत्वा सर्वे तुष्टिं समास्थिताः ।। १४ ।।\nदैत्या अपि द्रुतं प्राप्ता घ्नंतः प्रहरणैररीन् ।।\nइत्यूचुरुल्बणा घोरा गृह्णीध्वं  ब्राह्मणीं मुनेः ।। १५ ।।\nद्रुतं द्रुमानाक्षिपध्वं पुष्पोपगफलोपगान् ।।\nअथारोप्यानघं मूर्ध्नि दैत्या जग्मुस्तदाश्रमान् ।। १६ ।।\nतत्क्षणाच्चापि दैत्यानां श्रीर्बभूव शिरोगता ।।\nदत्तकेनापि ते दृष्टा नष्टा ध्यानाग्निना क्षणात् ।।\nनिस्तेजसो बभूवुर्हिः निःश्रीका मदपंडिताः ।।१७।।\nदेवैरपि गृहीतास्ते दैत्याश्च हरणे रणे ।।\nरुदंती निस्तनंतश्च निश्चेष्टा ब्रह्मकंटकाः ।।१८।।\nऋष्टिभिः करणैः शूलैस्त्रिशूलैः परिघैर्घनैः ।।\nएवं ते प्रलयं जग्मुस्तत्प्रभावान्मुनेस्तदा ।। १९ ।।\nअसुरा देवशस्त्रौघैर्जिता इन्द्रेण घातिताः ।।\nदेवा अपि स्वराष्ट्रेषु तस्थुः सर्वे यथा पुरा ।।\nसुरैरपि मुनेस्तस्य  देवर्षेर्महिमाऽभवत् ।। 4.58.२० ।।\nततः स सर्वलोकानां भवाय सततोत्थितः ।।\nकर्मणा मनसा वाचा शुभान्येव समाचरत् ।। २१ ।।\nकाष्ठकुडयशिलाभूत ऊर्ध्वबाहुर्महातपाः ।।\nब्रह्मोत्तरं नाम तपस्तेपे सुनियतवतः ।। २२ ।।\nनेत्रे ह्यनिमिषे कृत्वा भ्रुवोर्मध्ये विलोकयन् ।।\nत्रीणि वर्षसहस्राणि दिव्यानीति हि नः श्रुतम् ।। २३ ।।\nतथोर्द्ध्वरेतसस्तस्य स्थितस्यानिमिषस्य हि ।।\nयोगाभ्यासप्रयत्नस्य माहिष्मत्याः पतिः प्रभुः ।। २४ ।।\nएकाहाद्द्रुतमभ्येत्य कार्तवीर्योर्जुनो नृपः ।।\nशुश्रूषां विनयं चक्रे दिवारात्रमतंद्रितः ।। २५ ।।\nगात्रसंवाहनं पूजां मनसा चिंतितं तथा ।।\nसम्पूर्णे नियमे वृत्ते दृढतुष्ट्या समन्वितः ।। २६ ।।\nतस्यै ददौ वरान्पुष्टांश्चतुरो भूरितेजसः ।।\nपूर्वं बाहुसहस्रं तु स वव्रे प्रथमं वरम् ।। २७ ।।\nअधर्माद्धीयमानस्य सद्भिस्तस्मान्निवारणम् ।।\nधर्मेण पृथिवीं जित्वा धर्मेणैवानुपालनम् ।। २८ ।।\nसंग्रामान्सुबहूञ्जित्वा हत्वा वीरान्सहस्रशः ।।\nसंग्रामे युध्यमानस्य वधो मे स्याद्धरेः करात् ।। २९ ।।\nतेन दत्तेन लोकेऽस्मिन्दत्तं राज्यं महीतले ।।\nकार्तवीर्याय कौंतेय योगाभ्यासः सविस्तरः १।।\nचक्रवर्तिपदं चैव अष्टसिद्धिसमन्वितम् ।। 4.58.३० ।।\nतेनापि पृथिवी कृत्स्ना सप्तद्वीपा सपर्वता ।।\nससमुद्राकरवती धर्मेण विधिना जिता ।। ३१ ।।\nतस्य बाहुसहस्रं तु प्रभावात्किल धीमतः ।।\nयागाद्रथो ध्वजश्चैव प्रादुर्भवति मायया ।। ३२ ।।\nदशयज्ञसहस्राणि तेषु द्वीपेषु सप्तसु ।।\nनिरर्गलानि वृत्तानि स्वयं वै तस्य पांडव ।। ३३ ।।\nसर्वे यज्ञा महाबाहो प्रसन्ना भूरिदक्षिणाः ।।\nसर्वे काञ्चनवेदिक्याः सर्वे यूपैश्च काञ्चनैः ।। ३४ ।।।\nसर्वदेवैर्महाभागैर्विमानस्थैरलंकृताः ।।\nगंधर्वैरप्सरोभिश्च नित्यमेवोपशोभिताः ।। ३५ ।।\nतस्य यज्ञे जगुर्गाथां गंधर्वा नारदस्तथा ।।\nचरितं राजसिंहस्य महिमानं निरीक्ष्य ते ।। ३६ ।।\nन नूनं कार्तवीर्यस्य गतिं यास्यन्ति पार्थिवाः ।।\nयज्ञैर्दानैस्तपोभिर्वा विक्रमेण श्रुतेन च ।। ३७ ।।\nद्वीपेषु सप्तसु स वै खड्गचर्मशरासनी ।।\nव्यचरच्छ्येनवद्यो वै दूरादारादवैक्षत ।। ३८ ।।\nअनष्टद्रव्यता चास्य न शोको न च वै क्लमः ।।\nप्रभावेण महीराजोरक्षद्धर्मेण च प्रजाः ।। ३९ ।।\nपञ्चाशीतिसहस्राणि वर्षाणां वै नराधिप ।।\nसमुद्रवसनायां स चक्रवर्ती बभूव ह ।। 4.58.४० ।।\nस एव पशुपालोभूत्क्षेत्रपालः स एव च ।।\nस एव वृष्ट्यां पर्जन्यो योगित्वादर्जुनोऽभवत् ।। ४१ ।।\nस वै बाहुसहस्रेण ज्याघातकठिनत्वचा ।।\nवाति रश्मिसहस्रेण क्षोभ्यमाणे महोदधौ ।। ४२ ।।\nन हि नागमनुष्यैस्तु माहिप्मत्यां महाद्युतिः ।।\nकर्कोटाहेः सुताञ्जित्वा पुरि तत्र न्यवेशयत् ।। ४३ ।।\nस वै पत्नीं समुद्रस्य प्रावृट्कालेंबुजेक्षणाम् ।।\nक्रीडते च मदोन्मत्तः प्रतिस्रोतश्चकार ह ।। ।। ४४ ।।\nललितं क्रीडता तेन फलनिष्पन्दमालिनी ।।\nऊर्मीभ्रुकुटिमत्येव शंकितास्येति नर्मदा ।। ४५ ।।\nतस्य बाहुसहस्रेण क्षोभ्यमाणे महोदधौ ।।\nभवंत्यालीननिश्चेष्टाः पातालस्था महासुराः ।। ४६ ।।\nतूष्णीकृतो महाभाग लीनाहीनमहामतिः ।।\nचकारोत्तुङ्गक्षुब्धोर्मि दोःसहस्रेण सागरम् ।। ४७ ।।\nक्रांता निश्चलमूर्द्धानो बभूवुश्च महोरगाः ।।\nसायाह्ने कदलीखण्डान्निर्धा(र्घा)तनिहता इव ।।\nजिता धनुर्धराः सर्वे सुत्यक्तैः पञ्चभिः शरैः ।। ४८ ।।\nलङ्काधिपं मोहयित्वा सबलं रावणं बलात् ।।\nनिर्जित्य वशमानीय माहिष्मत्यां बबंध च ।। ४९ ।।\nततोभ्येत्य पुलस्त्यस्तु अर्जुनं संप्रसादयन् ।।\nमुमोच रक्षः पौलस्त्यं पौलस्त्येनानुगामिना ।।\nतस्य बाहुसहस्रस्य बभूव ज्यातलस्वनः ।। 4.58.५० ।।\nक्षुधितेन कदाचित्स प्रार्थितश्चित्रभानुना ।।\nसप्तद्वीपां चित्रभानोः प्रादाद्भिक्षां महीमिमाम् ।। ५१ ।।\nकुंडेशयस्ततोऽद्यापि दृश्यते भगवान्हरिः ।।\nनिंबादित्यश्च प्रत्यक्षो जाग्रत्संस्तस्य वेश्मनि ।।\nबभूव दुहितुर्हेतोः शरदोऽद्यापि तिष्ठति ।। ५२ ।।\nस एवं गुणसंयुक्तो राजाभूदर्जुनो भुवि ।।\nअनघस्य प्रसादेन योगाचा र्यस्य पांडव ।। ५३ ।।\nतेनेयं वरलब्धेन कार्तवीर्येण योगिना ।।\nप्रवर्तिता मर्त्यलोके प्रसिद्धा ह्यनघाष्टमी ।। ५४ ।।\nअघं पापं स्मृतं लोके तच्चापि त्रिविधं भवेत् ।।\nयस्मादघं नाशयति तेनासावनघा स्मृता ।। ५५ ।।\nतस्याष्टगुणमैश्वर्यं विनोदार्थं विभाव्यते ।।\nअणिमा महिमा प्राप्तिः प्राकाम्ये लघिमा तथा ।। ५६ ।।\nईशित्वं च वशित्वं च सर्वकामावसायिता ।।\nइत्यष्टौ योगसिद्धस्य सिद्धयो मोक्षलक्षणाः ।। ५७ ।।\nसमुत्पन्ना दत्तकस्य लोके प्रत्ययकारकाः ।।\nयात्रासमाप्तौ संगृह्य यदघानि तथैव वा ।। ५८ ।।\nजगत्समस्तमनघं कुर्यादस्मादतोऽनघा ।।\nमदंशो मद्गतप्राणो लोके स्मिन्नृतको द्विजः ।। ५९ ।।\n।। युधिष्ठिर उवाच ।। ।।\nकीदृशं पुण्डरीकाक्ष स वै राजार्जुनो व्रतम् ।।\nचक्रे वा त्रिषु लोकेषु कैर्मन्त्रैः समयैश्च कैः ।।\nकस्मिन्काले तिथौ कस्यामेतन्मे वद केशव ।। 4.58.६० ।।\n।। श्रीकृष्ण उवाच ।। ।।\nकृष्णाष्टम्यां मार्गशीर्षे दंपती दर्भनिर्मितौ ।।\nअनघं चानघां चैव बहुपुत्रैः समन्विताम् ।। ६१ ।।\nपुरा कृतीकृतौ शांतौ भूमिभागे स्थितौ शुभौ ।।\nस्नात्वैवमर्चयेत्पुष्पैः ससुगन्धैर्युधिष्ठिर ।। ६२ ।।\nऋग्वेदोक्तऋचा विप्रो विष्णुं ध्यात्वा ममांशजम् ।।\nअनघं वासुदेवेनानघां लक्ष्मीं व्रजां तनुम् ।।\nप्रद्युम्नादिपुत्रवर्गं हरिवंशे यथोदितम् ।। ६३\nॐ अतो देवा अवंतु नो यतो विष्णुर्विचक्रमे ।।\nपृथिव्याः सप्तधामभिः ।।\nइदं विष्णुर्विचक्रमे त्रेधा निदधे पदम् ।।\nसमूळ्हमस्यपांसुरे ।।\nत्रीणि पदा विचक्रमे विष्णुर्गोपा अदाभ्यः ।।\nअतो धर्माणि धारयन् ।।\nविष्णोः कर्माणि पश्यत यतो व्रतानि पस्पशे ।।\nइंद्रस्य युज्यः सखा ।।\nतद्विष्णोः परमं पदं सदा पश्यंति सूरयः ।।\nदिवीव चक्षुराततम्।।\nतद्विप्रासो विपन्यवो जागृवांसः समिंधते ।।\nविष्णोर्यत्परमं पदम् ।।\nलोकोद्भवैः फलैः कन्दैः शृंगारैर्बदरैः शुभैः ।।\nवित्तैश्च धान्यैः पुष्पैश्च गंधधूपैः सदीपकैः ।। ६४ ।।\nयः पूजयेद्भक्तियुक्तः सर्वपापैः प्रमुच्यते ।।\nततो द्विजान्भोजयेच्च सुहृत्संबंधिबांधवान् ।। ६५ ।।\nव्रतावसाने गृह्णीयात्कश्चिदेको नरो व्रतम् ।।\nतेषां मध्ये दृढाश्चक्रुरनघव्रतपारगाः ।। ६६ ।।\nइदं जीवनघाती चेत्सत्यं तु समयोषितम् ।।\nवर्षमेकं ततः स्वेच्छा इदं तवानघव्रतम् ।। ६७ ।।\nतत्रोपेक्षणकं कार्यं नटनर्तकगायकैः ।।\nप्रभाते तु नवम्यां तं तोयमध्ये विसर्जयेत् ।। ६८ ।।\nएवं यः कुरुते यात्रां वर्षेवर्षे च हर्षितः ।।\nभक्तियुक्तः श्रद्धया च सर्वपापैः प्रमुच्यते ।। ६९ ।।\nकुटुंबं वर्द्धते तस्य यस्य विष्णुः प्रसीदति ।।\nआरोग्यं सप्त जन्मानि ततो यांति परां गतिम् ।। 4.58.७० ।।\nएतामघौघशमनामनघाष्टमीं च कौंतेय संप्रति मया कथिता हिताय ।।\nकुर्वंत्यनन्यमनसः स्वयशोभिवृद्ध्यै ऋद्धिं प्रयांति कृतवीर्यसुतानुरूपाम् ।। ७१ ।। ।।"
  }
]
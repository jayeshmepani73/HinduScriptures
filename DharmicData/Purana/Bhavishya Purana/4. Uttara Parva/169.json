[
  {
    "text": "।। श्रीकृष्ण उवाच ।। ।।\nअन्नदानस्य माहात्म्यं कथयामि तवानघ ।।\nयत्प्रोक्तमृषिभिः पूर्वं तदिहैकमनाः शृणु ।। १ ।।\nददस्वान्नं ददस्वान्नं ददस्वान्नं युधिष्ठिर ।।\nसद्यस्तुष्टिकरं लोके किं दत्तेन परेण ते ।।२।।\nरामेण दशरथिना वनस्थेन निजानुजः ।।\nनिर्वेदाद्यत्पुरा प्रोक्तस्तदहं प्रब्रवीमि ते ।। ३ ।।\nपृथिव्यामन्नपूर्णायां वयमन्नस्य कांक्षिणः ।।\nसौमित्रे नूनमस्माभिर्न ब्राह्मणमुखे हुतम् ।। ४ ।।\nयदुच्यते कर्मबीजं तस्यावश्यं फलं नरैः ।।\nप्राप्यते लक्ष्मणास्माभिर्नान्नं विप्रमुखे हुतम् ।। ५ ।।\nयत्र प्राप्यं तदप्राप्यं विद्यया पौरुषेण वा ।।\nसत्यो लोकप्रवादोऽयं नादत्तमुपतिष्ठति ।। ६ ।।\nभक्षोपयोगादन्नस्य दानं श्रेयस्करं परम् ।। ७ ।।\nप्रकारांतरभोज्यानि दानान्यन्यानि भारत ।।\nअन्नमेव परं दानं सत्यवाक्यं परं पदम् ।। ८ ।।\nबुद्धिश्चार्थात्परो लोभः सन्तोषः परमं सुखम् ।।\nस्नातानामनुलिप्तानां भूषितानां च भूषणैः ।। ९ ।।\nन सुखं न च सन्तोषो भवेदन्नादृते नृणाम् ।।\nश्वेतो नाम महीपालः सार्वभौमोऽभवत्पुरा ।। 4.169.१० ।।\nतेनेष्टं बहुभिर्यज्ञैः संग्रामा बहवो जिताः ।।\nदानानि च प्रदत्तानि धर्मतः पालिता मही ।। ११ ।।\nभुक्ता भोगाः सुविपुला शत्रूणां मूर्धनि स्थितम् ।।\nवानप्रस्थेन विधिना त्यक्त्वा राजश्रियं नृप ।। १२ ।।\nस्वर्गं जगाम भुक्त्वा तु पूज्यमानो मरुद्गणैः ।।\nविमानमर्कप्रतिमं प्रतिपेदे मुदा युतः ।। १३ ।।\nतत्रास्ते रममाणोऽसौ साकं विद्याधरैः सुखम् ।।\nप्रसिद्धैः स्तूयते सिद्धैः सेव्यतेऽप्सरसां गणैः ।। १४ ।।\nगंधर्वैर्गीयते हृष्टैः शक्रेणाप्यनुगम्यते ।।\nदिव्यमाल्यांबरधरो दिव्याभरणभूषितः ।। १५ ।।\nस च नित्यं वितानाग्र्यादवतीर्य महीतलम् ।।\nस्वमांसान्यत्ति कौंतेय पूर्वं त्यक्त्वा कलेवरम् ।। १६ ।।\nतच्छरीरं तथैवास्ते रक्षितं पूर्वकर्मभिः ।।\nस कदाचित्सुरेशानं ब्रह्माणं समुपस्थितः ।। १७ ।।\nप्रणम्य प्रांजलिर्भूत्वा निर्वेदादिदमब्रवीत् ।।\nभगवंस्त्वत्प्रसादेन प्राप्तं स्वर्गसुखं मया ।। १८ ।।\nसर्वेषामपि संपूज्यः सुराणां सुरपुंगव ।।\nकिं तु क्षुद्बाधतेऽत्यर्थं स्वर्गस्थस्यापि मे प्रभो ।। १९ ।।\nयया मांसान्यहं स्वस्य भक्ष्ययाम्यशनं विना ।।\n।। ब्रह्मोवाच ।। ।।\nश्वेताभिजनसंपन्न श्वेत शृणु वचो मम ।। 4.169.२० ।।\nत्वयाधीतं हुतं दत्तं गुरवः परितोषिताः ।।\nनाशनं भवता दत्तं यद्द्विजेभ्यो नराधिप ।। २१ ।।\nअनन्नदानस्य फलं त्वयेदमुपभुज्यते ।।\nतर्ह्यन्नदानतो नान्यच्छरीरारोग्यकारकम् ।। ।। २२ ।।\nनान्यदन्नादृते पुंसां किञ्चित्सञ्जीवनौषधम् ।।\nमहीं गत्वा महाराज कुरुष्व वचनं मम ।। २३ ।।\nतपः स्वाध्यायसंपन्ने शास्त्रज्ञे संजितेन्द्रिये ।।\nयेन संपद्यते तृप्तिरक्षया क्ष्मांपते तव ।। २४ ।।\nविरिंचेर्वचनाद्गत्वा त्वरायुक्तो महीतलम् ।।\nअगस्त्यं भोजयामास भक्त्या भरतसत्तम ।। ।। २५ ।।\nभोजयित्वा ततः प्रादाद्दक्षिणां क्षीणकल्मषः ।।\nएकावलिं स्वकात्कण्ठात्समुत्तार्य समुज्ज्वलाम् ।। २६ ।।\nततो दुन्दुभिघोषेण पूजितः सुरसत्तमैः ।।\nश्वेतस्तृप्तो गतः स्वर्गं दत्त्वान्नं दक्षिणायुतम् ।। २७ ।।\nपौलस्त्ये निहते पश्चाद्देवदानवसंकटे ।।\nरामायैकावलिं प्रादादगस्त्यः परया मुदा ।। २८ ।।\nएतदन्नस्य माहात्म्यं कथयाम्यपरं च ते ।।\nन चान्नादपरं किञ्चित्सत्यं तव मयोदितम् ।। २९ ।।\nअन्नं वै प्राणिनां प्राणा अन्नमोजो बलं सुखम् ।।\nएतस्मात्कारणात्सद्भिरन्नदः प्राणदः स्मृतः ।। 4.169.३० ।।\nसुदूरादाशया यस्य गृहं प्राप्ता बुभुक्षिताः ।।\nतृप्ताः प्रतिनिवर्तंते कोऽन्यस्तत्सदृशः पुमान् ।।३१।।\nदीक्षितः कपिला सत्री राजा भिक्षुर्महोदधिः ।।\nदृष्टमात्रा पुनंत्येते तस्मात्पश्यंति नित्यशः ।। ३२ ।।\nएकस्याप्यतिथेरन्नं यः प्रदातुमशक्तिमान्।।\nतस्याऽऽरम्भैः परिक्लेशैर्वसतः किं फलं गृहे ।। ३३ ।।\nशक्यते दुष्करेऽप्यर्थे चिररात्राय जीवितुम् ।।\nन त्वाहारविहीनेन शक्यं वर्तयितुं चिरम् ।। ३४ ।।\nभुक्त्वा गृहे गृहस्थस्य मैथुनं यश्च सेवते ।।\nयस्यान्नं तस्य ते पुत्रा इति प्राहुर्मनीषिणः ।। ३५ ।।\nदुष्कृतं हि मनुष्याणामन्नमाश्रित्य तिष्ठति ।।\nयो यस्यान्नं समश्नाति स तस्याश्नाति दुष्कृतम् ।। ३६ ।।\nवनस्पतिगते सोमे परान्नं यस्तु भुंजति ।।\nतस्य मासकृतं पुण्यं दातारमुपगच्छति ।। ३७ ।।\nकस्मान्न दीयते नित्यं कस्मादन्नं न दीयते ।।\nयस्येदृशी फलावाप्तिः कथिता पूर्वसूरिभिः ।। ३८ ।।\nभिक्षां वा पुष्कलां वापि हंतकारं द्विजातये ।।\nभोजनं वा यथालाभमदत्त्वाश्नाति किल्बिषम् ।। ३९ ।।\nयेनायुतं सहस्रं वा भोजितं स्याद्द्विजन्मनाम् ।।\nतेन ब्रह्मगृहासन्नं नूनं बद्धं कुटीरकम् ।। 4.169.४० ।।\nवाराणस्यां पुरा पार्थ वणिगापणजीवनः ।।\nधनेश्वर इति ख्यातो देवब्राह्मणपूजकः।। ४१ ।।\nतस्यापणैकदेशे तु मुक्त्वांडं पांडुरच्छवि ।।\nससर्प सर्पस्तद्देशाद्वणिग्दृष्ट्वा विशंकितः ।। ४२ ।।\nतदंडं वणिजा तेन दृष्टं कारुण्यबुद्धिना ।।\nततः प्रभृत्यनुदिनं ररक्ष च पुषोष च ।। ४३ ।।\nनिर्जगाम दिनैः कैश्चिद्भित्वांडं सर्पपोतकः ।।\nतं वणिक्क्षीरपानाद्यैरुपचारैरवर्धयत् ।। ४४ ।।\nलिलिहे घृतभांडानि जिघ्रे च गंधसंचयान् ।।\nलुलोठ पांसुप्रकरे चचार वारिमध्यगः ।। ४५ ।।\nवणिजा रक्ष्यमाणः स स्नेहाच्चाहरहः पुनः ।।\nजगाम सुमहान्कालोऽभवदेष भयंकरः ।। ४६ ।।\nअथैकस्मिन्दिने गंगां गतः स्नातुं त्रिलोकगाम् ।।\nवणिगापणे पण्यविदं स्थापयित्वा सुतं मतम् ।। ४७ ।।\nव्यवहर्तुं समारब्धं वणिक्पुत्रेण धीमता ।।\nददाति प्रतिगृह्णाति घृततैलयवैक्षवम्।। ४८ ।।\nव्यवहाराकुलतया पादयोरंतरेण सः ।।\nसर्पश्चचाल चापल्याद्वणिग्विक्षेपमभ्यगात् ।। ४९ ।।\nजानन्नपि तद्वृत्तांतं निदाने नियतेर्वशात् ।।\nत्रासात्संतर्जयामास बलेन पदचारिणम् ।। ।। 4.169.५० ।।\nस महीतः समुत्थाय मूर्द्धानमवरुह्य च ।।\nउवाच दारुणतरं वचनं पन्नगाधमः ।। ५१ ।।\nशरणागतं पोषितं च तव पित्रा प्रियंकरम् ।।\nकस्मान्मां हंसि दुष्टात्मन्कथं जीवन्विमोक्ष्यसे ।। ५२ ।।\nअनंतरं कलकलः संजातो रोदतां नृणाम् ।।\nधनेश्वरसुतो दष्टः सर्पेणापि भृशाकुलः ।। ।। ५३ ।।\nअच्युतानंत गोविंद कृष्णकृष्णेत्युदीरयन्।।\nधनेश्वरोप्यनुप्राप्तः प्रोवाचाकुलया गिरा ।। ५४ ।।\nकिं कृतं मम पुत्रेण तव पव्रग विप्रियम् ।।\nयदयं भवता मूर्ध्नि स्वभोगेनाभिवेष्टितः ।। ५५ ।।\nमूर्ख मित्रं सुसंबंधं हीनजातिजनो हि यः ।।\nयः करोत्यबुथोंगारान्स स्वहस्तेन कर्षति ।। ।। ५६ ।।\nतमुवाच च सर्पोऽसौ वाष्पगद्गदया गिरा ।।\nनिरपराधो भवतः पुत्रेणाहं समाहतः ।। ५७ ।।\nतदहं पश्यतस्तेऽद्य दशाम्येनं नराधिप ।।\nयथा न भूयो भूतानां भवेदस्मात्क्वचिद्भयम् ।। ५८ ।।\n।। धनेश्वर उवाच ।। ।।\nउपकारं व्रतं भक्त्या स्नेहपारो न यस्य च ।।\nसतां मार्गमपाक्रम्य प्रयातः केन वार्यते ।। ५९ ।।\nक्षणमात्रं प्रतीक्षस्व यावदेव शिशुर्मम ।।\nऔर्ध्वदेहिककर्माणि करोति स्वयमात्मनः ।। 4.169.६० ।।\nएवमुक्ता गृहं गत्वा यतीनां ब्रह्मचारिणाम् ।।\nसहस्रं भोजयामास घृतपायसभोजनैः ।।६१ ।।\nसमुत्थाय ततः सर्वे  ब्राह्मणा हृष्टमानसाः ।।\nवणिक्पुत्रस्योत्तमांगे चिक्षिपुः कुसुमाक्षतान् ।। ६२ ।।\nवणिक्पुत्र चिरं जीव नश्यंतु तव शत्रवः ।।\nअभीष्टफलसंसिद्धिरस्तु ते ब्राह्मणाज्ञया ।। ६३ ।।\nततः स दुष्टप्रकृतिर्विप्र वाग्वज्रताडितः ।।\nपन्नगो नगसंकाशः पपात च ममार च ।। ६४ ।।\nविपन्नं पन्नगं दृष्ट्वा त्रस्तचक्षुर्धनेश्वरः ।।\nआः किमेतदिति प्रोच्य विषादमगमत्परम् ।। ६५ ।।\nपोषितोऽयं मया बालः पालितो लालितस्तथा ।।\nममापचारात्पंचत्वमापन्नः पवनाशनः ।। ६६ ।।\nउपकारिषु यः साधुः साधुत्वे तस्य को गुणः ।।\nअपकारिषु यः साधुः स साधुः सद्भिरिष्यते ।। ६७ ।।\nइत्येवमवधार्यासौ दुःखसंतप्तमानसः ।।\nबुभुजे नाकुलतया न च सुष्वाप तां निशाम् ।। ६८ ।।\nततः प्रभाते गंगायां स्नात्वा संतर्प्य देवताः ।।\nसहस्रं भोजयामास पुनरेव द्विजन्मनाम् ।। ६९ ।।\nतैर्भुक्तैरिष्टसंसिद्धैर्ब्राह्मणै रनुमोदितः।।\nवणिक्प्राह ममाभीष्टं संजीवत्वेष पन्नगः ।। 4.169.७० ।।\nततो द्विजवरोन्मुक्तैरंबुभिः परिषिंचितः ।।\nउदतिष्ठदहीनांगः सहसा हि महाकुलः ।। ।। ७१ ।।\nप्रहर्षमतुलं लेभे दृष्ट्वा तं पुरतः स्थितम् ।।\nप्रत्यग्रावयवं दृष्ट्वा सृक्किणीपरिलेलिहम् ।। ७२ ।।\nसाधुवादो महाञ्जातः प्रशशंसुर्धनेश्वरम् ।।\nपुरीनिवासिनः सर्वे विस्मयोत्फुल्ललोचनाः ।।७३।।\nसहस्रभोज्यमाहात्म्यं कथितं ते युधिष्ठिर ।।\nसम्यक्छ्रद्धाप्रयुक्तस्य किमन्यत्कथयामि ते ।।७५।।\nयच्छंति येऽनुदिवसं द्विजपुंगवानामन्नं विशुद्धमनसो भृशमागतानाम् ।।\nमर्त्ये विहृत्य सुचिरं ससुहृज्जनास्ते प्रेत्य प्रयांति भवनं मुदिता मुरारेः।।७७।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे अन्नदानमाहात्म्यवर्णनं नामैकोनसप्तत्युत्तरशततमोऽध्यायः ।। १६९ ।।"
  }
]
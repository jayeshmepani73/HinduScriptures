[
  {
    "text": "।। युधिष्ठिर उवाच ।। ।।\nतडागोत्सर्जने देव विधिं विधिविदां वर ।।\nकथयस्व महाभाग मम देवकिनंदन ।। १ ।।\nवापीकूपोदकानाञ्च के मंत्राः परिकीर्तिताः ।।\nके ऋत्विजोत्र के यूपाः कर्तव्याः कुण्डमण्डपे ।। २ ।।\nदानं किमत्र निर्दिष्टं बलयः के प्रकीर्तिताः ।।\nकस्मिन्काले कथं कुर्यादित्येतत्सकलं वद ।। ३ ।।\n।। श्रीकृष्ण उवाच ।। ।।\nसाधुसाधु महाबाहो यन्मां त्वं परिपृच्छसि ।।\nतडागवापीकूपानामुत्सर्गं कथयामि ते ।। ।। ४ ।।\nनिष्पन्ने बद्धपालीके सर्वोद्भेदविवर्जिते ।।\nसोपानपंक्तिसहिते पाषाणैः सर्वतश्चिते ।। ५ ।।\nतस्मिन्सलिलसंपूर्णे कार्तिके वा विशेषतः ।।\nतडागस्य विधिः कार्यः स्थिरनक्षत्रयोगतः ।। ६ ।।\nमुनयः केचिदिच्छंति व्यतीते चोत्तरायणे ।।\nन कालनियमो ह्यत्र प्रमाणं सलिलं यतः ।।७ ।।\nतडागपालशीर्षे तु मंडलं कारयेच्छुभम् ।।\nदशद्वादशहस्तं च चतुर्द्वारं सुविस्तृतम् ।। ८ ।।\nतोरणानि तु चत्वारि चतुर्दिक्षु विचक्षणैः ।।\nअश्वत्थोदुंबरप्लक्षवटशाखामयानि च ।। ९ ।।\nनानावर्णास्तु परितः पताकाः परिकल्पयेत् ।।\nमध्ये महाध्वजः कार्यः पञ्चवर्णः सुशोभनः ।। 4.127.१० ।।\nचतुर्हस्ता भवेद्वेदी मध्ये पञ्चकराथ वा ।।\nयजमानप्रमाणेन मध्ये यूपेन शोभिता ।।११।।\nकदंबाश्वत्थपालाशवैकंकतमयः शुभः ।।\nब्राह्मणस्यास्य निर्दिष्टो यूपः श्रुतिविचक्षणैः ।। १२ ।।\nन्यग्रोधबिल्वजः प्रोक्तः क्षत्रियाणां च खादिरः ।।\nवैश्यस्योदुंबरमयो मध्वर्जुनसमुद्भवः ।। १३।।\nबिभीतकोदुंबरजः शाकशाल्मलिसंभवः ।।\nशूद्रस्य यूपो निर्दिष्टः सारदारुमयोऽथ वा ।।१४।।\nलोकपालाष्टकं तत्र रजसा च विलेखयेत् ।।\nब्रह्माविष्णुश्च रुद्रश्च कमला चाम्बिका तथा ।। १५ ।।\nसावित्री सहिता कार्या पुष्पधूपैरथार्चयेत् ।।\nकुर्यात्कुंडानि चत्वारि चतुर्दिक्षु विचक्षणः ।। १६ ।।\nमेखलात्रययुक्तानि हस्तमात्राणि सर्वतः ।।\nहेमालंकारिणः कार्या होतारः षोडशाष्ट वा ।। १७ ।।\nअहतांबरसंवीताः स्रक्चन्दनविभूषिताः ।।\nस्थापकाश्चात्र विहिता वेदवेदाङ्गपारगाः ।। १८ ।।\nइतिहासपुराणज्ञाः प्रियवाचोऽनसूयकाः ।।\nमृन्मयानि च पात्राणि ताम्राणि स्रुक्स्रुवं तथा ।। १९ ।।\nव्यंजनानि च कार्याणि होमार्थं समिधस्तिलाः ।।\nग्रहयज्ञविधानेन होमः कार्यो विजानता ।। 4.127.२० ।।\nवेद्याधिवासितानां च सुराणां होम इष्यते ।।\nवारुणैस्तु तथा मंत्रैर्होतव्यं पुष्टिवर्द्धनम् ।। २१ ।।\nइन्द्रादिलोकपालानां पूर्वादिक्रमयोगतः ।।\nबलिं दद्याच्च तल्लिङ्गैर्मन्त्रैस्सर्वार्थसिद्धये ।। २२ ।।\nद्वारेषु कलशान्दद्यात्सहिरण्यान्सपल्लवान् ।।\nअश्वत्थपल्लवैः कार्याः शुभाश्चन्दनमालिकाः ।। २३ ।।\nसौवर्णं कारयेत्कूर्मं ताम्रेण मकरं तथा ।।\nरजतेन तथा मत्स्यं त्रपुणा दर्दुरं तथा ।। २४ ।।\nशिशुमारजलौकाञ्च रजतेनैव कारयेत् ।।\nसर्वानपि यथास्थानं ताम्रपात्र्यां निधापयेत् ।। २५ ।।\nएषा प्रतिष्ठा नामेति मन्त्रेणामंत्रयेच्च तान् ।।\nयूपप्रतिष्ठा कर्तव्या वेदोक्तविधिना ततः ।। २६ ।।\nकुंकुमेन समालभ्य पुष्पैर्धूपैः समर्चयेत् ।।\nवस्त्रयुग्मेन संपूज्य नैवेद्यादि यथाक्रमम् ।। २७ ।।\nततो द्विजातिप्रवरः श्रपयित्वा चरुं नवम् ।।\nततश्चाग्न्याहुतीर्दद्याद्भूर्भुवःस्वरिति क्रमात् ।। २८ ।।\nततश्चावाहयेद्देवं वरुणं सरितां पतिम् ।।\nवादित्रघोषैगीतैश्च गन्धमाल्यानुलेपनैः ।। २९ ।।\nश्वेतेनैव तु वस्त्रेण शिरोवेष्टं तु कारयेत् ।।\nआदाय ताम्रपात्रीं तु ब्रह्मघोषपुरःसरः ।। 4.127.३० ।।\nअप्रमाणं जलं गत्वा वरुणाय निवेदयेत् ।।\nत्वं वरुण इति मंत्रेण जल मध्ये प्रवाहयेत् ।। ३१ ।।\nयच्चान्यद्वस्त्रबीजानि तत्सर्वं मज्जयेज्जले ।।\nतारयेच्च ततो धेनुं दक्षिणाया उदग्व्रजेत् ।। ३२ ।।\nगोशिरोवेष्टनं कुर्यात्सति वस्त्रे तु बुद्धिमान् ।।\nलांगलस्याग्रमादाय अवतीर्य ततो जलम् ।। ३३ ।।\nज्ञातिभिः सहितः कर्ता सभार्यश्चावगाहयेत् ।।\nततोऽवतीर्य सलिलाद्दत्त्वा गां ब्राह्मणाय ताम् ।।\nशक्त्या च दक्षिणां दद्यादेवं विप्रान्विसर्जयेत् ।। ३४ ।।\nसामान्यं सर्वभूतेभ्यो मया दत्तमिदं जलम् ।।\nएवं जलाञ्जलिं क्षिप्त्वा पूजयेज्जलमातरः ।। ३५ ।।\nतोष्याः कर्मकराः सर्वे कुद्दालानि च पूजयेत् ।।\nअवारितं तु दातव्यं मन्त्रपूर्वं दिनत्रयम् ।। ३६ ।।\nएकाहं च यथाशक्त्या वित्तशाठ्यं न कारयेत् ।।\nगोसहस्रं तदर्धं वा तस्यार्धमथवापि वा ।। ३७ ।।\nशतमर्धशतं वापि पञ्चविंशतिमेव च ।।\nतासामभावे गां दद्यात्सवत्सां कांस्यदोहनाम् ।। ३८ ।।\nएष राजंस्तडागस्य विधिस्ते परिकीर्तितः ।।\nवापीकूपविधानं च कथयामि तथा परम् ।। ३९ ।।\nकुण्डमण्डपसंभारभूषणाच्छादनादिकम् ।।\nतडागविधिवत्कुर्याद्यूपगोतरणादिकम् ।। 4.127.४० ।।\nअकालमूलान्कलशान्वापीकोणेषु दापयेत् ।।\nतीर्थोदकसमायुक्तान्सितचन्दनचर्चितान् ।। ४१ ।।\nसितवासोयुगच्छन्नान्समाल्यान्रत्नगर्भिणः ।।\nश्रपयित्वा चरुं तत्र यावन्मात्रो यथाविधि ।। ४२ ।।\nचतस्र आहुतीर्दद्याद्भूर्भुवः स्वरिति क्रमात् ।।\nग्रहहोमं प्रकुर्वीत शांतिपुष्टिविवर्द्धनम् ।। ४३ ।।\nवरुणाय बलिं दद्याल्लोकपालेभ्य एव च ।।\nवारुणानि च सूक्तानि पठेयुर्द्धिजसत्तमाः ।। ४४ ।।\nवेदीमध्ये मंडलं च पद्ममत्र प्रशस्यते ।।\nतन्मध्ये पूजये च्छंभुं ब्रह्माणं केशवं तथा ।। ४५ ।।\nमत्स्यकमठमण्डूकान्वेद्या मध्येऽधिवासयेत् ।।\nमित्रमित्रोऽसि भूतानां धनदो धनकांक्षिणाम् ।। ४६ ।।\nवैद्यो रोगाभिभूतानां शरण्यः शरणार्थिनाम् ।।\nअनेनैव हि मंत्रेण वरुणाय विसर्जयेत् ।। ४७ ।।\nआदौ चावाहयेद्देवमनेनैव विशेषतः ।।\nनमस्ते विश्वगुप्ताय नमो विष्णो अपांपते ।। ४८ ।।\nसान्निध्यं कुरु देवेश समुद्रे यद्वदत्र वै ।।\nततस्तु दक्षिणा देया ब्राह्मणानां नराधिप ।। ४९ ।।\nगौः स्थापकाय दातव्या भोजनं चानिवारितम् ।।\nसर्वेषामेव दातव्यमेष पौराणिको विधिः ।। 4.127.५० ।।\nशराया आगतं तोयं सामुद्रं प्रथमं स्मृतम् ।।\nनिपाने वा तडागे वा संस्थितं तद्भवेच्छुचि ।। ५१ ।।\nवापीकूपतडागे वा स्थितं तु प्रथमं जलम् ।।\nअपेयं तु भवेत्सर्वं तज्जलं सूतिकासमम् ।। ५२ ।।\nसमुद्रोऽपि हि कौंतेय देवयोनिरपांपतिः ।।\nकुशाग्रेणापि रभसा न स्पृष्टव्यस्त्वसंस्कृतः ।। ५३ ।।\nअग्निश्च तेजो मृडयाथ देहे रेतोधा विष्णुरमृतस्य नाभिः ।।\nएवं ब्रुवन्पांडव सत्यवाक्यं ततोवगाहेत पतिं नदीनाम् ।। ५४ ।।\nवैष्णवे मासि संप्राप्ते नक्षत्रे वारुणे तथा ।।\nअर्घ्यं प्रदद्याद्भक्त्या तु तस्मिन्काले महोदधेः ।। ५५ ।।\nस्नात्वा तु विधिवन्मंत्रैः सागरे तु समाहितः ।।\nफलमूलाक्षतैर्भक्ष्यैस्तथार्घ्यं संप्रकल्पयेत् ।। ५६ ।।\nअपि जन्मसहस्रं तु यत्पापं कुरुते नरः ।।\nमुच्यते सर्वपापेभ्यः स्नात्वा तु लवणांभसि ।। ५७ ।।\nविधिज्ञेन तु कर्तव्यं ब्राह्मणेन यथाविधि ।।\nकर्ता कारयिता चैव उभौ तु स्वर्गगामिनौ ।। ५८ ।।\nविधिं त्वेनमजानानो यः कुर्यादर्थमोहितः ।।\nकर्ता कारयिता चैव उभौ नरकगामिनौ ।। ५९ ।।।\nयो न कारयते शांतिं तडागाद्येषु कर्मसु ।।\nतस्य तन्निष्फलं सर्वमुप्तं बीजमिवोषरे ।। 4.127.६० ।।\nसर्वरत्नमयं दिव्यं चन्द्रार्कसदृशप्रभम् ।।\nविमानं तेजसा युक्तमारोहेत्पुण्यकर्मकृत् ।। ६१ ।।\nकश्चित्पिबति तत्तोयं निपानस्थं ततोऽञ्जलिम् ।।\nब्राह्मणो वा यतिर्गौर्वा येन कर्ता न सीदति ।।६२।।।\nउत्सृष्टे कृतकृत्यस्तु सुहृत्कुर्यान्महोत्सवम् ।।\nमहाभोज्यं महोत्सर्गं यजमानो दिनाष्टकम् ।। ६३ ।।\nकारकाः कर्मणो वापि सूत्रधारादयो नराः ।।\nइष्टापूर्तेन धर्मेण तेऽपि स्वर्गं प्रयांति हि ।। ६४ ।।\nखन्यमाने महीभागे प्राणिनो ये क्षयं गताः ।।\nचित्रे वा देवकूटार्थे ते सर्वे त्रिदिवं गताः ।। ।। ६५ ।।\nधेनोस्तु रोमकूपाणि यावन्तीह नरोत्तम ।।\nतावद्वर्षसहस्राणि वर्षकोटिशतानि च ।। ६६ ।।\nकोटिर्युगसहस्राणां स्वर्गे तिष्ठेत्तडागकृत् ।।\nचेत्तस्यपितरः केचिन्नरकं समुपागताः ।। ६७ ।।\nतांस्तु तारयते सर्वानात्मानं च महीपते ।।\nआस्फोटयंति पितरो वल्गंति प्रपितामहाः ।। ६८ ।।\nअपि नः स कुले जातो यस्तडागं करिष्यति ।।\nसर्वस्वेनापि कौंतेय भूमिष्ठमुदकं कुरु ।।६९।।\nकुलानि तारयेत्सप्त यत्र गौर्वितृषी भवेत् ।।\nएवं वर्षशतेनापि कृत्तिका विहरीवने।।4.127.७०।।\nमासं चेतागृहे कोटिक्षणध्वंसिधनस्य हि।।\nतडागं देवभवनं वापीवृक्षोघनच्छदः।।७१।।\nचतुर्थकं फलं प्राप्तं कारितेऽस्मिंश्चतुष्टये।।\nयथा मातुः समाचष्टे पुत्रः शीलं स्वकैर्गुणैः।।७२।।\nतथा स्वादेन च जलं कर्तुः सर्वं शुभाशुभम्।।\nअतः शुभागतं द्रव्यं तडागादिषु लापयेत् ।।७३।।\nधन्यस्य पांथाः संप्राप्य तडागं वृक्षमंडितम् ।।\nपीत्वापः पादपतले विश्रमंति रमंति च ।।७४ ।।\nमारुतोद्भूतवीच्यग्रैः करैः कमलमंडितम् ।।\nअभ्यागताय सुधिया तडागाद्यं प्रकल्पितम् ।। ७५ ।।\nसामान्यं सर्वभूतेभ्यो येन भूमिगतं जलम् ।।\nतारितं कारितं तेन सुपुत्रेण कुलद्वयम् ।। ७६ ।।\nमूर्तं स्वभावतः सिद्धमिष्टं मन्त्रप्रदर्शितम् ।।\nइष्टापूर्ते कृते राजन्कृतकृत्यः पुमान्भवेत् ।। ७७ ।।\nउन्नता वाथ निम्ना वा कीर्तिर्येन प्रकाशिता ।।\nतेन त्रैलोक्य चन्द्रेण जननी पार्थ पुत्रिणी ।।७८।।\nत्रितयं निघ्नतां नेयं त्रितयं चोन्नतिं पराम् ।।\nतडागमथ यो भूमौ देव देवालयंकृती ।।७९।।\nयः कारयति लोकेऽस्मिन्कीर्तिस्तस्यामला भवेत् ।।\nस जीवति स एवैकः स भवेदजरामरः ।। 4.127.८० ।।\nउपेतानामपि दिवं स निबन्धविधायिनाम् ।।\nआस्त एव निरातंकं तस्य कीर्तिमयं वपुः ।। ८१ ।।\nतावत्स्वर्गे स रमते यावत्कीर्तिरनश्वरा ।।\nतावत्त्विलायामध्यास्ते सुकृती वैबुधं पदम् ।। ८२ ।।\nहंसास्यक्षिप्तनील्यग्रं पद्मिनीखण्डमण्डितम् ।।\nपीयमानं महाग्रामैर्धन्याः पश्यंति स्वं सरः ।। ८३ ।।\nघटैरञ्जलिभिर्वक्त्रैर्यस्य वाटीपुटैर्जलम् ।।\nपिबंति जंतवः सर्वे किमन्यत्तस्य वर्ण्यते।। ८४ ।।\nतडागं नगरोपांते धन्यस्य किल जायते ।।\nउभयोरर्थसंसिद्धिर्दृष्टा कर्तुर्जनस्य च ।। ८५ ।।\nयेषां देवकुलं तत्तु निष्पद्येत सरस्तटे ।।\nअभीष्टदेवतायुक्तं तेषां पार्थ किमुच्यते ।। ८६ ।।\nन भवंतीष्टिका यावद्द्रोणी वा भूमिसन्निभा ।।\nस्वर्गे महीयते तावत्कारको देववेश्मनः ।। ८७ ।।\nभोग्यस्थाने कृतः कूपः सुस्वादुसलिलस्तथा ।।\nदृढरज्जुसमायुक्तः पुनात्यासप्तमं कुलम् ।। ८८ ।।\nयस्य स्वादुजलं कूपे पिबंति सततं जनाः ।।\nकिं तेन न कृतं पुण्यं सवसत्त्वोपकारिणा ।।८९।।\nयः प्रासादान्रचयति शुभान्देवतानां तडागे कीर्तिस्तस्य भ्रमति विपुला वंशमार्गानुयाता ।।\nदिव्यान्भोगान्भजति च सदा कारकश्चाप्रमेयान्भुक्त्वा सौख्यं पुनरपि च भवेच्चक्रवर्ती पृथिव्याम् ।। 4.127.९० ।।\nतेषां तडागानि बहूदकानि कूपाश्च यूपाश्च प्रतिश्रयाश्च ।।\nअन्नप्रदानं मधुरा च वाणी यमस्य ते निर्वचनी भवंति ।। ९१ ।। ।।"
  }
]
[
  {
    "text": "।। श्रीकृष्ण उवाच।। ।।\nअथ पापापहं वक्ष्ये बृहद्व्रतमनुत्तमम् ।।\nसुरासुरमुनीनां च दुर्ल्लभं विधिना शृणु ।।१।।\nपर्वण्याश्वयुजस्यांते पायसं घृत संयुतम् ।।\nनक्तं भुञ्जीत शुद्धात्मा ओदनं वैक्षवान्वितम् ।। २ ।।\nआचम्याथ शुचिर्भूत्वा बिल्वजं दंतधावनम् ।।\nभक्षयित्वा महादेवं प्रणम्येदमुदीरयेत् ।। ३ ।।\nअहं देवव्रतमिदं कर्तुमिच्छामि शाश्वतम् ।।\nतवाज्ञया महादेव यथा निर्वहते कुरु ।।४।।\nइत्येवं नियमं कृत्वा यावद्वर्षाणि षोडश ।।\nतिथयः प्रतिपत्पूर्वां भजिष्यामीत्यनुक्रमात् ।। ५ ।।\nततो मार्गशिरे मासि प्रतिपद्यपरेऽहनि ।।\nपृष्ट्वा गुरुं चोपवासं महादेवं स्मरन्मुहुः ।। ६ ।।\nस्नात्वा देवं समभ्यर्च्य रात्रौ प्रज्वाल्य दीपकान् ।।\nयमुनां च महादेवं नत्वा पश्चान्निमंत्रयेत् ।। ७ ।।\nमहादेवरतान्विप्रान्सपत्नीकान्यतव्रतान् ।।\nषोडशाष्टौ तदर्धं वा एकं वा शक्त्यपेक्षया ।। ८ ।।\nआमंत्र्य स्वगृहं गत्वा महादेवं स्मरन्क्षितौ ।।\nशुचिवस्त्रास्तृतायां तु निराहारो निशि स्वपेत ।। ९ ।।\nभास्करोदयमासाद्य स्नात्वा चादाय दीपकान् ।।\nनैवेद्यं स्नपनं पुष्पं धूपं गच्छेष्छिवालये ।।4.12.१०।।\nअभ्यंगयित्वा देवेशं कषायैश्च विरूक्षयेत् ।।\nस्नपयेत्पञ्चगव्येन पयसा तदनंतरम् ।। ११ ।।\nघृतेन मधुना दध्ना रसेन पयसा पुनः ।।\nतिलांबुना ततः स्नाप्य स्नापयेदुष्णवा रिणा ।। १२ ।।\nलेपयेत्सुघनं पश्चात्कर्पूरागरुचंदनैः ।।\nपुष्पैः संपूज्य दातव्यं हैमं शिरसि पंकजम् ।। १३ ।।\nवस्त्रयुग्मं पताकां च पञ्चवर्णं वितानकम्।।\nधूपं दीपं च घंटाञ्च दद्याद्देवस्य शक्तितः ।।१४।।\nपश्चान्निवेद्य नैवेद्यं स्तुत्वा स्वभवनं व्रजेत्।।\nसुसमिद्धं ततः कृत्वा पूजयेज्जातवेदसम् ।।१५।।\nव्रतिनश्च तथाचार्यं भोजयेन्मिथुनानि च ।।\nहेमवस्त्रादिदानेन यथाशक्ति क्षमापयेत् ।। १६ ।।\nएवं विसृज्य तान्सर्वान्सार्द्धं बंधुजनैः स्वयम् ।।\nआशयित्वा पञ्चगव्यं हृष्टो भुञ्जीत वाग्यतः ।। १७ ।।\nएवमेव विधिं कृत्वा प्रारभेताधनो धनी ।।\nवित्तसामर्थ्यतश्चैव प्रतिमासं च कृत्स्नशः ।। १८ ।।\nवित्तहीनो यथा कश्चिच्छ्रद्धया च पुनःपुनः ।।\nपुष्पार्चनविधानेन सर्वमेतत्समाचरेत् ।। १९ ।।\nप्रतिमासमुपोष्यैवं प्रति पत्कार्त्तिकावधौ ।।\nपारयेत्तं हुतं पार्थ प्रारंभविधिना स्फुटम् ।। 4.12.२० ।।\nद्वितीये द्वे पञ्चदश्यां कृत्वा नक्तं नराधिपः ।।\nप्रतिपत्स द्वितीया चेत्तस्यामुपवसेत्सुधीः ।। २१ ।।\nद्वितीयोपवसेच्छुक्ला ततः प्रभृति वत्सरम् ।।\nप्रारंभविधिना चैवं द्वितीयामपि पारयेत् ।। २२ ।।\nउपवासद्वयं कृत्वा तृतीयां प्रारभेत्ततः ।।\nअनेन क्रमयोगेन यावद्वर्षं समाप्यते ।। २३ ।।\nकृत्वैवं षोडशे वर्षे पूर्णमास्यां समुद्यतः ।।\nपूर्ववद्देवमभ्यर्च्य कृशानुं वाभितर्प्य च ।। २४ ।।\nहेमशृंगीं रौप्यखुरां सघंटां कांस्यदोहनाम् ।।\nमहादेवाय गां दद्याद्दीक्षिताय द्विजाय वै ।। २५ ।।\nशिवभक्तिरतान्विप्रान्विशुद्धांश्चैव षोडश ।।\nवस्त्राभरणदानैश्च शक्त्या संपूजयेद्व्रती ।। २६ ।।\nब्राह्मणांश्च यथाशक्त्या भोजयेदपरानपि ।।\nअन्येषां च क्षुधार्तानां दद्याद्दानं यथेच्छया ।। २७ ।।\nबृहत्तपोव्रतं चैव ब्रह्मघ्नाद्यघशोषणम् ।।\nभूर्भुवादिषु लोकेषु भूरिभोगप्रदं नृणाम् ।। २८ ।।\nचतुर्णामपि वर्णानां स्वर्गसोपानवत्स्थितम् ।।\nन कुर्याद्यो धनं प्राप्य स मुष्टो नष्टचेतनः ।। २९ ।।\nधन्यमायुःप्रदं पुण्यं रूपसौभाग्यवर्द्धनम् ।।\nस्त्रीपुंसयोश्च निर्दिष्टं व्रतमेतत्पुरातनम् ।। 4.12.३० ।।\nविधवयापि कर्तव्यं भूयोऽवैधव्यहेतवे ।।\nसधवयापि कर्तव्यमवियोगाय सद्व्रतम् ।। ३१ ।।\nउपोष्य प्रतिमासं तु भुंजीत ब्राह्मणैः सह ।।\nएकद्वित्रिचतुर्भिर्वा स्वशक्त्या पांडुनंदन ।। ३२ ।।\nअंते चांते सुवर्णानां प्रारंभविधिनाचरेत् ।।\nपुण्यसंभारमन्विच्छन्गमयित्वा शिवालयम् ।। ३३ ।।\nव्रतविघ्ने महाराज जाते दैवात्कथंचन ।।\nतावत्यस्तिथयश्चान्याः   समुपोष्याः समाप्तये।। ।। ३४ ।।\nअथ शीघ्रतरं कश्चिद्व्रतं कर्तुं समुद्यतः ।।\nविधिनानेन राजेन्द्र तेन ग्राह्यं तिथिद्वयम् ।। ३५ ।।\nअंते चांते च वर्षाणां प्रारंभविधिना च रेत् ।।\nअथारब्धे व्रते कश्चिदसमाप्ते म्रियेत चेत् ।। ३६ ।।\nसोऽपि तत्फलमाप्नोति सत्यारंभप्रभावतः ।।\nवाचकाः श्रावकाश्चैव व्रतस्यास्य युधिष्ठिर।।\nभवंति पुत्रसंश्लिष्टाः शिवध्यानानुभावतः ।।३७।।\nपुण्यं बृहत्तप इदं व्रतमादराद्ये कुर्वंति षोडशसमा निरताः स्वधर्मे ।।\nते भानुमंडलमभेद्यमचिंत्यमाद्यं भित्त्वा प्रयान्ति शशिशेखरपादमूलम् ।। ३८ ।।"
  }
]
[
  {
    "text": "।। युधिष्ठिर उवाच ।।\nअध्रुवेण शरीरेण सुपक्वेनापि किं फलम् ।।\nमाघस्नानविहीनेन यत्त्यक्तं यदुनन्दन ।। १ ।।\nप्रातःस्नानासमर्थानां शरीरं पश्य देहिनाम् ।।\nकिं तेन वद कर्तव्यं माघे संसारभीरुणा ।। २ ।।\nकायक्लेशसहा नार्यो न भवंति यदूत्तम ।।\nसौकुमार्यं शरीरस्य अचलत्वात्तथैव च ।। ३ ।।\nकथं च ताः सुरूपाः स्युः सुभगाः सुप्रजास्तथा ।।\nसुकृतस्येह पुण्यस्य सर्वमेतत्फलं यतः ।। ४ ।।\nअल्पायासेन सुमहद्येन पुण्यमवाप्यते ।।\nस्त्रीभिर्माघे मम ब्रूहि स्नानं तत्त्वं रमाधव ।।५।।\n।। श्रीकृष्ण उवाच ।। ।।\nश्रूयतां पांडवश्रेष्ठ रहस्यमृषिभाषितम्।।\nयन्मया कस्यचिन्नोक्तमचलासप्तमीव्रतम् ।। ।। ६ ।।\nवेश्या चेन्दुमती नाम रूपौदार्यगुणान्विता ।।\nआसीत्कुरुकुलश्रेष्ठ मगधस्य विलासिनी ।। ७ ।।\nतनुमध्या सुजघना पीनोन्नतपयोधरा ।।\nसम्यग्विभक्तावयवा पूर्णचन्द्रनिभानना ।। ८ ।।\nसौंदर्यं सौकुमार्यं च तस्याः कामेन गीयते ।।\nयस्याः संदर्शनादेव कामः कामातुरो भवेत् ।।९।।\nमूर्तिः शशधरस्येव नयनानन्दकारिणी ।।\nवशीकरणविद्येव सर्वलोकमनोहरा ।। 4.53.१० ।।\nएकस्मिन्दिवसे प्रातः सुमुखस्थितया तया ।।\nचिंतिता हृदये राजन्त्संसारस्यानवस्थितिः ।। ११ ।।\nसन्निमज्य जगदिदं विषये कायसागरे ।।\nजन्ममृत्युजराग्राहं न कश्चिदवबुद्ध्यते ।। १३ ।।\nअपाको भूतभाण्डानां धातृशिल्पिविनिर्मितम् ।।\nस्वकर्मेंधनसंवीतं पच्यते बालवह्निना ।। १३ ।।\nये यांति दिवसाः पुंसां धर्मकामार्थवर्जिताः ।।\nन ते पुनरिहायांति हरभक्ता नरा यथा ।। १४ ।।\nस्नानं दानं तपो होमः स्वाध्यायः पितृतर्पणम् ।।\nयस्मिन्दिने न क्रियते वृथा स दिवसो नृणाम् ।। ।। १५ ।।\nपुत्राणां दारगृहकसमासक्तं हि मानसम्।।\nवृकीवोरणमासाद्य मृत्युर्द्वाराय गच्छति ।। १६ ।।\nइत्येवं चिंतयित्वा तु वेश्या चेन्दुमती ततः।।\nवशिष्ठस्याश्रमं पुण्यं जगाम गजगामिनी ।। १७ ।।\nवशिष्ठमृषिमासीनं प्रणम्य विनयात्ततः ।।\nकृताञ्जलिपुटा भूत्वा इदं वचनमब्रवीत् ।। १- ।।\n।। इन्दुमत्युवाच ।।\nदशसूनासमश्चक्री दशचक्रिसमो ध्वजः ।।\nदशध्वजसमा वेश्या दशवेश्यासमो नृपः ।।१९।।\nमया न दत्तं न हुतं नोपवासो व्रतं कृतम् ।।\nभक्त्या न पूजितः शम्भुः श्रितो नैको धनी नरः ।। 4.53.२० ।।\nसांप्रतं वर्तमानाया व्रतं किंचिद्वदस्व मे ।।\nयेन दुःखांबुपापौघादुत्तरामि भवार्णवात् ।। २१ ।।\nएतदस्याः सुबहुशः श्रुत्वा धर्मं परंतपः ।।\nवशिष्ठः कथयामास महाकारुणिको मुनिः ।। २२ ।।\n।। वशिष्ठ उवाच ।। ।।\nमाघस्य सितसप्तम्यां सर्वकामफलप्रदम् ।।\nतपःसौभाग्यजननं स्नानं तव वरानने ।।२३।।\nकृत्वा षष्ठ्यामेकभक्तं सप्तम्यां निश्चलं जलम् ।।\nरात्र्यंते चालयेथास्त्वं दत्त्वा शिरसि दीपकम्।। २४ ।।\nमाघस्य सितसप्तम्यामचलं चालितं मया ।।\nजलामलानां सर्वेषां कृतं न चलनं तथा ।। २५ ।।\nवशिष्ठवचनं श्रुत्वा तस्मिन्नहनि भूपते ।।\nसर्वं चकारेन्दुमती स्नानं दानं यथाविधि ।। २६ ।।\nत्र्यहस्नानप्रभावेण भुक्त्वा भोग्यान्यथेप्सितान् ।।\nइन्द्रलोकेप्सरःसंघे नायिकात्वमवाप सा ।। २७।।\nअचलासप्तमीस्नानं कथितं च विशांपते ।।\nसर्वपापप्रशमनं सुखसौभाग्यवर्द्धनम् ।। २८ ।।\n।। युधिष्ठिर उवाच ।।\nसप्तमीस्नानमाहात्म्यं श्रुतं न च विशेषतः ।।\nसांप्रतं श्रोतुमिच्छामि विधिमंत्रसमन्वितम् ।।२९।।\n।। श्रीकृष्ण उवाच ।। ।।\nएकभक्तेन संतिष्ठेत्षष्ठ्यां संपूज्य भास्करम् ।।\nसप्तम्यां तु व्रजेत्प्रातः सुगंभीरं जलाशयम् ।। 4.53.३० ।।\nसरित्संगं तडागं च देवखातमथापि वा ।।\nसुखावगाहसलिलं दुष्टसत्त्वैरदूषितम् ।। ३१।।\nपशुभिः पक्षिभिश्चैव जलजैर्मत्स्यकच्छपैः ।।\nन जलं चाल्यते यावत्तावत्स्नानं समाचरेत् ।।३२।।\nनमस्ते रुद्ररूपाय रसानां पतये नमः ।।\nवरुणाय नमस्तेऽस्तु हरिवास नमोऽस्तु ते ।। ३३ ।।\nयावज्जन्म कृतं पापं मया जन्मसु सप्तसु ।।\nतन्मे रोगं च शोकं च माकरी हंतु सप्तमी ।। ३४ ।।\nजननी सर्वभूतानां सप्तमी सप्तसप्तिके ।।\nसर्वव्याधिहरे देवि नमस्ते रविमंडले ।। ३५ ।।\nजलोपरितरं दीपं स्नात्वा संतर्प्य देवताः ।।\nचंदनेन लिखेत्पद्ममष्टपत्रं सकर्णिकम् ।।३६।।\nमध्ये शर्वं सपत्नीकं प्रणवेन तु पूजयेत् ।।\nभानुं शक्रे दले पूज्य रविं वैश्वानरे दले।।३७।।\nयाम्ये विवस्वान्नैर्ऋत्ये भास्करस्येति पूजयेत् ।।\nपश्चिमे सविता पूज्यः पूज्योर्को वायुना जले ।।३८।।\nसौम्ये सहस्रकिरणः शेषे सर्वात्मनेति च ।।\nपूज्याः प्रणवपूर्वास्तु नमस्कारांतयोजिताः ।।३९।।\nपुष्पैः सुगन्धधूपैश्च वस्त्रेणाच्छाद्य भास्करम्।।\nविसर्जयेत्ततः पश्चात्स्वस्थानं गम्यतामिति ।। 4.53.४० ।।\nताम्रपात्रे सुविस्तीर्णे मृन्मये वा युधिष्ठिर ।।\nस्थापयेत्तिलचूर्णं च सघृतं सगुडं तथा ।। ४१ ।।\nकाञ्चनं तालकं कृत्वा ह्यसिक्तस्तिलचूर्णकम् ।।\nसंस्थाप्य रक्तवस्त्रैस्तु पुष्पैर्धूपैस्तथार्चयेत् ।। ४२ ।।\nततस्तं ब्राह्मणे दद्याद्दत्त्वा मंत्रेण तालकम् ।।\nआदित्यस्य प्रसादेन प्रातः स्नानफलं भजेत् ।। ४३ ।।\nदुष्टदौर्भाग्यदुःखेभ्यो मया दत्तं तु तालकम् ।।\nततस्तत्तालकं कृत्वा ब्राह्मणायोपपादयेत्।। ४४ ।।\nसपुत्रपशुभृत्याय मेऽर्कोयं प्रीयतामिति ।।\nततो व्रतोपदेष्टारं पूजयेद्वस्त्रगोतिलैः ।। ४५ ।।\nविप्रानन्यान्यथाशक्त्या पूजयित्वा गृहं व्रजेत् ।।\nएतत्ते कथितं कार्यं रूपसौभाग्यकारकम् ।। ४६ ।।\nअचलासप्तमीस्नानं सर्वकामफलप्रदम् ।। ४७ ।।\nइति पठति य इत्थं यः शृणोति प्रसंगात्कलिकलुषहरं वै सप्त मीस्नानमेतत् ।।\nमतिमपि नयनानां यो ददाति प्रसंगात्सुरभवनगतोऽसौ पूज्यते देवसंघैः ।। ४८ ।। ।।"
  }
]
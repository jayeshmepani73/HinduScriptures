[
  {
    "text": "युधिष्ठिर उवाच ।। ।।\nबहुप्रदानं गोदानं त्वत्तो विद्वञ्छ्रुतं मया ।।\nभूमिदानस्य माहात्म्यं विधिश्चैवावधारितः ।। १ ।।\nसांप्रतं यदुशार्दूल विद्यादानस्य यो विधिः ।।\nतमहं श्रोतुमिच्छामि कथयस्व जनार्दन ।। २ ।।\n।। श्रीकृष्ण उवाच ।। ।।\nविद्यादानविधिं वक्ष्ये याथातथ्येन तेऽधुना ।।\nयथा देयं फलं यच्च दत्तेन कुरुनंदन ।। ३ ।।\nशुभेऽह्नि विप्रकथिते गोमयेन सुशोभनम् ।।\nकारयेन्मंडलं दिव्यं चतुरस्रं समंततः ।। ४ ।।\nपुष्पप्रकरसंछन्नं स्वस्तिकादि विभूषितम्।।\nपुस्तकं तत्र संस्थाप्य गंधपुष्पैः समर्चयेत् ।। ५ ।।\nसौवर्णीं लेखनी कार्या रौप्यं च मषिभाजनम् ।।\nलेखकं पूजयित्वा तु आरंभं कारयेत्सुधीः ।। ६ ।।\nविनीतश्चाप्रमत्तश्च ततः प्रभृति लेखकः ।।\nमात्रानुस्वारसंयुक्तं पदच्छेदसमन्वितम् ।। ७ ।।\nसमानि समशीर्षाणि वर्तुलानि धनानि च ।।\nलेखयेदक्षराणीह तद्गतेनांतरात्मना ।। ८ ।।\nनिष्पादयित्वा तच्छास्त्रं शैवं वाप्यथ वैष्णवम् ।।\nनिष्पादिते ततः पूज्यो लेखको वस्त्रभूषणैः ।। ९ ।।\nसंपूजयित्वा तच्छास्त्रं देयं गुणवते तदा ।।\nशास्त्रसद्भावविदुषे वाचके च प्रियंवदे ।। 4.174.१० ।।\nवस्त्रयुग्मेन संवीतं पुस्तकं प्रतिपादयेत् ।।\nसामान्यं सर्वलोकानां स्थापयेदथ वा मठे ।। ११ ।।\nअनेन विधिना दत्त्वा यत्फलं प्राप्नुयान्नरः ।।\nतदहं ते प्रवक्ष्यामि युधिष्ठिर निबोध तत् ।। १२ ।।\nयत्पुण्यं तीर्थयात्रायां यत्पुण्यं यज्वनां तथा ।।\nतत्पुण्यं कोटिगुणितं विद्यादानाल्लभेन्नरः ।। १३ ।।\nकपिलानां सहस्रेण सम्यग्दत्तेन यत्फलम् ।।\nतत्फलं समवाप्नोति पुस्तकस्य प्रदायकः ।। १४ ।।\nपुराणं भारतं वापि रामायणमथापि वा ।।\nदत्त्वा यत्फलमाप्नोति पार्थ तत्केन वर्ण्यते ।। १५ ।।\nप्रातरुत्थाय यः शिष्यानध्यापयति यत्नतः ।।\nवेदशास्त्रं नृत्यगीतं कस्तेन सदृशः कृती ।। १६ ।।\nउपाध्यायस्य यो वृत्तिं दत्त्वाऽध्यापयते जनः ।।\nकिं न दत्तं भवेत्तेन धर्मकामार्थदर्शिना ।। १७ ।।\nछात्राणां भोजनाभ्यंगं वस्त्रं भिक्षामथापि वा ।।\nदत्त्वा प्राप्नोति पुरुषः सर्वकामान्न संशयः ।। १८ ।।\nविवेको जीवितं दीर्घं धर्मकामार्थसंपदः ।।\nसर्वं तेन भवेद्दत्तं छात्राणां पोषणे कृते ।। १९ ।।\nशास्त्रं शस्त्रकलाशिल्पं यो यदिच्छेदुपार्जितुम् ।।\nतस्योपकारकरणे पार्थ कार्यं सदा मनः ।। 4.174.२० ।।\nवाजपेयसहस्रस्य सम्यगिष्टस्य यत्फलम् ।।\nतत्फलं समवाप्नोति विद्यादानान्न संशयः ।। २१ ।।\nशिवालये विष्णुगृहे सूर्यस्य भवनेऽथ वा ।।\nयः कारयति धर्मात्मा सदा पुस्तकवाचनम् ।। २२ ।।\nगोभूहिरण्यवासांसि शयनान्यासनानि च ।।\nप्रत्यहं तेन दत्तानि भवंति भरतर्षभ ।। २३ ।।\nधर्माधर्मं न जानाति विद्यया रहितः पुमान् ।।\nतस्मात्सदैव धर्मात्मा विद्यादानरतो भवेत् ।। २४ ।।\nत्रैलोक्यं चतुरो वर्णाश्चत्वारश्चाश्रमाः पृथक् ।।\nब्रह्माद्या देवताः सर्वा विद्यादाने प्रतिष्ठिताः ।। २५ ।।\nचतुर्युगानि राजेंद्र एकसप्ततिसंख्यया ।।\nकल्पं विष्णुपुरे तिष्ठेत्पूज्यमानः सुरोत्तमैः ।। २६ ।।\nक्षितिं वोपेत्य कालांते राजा भवति धार्मिकः ।।\nहस्त्यश्वरथदानाढ्यो दाता भोक्ता विमत्सरी ।। २७ ।।\nरूपसौभाग्यसंपन्नो दीर्घायुर्नीरुजो भवेत् ।।\nपुत्रैः पौत्रे परिवृतो जीवेच्च शरदां शतम् ।। २८ ।।\nदानं विशेषफलदं जगतीह नान्याद्विद्यां विहाय वदनाब्जकृताधिवासाम् ।।\nगोभूहिरण्यगजवाजिरथादिसर्वं तां यच्छतां किमिह पार्थ भवेन्न दत्तम् ।। २९ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे विद्यादानविधिवर्णनं नाम चतुःसप्तत्युत्तरशततमोऽध्यायः ।। १७४ ।।"
  }
]
[
  {
    "text": "।। युधिष्ठिर उवाच ।। ।।\nवर्णाश्रमाणां प्रभवः पुराणेषु मया श्रुतः ।।\nपण्यस्त्रीणां समाचारं श्रोतुमिच्छामि तत्त्वतः ।। १ ।।\nका ह्यासां देवता कृष्ण किं व्रतं किमुपोषितम् ।।\nकेन धर्मेण चैवेताः स्वर्गमाप्स्यंत्यनुत्तमम् ।। २ ।।\n।। श्रीकृष्ण उवाच ।।\nमम पत्नीसहस्राणि संति पांडव षोडश ।।\nरूपौदार्यगुणोपेता मन्मथायतनाः शुभाः ।। ३ ।।\nताभिर्वसंतसमये कोकिलालिकुलाकुले ।।\nपुष्पितोपवनोत्फुल्लकह्लारसरसस्तटे ।।\nनिर्भरापानगोष्ठीषु प्रसक्ताभिरलंकृते ।। ४ ।।\nकुरंगनयनः श्रीमान्मालतीकृतशेखरः ।।\nगच्छन्समीपे मार्गेण सांबः परपुरंजयः ।। ५ ।।\nसाक्षात्कंदर्परूपेण सर्वाभरणभूषितः ।।\nअनंगशरतप्ताभिः साभिलाषमवेक्षितः ।। ६ ।।\nप्रवृद्धो मन्मथस्तासां सर्वाङ्गक्षोभदायकः ।।\nनिरीक्ष्य तमहं सर्वं विकारं ज्ञानचक्षुषा ।। ७ ।।\nअशेषे रुषितः सर्वा हरिष्यंतीह दस्यवः ।।\nमयि स्वर्गमनुप्राप्ते भवतीः काममोहिताः ।। ८ ।।\nएतद्वाक्यमुपश्रुत्य बाष्पर्याकुलेक्षणाः ।।\nमामूचुर्वद गोविन्द कथमेतद्भविष्यति ।। ९ ।।\nभर्तारं जगतामीशं भवंतमपरा जितम्।।\nदिव्यानुभावां च पुरीं रत्नवंति गृहाणि च ।। 4.111.१० ।।\nद्वारिकावासिनः सर्वान्देवरूपान्कुमारकान् ।।\nभगवन्सर्वलोकस्य कथं भोग्या भवामहे ।। ११ ।।\nदासभावमनुप्राप्य भविष्यामः कथं पुनः ।।\nको धर्मः कः समाचारः कथं वृत्तिर्भविष्यति ।। १२ ।।\nतथा लालप्यमानास्ता वाष्पपर्याकुलेक्षणाः ।।\nमया प्रोक्ता युवत्यस्ताः संतापस्त्यज्यतामयम् ।। १३ ।।\nजलक्रीडाविहारेषु पुरा सरसि मानसे ।।\nभवतीनां सगर्वाणां नारदोऽभ्याशमागतः ।। १४ ।।\nहुताशनसुताः सर्वा भवत्योऽप्सरसः पुरा ।।\nअप्रणम्यावलेपेन परिपृष्टः स योगवित् ।। १५ ।।\nकथं नारा यणोऽस्माकं भर्ता स्यादित्युपादिश ।।\nतस्माद्व्रतप्रदानं च शापदानमभूत्पुरा ।। १६ ।।\nशय्याद्वयप्रदानेन मधुमाधवमासयोः ।।\nसुवर्णोपस्करोत्सर्गाद्द्वादश्यां शुक्लपक्षतः ।।\nभर्ता नारायणो नूनं भविष्यत्यन्यजन्मनि।। १७ ।।\nन कृतो यत्प्रणामो मे रूपसौभाग्यमत्सरात् ।।\nपरं पृष्टोऽस्मि तेनाशु वियोगो वो भविष्यति ।।\nचौरैरपहृताः सर्वा वेश्यात्वं समवाप्स्यथ ।। १८ ।।\nएवं नारदशापेन मच्छापेन च सांप्रतम्।।\nन कार्यः संभ्रमः कश्चिद्दासीत्वं वो भविष्यति ।। १९ ।।\nइदानीमपि यद्वक्ष्ये तच्छ्रणुध्वं वराननाः ।।\nपुरा देवासुरे युद्धे हतेषु शतशः पुनः ।।\nदानवासुरसैन्येषु राक्षसेषु ततस्ततः ।। 4.111.२० ।।\nतेषां नारीसहस्राणि शतशोऽथ सहस्रशः ।।\nपरिणीतानि यानि स्युर्बलाद्भुक्तानि यानि वै ।। २१ ।।\nतानि सर्वाणि देवेशः प्रोवाच वदतां वरः ।।\nवेश्याधर्मेण वर्तध्वमधुना नृपमंदिरे ।। .२२ ।।\nभक्तिमत्यो वरारोहास्तदा देवकुलेषु च ।।\nराजानः स्वामिनः स्तुत्या ब्राह्मणाश्च बहुश्रुताः ।। २३ ।।\nतेषां गृहेषु तिष्ठध्वं सूतकं चापि तत्समम् ।।\nभविष्यति च सौभाग्यं सर्वासामपि शक्तितः ।।२४।।।\nन चैकस्मिन्रतिः कार्या पुरुषे धनवर्जिते ।।\nअनुमान्यः प्रसाद्यश्च शुल्कदो देववत्सदा ।। २५ ।।\nसुरूपो वा विरूपो वा द्रव्यं तत्र प्रयोजनम् ।।\nन तद्व्यतिक्रमः कार्यो ब्रह्महत्यामवाप्नुयात् ।।\nन चापि मद्यपाभिश्च भाव्यं कौटिल्यबुद्धिभिः ।।२६।।\nयः कश्चिच्छुल्कमादाय गृहमेष्यति वः सदा ।।\nनिश्छद्मनैवापहार्यं तत्सर्वं दंभवर्जितम् ।। २७ ।।\nव्यभिचारो न कर्तव्यः स्वामिना सह कर्हिचित्।।\nरूपयौवनदर्पेण धनलोभेन वा पुनः ।२८।।\nदासी भूत्वा च या काचिद्व्यभिचारं करोति च ।।\nपतिना सह पापिष्ठा पापिष्ठां यात्यधोगतिम्।।२९।।\nदेवतानां पितॄणां च पुण्येऽह्नि समुपस्थिते ।।\nगोभूहिरण्यधान्यानि प्रदेयानि च शक्तितः।।4.111.३०।।\nब्राह्मणेभ्यो वरारोहाः कार्याणि वचनानि च ।।\nयच्चाप्यन्यद्व्रतं सम्यगुपदेक्ष्यामि तत्त्वतः. ३१ ।।\nअविचारेण सर्वाभिरनुष्ठेयं च तत्पुनः ।।\nसंसारोत्तारणायालमेतद्वेदविदो विदुः ।। ३२ ।।\nयदा सूर्यदिने प्राप्ते पुष्यो वा स पुनर्वसुः ।।३१।।\nभवेत्सर्वौषधिस्नानं सम्यङ्नारी समाचरेत् ।। ३३ ।।\nतदा पञ्चशरस्यापि संनिधातृत्वमेष्यति ।।\nअर्चयेत्पुण्डरीकाक्षमनङ्गस्यापि कीर्तनम्।।३४।।।\nकामाय पादौ संपूज्य जंघे वै मोहकारिणे।।\nमेढ्रं कदर्पनिधये कटिं प्रीतियुजे नमः ।। ३५ ।।\nनाभिं सौख्यसमुद्राय वामनाय तथोदरम्।।\nहृदयं हृदयेशाय स्तनावाह्लादकारिणे ।। ३६ ।।\nउत्कंठायेति वै कंठमास्यमानन्दजाय च।।\nवामांसं पुष्पचापाय पुष्पबाणाय दक्षिणम् ।। ३७ ।।\nनमोऽनन्ताय वै मौलिं विलोलायेति च ध्वजम्।।\nसर्वात्मने शिरस्तद्वद्देवस्य पूजयेत्।।३८।।\nनमः श्रीपतये तार्क्ष्यध्वजांकुशधराय च।।\nगदिने  पीतवस्त्राय शंखिने चक्रिणे नमः।।\nनमो नारायणायेति कामदेवात्मने नमः ।।३९।।\nनमः शांत्यै नमः प्रीत्यै नमो रत्यै नमः श्रिये ।।\nनमः पुष्ट्यै नमस्तुष्ट्यै नमः सर्वार्थदाय च ।। 4.111.४० ।।\nएवं संपूज्य गोविन्दमनंगात्मकमीश्वरम् ।।\nगंधैर्माल्यैस्तथा धूपैर्नैवेद्यैश्चैव भामिनी ।। ४१ ।।\nअत्र चाहूय धर्मज्ञं ब्राह्मणं वेदपारगम् ।।\nअव्यंगावयवं पूज्य गंधपुष्पादिभिस्तथा ।। ४२ ।।\nशालेयतंडुलप्रस्थं घृतपात्रेण संयुतम् ।।\nतस्मै विप्राय सा दद्यान् माधवः प्रीयतामिति ।। ४३ ।।\nयथेष्टाहारभुक्तं च तमेव द्विजसत्तमम् ।।\nरत्यर्थं कामदेवोऽयमिति चित्तेऽवधार्य च ।। ४४ ।।\nयद्यदिच्छति विप्रेन्द्रस्तत्तत्कुर्याद्विलासिनी ।।\nसर्वभावेन चात्मानमर्पयेत्स्मितभाषिणी ।। ४५ ।।\nएवमादित्यवारेण सदा तद्व्रतमाचरेत् ।।\nतंडुलप्रस्थदानं च यावन्मासांस्तु द्वादश ।। ४६ ।।\nततस्त्रयोदशे मासि संप्राप्ते तस्य भामिनी ।।\nविप्रस्योपस्करैर्युक्तां शय्यां दद्याद्विलक्षणाम् ।। ४७ ।।\nसोपधानकविश्रामां स्वास्तरावरणां शुभाम् ।।\nदीपिकोपानहच्छत्रपादुकासनसंयुताम् ।। ४८ ।।\nसपत्नीकमलंकृत्य हेमसूत्राङ्गुलीयकैः ।।\nसूक्ष्मवस्त्रैः सकटकैर्धूपमाल्यानुलेपनैः ।। ४९ ।।\nकामदेवं सपत्नीकं गुडकुंभोपरि स्थितम् ।।\nताम्रपात्रासनगतं हैमनेत्रपटावृतम् ।। 4.111.५० ।।\nसकांस्यभाजनोपेतमिक्षुदण्डसमन्वितम् ।।\nदद्यादेतेन मंत्रेण तथैकां गां पयस्विनीम् ।। ५१ ।।\nयथांतरं न पश्यामि कामकेशवयोः सदा ।।\nतथैव सर्वकामाप्तिरस्तु विष्णो सदा मम ।। ५२ ।।\nयथा न कामिनीदेहात्प्रयाति तव केशव ।।\nतथापि मम देवेश शरीरस्थं पतिं कुरु ।।\nतथैव काञ्चनं देवं प्रति गृह्णन्द्विजोत्तमः ।। ५३ ।।\n<i>क इदं कोऽदात्कस्मा अदात्कामः कामायादात्कामो दाता कामः प्रतिग्रहीता कामँ समुद्रमाविशमैतत्त-इति वैदिकमन्त्रमीरयेत्' ।।\n</i>\nकोऽदादिति पठेन्मन्त्रं ध्यायंश्चेतसि माधवम् ।।\nततः प्रदक्षिणीकृत्य विसृजेद्द्विजपुङ्गवम् ।।\nशय्यासनादिकं सर्वं ब्राह्मणस्य गृहं नयेत् ।। ५४ ।।\nततःप्रभृति योऽन्योपि रत्यर्थं गृहमागतः ।।\nस सम्यक्सूर्यवारेण समं पूज्यो यथेच्छया ।। ५५ ।।\nएवमेकं द्विजं शांतं पुराणज्ञं विचक्षणम् ।।\nतमर्चयेत च सदा अपरं वा तदाज्ञया ।। ५६ ।।\nन प्राप्नोति तदा विघ्नं गर्भसूतकजं क्वचित् ।।\nदैवं वा मानुषं वा स्यादुपरागेण वा ततः ।। ५७ ।।\nसाधारनष्टपशुवद्यथाशक्त्या समापयेत् ।।\nएतद्वः कथितं सर्वं वेश्याधर्ममशेषतः ।। ५८ ।।\nपुरुहूतेन यत्प्रोक्तं दानुवीषु ततो मया ।।\nतदिदं च व्रतं सर्वं भवतीषु प्रकाशितम् ।। ५९ ।।\nसर्वपापप्रशमनमनंतफलदायकम् ।।\nकल्याणिनीनां कथितं कुरुध्वं तद्वराननाः ।। 4.111.६० ।।\nएतत्पार्थ मया पूर्वं गोपीनां तु प्रकाशितम् ।।\nपुराणं धर्मसर्वस्वं वेश्याजनसुखप्रदम् ।। ६१ ।।\nकरोति याऽशेषमखण्डमेतत्कल्याणिनी माधवलोकसंस्था ।।\nसा पूजिता देवगणैरशेषैरानन्दकृत्स्थानमुपैति विष्णोः ।। ६२ ।। ।।"
  }
]
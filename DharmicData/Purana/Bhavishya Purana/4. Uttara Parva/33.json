[
  {
    "text": "।। श्रीकृष्ण उवाच ।। ।।\nअथाविघ्नकरं राजन्कथयामि व्रतं तव ।।\nयेन सम्यकृतेनेह न विघ्नमुपजायते ।। १ ।।\nचतुर्थ्यां फाल्गुने मासि गृहीतव्यं व्रतं त्विदम् ।।\nनक्ताहारेण राजेन्द्र तिलान्नं पारणं स्मृतम् ।। २ ।।\nतदेव वह्नौ होतव्यं ब्राह्मणाय च तद्भवेत् ।। ३ ।।\nशूराय वीराय गजाननाय लंबोदरायैकरदाय चैव ।।\nएवं तु संपूज्य पुनश्च होमं कुर्याद्व्रती विघ्नविनाशहेतोः ।। ४ ।।\nचातुर्मास्यां व्रतं चैव कृत्वेत्थं पञ्चमे तथा ।।\nसौवर्णं गजवक्त्रं तु कृत्वा विप्राय दापयेत् ।। ५ ।।\nताम्रपात्रैः पायसभृतैश्चतुर्भिः सहितं नृप ।।\nपञ्चमेन तिलैः सार्द्धं गणेशाधिष्ठितेन च ।। ६ ।।\nमृन्मयान्यपि पात्राणि वित्तहीनस्तु कारयेत् ।।\nहेरंबं राजतं तद्वद्विधिनानेन दापयेत् ।।\nइत्थं व्रतमिदं कृत्वा सर्वविप्रैः प्रमुच्यते ।। ७ ।।\nहयमेधस्य विघ्ने तु संजाते सगरः पुरा ।।\nएतदेव व्रतं चीर्त्वा पुनरश्वं प्रलब्धवान् ।। ८ ।।\nतथा रुद्रेण देवेन त्रिपुरं निघ्नता पुरा ।।\nएतदेव कृतं यस्मात्त्रिपुरस्तेन घातितः ।। ९ ।।\nमया समुद्रं विशतां एतदेव व्रतं कृतम् ।।\nतेनाद्रिद्रुमसंयुक्ता पृथिवी पुनरुद्धृता ।। 4.33.१० ।।\nअन्यैरपि महीपालैरेतदेव कृतं पुरा ।।\nतपोऽर्थिभिर्यज्ञ सिद्ध्यै निर्विघ्नं स्यात्परंतप ।। ११ ।।\nअनेन कृतमात्रेण सर्वविप्रैः प्रमुच्यते ।।\nमृतो रुद्रपुरं याति वराहवचनं यथा ।। १२ ।।\nविघ्नानि तस्य न भवंति गृहे कदाचिद्धर्मार्थकामसुखसिद्धिविघातकानि ।।\nयः सप्तमीन्दुशकलाकृतिकां तदंतं विघ्नेशमर्चयति नक्तकृती चतुर्थ्याम् ।। १३ ।।"
  }
]
[
  {
    "text": "।। युधिष्ठिर उवाच ।। ।।\nअहं त्वागस्करः पापः पृथिवीक्षयकारकः ।।\nपरिपृच्छामि गोविन्द त्वां नमस्कृत्य पादयोः ।। १ ।।\nगुह्याद्गुह्यतरं ब्रूहि व्रतं किंचिदनुत्तमम्।।\nतरामि येन पापौघं भीष्मद्रोणवधार्णवम् ।। २ ।।\n।। श्रीकृष्ण उवाच ।। ।।\nआसीत्पुरोत्तरो नाम्ना विदर्भायां कुशध्वजः ।।\nसांतःपुरसुतो यश्च चक्रे राज्यमतंद्रितः ।। ३ ।।\nजघान तापसं सोऽथ प्रमादान्मृगयां गतः ।।\nमृगं मत्वा महारण्ये ब्राह्मणं दैवमोहितः ।। ४ ।।\nतेन कर्मविपाकेन देहांते नरकं गतः ।।\nतत्रासौ यातना घोरा अनुभूयातिपीडितः ।। ५ ।।\nतस्मादिहागतो मर्त्ये रौद्रो विषधरोऽभवत्।।\nअदशत्सोऽपि राजेन्द्र ब्राह्मणं चरणे रुषा ।। ६ ।।\nलब्ध्वा सह च पंचत्वं जगाम द्विजसंयुतः ।।\nविपन्नस्तु ततः सिंहो द्वितीयेऽभूत्सुदारुणः ।। ७ ।।\nविदारितमुखो हिंस्रो नानासत्त्वभयंकरः ।।\nजघानासौ पुनः श्रेष्ठं राजन्यं मृगया गतम् ।। ८ ।।\nततोऽपि बहुभिः शस्त्रै राजलोकैर्निपातितः ।।\nपुनर्व्याघ्रो बभूवासौ तृतीयेऽपि भवांतरे ।। ९ ।।\nतीक्ष्णपादनखाघातव्यापादितमृगान्वयः ।।\nतेनापि वैश्यो निधनं नीतः किञ्चिद्वनांतरम् ।। 4.65.१० ।।\nस नीतः कृमिराशित्वं लोकैः खातनिपातनात् ।।\nसंजातस्तु महानृक्षो नखराहतजंतुरुक् ।। ११ ।।\nजघान बालं चण्डालादसौ मृत्युमवाप्नुयात् ।।\nपञ्चमे मकरो जातः समुद्रेऽ तिभयंकरः ।। १२ ।।\nस्त्रियं जघान तरुणीं स्नातुकामामथागताम् ।।\nप्रभाते शङ्करस्याग्रे शशाङ्कग्रहणे निशि ।। १३ ।।\nतत्रापि बडिशं दत्त्वा जनैः प्राणैर्वियोजितः ।।\nपुनः षष्ठे भवे जातः पिशाचः पिशिताशनः ।। १४ ।।\nक्रूरश्छिद्रपरः क्षुद्रो नरप्राणवियोजकः ।।\nसोऽवतीर्णो नरस्यांगं कर्षयामास कस्यचित् ।। १५ ।।\nमंत्रेणाहूय सिद्धेन वातिकेन व्यसुः कृतः ।।\nसप्तमे स पुनर्जातो दुर्निरीक्ष्यवपुर्भृशम्।। १६ ।।\nक्रूरदंष्द्रः करालास्यो मांसशोणितभोजनः ।।\nदिग्वासा मरुभूमीषु वाशिष्ठो ब्रह्मराक्षसः ।।१७।।\nस राष्ट्रं जर्जरं शून्यं सर्वं चक्रे विषादिषु ।।\nआक्रम्य भीमदासेन राज्ञा राक्षसशत्रुणा ।। १८।।\nसमारोप्य धनुः संख्ये ब्रह्मास्त्रेण निपातितः ।।\nभूयोऽभवद्व्याघ्रसमः स्वजन्मन्यष्टमे भुवि ।।१९।।\nवनेचराणां क्रुद्धाङ्गो ब्राह्मणान्निधनं गतः ।।\nततो हस्ती च भल्लूको मातंगेन धनुष्मता ।। 4.65.२० ।।\nएकादशेऽपि पाञ्चालो भवमध्येऽपि भीषणः ।।\nऊर्ध्वकेशोति रक्ताक्षो जातो ह्रस्वतनुर्दृढः ।। २१ ।।\nपापो धर्मध्वजो रक्षो देवतोज्झितमाल्यधृक ।।\nस दण्डपाशिकेनैव वृक्षाग्रे ह्यवलंबितः ।। २२ ।।\nद्वादशे स पुनर्जातः पुष्कलक्लेशभाजनः ।।\nभक्ष्यलोभाद्बिलगतो व्याधेन विनिपातितः ।। २३ ।।\nतेन चासीत्कृतं पूर्वं तारकद्वादशीव्रतम् ।।\nतस्य प्रभावाजातोऽपि दुष्टयोनौ पुनःपुनः ।। २४ ।।\nअवाप शीघ्रं पंचत्वं संसारभवसागरे ।।\nपुनरेवाभवद्राजा विदर्भायां सुधार्मिकः ।। २५ ।।\nभूयश्चोपोषिता तेन तारकद्वादशी शुभा ।।\nदृश्यतां व्रतमाहात्म्यं जातोजातः पुनःपुनः ।। २६ ।।\nव्रतप्रभावाद्भुवने भुक्त्वा राज्यमकण्टकम् ।।\nप्राप विष्णुपुरे स्थानं यावदाभूतसंप्लवम् ।। २७ ।।\n।। युधिष्ठिर उवाच ।। ।।\nकथमेतद्व्रतं कृष्ण कर्तव्यं पुरुषोत्तमैः ।।\nस्त्रीभिर्वा भर्तृवाक्येन स्नानदानजपादिकम् ।। २८ ।।\n।। श्रीकृष्ण उवाच ।। ।।\nमार्गशीर्षे सिते पक्षे गृहीत्वा द्वादशीव्रतम् ।।\nअकृत्रिमे जले स्नानमपराह्णे समाचरेत् ।। ।। २९ ।।\nप्रणम्य भास्करायाथ कृत्वा देवार्चनं तथा ।।\nहोमश्च तावत्स्थातव्यो यावदस्तमितो रविः ।। 4.65.३० ।।\nततो भुक्त्वा फलैः पुष्पैर्गन्धधूप विलेपनैः ।।\nसजलं साक्षतं कृत्वा सहिरण्यं शुभैः फलैः ।। ३१ ।।\nरम्ये ताम्रमये पात्रे जानुभ्यां धरणीं गतः ।।\nपूर्वामुखः प्रदोषाग्रे मूर्ध्नि कृत्वार्घ्यभाजनम् ।। ३२ ।।\nभूमौ तु मंडलं कृत्वा गोमयेन सतारकम् ।।\nचंदनेन समालिख्य ध्रुवं हि गगनोन्मुखः ।। ३३ ।।\nसहस्रशीर्षामंत्रेण भूमौ शक्त्या शनैः स्वयम् ।।\nतारकाणां कुरुश्रेष्ठ दद्यादर्घ्यमतंद्रितः ।।३४।।\nपर्युक्ष्य धूममुत्क्षिप्य दद्याद्विप्राय दक्षिणाम् ।।\nक्रमेण सर्वं निर्वर्त्य भोज्यं भोज्यं निशागमे ।।३५।।\nमार्गशीर्षे खंडखाद्यं पौषे सोहालकं तथा ।।\nतिलतंडुलकं माघे गुडापूपं च फाल्गुने ।।३६।।\nमोदकांश्चैत्रमासे तु वैशाखे खंडवेष्टकम् ।।\nज्येष्ठे सक्तुभृतैः पात्रैराषाढे गुडपूरिकैः ।। ३७ ।।\nश्रावणे मधुशीर्षेण नभस्ये पायसेन च ।।\nघृतपर्णैश्चाश्वयुजे कांसारैः कार्त्तिके क्रमान् ।। ३८ ।।\nएभिर्द्वादशभिर्वर्षैर्भोजयित्वा द्विजान्स्वयम् ।।\nभुञ्जीत भक्त्या राजेन्द्र पश्चाद्देवं क्षमापयेत् ।। ३९ ।।\nसमाप्ते तु व्रते कृत्वा राजतं तारकागणम् ।।\nदृष्ट्वा वा पूर्वविधिना पूजयित्वा क्षमापयेत् ।। 4.65.४० ।।\nकुम्भा द्वादश दातव्याः सोदका मोदकाश्रिताः ।।\nब्राह्मण्यां परिधानं च पद्मरागः सकुंचकः ।। ४१ ।।\nब्राह्मणे वल्गुलल्लाटं लक्षपुष्पोपशोभितम् ।।\nचालकेनोपवीतं च पुष्पं दत्त्वा क्षमापयेत् ।। ४२ ।।\nअनेन विधिना राजन्यः करोति व्रतं नरः ।।\nनारी वा भरतश्रेष्ठ भक्तिभावपुरःसरा ।। ४३ ।।\nनक्षत्रलोकं व्रजति विमानेनार्कवर्चसा ।।\nअप्सरोगणगन्धर्वयक्षविद्याधरामरैः ।। ४४ ।।\nसहस्रभर्त्ता स्वर्लोके पूज्यमानो दिवाकरैः।।\nवसेत्कल्पायुतं यावत्पुनर्विष्णुपुरं व्रजेत् ।। ४५ ।।\nएतद्व्रतं पुरा चीर्णं शच्या राज्ञ्या श्रियोमया ।।\nसीतया दमयंत्या च रुक्मिण्या सत्यभामया ।। ४६ ।।\nमेनया रंभया स्वर्गे उर्वश्या देवदत्तया ।।\nअन्याभिरपि नारीभिः पुरुषैश्च पृथग्विधैः ।। ४७ ।।\nचीर्णमेतद्व्रतं पार्थ सर्वपापभयापहम् ।। ४८ ।।\nजन्मांतरेष्वपि कृतानि हरत्यघानि या संदहत्यहरहः सुकृतोपयोगात् ।।\nसा द्वादशी जगति तारकनामधेया तन्नास्ति यन्न विदधाति कृता मनुष्यैः ।। ४९ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे तारकद्वादशीव्रतं नाम पञ्चषष्ठितमोऽध्यायः ।। ६५ ।।"
  }
]
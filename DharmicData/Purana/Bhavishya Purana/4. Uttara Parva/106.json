[
  {
    "text": "।। युधिष्ठिर उवाच । । ।।\nसर्वकामानवाप्नोति समाराध्य जनार्दनम् ।।\nप्रकारैर्बहुभिः कृष्ण यान्यानिच्छति चेतसा ।। १ ।।\nनृणां स्त्रीणां च सर्वेषां नान्यच्छोकस्य कारणम् ।।\nअपत्यादधिकं किंचिद्विद्यते ह्यत्र जन्मनि।। ।। २ ।।\nअपुत्रता महादुःखमतिदुःखं कुपुत्रता ।।\nसुपुत्रः सर्वसौख्यानां हेतुभूतो मतो मम ।। ३ ।।\nधन्यास्ते ये सुतं प्राप्ताः सर्वदुःखविवर्जितम् । ।\nशक्तं प्रशांतं बलिनं परां निर्वृतिमागतम् ।।४।।\nस्वकर्माभिरतं नित्यं देवद्विजपरायणम्।।\nशास्त्रज्ञं सर्वधर्मज्ञं दीनानाथानुकंपिनम् ।। ५ ।। ।\nविनिर्जितारिसर्वस्वं मनोहृदयनन्दनम् ।।\nदेवानुकूलतायुक्तं युक्तं सम्यग्गुणेन च ।।६।।\nमित्रस्वजनसन्मानलब्धं निर्वाणमुत्तमम् ।।\nयः प्राप्नोति सुतं तस्मान्नान्यो धन्यतरो भुवि ।। ७ ।।\nसोऽहमेवंविधं श्रोतुं कर्मेच्छामि महामते ।।\nयेनेदृग्लक्षणः पुत्रः प्राप्यते भुवि मानवैः ।। ८ ।।\n।। श्रीकृष्ण उवाच ।। ।।\nएवमेतन्महाभाग पुत्रापुत्रसमुद्भवम् ।।\nदुःखं प्रयात्युपशमं तनयान्नेह केनचित् ।। ९ ।।\nअत्रापि श्रूयतां वृत्तं यत्पूर्वमभवन्मुने ।।\nउत्पत्तौ कार्तवीर्यस्य हैहयस्य महात्मनः ।। 4.106.१० ।।\nकृतवीर्यो महीपालो हैहयो नाम वै पुरा ।।\nतस्य शीलधना नाम बभूव वरवर्णिनी ।। ११ ।।\nपत्नी सहस्रप्रवरा महिषी शीलमण्डना ।।\nसा त्वपुत्रा महाभागा मैत्रेयीं पर्यपृच्छत ।। १२ ।।\nगुणवत्पुत्रलाभाय कृतासनपरिग्रहम् ।।\nतया पृष्टाथ सा सम्यङ्मैत्रेयी ब्रह्मवादिनी ।। १३ ।।\nकथयामास परमं नाम्नानन्तव्रतं महत् ।।\nसर्वकामफलावाप्तिकारणं पापनाशनम् ।।\nतस्याः सुपुत्रलाभाय राजपुत्र्यास्तपस्विनी ।। १४ ।।\n।। मैत्रेय्युवाच ।। ।।\nयो यमिच्छेन्नरः कामं नारी वा वरवर्णिनी ।। १५ ।।\nस तं समाराध्य विभुं समाप्नोति जनार्दनात् ।।\nमार्गशीर्षे मृगशिरो भीमो यस्मिन्दिनेऽभवत् ।।१६।।\nतस्मिन्संप्राश्य गोमूत्रं स्नातो नियतमानसः ।।\nपुष्पैर्धूपैस्तथा गन्धैरुपवासैश्च भक्तितः ।।\nवामपादमनंतस्य पूजयेद्वरवर्णिनि ।। १७ ।।\nअनंतः सर्वकामानामनंतं भगवान्फलम् ।।\nददात्वनन्तं च पुनस्तदेवान्यत्र जन्मनि ।। १८ ।।\nअनंतपुण्योपचयमनन्तं तु महाव्रतम् ।।\nयथाभिलषितावाप्तिं कुरु मे पुरुषोत्तम ।। १९ ।।\nइत्युच्चार्याभिपूज्यैनं यथावद्विधिना नरः ।।\nसमाहितमना भूत्वा प्रणिपातपुरस्सरम्।। 4.106.२० ।।\nविप्राय दक्षिणां दद्यादनंतः प्रीयतामिति ।।\nसमुच्चार्य ततो नक्तं भुञ्जीततैलवर्जितम् ।। २१ ।।\nततश्च पौषे पुष्यर्क्षे तथैव भगवत्कटिम् ।।\nवामामभ्यर्च्चयेद्भक्त्या गोमूत्रप्राशनं ततः ।।२२।।\nअनंतः सर्वकामाना मिति चोच्चारयेत्पुनः।।\nभोजयेत तथा विप्रान्वाचयित्वा यथाविधि ।।२३।।\nमाघे मघासु तद्वच्च बाहुं देवस्य पूजयेत् ।।\nस्कन्धौ च मम फाल्गुन्योः फाल्गुने मासि भामिनि ।। २४ ।।\nचतुर्ष्वेतेषु गोमूत्रं प्राशयेन्नृपनंदिनि ।।\nब्राह्मणाय तथा दद्यात्तिलान्कनकमेव च ।। २५ ।।\nदेवस्य दक्षिणं स्कन्धं चैत्रे चित्रासु पूजयेत् ।।\nतथैव प्राशनं चात्र पञ्चगव्यमुदाहृतम् ।।\nविप्रे प्रवाचके दद्याद्यवान्मासचतुष्टयम् ।। २६ ।।\nवैशाखे च विशाखासु बाहुं सम्पूज्य दक्षिणम्।।\nतथैवोक्तान्यवान्दद्यान्नक्तं  कुर्याद्भुजिक्रियाम् ।। २७ ।।\nज्येष्ठासु कटिपूजां च ज्येष्ठमासि शुभव्रते ।।\nआषाढासु तथाषाढे कुर्यात्पादार्चनं शुभे ।। २८ ।।\nपादद्वयं तु श्रवणे श्रावणे मासि पूजयेत् ।।\nघृतं विप्राय दातव्यं प्राशनीयं यथाविधि ।। २९ ।।\nश्रावणादिषु मासेषु प्राशनं दानमेव च ।।\nएतदेवं समाख्यातं देवांस्तद्वच्च पूजयेत् ।। 4.106.३० ।।\nगुह्यं प्रोष्ठपदायोगे मासि भाद्रपदेऽर्चयेत् ।।\nतद्वदाश्वयुजे पूज्यं हृदयं चाश्विनीषु च ।। ३१ ।।\nकुर्यात्समाहितमनाः स्नानं प्राशनमर्चनम् ।।\nअनन्तशिरसः पूजां कार्त्तिके कृत्तिकासु च ।। ३२ ।।\nयस्मिन्यस्मिन्दिने पूजा तत्रतत्र तदा दिने ।।\nनामानंतस्य जप्तव्यं क्षुतप्रस्खलितादिषु ।।३३।।\nघृतेनानंतमुद्दिश्य पूर्वं मासचतुष्टयम् ।।\nकुर्वीत होमं चैत्रादौ शालिना कुलनंदिनि ।। ३४ ।।\nक्षीरेण श्रावणादौ च होमो मासचतुष्टयम् ।।\nप्रशस्तं सर्वमासेषु हविष्यान्नेन भोजनम् ।। ३५ ।।\nएवं द्वादशभिर्मासैः पारणात्रितयं शुभे ।।\nव्रतावसाने चानन्तं सौवर्णं कारयेच्छुभम् ।। ३६ ।।\nराजतं मुसलं चैव हलं पार्श्वेषु विन्यसेत् ।।\nपुष्पधूपादिनैवेद्यैः पूजा कार्या यथाविधि ।। ३७ ।।\nताम्रपीठोपरि हरेर्मन्त्रैरेभिर्यथाक्रमम् ।।\nनमोऽस्त्वनंताय शिरः पादौ सर्वात्मने नमः ।। ३८ ।।\nशेषाय जानुयुगलं कामायेति कटिं नमः ।।\nनमोस्तु वासुदेवाय पार्श्वं संपूजयेद्धरेः ।। ३९ ।।\nसंकर्षणायेत्युदरं भुजं सर्वासुधारिणे ।।\nकण्ठं श्रीकण्ठनाथाय मुखमिंदुमुखाय च ।। 4.106.४० ।।\nहलं च मुसलं चैव स्वनाम्ना पूजयेद्बुधः ।।\nएवं सम्पूज्य गोविन्दं सितवस्त्रविभूषितम् ।। ४१ ।।\nछत्रोपानत्सुसंयुक्तं स्रग्दामालंकृतं तथा ।।\nनक्षत्रदेवताः पूज्या नक्षत्राणि च सर्वशः ।। ४२ ।।\nसोमो नक्षत्रराजश्च मासः संवत्सरं तथा ।।\nद्वादशात्र घटान्कुर्यात्स तोयांश्चान्नसंयुतान् ।। ४३ ।।\nएवं संपूज्य विधिवद्देवदेवं जनार्दनम् ।।\nब्राह्मणं पूजयित्वा च वस्त्रैराभरणैस्तथा ।। ४४ ।।\nकर्णांगुलैः पवित्रैश्च शांतं दांतं जितेन्द्रियम् ।।\nपुराणज्ञं धर्मनित्यमव्यंगं सुप्रियंवदम् ।। ४५ ।।\nतस्मै देयं समस्तं तदनन्तः प्रीयतामिति ।।\nअन्येषां ब्राह्मणानां च देयं शक्त्या यथेप्सितम् ।। ४६ ।।\nअनेन विधिना पार्थ व्रतं चैतत्समाप्यते ।।\nपारिते च समाप्नोति सर्वानेव मनोरथान् ।। ४७ ।।\nपुत्रार्थिभिर्वित्तकामैर्भृत्यदारानभीप्सुभिः ।।\nप्रार्थयद्भिश्च मर्त्येऽस्मिन्नारोग्यफलसम्पदः ।। ४८ ।।\nएतद्व्रतं महाभागे पुण्यं स्वस्त्ययनप्रदम् ।।\nअनंतव्रतसंज्ञं वै सर्व पापप्रणाशनम् ।। ४९ ।।\nतत्कुरुष्वैव देवि त्वं व्रतं शीलधने परम् ।।\nवरिष्ठं सर्वलोकस्य यदि पुत्रमभीप्ससि ।। 4.106.५० ।।\n।। श्रीकृष्ण उवाच ।। ।।\nइति शीलधना श्रुत्वा मैत्रेयीवचनं शुभम् ।।\nचकारैतद्व्रतवरं सा विष्ण्वाहितमानसा ।। ५१ ।।\nपुत्रार्थिन्यास्ततस्तस्माद्व्रतेनानेन सुव्रत ।।\nविष्णुस्तुतोष तुष्टे च विष्णौ सा सुषुवे सुतम् ।। ५२ ।।\nतस्य वै जातमात्रस्य प्रववौ चानिलः शुभम् ।।\nनीरजस्कमभूद्व्योम मुदं प्रापाखिलं जगत्।।५३।।\nदेवदुन्दुभयो नेदुः पुष्पवृष्टिः पपात च ।।\nप्रजगुर्देवगंधर्वा ननृतुश्चाप्सरोगणाः ।।५४।।\nधर्मे मनः समस्तस्य पार्थ लोकस्य चाभवत् ।।\nतस्य नाम पिता चक्रे तनयस्यार्जुनेति वै ।।५५ ।।\nकृतवीर्यसुतत्वाच्च कार्तवीर्यो बभूव सः ।।\nतेनापि भगवान्विष्णुर्दत्तात्रेयस्वरूपवान् ।।\nआराधितोऽतिमहता तपसा पार्थ भूभृता ।।५६।।\nतस्य तुष्टो जगन्नाथश्चक्रवर्तित्वमुत्तमम् ।।\nददौ शौर्यधने चापि सकलान्यायुधानि च ।।\nस वव्रे च वधो देव मम त्वत्तो भवेदिति ।।५७।।\nपरं तु स्मरणं ज्ञानं भीतानामार्तिनाशनम् ।।\nस्मरणादुपकारित्त्वं जगतोऽस्य जगत्पते ।।५८।।\nतमाह देवदेवेशः पुण्डरीकनिभेक्षणः ।।\nसर्वमेतन्महाभाग तव भूयो भविष्यति ।। ५९ ।।\nयश्च प्रभाते रात्रौ च त्वां नरः कीर्तयिष्यति ।।\nनमोऽस्तु कार्तवीर्यायेत्यभिधास्यति चैव यः ।।\nतिलप्रस्थप्रदानस्य नरः पुण्यमवाप्स्यति ।। 4.106.६० ।।\nअनष्टद्रव्यता चैव तव नामानुकीर्तने।।\nभविष्यति महीपालेत्युक्त्वा तं प्रययौ हरिः।।६१।।\nस चापि वरमासाद्य प्रसन्नाद्गरुडध्वजात् ।।\nपालयामास भूपालः सप्तद्वीपां वसुंधराम् ।। ६२ ।।\nतेनेष्टं विविधैर्यज्ञैः समाप्तवरदक्षिणैः ।।\nजित्वारिवर्गमखिलं धर्मतः पालिताः प्रजाः ।। ६३ ।।\nअनंतव्रतमाहात्म्यादासाद्य तनयं च तम् ।।\nपितुः पुत्रोद्भवं दुःखं नासीत्स्वल्पमपि प्रभो ।। ।। ६४ ।।\nएवमेतत्समाख्यातमनंताख्यं व्रतं तव ।।\nयत्कृत्वा राजपत्नी सा कार्तवीर्यमसूयत ।। ६५ ।।\nयश्चैतच्छृणुयाज्जन्म कार्तवीर्यस्य मानवः ।।\nस्त्री वा दुःखमपत्योत्थं सप्तजन्मसु नाश्नुते ।। ६६ ।।\nऐश्वर्यमप्रतिहतं परमं विवेकं पुत्रानमित्रहृदयार्तिकरान्बहूंश्च ।।\nकृत्वा त्वनंत इति यद्व्रत नामधेयं प्राप्नोत्यनंतविभवस्य विभोः प्रसादात् ।। ६७ ।। ।।"
  }
]
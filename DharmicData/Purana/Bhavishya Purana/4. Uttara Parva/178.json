[
  {
    "text": "।। श्रीकृष्ण उवाच ।। ।।\nभगवाञ्छंकरः पूर्वं कृतोद्वाहो मया सह ।।\nरममाणस्तया सार्द्धं बहुवर्षगणान्स्थितः ।। १ ।।\nततः सुरगणाः सर्वे परं त्रासमुपागताः ।।\nतयोरपत्यस्य भयात्तमेव शरणं गताः ।। २ ।।\nवैश्वानरमुखा देवा महादेवं त्रिलोचनम् ।।\nप्रसन्नश्चाभवत्तेषां विबुधानां त्रिलोचनः ।। ३ ।।\n।। ईश्वर उवाच ।। ।।\nकिं भीतास्त्रिदशाः सर्वे कं वरं च ददामि वः ।।\nमयि प्रसन्ने विबुधा दुर्लभं हि न किंचन ।। ४ ।।\n।। देवा ऊचुः ।। ।।\nभगवंस्तव संयोगात्पार्वत्या सह शंकर ।।\nमोघो भवतु देवेश भीताः स्म तनयस्य ते ।।५ ।।\nअनपत्यश्च देवेश भव भूतपते सदा ।।\nअशक्ताः स्म वयं सर्वे भवदोजो विधारणे ।। ६ ।।\n।। श्रीभगवानुवाच ।। ।।\nअतः प्रभृत्यहं देवा ऊर्ध्वरेता व्यवस्थितः ।।\nस्थाणुवच्च स्थितश्चास्मि नाम चैतद्भविष्यति ।। ७ ।।\nततः क्रुद्धा उमा तेषां देवानां वाक्यमब्रवीत् ।।\nवितथं पुत्रजं सौख्यं भवद्भिर्मे कृतं सुराः ।। ८ ।।\nयस्मात्तस्माद्भवंतोऽपि न पुत्राञ्जनयिष्यथ ।।\nततः प्रभृति वै देवाः प्रसूयंते न भूपते ।। ९ ।।\nदत्त्वा शापं ततो देवी देवानामाह शंकरम् ।।\nपुत्रजन्म मया प्राप्तं न तावज्जगतः पते ।। 4.178.१० ।।\nअपुत्रस्य गतिर्नास्ति इतीयं श्रूयते श्रुतिः ।।\nतदादिश महाभाग लोकद्वयहितं प्रभो ।। ११ ।।\n।। भगवानुवाच ।। ।।\nअपुत्रः पुरुषो यश्च नारी वा पर्वतात्मजे ।।\nसौवर्णस्तेन दातव्यः कल्पवृक्षो गुणान्वितः ।। १२ ।।\nकृत्रिमं वापि गृह्णीयाद्वृक्षं वा स्थावरादिकम् ।।\nजातपुत्रोऽथ वा पुत्रः पुत्रत्वे परिकल्पयेत्।।१३।।\nतेन पुत्रवतां लोका देवि तस्य न संशयः ।।\nकल्पवृक्षस्तु कर्तव्यः शुद्धकांचनसंभवः ।। १४ ।।\nबहुशाखः सुवर्णांगोप्यनेककुसुमान्वितः ।।\nमहास्कंधस्वरूपश्च रत्नालंकृतविग्रहः ।। १५ ।।\nफलानि तस्य दिव्यानि सौवर्णानि प्रकल्पयेत् ।।\nकुर्याविंशत्पलादूर्द्ध्वं शक्त्या वा नृपसत्तम ।। १६ ।।\nदानमेतत्प्रदातव्यं राजतं चैवमुत्तमम् ।।\nप्रवालांकुरसंछन्नं मुक्तादामावलंबितम् ।। १७ ।।\nचतुष्कोणेषु कुर्वीत चतुरः कांचनद्रुमान् ।।\nसुवर्णस्य प्रमाणं च कथयामि वरानने ।। १८ ।।\nसहस्रेण तदर्द्धेन तस्याप्यर्द्धेन वा पुनः ।।\nनद्यास्तीरे गृहे वापि देवतायतने तथा।।१९।।\nप्रागुदक्प्रवणे देशे मंडपं तत्र कारयेत् ।।\nदशहस्तप्रमाणेन दशहस्ताश्च वेदिकाः ।। 4.178.२० ।।\nहस्तमात्रप्रमाणेन कुंडमेकं सुशोभनम् ।।\nआग्नेय्यां कारयेद्राजन्मेखलामुपलेपनम् ।। २१ ।।\nतत्र वै ब्राह्मणा योज्या ऋग्यजुःसामपाठकाः ।।\nउपदेष्टा च तत्रैव तृतीयः पंचमोऽथ वा ।। ।। २२ ।।\nसर्वाभरणसंपन्नास्ताम्रपत्रद्वयान्विताः ।।\nअनुलिप्ताश्चंदनेन वस्त्रमाल्यादिभूषिताः ।। २३ ।।\nगुडप्रस्थोपरिष्टाच्च स्थापयेत्कल्पपादपम् ।।\nब्रह्मविष्णुशिवोपेतं पंचशाखं सभास्करम् ।। २४ ।।\nकामदेवमधस्ताच्च सकलत्र प्रयोजयेत् ।।\nसंतानं सह गायत्र्या पूर्वतो लवणोपरि ।। २५ ।।\nमंदारं दक्षिणे पार्श्वे श्रिया सह तथा घृते ।।\nपश्चिमे पारिजातं तु उमया सह पादपम् ।। २६ ।।\nसुरभीसंयुतं तद्वत्तिलेषु हरिचंदनम् ।।\nकौशेयवस्त्रसंयुक्तानिक्षुमाल्यफलान्वितान्।। २७ ।।\nतथाष्टौ पूर्णकलशान्समंतात्परिकल्पयेत् ।।\nअग्निप्रणयनं कृत्वा अधिवास्य च पादपान् ।। २८ ।।\nधान्यानि चैव सर्वाणि समंतात्परिकल्पयेत् ।।\nनाना भक्ष्याणि नैवेद्यं सर्वं तत्र नियोजयेत् ।। २९ ।।\nदीपमाला विचित्राश्च ज्वालयेत समंततः ।।\nमंत्रेण योजयित्वा ता मयोक्तेन वरानने ।। 4.178.३० ।।\nकामदस्त्वं हि देवानां कामवृक्षस्ततः स्मृतः ।।\nमया संपूजितो भक्त्या पूरयस्व मनोरथान् ।। ।। ३१ ।।\nएवं संपूज्य विधिना जागरं तत्र कारयेत् ।।\nशंखवादित्रनिर्घोषैर्वेदध्वनिविमिश्रितैः ।। ३२ ।।\nहोमं च ब्राह्मणाः कुर्युर्मद्गतेनांतरात्मना ।।\nआघारावाज्यभागौ तु पूर्वं हुत्वा विचक्षणः ।। ३३ ।।\nतल्लिंगैः स्थापितान्देवान्होमेनाप्याययेत्ततः ।।\nमहाव्याहृतिभिश्चैव होमं कुर्युस्ततः परम् ।। ।। ३४ ।।\nअयुतेन भवेत्सिद्धिर्यज्ञस्य वरवर्णिनि ।।\nततः प्रभाते चोत्थाय स्नात्वा शुक्लांबरः शुचिः ।। ३५ ।।\nदद्यात्पर्वसमीपे तु कल्पवृक्षं सद क्षिणम् ।।\nत्रिःप्रदक्षिणमावृत्य मंत्रमेतमुदीरयेत् ।। ३६ ।।\nनमस्ते कल्पवृक्षाय विततार्थप्रदाय च ।।\nविश्वंभराय देवाय नमस्ते विश्वमूर्तये ।। ।। ३७ ।।\nयस्मात्त्वमेव विश्वात्मा ब्रह्मस्थाणुदिवाकराः ।।\nमूर्तामूर्तपरं बीजमतः पाहि सनातन ।।३८।।\nएवमामन्त्र्य तं दृष्ट्वा गुरवे कल्पपादपम् ।।\nचतुर्भ्यश्चापि ऋत्विग्भ्यः सामंतादीन्प्रकल्पयेत् ।। ३९ ।।\nअनेन विधिना यस्तु दानमेतत्प्रयच्छति ।।\nतस्य पुण्यफलं देवि शृणुष्व गदतो मम।। ।। 4.178.४० ।।\nविमानवरमारुह्य सूर्यतेजःसमप्रभम् ।।\nअप्सरोगणसंकीर्णं किंकिणीजालमालितम् ।। ४१ ।।\nयाति लोकं सुरेशस्य सर्वबाधाविवर्जि तम्।।\nपुनः कर्मक्षितावेत्य जायते श्रोत्रिये कुले ।। ४२ ।।\nयज्वा शूरोऽपि विद्वांश्च नरो भवति धार्मिकः ।।\nपुनरंते प्राप्नुयाद्वै लोकं देवस्य शार्ङ्गिणः ।। ४३ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे कल्पवृक्षदानविधिवर्णनं नामाष्टसप्तत्युत्तरशतत मोऽध्यायः .।। १७८ ।।"
  }
]
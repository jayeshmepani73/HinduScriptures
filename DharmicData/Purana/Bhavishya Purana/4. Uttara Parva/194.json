[
  {
    "text": "।। श्रीकृष्ण उवाच ।। ।।\nआदिवाराहदानं त कथयामि युधिष्ठिर ।।\nधरण्यै यत्पुरा प्रोक्तं वराहवपुषा मया ।। १ ।।\nपुण्यं पवित्रमायुष्यं सर्व दानोत्तमोत्तमम् ।।\nमहापापादिदोषघ्नं पूजितं धर्मसत्तमैः।। २।।\nदेयं संक्रमणे भानोर्ग्रहणे द्वादशीष्वथ।।\nयज्ञोत्सवविवाहेषु दुःस्वप्नाद्भुतदर्शने ।।३।।\nयदा च जायते वित्तं चित्तं श्रद्धासमन्वितम् ।।\nतदैव दानकालः स्यादध्रुवं जीवितं यतः ।। ४ ।।\nकुरुक्षेत्रादितीर्थेषु गंगाद्यासु नदीषु च ।।\nपुरेषु च पवित्रेषु अरण्येषु वनेषु च ।। ५ ।।\nगोष्ठे देवालये वापि रथे वा स्वगृहांगणे ।।\nदेयं पुराणविधिना ब्राह्मणाय कुटुंबिने।। ६ ।।\nकुशैरास्तीर्य तां पार्थ प्रणवाक्षरमंत्रितैः ।।\nउपरिष्टात्तिलैस्तेषां वराहं परिकल्पयेत् ।। ७ ।।\nद्रौणैश्चतुर्भिः संपूर्णं तदर्धेनाथ वा पुनः ।।\nआढकेनाथ कुर्वीत वित्त शाठ्यं न कारयेत् ।। ८ ।।\nसुवर्णेन मुखं कार्यं भुजौ चक्रगदान्वितौ ।।\nराजतीं कारयेद्दंष्टां पद्मरागविभूषिताम् ।। ९ ।।\nशंखं च स्थापयेत्पार्श्वे वनमालां हिरण्मयीम् ।।\nपुष्पैर्वा कारयेद्विद्वान्पादौ रूप्यमयौ तथा ।। 4.194.१० ।।\nदंष्ट्राग्रलग्नवसुधां सौवर्णीं कारयेच्छुभाम् ।।\nसर्वधान्यरसोपेतां वस्त्रालंकृतविग्रहाम् ।। ११ ।।\nप्रच्छाद्य वस्त्रैर्देवेशं वराहं सर्वकामदम् ।।\nरोमराजिं कुशैः कृत्वा गंधपुष्पैरथार्चयेत् ।। १२ ।।\nनवग्रहमखः कार्यो होम श्चात्र तिलैः स्मृतः ।।\nएवं संस्थाप्य विधिवत्ततः स्तोत्रमुदीरयेत् ।। १३ ।।\nवराहेश प्रदुष्टानि सर्वपापफलानि च ।।\nमर्द्दमर्द्द महादंष्ट्र भास्वत्कन ककुंडल ।। १४ ।।\nशंखचक्रासिहस्ताय हिरण्याक्षांतकाय च ।।\nदंष्ट्रोद्धृतधराभृते त्रयीमूर्तिमते नमः ।। १५ ।।\nइत्युच्चार्य नमस्कृत्य प्रदक्षिणमनु व्रजेत् ।।\nततस्तं ब्राह्मणे दद्याद्वस्त्रालंकारभूषितम् ।। ।। १६।।\nप्ररिग्रहस्तु तस्योक्तः पादयोः परमर्षिभिः ।।\nअनेन विधिना दत्त्वा प्रणिपत्य क्षमा पयेत् ।। १७ ।।\nएवं दत्त्वा महीनाथ वराहं सर्वकामदम् ।।\nयत्फलं समवाप्नोति पार्थ तत्केन वर्ण्यते ।। १८ ।।\nसर्वदानेषु यत्पुण्यं सर्वक्रतुषु यत्फलम्।।\nतत्फलं समवाप्नोति दत्त्वा देवं जनार्दनम्।। १९ ।।\nयथाशक्त्या समुद्धृता वराहेण वसुंधरा।।\nयथाकुलं समुद्धत्य विष्णुलोके महीयते। ।।। 4.194.२० ।।\nब्राह्मणक्षत्रियविशां स्त्रीणां शूद्रजनस्य च ।।\nएतत्साधारणं दानं शैववैष्णवयोगिनाम् ।। २१ ।।\nविप्राय वेदविदुषे नृवराहरूपं दत्त्वा तिलामलसुवर्णमयं सवस्त्रम् ।।\nउद्धृत्य पूर्वपुरुषान्सकलत्रमित्रः प्राप्नोति सिद्धभुवनं सुरसिद्धजुष्टम् ।। २२ ।। ।।\nइति श्रीभविष्ये महापुराण उत्तरपर्वणि श्रीकृप्णयुधिष्ठिरसंवादे वराहदानविधिवर्णनं नाम चतुर्नवत्युत्तरशततमोऽध्यायः ।। १९४ ।।"
  }
]
[
  {
    "text": "।। युधिष्ठिर उवाच ।। ।।\nकृष्णाजिनप्रदानस्य विधिकालं ममानघ ।।\nब्राह्मणं च समाचक्ष्व तत्र मे संशयो महान् ।। १ ।।\nश्रीकृष्ण उवाच ।। ।।\nयुगादिषूपरागेषु संक्रांतौ दिनसंक्षये ।।\nमाघ्यां वा ग्रहपीडासु दुःस्वप्नाद्भुतदर्शने ।। २ ।।\nदेयमेतन्महादानं द्रव्यमात्रागमे तथा ।।\nआहिताग्निर्द्विजो यश्च वेदवेदांगपारगः ।। ३ ।।\nपुराणाभिरतो दक्षो देयं तस्मै च पार्थिव ।।\nयथा येन विधानेन तन्मे निगदतः शृणु ।। ४ ।।\nगोमयेनोपलिप्ते तु शुचौ देशे नराधिप ।।\nआदावेव समास्तीर्य शोभितं वस्त्रमाविकम् ।। ५ ।।\nकर्तव्यं रुक्मशृंगं तद्रौप्यदंतं तथैव च ।।\nमुक्तादाम्ना तु लांगूलं तिलच्छन्नं तथैव च ।। ६ ।।\nतिलैः कृत्वा शिरो राजन्वाससाच्छादयेद्बुधः ।।\nसुवर्णेनाभितः कुर्यादलंकुर्याद्विशेषतः ।। ७ ।।\nपुष्पैर्गंधैः फलैश्चैव नैवेद्येन च पूजयेत् ।।\nरत्नैरेवं यथाशक्त्या तस्य दिक्षु च विन्यसेत् ।।।। ।। ८ ।।\nकांस्यपात्राणि चत्वारि तेषु दद्याद्यथाक्रमम् ।।\nघृतं क्षीरं दधि क्षौद्रमेवं दत्त्वा यथाविधि ।। ९ ।।\nततः सर्वसमीपे तु मंत्रमेतमुदीरयेत् ।।\nकृष्णः कृष्णमलो देव कृष्णाजिनवरस्तथा ।। 4.188.१० ।।\nत्वद्दानापास्तपापस्य प्रीयतां मे नमोनमः ।।\nत्रयस्त्रिंशत्सुराणां च आधारे त्वं व्यवस्थितः ।। ११ ।।\nकृष्णोऽसि मूर्तिमान्साक्षात्कृष्णाजिन नमोऽस्तु ते ।।\nएवं प्रदक्षिणीकृत्य प्रणिपत्य पुनः पुनः ।। १२ ।।\nतत्प्रतिग्राहकं विप्रं वेदवेदांगपारगम् ।।\nस्नातं वस्त्रयुगाच्छन्नं स्वशक्त्या वाप्यलंकृतम् ।। १३ ।।\nप्रतिग्रहश्च तस्योक्तः पुच्छ देशे स्वयंभुवा ।।\nप्रतिग्रहप्रदग्धस्य विप्रस्य च स भारत ।। १४ ।।\nन पश्येद्वदनं पश्चान्न चैनमभिभाषयेत् ।।\nअनेन विधिना दत्त्वा यथावत्कृष्णमार्गणम् ।। १५ ।।\nसमग्रं भूमिदानस्य फलं प्राप्नोति मानवः ।।\nकृष्णाजिनतिलान्कृत्वा हिरण्यं मधुसर्पिषी ।। १६ ।।\nये प्रयच्छंति विप्राय न ते शोच्या भवंति वै ।।\nसर्वाँल्लोकांश्चरंत्येव कामचारा वियद्गताः ।। १७ ।।\nआभूतसंप्लवं यावत्स्वर्गं प्राप्ता न संशयः ।।\nकृष्णाजिनसमं दानं न चास्ति भुवनत्रये ।। १८ ।।\nप्रतिग्रहोपि पापीयानिति वेदविदो विदुः ।।\nअवस्थात्रितये यच्च त्रिधा यत्समुपार्जितम् ।। १९ ।।\nतत्सर्वं नाशमायाति दत्त्वा कृष्णाजिनं क्षणात् ।। 4.188.२० ।।\nकृष्णेक्षणं कृष्णमृगस्य चर्म दत्त्वा द्विजेद्राय समाहितात्मा ।।\nयथोक्तमेतन्मरणं न शोचेत्प्राप्नोत्यभीष्टं मनसः फलं यत् ।। २१ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे कृष्णाजिनदानविधिव्रतवर्णनं नामाष्टाशी त्युत्तरशततमोऽध्यायः ।। १८८ ।।"
  }
]
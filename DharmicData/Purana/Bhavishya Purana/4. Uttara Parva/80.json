[
  {
    "text": "।। श्रीकृष्ण उवाच ।। ।।\nफाल्गुनेमलपक्षस्य एकादश्यामुपोषितः ।।\nनरो वा यदि वा नारी समभ्यर्च्य जगत्पतिम् ।। १ ।।\nहरेर्नाम वदन्भक्त्या भावयुक्तो युधिष्ठिर ।।\nउत्तिष्ठन्प्रस्वपंश्चैव हरिमेवानुकीर्तयेत् ।। २ ।।\nततोन्यस्मिन्दिने प्राप्ते द्रादश्यां नियतो हरिम् ।।\nस्नात्वा सम्यक्समभ्यर्च्य दत्त्वा विप्राय दक्षिणाम् ।। ३ ।।\nहरिमुद्दिश्य चैवाग्नौ घृतहोमकृतक्रियः ।।\nप्रणिपत्य जगन्नाथमिति वाणीमुदीरयेत ।। ४ ।।\nपातालसंस्थां वसुधां यां प्रसाद्य मनोरथा।।\nअवाप वासुदेवोसौ प्रदद्यात्तु मनोरथान् ।।५।।\nयमभ्यर्च्य दिवि प्राप्तः सकलांश्च मनोरथान् ।।\nभ्रष्टराज्यश्च देवेन्द्रो यमभ्यर्च्य जगत्पतिम् ।। ६ ।।\nमनोरथानभिनवान्प्राप्तवांश्च मनोहरान् ।।\nएवमभ्यर्च्य पूजां च निष्पाद्य च हरेस्ततः ।।\nभुञ्जीत प्रयतः सम्यग्हविष्यं पांडुनन्दन ।। ७ ।।\nफाल्गुने चैत्रे वैशाखे ज्येष्ठे मासि च सत्तम ।।\nचतुर्भिः पारणं मासैरेभिर्निष्पादितं भवेत् ।। ८ ।।\nरक्तपुष्पैश्च चतुरो मासा न्कुर्वीत चार्चनम् ।।\nदहेत्तु गुग्गुलुं प्राश्य गोशृंगक्षालनं जलम् ।।९।।\nहविष्यान्नं च नैवेद्यमात्मनश्चापि भोजनम् ।।\nततश्च श्रूयतां पार्थ आषाढादौ तु या क्रिया ।।4.80.१ ०।।\nजातीपुष्पाणि धूपश्च शस्तः सार्जरसो नृप ।।\nप्राश्य दर्भोदकं चास्य शाल्यन्नं च निवेदनम् ।।११।।\nस्वयं तदेव चाश्नीयाच्छेषं पूर्ववदाचरेत् ।।\nकार्तिकादिषु मासेषु गोमूत्रं कायशोधनम् ।।१२।।\nसुगंधिश्चेच्छया धूपं पूजा भृंगारकेन च ।।\nकांसारं चात्र नैवेद्यमश्नीयात्तच्च वै स्वयम् ।।१३।।\nप्रतिमासं च विप्राय दातव्या दक्षिणा तथा ।।\nपारणं चेच्छया विष्णोः पारणे पावने मते ।। १४ ।।\nयथाशक्त्या यथाप्रीत्या वित्तशाठ्यं विवर्जयेत् ।।\nसद्भावेनैव गोविंदः पूजितः प्रीयते यतः ।।१५।।\nपारणांते यथाशक्ति स्नापितः पूजितो हरिः ।।\nप्रीणितश्चेप्सितान्कामांस्तान्ददात्यव्ययान् नृप ।।१६।।\nवर्षांते प्रतिमामिष्टां कारयित्वा सुशोभनाम्।।\nस्वर्णकेन यथा शक्त्या शंखशार्ङ्गविभूषिताम् ।। १७ ।।\nपुष्पवस्त्रयुगच्छन्नां ब्राह्मणाय निवेदयेत् ।।\nद्वादश ब्राह्मणांस्तत्र भोजयित्वा क्षमापयेत् ।।१८।।\nद्वादशात्र प्रदातव्याः कुंभाः सान्नजलाक्षताः ।।\nछत्रोपानद्युगैः सार्द्धं दक्षिणाभिश्च भारत ।। १९ ।।\nएषा पुण्या पापहरा द्वादशी फलमिच्छताम् ।।\nयथाभिलषितान्कामान्ददाति नृपसत्तम ।।4.80.२०।।\nपूरयत्यखिलान्भक्त्या यतश्चैषां मनोरथान् ।।\nमनोरथा द्वादशीयं ततो लोकेषु विश्रुता ।।२१।।\nउपोष्यैतां त्रिभुवनं लब्धमिन्द्रेण वै पुरा ।।\nआदित्याश्चेष्टिताः पुत्रा धनमौशनसा तथा ।। २२ ।।\nधौम्येनाध्ययनं प्राप्तमन्यैश्चाभिमतं फलम् ।।\nराजर्षिभिस्तथा विप्रैः स्त्रीविट्शूद्रैश्च भूतले ।। २३ ।।\nयंयं काममभिध्याय व्रतमेतदुपोषितम् ।।\nतत्तदाप्नोत्यसंदिग्धं विष्णोराराधनोद्यतः ।। २४ ।।\nअपुत्रो लभते पुत्रमधनो लभते धनम् ।।\nरोगाभिभूतश्चारोग्यं कन्या प्राप्नोति सत्पतिम् ।। २५ ।।\nसमागमं प्रवसनैरुपोष्यैतामवाप्यते ।।\nसर्वान्कामानवाप्नोति मृतः स्वर्गे च मोदते ।। २६ ।।\nनापुत्रो नाधनो ज्येष्ठो वियोगी न च निर्गुणः ।।\nउपोष्यैतद्व्रतं मर्त्यः स्त्रीशूद्रो वापि जायते ।। २७ ।।\nस्वर्गलोके सहस्राणि वर्षाणामयुतानि च ।।\nभोगानभिमतान्भुक्त्वा तत्रतत्र यथेच्छया ।। २८ ।।\nइह पुण्यवतां नॄणां धनिनां लघुशालिनाम् ।।\nगृहे प्रजायते राजन्सर्वव्याधिविवर्जितः ।। २९ ।।\nन द्वादशीमुपवसन्ति मनोरथाख्यां नैवार्चयंति पुरुषोत्तममादिदेवम् ।।\nगोब्राह्मणांश्च न नमंति न पूजयंति ये ते मनोभिलषितं कथमाप्नुवंति ।। 4.80.३० ।।"
  }
]
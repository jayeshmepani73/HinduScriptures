[
  {
    "text": "।। युधिष्ठिर उवाच ।। ।।\nचैत्रे भाद्रपदे माघे रूपसौभाग्य पुत्रदम् ।।\nतृतीयात्रयमेतन्मे कृष्ण कस्मान्न कीर्तितम् ।। १ ।।\nकिमहं भक्तिरहितस्त्रयीमार्गातिगो नरः ।।\nसुप्रसिद्धं जगत्येतद्गोपितं केन हेतुना ।। २ ।।\nभवान्सर्वार्थानुकूलः सर्वज्ञ इति मे मतिः ।।\nश्रीकृष्ण उवाच ।।\nव्रतं चैतज्जगत्ख्यातं नाख्यातं तेन ते मया ।।३।।\nयद्यस्ति श्रवणे बुद्धिः श्रूयतां पाण्डुनन्दन ।।\nकोऽन्यः श्रोता जगत्यस्मिन्भवता सदृशो भुवि ।। ४ ।।\nजया च विजया चैव उमायाः परिचारिके ।।\nआगत्य मुनिकन्याभिः पृष्टेभीष्टफलेच्छया ।। ५ ।।\nभवत्यौ सर्वदा देव्याश्चित्तवृत्तिविदौ किल ।।\nकेन व्रतोपचारेण कस्मिन्नहनि पार्वती ।।\nपूजिता तुष्टिमभ्येति मंत्रै कैश्च वरानने ।। ६ ।।\nतासां तद्वचनं श्रुत्वा जया प्रोवाच सादरम् ।।\nश्रूयतामभिधास्यामि सर्वकामफलप्रदम् ।।\nव्रतमुत्सवसंयुक्तं नरनारी मनोरमम् ।। ७ ।।\nचैत्रे सिततृतीयायां दन्तधावनपूर्वकम् ।।\nउपवासस्य नियमं गृह्णीयाद्भक्तिभावितम् ।। ८ ।।\nसकुंकुमं सतांबूलं सिन्दूरं रक्तवाससी ।।\nविधवा सोपवासाप्यवैधव्यकरणं परम् ।। ९ ।।\nविधवा याति मार्गेण कुमारी तु यदृच्छया ।।\nकुर्यादभ्यर्चनविधिं श्रूयतां मंत्रविक्रमः ।। 4.28.१० ।।\nनेत्रपट्टपटीवस्त्रैर्वस्त्रमण्डपिकां शुभाम् ।।\nकारयेत्कुसुमामोददिव्याभरणभूषिताम् ।। ११ ।।\nप्रवाललंबितव्रातामंतर्दिव्यवितानिकाम् ।।\nविन्यस्तपूर्णकलशां सत्पीठस्थापितद्विजाम् ।। १२ ।।\nपुरतः कारयेत्कुण्डं हस्तमात्रं समेखलम् ।।\nततः स्नातानुलिप्तां च परिधाय सुवाससी ।। १३ ।।\nदेवान्पितॄन्समभ्यर्च्य ततो देवीगृहं व्रजेत् ।।\nनामाष्टकेन संपूज्या गौरी गोपतिवल्लभा ।। १४ ।।\nतत्कालप्रभवैः पुष्पैर्गन्धालि बकुलाकुलैः ।।\nकुंकुमेन समालभ्य कर्पूरागुरुचन्दनैः ।। १५ ।।\nएवं संपूज्य विधिवत्सद्धूपेनाधिवासयेत् ।।\nपार्वती ललिता गौरी गांधारी शाङ्करी शिवा ।।\nउमा सती समुद्दिष्टं नामाष्टकमिदं मया ।। १६ ।।\nलड्डुकैः खण्डवेष्टैश्च गुडकैः सिंहकेसरैः ।।\nसोमालकैः कोकसरैः  खण्डखाद्यकरंबकैः ।। १७ ।।\nघृतपक्वैर्बहुविधैः सुपक्वफलकल्पितैः ।।\nदृष्टिप्राणहरैर्हृद्यैर्न्नैवेद्यैः प्रीणयेदुमाम् ।। १. ।।\nकटुखंडं जीरकं च कुंकुमं लवणार्द्रकम् ।।\nइक्षुदंडानैक्षवं च हरिद्रार्द्रान्पुरो न्यसेत् ।। १९ ।।\nनारिकेलानामलकान्मातुलुंगान्सदाडिमान् ।।\nकूष्माण्डकर्कटीवृंतनारङ्गपनसादिकान् ।। 4.28.२० ।।\nकालोद्भवानि चान्यानि फलानि विनिवेदयेत् ।।\nगृहाद्युलूखलशिलाशूर्पान्प्रणतिभिः सह ।। २१ ।।\nनेत्रांजनशलाकाश्च नखरे चनकानि च ।।\nदर्पणं वंशपात्राणि भवान्यै विनिवेदयेत् ।। २२ ।।\nशंखतूर्यनिनादेन गीतमङ्गलनिस्वनैः ।।\nभक्त्या संपूजयेद्देवीं स्वशक्त्या शिववल्लभाम् ।। २३ ।।\nततोऽस्तसमये भानोः कुमार्यः करकैर्नवैः ।।\nस्नानं कुर्युर्मुदा युक्ताः सौभाग्यारोग्यवृद्धये ।। २४ ।।\nयामेयामे गते स्नानं देवीपूजनमेव च ।।\nतैरेव नामभिर्होमस्तिलाज्येन प्रशस्यते ।। २५ ।।\nपद्मासनस्थिता साध्वी तेनैवार्द्रेण वाससा ।।\nगौरीमुखेक्षणपरा तां रात्रिमतिवाहयेत् ।। २६ ।।\nकाश्चिद्वाद्यंति संहृष्टाः काश्चिन्नृत्यंति हर्षिताः ।।\nकथयंति कथाः काश्चिद्देव्यास्तत्र महोत्सवे ।। २७ ।।\nगीततालानु संबद्धमनुद्धतमनाकुलम् ।।\nनृत्यंति स्म पुरे देव्याः काश्चिदुल्लसितभ्रुवः ।। २८ ।।\nनृत्येन हृष्यति हरो गौरी गीतेन तुष्यति ।।\nसद्भावेनाथ वा सर्वे गच्छंति परमां मुदम् ।। २९ ।।\nसुवासिनीभ्यस्तांबूलं कुंकुमं कुसुमानि च ।।\nप्रदेयं जागरवत्या चान्येषामपि किंचन ।। 4.28.३० ।।\nनटैर्विटैर्भटैश्चैव तथा प्रेक्षणकोत्सवैः ।।\nसखिभिः सहिता रात्रिं गायनृत्यन्हितां नयेत् ।। ३१ ।।\nएवं प्रभातसमये स्नात्वा संपूज्य पार्वतीम् ।।\nततो वै सा समारोहेद्वस्त्रालंकृततोरणम् ।। ३२ ।।\nतोलयेत्सा तथासीनं गुडेन लवणेन च ।।\nकुंकुमेनाथ वा शक्त्या कर्पूरागरुचंदनैः ।। ३३ ।।\nपर्वतानामपिच्छेदैः केचिदिच्छंति सूरयः ।।\nकुंडमंडपसंभारैर्मंत्रैस्तत्रैव शोभयेत् ।। ३४ ।।\nलवणेन सहात्मा हि तोल्यते च गुडेन वा ।।\nकयापि भक्तिपरया सौभाग्यमतुलीकृतम् ।। ३५ ।।\nएवं देवीं प्रणम्यार्यां क्षमाप्य गृहमाविशेत् ।।\nआमंत्र्य शास्त्रकुशलानाचारविधिपारगान् ।। ।। ३६ ।।\nअन्नं च मधुरप्रायं भोजयित्वा सुवासिनीः ।।\nस्वयं भुंजीत सहसा ज्ञातीजनबुधैः स्वकैः ।। ३७ ।।\nयच्च देव्याः पुरो दत्तं नैवे द्यादि तदिच्छया ।।\nगृहं प्रतिनयेत्सर्वं विभज्याभ्रांतिमानसा ।। ३८ ।।\nततो दद्याद्गृहस्थेभ्यः कृतकृत्या भवेत्तदा ।।\nविधिर्भाद्रपदेऽप्येष सुसौन्दर्यप्रदायकः ।। ३९ ।।\nसप्तधान्यस्वरूपां च शूर्पे संपूजयेदुमाम् ।।\nगोमूत्रप्राशनं ह्यत्र तेन गोमूत्रसंज्ञिता ।। 4.28.४० ।।\nमाघमासतृतीयायां विशेषः श्रूयतामिति ।।\nपूर्वोक्तं सकलं कृत्वा प्रभाते यवसंस्तरम् ।।\nतोलयित्वा कुंदपुष्पैः पूजयेत्तत्सुतामिति ।। ४१ ।।\nएतेन कारणेनोक्ता चतुर्थी कुन्दसंज्ञया ।।\nतृतीयाख्यं मयैतत्ते कथितं सर्वकारणम् ।।\nजयया मुनिकन्यानां यत्पुरा समुदाहृतम् ।। ४२ ।।\nश्रीकृष्ण उवाच ।।\nआसीद्विदर्भनगरे वेश्या सर्वांगसुंदरी ।।\nतया ब्राह्मणवाक्येन सर्वमेतत्कृतं पुरा ।। ४३ ।।\nभुक्त्वा भोगान्महीपृष्ठे दत्त्वा दानं यथेप्सया ।। ४४ ।।\nकालेन समनुप्राप्ता मरणं मनुजेश्वर ।।\nअचिन्त्या राजदुहिता सा बभूवातिशोभना ।।\nअवंतिसुन्दरी नाम देवानामपि सुन्दरी ।। ४५ ।।\nयदि वक्त्रसहस्राणां सहस्रं स्यात्कथंचन ।।\nतथापि निर्वर्णयितुमशक्या सा सुलोचना ।। ४६ ।।\nचैत्रतृतीयामाहात्म्यात्सा बभूव प्रभावती ।।\nमातापित्रोरतिप्रेष्ठा शिष्टा न्यजनवल्लभा ।। ४७ ।।\nलब्धाब्धिसंभवा यद्वत्कृष्णेनाक्लिष्टकर्मणा ।।\nततः सा बुभुजे भोगान्भर्त्रा सार्द्धं मुदा सती ।। ४८ ।।\nयददाद्ब्राह्मणेभ्यः सा भूषणं कटकादिकम् ।।\nतत्प्रभावेण सा लेभे सौभाग्यं किं ततः परम् ।। ४९ ।।\nपुत्रांश्च जनयामास विष्णुशक्रपराक्रमान् ।।\nसर्वास्त्रशस्त्रकुशला न्वेदोक्तविधिपारगान् ।। 4.28.५० ।।\nएवं रूपं महत्प्राप्य सौभाग्यं पुत्रसंपदम् ।।\nभर्त्रा सहैव मरणमंते प्राप्य पतिव्रता ।। ५१ ।।\nशक्रादिलोकपा लानां भवनेषु यथाक्रमम् ।।\nआक्रम्य ब्रह्मलोकं च जगाम शिवसात्मताम् ।। ५२ ।।\nएवं यान्यापि कुरुते नारी व्रतमिदं शुभम् ।।\nसा रूपसौभाग्यसुतान्प्राप्य स्वर्गे महीयते ।। ५३ ।।\nन दुर्भगा कुले तस्याः काचिद्भवति कन्यका ।।\nन दुर्विनीतश्च सुतो न भृत्योऽप्रियकृद्भवेत् ।। ५४ ।।\nन दारिद्र्यं गृहे तस्मिन्न व्याधिरुपजायते ।।\nयत्र सा रमते साध्वी ध्मातचामीकरप्रभा ।। ५५\nअन्याश्च याश्चरिष्यंति ब्राह्मणानुमते व्रतम् ।।\nसंपूज्य वाचकं भक्त्या भूषणाच्छादनादिभिः ।। ५६ ।।\nताः सर्वसुखसंपन्ना अविपन्नमनोरथाः ।।\nभविष्यंति कुरुश्रेष्ठ तस्यै देवि नमोस्तु ते ।। ५७ ।।\nमाघे महार्घ्यमणिमंडितपादपीठां चैत्रे विचित्रकुसुमोत्करचर्चितांगीम् ।।\nशूर्पप्ररूढनवसस्यमयीं नभस्ये संपूज्य शंभुदयितां प्रभवंति नार्यः ।। ।। ५८ ।।"
  }
]
[
  {
    "text": "।। युधिष्ठिर उवाच ।। ।।\nमधुरा भारती केन व्रतेन मधुसूदन ।।\nतथैव जनसौभाग्यमतिविद्यासु कौशलम् ।।१।।\nअभेदश्चापि दंपत्योस्तथा बंधुजनेन च ।।\nआयुश्च विपुलं पुंसां जायते केन केशव ।। २ ।।\n।। श्रीकृष्ण उवाच ।। ।।\nसम्यक्पृष्टस्त्वया राजञ्छृणु सारस्वतं व्रतम् ।।\nयस्य संकीर्तनादेव तुष्यतीह सरस्वती ।। ३ ।।\nयोऽयं भक्तः पुमान्कुर्यादेतद्व्रतमनुत्तमम् ।।\nतद्वत्सरादौ संपूज्य विप्रेण तं समाचरेत् ।। ४ ।।\nअथ चादित्यवारेण ग्रहताराबलेन च ।।\nपायसं भोजयित्वा च कुर्याद्ब्राह्मणवाचनम् ।। ५ ।।\nशुक्लवस्त्राणि दद्याच्च सहिरण्यानि शक्तितः ।।\nगायत्रीं पूजयेद्भक्त्या शुक्लमाल्यानुलेपनैः ।।\nएभिर्मंत्रपदैः पश्चात्पूर्वं कृत्वा कृताञ्जलिः ।। ६ ।।\nयथा तु देवि भगवान्ब्रह्मा लोकपिता महः।।\nत्वां परित्यज्य नो तिष्ठेत्तथा भव वरप्रदा ।। ७ ।।\nवेदशास्त्राणि सर्वाणि नृत्यगीतादिकं च यत् ।।\nवाहितं यत्त्वया देवि तथा मे संतु सिद्धयः ।। ८ ।।\nलक्ष्मीर्मेधा वरारिष्टिर्गोरी तुष्टिः प्रभा मतिः ।।\nएताभिः पाहि तनुभिरष्टाभिर्मां सरस्वति ।। ९ ।।\nएवं संपूज्य गायत्रीं वीणाक्षमणिधारिणीम् ।।\nशुक्लपक्षेऽक्षतैर्भक्त्या सकमंडलुपुस्तकाम् ।। 4.35.१० ।।\nमौनव्रतेन भुञ्जीत सायं प्रातश्च धर्मवित् ।।\nपञ्चम्यां प्रतिपक्षे च पूजयित्वा सुवासिनीः ।। ११ ।।\nतिलैश्च तंडुलप्रस्थं घृतपात्रेण संयुतम् ।।\nक्षीरं तथा हिरण्यं च गायत्री प्रीयतामिति ।। १२ ।।\nसंध्यायां च ततो मौनं तद्व्रत तु समाचरेत् ।।\nनांतरा भोजनं कुर्याद्यावन्मासास्त्रयोदश ।। १३ ।।\nसमाप्ते तु व्रते दद्याद्भोजनं शुक्लतंडुलैः ।।\nपूर्णं सुवस्त्रयुग्मं च गां च विप्राय भोजनम् ।। १४ ।।\nदेव्यै वितानं घंटां च सितनेत्रं पटान्वितम् ।।\nचन्दनं वस्त्रयुग्मं च दध्यन्नं शिखरैर्युतम् ।। १५ ।।\nतथोपदेष्टारमपि भक्त्या संपूजयेद्गुरुम् ।।\nवित्तशाठ्येन रहितो वस्त्रमाल्यानुलेपनैः ।। १६ ।।\nअनेन विधिना यस्तु कुर्यात्सारस्वतं व्रतम् ।।\nविद्यावानर्थयुक्तश्च रक्तकंठश्च जायते ।। १७ ।।\nसरस्वत्याः प्रसादेन व्यासवत्तु कविर्भवेत् ।।\nनारी वा कुरुते या तु सापि तत्फलभागिनी ।।\nब्रह्मलोके वसेत्तावद्यावत्कल्पायुतत्रयम् ।। १८ ।।\nसारस्वतं व्रतं यस्तु शृणुयादपि यः पठेत् ।।\nविद्याधरपुरे सोऽपि वसेत्कल्पायुतत्रयम् ।। १९ ।।\nसंवत्सरं व्रतवरेण सरस्वतीं ये संपूजयंति जगतो जननीं जनित्रीम् ।।\nमधुरस्वरास्ते रूपान्विता वहुकलाकुशला भवंति ।।4.35.२०।।"
  }
]
[
  {
    "text": "।। श्रीकृष्ण उवाच ।। ।।\nअतःपरं प्रवक्ष्यामि तद्वत्कमलसप्तमीम् ।।\nयस्याः संकीर्तनादेव तुष्यतीह दिवाकरः ।। १ ।।\nवसंतेऽमलसप्तम्यां स्नातः सन्गौरसर्षपैः ।।\nतिलपात्रे च सौवर्णं निधाय कमलं शुभम् ।। २ ।।\nवस्त्रयुग्मवृतं कृत्वा गंधपुष्पैरथार्चयेत्।।\nनमस्ते पद्महस्ताय नमस्ते विश्वधारिणे।।३।।\nदिवाकर नमस्तुभ्यं प्रभाकर नमोऽस्तु ते ।।\nततो द्विकालवेलायामुदकुंभसमन्वितम् ।। ४ ।।\nविप्राय दद्यात्संपूज्य वस्त्रमाल्यविभूषणैः ।।\nअहोरात्रे गते पश्चादष्टम्यां भोजयेद्द्विजान्।। ५।।\nयथाशक्त्याथ भुञ्जीत विमांसं तैलवर्जितम् ।।\nअनेन विधिना शुक्लसप्तम्यां मासिमासि च ।। ६ ।।\nसर्वं समाचरेद्भक्त्या वित्त शाठ्यविवर्जितः ।।\nव्रतांते शयनं दद्यात्सुवर्णकमलान्वितम् ।।७।।\nगावं स दद्याच्छक्त्या तु सुवर्णाढ्यां पयस्विनीम्।।\nभाजनासनदीपादीन्दद्यादिष्टानुपस्करान् ।। ८ ।।\nअनेन विधिना यस्तु कुर्यात्कमलसप्तमीम् ।।\nलक्ष्मीमनन्तामभ्येत्य सूर्यलोके च मोदते ।। ९ ।।\nकल्पेकल्पे तथा लोकान्सप्त गत्वा पृथक्पृथक् ।।\nअप्सरोभिः परिवृतस्ततो याति पराङ्गतिम् ।। 4.50.१० ।।\nयः पश्यतीदं शृणुयान्मुहूर्तं पठेच्च भक्त्या सुमतिं ददाति ।।\nसोऽप्यत्र लक्ष्मीमचलामवाप्य गन्धर्वविद्याधरलोकमेति ।। ११ ।। ।।"
  }
]
[
  {
    "text": "।। श्रीकृष्ण उवाच।। ।।\nब्राह्मणा दैवतं भूमौ ब्राह्मणा दिवि दैवतम् ।।\nब्राह्मणेभ्यः परं नास्ति नास्ति भूतं जगत्त्रये ।। १ ।।\nअदेवं दैवतं कुर्युः कुर्युर्देवमदैवतम् ।।\nब्राह्मणा हि महाभागाः पूज्यंते सततं द्विजाः ।।२।।\nब्राह्मणेभ्यः समुत्पन्ना देवाः पूर्वमिति स्मृतिः ।।\nब्राह्मणेभ्यो जगत्सर्वं तस्मात्पूज्यतमा द्विजाः ।। ३ ।।\nयेषामश्नंति वक्त्रेण देवताः पितरस्तथा ।।\nऋषयश्च तथा नागाः किं भूतमधिकं ततः ।। ४ ।।\nयदैव मनुजो भक्त्या ब्राह्मणेभ्यः प्रयच्छति ।।\nतदैवाप्नोति धर्मज्ञ बहुजन्मनि जन्मनि ।। ५ ।।\nतालवृंतानिलेनैव श्रांतसंवाहनेन च ।।\nउत्सादनेन गात्राणां तथा व्यंजनकर्मणा ।। ६ ।।\nपादशौचप्रदानेन पादयोः सेचनेन च ।।\nपरिचर्य यथा काममेकेनैव द्विजोत्तम ।। ७ ।।\nअनिष्ट्वापि समाप्नोति स्वर्गलोकं च शाश्वतम् ।।\nब्राह्मणानां शुभं कृत्वा नाकलोके महीयते ।। ८ ।।\nयद्ब्राह्मणास्तुष्टिमन्तो वदंति प्रत्यक्षदेवेषु परोक्षदेवाः ।।\nतद्वै शुभं तस्य नरस्य नूनं भवेदतस्तान्सततं निषेवेत् ।। ९ ।।"
  }
]
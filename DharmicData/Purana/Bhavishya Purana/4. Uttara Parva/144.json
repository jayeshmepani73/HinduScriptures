[
  {
    "text": "।। ।। युधिष्ठिर उवाच ।। ।।\nशांतिं कथय देवेश गणनाथस्य मे विभो ।।\nयां कृत्वा सर्वदुर्गाणि तरते मानवोऽखिलः ।। १ ।। ।। ।।\n।। श्रीकृष्ण उवाच ।। ।।\nशांतिं वक्ष्यामि राजेन्द्र गणनाथप्रियां पराम् ।।\nयस्या आचरणेनैव सर्वारिष्टक्षयो भवेत् ।। २ ।।\nविनायकं कर्माविघ्नसिद्ध्यर्थं विनिबोधत ।।\nस्वप्नेऽवगाहतेऽत्यर्थं जलं मुंडांश्च पश्यति ।। ३ ।।\nकाषायवाससश्चैव क्रव्यादानधिरोहति ।।\nअपमूर्धैः शवे रुद्रैः सहैकत्र च तिष्ठति ।। ४ ।।\nव्रजन्नपि तथात्मानं मन्यतेनुगतं परैः ।।\nविमना विफलारंभः संसीदत्यनिमित्ततः ।। ५ ।।\nतेनोपसृष्टो लभते न राज्यं राजनंदनः ।।\nकुमारी न च भर्तारमपत्यं गर्भिणी तथा ।। ६ ।।\nआचार्यत्वं श्रोत्रियश्च न शिष्योऽध्यापनं तथा ।।\nवणिग्लाभं न चाप्नोति न कृषिं च कृषीवलः ।। ७ ।।\nस्नपनं तस्य कर्तव्यं पुण्येऽह्नि विधिपूर्वकम् ।।\nगौरसर्षपकल्केन साज्येनोत्सादितस्य तु ।। ८ ।।\nसुगन्धकुंकुमालिप्तशरीरशिरसस्तथा ।।\nभद्रासनोपविष्टस्य स्वस्ति वाच्य द्विजाञ्छुभान् ।। ९ ।।\nअश्वस्थानाद्गजस्थानाद्वल्मीकात्संगमाद्ध्रदात् ।।\nमृत्तिकां रोचनां गंधान्गुग्गुलं चाप्सु निक्षिपेत् ।। 4.144.१० ।।\nयदा हृता ह्येकवणैर्मनुभिः कलशैर्ह्रदात् ।।\nचर्मण्यानडुहे रक्ते स्थाप्य भद्रासनं तथा ।। ।।१ १।।\nसहस्राक्षं शतधारमृषिणा वचनं कृतम् ।।\nतेन त्वामभिषिंचामि पावमान्यः पुनंतु ते ।।१२।।\nभगं ते वरुणो राजा भगं सूर्यो बृहस्पतिः ।।\nभगमिन्द्रश्च वायुश्च भगं सप्तर्षयो ददुः ।। १३ ।।\nयत्ते केशेषु दौर्भाग्यं सीमंते यच्च मूर्द्धनि ।।\nललाटे कर्णयोरक्ष्णोरापस्तद्घ्नन्तु ते सदा ।। १४ ।।\nस्नातस्य सार्षपं तैलं स्रुवेणौदुम्बरेण च ।।\nजुहुयान्मूर्द्धनि कुशान्सव्येन परिगृह्य च ।। १५ ।।\nमितश्च समितश्चैव तथा सालकटंकटौ ।।\nकूष्मांडो राजपुत्रश्च अंते स्वाहासमन्वितैः ।। १६ ।।\nनामभिर्बलिमंत्रैश्च नमस्कारसमन्वितैः ।।\nदद्याच्चतुष्पथे शूर्पे कुशानास्तीर्य सर्वशः ।। १७ ।।\nकृता कृतांस्तंडुलांश्च पललौदनमेव च ।।\nमत्स्यान्पक्वांस्तथैवामान्मांसमेतावदेव तु ।। १८ ।।\nपुष्पं चित्रं सुगन्धं च सुरां च त्रिविधामपि ।।\nमूलकं पूरि कापूपं तथैवोंडेरकस्रजम् ।। १९ ।।\nदूर्वां सर्वप्रपुष्पाणां दत्त्वार्घ्यं   पूर्णमडलाम् ।।\nविनायकस्य जननीमुपतिष्ठेत्ततोंऽबिकाम् ।। 4.144.२० ।।\nरूपं देहि यशो देहि भगं भवति देहि मे ।।\nपुत्रान्देहि धनं देहि सर्वकामांश्च देहि मे ।। २१ ।।\nततः शुक्लांबरधरः शुक्लमाल्यानुलेपनः ।।\nभोजयेद्ब्राह्मणान्दद्याद्वस्त्रयुग्मं गुरोरपि ।। २२ ।।\nएवं विनायकं पूज्य ग्रहांश्चैव विधानतः ।।\nकर्मणां फलमाप्नोति श्रियमाप्नोति चोत्तमाम् ।। २३ ।।\nआदित्यस्य तथा पूजां तिलकं स्वामिनस्तथा ।।\nमहागणपतेश्चैव कुर्वन्सिद्धिमवाप्नुयात् ।। २४ ।।\nश्वेतार्कस्य तु यो मूले महागणपतिः कृतः ।।\nसर्वलक्षणसंपूर्णः सोऽपि सिद्धिकरः स्मृतः ।। २५ ।।\nसंजप्यते शुचौ देशे विघ्नं नात्र हि देहिनः ।।\nपरमं पूजयेन्नित्यं गन्धमाल्यस्रगादिभिः ।। २६ ।।\nक्षीणभाग्योऽपि पुरुषः पूजितश्च नरेश्वरः ।।\nसर्वसिद्धिमवाप्नोति जयी भवति सर्वदा ।। .२७ ।। ।।"
  }
]
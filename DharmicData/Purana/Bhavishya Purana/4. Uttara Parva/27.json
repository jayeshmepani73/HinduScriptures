[
  {
    "text": "।। श्रीकृष्ण उवाच ।। ।।\nतथा चान्यां प्रवक्ष्यामि तृतीयां पापनाशिनीम् ।।\nलोकेषु नाम्ना विख्यातामार्द्रानंदकरीमिमाम् ।। १ ।।\nयदा शुक्लतृतीयायामाषाढर्क्षं भवेत्क्वचित् ।।\nब्रह्मर्क्षं चाथ मार्गं वा व्रतं ग्राह्यं तदा शुभम् ।। २ ।।\nदर्भगंधोदकैः स्नानं तदा सम्यक्समाचरेत् ।।\nशुक्लमाल्यांबरधरः शुक्लगंधानुलेपनः ।। ३ ।।\nभवानीमर्चयेद्भक्त्या शुक्लपुष्पैः सुगंधिभिः ।।\nमहादेवेन सहितामुपविष्टां वरासने ।।४।।\nवासुदेव्यै नमः पादौ शंकराय नमो हरेः ।।\nजंघे शोकविनाशिन्यायानन्दाय नमः प्रभो।। ।। ५ ।।\nरंभायै पूजयेदूरू शिवाय च पिनाकिनः ।।\nआदित्यै च कटिं पूज्या शूलिनः शूलपाणये ।। ६ ।।\nमाधव्यै च तथा नाभिमथ शंभोर्भवाय वै ।।\nस्तनावानंदकारिण्यै शंकरायेंदुधारिणे ।। ७ ।।\nउत्कंठिन्यै नमः कंठं नीलकंठाय वै हरेः ।।\nकरावुत्पलधारिण्यै रुद्राय जगतीपतेः ।।८।।\nबाहुं च परिरंभिण्यै नृत्यशीलाय वै हरेः ।। ९ ।।\nदेव्या मुखं विलासिन्यै वृषेशाय पुनर्विभोः ।।\nस्मितं सस्मरशीलायै विश्ववक्त्राय वै विभोः ।। ।। 4.27.१० ।।\nनेत्रं मदनवासिन्यै विश्वधाम्ने त्रिशूलिने ।।\nभ्रुवौ रतिप्रियायै च तांडवेशाय वै विभोः ।। ११ ।।\nदेव्यै ललाटमिंद्राण्यै हव्यवाहाय वै विभोः ।।\nस्वाहायै मुकुटं देव्या विभोः पञ्चशराय वै ।। १२ ।।\nविश्वकायै विश्वमुख्यै विश्वपादकरौ शिवौ ।।\nप्रसन्नवदनौ वंदे पार्वतीपरमेश्वरौ ।। ।। १३ ।।\nएवं संपूज्य विधिवदग्रतः शिवयोः पुनः ।।\nपद्मोत्पलानि च तथा नानावर्णानि कारयेत् ।। १४ ।।\nशङ्खचक्रे सकटके स्वस्तिकं वर्द्ध मानकम् ।।\nगोमूत्रं गोमयं क्षीरं दधि सर्पिः कुशोदकम् ।। १५ ।।\nशृंगोदकं बिल्वपत्रं वारि कुंभान्वितं तथा ।।\nउशीरनीरं तद्वच्च यवचूर्णोदकं ततः ।। १६ ।।\nतिलोदकं च संप्राप्य स्वप्यान्मार्गशिरादिषु ।।\nप्रतिपक्षद्वितीयायां प्राशनं समुदाहृतम् ।। १७ ।।\nसर्वत्र शुक्लपुष्पाणि प्रशस्तानि शिवार्चने ।।\nदानकालेषु सर्वेषु मंत्रमेतमुदीरयेत् ।। १८ ।।\nगौरी मे प्रीयतां नित्यमघनाशाय मंगला ।।\nसौभाग्यायास्तु ललिता भवानी सर्वसिद्धये ।। १९ ।।\nसंवत्सरांते लवणं गुडकुंभं समर्जितम् ।।\nचन्दनं नेत्रपट्टं च सितवस्त्रयुगान्वितम् ।।\nउमामहेश्वरं हैमं तद्वदिक्षुफलैर्युतम् ।। 4.27.२० ।।\nप्रस्तरावरणं शय्यां सविश्रामां निवेदयेत् ।।\nसपत्नीकाय विप्राय गौरी मे प्रीयतामिति ।। २१ ।।\nआर्द्रानन्दकरी नाम तृतीयैषा सनातनी ।।\nयामुपोष्य नरो याति शंभोस्तत्परमं पदम् ।। २२ ।।\nइह लोके यमानंदं प्राप्नोति धनसंचयात् ।।\nआयुरारोग्यसंपन्नो न  किञ्चिच्छोकमाप्नुयात् ।। २३ ।।\nनारी वा कुरुते या तु कुमारी विधवा तथा ।।\nसापि तत्फलमाप्नोति देव्यनुग्रहलालिता ।। २४ ।।\nप्रतिपक्षमुपोष्यैवं मंत्रार्चनविधानतः ।।\nरुद्राणीलोकमाप्नोति पुनरावृत्तिवर्जितम् ।। २५ ।।\nय इदं शृणुयान्नित्यं श्रावयेद्वापि मानवः ।।\nशक्रलोके सगंधर्वैः पूज्यतेऽब्दशतत्रयम् ।। २६ ।।\nआनंददां सकलदुःखहरां तृतीयां या स्त्री करोति विधिवत्सधवाधवा च ।।\nसा स्वे गृहे सुखशतान्यनुभूय भूयो गौरीपुरं सदयिता मुदिता प्रयाति ।। २७ ।।"
  }
]
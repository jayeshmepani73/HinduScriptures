[
  {
    "text": "।। युधिष्ठिर उवाच ।। ।।\nअवियोगव्रतं ब्रूहि मम यादवनंदन ।।\nविधानं तस्य कीदृक्च किं पुण्यं काऽत्र देवता ।। १ ।।\n।। श्रीकृष्ण उवाच ।। ।।\nशृणु पांडव यत्नेन कथ्यमानं यथाखिलम् ।।\nअवियोगव्रतं नाम व्रतानामुत्तमोत्तमम् ।। २ ।।\nप्रौष्ठपदे शुक्लपक्षे द्वादश्यां प्रातरुत्थितः ।।\nयस्तु शुक्लांबरधरः स्नात्वा पूर्वं जलाशये ।। ३ ।।\nहृद्ये रम्ये सौधतटे हरिं लिख्येत मण्डले ।।\nगोधूमचूर्णपिष्टेन लक्ष्मी तत्पार्श्ववर्तिनीम् ।। ४ ।।\nतत्रैव च हरं गौरीं सावित्रीं ब्रह्मणा सह ।।\nराज्ञीसहितं च रविं त्रैलोक्योद्योतकारकम् ।। ५ ।।\nगंधैः पुष्पैश्च धूपैर्नैवेद्यैरर्चयेद्यथाशक्त्या ।।\nअवियोगव्रतचारी मंत्रेणानेन राजेन्द्र।।६।।\nनारी वा पुरुषो वा अवियोगमतिं दृढां कृत्वा ।।\nभक्त्या ध्यानी मौनी दांपत्यं पूजयेद्देवम् ।। ७ ।।\nसहस्रमूर्द्धा पुरुषः पद्मनाभो जनार्दनः ।।\nव्यासोऽपि कपिलाचार्यो भगवान्पुरुषोत्तमः ।।८।।\nनारायणो मधुलिहो विष्णुर्दामोहरो हरिः ।।\nमहावराहो गोविंदः केशवो गरुडध्वजः ।। ९ ।।\nश्रीधरः पुंडरीकाक्षो विश्वरूपस्त्रिविक्रमः ।।\nउपेन्द्रो वामनो रामो वैकुंठो माधवो ध्रुवः ।। 4.68.१० ।।\nवासुदेवो हृषीकेशः कृष्णः सकर्षणोऽच्युतः ।।\nअनिरुद्धो महायोगी प्रद्युम्नो नंद एव च ।। ११ ।।\nनित्यं स मे शुभः प्रीतः सश्रीकः केशशूलिनः ।।\nउमापतिनीलकंठः स्थाणुः शंभुर्भगाक्षिहा ।। ।। १२ ।।\nईशानो भैरवः शूली त्र्यंबकस्त्रिपुरांतकः ।।\nकपर्दीशो महालिंगी महाकालो वृषध्वजः ।।१३।।\nशिवः शर्वो महादेवो रुद्रो भूतमहेश्वरः ।।\nममास्तु सह पार्वत्या शंकरः शंकरश्चिरम् ।। १४ ।।\nब्रह्मा शंभुः प्रभुः स्रष्टा पुष्करी प्रपितामहः ।।\nहिरण्यगर्भो वेदज्ञः परमेष्ठी प्रजापतिः ।।१५ ।।\nचतुर्मुखः सृष्टिकर्ता स्वयंभूः कमलासनः ।।\nविरञ्चिः पद्मयोनिश्च ममास्तु वरदः सदा।।१६।।\nआदित्यो भास्करो भानुः सूर्योर्कः सविता रविः ।।\nमार्तंडो मंडलज्येतिरग्निरश्मिर्जनेश्वरः ।। १७ ।।\nप्रभाकरः सप्तसप्तिस्तरणिः सरणिः खगः ।।\nदिवाकरो दिनकरः सहस्रांशुर्मरीचिमान् ।। १८ ।।।\nपद्मप्रबोधनः पूषा किरणी मेरुभूषणः ।।\nनिकुंभोः वर्णभो देवः सुप्रीतोऽस्तु सदा मम ।।१९।।\nलक्ष्मीः श्रीः संपदा पद्मा मा विभूतिर्हरिप्रिया ।।\nपार्वती ललिता गौरी उमा शंकरवल्लभा ।। 4.68.२० ।।\nगायत्री प्रकृतिः सृष्टिः सावित्री वेधसो मता ।।\nराज्ञी भानुमती संज्ञा नित्यभा भास्करप्रिया। ।। २१ ।।\nइति पद्मनाभशंकरपितामहार्क्कादीन्सप्रियान्पूज्य ।।\nदत्त्वादत्त्वा दानं भुक्त्वा चांते व्रजेद्वेश्म ।। २२ ।।\nद्वादश्यां चरति नरो व्रतमेतद्भक्तिभावितो लोके ।।\nभवति यशोधनभागी संततिमान्विगतसंतापः ।। २३ ।।\nहरिहरहिरण्यगर्भप्रभाकराणां क्रमेण लोकेषु ।।\nभुक्त्वा भोगान्विपुलानथ योगी निर्वृतो भवति ।। २४ ।।\nस्त्रीपुंसोर्यदि युग्मं पुरुषो वा यदि समाचरति कश्चित् ।।\nनारी वा व्रतमेतच्चीर्त्वा यात्यालयं विष्णोः।।२५।।"
  }
]
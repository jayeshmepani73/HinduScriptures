[
  {
    "text": "।। ।। युधिष्ठिर उवाच ।। ।।\nकृष्णकृष्ण महाबाहो सर्वशास्त्रविशारद ।।\nकथयस्वेह दानानामुत्तमं यत्प्रकीर्तितम् ।। १ ।।\nयेन दत्तेन दानानि सर्वाण्येव भवंत्युत ।।\nसर्वकामसमृद्धिश्च सर्वपापक्षयो भवेत् ।। २ ।।\nप्रायश्चित्तविशुद्धिश्च तन्मे कथय सुव्रत ।।\nश्रीकृष्ण उवाच ।।\nशृणु राजन्प्रवक्ष्यामि दानानामुत्तमोत्तमम् ।। ३ ।।\nख्यातं लवणधेन्वाख्यं  सर्वकामप्रदं नृणाम् ।।\nयां दत्त्वा ब्रह्महा गोघ्नः पितृहा गुरुतल्पगः ।। ।। ४ ।।\nविश्वासघाती क्रूरात्मा सर्वपापरतोऽपि वा।।\nमुच्यते नात्र संदेहः शिवलोकं स गच्छति ।। ५ ।।\nसुभगो धनसंपन्नो दीर्घायुरपराजितः ।।\nजायते पुरुषो लोके सर्वकामसमन्वितः ।। ६ ।।\nविधिं वक्ष्यामि राजेन्द्र लवणस्येह कल्पनम् ।।\nगोमयेनोपलिप्तेन दर्भसंस्तरसंस्थितम् ।। ७ ।।\nआविकं चर्म विन्यस्य पूर्वाशाभिमुखं स्थितम् ।।\nवस्त्रेणाच्छादितं कृत्वा धेनुं कुर्वीत बुद्धिमान् ।। ८ ।।\nआढकेनैव कुर्वीत वहुवित्तोऽल्पवित्तवान् ।।\nस्वर्णशृङ्गीं रौप्यखुरामिक्षुपादां फलस्तनीम् ।। ९ ।।\nकार्या शर्करया जिह्वा गन्धप्राणवती तथा ।।\nसमुद्रोदरजे शुक्ती कर्णौ तस्याः प्रकल्पयेत्।। 4.155.१० ।।\nकंबलं पट्टसूत्रेण ग्रीवायां घण्टिकां तथा ।।\nशृंगे चन्दनकाष्ठाभ्यां मौक्तिके चाक्षिणी उभे ।। ११ ।।\nकपोलौ सक्तुपिण्डाभ्यां यवानास्ये प्रदापयेत् ।।\nतिलान्पार्श्वे प्रकुर्वीत गोधूमाश्चैव भक्तितः ।।१२।।\nएवं वै सप्तधान्यानि यथालाभं प्रकल्पयेत् ।।\nपृष्ठे वै ताम्रपात्रं तु अपाने गुड पिंडिकाम् ।।१३।।\nलांगूले कंबलं दद्याद्द्राक्षां क्षीरप्रदेशतः ।।\nयोनिप्रदेशे च मधु सर्ववस्तुफलान्वितम् ।।१४।।\nएवं सम्यक्परिस्थाप्य रसरस्यमयीं च गाम् ।।\nस्थापयेद्वत्समेकं च चतुर्भागेन मानवः ।। १५ ।।\nएवं धेनुं समभ्यर्च्य माल्यवस्त्रविभूषणैः ।।\nस्नात्वा देवार्चनं कृत्वा ब्राह्मणानभिपूज्य च ।।\nकृत्वा प्रदक्षिणां गां तु पुत्रभार्यासमन्वितः ।। १६ ।।\nब्राह्मणाय सुशीलाय वृत्तयुक्ताय वै नृप ।।\nदद्यात्पर्वसु सर्वेषु मन्त्रपूर्वं सुभक्तितः।।१७।।\nलवणे वै रसाः सर्वे लवणे सर्वदेवताः ।।\nसर्वदेवमये देवि लवणाख्ये नमोऽस्तु ते ।। १८ ।।\nएवमुच्चार्य मंत्रां ते विप्राय प्रतिपादयेत् ।।\nसम्यक्प्रदक्षिणां कृत्वा दक्षिणासहितां नृप ।। १९ ।।\nप्रदक्षिणा मही तेन कृता भवति भारत ।।\nसर्वदानानि दत्तानि सर्वक्रतुफलानि च ।। 4.155.२० ।।\nसर्वे रसाः सर्वमन्नं सर्वं च सचराचरम् ।।\nसौभाग्यं परमा बुद्धिरारोग्यं सर्वसंपदः ।। २१ ।।\nभवति दत्त्वा नृणां तु रसधेनुं न संशयः ।।\nस्वर्गे च नियता वासो यावदाभूतसंप्लवम् ।। २२ ।।\nपर्णौर्णकंबलगलां लवणाढकेन कृत्वा फलस्तनवतीमपि लावणाख्याम् ।।\nदत्त्वा द्विजाय विधिवद्रसधेनुमेनां लोकं गवां सकलसौख्ययुतो विशेत्सः ।। २३ ।।"
  }
]
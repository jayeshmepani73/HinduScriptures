[
  {
    "text": "।। ।। श्रीगणेशाय नमः ।।\n।। श्रीसरस्वत्यै नमः ।। ।।\nॐ नमो भगवते वासुदेवाय ।। ।।\nकल्याणानि ददातु वो गणपतिर्यस्मिन्नतुष्टे सति क्षोदीयस्यपि कर्मणि प्रभवितुं ब्रह्मापि जिह्मायते ।।\nभेजे यच्चरणारविन्दमसकृत्सौभाग्यभाग्योदयैस्तेनैषा जगति प्रसिद्धिमगमद्देवेन्द्रलक्ष्मी रपि ।। १ ।।\nशश्वत्पुण्यहिरण्यगर्भरसनासिंहासनाध्यासिनी सेयं वागधिदेवता वितरतु श्रेयांसि भूयांसि वः ।।\nयत्पादामलकोमलांगुलिनख ज्योत्स्नाभिरुद्वेल्लितः शब्दब्रह्मसुधांबुधिर्बुधमनस्युच्छ्रंखलं खेलति ।। २ ।।\nनमस्तस्मै विश्वोदयविलयरक्षाप्रकृतये शिवाय क्लेशौघच्छिदुरपद् पद्मप्रणतये ।।\nअमन्दस्वच्छन्दप्रथितपृथुलीलातनुभृते त्रिवेदीवाचामप्यपथनिजतत्त्वस्थितिकृते ।। ३ ।।\nयस्य गण्डतले भाति विमला षट्प दावली ।।\nअक्षमालेव विमला स नः पायाद्गणाधिपः ।। ४ ।।\nॐ नमो वासुदेवाय सशार्ङ्गाय सकेतवे ।।\nसगदाय सचक्राय सशंखाय नमो नमः ।। ५ ।।\nनमः शिवाय सोमाय सगणाय ससूनवे ।।\nसवृषाय सशूलाय सकपालाय सेन्दवे ।। ६ ।।\nशिवं ध्यात्वा हरिं स्तुत्वा प्रणम्य परमे ष्ठिनम् ।।\nचित्रभानुं च भानुं च नत्वा ग्रन्थमुदीरयेत् ।। ७ ।।\nछत्राभिषिक्तं धर्मज्ञं धर्मपुत्रं युधिष्ठिरम् ।।\nद्रष्टुमभ्यागता हृष्टा व्यासाद्याः परम र्षयः ।। ८ ।।\nमार्कण्डेयः समाण्डव्यः शाण्डिल्यः शाकटायनः ।।\nगौतमो गालवो गार्ग्यः शातातपपराशरौ ।। ९ ।।\nजामदग्न्यो भरद्वाजो भृगु र्भागुरिरेव च ।।\nउत्तंकः शंखलिखितौ शौनकः शाकटायनिः ।। 4.1.१० ।।\nपुलस्त्यः पुलहो दाल्भ्यो बृहदश्वः सलोमशः ।।\nनारदः पर्वतो जहुरपाव सुपरावसू ।। ११ ।।\nतानृषीनागतान्दृष्ट्वा वेदवेदाङ्गपारगान् ।।\nभक्तिमान्भ्रातृभिः सार्द्धं कृष्णधौम्यपुरःसरः ।। १२ ।।\nयुधिष्ठिरः संप्रहृष्टः समुत्थायाभिवाद्य च ।।\nअर्घ्यमाचमनं पाद्यमासनानि स्वयं ददौ ।। १३ ।।\nउपविष्टेषु तेष्वेव तपस्विषु युधिष्ठिरः ।।\nविनयावनतो भूत्वा व्यासं वचनमब्रवीत् ।। १४ ।।\nभगवंस्त्वत्प्रसादेन प्राप्तं राज्यं महन्मया ।।\nविक्रम्य निहतः संख्ये सानुबन्धः सुयोधनः ।। १५ ।।\nसरोगस्य यथा भोगः प्राप्तोऽपि न सुखावहः ।।\nहत्वा ज्ञातींस्तथा राज्यं न सुखं प्रतिभाति मे ।। १६ ।।\nयत्सुखं पावनं प्रीतिर्वनमूलफलाशिनाम् ।।\nप्राप्य गां च हतारातिं न तदस्ति पितामह ।। १७ ।।\nयो नो बन्धुर्गुरुर्गोप्ता सदा शर्म च वर्म च ।।\nस मया राज्यलोभेन भीष्मः पापेन घातितः ।। १८ ।।\nअविवेकमहं धास्ये मनो मे पापपङ्किलम् ।।\nक्षालयित्वा तव गिरा बहुदर्शितवारिणा ।। १९ ।।\nसंश्रुतानि पुराणानि वेदास्सांगा मया विभो ।।\nममाद्य धर्मसर्वस्वं प्रज्ञादीपेन दर्शय ।। 4.1.२० ।।\nएते सधर्मगोप्तारो मुनयः समुपागताः ।।\nपिबतो नेत्रभ्रमरैर्भवतो मुखपंकजम् ।।२१।।\nअर्थशास्त्राणि यावंति धर्मशास्त्राणि यानि वै ।।\nश्रुतानि सर्वशास्त्राणि भीष्माद्भागीरथीसुतात् ।। २२ ।।\nस्वर्गं गते शान्तनवे भवान्कृष्णोऽथ यादवः ।।\nसुहृत्त्वाद्बन्धुभावाच्च नान्यः शिक्षयिता मम ।। २३ ।।\nसत्यं सत्यवतीसूनुर्धर्मराजाय वक्ष्यति ।।\nविशेषधर्मानखिलान्मुनीनामविशेषतः ।। २४ ।।\nव्यास उवाच ।। ।।\nयदाख्येयं तदाख्यातं मया भीष्मेण तेऽनघ ।।\nमार्कण्डेयेन धौम्येन लोमशेन महर्षिणा ।। २५ ।।\nधर्मज्ञो ह्यसि मेधावी गुणवान्प्रा ज्ञसत्तमः ।।\nन तेऽस्त्यविदितं किञ्चिद्धर्माधर्मविनिश्चये ।। २६ ।।\nपार्श्वस्थिते हृषीकेशे केशवे केशिसूदने ।।\nकस्यचित्कथने जिह्वा तत्र संपरि वर्तते ।। २७ ।।\nकर्ता पालयिता हर्ता जगतां यो जगन्मयः ।।\nप्रत्यक्षदर्शी सर्वस्य धर्मान्वक्ष्यत्यसौ तव ।। २८ ।।\nसमादिश्येति कर्तव्यं भगवान्बादरायणः ।।\nपूजितः पाण्डुतनयैर्जगाम स्वतपोवनम् ।। २९ ।।\nस्वाभाष्य भारतविधातरि संप्रयाते ते कौतुकाकुलधियो मुनयः प्रशान्ताः ।।\nकिं पृच्छति क्षपितभारतलोकशोकः किं वक्ष्यतीह भगवान्यदुवंशवीरः ।। 4.1.३० ।।"
  }
]
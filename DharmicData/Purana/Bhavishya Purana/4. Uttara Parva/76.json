[
  {
    "text": "।। श्रीकृष्ण उवाच ।। ।।\nद्वादश्यास्ते विधिः प्रोक्तः श्रावणे यो युधिष्ठिर ।।\nसर्वपापप्रशमनः सर्वसौख्यप्रदायकः ।। १ ।।\nएकादशी यदा सा स्याच्छ्रवणेन समन्विता ।।\nविजया सा तिथिः प्रोक्ता भक्तानां विजयप्रदा ।। २ ।।\nबलवानजितो दैत्यो बलिर्नामा महाबलः ।।\nतेन देवगणाः सर्वे त्याजिताः सुरमंदिरम् ।।\nततो देवा महाविष्णुं गत्वा वचनमूचिरे ।।\nत्वं गतिः सर्वदेवानां शीघ्रं कष्टात्समुद्धर ।। ४ ।।\nजहि दैत्यं महाबाहो बलिं बलनिषूदन ।।\nश्रुत्वा विष्णुस्तदा वाक्यं देवानां करुणोदयम् ।। ५ ।।\nउवाच वाक्यं कालज्ञो देवानां हितकाम्यया ।।\nजाने वैरोचनिं दैत्यं बलिं त्रैलोक्यकण्टकम् ।। ६ ।।\nतपसा भावितात्मानं शान्तं दान्तं जितेन्द्रियम् ।।\nमद्भक्तं मद्गतप्राणं सत्यसन्धं महाबलम् ।।\nतपसोन्तः सुबहुना काले नास्य भविष्यति ।। ७ ।।\nयदा विनयसम्पन्नं ज्ञास्ये कालेन केनचित् ।।\nसमाहृत्य प्रियं तस्य तदा दास्ये दिवौकसाम् ।। ८ ।।\nअदितिर्मां प्रपन्ना वै पुत्रार्थे पुत्रलोभिनी ।।\nतस्यामतिहितं देवाः करिष्ये नात्र संशयः ।। ९ ।।\nतद्देवानां हितं सर्वे चाहितं तु सुरद्विषाम् ।।\nतद्गच्छध्वं निरुद्विग्नाः कालः कश्चित्प्रतीक्ष्यताम् ।। 4.76.१० ।।\nएवमुक्ता गता देवाः कार्यं विष्णुरचिंतयत् ।।\nसा चिन्तयित्वा सुचिरं देव्या गर्भावतारणम् ।।\nअदितिर्वरयामास वांछितं मे भविष्यति ।। ११ ।।\nअथ काले बहुतिथे गते सा गर्भिणी ह्यभूत् ।।\nसुषुवे नवमे मासि पुत्रं सा वामनं हरिम् ।। १२ ।।\nह्रस्वपादं ह्रस्वकायं महच्छिरसमर्भकम् ।।\nपाणिपादोदरकृशं स्वयं नारायणं हरिम् ।। १३ ।।\nदृष्ट्वा तु वामनं जातं यदि सा वक्तुमुद्यता ।।\nनिरुद्धवाक्या ह्यभवद्वक्तुं किंचिन्न पारितम् ।। १४ ।।\nएकादश्यां भाद्रपदे श्रवणेन नरोत्तम ।।\nसंचचाल मही जाते वामने तु त्रिविक्रमे ।। १५ ।।\nभयं बभूव दैत्यानां देवानां तोष आभवत् ।।\nजातकर्मादिकांस्तस्य संस्कारान्स्वयमेव हि ।। १६ ।।\nचकार कश्यपो धीमान्प्रजापतिरनुद्यतः ।।\nआबद्धमेखलो दंडी धृत्वा यज्ञोपवीतकम् ।। १७ ।।\nकुशस्वच्छोदकधरः कमंडलुविभूषितः ।।\nबलेर्बलवतो यज्ञं जगाम बहुविस्तरम् ।। १८ ।।\nदृष्ट्वा बलिमथोवाच वामनोऽभ्येत्य तत्क्षणम् ।।\nअथ चाह यज्ञपते दीयतां मम मेदिनी ।। १९ ।।\nपादत्रयप्रमाणेन पठनार्थे स्थितो ह्यसि ।।\nदत्तादत्ता तव मया बलिः प्राह द्विजोत्तमम् ।। 4.76.२० ।।\nततो वर्द्धितुमारब्धो वामनोऽनंतविक्रमः ।।\nपादौ भूमौ प्रतिष्ठाप्य शिरसावृत्य रोदसी ।। २१ ।।\nताभ्यामिंद्रादिकाँल्लोकाँल्ललाटे ब्रह्मणः पदम् ।।\nन तृतीय पदं लेभे ततो नेदुर्दिवौकसः ।। २२ ।।\nतद्दृष्ट्वा महदाश्चर्यं सिद्धा देवर्षयस्तथा ।।\nसाधुसाध्विति देवेशं प्रशशंसुर्मुदान्विताः ।।२३।।\nततो दैत्यगणान्सर्वाञ्जित्वा त्रिभुवनं वशी ।।\nबलिमाह ततो गच्छ सुतलं स्वबलानुगः ।। २४ ।।\nतत्र त्वमीप्सितान्भोगान्भुक्त्वा मद्बाहुपालितः ।।\nअस्येंद्रस्यावसाने तु त्वमेवेन्द्रो भविष्यसि ।। २५ ।।।।।\nएवमुक्तो बलिः प्रायान्नमस्कृत्य नरोत्तमम् ।।\nविसृज्येमं बलिं देवान्सकलान्स उवाच ह ।। २६ ।।\nस्वानि धिष्ण्यानि गच्छध्वं तिष्ठध्वं विगत ज्वराः ।।\nदेवेनोक्ता गता देवा हृष्टाः संपूज्य वामनम् ।। २७ ।।\nदेवः कृत्वा जगत्कार्यं तत्रैवांतर्द्धिमागमत् ।।\nएतत्सर्वं समभवदेकादश्यां नराधिप।।।\nतेनेष्टा देवदेवस्य सर्वदा विजया तिथिः ।। २८ ।।\nएषा वै फाल्गुने मासि पुष्येण सहिता नृप ।।\nविजया प्रोच्यते सद्भिः कोटिकोटिगुणोत्तरा ।।२९।।\nएकादश्यां सोपवासो रात्रौ संपूजयेद्धरिम् ।।\nरौप्ये सौवर्णपात्रे वा दारुवंशमयेऽपि वा ।। 4.76.३० ।।\nकुंडिकां स्थापयेत्पार्श्वे छत्रं वै पादुके तथा ।।\nशुभां च वैष्णवीं यष्टिं तथा सूत्रकमडलू ।। ३१ ।।\nआच्छाद्य पात्रं वासोभिः फलैश्चापि सुशोभनैः ।।\nमार्गचार्मणगन्धैश्च भक्त्या वा मृगचर्मणा ।। ३२ ।।\nतिलाढकेन वित्ताढ्यः प्रस्थेन कुडवेन वा ।।\nव्रीहिभिर्वाथ गोधूमैः फलैः शुक्लतिलैर्भवेत् ।। ३३ ।।\nपुष्पैर्गंधैर्धूपदीपैः पक्वान्नै रर्चयेद्धरिम् ।।\nनानाविधैश्च नैवेद्यैर्भक्ष्यभोज्यैर्गुडौदनैः ।। ३४ ।।\nस्वस्ववित्तानुसारेण सहिरण्यं च कारयेत् ।।\nमंत्रैः शतगुणं चैव भक्त्या लक्ष गुणोत्तरम् ।।\nभक्तिमांश्च गुणोपेतं कोटिकोटिगुणोत्तरम् ।। ३५ ।।\nएभिर्मंत्रपदैस्तत्र पूजयेद्गरुडध्वजम् ।।\nउपहारैर्नरश्रेष्ठ शुचिर्भूत्वा समाहितः ।। ।। ३६ ।।\nॐ जलजोपमदेहाय जलजास्याय शंखिने ।।\nजलराशिस्वरूपाय नमस्ते पुरुषोत्तम ।। ३७ ।।\nनमः कमलनाभाय नमस्ते जल शायिने ।।\nनमस्ते केशवानंत वासुदेव नमोऽस्तु ते ।। ३८ ।। इति स्नानमंत्रः ।।\nमलयेषु समुत्पन्नं गन्धाढयं सुमनोहरम् ।।\nमया निवेदितं तुभ्यं गृहाण परमेश्वर ।। ३९ ।। इति चन्दनमंत्रः ।।\nवनस्पतिसमुत्पन्नं गन्धाढ्यं सुमनोहरम् ।।\nमया निवेदितं पुष्पं गृहाण पुरुषोत्तम ।। 4.76.४० ।। इति पुष्पमन्त्रः ।।\nनमः कमलकिंजल्कपीतनिर्मलवाससे ।।\nमनोहरवपुःस्कन्धधृतचक्राय शार्ङ्गिणे ।। ४१ ।। इति पूजामंत्रः ।।\nमत्स्यः कूर्मो वरा हश्च नारसिंहश्च वामनः ।।\nरामो रामश्च कृष्णश्च नामभिर्वामनाय ते ।।\nपादाद्यैकैकांगस्य पूजनं शीर्षगं ततः ।। ४२ ।। इति सर्वांगपूजा ।।\nधूपोऽयं देवदेवेश शंखचक्रगदाधर ।।\nअच्युतानंत गोविन्द वासुदेव नमोऽस्तु ते ।। ४३ ।। इति धूपमंत्रः ।।\nत्वमेव पृथिवी ज्योतिर्वायुराकाशमेव च ।।\nत्वमेव ज्योतिषां ज्योतिर्दीपोऽयं प्रतिगृह्यताम् ।। ४४ ।। इति दीपमंत्रः ।।\nअन्नं चतुर्विधं स्वादु रसैः षड्भिः समन्वितम् ।।\nभक्ष्यभोज्यसमायुक्तं प्रसीद परमेश्वर ।। ४५ ।।\nअन्नं प्रजापतिर्विष्णू रुद्रेंद्रशशिभास्कराः ।।\nअन्नं त्वष्टा यमोऽग्निश्च पापं हरतु मेऽव्ययः ।। ४६ ।। इति नैवेद्यमंत्रः ।।\nजगदादिर्जगदूपमनादिर्जगदंतकृत् ।।\nजलाशयो जगद्योनिः प्रीयतां मे जनार्दनः ।। ४७ ।। इति प्रीणनमंत्रः ।।\nअनेककर्मनिर्बंधध्वंसिनं जल शायिनम्।।\nनतोऽस्मि मथुरावासं माधवं मधुसूदनम् ।। ४८ ।।\nनमो वामनरूपाय नमस्तेऽस्तु त्रिविक्रम ।।\nनमस्ते मणिबन्धाय वासुदेव नमोऽस्तु ते ।। ४९ ।। इति नमस्कारमंत्रः ।।\nनमो नमस्ते गोविन्द वामनेश त्रिविक्रम ।। 4.76.५० ।।\nअघौघसंक्षयं कृत्वा सर्वकामप्रदो भव ।।५१।। इति प्रार्थनामंत्रः ।।\nसर्वगः सर्वदेवेशः श्रीधरः श्रीनिकेतनः ।।\nविश्वेश्वरश्च विष्णुश्च श्रीशायी च नमोनमः ।।५२।। इति शयनमंत्रः ।।\nएवं संपूज्य यो रात्रावेकादश्यां नृपोत्तम ।।\nजागरं तत्र कुर्वीत गीतवादित्रनिस्वनैः ।। ५३ ।।\nया च श्रवणसंयुक्ता द्वादशी परमा तिथिः ।।\nतस्यां च संगमे स्नात्वा सर्वपापैः प्रमुच्यते ।। ५४ ।।\nएवं संपूज्य यत्नेन प्रभाते विमले सति ।।\nप्रदेयं शास्त्रविदुषे ब्राह्मणाय च मंत्रतः ।। ५५ ।।\nब्राह्मणश्चापि मन्त्रेण प्रतिगृह्णीत मंत्रवत् ।।\nवामनोऽस्य प्रतिग्राही वामनाय नमोनमः ।। ५६ ।।\n( ॐ गुह्ये । ॐ शिरसि । ॐ पादयोः । ॐ नाभौ ।। ॐ भुजयोः । ॐ सर्वांगे । सर्वात्मने नमः ।।)\nपुष्पं फलं च नैवेद्यं सर्वमेतद्यथाविधि ।।\nनरो दद्यादुपोष्यैवमेकादश्यां समंत्रकम् ।। ५७ ।।\nपूर्वोक्तविधिना प्रातर्भोजनं पृषदाज्यकम् ।।\nपूर्वं दत्त्वा ब्राह्मणेभ्यः पश्चाद्भुञ्जीत वाग्यतः ।। ५८ ।।\nभूयोभूयोऽपि राजेंद्र सर्वत्रैवं विधिः स्मृतः ।।\nसमाप्ते तु व्रते राजन्यत्पुण्यं तन्निबोध मे ।। ५९ ।।\nचतुर्युगानि राजेंद्र एकसप्ततिसंख्यया ।।\nप्राप्य विष्णुपुरे राजन्क्रीडते कालमक्षयम् ।। 4.76.६० ।।\nइहागत्य भवेद्राजा प्रतिपक्षक्षयंकरः ।।\nहस्त्यश्वरथपत्तीनां दाता भोक्ता विमत्सरी ।। ६१ ।।\nरूपसौभाग्यसंपन्नो दीर्घायुर्नीरुजो भवेत् ।।\nपुत्रैः परिवृतो जीवो जीवेच्च शरदः शतम् ।। ६२ ।।\nएतस्याः फलमाख्यातमेकादश्या मया तव ।।\nपूर्वमेव समाख्याता द्वादशी श्रवणान्विता ।। ६३ ।।\nउपोष्यैकादशीं पश्चाद्द्वादशीमप्युपोषयेत् ।।\nन चात्र विधिलोपः स्यादुभयोर्देवता हरिः ।। ६४ ।।\n(एकादशीद्वादश्योरन्यतरस्यां श्रवणयुक्तायां श्रवणयुक्तोपवासेनैव बतद्वयसिद्धिः ।।\nएकस्मिन्व्रते पूर्वमन्यां तिथिमुपोष्य पश्चादपारयित्वैवान्योपोष्यत इति यो विधिलोपः स एकदेवताकत्वेन न भवतीत्यर्थः) ।।\nबुधश्रवणसंयुक्ता द्वादशी संगमोदकम् ।।\nदानं दध्योदनं सत्यमुपवासः परो विधिः ।। ६५ ।।\nसगरेण ककुत्स्थेन धुंधुमारेण गाधिना ।।\nएतैश्चान्यैश्च राजेंद्र कृतं वै द्वादशीव्रतम् ।। ६६ ।।\nसा द्वादशी बुधयुता श्रवणेन साकं स्याद्वै जयाय कथिता ऋषिभिर्नभस्ये ।।\nतामादरेण समुपोष्य नरोऽमरत्वं प्राप्नोति पार्थ अणिमादिगुणोपपन्नम् ।। ६७ ।।"
  }
]
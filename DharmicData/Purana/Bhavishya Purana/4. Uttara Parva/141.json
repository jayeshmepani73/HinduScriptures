[
  {
    "text": "।। युधिष्ठिर उवाच ।। ।।\nकथयस्व महाभाग सर्वज्ञो ह्यसि यादव ।।\nसर्वकामाप्तये कृत्यं कथं शांतिकपौष्टिकम् ।।१।।\n।। श्रीकृष्ण उवाच।। ।।\nश्रीकामः शान्तिकामो वा ग्रहयज्ञं समारभेत् ।।\nदृष्ट्यायुः पुष्टिकामो वा तथैवाभिचरन्पुनः ।। २ ।।\nसर्वशास्त्राण्यनुक्रम्य संक्षिप्य ग्रन्थविस्तरम् ।।\nग्रहशांतिं प्रवक्ष्यामि पुराणश्रुतिभाषिताम् ।।३।।\nपुण्येऽह्नि विप्रकथिते कृत्वा ब्राह्मणवाचनम् ।।\nग्रहान्ग्रहाधिदेवांश्च स्थाप्य होमं समारभेत् ।। ४ ।।\nग्रहयज्ञस्त्रिधा प्रोक्तः पुराणश्रुतिकोविदैः ।।\nप्रथमोऽयुतहोमः स्याल्लक्षहोमस्ततः परम् ।। ५ ।।\nतृतीयः कोटिहोमस्तु सर्वकामफलप्रदः ।।\nअयुतेनाहुतीनां च नवग्रहमखः स्मृतः ।।६।।\nतस्य तावद्विधिं वक्ष्ये पुराणश्रुतिभाषितम् ।।\nगर्तस्योत्तरपूर्वेण वितस्तिद्वयविस्तृताम् ।। ७ ।।\nकुर्याद्विधानतो वेदिं वितस्त्युच्छ्रयसंयुताम् ।।\nसंस्थापनाय देवानां चतुरस्रामुदक्प्लवाम् ।। ८ ।।\nअग्निप्रणयनं कृत्वा तस्यामावाहयेत्सुरान् ।।\nदेवानां तत्र संस्थाप्या विंशतिर्द्वादशाधिका ।। ९ ।।\nसूर्यः सोमो महीपुत्रो बुधो जीवः सितोर्कजः ।।\nराहुः केतुरिति प्रोक्ता ग्रहालोकहितावहाः ।। 4.141.१० ।।\nताम्रकात्स्फटिकाद्रक्तचन्दनात्स्वर्णजावुभौ ।।\nरजतादायसाच्चैव ग्रहाः कार्याः क्रमादमी ।। ११ ।।\nमध्ये तु भास्करं विद्याल्लोहितं दक्षिणेन तु ।।\nउत्तरेण गुरुं विद्याद्बुधं पूर्वोत्तरेण तु ।। १२ ।।\nपूर्वेण भार्गवं विद्यात्सोमं दक्षिणपूर्वके ।।\nपश्चिमोत्तरतः केतुं स्थापयेच्छुक्लतंडुलैः ।। १३ ।।\nराजामात्यान्महाराज तंडुलैः स्थापयेदथ ।।\nभास्करस्येश्वरं विद्यादुमां च शशिनस्तथा ।। १४ ।।\nस्कन्दमङ्गारकस्यापि बुधस्य च तथा हरिम् ।।\nब्रह्माणं च गुरोर्विद्याच्छुक्रस्यापि शचीपतिम् ।। ।। १५ ।।\nशनैश्चरस्य तु यमं राहोः कालं तथैव च ।।\nकेतोस्तु चित्रगुप्तं तु सर्वेषामेव देवताः ।। १६ ।।\nअग्निरापः क्षितिर्विष्णुरिन्द्रः सौवर्णदेवताः ।।\nप्रजापतिश्च सूर्यश्च ब्रह्मा प्रत्यधिदेवताः ।।१७।।\nविनायकं तथा दुर्गां वायुमाकाशमेव च ।।\nसावित्रीं च तथा लक्ष्मीमुमां च सहभर्तृकाम् ।। ।। १८ ।।\nआवाहयेद्व्याहृतिभिस्तथैवाश्विकुमारकौ ।।\nसंस्मरेद्रक्तमादित्यमंगारकसमन्वितम् ।। १९ ।।\nसोमशुक्रौ यथाश्वेतौ बुधजीवौ च पिङ्ग लौ ।।\nमंदराहू तथा कृष्णौ धूम्रं केतुगुणं विदुः ।। 4.141.२० ।।\nग्रहवर्णानि देयानि वासांसि कुसुमानि च ।।\nगंधाश्च बलयश्चैव धूपा गुग्गुलपूर्वकाः ।। ।। २१ ।।\nगुडौदनं रवेर्दद्यात्सोमाय घृतपायसम् ।।\nअंगारकाय संयावं बुधाय क्षीरषष्टिकम् ।। २२ ।।\nदध्यन्नं गुरवे दद्याच्छक्राय तु घृतौदनम् ।।\nशनैश्चराय कृशरं मेषमांसं तु राहवे ।। २३ ।।\nचित्रौदनं केतवे च सर्वान्भक्ष्यैरथार्चयेत् ।।\nप्रागुत्तरेण तस्माच्च दध्यक्षतविभूषितम् ।। २४ ।।\nचूत पल्लवसंपन्नं फलवस्त्रयुगान्वितम् ।।\nपञ्चरत्नसमायुक्तं पञ्चभंगयुतं तथा ।। २५ ।।\nस्थापयेदव्रणं कुंभं वरुणं तत्र विन्यसेत् ।।\nगंगायाः सरितः सर्वाः समुद्राश्च सरांसि च ।। २६ ।।\nगजाश्वरथ्यावल्मीकात्संगमाद्धृदगोकुलात् ।।\nमृदमानीय राजेन्द्र सर्वौषधिजलान्विताम् ।। २७ ।।\nस्नानार्थं विन्यसेत्तत्र यजमानस्य धर्मवित् ।।\nसर्वे समुद्राः सरितः सरः प्रस्रवणानि च ।। २८ ।।\nआयांतु यजमानस्य दुरितक्षयकारकाः ।।\nएवमावाहयित्वा तान्सर्वान्नृपतिसत्तम ।। २९ ।।\nहोमं समारभेत्सर्पिर्यवव्रीहितिलादिना ।।\nअर्कः पलाशखदिरौ ह्यपामार्गोऽथ पिप्पलः ।। 4.141.३० ।।\nउदुंबर शमीदूर्वाकुशाश्च समिधः क्रमात् ।।\nएकैकस्य चाष्टशतमष्टाविंशति वा पुनः ।। ३१ ।।\nहोतव्या मधुसर्पिभ्यां दध्ना वा पायसेन वा ।।\nप्रादेशमात्रा ऋजवो विशाखा विफलाः शुभाः ।। ३२ ।।\nकल्प्यंते समिधः प्राज्ञैः सर्वकर्मसु सर्वदा ।।\nदेवानामपि सर्वेषामुपांशु परमार्थवित् ।। ३३ ।।ऽ\nस्वेन स्वेनैव मंत्रेण होतव्याः समिधः पृथक् ।।\nआकृष्णेन इमं देवा अग्निर्मूर्द्धा दिवः क्रमात् ।। ३४ ।।\nउद्बुध्यस्वेति बोध्यश्च यथासंख्यमुदाहृताः ।।\nबृहस्पते अतियदस्तथैवान्नात्परिसुतः ।। ३५ ।।\nशन्नोदेवीति च कया केतुं कृण्वन्नितीति च ।।\nहोतव्यं यद्वदाज्यं चरुं भक्ष्याणि वा पुनः ।। ३६ ।।\nमंत्रैर्दशाहुतीर्दत्त्वा होमो व्याहृतिभिस्ततः ।।\nउदङ्मुखाः प्राङ्मुखाश्च कुर्युर्ब्राह्मणपुंगवाः ।। ३७ ।।\nमंत्रवंतस्तु कर्तव्याश्चरवः प्रतिदैवतम् ।।\nअपो राजेति रुद्रस्य बलिहोमं समारभेत् ।। ३८ ।।\nआपो हिष्टेत्युमायास्तु श्येनेति स्वामिनस्तथा ।।\nविष्णोरिदं विष्णुरिति स्वमिच्छेति स्वयंभुवः ।। ।। ३९ ।।\nइन्द्रादिदेवतानां तु इन्द्राय जुहुयात्पुनः ।।\nनवा यमस्यायं गौश्चेत्येवं होमः प्रकीर्तितः ।। 4.141.४० ।।\nकालस्य ब्रह्मजज्ञानमिति मंत्रः प्रशस्यते ।।\nचित्रगुप्तस्य वा जात पौराणिका विदुर्बुधाः ।। ४१ ।।\n<i>अग्निं दूतं वृणीमहे</i> इति वह्नेरुदाहृतः ।।\nइंद्रं यमं वरुणमित्ययं मंत्रः प्रकीर्तितः ।। ।। ४२ ।।\nभूमेः पृथिव्यंतरिक्षमिति वेदेषु पठ्यते ।।\n<i>सहस्रशीर्षा पुरुष</i> इति विष्णोरुदाहृतः ।। ४३ ।।\nवरुणः पवनश्चैव धनाध्यक्षस्तथा शिवः ।।\nब्रह्मणा सहितः शेषो दिक्पालाः पातु ते सदा ।। ४४ ।।\nकीर्तिर्लक्ष्मीर्धृतिर्मेधाः पुष्टिः श्रद्धा क्रिया मतिः ।।\nबुद्धिर्लज्जा शांतिपुष्टी कांतिस्तुष्टिश्च मातरः ।।४५।।\nएतास्त्वामभिषिंचंतु धर्मपत्न्यः समागताः ।।\nआदित्यश्चन्द्रमा भौमो बुधजीवसितार्कजाः ।।४६।।\nग्रहास्त्वामभिषिंचंतु राहुः केतुश्च तर्पिताः ।।\nदेवदानवगंधर्वा यक्षराक्षसपन्नगाः ।। ४७ ।।\nऋषयो मनवो गावो देवमातर एव च ।।\nदेवपत्न्यो द्रुमा नागा दैत्याश्चाप्सरसां गणाः ।। ।। ४८ ।।\nअस्त्राणि सर्वशस्त्राणि राजानो वाहनानि च ।।\nऔषधानि च रत्नानि कालस्यावयवाश्च ये ।। ४९ ।।\nसरितः सागराः शैलास्तीर्थानि जलदा नदाः ।।\nएते त्वामभिषिंचंतु सर्वकामार्थसिद्धये ।। 4.141.५० ।।\nततः शुक्लांबरधरः शुक्लगन्धानुलेपनः ।।\nसर्वगन्धसमायुक्तः स्नातः श्रद्धासमन्वितः ।।५१।।\nयजमानः सपत्नीकान्सिद्धिदांस्तान्समाहितान् ।।\nदक्षिणाभिः प्रयत्नेन पूजयेद्गतविस्मयः ।। ५२ ।।\nसूर्याय कपिलां धेनुं दद्याच्छंखं तथेन्दवे ।।\nरक्तं धुरंधरं दद्याद्भौमाय ककुदाधिकम् ।। ५३ ।।\nबुधाय जातरूपं च गुरवे पीतवाससी ।।\nश्वेताश्वं दैत्यगुरवे कृष्णांगामर्कसूनवे ।। ५४ ।।\nआयसं राहवे दद्यात्केतवे च्छागमुत्तमम् ।।\nसुवर्णेन समा कार्या यजमानेन दक्षिणा ।। ५५।।\nसर्वेषामथवा दद्याद्गुरुर्वा येन तुष्यति ।।\nसुमंत्रेण प्रदातव्याः सर्वाः सर्वार्थदक्षिणाः ।। ५६ ।।\nकपिले सर्वदेवानां पूजनीयासि रोहिणी ।।\nतीर्थदेवमयी यस्मादतः शांतिं प्रयच्छ मे ।। ५७ ।।\nपुण्यस्त्वं शंख पुण्यानां मङ्गलानां च मंगलम् ।।\nविष्णुना विधृतो नित्यमतः शांतिं प्रयच्छ मे ।। ५८ ।।\nधर्म त्वं वृषरूपेण जगदानन्दकारकः ।।\nअष्टमूर्तेरधिष्ठानमतः शांतिं प्रयच्छ मे ।। ५९ ।।\nहिरण्यगर्भगर्भस्थं हेम बीजं विभावसोः ।।\nअनन्तपुण्यफलदमतः शांतिं प्रयच्छ मे ।। 4.141.६० ।।\nपीतवस्त्रयुगं दद्याद्वासुदेवस्य वल्लभम् ।।\nप्रदानात्तस्य मे विष्णुरतः शांतिं प्रयच्छतु ।। ६१ ।।\nकपिलस्त्वश्वरूपेण यस्मादमृतसम्भवः ।।\nचन्द्रार्कवाहनो नित्यमतः शांतिं प्रयच्छ मे ।। ६२ ।।\nयस्मात्त्वं पृथिवी सर्वा धेनो वै कृष्णसंज्ञिता ।।\nसर्वपापहरा नित्यमतः शांतिं प्रयच्छ मे ।। ६३ ।।\nयस्मादायस कर्माणि तवाधीनानि सर्वदा ।।\nलांगलान्यायुधादीनि तस्माच्छांतिं प्रयच्छ मे ।। ६४ ।।\nयस्मात्त्वं छाग यज्ञानामंगत्वेन व्यवस्थितः ।।\nयोनिर्विभावसोर्नित्यमतः शांतिं प्रयच्छ मे ।। ६५ ।।\nगवामंगेषु तिष्ठंति भुवनानि चतुर्दश ।।\nयस्मात्तस्माच्छिवं मे स्यादिह लोके परत्र च ।। ।। ६६ ।।\nयस्मादशून्यं शयनं केशवस्य शिवस्य च ।।\nशय्या ममाप्यशून्यास्तु तथा जन्मनि जन्मनि ।। ६७ ।।\nयथा रत्नेषु सर्वेषु सर्वे देवा व्यवस्थिताः ।।\nतथा शांतिं प्रयच्छंतु रत्नदानेन मे सुराः ।। ६८ ।।\nयथा भूमिप्रदानस्य कलां नार्हंति षोडशीम् ।।\nदानान्यन्यानि मे शांतिं भूमि दानाद्भवत्यपि ।। ६९ ।।\nएवं संपूजयेद्भक्त्या वित्तशाठ्यविवर्जितः ।।\nवस्त्रकाञ्चनरत्नौघैर्माल्यगंधानुलेपनैः ।। 4.141.७० ।।\nग्रहस्वरूपमतुलं कथ्यमानं निबोध मे ।।\nभक्तिभावप्रपन्नस्य कथ्यमानं विराजते ।।\nपद्मासनः पद्मकरः पद्मगर्भसमद्युतिः ।।\nसप्ताश्वः सप्तरज्जुश्च द्विभुजः स्यात्सदा रविः ।। ।। ७१ ।।\nश्वेतः श्वेतांबरधरो दशाश्वः श्वेतभूषणः ।।\nगदापाणिर्द्विबाहुश्च कर्तव्यो वरदः शशी ।। ७२ ।।\nरक्तमाल्यांबरधरः कर्णिकारसमंद्युतिः ।।\nखड्गचर्मगदापाणिर्विधेयो भूमिनंदनः ।। ७३ ।।\nपीतमाल्यांबरधरः पीतगंधानुलेपनः ।।\nकांचने च रथे दिव्ये शोभमानो बुधः सदा ।। ७४ ।।\nदेवदैत्यगुरू तद्वत्पीतश्वेतौ चतुर्भुजौ ।।\nदंडिनौ वरदौ कार्यौ साक्षसूत्रकमडलू ।। ७५ ।।\nइन्द्रनीलद्युतिः शूली वरदो गृध्रवाहनः ।।\nबाणबाणासनधरः कर्तव्योऽर्कसुतः सदा ।। ७६ ।।\nशार्दूलवदनः खड्गी वर्मी शूली वरप्रदः ।।\nनीलसिंहासनस्थश्च राहुरत्र प्रशस्यते ।। ७७ ।।\nधूम्रा द्विबाहवः सर्वे गदिनो विकृताननाः ।।\nगृध्रासनरता नित्यं केतवः स्युर्वरप्रदाः ।। ७८ ।।\nसर्वे किरीटिनः कार्या ग्रहा लोकहितावहाः ।।\nस्वांगुलेनोच्छ्रिताः सर्वे शतमष्टोत्तरं तदा ।। ७९ ।।\nग्रहस्वरूपमेतत्ते व्याख्यातं पांडुनन्दन ।।\nएतज्ज्ञात्वा प्रयत्नेन पूजा कार्या विचक्षणैः ।। 4.141.८० ।।\nविधिना ग्रहपूजां योनेन त्वारभते नरः ।।\nसर्वान्कामानवाप्नोति प्रेत्य स्वर्गे महीयते ।। ८१ ।।\nयस्तु पीडाकरो नित्यं माल्यवित्तस्य वा ग्रहः ।।\nतं तु यत्नेन संपूज्य शेषानप्यर्चयेद्बुधः ।। ८२ ।।\nग्रहा गावो नरेन्द्राश्च ब्राह्मणाश्च विशेषतः ।।\nपूजिताः पूजयंत्येते निर्दहंत्यवमानिताः ।। ८३ ।।\nतस्मान्न दक्षिणाहीनं कर्तव्यं भूतिमिच्छता ।।\nसंपूर्णायां दक्षिणायां यस्मादेकोऽपि तुष्यति ।। ८४ ।।\nसदैवाऽयुतहोमोऽयं नवग्रहमखः स्मृतः ।। ८५ ।।\nविवाहोत्सवयज्ञेषु प्रतिष्ठादिषु कर्मसु ।।\nनिर्विघ्नार्थं महाराज तथोद्वेगाद्भुतेषु च ।। ८६ ।।\nकथितोऽयुतहोमोऽयं लक्षहोममतः शृणु ।।\nसर्वकामाप्तये यस्माल्लक्ष होमं विदुर्बुधाः ।। ८७ ।।\nपितॄणां वल्लभो यस्माद्भुक्तिमुक्तिफलप्रदः ।।\nग्रहताराबलं लब्ध्वा कृत्वा ब्राह्मणवाचनम् ।। ८८ ।।\nगृहस्योत्तरपूर्वेण मण्डपं कारयेद्बुधः ।।\nरुद्रायतनभूमौ वा चतुरस्रमुदङ्मुखम् ।। ८९ ।।\nदशहस्तमथाष्टौ वा हस्तान्कुर्याद्विधानतः ।।\nप्रागुदक्प्रवणां भूमिं कारयेद्यत्नतो नरः ।। 4.141.९० ।।\nप्रागुत्तरं समासाद्य प्रदेशं मंडपस्य तु ।।\nशोभनं कारयेत्कुण्डं यथावल्लक्षणान्वितम् ।। ९१ ।।\nमानहीनं चाप्रशस्तमनेकभयदं भवेत् ।।\nयस्मात्तस्मात्सुसंपूर्णं शांतिकुंडं विधीयते ।। ९२ ।।\nअस्माद्दशगुणः प्रोक्तो लक्षहोमे स्वयंभुवा ।।\nआहुतिभिः प्रयत्नेन दक्षिणाभिस्तथैव च ।। ९३ ।।\nद्विहस्तविस्तृतं तद्वच्चतुर्हस्तायतं पुनः ।।\nलक्षहोमे भवेत्कुण्डं योनिवक्त्रं त्रिमेखलम् ।। ९४ ।।\nसंस्थापनाय देवानां वप्रत्रयसमावृतम् ।।\nद्विरंगुलोच्छ्रितो वप्रः प्रथमः समुदाहृतः ।। ९५ ।।\nअंगुलोच्छ्रयसंयुक्तं वप्रद्वयमथोपरि ।।\nद्व्यङ्गुलस्तत्र विस्तारः सर्वेषां कथ्यते बुधैः ।। ९६ ।।\nदशांगुलोच्छ्रिता भित्तिः स्थंडिलस्य तथोपरि ।।\nतस्मिन्नावाहयेद्देवान्पूर्ववत्पुष्पतण्डुलैः ।। ९७ ।।\nआदित्याभिमुखाः सर्वाः स्थाप्याः प्रत्यधिदेवताः ।।\nस्थापनीया मुनिश्रेष्ठा नांतरेण पराङ्मुखाः ।। ९८ ।।\nगरुत्मानधिकस्तत्र संपूज्यः श्रियमिच्छता ।।\nसमपीनशरीरस्तु वाहनं परमेष्ठिनः ।।९९।।\nविषपापहरो नित्यमतः शांतिं प्रयच्छ मे ।।\nपूर्ववत्कुंभमामंत्र्य तद्वद्धोमं समाचरेत् ।।4.141.१ ००।।\nसहस्राणां शतं हुत्वा समित्संख्यादिकं पुनः ।।\nऔदुम्बरीमथार्द्रां च वक्रकोटरवर्जिताम् ।। १०१ ।।\nबाहुमात्रां स्रुचं कृत्वा ततः स्तंभद्वयोपरि ।।\nघृतधारां तथा सम्यगग्नेरुपरि पातयेत् ।।१ ०२।।\nपाठयेत्सूक्तमाग्नेयं वैष्णवं रौद्रमैंदवम् ।।\nमहावैश्वानरं साम ज्येष्ठसाम च पाठयेत् ।।१०३।।\nस्नानं तु यजमानस्य पूर्ववन्मन्त्रवाचनम् ।।\nदातव्या यजमानेन पूर्ववद्दक्षिणा पृथक् ।। १०४ ।।\nकामक्रोधविहीनेन ऋत्विग्भ्यः शांतचेतसः ।।\nनवग्रह मखे विप्राश्चत्वारो वेदवेदिनः ।। १०५ ।।\nअथ वा ऋत्विजौ शांतौ द्वावेव त्वतिकोविदौ ।।\nकार्यावयुतहोमे तु न प्रसज्येत विस्तरे ।। १०६ ।।\nतद्वच्च दश चाष्टौ वा लक्षहोमेऽपि ऋत्विजः।।\nकर्तव्याः शक्तितस्तद्वच्चत्वारो वा विमत्सराः ।।१ ०७।।\nनवग्रहमखे सर्वं लक्षहोमे दशोत्तरम्।।\nदद्याच्च पांडवश्रेष्ठ भूषणान्यपि शक्तितः ।। १०८ ।।\nशयनानि च वस्त्राणि हैमानि कटकानि च ।।\nकर्णांगुलीपवित्राणि भक्तिमान्प्रतिपादयेत् ।।१ ०९।।\nन कुर्याद्दक्षिणाहीनं वित्तशाठ्येन मानवः ।।\nअददल्लोभमोहाभ्यां कुलक्षयमवाप्नुयात् ।। 4.141.११० ।।\nअन्नदानं यथा शक्त्या दातव्यं भूतिमिच्छता ।।\nअन्नहीनं व्रतं यस्माद्दुर्भिक्षफलदं भवेत् ।। १११ ।।\nराष्ट्रं हन्यादंगहीनो मंत्रहीनस्तु ऋत्विजः ।।\nअदक्षिणो यजमानं नास्ति यज्ञसमो रिपुः ।। ११२ ।।\nन चाप्यल्पधनः कुर्याल्लक्षहोमं नरः क्वचित् ।।\nतस्मात्पीडाकरो नित्यं य एव भवति ग्रहः ।। ११३ ।।\nतमेव पूजयेद्भक्त्या द्वौ वा त्रीन्वा यथाविधि ।।\nएकमप्यर्चयेद्भक्त्या ब्राह्मणं वेद पारगम् ।।११४ ।।\nदक्षिणाभिः प्रयत्नेन बहू्न्वा बहुवित्तवान् ।।\nलक्षहोमस्तु कर्तव्यो यदि वित्तं गृहे गृहे ।। ११५ ।।\nयतः सर्वानवाप्नोति कुर्वन्कामान्विधानतः ।।\nपूज्यते शिवलोके च वस्वादित्यमरुद्गणैः ।। ११६ ।।\nयावत्कल्पशतान्यष्टावथ मोक्षमवाप्नुयात्।।\nसकामो यस्त्विमं कुर्याल्लक्षहोमं यथाविधि ।।११७।।\nस तं काममवाप्नोति पदं चानंत्यमश्नुते।।\nपुत्रार्थी लभते पुत्रं धनार्थी लभते धनम् ।।११८।।\nभार्यार्थी शोभनां भार्यां कुमारी च शुभं पतिम् ।।\nभ्रष्टराज्यस्तथा राज्यं श्रीकामः श्रियमाप्नुयात् ।। ११९ ।।\nयं यं प्रार्थयते कामं तं तमाप्नोति पुष्कलम् ।।\nनिष्कामः कुरुते यस्तु परं ब्रह्म स गच्छति ।। 4.141.१२० ।।\nशांतिं नवग्रहमयीं दुरितोपशांतिं राजन्करोति बहुना विधिवद्द्विजेन्द्रैः ।।\nक्षेमं सुभिक्षमतुलं कुलवृद्धिसंपत्तत्रास्ति यत्र कुरुते बत लक्षहोमम् ।।१२१।।"
  }
]
[
  {
    "text": "।। श्रीकृष्ण उवाच ।। ।।\nमहिषीदानमाहात्म्यं कथयामि युधिष्ठिर ।।\nपुण्यं पापविनाशं च आयुष्यं सर्वकामदम् ।। १ ।।\nचन्द्रसूर्यग्रहे पुण्ये कार्त्तिक्यामयने तथा ।।\nशुक्लपक्षे चतुर्दश्यां सूर्यसंक्रान्तिवासरे ।। २ ।।\nयदा वा जायते चित्तं वित्तं च कुरुनन्दन ।।\nतदैव देया महिषी संसारभयभीरुणा ।। ३ ।।\nसुपयोधरशोभाढ्या सुशृंगी सुखुरा तथा ।।\nप्रथमप्रसूता तरुणी सुशीला दोषवर्जिता ।। ४ ।।\nसुवर्णशृङ्गतिलका घंटाभरणभूषिता ।।\nरक्तवस्त्रावृता रम्या कांस्यदोहनकान्विता ।। ५ ।।\nपिण्याकपिटिकोपेता सहिरण्या च शक्तितः ।।\nसप्तधान्ययुता देया ब्राह्मणे वेदपारगे ।। ६ ।।\nपुराणपाठके तद्वज्ज्योतिःशास्त्रविदे तथा ।।\nदेया न वेदरहिते न च कुव्रतिने क्वचित् ।। ७ ।।\nद्रव्यैरेभिः समायुक्तां पुण्येऽह्नि विधिपूर्वकम् ।।\nदद्यान्मंत्रेण राजेन्द्र पुराणपठितेन तु ।। ८ ।।\nइन्द्रादिलोकपालानां या राजमहिषी शुभा ।।\nमहिषी दानमाहात्म्यात्सास्तु मे सर्वकामदा ।। ९ ।।\nधर्मराजस्य साहाय्ये यस्याः पुत्रः प्रतिष्ठितः ।।\nमहिषासुरस्य जननी या सास्तु वरदा मम ।।4.162.१०।। (इति दानमंत्रः)\nदद्यात्प्रदक्षिणीकृत्य ब्राह्मणे तां पयस्विनीम्।।\nप्रतिग्रहः स्मृतस्तस्याः पृष्ठदेशे स्वयंभुवा।।११।।\nएवं दत्त्वा विधानेन ब्राह्मणस्य गृहं नयेत् ।।\nवस्त्रैराभरणैः पूज्य भक्त्या च कुरुनन्दन ।। १२ ।।\nसंपादिता मया तुभ्यं संतुष्टो मे भव द्विज ।। १३ ।।\nअनेन विधिना दत्त्वा महिषीं द्विजपुङ्गवे ।।\nसर्वान्कामानवाप्नोति इह लोके परत्र च ।। १४ ।।\nया सा ददाति महिषीं सा राजमहिषी भवेत् ।।\nमहाराजः पुमान्राजन्व्यासस्य वचनं यथा ।। १५ ।।\nयज्ञयाजी भवेद्विप्रः क्षत्रियो विजयी भवेत् ।।\nभवेद्वैश्यस्तु धनवाञ्छूद्रः सर्वार्थसंयुतः ।। १६ ।।\nतस्मान्नरेण दातव्या महिषी विभवे सति ।।\nपुत्रपौत्रप्रपौत्रार्थमात्मनः शुभमिच्छता ।। १७ ।।\nदशधेनुसमां राजन्महिषीं नारदोऽब्रवीत् ।।\nविंशतिगोसमां व्यासः सर्वदानोत्तमं रविः ।। १८ ।।\nसगरेण ककुत्स्थेन धुंधुमारेण गाधिना ।।\nदत्ताः संपूज्य विप्रेभ्यो महिष्यः सर्वकामदाः ।। १९ ।।\nमहिषी दानमाहात्म्यं यः शृणोति सदा नरः ।।\nस सर्वपापनिर्मुक्तः शिवलोके महीयते ।। 4.162.२० ।।\nदुग्धाधिकां हि महिषीं जलमेघवर्णां सपुष्टपट्टकवतीं जघनाभिरामाम् ।।\nदत्त्वा सुवर्णतिलकां द्विजपुंगवाय लोकद्वयं विजयते किमु तत्र चित्रम् ।। २१ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे महिषीदानव्रतविधिवर्णनं नाम द्विषष्टयुत्तरशततमोऽध्यायः ।। १६२ ।।"
  }
]
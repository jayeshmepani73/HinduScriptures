[
  {
    "text": "।। श्रीकृष्ण उवाच ।। ।।\nशृणु भूपाल वक्ष्यामि विष्णुव्रतमनुत्तमम् ।।\nविभूतिद्वादशीं नाम सर्वामरनमस्कृतम् ।। १ ।।\nकार्त्तिके वाथ वैशाखे मार्गशीर्षे च फाल्गुने ।।\nआषाढे वा दशम्यां च शुक्लायां लघुभुङ्नरः ।। २ ।।\nकृत्वा सायंतनीं संध्यां गृह्णीयान्नियमं बुधः ।।\nएकादश्यां निराहारः समभ्यर्च्य जनार्दनम् ।। ३ ।।\nद्वादश्यां द्विजसंयुक्तः करिष्ये भोजनं विभो ।।\nतदविघ्नेन मे यातु साफल्यं मधूसूदन ।। ४ ।।\nततः प्रभात उत्थाय कृतस्नानजपः शुचिः ।।\nपूजयेत्पुण्डरीकाक्षं शुक्लमाल्यानुलेपनैः ।। ५ ।।\nभूतिदाय नमः पादौ विशोकाय च जानुनी ।।\nनमः शिवायेत्यूरू च विश्वमूर्ते नमः कटिम् ।। ६ ।।\nकंदर्पाय नमो मेढ्रमादित्याय नमः करौ ।।\nदामोदरायेत्युदरं वासुदेवाय च स्तनौ ।। ७ ।।\nमाधवायेति हृदयं कंठं वैकुंठिने नमः ।।\nश्रीधराय मुखं केशान्केशवायेति पांडव ।। ८ ।।\nपृष्ठं शार्ङ्गधरायेति श्रवणौ वरदाय वै ।।\nस्वनाम्ना शंखचक्रासिगदापरशुपाणये ।। ९ ।।\nसर्वात्मने शिरो राजन्नम इत्यभिपूजयेत् ।।\nदशावताररूपाणि प्रतिमासं क्रमान्नृप ।। 4.85.१० ।।\nदत्तात्रेयं यथा व्यासमुत्पलेन समन्वितम् ।।\nदद्यादनेन विधिना पाखंडानपि वर्जयेत् ।। ११ ।।\nसमाप्यैवं यथाशक्त्या द्वादश द्वादशीर्नरः ।।\nसंवत्सरांते लवणपर्वतेन सह प्रभो ।।\nशय्यां दद्यान्मुनिश्रेष्ठ गुरवे रससंयुताम् ।। ।। १२ ।।\nग्रामं च शक्तिमान्दद्यात्क्षेत्रं वा भवनान्वितम् ।।\nगुरुं संपूज्य विधिवद्वद्वस्त्रालंकारभूषणैः ।। १३ ।।\nअन्यानपि यथाशक्त्या भोजयित्वा द्विजोत्तमान्।।\nतर्पयेद्वस्त्रगोदानैरन्यत्र धनसंचयात् ।। १४ ।।\nअल्पवित्तो यथाशक्त्या स्तोकंस्तोकं समाचरेत् ।।\nयश्चातिनिःस्वः पुरुषो भक्तिमान्माधवं प्रति ।।\nपुप्पार्चनविधानेन स कुर्याद्वत्सरत्रयम् ।।१५ ।।\nअनेन विधिना यस्तु विभूतिद्वादशीव्रतम् ।।\nकुर्यात्स पापनिर्मुक्तः पितॄणां तारयेच्छतम् ।। १६ ।।\nजन्मनां शतसाहस्रं न शोकफलभाग्भवेत् ।।\nन च व्याधिर्भवेत्तस्य न दारिद्यं न बन्धनम् ।। १७ ।।\nवैष्णवो वाथ शैवो वा भवेजन्मनिजन्मनि ।।\nयावद्युगसहस्राणां शतमष्टोत्तरं भवेत् ।।\nतावत्स्वर्गे वसेद्राजन्भूपतिश्च पुनर्भवेत् ।। १८ ।।\nपुरा रथंतरे कल्पे राजासीत्पुष्पवाहनः ।।\nनाम्ना लोकेषु विख्यातस्तेजसा सूर्यसन्निभः ।। १९ ।।\nतपसा तस्य तुष्टेन चतुर्वक्त्रेण भारत ।।\nकमलं काञ्चनं दत्तं यथाकामगतिः सदा।।।।4.85.२० ।।\nसमस्तभृत्यसहितः सांतःपुरपरिस्थितः ।।\nद्वीपानि सुरलोकं च यथेष्टं विचरत्यसौ ।। २१ ।।\nकल्पादौ सप्तमे द्वीपे तेन पुष्करवासिनः ।।\nलोके संपूजिता यस्मात्पुष्करद्वीप उच्यते ।। २२ ।।\nतदैव ब्रह्मणा दत्तं यानमस्य यतो नृप ।।\nपुष्पवाहनमित्याहुस्तस्मात्तं देवदानवाः ।। २३ ।।\nनागस्य तस्यास्य जगत्त्रयेपि ब्रह्मांबुजस्थस्य तपोऽनुभावात् ।।\nपत्नी च तस्याप्रतिमा नरेन्द्र नारीसहस्रैरभितोऽभिनंद्या।।२४।।\nनाम्ना च लावण्यवती बभूव या पार्वतीवेष्टतमा भवस्य ।।\nतस्यात्मजानामयुतं बभूव धर्मात्मनामग्र्यधनुर्द्धराणाम् ।। २५ ।।\nतदात्मनः सर्वमवेक्ष्य राजा मुहुर्मुहुर्विस्मयमाससाद ।।\nसोभ्यागतं पूज्य मुनिप्रवीरं प्रचेतसं वाचमिमां बभाषे ।। २६ ।।\nकस्माद्विभूतिरमला मम मर्त्यपूज्या जाया च सर्वविजितामरसुन्दरी या ।।\nभार्या त्वनल्पतपसा वसुतोषितेन दत्तं ममांबुजगृहं परमप्रसादात् ।। २७ ।।\nयस्मिन्प्रविष्टमपि कोटिशतं नृपाणां सामात्यकुजरनराश्वघनावृतानाम् ।।\nनालक्ष्य सम्बाधतया हि बाधस्तारागणैरपि सुरासुरलोकपालैः ।। २८ ।।\nतस्मात्किमन्यजननीजठरोद्भवेन धर्मादिकं कृतमशेषजनातिगं स्यात् ।।\nसम्यङ्मयाथ तनयैरनया महर्षे माहार्यया तदखिलं कथय प्रचेतः ।।२९।।\nतस्य तद्वचनं श्रुत्वा ध्यानेना वेक्ष्य चाखिलम् ।।\nप्रचेतास्तमुवाचाथ शृणु भूप पुरातनम् ।। 4.85.३० ।।\nलुब्धकस्त्वं पुरा राजन्सर्वसत्त्वभयंकरः ।।\nआसीदसाधुचरितः सुहृन्मित्रवि वर्जितः ।। ३१ ।।\nयतमध्यो ह्रस्वकेशः कृष्णांगो रक्तलोचनः ।।\nधनुष्पाणिर्वनगतः कृतांतकसमो भवान् ।।३२।।\nअभूदनावृष्टिरतीव रौद्रा कदाचि दाहारनिमित्तरोषः ।।\nपद्मान्यथादाय ततो बहूनि गतं पुरं वैदिशनामधेयम् ।। ३३ ।।\nउन्मूल्य लोभाच्च पुरं समस्तं भ्रांतं त्वयाशेषमहत्तदा सीत् ।।\nक्रेता न कश्चित्कमलेषु जातस्तोके भृशं क्षुत्परिपीडितश्च ।। ३४ ।।\nउपविष्टस्त्वमेकस्मिन्सभार्यो भवनांगणे ।।\nअथ मंगलशब्दस्तु त्वया रात्रौ तथा श्रुतः ।। ३५ ।।\nसमाप्य माघमासस्य द्वादश्यां लवणाचलम् ।।\nनिवेदयंती गुरवे शय्यां चोपस्करान्विताम् ।। ३६ ।।\nअलंकृत्य हृषीकेशं  सीवर्णं परमं पदम् ।।\nसाथ दृष्टा ततस्ताभ्यामिदं चित्तेवधारितम्।।३७।।\nकिमेभिः कमलैः कार्यं वरं विष्णुरलंकृतः।।\nइति भक्तिस्तदा जाता दाम्पत्यस्य नरेश्वर ।। ३८ ।।\nतत्प्रसंगात्समभ्यर्च्य केशवं लवणाचलम्।।\nशय्या च पुष्पप्रकरैः पूजिताभूच्च सर्वदा ।। ३९ ।।\nअथानंगवती तुष्टा तयोर्होनशतत्रयम् ।।\nप्रादाद्गृहीतं ताभ्यां च न तत्सर्वावलंबनात् ।। 4.85.४० ।।\nअनंगवती च पुनस्तयोरन्नं चतुर्विधम्।।\nआनाय्योपहृतं कृत्वा भुज्यतामिति भूपते।। ।।४१।।\nताभ्यां तु तदपि त्यक्तं भोज्यावः श्वो वरानने ।।\nप्रसंगाच्चोपवासेन तवाद्यास्तु सुखावहः ।। ४२ ।।\nजन्मप्रभृति पापिष्ठावावां देवि दृढव्रते।।\nसत्प्रसंगाद्धनुर्मध्ये धर्मलाभस्तु चावयोः ।। ४३ ।।\nइति जागरणं ताभ्यां प्रसंगात्तदनुष्ठितम् ।।\nप्रभाते च तया दत्ता शय्या सलवणाचला ।। ४४ ।।\nग्रामश्च गुरवे भक्त्या विप्रेभ्यो द्वादशैव हि ।।\nवस्त्रालंकारयुक्तांगा गावश्च कनकांचिताः ।। ४५ ।।\nभोजनं च सुहृन्मित्रदीनांधकृपणैः समम् ।।\nतत्तु लुब्धकदांपत्यं पूजयित्वा विसर्जितम् ।।४६।।\nभवाँस्तु लुब्धको जातः सपत्नीको नरेश्वरः ।।\nपुष्पाणां प्रकरे तस्मात्केशवस्य प्रपूजनम् ।।४७।।\nप्राप्तं सुदुर्ल्लभं वीर त्वया पुष्करमन्दिरम् ।।\nतस्य सर्वस्य माहात्म्यादलं न तपसा नृप ।। ४८ ।।\nयथा कामगतं दक्षं पद्मयोनिं विरिंचिना ।।\nसंतुष्टस्तस्य राजेन्द्र ब्रह्मरूपी जनार्दनः ।।४९ ।।\nशय्यानंगवती वेश्या कामदेशस्य सांप्रतम् ।।\nपत्नी सपत्नी संजाता रत्या प्रीतिरिति श्रुता ।। 4.85.५० ।।\nलोकेष्वानंदजननी सकलामरपूजिता ।।\nतदप्युत्सृज्य राजेन्द्र निर्वाणं समवाप्स्यसि ।। ५१ ।।\nइत्युक्त्वा स मुनिः सर्वं तत्रैवांतर्हितोभवत् ।।\nराजा यथोक्तं च पुनः स चक्रे पुष्पवाहनः ।। ५२ ।।\nइमामाचरतो ब्रह्मन्नखण्डव्रतमाचरेत् ।।\nयथाकथंचित्कालेन द्वादश द्वादशीर्मुने ।।\nकर्तव्याः शक्तितो देया विप्रेभ्यो दक्षिणा नृप ।। ५३ ।।\nइति कलुषविदारणं जनानामिति पठति शृणोति चातिभक्त्या ।।\nमतिमपि च ददाति देवलोके वसति स परःशतानि वत्सराणाम् ।। ५४ ।।"
  }
]
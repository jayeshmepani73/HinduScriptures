[
  {
    "text": "।। श्रीकृष्ण उवाच ।। ।।\nपार्थ पार्थिववृन्दानां मुखपङ्कजसद्रवे ।।\nशृणुष्वावहितो वच्मि तवाशादशमीव्रतम् ।। ।। १।।\nनलनामाभवत्पूर्वं निषधेषु महीपते ।।\nस भ्रात्रा निर्जितो राज्ये पुष्करेणेति नः श्रुतम् ।। २ ।।\nअक्षैर्द्यूतेन राजेन्द्र निर्ययौ भार्यया सह ।।\nवनं प्रतिभयं शून्यं झिल्लीकगणनादितम् ।। ३ ।।\nस गत्वा प्रत्यहोरात्रं जलमात्रेण वर्तयन् ।।\nददर्श वनमध्यस्थाञ्छकुनीन्कांचनच्छवीन् ।। ४ ।।\nग्रहीतुमिच्छंस्तान्राजन्समाच्छाद्य स्ववाससा ।।\nखमापेतुः खगास्तूर्णं गृहीत्वा वसनं शुभम् ।।५।।\nआससाद समाः काश्चिद्धृतवासाः सुदुःखितः।।\nदमयंतीं समाप्राप्य निद्रयापहृतां तदा ।।\nदुःखादुत्सृज्य गतवान्भाग्यतः प्राग्धनेश्वरम् ।। ५ ।।\nगते  तु नैषधे भैमी प्रबुद्धै वाञ्चितानना।।\nअपश्यंती नलं वीरं वीर भीमसुता वने ।।\nइतश्चेतश्च बभ्राम हाहेति रुदती मुहुः ।। ७ ।।\nदुःखशोकसमाक्रांता नलदर्शनलालसा ।।\nआससाद दिने कैश्चित्सा चैद्यपुरमंजसा ।। ८ ।।\nउन्मत्तवत्परिवृता शिशुभिः कौतुकाकुलैः ।।\nसा दृष्टा चेदिराजस्य जनन्या जनवेष्टिता ।।९।।\nचन्द्रलेखेव पतिता भूमौ भासितदिङ्मुखा ।।\nआरोप्य सा स्वभवनं पृष्टा का त्वं वरानने ।। 4.64.१० ।।\nउवाच भैमी सव्रीडं सैरंध्रीं मां निबोधताम् ।।\nन धावयेयं चरणौ नोच्छिष्टं भक्षयाम्यहम् ।। ११ ।।\nयदि प्रार्थयते कश्चिद्दंड्यस्ते सांप्रतं भवेत् ।।\nप्रतिज्ञयानया देवि तिष्ठेयं तव वेश्मनि ।।\nएवमस्त्वनवद्यांगि राज माताप्युवाच ताम् ।। १२ ।।\nएवंविधा तद्भवने कंचित्कालमनिंदिता ।।\nउवास वसनार्द्धेन प्रवृत्तांते किल द्विजः ।।\nआनयामास मुदितो दमयंतीं गृहं पितुः ।। १३ ।।\nमात्रा पित्रा समायुक्ता सुतैर्भ्रातृभिरेव च ।।\nदमयंती तथाप्यास्ते दुःखं नैषधवर्जिता ।। १४ ।।\nप्रोवाच विमनाहूय व्रतं दानमथापि वा ।।\nकथयध्वं यथा मे स्यादिष्टेन सह संगमः ।। १५ ।।\nतत्रेतिहासकुशलो विप्रः प्रोवाच बुद्धिमान् ।।\nभद्रे त्वमाशादशमीं कुरुष्वेप्सितसिद्धिदाम् ।। १६ ।।\nचकार सर्वं तन्वंगी यत्पुराणविदा तदा ।।\nख्यातमाख्यानविदुषा दमनेन पुरोधसा ।। १७ ।।\nव्रतस्यास्य प्रभावेण दमयंत्या नरोत्तम ।।\nसंजातः सुखदोऽत्यर्थं भर्त्त्रा सह समागमः ।। १८ ।।\n।। युधिष्ठिर उवाच ।। ।।\nकथमाशादशम्येषा गोविन्द क्रियते कदा ।।\nसर्वमेतत्समाचक्ष्व मां सर्वज्ञोसि यादव ।। १९ ।।\n।। श्रीकृष्ण उवाच ।। ।।\nराज्याशया राजपुत्रः कृष्यर्थं तु कृषीवलः ।।\nभार्यार्थं तु वणिक्पुत्रः पुत्रार्थे गुर्विणी तथा ।। 4.64.२० ।।\nधर्मार्थकामसंसिद्धयै लोककन्या वरार्थिनी ।।\nयष्टुकामो द्विजवरो रोगी रोगापनुत्तये ।। २१ ।।\nचिरप्रवासिते कांते कालेन धृतिपंडिता ।।\nएतेष्वन्येषु कर्तव्यमाशाव्रतमिदं सदा ।। २२ ।।\nयदा यस्य भवेदार्तं कार्यते हि तदा व्रतम् ।।\nशुक्लपक्षे दशम्यां तु स्नात्वा संपूज्य देवताः ।।२३।।\nनक्तं तदाशाः संपूज्याः पुष्पालक्तकचन्दनैः ।।\nगृहाङ्गणे लेखयित्वा यवैः पिष्टातकेन वा ।।\nदत्त्वा घृताक्तं नैवेद्यं पुनः कार्यं निवेदयेत् ।।२४।।\nआशाश्चाशाः सदा संतु विद्यंतां च मनोरथाः।।\nभवतीनां प्रसादेन सदा कल्याणमस्त्विति ।।२५।।\nएवं संपूज्य भुञ्जीत दत्त्वा विप्राय दक्षिणाम्।।\nअनेन क्रमयोगेन मासिमासि समाचरेत्।।२६।।\nयावन्मनोरथः पूर्णस्ततः पश्चात्समुद्यमात् ।।\nमासि पूर्णे च षण्मासे वर्षे वर्षद्वये गते।।२७।।\nसौवर्णाः कारयेदाशा रौप्यपिष्टातकेन वा।।\nज्ञातिबंधुजनैः सार्द्धं स्नातः सम्यगलंकृतः ।।२८।।\nपूजयेन्मंत्रसंदर्भैरेभिर्ध्यात्वा गृहांगणे।।।\nतव संनिहितः शक्रः सुरासुरनमस्कृतः ।।\nपूर्वा चन्द्रेण सहिता ऐन्द्रीदिग्देवते नमः ।। २९ ।।\nअग्नेः परिग्रहादार्ये त्वमाग्नेयीति पठ्यसे ।।\nतेजोमयी परा शक्तिराग्नेयी वरदा भव ।। 4.64.३० ।।\nदेवराजं समासाद्य लोकः संयमयत्यसौ ।।\nतेन संयमनी यासि याम्ये कामप्रदा भव ।। ३१ ।।\nखड्गंसहातिविकृता नैर्ऋतिस्त्वमुपाभृता ।।\nतेन नैर्ऋतनाम्नीत्वं कृतवान्मघवा सदा ।। ३२ ।।\nत्वय्यास्ते भवनाधारवरुणो यादसां पतिः ।।\nइष्टकामार्थसिद्ध्यर्थं वारुणिप्रभवा भव ।। ३३ ।।\nअधिश्रितासि यस्मात्त्वं वायुना जगदायुना।।\nवायव्ये त्वमतः शान्तिं नित्यं यच्छ नमोनमः ।। ३४ ।।\nकुबेरवासतः सौम्या प्रख्याता त्वमथोत्तरा ।।\nऐशानी जगदीशेन शंभुना त्वमलंकृता ।।\nअतस्त्वं शिवसान्निध्यं देवि देहि शिवे नमः ।। ३५ ।।\nसर्पाष्टककुलेन त्वं सेवितासि तथाप्यधः ।।\nनागांगनाभिः सहिता हिता नः सर्वदा भव ।। ३६ ।।\nसप्तलोकैः परिगता सर्वदा त्वं शिवा यतः ।।\nसनकाद्यैः परिवृता ब्राह्मी जिह्मानपाकुरु ।। ३७ ।।\nनक्षत्राणि च सर्वाणि ग्रहास्ताराग्रहास्तथा ।।\nनक्षत्रमातरो ये च भूतप्रेतविनायकाः ।।\nसर्वे ममेष्टसिद्ध्यर्थे भवंतु प्रणताः सदा ।। ३८ ।।\nएभिर्मंत्रैः समभ्यर्च्य पुष्पधूपादिना ततः ।।\nवासोभिरभिसंस्थाप्य फलानि विनिवेदयेत्।। ३९ ।।\nतत्तूर्यध्वनिघोषेण गतिमङ्गलनिःस्वनैः ।।\nनृत्यतीभिर्वरस्त्रीभिस्तां रात्रिमतिवाहयेत् ।। 4.64.४० ।।\nकुंकुमक्षोदतीव्रेण दानमानादिभिः सुखम् ।।\nप्रभाते वेदविदुषे सर्वं तत्प्रतिपादयेत् ।। ४१ ।।\nअनेन विधिना सर्वं क्षमयन्प्रणिपत्य च ।।\nभुञ्जीत मित्रसहितः सुहृद्बंधुजनैरपि ।। ४२ ।।\nय एवं कुरुते पार्थ दशमीव्रतमादरात् ।।\nस सर्वकाममाप्नोति मनसाभीप्सितं नरः ।। ४३ ।।\nस्त्रीभिर्विशेषतः कार्यं व्रतमेतद्युधिष्ठिर ।।\nलघुचित्ता यतो नार्यः सदा कामपरायणाः ।। ४४ ।।\nधन्यं यशस्यमायुष्यं सर्वकामफलप्रदम् ।।\nकथितं ते महाराज मया व्रतमनुत्तमम् ।। ४५ ।।\nये मानवा मनुजपुङ्गव कामकामाः संपूजयंति दशमीषु सदा दशाशाः ।।\nतेषां विशेषनिहिता हृदये प्रकाममाशाः फलंत्यलमलं बहुनोदितेन ।। ४६ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवाद आशादशमीव्रतं नाम चतुष्पष्टितमोऽध्यायः ।। ६४ ।।"
  }
]
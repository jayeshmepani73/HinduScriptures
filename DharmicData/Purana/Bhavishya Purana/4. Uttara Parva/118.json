[
  {
    "text": "।। श्रीकृष्ण उवाच ।। ।।\nअगस्त्यव्रतमस्त्यन्यत्सर्वपापप्रणाशनम् ।।\nतच्छृणुष्व महीपाल कथ्यमानं मयानघ ।। १ ।।\n।। युधिष्ठिर उवाच ।। ।।\nशृणोमि ब्रूहि मे कृष्ण देवर्षेस्तस्य चेष्टितम् ।।\nजन्म चैवार्घदानं च कालमुद्गमनस्य च ।।२।।\n।। श्रीकृष्ण उवाच ।। ।।\nमित्रश्च वरुणश्चैव पूर्वमेतौ सुरोत्तमौ ।।\nमंदरस्य समीपे तु चेरतुर्विपुलं तपः ।। ३ ।।\nतयोः संक्षोभणार्थाय वासवेन वराप्सराः ।।\nउर्वशी प्रेषिता तत्र रूपोदार्यगुणान्विता ।। ४ ।।\nतस्याः संदर्शनादेव क्षुभितौ तौ सुरोत्तमौ ।।\nविकारं मनसो बुद्ध्वा कुंभे वीर्यं ससर्जतुः ।। ५ ।।\nनिमेः शापात्तत्र जातो वशिष्ठो भगवानृषिः ।।\nअनंतरमगस्त्यस्तु जातो दिव्यस्तपोधनः ।। ६ ।।\nमलयस्यैकदेशे तु वैखानसविधानतः ।।\nसभार्यः संवृतो विप्रैस्तपस्तेपे सुदुश्चरम् ।। ७ ।।\nआस्तां दैत्यौ पुरा दुष्टावादौ कृतयुगस्य तु ।।\nनाम्ना इल्वलवातापी देवब्राह्मणकंटकौ ।। ८ ।।\nतयोरेकोऽभवन्मेषो द्वितीयो भोज्यदायकः ।।\nश्राद्धक्रमेण तेनैवं बहवो नाशिता द्विजाः ।। ९ ।।\nअथान्यस्मिन्दिने दैत्यो ह्यगस्त्यं संन्यमन्त्रयत् ।।\nभोज्यार्थं ब्राह्मणैः सार्द्धं भृगुगर्गकुलोद्भवैः ।। 4.118.१० ।।\nअगस्त्योप्यभवच्छ्राद्धे धौरेयो रोषदर्पितः ।।\nसोऽपि हत्वापचद्वह्नौ वातापिं मेषरूपिणम् ।। ११ ।।\nपरिविष्यमाणेषु तेषु स्तिमितं प्राह दानवम् ।।\nअगस्त्यो भगवान्क्रुद्धः सर्वं मे दीयतामिति ।। १२ ।।\nमैषं मांसं ततः प्रादादिल्वलः कुपितस्तदा ।।\nभक्षयित्वाऽभवत्स्वस्थो निर्विकारो महामुनिः ।। १३ ।।\nशुचिर्बभौ ततः प्राह वातापिमिल्वलः शनैः ।।\nनिष्क्रमस्व मुनेर्द्देहं भित्त्वा कस्माद्विलंबसे ।। १४ ।।\nतच्छ्रुत्वागस्त्यविप्रोऽपि उद्गारं कृतवान्गुरुम् ।।\nकुतो निष्क्रमणं प्राह भक्षितः स मया पुनः ।। १५ ।।\nजीर्णोऽयं भस्मभूतोऽयं वातापिर्ब्रह्मकंटकः ।।\nइल्वलोऽपि स्फुरत्क्रोधः सोऽगस्त्येन निरीक्षितः ।। १६ ।।\nभस्मीभूतः क्षणेनैव ततः शांतं जगद्बभौ ।।\nतेन वैरेण ते दुष्टा नष्टशेषास्तु दानवाः ।। १७ ।।\nसंमंत्र्य निश्चयं मेरौ ततोऽगस्त्यमुपागताः ।।\nविवर्द्धयिषवस्तेजो मुनेरस्य दिवौकसः ।। १८ ।।\nतेऽगस्त्यमाहुर्ब्रह्मर्षे समुद्रं शोषयस्व वै ।।\nतच्छ्रुत्वागस्त्यविप्रोऽपि आग्नेयीं धारणां दधत् ।। १९ ।।\nतया पीतः समुद्रोऽपि भ्रांतमीनोर्मिकच्छपः ।।\nपीते समुद्रतोयेऽपि देवैः क्रुद्धैस्तु दानवाः ।। 4.118.२० ।।\nक्षयं नीताः क्षणात्सर्वे क्रन्दमानाः पुनःपुनः ।।\nक्षेमं जगत्यभूत्सर्वमगस्त्यर्षेः प्रसादतः ।।२१।।\nअथ गंगानदीतोयैः संपूर्णे सागरे पुनः ।।\nमंथानं मंदरं कृत्वा नेत्रं कृत्वा तु वासुकिम् ।। २२ ।।\nममंथुः सहिताः सर्वे समुद्रं दैत्यदानवाः ।।\nअथोत्थितं रत्नसंघे सोमे श्रीकौस्तुभे गजे ।। २३ ।।\nअतिलोभान्मथ्यमाने सागरे पयसां निधौ ।।\nअथोत्थितं ज्वलद्रौद्रं कालकूटं महाविषम् ।। ।। २४ ।।\nयेनासौ सुरसंघाते आघूर्णिता इवाभवत् ।।\nसागरं संप्रविष्टास्ते रात्रौ रात्रौ विनिर्युयुः ।।२५।।\nनिर्गम्य च वधं चक्रुर्मुनीनामूर्ध्वरेतसाम्।।\nबभंजुर्यज्ञपात्राणि दिवा तोये निलिल्यिरे ।। २६ ।।\nसमुद्रमध्ये न ज्ञात्वा ब्रह्मा नारायणो हरः ।।\nवायुः कुबेरो वसवः सर्वे देवाः सवासवाः ।।। ।। २७ ।।\nततो मन्त्रैः शंकरेण किञ्चित्तत्रैव भक्षितम् ।।\nक्षणाद्दग्धः स मंत्रोपि नीलकंठीकृतो हरः ।। २८ ।।\nब्रह्मापि चेतनां प्राप्य अब्रह्मण्यमुवाच ह ।।\nनास्ति कश्चिजगत्यस्मिन्विषमापातुमीश्वर ।। २९ ।।\nअगस्त्यो दक्षिणाशायां लङ्कामूले महामुनिः ।।\nतद्गच्छध्वं महाभागाः शरणं सर्वदा ह्यसौ ।। 4.118.३० ।।\nएवमुक्ता गता देवा अगस्त्याश्रमदक्षिणाम् ।।\nदेवान्वीक्ष्य च तान्हर्षादगस्त्यो मुनिसत्तमः ।। ३१ ।।\nध्यानं चक्रे विषं येन हिमाद्रौ संप्रवेशितम् ।।\nकंठीसूत्रं निकुंजेषु हिमपर्वतसानुषु ।। ३२ ।।\nतस्मिन्काले विषं लग्नं किञ्चिच्छेषं द्रुमादिषु ।।\nउन्मत्तकरवीरार्कस्थलभूमि जलानिले ।। ३३ ।।\nतद्विषं चूर्णितं तेन क्षणात्संकोचितं तथा ।।\nहिमवातेन दुष्टेन वहमानेन पांडव ।। ३४ ।।\nमनुष्याणां तु जायंते रोगा नानाविधा भुवि ।।\nते च मासत्रयं सार्द्धं प्रवहंति विषोल्बणाः ।। ३५ ।।\nवृषसंक्रातिमारभ्य सिंहांते शाम्यते विषम् ।।\nरोगदोषापनोदश्च भवेत्पार्थ प्रभावतः ।। ३६ ।।\nएवं कालेन महता नीरुजे व्याधिवर्जिते ।।\nजगत्यस्मिन्पुरा पार्थ घनीभूते प्रजागणे ।। ३७ ।।\nनिरंतरे मर्त्यलोके ऊर्ध्वबाहु प्रसारिणि ।।\nबलवान्धूमनिर्देशान्मृत्युर्भ्राम्यति मूर्तिमान् ।। ३८ ।।\nप्रजा व्यापादयन्कालादाजगाम महामुनेः ।।\nसमीपं मूर्तिमान्क्रुद्धो मृत्युस्तेन निरीक्षितः ।। ३९ ।।\nभस्मीबभूव पश्चाच्च ब्रह्मणः सुखकारणात् ।।\nव्याधिवृन्दसमोपेतो मृत्युरन्यो विनिर्मितः ।।4.118.४०।।\nतथान्यो दंडकारण्ये श्वेतो नाम नृपोत्तमः ।।\nस्वमांसमश्नता तेन निर्वेदात्प्रार्थितो मुनिः ।।४१।।\nभगवत्सर्वमेवान्यद्दत्तं राज्यमदान्मया ।।\nअन्नं जलं वा श्राद्धं वा न दत्तं पापबुद्धिना ।। ४२ ।।\nततोऽगस्त्यः कारुण्या रत्नैः श्राद्धमकल्पयत् ।।\nश्राद्धे निवृत्ते सहसा दिव्यदेहः श्रिया वृतः ।। ४३ ।।\nप्राप्तश्च परमं स्थानमगस्त्यर्षेः प्रसादतः ।।\nअथ विन्ध्यो महाशैलः सूर्यरोषाद्व्यवर्धत ।। ४४ ।।\nकस्मान्मेरुमिवासौ मां न करोति प्रदक्षिणम् ।।\nवर्द्धमानं तु तं दृष्ट्वा ततो देवाः सवासवाः ।। ४५ ।।\nएकीभूयाश्रमं गत्वा स्तुत्वा देवर्षिपुङ्गवम् ।।\nअगस्त्यमूचुर्भगवन्सूर्यमार्गनिरोधिनम् ।। ४६ ।।\nविंध्यं निवारय स्वैनं स्थितौ स्थापय पर्वतम् ।।\nअगस्त्योपि द्रुतं गत्वा प्राहेदं विन्ध्यपर्वतम् ।। ४७ ।।\nप्रस्थितं तीर्थयात्रायां विद्धि मामचलोत्तम ।।\nस्थितौ च स्थीयतां तावद्यावदागमनं मम ।। ४८ ।।\nएवमुक्त्वा संप्रयातो नाद्यापि विनिवर्तते ।।\nदृश्यते भ्राजयन्नाशां दक्षिणां गगने ज्वलन् ।। ४९ ।।\nत्रैलोक्यवंद्यचरणो लोपामुद्रासहायवान् ।।\nलोपामुद्रापि तं प्राह देवर्षिं देवपूजितम् ।। 4.118.५० ।।\nतत्राश्रमस्थलिकायामृतुकाले ह्युपस्थिते ।।\nभोक्तुमिच्छामि विषयांस्त्वया सह सुखेषिणी।। ९१ ।।\nभवेद्यदि गृहं रम्यं सर्वरत्नविभूषितम् ।।\nगजै रथैश्च संपूर्णं शयनैः प्रवरासनैः ।। ५२ ।।\nदुकूलपट्टनेत्रैश्च विलासैर्ललितैर्मुने ।।\nत्वया सह समायोगं यास्येऽहं कुरु चिन्तितम् ।। ५३ ।।\nएतच्छुत्वा मुनिहृर्ष्टः प्राह्वयद्धनदं क्षणात् ।।\nकारयामास भवनं संपूर्णं रत्नराशिभिः ।। ५४ ।।\nतत्र रेमे स भगवानगस्त्यः स्वाश्रमे सुखम् ।।\nतस्यैवं चेष्टितस्यर्षेः प्रयच्छार्घ्यं युधिष्ठिर ।। ५५ ।।\nआस्तिक्यबुद्ध्या भक्त्या च धनं प्राप्स्यसि पांडव ।।\nकन्यायामागते सूर्ये अर्वाग्वै सप्तमे दिने ।। ५६।।\nकन्यायां समनुप्राप्ते सूर्ये यः सन्निवर्तते ।।\nप्रत्यूषसमये विद्वान्कुर्यावस्योदये निशि।। ५७ ।।\nस्नानं शुक्लतिलैस्तद्वच्छुक्लमाल्याम्बरो गृही ।।\nस्थापयेदव्रणं कुंभं माल्यवस्त्रविभूषितम् ।।५८।।\nपञ्चरत्नसमायुक्तं घृतपात्रेण संयुतम् ।।\nनानाभक्ष्यसमोपेतं सप्तधान्यसमन्वितम् ।। ५९ ।।\nकाञ्चनं कारयित्वा तु यथाशक्त्या सुशोभनम् ।।\nपुरुषाकृतिं प्रशान्तं च जपमण्डलधारिणम् ।।4.118.६०।।\nकमण्डलुकरं शिष्यैर्मृगैश्च परिधारितम् ।।\nमृत्युघ्नं विषहन्तारं दर्भाक्षेष्टकरं मुनिम्।।६१।।\nतस्मिन्क्रमे समालग्नं चन्दनेन ततो न्यसेत्।।\nस्नापितं चानुलिप्तं च चन्दनेन सुगंधिना ।।६२।।\nपूजितं चापि कुसुमैर्हृद्यैर्धूपैस्तु धूपितम् ।।\nततश्चार्घं प्रदातव्यो यैर्द्रव्यैस्तानि मे शृणु ।। ६३ ।।\nखर्जूरैर्नालिकेरैश्च कूष्मांडैस्त्रपुषैरपि ।।\nकर्कोटकारवेल्लैश्च कर्चूरैर्बीजपूरकैः ।।६४।।\nवृंताकैर्दाडिमैश्चैव नारंगैः कदलीफलैः ।।\nदूर्वांकुरैः कुशैः काशैः पद्मैनीलोत्पलैस्तथा ।। ६५ ।।\nनानाप्रकारैर्भक्ष्यैश्च गोभिर्वस्त्रै रसैः शुभैः ।।\nविरूढैः सप्तधान्यैश्च वंशपात्रे निधापितैः ।।६६।।\nसौवर्णरौप्यपात्रेण ताम्रवंशमयेन च ।।\nमूर्ध्नि स्थितेन नम्रेण जानुभ्यां पृथिवीतले ।। ६७ ।।\nदक्षिणाभिमुखो भूत्वा ह्यर्घ्यपाद्यादिकं च यत् ।।\nशीलेन चेतसा भक्त्या दद्यात्कौरवनन्दन ।। ६८ ।।\nकाशपुष्पप्रतीकाश अग्निमारुतसंभव ।।\nमित्रावरुणयोः पुत्र कुंभयोने नमोऽस्तु ते ।। ६५. ।।\nविंध्यवृद्धिक्षयकर मेषतोयविषापह ।।\nरक्तो वल्लभदेवर्षे लंकावास नमोऽस्तु ते ।। 4.118.७० ।।\nवातापिर्भक्षितो येन समुद्राः शोषिताः पुरा ।।\nलोपामुद्रापतिः श्रीमान्योऽसौ तस्मै नमोऽस्तु ते ।। ७१ ।।\nयेनोदितेन पापानि प्रलयं यांति व्याधयः ।।\nतस्मै नमोऽस्त्वगस्त्याय सशिष्याय सुपुत्रिणे ।।\nब्राह्मणो वेदऋचया दद्यादर्घ्यं नमोऽस्तु ते ।। ७२ ।।\n<i>अगस्त्यः खनमानश्च नित्यं प्राजापत्यं बलिमिच्छमानः ।।\n</i>\nउभौ वर्णौ वृष्ट्यनुग्रहार्थमुपोष सत्यादेष्वशिखो जगाम ।।'\nदत्त्वैवमर्घ्यं कौंतेय प्रतिपूज्य च पुष्पकैः ।।\nविसर्जयित्वागस्त्यं तं विप्राय प्रतिपादयेत् ।। ७३ ।।\nदैवज्ञव्यासरूपाय वेदवेदांगवादिने ।।\nएवं यः कुरुते भक्त्या ह्यगस्त्यप्रतिपूजनम् ।।\nफलमेकं तथा धान्यं कोपं वासं परित्यजेत् ।। ७४ ।।\nसंपूर्णे च ततो वर्षे पुनर न्यदुपक्रमेत् ।।\nदत्त्वार्घ्यं   सप्तवर्षाणि क्रमेणानेन पांडव ।।\nपुमान्फलमवाप्नोति तदेकाग्रमनाः शृणु ।। ७५ ।।\nब्राह्मणश्चतुरो वेदान्सर्वशास्त्रविशारदः ।।\nक्षत्रियः पृथिवीं सर्वां प्राप्नोत्यर्णवमेखलाम् ।।७६।।\nवैश्योऽप्यायुष्यमाप्नोति गोधनं चापि नंदति।।\nशूद्राणां धनमारोग्यं सन्मानश्चाधिको भवेत् ।। ७७ ।।\nस्त्रीणां पुत्राः प्रजायंते सौभाग्यं वृद्धिऋद्धिमत् ।।\nविधवानां महापुण्यं वर्धते पांडुनन्दन।। ७८ ।।\nकन्या भर्तारमाप्नोति व्याधेर्मुच्येत दुःखितः।।७९।।\nयेषु देशेष्वगस्त्यर्षेः पूजनं क्रियते जनैः ।।\nतेषु देशेषु पर्जन्यः कामवर्षी प्रजायते ।।4.118.८०।।\nईतयः प्रशमं यांति नश्यंति व्याध यस्तथा ।।\nपठंति ये त्वगस्त्यर्षेः ख्यानं शृण्वंति चापरे ।। ८१ ।।\nते सर्वे पापनिर्मुक्ताश्चिरं स्थित्वा महीतले ।।\nहंसयुक्तविमानेन स्वर्गं यांति नरोत्तम।।८२।।\nमर्त्यो यदीच्छति गृहं परमर्द्धियुक्तं भोगशरीरमरुजं पशुपुत्रपुष्टिम्।।\nतत्सर्ववल्लभमुनेरुदये महार्घ्यं यच्छेन्महार्घफलवस्त्रधनैः सहान्यैः।। ।। ८३ ।।"
  }
]
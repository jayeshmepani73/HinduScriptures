[
  {
    "text": "।। श्रीकृष्ण उवाच ।। ।।\nपञ्चदश्यां शुक्लपक्षे फाल्गुनस्य नरोत्तम ।।\nपाखंडान्पतितांश्चैव तथैवान्त्यावसायिनः ।। १ ।।\nनास्तिकान्भिन्नवृत्तांश्च पापिनो नैव चालपेत् ।।\nनारायणे गतमनाः पुरुषो हि जितेन्द्रियः ।।२ ।।\nतिष्ठन्व्रजन्प्रस्खलन्वा भुंजानोपि जनार्दनम् ।।\nकीर्तयेच्च क्रियाकाले सप्तकृत्वो महीपते ।। ३ ।।\nलक्ष्म्या समन्वितं देवमर्चयेच्च जनार्दनम् ।।\nसंध्याद्युपरमे चन्द्रस्वरूपं हरिमीश्वरम् ।।\nरात्रौ च लक्ष्मीं संचिन्त्य सम्यगर्घेण पूजयेत ।। ४ ।।\nश्रीनिशाकररूपस्त्वं वासुदेव जगत्पते ।।\nमनोभिलषितं देव पूरयस्व नमोनमः ।। ५ ।।\nमंत्रेणानेन दत्त्वार्घं देवदेवस्य भक्तितः ।।\nनक्तं भुञ्जीत न स्वैरं तैलक्षारविवर्जितम् ।। ६ ।।\nतथैव चैत्रे वैशाखे ज्येष्ठे च नृपसत्तम ।।\nअर्चयेच्च यथाप्रोक्तं मासिमासि च तद्दिने ।। ७ ।।\nनिष्पादितं भवेदेकं पारणं पार्थ शक्तितः ।।\nद्वितीयं चापि वक्ष्यामि पारणं ते नरोत्तम।। ८ ।।\nआषाढे श्रावणे मासि प्राप्ते भाद्रपदे तथा ।।\nतथैवाश्वयुजेभ्यर्च्य श्रीधरं प्रियया सह ।।\nअर्घं चन्द्रमसे दत्त्वा भुञ्जाताथ यथाविधि। ।। ९ ।।\nद्वितीयमेतदाख्यातं तृतीयं पारणं शृणु ।।\nकार्तिकादिषु मासेषु तथैवाभ्यर्च्य केशवम् ।।\nभूत्या समन्वितं दद्याच्छशांकाय तथा निशि ।।। ।। 4.104.१० ।।\nभुञ्जीत च यथाख्यातं तृतीयं पारणं शृणु ।।\nप्रतिपूज्य ततो दद्याद्ब्राह्मणेभ्यश्च दक्षिणाम् ।।\nप्रतिमासं च वक्ष्यामि प्राशनं कायशुद्धये ।। ।। ११ ।।\nचतुरः प्रथमान्मासान्पञ्चगव्यमुदाहृतम् ।।\nकुशोदकं तथैवान्यदुक्तं मासचतुष्टयम् ।। १२ ।।\nसूर्यांशुतप्तं तद्वच्च जलं कायविशोधनम् ।।\nगीतवाद्यादिकं रात्रौ तथा कृष्णकथां शुभाम् ।।\nकारयेच्चैव देवस्य पारणेपारणे गते ।। १३ ।।\nजनार्दनं सपत्नीकमर्चयेत्प्रथमं ततः ।।\nसश्रीकं श्रीधरं तद्वत्तृतीये भूतिकेशवौ ।। १४ ।।\nप्रतिमासं तु नामानि कृष्णस्यैतानि भारत ।।\nकृतोपवासः सुस्नातः पूजयित्वा जनार्दनम् ।।\nउच्चारयन्नरो याति यथालोकं यथासुखम् ।। १५ ।।\nततो विप्राय वै दद्यादुदकुंभं सदक्षिणम् ।।\nउपानद्वस्त्रयुग्मं च च्छत्रं कनकमेव च ।। १६ ।।\nयद्वै मासगतं नाम प्रीयतामिति कीर्तयेत् ।।\nकेशवं मार्गशीर्षे तु पौषे नारायणं तथा ।। १७ ।।\nमाधवं माघमासे तु गोविन्दमपि फाल्गुने ।।\nचैत्रमासे तथा विष्णुं वैशाखे मधुसूदनम् ।। १८ ।।\nज्येष्ठे त्रिविक्रमो ज्ञेयस्तथाषाढे च वामनः ।।\nश्रीधरः श्रावणे तद्वद्धृषीकेशेति चापरम् ।। १९ ।।\nरामो भाद्रपदे मासि गीयते पुण्यकांक्षिभिः ।।\nपद्मनाभमाश्वयुजि दामोदरमतः परम् ।। 4.104.२० ।।\nकार्तिके देवदेवेशं स्तुवंस्तरति दुर्गतिम् ।।\nएवं संवत्सरस्यांते प्रतिमासे क्रमोदितम्।।\nयदि दातुं न शक्नोति दद्याच्चैवैकहेलया ।।२१।।\nविशेषश्चात्र कथितश्चन्द्रं कृत्वा हिरण्मयम्।।\nपूजयित्वा फलैर्वस्त्रैर्ब्राह्मणाय निवेदयेत्।।२२।।\nस्तुवन्नेवं विधानेन पारणेऽभ्यर्चयेत्प्रभुम्।।\nतावंति जन्मान्यसुखं नाप्नोतीष्टवियोगजम् ।।२३।।\nइहैव स्वस्थतां प्राप्य मरणे स्मरणं ततः।।\nस्थानं तु मम संप्राप्य स्वर्गलोके महीयते ।। २४ ।।\nततो मानुष्यमासाद्य निरातंको गतज्वरः ।।\nधनधान्यवति स्फीते जन्म साधुकुलेर्हति ।।२५।।\nश्रीशर्वरी मधुनि हा भगवाञ्छशांकः संकल्प्य चन्दनतिलाक्षतपुष्पमिश्रम् ।।\nयच्छंति येऽर्घमनया नृप पूर्णिमायां नूनं भवंति परिपूर्णमनोरथास्ते ।। २६ ।।"
  }
]
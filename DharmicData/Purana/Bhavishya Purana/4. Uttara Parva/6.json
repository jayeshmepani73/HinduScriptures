[
  {
    "text": "श्रीकृष्ण उवाच।।\nअथैभिः पातकैर्यांति यमलोकं चतुर्विधैः।।\nसंत्रासजननं घोरं विवशाः सर्वदेहिनः।।१।।\nगर्भस्थैर्जायमानैश्च बालैस्तरुणमध्यमैः।।\nपुंस्त्रीनपुंसकैर्वृद्धैर्ज्ञातव्यं सर्वजंतुभिः ।। २ ।।\nशुभाशुभफलं तत्र देहिनां प्रविचार्यते ।।\nचित्रगुप्तादिभिः सभ्यैर्मध्यस्थैः सर्वदर्शिभिः ।। ३ ।।\nन तेऽत्र प्राणिनः संति ये न यांति यमक्षयम् ।।\nअवश्यं हि कृतं कर्म भोक्तव्यं तद्विधारितम्।। ४ ।।\nतत्र ये शुभकर्माणः सौम्यचित्ता दयान्विताः ।।।८\nते नरा यांति सौम्येन पथा यमनिकेतनम् ।। ५ ।।\nयः प्रदद्याद्द्विजेन्द्राणामुपानत्काष्ठपादुकाम् ।।\nस वराश्वेन महता सुखं याति यमालयम् ।।६।।\nछत्रदानेन गच्छंति यथा छत्रेण देहिनः ।।\nदिव्यवस्त्रपरीधाना यांति वस्त्रप्रदायिनः ।। ७ ।।\nशिबिकाश्वप्रदानेन ततस्तेन सुखं व्रजेत् ।।\nशय्यासन प्रदानेन सुखं यांति यमाश्रयम् ।। ८ ।।\nआरामकर्ता छायासु शीतलासु सुखं व्रजेत् ।।\nयांति पुष्पकयानेन पुष्पारामप्रदायिनः ।। ९ ।।\nदेवायतनकर्ता च यतीनामाश्रमस्य च ।।\nअनाथमंडपानां च क्रीडन्याति गृहोत्तमैः ।। 4.6.१० ।।\nदेवाग्निगुरुविप्राणां मातापित्रोश्च पूजकाः ।।\nपूज्यमाना नरा यांति कामिकेन पथा सुखम् ।। ११ ।।\nद्योतयंतो दिशः सर्वा यांति दीपप्रदायिनः ।।\nप्रतिश्रयप्रदानेन सुखं यांति गृहं स्वयम् ।। १२ ।।\nसर्व कामसमृद्धेन पथा गच्छंति गोप्रदाः ।।\nये न पापानि कुर्वंति ते तृप्ता यांति नान्यथा ।।१३।।\nआर्तौषधप्रदातारः सुखं यांति निराकुलाः ।।\nविश्राम्यमाणा गच्छंति गुरुशुश्रूषणे रताः।।१४।।\nपादशौचप्रदानेन शीतलेन पथा व्रजेत् ।।\nपादाभ्यंगं च यः कुर्यादश्वपृष्ठेन स व्रजेत्।।१५।।\nहेमरत्नप्रदानेन याति दुर्गाणि निस्तरन् ।।\nयानवाहनदानेन नरयानेन गच्छति ।। १६ ।।\nसर्वकामसमृद्धात्मा भूमिदानेन गच्छति ।।\nअन्नपानप्रदानेन पिबन्खादंश्च गच्छति ।। १७ ।।\nइत्येवमादिभिर्दानैः सुखं यांति यमक्षयम् ।।\nस्वर्गेपि विपुलान्भोगान्प्राप्नुवंति नरोत्तम ।। १८ ।।\nसर्वेषामेव दानानामन्नदानं परं स्मृतम् ।।\nसद्यः प्रीतिकरं दिव्यं बलबुद्धिविवर्द्धनम् ।। १९ ।।\nत्रयाणामपि लोकानां जीवितं ह्युदकं स्मृतम् ।।\nपवित्रममृतं दिव्यं शुद्धं सर्वरसायनम् ।। 4.6.२० ।।\nअन्नं पानं च गोवस्त्रभूशय्याच्छत्रमासनम् ।।\nपरलोके प्रशस्तानि दानान्यष्टौ विशेषतः ।। २१ ।।\nअन्नदानं विशेषेण धर्म राजपुरे नराः ।।\nयस्माद्यांति सुखेनैव तस्माद्धर्मं समाचरेत् ।। २२ ।।\nये पुनः क्रूरकर्माणः पापा दानविवर्जिताः ।।\nते घोरेण पथा यांति दक्षिणेन स्वमालयम् ।। २३ ।।\nषडशीतिसहस्राणि योजनानामतीत्य यत् ।।\nवैवस्वतपुरं ज्ञेयं नानारूपव्यवस्थितम् ।। २४ ।।\nसमीपस्थमिवाभाति नराणां शुभकर्मणाम् ।।\nपापानामतिदूरस्थं पथा रौद्रेण गच्छताम् ।। २५ ।।\nतीव्रकंटकयुक्तेन शर्करानिचितेन च ।।\nक्षुरधारानिभैस्तीव्रैः पाषाणैर्निचितेन च ।। २६ ।।\nक्वचित्पंकेन महता दुरुत्तारैश्च खातकैः ।।\nलोहसूचीनिभैर्दर्भैः संछन्नेन पथा क्वचित् ।। २७ ।।\nतटप्रपातविष्टंभैः पर्वतैर्वृक्षसंकुलैः ।।\nप्रतप्तांगारयुक्तेन यांति मार्गेण दुःखिताः ।। २८ ।।\nक्वचिद्विषमगर्तैश्च क्वचिल्लोष्टैः सुपिच्छिलैः ।।\nप्रतप्तवालुकाभिश्च तथा तीक्ष्णैश्च शंकुभिः ।। २९ ।।\nअनेकतापैर्विततैर्व्याप्तं वंशवनं क्वचित् ।।\nक्वचिद्वालुकया व्याप्तं कष्टेनैव प्रवेशनम् ।। 4.6.३० ।।\nक्वचिदुष्णांबुना व्याप्तं क्वचित्कारीषवह्निना ।।\nक्वचित्सिंहैर्वृकैर्व्याप्तं दंशैः कीटैश्च दारुणैः ।। ३१ ।।\nक्वचिन्महाजलौकाभिः क्वचिच्चाजगरैः पुनः ।।\nमक्षिकाभिश्च रौद्राभिः क्वचित्सर्पैर्विषोल्बणैः ।। ३२ ।।\nमत्तमातंगयूथैश्च बलोन्मत्तैः प्रमाथिभिः ।।\nपंथानमुल्लिखद्भिश्च तीक्ष्णशृंगैर्महावृषैः ।। ३३ ।।\nमहाविषाणैर्महिषैरुष्ट्रैर्मत्तैश्च खादकैः ।।\nडाकिनीभिश्च रौद्राभिर्विकरालैश्च राक्षसैः ।। ३४ ।।।।\nव्याधिभिश्च महाघोरैः पीड्यमाना व्रजंति च ।।\nमहाधूलीविमिश्रेण महाचण्डेन वायुना ।। ३५ ।।\nमहापाषाणवर्षेण हन्यमाना निराश्रयाः ।।\nक्वचिद्विद्युत्प्रपातेन दीर्यमाणा व्रजंति च ।। ३६ ।।\nमहता बाणवर्षेण विध्यमानाश्च सर्वशः ।।\nपतद्भिर्वज्रसंघातैरुल्कापातैश्च दारुणैः ।। ३७ ।।\nप्रतप्तागारवर्षेण दह्यमाना व्रजंति च ।।\nतप्तेन पांशुवर्षेण पूर्यमाणा रुदंति च ।। ३८ ।।\nमहामेघरवैर्घोरैर्वित्रास्यंते मुहुर्मुहुः ।।\nनिशितायुधवर्षेण चूर्यमाणा नरैर्वृताः ।।\nमहाक्षाराम्बुधाराभिः सिच्यमाना द्रवंति च ।। ३९ ।।\nमहाशीतेन मरुता तीक्ष्णेन परुषेण च ।।\nसमंतात्पीड्यमानास्ते शुष्यंते संकुचंति च ।। 4.6.४० ।।\nइत्थं मार्गेण रौद्रेण पांथैर्वि रहितेन च ।।\nनिरालंबेन दुर्गेण निर्जलेन समंततः ।।४१।।\nअविश्रामेण महता निर्गतापाश्रयेण च ।।\nतमोरूपेण कष्टेन सर्वदुःखाश्रयेण च।।४२।।\nनीयंते देहिनः सर्वे ये मूढाः पापकर्मिणः ।।\nयमदूतैर्महाघोरैस्तदाज्ञाकारिभिर्बलात् ।।४३।।\nएकाकिनः पराधीना मित्रबंधुविवर्जिताः ।।\nशोचंतः स्वानि कर्माणि रुदंतश्च मुहुर्मुहुः ।। ४४ ।।\nप्रेतभूता विवस्त्राश्च शुष्ककण्ठोष्ठतालुकाः ।।\nकृशाङ्गा भीतभीताश्च दह्यमानाः क्षुधाग्निना ।। ४५ ।।\nबद्धाः शृंखलया केचिदुत्तानाः पादयोर्नराः ।।\nआकृष्यंते घृष्यमाणा यमदूतैर्बलोत्कटैः ।। ४६ ।।\nपुनश्चाधोमुखाश्चान्ये घृष्यमाणाः सुदुःखिताः।।\nकेशपाशनिबद्धाश्च कृष्यंते रज्जुभिर्नराः ।। ४७ ।।\nललाटे चांकुशैस्तीक्ष्णैर्भिन्नाः कृष्यंति देहिनः ।।\nउत्ताना रटमानाश्च क्वचिदंगारवर्त्मना।। ४८ ।।\nपाश्चाद्बाह्वंसबद्धाश्च जठरे च प्रपीडिताः ।।\nपूरिताः शृंखलाभिश्च हस्तयोश्च प्रकीलिताः ।। ४९ ।।\nग्रीवायामर्द्धचन्द्रेण क्षिप्यमाणा इतस्ततः ।।\nशिश्ने च वृषणे बद्ध्वा नीयंते चर्मरज्जुना ।। 4.6.५० ।।\nविभिन्ना उदरे चान्ये तप्तशृंखलया नराः ।।\nकृष्यंते कर्णयोश्चान्ये भिन्नाश्च चिबुकोपरि ।। ।। ५१ ।।\nछिन्नाग्रपादहस्ताश्च छिन्नकर्णौष्ठनासिकाः ।।\nसंछिन्नशिश्नवृषणाश्छिन्नभिन्नांगसंधयः ।। ५२ ।।\nप्रतुद्यमानाः कुंतैश्च सायकैश्च ततस्ततः ।।\nभिद्यमानाः प्रधावंति क्रन्दमाना निराश्रयाः ।। ५३ ।।\nमुद्गरैर्ल्लोहदण्डैश्च हन्यमाना मुहुर्मुहुः ।।\nकशैश्च विविधैघोरैर्ज्वलिताग्निसमप्रभैः ।। ५४ ।।\nभिंदिपालैर्विभिद्यंते स्रवंतः पूयशोणितम् ।।\nमांसे क्षताश्च कृमिभिर्नीयंते विवशा नराः ।। ५५ ।।\nयाचमानाश्च सलिलमन्नं चापि बुभुक्षिताः ।।\nछायां प्रार्थयमानाश्च शीतार्ता बहुवायुना ।। ५६ ।।\nदानहीनाः प्रयांत्येवं यावंतो विमुखा नराः ।।\nगृहीतदानपाथेयाः सुखं यांति यमालयम् ।। ५७ ।।\nएवं पथातिकष्टेन प्राप्ता यमपुरं तदा ।।\nप्रज्ञापितास्तदा दूतैर्निवेश्यंते यमाग्रतः ।। ५८ ।।\nतत्र ये शुभकर्माणस्तांश्च संमानयेद्यमः ।।\nस्वागतासनदानेन पाद्यार्घेण प्रियेण च ।। ५९ ।।\nधन्या यूयं महात्मान आत्मनो हितकारिणः ।।\nयेन दिव्यसुखार्थाय भवद्भिः सुकृतं कृतम् ।। 4.6.६० ।।\nइदं विमानमारुह्य दिव्यस्त्रीभोगभूषितम् ।।\nस्वर्गं गच्छध्वमतुलं सर्वकामसमन्वितम् ।। ६१ ।।\nततो भुक्त्वा महाभोगानंते पुण्यस्य संक्षयात् ।।\nयत्किञ्चिदल्पमशुभं पुनस्तदिह भोक्ष्यथ ।। ६२ ।।\nते चापि धर्मराजानं नराः पुण्यानुभावतः ।।\nपश्यंति सौम्यवदनं पितृभूतमिवात्मनः ।। ६३ ।।\nये पुनः पापकर्माणस्ते पश्यंति भयानकम् ।।\nपापाविशुद्धनयना विपरीतात्मबुद्धयः ।। ६४ ।।\nदंष्ट्राकरालवदनं भ्रुकुटीकुटिलेक्षणम् ।।\nऊर्ध्वकेशं महाश्मश्रुप्रस्फुरदधरोत्तरम् ।। ६५ ।।\nअष्टादशभुजं क्रुद्धं नीलांजनचयोपमम् ।।\nसवार्युधोद्यतकरं ब्रह्मदण्डेन तर्जकम् ।। ६६ ।।\nमहामहिषमारूढं दीप्ताग्निसमलोचनम् ।।\nरक्तमाल्याम्बरधरं महामेरुमिवोच्छ्रितम् ।। ६७ ।।\nप्रलयांबुदनिर्घोषं पिबंतमिव सागरम् ।।\nग्रसंतमिव लोकानामुद्गिरंतमिवानलम् ।। ६८ ।।\nमृत्युश्च तत्समीपस्थः कालानलसमप्रभः ।।\nकालश्चांजनसंकाशः कृतांतश्च भयानकः ।। ६९ ।।\nमारी चोग्रा महामारी कालरात्रिः सुदारुणा ।।\nविविधा व्याधयः कष्टा नानारूपभयावहाः ।। 4.6.७० ।।\nशक्तिशूलांकुशधराः पाशचक्रासिधारिणः ।।\nवज्रदण्डधरा रौद्राः क्षुद्रतूणीधनुर्धराः ।। ७१ ।।\nअसंख्याता महावीर्याः क्रूराश्चाञ्जनसंप्रभाः ।।\nसर्वायुधोद्यतकरा यमदूता भयानकाः ।। ७२ ।।\nअनेन परिवारेण महाघोरेण संवृतम् ।।\nयमं पश्यंति पापिष्ठाश्चित्रगुप्तं च भीषणम् ।।\nनिर्भर्त्सयतं चात्यन्तं यमं सदुपकारिणम् ।।७३।।\nचित्रगुप्तश्च भगवान्धर्मवाक्यैः प्रबोधयन् ।।\nभोभो दुष्कृतकर्माणः परद्रव्यापहारिणः ।\nगर्विता रूपवीर्येण परदारविमर्दकाः ।।७४।।\nयत्स्वयं क्रियते कर्म तत्स्वयं भुज्यते पुनः ।।\nतत्किमात्मोपघातार्थं भवद्भिर्दुष्कृतं कृतम् ।।७५।।\nइदानीं किं प्रतप्यध्वं पीड्यमानाः स्वकर्मभिः ।।\nभुञ्जध्वं स्वानि कर्माणि नात्र दोषोऽस्ति कस्यचित् ।। ७६ ।।\nएते च पृथिवीपालाः संप्राप्ता मत्समीपतः ।।\nस्वकीयैः कर्मभिर्घोरैर्दुष्प्रज्ञा बलगर्विताः ।। ७७ ।।\nभोभो नृपा दुराचाराः प्रजाविध्वंसकारिणः ।।\nअल्पकालस्य राज्यस्य कृते किं दुष्कृतं कृतम् ।। ७८ ।।\nराज्यलोभेन मोहाद्वा बलादन्यायतः प्रजाः ।।\nयत्पीडिताः फलं तस्य भुंजध्वमधुना नृपाः ।। ७९ ।।\nकृतं राज्यं कलत्रं च यदर्थमशुभं कृतम् ।।\nतत्सर्वं संपरित्यज्य यूयमेकाकिनः स्थिताः ।। 4.6.८० ।।\nपश्याम तद्बलं तुभ्यं येन विध्वंसिताः प्रजाः ।।\nयमदूतैस्ताड्यमाना अधुना कीदृशं भवेत्।। ८१ ।।\nएवं बहुविधैर्वाक्यैरुपालब्धा यमेन ते ।।\nशोचंतः स्वानि कर्माणि तूष्णीं तिष्ठंति पार्थिव ।। ८२ ।।\nइति धर्मं समादिश्य नृपाणां धर्मराट् पुनः ।।\nतत्पापपंकशुद्ध्यर्थमिदं वचनमब्रवीत् ।। ८३ ।।\nभोभोश्चण्ड महाचण्ड गृहीत्वा नृपतीनिमान् ।।\nविशोधयध्वं पापेभ्यः क्रमेण नरकाग्निषु ।।८४।।\nततः शीघ्रं समुत्थाय नृपान्संगृह्य पादयोः ।।\nभ्रामयित्वातिवेगेन विक्षिप्योर्ध्वं विगृह्य च ।। ८५ ।।\nसर्वप्राणेन महता सुतप्ते तु शिलातले ।।\nआ स्फालयंति तरसा वज्रेणेव महाद्रुमम् ।। ८६ ।।\nततः स रक्तस्रोतोभिः स्रवते जर्जरीकृतः ।।\nस निःसंज्ञस्तदा देही निश्चेष्टः संप्रजायते ।। ८७ ।।\nततः स वायुना स्पृष्टः शनैरुजीवते पुनः ।।\nततः पापविशुद्ध्यर्थं क्षिप्यते नरकार्णवे ।। ८८ ।।\nअष्टाविंशतिरेवाधः क्षितेर्नरककोटयः।।\nसप्तमस्य तलस्यांते घोरे तमसि संस्थिताः ।। ८९ ।।\nरौरवप्रभृतीनां च नरकाणां शतं स्मृतम् ।।\nचत्वारिंशत्समधिकं महानरकमंडलम् ।। 4.6.९० ।।\nयेषु पापाः प्रपच्यंते नराः कर्मानुरूपतः ।।\nयातनाभिर्विचित्राभिराकर्मप्रक्षयाद्भृशम् ।। ९१ ।।\nआ मलप्रक्षयाद्यद्वदग्नौ धास्यंति धातवः ।।\nतथा पापक्षयात्पापाश्शोध्यंते नरकाग्निषु ।। ९२ ।।\nसुगाढहस्तया बाढं तप्तशृंखलया नराः ।।\nमहावृक्षाग्रशाखायां लंब्यंते यमकिंकरैः ।। ९३ ।। ।\nततस्ते सर्पयंत्रेण क्षिप्ता दोल्यंति किंकरैः ।।\nदोल्यंतश्चातिवेगेन निःसंज्ञा यांति योजनम् ।। ९४ ।।\nअंतरिक्षस्थितानां च लोहभारशतं ततः ।।\nपादयोर्बध्यते तेषां यमदूतैर्महाबलैः ।। ९५ ।।\nतेन भारेण महता भृशमातर्द्दिता नराः ।।\nध्यायंतः स्वानि कर्माणि तूष्णीं तिष्ठेति विह्वलाः ।। ।।९६ ।।\nज्वालाभिरग्निवर्णाभिर्ल्लोहदंडैः सकंटकैः।।\nहन्यंते किंकरैर्घोरैः समंतात्पापकारिणः ।।९७ ।।\nततः क्षारेण दीप्तेन वह्नेरपि विशेषतः ।।\nसमंततः प्रलिप्यंते क्षतांगा जर्जरीकृताः ।। ९८ ।।\nपुनर्विदार्य चांगेषु शिरसःप्रभृति क्रमात् ।।\nवृन्ताकवत्प्रपच्यंते तप्ततैलकटाहके ।। ९९ ।।\nविष्ठापूर्णे ततः कूपे कृमीणां निचये ततः ।।\nमेदस्त्वक्पूयपूर्णायां वाप्यां क्षिप्यंति ते पुनः ।। 4.6.१०० ।।\nभक्ष्यंते क्रिमिभिस्तीक्ष्णैर्लोहतुण्डैश्च वायसैः ।।\nश्वभिर्दंशैर्वृकैर्घोरैर्व्याघ्रैरप्यथ वानरैः ।। १०१ ।।\nपच्यंते मांसवच्चापि प्रदीप्तांगारराशिषु ।।\nप्रोताः शूलेषु तीक्ष्णेषु नराः पापेन कर्मणा ।। १०२।।\nतिलपिंडैरिवाक्रम्य घोरैः कर्मभिरात्मनः ।।\nतिलवत्सम्प्रपीडयन्ते चक्राख्ये नरके तथा ।। १०३ ।।\nभिद्यंते चापि तल्पेषु लोहभ्राष्ट्रेष्वनेकधा ।।\nतैलपूर्णकटाहेषु सुतप्तेषु पुनःपुनः ।। १०४ ।।\nबहुशः पीड्यते जिह्वा याऽसत्यप्रियवादिनी ।।\nसंदंशेन सुतप्तेन प्रपीड्यन्ते च पादयोः ।। १-५।।\nमिथ्यागमप्रवक्तुश्च द्विजिह्वस्य च निर्गता ।।\nजिह्वार्द्धक्रोशविस्तीर्णा हलैस्तीक्ष्णैश्च बाध्यते ।। ।। १०६ ।।\nनिर्भर्त्सयंति ये क्रूरा मातरं पितरं गुरुम् ।।\nतेषां वक्ष उलूकाभिर्मुखमापूर्य सेव्यते ।।१०७।।\nततः क्षारेण दीप्तेन ताम्रेण तु पुनःपुनः ।।\nहतेनापूर्यतेऽत्यर्थं तप्ततैलैश्च तन्मुखम् ।। १०८ ।।\nइतस्ततः पुनर्वक्त्रं भृशमापूर्य हन्यते ।।\nविष्ठाभिः कृमिभिश्चापि सुवर्णहरणैर्नरः ।। १०९ ।।\nपरिष्वजति चात्युग्रां प्रदीप्तां लोहशाल्मलीम् ।।\nहन्यते पृष्ठदेशे च पुनस्तीक्ष्णैर्महाघनैः ।। 4.6.११० ।।\nदंतुरेणातिकूटेन क्रकचेन बलीयसा ।।\nशिरः प्रभृति पादांतं घोरैः कर्मभिरात्मजैः ।।\nखाद्यते स्वानि मांसानि पायते शोणितं स्वकम् ।। १११ ।।\nअन्नं पानं न दत्तं यैर्मूढैर्नाप्यनुमोदितम्।।\nइक्षुवत्ते प्रपीड्यन्ते जर्जरीकृतमस्तकाः ।। ११२ ।।\nअसितालवने घोरे च्छिद्यंते खंडखंडशः।।\nसूचीभिर्भिन्नसर्वांगास्तप्तशूलप्ररोपिताः ।।\nसंबाध्यमाना विवशाः क्लिश्यंते न म्रियंति वै ।। ११३ ।।\nदेहादुत्साद्यमांसानि भिद्यंतेऽस्थीनि मुद्गरैः ।।\nदृष्टिराकृष्यते तूर्णं यमदूतैर्बलोत्कटैः ।। ११४ ।।\nनिरस्तास्ते निरुच्छ्वासास्तिष्ठंति नरके ध्रुवम् ।।\nउच्छ्वसंति सदा श्वासैर्वालुकावदनावृताः ।। ११५ ।।\nरौरवे रोदमानाश्च पीड्यन्ते विविधैः शरैः ।।\nमहारौरवपीडाभिर्महतीभिस्तदंतिके ।। ११६ ।।\nपदोरास्ये गुदे चैव पार्श्वे चोरसि मस्तके ।।\nनिखन्यंते घनैस्तीक्ष्णैः सुतप्तैर्लोहशंकुभिः ।। ११७ ।।\nसुतप्तवालुकायां च प्रलुठ्यन्ते पुनःपुनः ।।\nजतुपंके भृशं तप्ते क्षिप्रा क्रन्दंति विस्तरम् ।। ११८ ।।\nतेनतेनैव रूपेण हसन्ते पारदारिकम् ।।\nगाढमालिङ्ग्यते नारीं ज्वलंतीं लोहनिर्मिताम् ।। ११९ ।।\nपूर्वाकारं च पुरुषं प्रज्वलंतं समंततः ।।\nदुश्चारिणीः स्त्रियो गाढमालिंगंति वदंति च ।। 4.6.१२० ।।\nकिं प्रधावसि वेगेन ते न मोक्षोऽस्ति सांप्रतम् ।।\nलंघितस्ते यथा भर्ता पापं भुंक्ष्व तथाधुना ।। १२१ ।।\nलोहकुम्भे तथा क्षिप्ताः सविधानैः शनैःशनैः ।।\nमृद्वग्निनाथ पच्यंते स्वपापैरेव मानवाः ।। १२२ ।।\nक्वणंत्युदूखले सास्राः प्रक्षिप्यंते शिलासु च ।।\nक्षिप्यंते चांधकूपेषु दश्यंते भ्रमरैर्भृशम् ।। १२३ ।।\nकृमिभिर्भिन्नसर्वांगाः शतशो जर्जरीकृताः ।।\nसुतीक्ष्णक्षारकूपेपु क्षिप्यंते तदनंतरम्।। १२४ ।।\nमहाज्वाले च नरके पापाः फूत्कारयंति च ।।\nइतस्ततश्च धावंति दह्यमानास्तदर्च्चिषा ।। १२५ ।।\nपृष्ठे चानीय जंघे द्वे विन्यस्ते स्कन्धयोः स्थिते ।।\nतयोर्मध्येन चाकृष्य बाहुपृष्ठेन गाढतः ।।\nबद्ध्वा परस्परं सर्वं सुदृढं गाढरज्जुभि. ।। १२६ ।।\nपीडयंति सुसंरब्धा भ्रमरास्तीक्ष्णलोहजाः ।।\nमानिनां क्रोधिनां चैव पुरा पापस्य संशयात् ।। १२७ ।।\nपापानां नरके पुंसां घृष्यते चंदनं यथा ।।\nशरीराभ्यंतरगतं तरुणानां च दारुणम् ।। १२८ ।।\nपिंडबंधो स्मृतो याम्यो महाज्वालेषु यातनाः ।।\nरज्जुभिर्वेष्टितांगाश्च प्रलिप्ताः कर्दमेन च ।।\nकरीषरूक्षवह्नौ च पच्यंते न म्रियंति च ।। १२९ ।।\nसुतीक्ष्णक्षारतोयेन शर्करासु शिलासु च ।।\nआ पापसंक्षयात्पापा घृष्यंते चंदनं यथा ।। 4.6.१३० ।।\nशरीराभ्यन्तरगतैः प्रभूतैः कृमिभिर्नराः ।।\nभक्ष्यंते तीक्ष्णवदनैरादेहप्रक्षयाट् भृशम् ।। १३१ ।।\nकृमीणां निचये क्षिप्ताः पूतिमांसस्य राशिषु ।।\nतिष्ठन्त्युद्विग्नहृदयाः पर्वताभ्यां च पीडिताः ।। १३२ ।।\nसुतप्तवज्रलेपेन शरीरमनुलिप्यते ।।\nअधोमुखोर्ध्वपादाश्च धृतास्तप्यंति वह्निषु ।। १३३ ।।\nवदनांते प्रविन्यस्तं सुतप्तायोमयं गुडम् ।।\nते खादंति पराधीना हन्यमानास्तु मुद्गरैः ।। १३४ ।।\nये शिवायतनारामवापीकूपमठांग णात् ।।\nअभिद्रवंति पापिष्ठा नरास्तत्र वसंति च ।। १३५ ।।\nव्यायामोद्वर्तनाभ्यंगस्नानमापानभोजनम् ।।\nक्रीडनं मैथुनं द्यूतमाच रंति रमंति च ।। १३६ ।।\nते बाधैर्विविधैर्घोरैरिक्षुयन्त्रादिपीडनैः ।।\nनिरयाग्निषु पच्यंते यावदाचन्द्रतारकम् ।। १३७ ।।\nये शृण्वंति गुरोर्निंदां तेषां कर्णः प्रपूर्य्यते ।।\nअग्निवर्णैरयःकीलैस्तप्तताम्रादिभिर्द्रुतैः ।। १३८ ।।\nत्रपुसीसारकूटाद्यैः क्षारेण जतुना पुनः ।।\nक्रमादापूर्यते कर्णो नरकेषु च यातनाः ।।\nअनुक्रमेण सर्वेषु भवंत्येताः समंततः ।। १३९ ।।\nसर्वेंद्रियाणामप्येवं क्रमात्पापेन यातनाः ।।\nभवंति घोराः प्रत्येकं शरीरे तत्कृतेन च ।। 4.6.१४० ।।\nस्पर्शलोभेन ये मूढाः संस्पृशंति परस्त्रियम् ।।\nतेषां त्वगग्निवर्णाभिः सूचीभिः पूर्यते भृशम् ।।१४१।।\nततः क्षारादिभिः सर्वैः शरीरमनुलिप्यते ।।\nयातना च महाकष्टा सर्वेषु नरकेषु च ।। १४२ ।।\nगुरोः कुर्वंति भ्रुकुटिं क्रूरं चक्षुश्च ये नराः ।।\nपरदारांश्च पश्यंति लुब्धाः स्निग्धेन चक्षुषा ।।१४३।।\nसूचीभिरग्निवर्णाभिस्तेषां नेत्रं प्रपूर्यते ।।\nक्षाराद्यैश्च क्रमात्सर्वैर्देहे सर्वाश्च यातनाः ।। १४४ ।।।\nदेवाग्निगुरुविप्राणां येऽनिवेद्य प्रभुंजते ।।\nलोहकीलशतैस्तप्तैस्तज्जिह्वास्यं प्रपूर्यते ।। १४५ ।।\nततः क्षारेण दीप्तेन तैलताम्रादिभिः क्रमात् ।।।\nशरीरे च महाघोराश्चित्रा नरकयातनाः ।।१४६।।\nये शिवारामपुष्पाणि लोभात्संगृह्य पाणिना ।।\nजिघ्रंति मूढमनसः शिरसा धारयंति च ।।१४७।।।\nआपूर्यते शिरस्तेषां सुतप्तैर्लोहशंकुभिः ।।\nनासिका चातिबहुशस्ततः क्षारादिभिः पुनः ।। १४८ ।।\nये निंदंति महात्मानमाचार्यं धर्मदेशिकम् ।।\nशिवभक्तांश्च ये मूढाः शिवधर्मं च शाश्वतम् ।। १४९ ।।\nतेषामुरसि कंठे च जिह्वायां दंतसंधिषु ।।\nतालुकोष्ठे च नासायां मूर्ध्नि सर्वांगसं धिषु ।। 4.6.१५० ।।\nअग्निवर्णाः सुतप्ताश्च त्रिशिखा लोहशंकवः ।।\nआखन्यंते सुबहुशः स्थानेष्वेतेषु मुद्गरैः ।। १५१ ।।\nततः क्षारेण तप्तेन ताम्रेण त्रपुणा पुनः ।।\nतप्ततैलादिभिः सर्वैरापूर्यंते समंततः ।। १५२ ।।\nक्षारताम्रादिभिर्दीप्तैर्दह्यंते बहुशः पुनः ।।\nनरकेषु च सर्वेषु विचित्रा देहया तनाः ।। १५३ ।।\nभवंति बहुशः कष्टाः पाणिपादसमुद्भवाः ।।\nशिवायतनपर्यंते शिवारामे च कुत्रचित् ।। १५४ ।।\nसमुत्सृजंति ये पापाः पुरीषं मूत्रमेव वा ।।\nतेषां लिंगं सवृषणं चूर्ण्यते लोहमुद्गरैः ।। १५५ ।।\nसूचीभिरग्निवर्णाभिस्ततश्चापूर्यते पुनः ।।\nलोहदण्डश्च सुमहानग्निवर्णः सकंटकः ।।\nआखन्यते गुदे तेषां यावन्मूर्ध्नि विनिर्गतः ।।१५६।।\nततः क्षारेण महता ताम्रेण त्रपुणा पुनः ।।\nद्रुतेनापूर्यते गाढं गुदं शिश्नं हि देहिनाम्।।१५७।।\nमनः सर्वेन्द्रियाणां च यस्मादुक्तं प्रवर्त्तकम् ।।\nतस्मादिन्द्रियदुःखेन जायते तत्सुदुःखितम् ।।१५८।।\nधने सत्यपि ये दानं न प्रयच्छंति तृष्णया ।।।\nअतिथिं चावमन्यंते कालप्राप्तं गृहाश्रमे ।।१५९।।\nते लोहतोरणे बद्धा हस्तपादावताडिताः ।।\nविदारितांगाः शुष्यंते तिष्ठंत्यब्दशतं नराः ।।4.6.१६०।।\nहस्तपादललाटेषु कीलिता लोहशंकुभिः ।।\nनित्यं च नीवृतं वक्त्रं कीलकद्वयनाडितम् ।। १६१ ।।\nकृमिभिः प्राणिभिश्चोग्रैर्लोहदंडैश्च वायसैः ।।\nउपद्रवैर्बहुविधैः सर्पैर्मुखरकैस्ततः ।। १६२ ।।\nआपीड्यंते जिह्वामूले निबध्य शृंखलाः पुनः ।।\nतिष्ठंति लंबमानाश्च लोहभारप्रपीडिताः ।।१६३।।\nस्निग्धे च वृषणे नद्धे लोहभारद्वयं पुनः ।।\nतिष्ठते लंबमानं च बहुभारचतुर्गुणम् ।। १६४ ।।\nततः स्वमांसमुत्कृत्य तिलमात्रप्रमाणतः ।।\nभोजनं दीयते तेषां सूच्यग्रेण सशोणितम् ।। १६५ ।।\nयदा निर्मांसतां प्राप्ताः कालेन महता पुनः ।।\nततः क्षारेण दीप्तेन वपुस्तेषां प्रलिप्यते ।। १६६ ।।\nसिच्यंते वर्षधाराभिः शोष्यंते वायुना पुनः ।।\nसिच्यंते तप्ततैलेन प्रतप्तेन समंततः ।। १६७ ।।\nपश्चात्ते वह्निना भूयो दूरस्थेन शनैः शनैः ।।\nनिःशेषयातनाभिश्च पीड्यंते क्रमशः पुनः ।। १६८ ।।\nभृशं बुभुक्षया पीडा मूर्च्छयातिपिपासया ।।\nअत्युष्णेनातिशीतेन पापानां समरेण च ।। १६९ ।।\nएवमादिमहाघोरा यातनाः पापकारिणः ।।\nएकैके नरके चैव शतशोथ सहस्रशः ।। 4.6.१७० ।।\nप्रत्येकं यातनाश्चित्राः सर्वेषु नरकेषु च ।।\nकष्टं वर्षशतेनापि सोढुं सर्वैश्च नारके ।।१७१।।\nएते च विविधैर्घोरैर्यात्यमानाश्च कर्मभिः ।।\nम्रियन्ते नैव पापिष्ठा विविधाः पापकारिणः ।। ।। १७२ ।।\nमहाघोराभिघोराख्या कालाग्निसदृशोपमाः ।।\nश्रुतैरेतैर्महारौद्रैर्म्रियन्ते मृदुचेतसः ।। १७३ ।।\nततस्तेनात्र कथिताः पापा गच्छंति तान्स्वयम् ।।\nपुत्रमित्रकलत्रार्थं यदा पुण्यं त्वपाकृतम् ।। १७४ ।।\nएकाकी दह्यते तेन न च पश्यति तानि सः ।।\nआत्मना च कृतं पापं भोक्तव्यं ध्रुवमात्मना ।। १७५ ।।\nतत्किमन्योपघातार्थं मूढ पापं कृतं त्वया ।।\nएवं दूतैरुपालब्धास्ते पृच्छंति ततः पुनः ।। १७६ ।।\nकियंतं केन पापेन कालमत्रायते नरः ।।\nदेवद्रव्यविनाशेन गुरुद्रोहादिकर्मभिः ।।\nपापात्सर्वेषु पच्यंते नरकेष्वामहाक्षयात् ।। ३७७ ।।\nमहापातकिनश्चापि सर्वेषु नरकेष्विह ।।\nआचंद्रतारकं यावत्पीड्यंते विविधैर्वधैः ।। १७८ ।।\nमहापातकिनश्चान्ये नरकार्णवकोटिषु ।।\nचतुर्दशसु पच्यंते कलार्धं विविधैर्वधैः ।। १७९ ।।\nउपपातकिनश्चापि तदर्थं यांति मानवाः ।।\nशेषपापैस्तदर्धं तु कालं चापि तथाविधम् ।। 4.6.१८० ।।\nतस्मात्पापं न कुर्वीत चंचले जीविते सति ।।\nपापेन हि ध्रुवं यांति नरकेषु नराः स्वयम् ।। १८१ ।।\nयः करोति नरः पापं तस्यात्मा ध्रुवमप्रियः ।।\nपापस्येह फलं दुःखं तद्भोक्तव्यमिहात्मना ।। १८२ ।।\nकथं ते पापनिरता नरा रात्रिषु शेरते ।।\nमरणांतरिता येषां नारकी तीव्रयातना ।। १८३ ।।\nएवं क्लिष्टविशुद्धाश्च सावशेषेण कर्मणा ।।\nततः क्षितिं समासाद्य जायन्ते देहिनः पुन. ।।\nस्थावरा विविधाकारास्तृणगुल्मादिभेदतः ।। ।।। १८४ ।।\nतत्रानुभूय दुःखानि जायंते कीटयोनिषु ।।\nनिष्क्रांताः कीटयोनिभ्यो जायन्ते पक्षिणस्ततः ।। १८५ ।।\nसंश्लिष्टाः पक्षिभावेन भवंति मृगजादिषु ।।\nमार्गं दुःखमतिक्रम्य जायंते पशुयोनिषु ।। १८६ ।।\nक्रमाद्गोयोनिमासाद्य जायन्ते मानवाः पुनः ।।\nएवं योनिषु सर्वासु परिक्रम्य क्रमेण तु ।।\nकालांतरवशाद्यांति मानुष्यमतिदुर्लभम् ।। १८७ ।।\nव्युत्क्रमेणापि मानुष्यं प्राप्यते पुण्यगोचरात् ।।\nविचित्रा गतयः प्रोक्ताः कर्मणां गुरुलाघवात् ।। १८८ ।।\nमानुष्यं यः समासाद्य स्वर्गमोक्षप्रसाधकम् ।।\nद्वयोर्न साधयत्येकं स मृतस्तप्यते चिरम् ।। ।। १८९ ।।\nदेवासुराणां सर्वेषां मानुष्यमतिदुर्लभम् ।।\nतत्संप्राप्य कथाः कुर्यान्न गच्छेन्नरकं यथा ।। 4.6.१९० ।।\nस्वर्गापवर्गलाभाय यदि नास्ति  समुद्यतः ।।\nस्वर्गस्य मूलं मानुष्यं तद्यत्नादनुपालयेत् ।। १९१ ।।\nधर्ममूलेन मानुष्यं लब्ध्वा सर्वार्थसाधकम् ।।\nयदि लाभे न यत्नस्ते मूलं रक्षस्व यत्नतः ।। १९२ ।।\nमनुष्यत्वे च विप्रत्वं यः संप्राप्यातिदुर्ल्लभम् ।।\nन करोत्यात्मनः श्रेयः कोन्यस्तस्मादचेतनः ।। १९३ ।।\nसर्वेषामेव देशानां मध्यदेशः परः स्मृतः ।।\nअतः स्वर्गश्च मोक्षश्च यशः संप्राप्यते नरैः ।। १९४ ।।\nएतस्मिन्भारते पुण्ये प्राप्य मानुष्यमध्रुवम् ।।\nयःकुर्यादात्मनः श्रेयस्तेनात्मा रक्षितः स्वयम् ।।\nयः कुर्यान्नात्मनः श्रेयस्तेनात्मा वंचितः स्वयम् ।। १९५ ।।\nभोगभूमिः स्मृतः स्वर्गः कर्मभूमिरियं मता ।।\nइह यत्क्रियते कर्म स्वर्गे तदुपभुज्यते ।। १९६ ।।\nयावत्स्वास्थ्यं शरीरस्य तावद्धर्मं समाचर ।।\nअस्वस्थश्चातियत्नेन न किञ्चित्कर्तुमुत्स हेत् ।। १९७ ।।\nअध्रुवेण शरीरेण ह्यध्रुवं यः प्रसाधयेत् ।।\nध्रुवं तस्य परिभ्रष्टमध्रुवं नष्टमेव च ।। १९८ ।।\nआयुषः खंडखडानि निपतंति तवा ग्रतः ।।\nअहोरात्रापदेशेन किमर्थं नावबुध्यसे ।। १९९ ।।\nयदा न ज्ञायते मृत्युः कदा कस्य भविष्यति ।।\nआकस्मिके हि मरणे धृतिं विंदेत कस्तदा ।। 4.6.२०० ।।\nपरित्यज्य यदा सर्वमेकाकी यास्यसि धुवम् ।।\nन ददासि तदा कस्मात्पाथेयार्थमिदं धनम् ।। २०१ ।।\nगृहीतदानपाथेया सुखं यांति महाध्वनि ।।\nअन्यथा क्लिश्यते जंतुः पाथेयरहितः पथि ।। २०२ ।।\nयेषां द्विजेन्द्रवाहित्री पूर्णभांडा तु गच्छति ।।\nस्वर्गदेशस्य पुर तस्तेषां लाभः पदेपदे।।२०३।।\nइति ज्ञात्वा नरः पुण्यं  कुर्यात्पापं विवर्जयेत् ।।\nपुण्येन  याति देवत्वमपुण्यान्नरकं व्रजेत् २०४।।\nये मनागपि देवेशं प्रपन्नाः शरणं शिवम्।।\nतेपि घोरं न पश्यंति यमस्य वदनं नराः।।२०५।।\nकिं तु पापैर्महाघोरैः किञ्चित्कालं शिवाज्ञया।\n।। भवंति प्रेत राजानस्ततो यांति शिवालयम्।। २०६।।\nये पुनः सर्वभावेन प्रतिपन्ना महेश्वरम् ।।\nन ते लिप्यंति पापेन पद्मपत्रमिवांभसा ।। २०७ ।।\nतस्मा द्विवर्धयेद्भक्तिमीश्वरे सततं बुधः ।।\nतन्माहात्म्यविचारेण भवदोषविरागतः ।। २०८ ।।\nपापानि पंच परमार्थतयैव पार्थ दुःखप्रदानि सुचिरं पितृ राजलोके ।।\nअन्यानि यानि चिरकालभयानकानि वक्तुं न यांति किल तानि परिस्फुटानि ।। २०९ ।।"
  }
]
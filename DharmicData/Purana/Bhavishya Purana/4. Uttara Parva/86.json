[
  {
    "text": "।। युधिष्ठिर उवाच ।। ।।\nश्रोतुमिच्छामि भगवन्मदनद्वादशीव्रतम् ।।\nसुतानेकोनपंचाशद्येन लेभे दितिः पुरा ।। १ ।।\n।। श्रीकृष्ण उवाच।। ।।\nतद्वशिष्ठादिभिः प्रोक्तमित्येका तिथिरुत्तमा ।।\nविस्तरेण तदेवेदं मत्सकाशान्निवोधत ।। २ ।।\nचैत्रे मासे सिते पक्षे द्वादश्यां नियतव्रतः ।।\nस्थापयेदव्रणं कुंभं सिततंडुलपूरितम्।। ३ ।।\nनानाफलयुतं तद्वदिक्षुदण्डसमन्वितम् ।।\nसितवस्त्रयुगच्छन्नं सितचन्दन चर्चितम् ।। ४ ।।\nनानाभक्ष्यसमोपेतं सहिरण्यं च शक्तितः ।।\nताम्रपात्रं गुडोपेतं तस्योपरि निवेदयेत ।। ५ ।।\nतस्योपरि तथा कामं कदलीदल संस्थितम् ।।\nकुर्याच्छर्करयोपेतमिति तस्य समीपतः ।। ६ ।।\nगंधं पुष्पं तथा दद्याद्गीतं वाद्यं च कारयेत्।।\nतदलाभे कथां कुर्यात्कामकेशवयो र्नरः ।। ७ ।।\nकामं नाम्ना हरेरर्चां स्नापयेद्गंधवारिणा ।।\nशुक्लपुष्पाक्षततिलैरर्चयेन्मधुसूदनम् ।। ८ ।।\nकामाय पादौ संपूज्य जंघे सौभाग्यदाय च ।।\nमन्मथाय तथा मेढ्रं माधवाय कटिं नमः ।। ९ ।।\nशांतोदरायेत्युदरमनंगायेत्युरो हरेः ।।\nमुखं पद्ममुखायेति बाहुं पञ्चशराय वै ।। 4.86.१० ।।\nनमः सर्वात्मने मौलिमर्चयेदिति केशवम् ।।\nततः प्रभाते कुंभं च ब्राह्मणाय निवेदयेत ।। ११ ।।\nब्राह्मणान्भोजयेद्भक्त्या स्वयं च लवणादृते ।।\nभक्त्याथ दक्षिणां दद्यादिमं मंत्रमुदीरयेत् ।। १२ ।।\nप्रीयतामत्र भगवान्कामरूपी जनार्दनः ।।\nहृदये सर्वभूतानां यथा वेदोऽभिधीयते ।। १३ ।।\nअनेन विधिना सर्वं मासिमासि समाचरेत् ।।\nफलमामलकं प्राश्य द्वादश्यां भूतले स्वपेत् ।। १४ ।।\nततस्त्रयोदशे मासि घृतधेनुसमन्विताम् ।।\nशय्यां दद्याद्द्विजेन्द्राय सर्वोपस्करसंयुताम् ।। १५ ।।\nकाञ्चनं कामदेवं च शुक्लां गां च पयस्विनीम् ।।\nवासोभिर्द्विजदांपत्यं पूज्य शक्त्या विभूषणैः।।१६।।\nहोमः शुक्लतिलैः कार्यः कामनामानि कीर्तयेत् ।।\nगव्येन सर्पिषा तत्र पायसेन च धर्मवित् ।। १७ ।।\nविप्रेभ्यो भोजनं दद्याद्वित्त शाठ्यंविवर्जयेत् ।।\nइक्षुदंडान्नरो दद्यात्पुष्पमालां च शक्तितः ।। १८ ।।\nयः कुर्याद्विधिनानेन मदनद्वादशीमिमाम् ।।\nसर्वपापविनिर्मुक्तः प्राप्नोति परमं पदम् ।। १९ ।।\nइह लोके वरान्पुत्रान्सौभाग्यं सुखमश्नुते ।।\nकश्यपो व्रतमाहात्म्यादागत्य परया मुदा ।। 4.86.२० ।।\nचकाराकर्कशां भूयो रूपलावण्यसंयुताम् ।।\nवरेण च्छन्दयामास या च वव्रे वरं वरम् ।।\nपुत्रं शत्रुवधार्थाय समर्थममितौजसम् ।। २१ ।।\nप्रार्थयामि महाभाग्यं सर्वामरनिषूदनम् ।।\nकश्यपः प्राह तां भद्रे एवमस्तु सुशोभने ।। २२ ।।\nसंवत्सरशतं त्वेकं गर्भो धार्यः सुखेप्सया ।।\nसंध्यायां नैव भोक्तव्यं गर्भिण्या वरवर्णिनि ।। २३ ।।\nन स्थातव्यं न गंतव्यं वृक्षमूलेषु सर्वदा ।।\nनोपस्करे भुवि विशेन्मुसलोलूखलादिषु ।। २४ ।।\nजलं न चावगाहेत शून्यागारं विवर्जयेत् ।।\nवर्जयेत्कलहं गेहे गात्रभंगं तथैव च ।।२५।।\nमुक्तकेशी न तिष्ठेत नाशुचिः स्यात्कथंचन ।।\nन शयीतोन्नतशिरा न चाप्यार्द्रशिराः क्वचित् ।। २६ ।।\nन वस्तुहीना नोद्विग्ना नार्द्रपादा न भूतले ।।\nनामंगल्यां वदेद्वाचं न च हास्यपरा भवेत् ।। २७ ।।\nकुर्याच्च गुरुशुश्रूषां नित्यं मंगलतत्परा ।।\nसर्वौषधीभिः कोष्णेन वारिणा स्नानमाचरेत् ।। २८ ।।\nकुस्त्रियो नाभिभाषेत वस्त्रवातं विवर्जयेत् ।।\nमृतवत्सादि संसर्गं परगेहे च सुंदरि ।। २९ ।।\nन शीघ्रं मार्गमाक्रामेल्लंघयेन्न महानदीम् ।।\nन च बीभत्सकं किंचिन्न च वीक्षेद्भयानकम् ।। 4.86.३० ।।\nगुरु वातुलमाहारमजीर्णं न समाचरेत् ।।\nसंपूर्णगर्भिण्यायामं व्यायामं वा विवर्जयेत् ।। ३१ ।।\nगर्भो रक्ष्यः सदौषध्या हृदि धार्यो न मत्सरः ।।\nअनेन विधिना साध्वि शोभनं पुत्रमाप्नुयात् ।। ३२ ।।\nअन्यथा गर्भपतनं स्तंभनं वा प्रवर्तते ।।\nतस्मात्त्वमनया वृत्त्या गर्भेस्मिंश्च समाचरेः ।।\nभविष्यति शुभः पुत्रः सर्वावयवसुंदरः ।। ३३ ।।\nस्वस्त्यस्तु ते गमिष्यामि तथेत्युक्तस्तया च सः ।।\nपश्यतां सर्वभूतानां तत्रैवांतर्हितोभवत् ।। ।। ३४ ।।\nततः सा कश्यपोक्तेन विधिना समतिष्ठत ।।\nअथाप पुत्रान्पंचाशदेकोनान्पांडुनंदन ।। ३५ ।।\nएवमन्यापि या नारी मदनद्वादशीमि माम् ।।\nकरोति पुत्रानाप्नोति सह भर्त्रा सुखी भवेत्।। ३६ ।।\nएकोनमर्द्धशतमाप दितिः सुतानां येन व्रतेन बलवीर्यसमन्वितानाम् ।।\nमर्त्यः समाचरति पुत्रधनाभिलाषी तत्सर्वमत्र सफलं भवतीह पुंसः ।। ३७ ।। ।।"
  }
]
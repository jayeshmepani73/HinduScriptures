[
  {
    "text": "।। श्रीकृष्ण उवाच ।। ।।\nमहिषासुरे विनिहते भगवत्या महासुरैः ।।\nपूर्ववैरमनुस्मृत्य संग्रामा बहवः कृताः ।। १ ।।\nनानारूपधरा देवी अवतीर्य पुनःपुनः ।।\nधर्मसंस्थापनार्थाय निजघ्ने दैत्यसत्तमान् ।। २ ।।\nअथ रक्तासुरो नाम महिषस्य सुतो महान् ।।\nआसीत्तेन तपस्तप्तं वर्षाणां नियुतानि षट् ।।\nतस्मै ददौ चतुर्वक्त्रो राज्यं त्रैलोक्यमण्डले ।। ३ ।।\nतेन लब्धं वरेणाथ मेलयित्वा दनोः सुतान् ।।\nप्रारब्धं सह शक्रेण युद्धं गत्वाऽमरावतीम् ।। ४ ।।\nतद्दृष्ट्वा दानवबलं सन्नद्धात्युद्धतध्वजम् ।।\nयुयुधे दानवैः सार्द्धं सुरैः शक्रपुरस्सरैः ।। ५ ।।\nतत्र प्रावर्तत नदी शोणितौघतरंगिणी ।।\nखड्गमत्स्यगदाग्राहवसुनंदककच्छपा ।।\nवहंती पितृलोकाय सुरासुरभयानका ।। ६ ।।\nअथ रक्तासुरो रोषाद्युयुधे विबुधैः सह ।।\nते हन्यमाना विबुधा रक्ताक्षेण महारणे ।। ७ ।।\nभ्रष्टाः स्वर्गं परित्यज्य त्यक्तप्रहरणा द्रुतम् ।।\nकरच्छत्रां पुरीं प्राप्ता यत्रास्ते भववल्लभा ।। ८ ।।\nदुर्गा चामुण्डया सार्धं नवदुर्गासमन्विता ।।\nआद्या तावन्महालक्ष्मीर्नंदा क्षेमकरी तथा ।। ९ ।।\nशिवदूती महारुण्डा भ्रामरी रुद्रमंगला ।।\nरेवती हरसिद्धिस्तु नवैताः परिकीर्तिताः ।।\nएतासां ते स्तुतिं चक्रुस्त्रिदशाः प्रणताननाः ।। 4.61.१० ।।\nअमरपतिमुकुटचुम्बितचरणांबुजसकलभुवनसुखजननी ।।\nजयति जगदीशवंदिता सकलामलनिष्कला दुर्गा ।। ११ ।।\nविकृतनखदशनभूषणरुधिरवशाच्छुरितक्षतखड्गहस्ता ।।\nजयति नरमुंडमुंडितपिशित सुराहारकृच्चण्डी ।। १२ ।।\nप्रच्छादितशिखिगणोद्बलविकटजटाबद्धचन्द्रमणिशोभा ।।\nजयति दिगंबरभूषा सिद्धवटेशा महालक्ष्मीः ।। १३ ।।\nकरकमलजनितशोभा पद्मासनबद्धपद्मवदना च ।।\nजयति कमण्डलुहस्ता नंदा देवी नतार्तिहरा ।। १४ ।।\nदिग्वसना विकृतमुखा फेत्कारोद्दाम पूरितदिशौघा ।।\nजयति विकरालदेहा क्षेमंकरी रौद्रभावस्था ।। १५ ।।\nक्रोशितब्रह्मांडोदरसुरवरमुखरहुंकृतनिनादा ।।\nजयति मदातिमिहस्ता शिवदूती प्रथमशिवशक्तिः ।। १६ ।।\nमुक्ताट्टहासभैरवदुःसहतरचकितसकलदिक्चक्रा ।।\nजयति भुजगेन्द्रमणिशोभितकर्णा महातुण्डा ।। १७ ।।\nपटुपटहमुरजमर्दलझल्लरिझङ्कारनर्तितावयवा ।।\nजयति मधुव्रतरूपा दैत्यहरी भ्रामरी देवी ।। १८ ।।\nशांता प्रशांतवदना सिंहवरा ध्यानयोगत न्निष्ठा ।।\nजयति चतुर्भुजदेहा चन्द्रकला चन्द्रमण्डला देवी ।। १९ ।।\nपक्षपुटचंचुघातैः संचूर्णितविविधशत्रुसंघाता ।।\nजयति शितशूलहस्ता बहुरूपा रेवती भद्रा ।।4.61.२०।।\nपर्यटति जगति हष्टा पितृवननिलयेषु योगिनीसहिता।।\nजयति हरसिद्धिनाम्नी हरसिद्धिर्वंदिता सिद्धैः ।।२१।।\nइति नवदुर्गासंस्तवमनुपममार्याभिरपरराट् कृत्वा ।।\nइदमूचे सह देवैस्त्राह्यस्मान्सर्वभीतिभ्यः ।। २२ ।।\nपुनःपुनः प्रणम्योचुर्भवानीं सिंहवाहिनीम् ।।\nअस्माकं भयभीतानां शरण्ये शरणं भव ।। २३ ।।\nदेवानां तद्वचः श्रुत्वा दत्त्वा तेभ्योऽभयं ततः ।।\nसिंहारूढा विनिर्गत्य दुर्गाभिः सहिता पुरा ।। २४ ।।\nयुयुधे दानवैस्सार्धं महासमरदुर्दिनम् ।।\nकुमारी विंशतिभुजा घनविद्युल्लतोपमा ।। २५ ।।\nतेऽपि तत्रासुराः प्राप्ताः प्रचंडा रुद्ररूपिणः ।।\nसर्वे लब्धवराः शूराः सुतप्ततपसस्तथा ।। २६ ।।\nमहाग्राहपराक्रांता दुष्टमायाविनष्टये ।।\nअब्राह्मण्याद्धृद्यमिषा नामतश्च निजोद्यतात् ।। २७ ।।\nइन्द्रमारी असत्क्लेशः प्रलंबो नरकः सुतः ।।\nकुष्ठः पुलोमा शरभ शंबरो दुंदुभिः खरः ।। २८ ।।\nइल्वलो नमुचिर्भौमो वातापि धेनुकः कलिः ।।\nमायावृतौ बलौ बन्धुर्मधुकैटभकालजित् ।। २९ ।।\nरहः पौंडूादिदैत्येन्द्राः प्राधान्येन प्रकीर्तिताः ।।\nफनगोभिर्जनाः सर्वे सन्नद्धाः स्वाग्रतो ध्वजः ।। 4.61.३० ।।\nरूपतो वर्णिताश्चैव ध्वजास्तेषां पृथक्पृथक् ।।\nप्रत्यदृश्यंत राजेन्द्र ज्वलिता इव पावकाः ।। ३१ ।।\nकाञ्चनाः काञ्चना पीडाः काञ्चनस्रगलंकृताः ।।\nपताका विविधैर्वालैरुच्छ्रिता लक्षणान्विताः ।। ३२ ।।\nनील्यः पीताः सिता रक्ताः कृष्णास्राः पञ्चवर्णकाः ।।\nतत्र पट्टपटीसौत्राः कृतबुद्बुदकर्बुराः ।। ३३ ।।\nपताकाकान्तिरनला नर्तक्य इव शोभनाः ।। ३४ ।।\nततो हलहलारावं चक्रुस्ते दानवोत्तमाः ।।\nप्रास्फालयंत पणवभेरीझर्झरगोमुखान् ।।\nन्यवादयंतानकान्ये शंखाडंबरडिंडिमान् ।। ३५ ।।\nएवं ते समयुध्यंत भवानीं दैत्यदानवाः ।।\nसमाजघ्नुः शरैः शूलैः परिघैः शक्तितोमरैः ।।\nकर्णकैरीषणैः कुन्तैः शतघ्नीकूटमुद्गरैः ।। ३६ ।।\nआहत्य मानरोषेण जज्वलुः समरेऽधिकम् ।।\nसिंहारूढा द्रुतं देवी रणमध्ये प्रधाविता ।। ३७ ।।\nआच्छिद्याच्छिद्य चिह्नानि ध्वजान्नानाविधांस्तथा ।।\nबलात्कारेण दैत्यानामनाथसमरे रुषा ।। ३८ ।।\nचिह्नकानि ददौ तुष्टा देवेभ्यः शीघ्रचारिणी ।।\nसुरैरपि गृहीतानि जय देवीति वादिभिः ।।३९।।\nअंबिका तु भृशं तुष्टा तेषां चक्रे क्षणात्क्षयम् ।।\nकालरात्री दानवानां मारीव निपपात सा ।।\nजीवितानि च जग्राह दैत्यानां देवनंदिनी ।।4.61.४०।।\nअथ रक्तासुरं कंठे गृहीत्वापात्य भूतले ।।\nदेवी जघान तीक्ष्णेन त्रिशूलेन भृशं दिवि ।। ४१ ।।\nस भिन्नहृदयः पश्चाद्भूमौ तत्र प्रपोथितः ।।\nतथापि देव्या निहतः पपात च ममार च ।। ४२ ।।\nदेवास्तानसुराञ्जित्वा गत्वा शत्रुपुरं जितम् ।।\nददृशुस्ते रणप्रांते लंबमानान्महाध्वजान्।।\nयात्रां चक्रुः संप्रहृष्टा नवम्यां ध्वजचिह्निताम् ।। ४३ ।।\nअतोद्यापीह भूपालैर्जयलब्धीच्छयादृतैः ।।\nउपोष्यते नरैर्भक्तैर्नारीभिश्चैव पांडव ।। ४४ ।।\n।। युधिष्ठिर उवाच ।। ।।\nकीदृग्विधानं तस्यास्तु नवम्या ब्रूहि मे प्रभो ।।\nसरहस्यं समंत्रं च येन तुष्यति चंडिका ।। ४५ ।।\n।। श्रीकृष्ण उवाच ।। ।।\nपौषस्य शुक्लपक्षे या नवमी संपरिश्रुता ।।\nतस्यां स्नात्वा शुभैः पुष्पैरर्चनीया हरेः स्वसा ।। ४६ ।।\nकुमारी सुभगा देवी सिंहस्यंन्दनगामिनी ।।\nध्वजान्नानाविधान्कृत्वा पुरस्तस्याश्च पूजयेत् ।।\nमालतीकुसुमैर्द्दीपैर्गन्धधूपविलेपनैः ।। ४७ ।।\nबलिभिः पशुभिर्मेध्यैः सुरामांसासृगम्बरैः ।।\nदधिचन्दनचूर्णैश्च भग्नैश्चानग्निपाचितैः ।।\nमंत्रेणानेन कौंतेय ब्रह्मणोप्यथवा ननु ।। ४८ ।।\nभद्रां भगवतीं कृष्णां विश्वस्य जगतो हिताम् ।।\nसंवेशिनीं संयमनीं ग्रहनक्षत्र मालिनीम् ।। ४९ ।।\nप्रपन्नोहं शिवां रात्री भद्रे पारय मे व्रतम् ।।\nसर्वभूतपिशाचेभ्यः सर्वसत्वसरीसृपैः ।।\nदेवेभ्यो मानुषेभ्यश्च भयेभ्यो रक्ष मां सदा ।। 4.61.५० ।।\nततश्चारोपयेद्राजा देवीनां भवने तथा ।।\nभोजयेत कुमारीं च प्रणिपत्य क्षमापयेत् ।। ५१ ।।\nउपवासेन कुर्वीत एकभक्तेन वा पुनः ।।\nभक्त्या भूपालपञ्चास्य भक्तिस्तस्या गरीयसी ।। ५२ ।।\nएवं ये पूजयिष्यंति ध्वजैर्भगवतीं नराः ।।\nतेषां दुर्गा दुर्गमार्गे चोरव्यालाग्नि संकटे ।।५३।।\nरणे राजकुले गेहे युद्धमध्ये जले स्थिते ।।\nरक्षां करोति सततं भवानी सर्वमंगला।।५४।।\nअस्यां बभूव विजयो नवम्यां पांडुनंदन ।।\nभगवत्यास्तु तेनैषा नवमी सततं प्रिया ।। ५५ ।।\nधन्या पुण्या पापहरा सर्वोपद्रवनाशनी ।।\nअनुष्ठेया प्रयत्नेन सर्वान्कामानभीप्सुभिः ।।५६।।\nदेव्यर्चनाहितमतिर्मनुजो नवम्यां हेमस्रजं ध्वजवरं स हि रोपयेद्यः ।।\nभोगानवाप्य मनसोभिमतान्प्रकामं देहं विहाय समुपैति स वीरलोकम् ।। ५७ ।।"
  }
]
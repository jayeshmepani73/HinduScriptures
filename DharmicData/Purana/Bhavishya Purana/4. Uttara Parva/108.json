[
  {
    "text": "।। युधिष्ठिर उवाच ।। ।।\nसुरूपता मनुष्याणां स्त्रीणां च यदुसत्तम ।।\nकर्मणा जायते केन तन्ममाख्यातुमर्हसि ।। १ ।।\nसुरूपाणां सुगात्राणां सुवेषाणां तथैव च ।।\nन्यूनं तथाधिकं चापि यथा नाङ्गं प्रजायते ।।२।।\nसमस्तैः शोभनैरंगैर्नराः केचिद्यदूत्तम ।।\nकाणाः कुब्जांश्च जायंते त्रुटितश्रवणास्तथा ।।३।।\nनराणां योषितां चैव समस्ताङ्गः सुरूपता ।।\nकर्मणा येन भवति तत्पूर्वं कथयामल ।। ४ ।।\nलावण्यगतिवाक्यानि सति रूपे महामते ।।\nकुर्वंत्यभ्यधिकां शोभां समस्ताः परमा गुणाः ।। ५ ।।\nवाक्यलावण्यसंस्कारविलासललिता गतिः ।।\nविडंबना कुरूपाणां केवला सा हि जायते ।। ६ ।।\nरूपकारणभूताय कर्मणा प्रयतो भवेत् ।।\nतस्मात्तन्मे समाचक्ष्व कर्म यच्चारु रूपदम् ।।७।।\n।। श्रीकृष्ण उवाच ।। ।।\nसम्यक्पृष्टं त्वया हीदमुपवासाश्रितं नृप ।।\nकथयामि यथाप्रोक्तं वरिष्ठेन महात्मना ।। ८ ।।\nवशिष्ठमृषिमासीनं सप्तर्षिप्रवरं द्विजम् ।।\nपप्रच्छारुन्धती पृष्टा यदेतद्भवता वयम् ।।९।।\nतस्यास्तु परिपृच्छन्त्या जगाद मुनिसत्तमः ।।\nयत्तच्छृणुष्व कौंतेय ममेदं वदतोऽखिलम् ।। 4.108.१० ।।\n।। वशिष्ठ उवाच ।। ।।\nश्रूयतां यदहं पृष्टस्त्वयैतद्वरवर्णिनि ।।\nसुरूपता नृणां येन योषितां चोपजायते ।। ११ ।।\nअनभ्यर्च्य तु गोविंदमनाराध्य च केशवम् ।।\nरूपादिका गुणाः केन प्राप्यंतेऽन्येन कर्मणा ।। १२ ।।\nतस्मादाराधनीयोऽग्रे विष्णुरेव यशस्विनि ।।\nपारत्र्यं प्राप्तुकामेन रूपसंपत्सुतादिकम् ।। १३ ।।\nयस्तु वाञ्छति धर्मज्ञे रूपं सर्वांगसुन्दरम् ।।\nनक्षत्रपुरुषं भद्रे जितक्रोधो जितेंद्रियः ।। १४ ।।\nसुस्नातः प्रयताहारः संपूजयति योऽच्युतम् ।।\nभक्त्या योषिन्नरो वापि सुरूपांगः प्रजायते ।। १५ ।।\nयोषिता हि परं रूपमिच्छन्त्या जगतः पतिः ।।\nस एवाराधनीयोऽग्रे नक्षत्रांगो जनार्दनः ।। १६ ।।\n।। अरुन्धत्युवाच ।। ।।\nनक्षत्ररूपी भगवान्पूज्यते पुरुषोत्तमः ।।\nमुने येन विधानेन तन्ममाख्यातुमर्हसि ।। १७ ।।\n।। वशिष्ठ उवाच ।। ।।\nचैत्रमासात्समारभ्य विष्णोः पादाभिपूजनम् ।।\nयथा कुर्वीत रूपार्थं तन्निशामय तत्त्वतः ।। १८ ।।\nनक्षत्रमेकमेकं वै स्नातः सम्यगुपोषितः ।।\nनक्षत्रपुरुषस्यांगं पूजयेच्च विचक्षणः ।। १९ ।।\nमूले पादौ तथा जंघे रोहिण्यामर्चयेच्छुभे ।।\nजानुनी चाश्विनीयोगे आषाढे चोरुसंज्ञिते ।। 4.108.२० ।।\nफाल्गुनीद्वितये गुह्यं कृत्तिकासु तथा कटिम् ।।\nपार्श्वे भाद्रपदा गुल्फे द्वे कुक्षी रेवतीषु च ।। २१ ।।\nअनुराधासूरः पृष्ठं धनिष्ठास्वभिपूजयेत् ।।\nभुजयुग्मं विशाखासु हस्ते चैव करद्वयम् ।। २२ ।।\nपुनर्वसावंगुलीश्च आश्लेषासु तथा नखान् ।।\nज्येष्ठायां पूजयेद्ग्रीवां श्रवणे श्रवणे तथा ।। २३ ।।\nपुष्ये मुखं तथा स्वातौ दशनानभिपूजयेत् ।।\nआस्यं शतभिषग्योगे मघायोगे च नासिकाम् ।। २४ ।।\nमृगोत्तमांगे नयने पूजयेद्भक्तितः शुभे ।।\nचित्रायोगे ललाटं च भरणीषु तथा शिरः ।। २५ ।।\nसंपूजनीया विद्वद्भिरार्द्रायां च शिरोरुहाः ।।\nउपोषितो नरो भद्रे स्नानमभ्यंगपूर्वकम् ।। २६ ।।\nवर्जनीयं प्रयत्नेन रूपघ्नं तद्विनिर्दिशेत् ।।\nपूजयेत्तच्च नक्षत्रं नक्षत्रस्य च दैवतम् ।। २७ ।।\nसोमं नक्षत्रराजानं स्वमन्त्रैरर्चयेद्बुधः ।।\nप्रतिनक्षत्रयोगे च भोजनीया द्विजोत्तमाः ।। २८ ।।\nनक्षत्रज्ञाय विप्राय दानं दद्याच्च शक्तितः ।।\nअन्तराये समुत्पन्ने सूतकाशौचकारिते ।। २९ ।।\nउपोष्य वाचोप विशेन्नक्षत्रमपरं पुनः ।।\nएवं माघावसाने तु व्रतपारः समाप्यते ।। 4.108.३० ।।\nसमाप्ते तु व्रते दद्याच्छक्त्या सोपस्करान्वितम् ।।\nनक्षत्रपुरुषं हैमं पूजये त्तत्र शक्तितः ।। ३१ ।।\nब्राह्मणं ब्राह्मणीं चैव वस्त्रालंकारभूषणैः ।।\nशय्यायां तु समासन्नं गन्धमाल्यानुलेपनैः ।। ३२ ।।\nसप्तधान्यं यथालाभं गां सवत्सां पयस्विनीम् ।।\nछत्रोपानद्युगं चैव घृतपात्रं तथैव च।।३३।।\nमंत्रेणानेन विप्राय सुशीलाय निवेदयेत् ।।\nयथा न विष्णुभक्तानां वृजिनं जायते क्वचित ।।\nतथा सुरूपतारोग्य सुखसंपदिहास्तु  मे ।। ३४ ।।\nयथा न लक्ष्म्या शयनं तव शून्यं जनार्दन ।।\nशय्या ममाप्यशून्यास्तु तथा जन्मनि जन्मनि ।। ३५ ।।\nएवं निवेद्य तत्सर्वं प्रणिपत्य क्षमापयेत् ।।\nशक्तिहीनस्तु गां दद्याद् घृतपात्रसमन्विताम् ।। ३६ ।।\nनक्षत्रपुरुषाख्योऽयं यथावत्कथितस्तव ।।\nपापापनोदं कुरुते सम्यक्छ्रद्धावतां सताम् ।। ३७ ।।\nअङ्गोपाङ्गानि चैवास्य पादादीनि यशस्विनि ।।\nसुरूपाण्यभिजायंते सदा जन्मान्तराणि वे ।। ३८ ।।\nगात्राणि चैव भद्राणि शरीरारोग्यमुत्तमम् ।।\nसंततिं मनसः प्रीतिं रूपं चातीव शोभनम् ।। ३९ ।।\nवाङ्माधुर्यं तथा कांतिं यच्चान्यदपि वांछितम् ।।\nददाति नक्षत्रपुमान्पूजितश्च जनार्दनः ।। 4.108.४० ।।\nवशिष्ठेन यथाख्यातं सर्वं तत्ते निवेदितम् ।।\nनक्षत्रपुरुषं नाम व्रतानामुत्तमोत्तमम् ।। ४१ ।।\nहृद्बाहुजानुनयनोरुनितंबभागं दक्षैः प्रकल्प्य सुतनुं पुरुषोत्तमस्य ।।\nये पूजयंति जितकोपमनोविकाराः कौंतेय ते ननु भवंति सुरूपदेहा ।। ४२ ।।"
  }
]
[
  {
    "text": "।। श्रीकृष्ण उवाच ।। ।।\nपौर्णमासी महाराज सोमस्य दयिता तिथिः ।।\nपूर्णमासो भवेद्यस्यां पौर्णमासी ततः स्मृता ।। १ ।।\nपौर्णमास्यां च संजातः संग्रामो जयलक्षणः ।।\nसोमस्यारिबुधैः सार्द्धं सर्वसत्त्वभयंकरम् ।। ।। २ ।।\nतारायां चन्द्रमाः सक्तस्तस्या भर्ता बृहस्पतिः ।।\nतयोरभून्महायुद्धं भार्याकृत्येषु वै पुरा ।। ३ ।।\n।। युधिष्ठिर उवाच ।।\nतारा कस्य सुता कस्मात्स क्रुद्धः ससुरारिहा ।।\nसोमेन सह संग्रामं चक्रे चक्रगदाधर ।। ४ ।।\n।। श्रीकृष्ण उवाच ।। ।।\nप्रजापतेरभूत्कन्या तारा वृत्रस्य चानुजा ।।\nतां बृहस्पतये प्रादात्पृथिव्यामेकसुंदरीम् ।। ५ ।।\nदेवाचार्याय सा भार्या त्वनिर्देश्या तथाविधा ।।\nरूपेणाभ्यां रूपवती सा निर्धूय व्यवस्थिता ।। ६ ।।\nबृहस्पतिं पर्यचरद्यथा चान्याः स्त्रियः क्वचित् ।।\nतां ददर्शायतापांगीं तन्वंगीं चारुहासिनीम् ।। ७ ।।\nशीतांशुर्दर्शनादेव कामस्य वशमीयिवान् ।।\nआबभाषे च मधुरं तारे एह्येहि मा चिरम् ।। ८ ।।\nइंगिताकारकुशला तारा सोमस्य चेष्टितम् ।।\nबुद्ध्वा शुद्धिमथो तन्वी प्राहेदं मधुराक्षरम् ।। ९ ।।\nमुनेरंगिरसः पुत्रस्त्वं च सौम्योऽसि सोमराट् ।।\nअंगिरसो मुनेर्वीर स्नुषाहमुचितं न ते ।।\nसह सौम्येन यो योगस्तव सिद्धोऽ द्भुतो महान् ।। 4.99.१० ।।\nअंगिरास्त्वां किल पुरा ससुरासुरराक्षसैः ।।\nराजत्वे स्थापयामास नैतत्स्मरसि किं विधो ।। ११ ।।\nकथमद्य निशानाथ ह्यनंगेनासि पीडितः ।।\nतस्माद्ब्रवीमि सिद्धिं ते रोचये घटितं कुरु ।।\nपरवत्यस्मि भद्रं ते न गम्यास्मि बुधोत्तम ।। १२ ।।\nएवमुक्तस्तथा चासौ न चैतत्कृतवांस्ततः ।।\nगृहीत्वाकर्षयामास सोमोऽनंगवशीकृतः ।। १३ ।।\nबृहस्पतिस्तु तां ज्ञात्वा स तं सोममगर्हयत् ।।\nप्रेषयिष्यति मे भार्यां स्वयमेव ममांतिकम् ।। १४ ।।\nएवं चिरेण विज्ञाय बृहस्पतिरुदारधीः ।।\nनाससाद स्वकां भार्यां रोषात्प्रस्फुरिताधरः ।। १५ ।।\nआचख्यौ सर्वमिन्द्राय सोमस्येदं विचेष्टितम् ।।\nइंद्रः समाह्वयामास देवानृषिगणांस्तथा ।। १६ ।।\nन सोमो गणयामास ततोऽबुध्यत देवराट् ।।\nआकार्यं त्रिदशान्सर्वानाचख्यौ चन्द्रचेष्टितम् ।। १७ ।।\nतच्छ्रुत्वा देवगंधर्वाः क्रोधान्धाः क्षुब्धमानसाः ।।\nप्रगृहीतप्रहरणा रथानारुरुहुः स्वकान्।। १८ ।।\nसोमोऽपि देवान्सोद्योगाञ्ज्ञात्वा सुकृतनिश्चयान् ।।\nदैत्यदानवरक्षांसि समानीय व्यवस्थितः ।। १९ ।।\nआरुह्य च रथश्रेष्ठं युद्धायैव मनो दधे ।।\nप्रवृत्तं सुमहद्युद्धं शरतोमरकंपनैः ।। 4.99.२० ।।\nकौणपैः क्ष्मासुरैः शूलैर्देवदानवदारणम् ।।\nस तेषां सुमहद्युद्धं दत्त्वा तारागणाधिपः।।।\nबभंज देवान्सेन्द्रांश्च हेमवृष्ट्या क्षपाकरः ।। २१ ।।\nस जित्वा देवगन्धर्वान्सोमो राजन्यसत्तम ।।\nश्रिया परमया युक्तो यथा नान्यो हविर्भुजाम् ।। ।। २२ ।।\nदेवाश्च निर्जितास्तेन सोमेनामिततेजसा ।।\nआजग्मुः शरणं देवं शरण्यं स्वर्गवासिनाम् ।। २३ ।।\nइन्द्रः सर्वं समाचख्यौ सोमस्येदृग्विचेष्टितम् ।।\nश्रुत्वा क्रुद्धो हृषीकेश आरुह्य गरुडं रुषा ।।\nगृहीत्वा चायुधं श्रेष्ठं युद्धायैव मनो दधे ।। २४ ।।\nप्रकर्तुं सुमहद्युद्धं चक्रशार्ङ्गगदा धरः ।।\nजगाम विबुधैः सार्धं सोमस्योपरि रोषितः ।। २५ ।।\nविष्णुं विदित्वा संप्राप्तं सोमो दैत्यगणैः सह ।।\nयुद्धाय समरामर्षी स्थितः प्रध्माय वारिजम् ।। २६ ।।\nस जित्वा देवसंघातं सेंद्रं वायुपुरस्सरम् ।।\nविष्णुना सह संयुक्तः शस्त्रास्त्रैरसुभोजनैः ।। २७ ।।\nयदा नासावुपरमेद्युद्धाय सह विष्णुना ।।\nतदाऽऽददे रुषा विष्णुश्चकं क्रोधसमन्वितः ।। २८ ।।\nअथाह ब्रह्मा देवेशमजितं विष्णुमव्ययम् ।।\nयोऽसौ मेघप्रपुष्टांगं यत्त्वां वच्मि निबोध तत् ।। २९ ।।\nनास्ति वध्यं त्रिभुवने चक्रस्यास्य तवानघ ।।\nसोमो द्विजाधिपत्ये च मया समभिषेचितः ।। 4.99.३० ।।\nतस्माद्यद्युज्यते  देवकार्येऽस्मिंस्तद्विधीयताम् ।।\nअथाह भगवान्विष्णुः सुरब्रह्मर्षिसन्निधौ ।। ३१ ।।\nसिनीवाली कुहूर्नाम तस्यां नष्टः क्षपाकरः ।।\nविनष्टोऽपि पुनर्जन्म प्राप्स्यतीति न संशयः ।। ३२ ।।\nराकां चानुमतिं प्राप्य वृद्धिरस्य भविष्यति ।।\nआप्यायितश्च श्रुत्युक्तैः पितृपिण्डैः समंत्रकैः  ।।\nब्राह्मणैर्हव्यकव्यानि देवेभ्यः प्रापयिष्यति ।। ३३।।\nवृद्धिः कृष्णेन चैवास्य न च जातस्य भूयसी ।।\nएवमेव विधिर्दृष्टस्तस्याप्याय नमेव मे ।। ३४ ।।\nअमोघस्य न मोघत्वं भविष्यति कदाचन ।।\nशप्तश्च सोमो दक्षेण स चावश्यं भविष्यति ।। ३५ ।।\nसुदर्शनस्य च प्रीतिरेवमेव भविष्यति ।।\nएवमस्त्विति देवेश यद्भवान्प्रब्रवीति वै ।। ३६ ।।\nब्रह्मा प्रोवाच सोमं तु विनीतवदुपस्थितम् ।।\nअर्पयस्व गुरोर्भार्यां न कार्यं पुनरीदृशम् ।। ३७ ।।\nस तथोक्तः समानीय ददौ तारां बृहस्पतेः ।।\nपुनरूचे शशी स्पष्टं शृण्वतां त्रिदिवौकसाम् ।।३८ ।।\nअस्यां गर्भो मदीयोऽयं यदपत्यं ममैव तत् ।।\nबृहस्पतिरथोवाच मया गर्भः समाहितः ।। ३९ ।।\nक्षेत्रे मदीये चोत्पन्नस्तस्मात्स मम पुत्रकः।।\nउक्तं च वेदशास्त्रज्ञैर्षिभिर्द्धर्मदर्शिभिः ।। 4.99.४० ।।\nउप्तं वाताहृतं बीजं यस्य क्षेत्रे प्ररोहति ।।\nक्षेत्रिणस्तस्य तद्बीजं न बीजी फलभाग्भवेत् ।। ४१ ।।\nसम्यगुक्तं न भवता शशांकः प्राह तत्त्ववित् ।।\nमाता भस्त्रा पितुः पुत्रो येन जातः स एव सः ।।\nइति पौराणिकाः प्राहुर्मुनयो नयचक्षुषः ।। ४२ ।।\nविवदंतौ निवार्याथ ब्रह्मा प्रोवाच तां वधूम् ।।\nशनैरेकांतमानीय गर्भोयं कस्य शंस मे ।। ४३ ।।\nएवमुक्ता तु सा तारा ह्रिया नोवाच किंचन ।।\nउत्ससर्ज क्षणाद्गर्भं भाभासितसुरालयम् ।। ४४ ।।\nतमुवाच ततो ब्रह्मा पुत्र कस्य सुतो भवान् ।।\nसोमस्याहं सुतो ब्रह्मन्निति तथ्यं मयोदितम् ।। ।। ४५ ।।\nबुधोऽयं विबुधाः प्राहुः सर्वज्ञानविदां वरः ।।\nगृहीत्वा पुत्रकं सोमो जगाम स्वं निवेशनम् ।। ४६ ।।\nगुरुर्गृहीत्वा स्वां भार्यां जगाम भवनं शनैः ।।\nसोमोऽपि तनयं लब्ध्वा हर्षव्याकुलमानसः ।। ४७ ।।\nपौर्णमासी समाख्याता प्राप्तपूर्णमनोरथा ।।\nप्राप्तः पुत्रो मया ह्यस्यां लब्धश्च वि जयस्तथा ।।४८।।\nतस्मादेनामुपासिष्ये विधिना व्रततत्परः।।\nएवमन्योऽपि पूर्णार्थः पूर्णांशः पूर्णलक्षणः ।।४९।।\nयो मामक्यां तिथौ भक्त्या विधिवत्पूजयिष्यति ।।\nतस्य प्रसादाभिमुखः सर्वकामप्रदो ह्यहम् ।। 4.99.५० ।।\nएवमेषा तिथिः पार्थ सोमस्य दयिता शुभा ।।\nपौर्णमासी समाख्याता पूर्णो मासो भवेद्यथा ।। ५१ ।।\nतदस्यां स्रोतसि स्नात्वा संतर्प्य पितृदेवताः ।।\nआलिख्य मंडले सोमं नक्षत्रैः सहितं विभुम् ।। ५२ ।।\nपूजयेत्कुसुमैर्हृद्यैर्नैवेद्यैर्घृतपाचितैः ।।\nशुक्लाक्षतैः शुक्लवस्त्रैः पूजयित्वा क्षमापयेत्।।\nशाकाहरणमुन्यन्नैर्नक्तं भुञ्जीत वाग्यतः ।। ५३ ।।\nवसंतबांधव विधो शीतांशो स्वस्ति नः कुरु ।।\nगगनार्णवमाणिक्य चन्द्र दाक्षायणीपते ।। ५४ ।।\nपक्षेपक्षे पौर्णमास्यां विधिरेष प्रकीर्तितः ।।\nकृष्णपक्षेऽपि यः कश्चिच्छ्रद्धावान्वै व्रती भवेत् ।। ५५।।\nतस्याप्येष विधिः प्रोक्तः सर्वसौख्यप्रदायकः ।।\nआमावास्या तिथिरियं पितॄणां दयिता सदा ।।\nअस्यां दत्तं तपस्तप्तं पितॄणामक्षयं भवेत् ।। ५६ ।।\nअमावास्या महाराज प्रयत्नैर्यैरुपोषिता ।।\nतैरक्षय्यं भवेद्दत्तं पितृभ्यस्तीर्थमुत्तमम् ।। ५७ ।।\nयः कश्चित्कुरुते तस्मिन्पितृपिण्डोदकक्रियाम् ।।\nस तारयति पुण्यात्मा पुरुषानेकविंशतिम् ।। ५८ ।।\nभवेयुरक्षयास्तस्य लोकाः पितृनिषेविताः ।।\nयदा तु इह कालांते तस्यात्रागमनं भवेत् ।। ५९ ।।\nब्राह्मणः पितृभक्तश्च सर्वविद्याविशारदः ।।\nएवं जन्मनि राजेन्द्र भवेद्धनसमन्वितः ।। 4.99.६० ।।\nएवं संवत्सरस्यांते हैमं कृत्वा सुशोभनम् ।।\nसोमं नक्षत्रसहितं विप्राय प्रतिपादयेत् ।। ६१ ।।\nउपदेशं प्रयच्छेद्यस्तस्मै व्रतकृते नरः ।।\nसंपूज्य वस्त्राभरणैर्मंत्रेणेत्थं निवेदयेत् ।।\nमासेमासे विधिरयं व्रतस्यास्य नराधिप ।। ६२ ।।\nयो न शक्नोति वा कर्तुं पक्षं वाथ निरंतरम् ।।\nस एकामप्युपोष्यैव कुर्यादुद्यापनं सुधीः ।। ६३ ।।\nयश्चैतत्कुरुते पार्थ पौर्णमासीव्रतं नरः ।।\nसर्वपापविनिर्मुक्तश्चन्द्रवद्दिवि राजते ।। ६४ ।।\nपुत्रपौत्रधनोपेतो यज्वा दाता प्रियंवदः ।।\nसंततिं विपुलां प्राप्य प्रयागे मरणं भजेत् ।। ६५ ।।\nततश्चैवाक्षयाँल्लोकान्प्राप्नोति सुरसेवितान् ।।\nसेव्यमानः स गन्धर्वैः स्तूयमानः सुरासुरैः ।।\nआस्ते संपूर्णसर्वांगो यावत्कल्पायुतत्रयम् ।। ६६ ।।\nअभ्यर्चयंति सितपञ्चदशीषु सोमं कृष्णासु ये पितृगणं जलपिंडदानैः ।।\nतेषां गृहाणि धन धान्यसुतादिसंपत्पूर्णानि पार्थिव भवंति विधेर्विधानात् ।। ६७ ।।"
  }
]
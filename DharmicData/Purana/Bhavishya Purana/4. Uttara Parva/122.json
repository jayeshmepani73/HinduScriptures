[
  {
    "text": "।। श्रीकृष्ण उवाच ।। ।।\nकृतं ब्रह्मयुगं प्रोक्तं त्रेता तु क्षत्रियं युगम् ।।\nवैश्यं द्वापरमित्याहुः शूद्रं कलियुगं स्मृतम् ।। १ ।।\nकलौ राजन्मनुष्याणां शैथिल्यं स्नानकर्मणि ।।\nतथापि माघव्याजेन कथयिष्यामि ते शृणु ।। २ ।।\nयस्य हस्तौ च  पादौ च वाङ्मनस्तु सुसंयतम् ।।\nविद्या तपश्च कीर्तिश्च स तीर्थफलमश्नुते ।। ३ ।।\nअश्रद्दधानः पापात्मा नास्तिकोऽच्छिन्नसंशयः ।।\nहेतुनिष्ठाश्च पञ्चैते न तीर्थफलभागिनः ।।४।।\nप्रयागं पुष्करं प्राप्य कुरुक्षेत्रमथापि वा ।।\nयत्र वा तत्र वा स्नायान्माघे नित्यमिति श्रुतिः।।५।।\nत्रिरात्रफलदा नद्यो याः काश्चिदसमुद्रगाः ।।\nसमुद्रगास्तु पक्षस्य मासस्य सरितां पतिः ।।६।।\nउषःसमीपे यः स्नानं संध्यायामुदिते रवौ ।।\nप्राजापत्येन तत्तुल्यं महापातकनाशनम् ।। ७ ।।\nप्रातरुत्थाय यो विप्रः प्रातःस्नायी सदा भवेत् ।।\nस सर्वपापनिर्मुक्तः परं ब्रह्माधिगच्छति ।। ८ ।।\nवृथा चोष्णोदकस्नानं वृथा जाप्यमवैदिकम् ।।\nअश्रोत्रिये वृथा श्राद्धं वृथा भुक्तमसाक्षिकम् ।। ९ ।।\nस्नानं चतुर्विधं प्रोक्तं स्नानविद्भिर्युधिष्ठिर ।।\nवायव्यं वारुणं ब्राह्मं दिव्यं चेति पृथक्शृणु । 4.122.१० ।।।\nवायव्यं गोरजः स्नानं वारुणं सागरादिषु।।\nब्राह्मं ब्राह्मणमंत्रोक्तं दिव्यं मेघांबुभास्करम्।।\nसर्वेषामेव स्नानां विशिष्टं तत्र वारुणम्।।११।।\nब्रह्मचारी गृहस्थश्च वानप्रस्थोऽथ भिक्षुकः।।\nएते सर्वे प्रशंसंति सर्वदा माघमज्जनम्।।१२।।\nबालास्तरुणका वृद्धा नरनारीनपुंसकाः।।\nस्नात्वा माघे शुभे तीर्थे प्राप्नुवंतीप्सितं फलम्।।१३।।\nब्रह्मक्षत्रविशां चैव मन्त्रवत्स्नानमिष्यते ।।\nतूष्णीमेव हि शूद्रस्य स्त्रीणां च कुरुनंदन ।। १४ ।।\nमाघमासे रटंत्यापः किञ्चिदभ्युदिते रवौ ।।\nब्रह्मघ्रं वा सुरापं वा कंपं तंतं पुनीमहे ।। १५ ।।\nप्रासादा यत्र सौवर्णाः स्त्रियश्चाप्सरसोपमाः ।।\nदधिकुल्यवहा यत्र नद्यः पायसकर्दमाः ।।\nतत्र ते यांति मज्जंति ये माघे भास्करोदये ।।१६।।\nयतिवत्पथि गच्छेत मौनी पैशुन्यवर्जितः ।।\nयदीच्छेद्विपुलान्भोगांश्चन्द्रसूर्योपमान्गृहान् ।। १ ७।।\nपौषफाल्गुनयोर्मध्ये प्रातःस्नायी भवेन्नरः ।।\nपौर्णमास्या ह्यमावास्याः प्रारभ्य स्नानमाचरेत् ।। १८ ।।\nत्रिंशद्दिनानि पुण्याणि मकरस्थे दिवाकरे ।।\nतत्र उत्थाय नियमं गृह्णीयाद्विधिपूर्वकम् ।। १९ ।।\nमाघमासमिमं पूर्णं स्थाप्येहं देवमाधवम् ।।\nतीर्थं शीतजले नित्यमिति संकल्प्य चेतसा ।। 4.122.२० ।।\nअप्रावृतशरीरस्तु यः कष्टं स्नानमाचरेत्।।\nपदेपदेऽश्वमेधस्य फलं प्राप्तोति मा नवः ।।२१ ।।\nतत्र स्नात्वा शुभे तीर्थे दत्त्वा शिरसि वै मृदम् ।।\nवेदोक्तविधिना राजन्सूर्यस्यार्घं निवेदयेत् ।। २२ ।।\nपितॄन्संतर्प्य तत्रस्थो ह्यवतीर्य ततो जलात् ।।\nइष्टदेवं नमस्कृत्य पूजयेत्पुरुषोत्तमम् ।।२३ ।।\nशङ्खचक्रधरं देवं माधवं नाम पूजयेत् ।।\nवह्निं हुत्वा विधानेन ततस्त्वेकाशनो भवेत्।। ।। २४ ।।\nभूशय्याब्रह्मचर्येण शक्तः स्नानं समाचरेत् ।।\nअशक्तस्य धनाढ्यस्य स्वेच्छा सा तत्र कथ्यते ।। २५ ।।\nअवश्यमपि कर्तव्यं माघे स्नानमिति श्रुतिः ।।\nईश्वरेण यथाकामं बलं धर्मोऽनुवर्तते ।। २६ ।।\nतिलस्नायी तिलोद्वर्ती तिलभोक्ता तिलोदकी ।।\nतिलहोता च दाता च षट्तिलो नावसीदति ।।२७।।\nतैलस्यामलकानां च तीर्थे देयानि नित्यशः ।।\nतथा प्रज्वालयेद्वह्निं निवातार्थं द्विजन्मनाम् ।।२८।।\nएवं स्नानावसाने तु भोज्यं देयमवारितम् ।।\nभोजयेद्द्विजदांपत्यं भूषयेद्वस्त्रभूषणैः ।। २९ ।।\nकंबलाजिनरत्नानि वासांसि विविधानि च ।।\nचोलकानि च दिव्यानि प्रच्छादनपटीस्तथा ।। ।। 4.122.३० ।।\nउपानहौ तथा गुप्तं मोदकैः पापमोचकैः ।।\nअनेन विधिना दद्यान्माधवः प्रीयतामिति ।। ३१ ।।\nअगम्यागमनस्तेयपापेभ्यश्च परिग्रहात् ।।\nरहस्याचरिताद्वापि मुच्यते स्नानमाचरेत् ।। ३२ ।।\nपितृभिः पितामहैः सार्द्धं तथैव प्रपितामहैः ।।\nमातामातामहैः सार्द्धं वृद्धमातामहैस्तथा ।। ३३ ।।\nएकविंशकुलैः सार्द्धं भोगान्भुक्त्वा यथेप्सितान् ।।\nमाघमास्युषसि स्नात्वा विष्णुलोकं स गच्छति ।। ३४ ।।\nयो माघमास्युषसि सूर्य्यकराभिताम्रे स्नानं समाचरति चारुनदीप्रवाहे ।।\nउद्धृत्य सप्तपुरुषान्पितृमातृतश्च स्वर्गं प्रयात्यमलदेहधरो नरोऽसौ ।। ३५ ।। ।।"
  }
]
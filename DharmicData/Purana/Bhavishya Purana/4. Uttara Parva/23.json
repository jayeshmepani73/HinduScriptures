[
  {
    "text": "।। युधिष्ठिर उवाच ।। ।।\nकेन धर्मेण नारीणां व्रतेन नियमेन च ।।\nसौभाग्यं जायतेऽतीव पुत्राश्च बहवः शुभाः ।। १ ।।\nधनं धान्यं सुवर्णं च वस्त्राणि विविधानि च ।।\nअवियोगं च सततं लभते पुत्रपौत्रयोः ।। २ ।।\n।। श्रीकृष्ण उवाच ।। ।।\nशृणु पार्थ प्रवक्ष्यामि व्रतानामुत्तमं व्रतम् ।।\nयत्कृत्वा सुभगा नारी बह्वपत्या च जायते ।। ३ ।।\nधनं धान्यं हिरण्यं च दासीदासादिकं वहु ।।\nउत्पद्यते गृहे येन तद्वत कथयामि ते ।। ४ ।।\nउमामहेश्वरं नाम अप्सरोभिः पुरा कृतम् ।।\nविद्याधरैः किन्नरैश्च ऋषिकन्याभिरेव च ।।५।।\nरूपिण्या रंभया चैव सीतयाऽहल्यया तथा।।\nरोहिण्या दमयंत्या च तप्तया चानसूयया ।। ।।६।।\nएताभिश्चरितं पार्थ व्रतं सर्वव्रतोत्तमम् ।।\nसौभाग्यारोग्यफलदं दारिद्र्यव्याधिनाशनम् ।। ७ ।।\nमर्त्यलोके स्त्रियो याश्च दुर्भगारूपवर्जिताः ।।\nअपुत्रा निर्धनाश्चैव सर्वभोगविवर्जिताः ।। ८ ।।\nतासां हितार्थं पार्वत्या उमामहेश्वरं व्रतम् ।।\nअवतारितं पुरा पार्थ न जानंत्यधमाः स्त्रियः ।।९।।\nपूर्वं मार्गशिरे मासि नारी धर्मपरायणा ।।\nशुक्लपक्षे तृतीयायां सोपवासा जितेन्द्रिया ।। 4.23.१० ।।\nस्नात्वा संपूज्य ललितां हरकायार्धवासिनीम् ।।\nपुनः प्रभातसमये स्नानं चाकृत्रिमे जले ।।\nकृत्वा देवीस्तर्पयित्वा इदं वाक्यमुदीरयेत् ।। ११ ।।\nनमो नमस्ते देवेश उमादेहार्द्धधारक ।।\nमहादेवि नमस्तेऽस्तु हरकायार्द्धवासिनि ।। १२ ।।\nहृदि कृत्वा शिवं देवीं जपेद्यावद्गृहं गता ।।\nपूजयेद्देवमीशानं पुष्पैः कालोद्भवैस्ततः ।। १३ ।।\nवामपार्श्वे उमां देवीं दक्षिणे तु महेश्वरम् ।।\nधूपं वा गुग्गुलुं वापि दहेत्पश्चात्सुभाविता ।।\nनैवेद्यं तु यथाशक्ति घृतपक्वं निवेदयेत् ।। १४ ।।\nकारयेद्वैश्वदेवं तु तिलाज्येन सुसंस्कृतम् ।।\nपञ्चगव्यं ततः प्राश्य आत्मकायविशोधनम् ।। १५ ।।\nएवं द्वादशमासांस्तु पूजयित्वा महेश्वरम् ।।\nउद्यापनं ततः कुर्यात्प्रहृष्टेनान्तरात्मना ।। १६ ।।\nशिवं रूप्यमयं कृत्वा उमां हैममयीं तथा ।।\nआरूढौ वृषभे रौप्ये सर्वालंकारभूषितौ ।। १७ ।।\nचन्दनेन शिवं चर्च्य कुंकुमेन च पार्वतीम् ।।\nअर्चयेत्कुसुमैः पश्चात्सुगन्धैः सुमनोहरैः ।। १८ ।।\nवेष्टयेच्छुक्लवस्त्रेण शिवं रक्तेन पार्वतीम् ।।\nपश्चाद्धूपं दहेन्नारी भक्तिभावेन भाविता ।। १९ ।।\nभोजयेच्छिवभक्तांश्च ब्राह्मणान्वेदपारगान् ।।\nभक्तेभ्यो दक्षिणा देया भक्त्या शाठ्यविवर्जिता ।। 4.23.२० ।।\nततः प्रदक्षिणीकृत्य इदमुच्चारयेद्बुधः ।।\nउमामहेश्वरौ देवौ सर्वलोकपितामहौ ।।\nव्रतेनानेन सुप्रीतौ भवेतां मम सर्वदा ।। २१ ।।\nएवमुक्त्वा जितक्रोधे ब्राह्मणे वेदपारगे ।।\nव्रतं निवेदयेद्भक्त्या वाचके वा गुणान्विते ।। २२ ।।\nइदं कृत्वा व्रतं नारी महेशार्पितमानसा ।।\nप्रयाति परमं स्थानं यत्र देवो महेश्वरः ।। २३ ।।\nशिवलोके वसेत्तावद्यावदिन्द्राश्चतुर्द्दश ।।\nअप्सरोभिः परिवृता किन्नरीभिस्तथैव च ।। २४ ।।\nयदा मानुष्यमायाति जायते विमले कुले ।।\nरूपयौवनसंपन्ना बहुपुत्रा पतिव्रता ।। २५ ।।\nधनधान्यसमायुक्ते सुवर्णमणिमंडिते ।।\nयावज्जीवं गृहे रम्ये तिष्ठत्यव्याहतेन्द्रिया ।। २६ ।।\nवियोगं नैव सा पश्येद्भर्तृमित्रसुतादिकैः ।।\nमृता शिवपुरं याति शिवगौरीप्रसादतः ।। २७ ।।\nहैमीमुमां रजतपिण्डमयं महेशं रौप्ये सुरूपवृषभे च समास्थितौ तौ ।।\nसम्पूज्य रक्तसितवस्त्रयुगावगूढौ नारी भवत्यविधवा सुतसौख्ययुक्ता ।। २८ ।।"
  }
]
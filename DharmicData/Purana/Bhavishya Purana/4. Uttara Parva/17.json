[
  {
    "text": "।। युधिष्ठिर उवाच ।।\nमेघपालीव्रत कृष्ण कदाचित्क्रियते नृभिः ।।\nकिं पुण्यं किमनुष्ठानं कीदृग्वल्ली स्मृता तु सा ।। १ ।।\n।। श्रीकृष्ण उवाच ।। ।।\nआश्वयुक्कृष्णपक्षे तु तृतीयायां युधिष्ठिर ।।\nमेघपाल्यै प्रदातव्यो भक्त्या स्त्रीभिर्नृभिस्तथा ।। २ ।।\nअर्घो विरूढैर्गोधूमैः सप्तधान्यसमन्वितैः ।।\nतिलतंडुलपिंडैर्वा दातव्यो धर्मलिप्सुभिः ।। ३ ।।\nतांबूलसदृशैः पर्वै रक्ता वल्ली समंजरी ।।\nवाटीषु ग्राममार्गेषु प्रोत्थिता पर्वतेऽपि च ।।४।।\nमेघपाल्यां धान्यतैलगुडकुंकुमहैमनान् ।।\nपदानपि च कुर्वंति जना वाणिज्यजीवनाः ।। ५ ।।\nपापं सत्यानृतं कृत्वा द्रव्यलुब्धाः फलान्विताः ।।\nअर्घ्यं दत्त्वा मेघपाल्ये नाशयंति क्षणादिह ।। ६ ।।\nमानोन्मानैर्जन्म मध्ये यत्पापं कुत्रचित्कृतम् ।।\nसत्सर्वं नाशमायाति व्रतेनानेन पांडव ।। ७ ।।\nमेघपाली शुभे स्थाने शुभे देशे समुत्थिता ।।\nपूजनीया वरस्त्रीभिः फलैः पुष्पैस्तथाक्षतैः ।। ८ ।।\nखर्जूरैर्नालिकेरैश्च दाडिमैः करवीरकैः ।।\nगंधधूपैर्दधिदीपैर्विरूढैर्धान्यसंचयैः ।। ९ ।।\nरक्तवस्त्रैः समाच्छाद्य पिष्टातकविभूषिताम् ।।\nकृत्वार्घ्यः संप्रदातव्यो मंत्रेणानेन भारत ।। 4.17.१० ।।\nवेदोक्तेन द्विजो विद्वांस्तच्च तस्यै निवेदयेत् ।।\nइत्येवं पूजयित्वा तां मेघपालीं पुमांस्ततः ।। ११ ।।\nनारी वा पुरुषव्याघ्र प्राप्नोति परमां श्रियम् ।।\nस्थित्वा वर्षशतं मर्त्ये सुखसौभाग्यगर्विते ।। १२ ।।\nविष्णुलोकमवाप्नोति देहांते यानसंस्थितः ।।\nकुलानि सप्त नयति स्वर्गं स्वानि रसातलात् ।।\nउद्धृत्य नात्र संदेहस्त्वया कार्यो युधिष्ठिर ।। १३ ।।\nनरक भीरुतया ददाति योऽर्घ्यं फलाद्यनुयुतं ननु मेघपालेः ।।\nउन्मानकूटकपटानि कृतानि यानि पापानि हंति सवितेव तमः प्ररोहान् ।। १४ ।।"
  }
]
[
  {
    "text": "।। श्रीकृष्ण उवाच ।। ।।\nशृणुष्वावहितो राजन्वक्ष्ये माहेश्वरं व्रतम् ।।\nत्रिषु लोकेषु विख्यातं नाम्ना शिवचतुर्दशी ।। १ ।।\nमार्गशीर्षत्रयोदश्यां सितायामेकभुङ्नरः ।।\nमासेष्वन्येषु वा राजन्पार्थ एवं न कारयेत् ।। २ ।।\nचतुर्दश्यां निराहारः समभ्यर्च्य महेश्वरम् ।।\nसौवर्णं वृषभं दत्त्वा भक्ष्यामि च परेऽहनि।। ३ ।।\nएवं नियमकृत्सुप्त्वा प्रातरुत्थाय मानवः ।।\nकृतस्नानजपः पश्चादुमया सह शंकरम् ।।\nपूजयेत्कुसुमैः शुक्लैर्गंधधूपानुलेपनैः ।। ४ ।।\nपादौ नमः शिवायेति शिरः सर्वात्मने नमः ।।\nललाटं तु त्रिनेत्राय नेत्राणि हरये नमः ।। ५ ।।\nमुखमिन्दुमुखायेति तथेशानाय चोदरम् ।।\nपार्श्वे चानंतधर्माय ज्ञानरूपाय वै कटिम् ।। ६ ।।\nऊरू चानन्त्यवैराग्यं जानुनी चार्चयेद्बुधः ।।\nप्रधानाय नमो जंघे गुल्फौ व्योमात्मने नमः ।। ७ ।।\nव्योमव्योमात्मरूपाय पृष्ठमभ्यर्चयेन्नरः ।।\nनमः सृष्ट्यै नमस्तुष्ट्यै पार्वतीं चापि पूजयेत् ।। ८ ।।\nततश्च वृषभं हैममुदकुम्भसमन्वितम् ।।\nशुक्लमाल्यांबरयुतं पञ्चरत्नविभूषितम् ।। ९ ।।\nभक्ष्यैर्नानाविधैर्युक्तं ब्राह्मणाय निवेदयेत् ।।\nप्रीयतां देवदेवोऽत्र सद्योजातः पिनाकधृक्।। 4.97.१० ।।\nपृषदाज्यं च संप्राश्य स्वप्याद्भूमावुदङ्मुखः ।।\nपञ्चदश्यां ततः प्रातः सर्वमेतत्समाचरेत् ।। ११ ।।\nतर्पयित्वा ततोन्नेन ब्राह्मणाञ्छक्तितः शुभान् ।।\nसुहृत्पदातिसहितः पश्चाद्भुञ्जीत वाग्यतः ।। १२ ।।\nततः कृष्णचतुर्दश्यामेतत्सर्वं समाचरेत् ।।\nचतुर्दशीषु सर्वासु कुर्यात्पूर्ववदर्चनम् ।। १३ ।।\nये च मासे विशेषाः स्युस्तान्निबोध क्रमादिह ।।\nमार्गशीर्षादिमासेषु स्वपन्नेतानुदीरयेत् ।। १४ ।।\nशंकराय नमस्तुभ्यं नमस्ते करवीरक ।।\nत्र्यंबकाय नमस्तुभ्यं महेश्वरमतः परम् ।। १५ ।।\nनमस्तेऽस्तु महादेव स्थाणवे च ततः परम् ।।\nनमः पशुपते नाथ नमस्ते शंभवे नमः ।। १६ ।।\nनमस्ते परमानंद नमः सोमार्द्धधारिणे ।।\nनमो भीमाय चोग्राय त्वामहं शरणं गतः ।। १७ ।।\nगोमूत्रं गोमयं क्षीरं दधिसर्पिः कुशोदकम् ।।\nपंचगव्यं तथा बिल्वं यवागूक्षीरवारिजम् ।। १८ ।।\nतिलांश्च कृष्णान्विधिवत्प्राश्नीयात्समुदाहृतान् ।।\nप्रतिमासं चतुर्दश्यामेकैकं प्राशनं स्मृतम् ।। १९ ।।\nमंदारैर्मालतीभिश्च तथा धत्तूकैरपि ।।\nसिंदुवारैरशोकैश्च मल्लिकाकुब्जपाटलैः ।। 4.97.२० ।।\nअर्कपुष्पैः कदंबैश्च शतपत्रैस्तथोत्पलैः ।।\nकरवीरैश्च राजेन्द्र तथा पूज्यो महेश्वरः ।। २१ ।।\nएकैकेन चतुर्दश्यामर्चयेत्पार्वतीपतिम् ।।\nपुनश्च कार्त्तिके मासि संप्राप्ते तर्पयेद्द्विजान् ।। २२ ।।\nअन्नैर्नानाविधैर्भक्ष्यैर्वस्त्रैर्माल्यविभूषणैः ।।\nकृत्वा नीलं वृषोत्सर्गं श्रुत्युक्तविधिना नरः।।२३।।\nउमामहेश्वरं हैमं वृषभं च गवा सह।।\nमुक्ताफलाष्टकयुतं सितनेत्रपटावृतम्।।२४।।\nसर्वोपस्करयुक्तायां शय्यायां विनिवेदयेत्।।\nउदकुंभयुतं तद्वच्छालितंदुलसंयुतम्।।२५।।\nस्थाप्य विप्राय शांताय वेदव्रतपराय च।।\nज्येष्ठसामविदे देयं न च कुर्वंति ते क्वचित्।।२६।।\nअव्यंगाय च सौम्याय सदाकल्याणकारिणे ।।\nसपत्नीकाय संपूज्य माल्यवस्त्रविभूषणैः ।।\nन वित्तशाठ्यं कुर्वीत कुर्वंल्लोभात्पतत्यधः ।। २७ ।।\nअनेन विधिना यस्तु कुर्याच्छिवचतुर्दशीम् ।।\nसोऽश्वमेधसहस्रस्य फलं प्राप्नोति मानवः ।। २८ ।।\nब्रह्महत्यादिकं पापं यदत्रामुत्र वा कृतम्।।\nपितृभिर्मातृभिर्वापि तत्सर्वं नाशमाप्नुयात् ।। २९ ।।\nदीर्घायुरारोग्यकुलाभिवृद्धिरत्राक्षयान्यत्र चतुर्भुजत्वम् ।।\nगणाधिपत्यं दिवि कल्पकोटी स्वर्गे उषित्वा पदमेति शंभोः ।। 4.97.३० ।।\nन बृहस्पतिरप्यत्मन्नरस्य फलमिंद्रो न पितामहोऽपि वक्तुम् ।।\nन च सिद्धगुणोरऽप्यलं न वाहं यदि जिह्वायुतकोट्यपीह वक्त्रे ।। ३१ ।।\nभवत्यमरवल्लभः पठति यः स्मरेद्वा सदा शृणोत्यपि विमत्सरः सकलपापनिर्मोचनीम् ।।\nइमां शिवचतुर्दशीममरकामिनीकोटयः स्तुवंति दिवि नंदिता किमु समाचरेद्यः सदा ।। ३२ ।।\nया पार्थ नारी कुरुतेऽतिभक्त्या भर्त्तारमापृच्छ्य शुभं गुरुं वा ।।\nसापि प्रसादात्परमेश्वरस्य परं पदं याति पिनाकपाणेः ।। ३३ ।।"
  }
]
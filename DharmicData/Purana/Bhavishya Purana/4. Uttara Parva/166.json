[
  {
    "text": "।। श्रीकृष्ण उवाच ।। ।।\nअतः परं प्रवक्ष्यामि दानमत्यद्भुतं तव ।।\nयेन दत्तेन राजेन्द्र सर्वदानप्रदो भवेत् ।। १ ।।\nसर्वपापप्रशमनं सर्वसौख्यप्रदायकम् ।।\nप्रयुक्तं हलपंक्त्या च सर्वदानफलप्रदम् ।। २ ।।\nपंक्तिर्दशहला प्रोक्ता हलं स्यात्तु चतुर्गवम् ।।\nसारदारुमयान्याहुर्हलानि दश पंडिताः।।३।।\nसौवर्णपट्टसंनद्ध रत्नवंति शुभानि च ।।\nयूनश्च बलिनो भव्यान्व्यंगहीनान्स्वलंकृतान् ।। ४ ।।\nवस्त्रकांचनपुष्पैश्च चंदनैर्दिग्धमस्तकान् ।।\nअभग्नान्योजयेत्तेषु लांगलेषु वृषाञ्छुभान् ।। ५ ।।\nयोक्त्राणि युगलग्नानि सवृषाणि च कारयेत् ।।\nप्रतोदकीलकाबंधसर्वोपकरणान्विताम् ।। ६ ।।\nएवंविध हलैः कुर्यात्तं युक्तां हलपंक्तिकाम् ।।\nकर्कटं खेटकं चापि ग्रामं वा सस्यमालिनम् ।। ७ ।।\nनिवर्तनशतं वापि तदर्द्धं वा प्रकल्पयेत् ।।\nएवंविधां पर्वकाले दद्यात्प्रयतमानसः ।। ८ ।।\nकार्तिक्यां चाथ वैशाख्यामुत्तरे वाऽयने तथा ।।\nजन्मर्क्षे ग्रहणे वापि विषुवे वा प्रदापयेत् ।। ९ ।।\nब्राह्मणान्वेदसंपन्नान्व्यंगहीनानलंकृतान् ।।\nश्रोत्रियांश्च विनीतांश्च हलसंख्यान्निमंत्रयेत् ।। 4.166.१० ।।\nदशहस्तप्रमाणेन मंडपं कारयेद्बुधः ।।\nपूर्वे द्विकुडमेकं वा हस्तमात्रं सुशोभनम् ।। ११ ।।\nतत्र व्याहृतिभिर्होमं कुर्युस्ते द्विजसत्तमाः ।।\nपर्जन्यादित्यरुद्रेभ्यः पायसेन यजेद्बुधः ।। १२ ।।\nपालाश्यः समिधस्तत्र साज्यं कृष्णास्तिलास्तथा ।।\nअधिवास्य च तां पंक्तिं धान्यमध्यगतां शुभाम् ।। १३ ।।\nततः सर्वसमीपे तु स्नातः शुक्लांबरः शुचिः ।।\nहलपंक्तिं योजयित्वा यजमानः समाहितः ।। १४ ।।\nतूर्यशंखनिनादैश्च ब्रह्मघोषैः सुपुष्कलैः ।।\nइममुच्चारयेन्मंत्रं गृहीतकुसुमांजलिः ।। १५ ।।\nयस्माद्देवगणाः सर्वे हले तिष्ठंति सर्वदा ।।\nवृषस्कंधे संनिहितास्तस्माद्भक्तिः शिवेस्तु मे ।। १६ ।।\nयस्माच्च भूमिदानस्य कलां नार्हंति षोडशीम् ।।\nदानान्यन्यानि मे भक्तिर्धर्मे चास्तु दृढा सदा ।। १७ ।।\nएवमुक्ते ततः पंक्तिं प्रेरयेयुर्द्विजोत्तमाः ।।\nबीजानि सर्वरत्नानि सुवर्णं रजतं तथा ।। १८ ।।\nस्वयं पश्चाद्धले लग्नो विप्रहस्तेषु निर्वपेत् ।।\nयायान्निवर्तनं यावत्ततस्तु विरमेद्बुधः ।। १९ ।।\nप्रदक्षिणं ततः कृत्वा विप्राणां प्रतिपाद्य च ।।\nसदक्षिणां विधानेन प्रणिपत्य विसर्जयेत् ।। 4.166.२० ।।\nअनेन विधिना यस्तु दानमेतत्प्रयच्छति ।।\nएकविंशत्कुलोपेतः स्वर्गलोके महीयते ।। २१ ।।\nसप्तजन्मसु दारिद्र्यं दौर्भाग्यं व्याधयस्तथा ।।\nन पश्यति च भूमेस्तु तथैवाधिपतिर्भवेत् ।। २२ ।।\nदृष्ट्वा तद्दीयमानं तु दानमेतद्युधिष्ठिर ।।\nआजन्मनः कृतात्पापान्मुच्यते नात्र संशयः ।।२३।।\nदानमेतत्प्रदत्तं हि दिलीपेन ययातिना ।।\nशिबिना निमिना चैव भरतेन च धीमता ।। २४ ।।\nतेऽद्यापि दिवि मोदंते दानस्यास्य प्रभावतः ।।\nतस्मात्सर्वप्रयत्नेन दानमेतन्नृपोत्तम ।। २५ ।।\nदातव्यं भक्तियुक्तेन स्त्रिया वा पुरुषेण वा ।।\nयदि पंक्तिर्न विद्येत पंच वा चतुरोऽथ वा।। २६ ।।\nएकमप्युक्तविधिना हलं देयं विचक्षणैः ।। २७ ।।\nये संति लांगलमुखोत्थरजोविकारा यावंति तद्गतधुरंधर रोमकाणि ।।\nतावंति शंकरपुरे त्रियुगानि तिष्ठेत्पंक्तिप्रदानमिह  यत्कुरुते मनुष्यः ।। २८ ।।\nयुक्तां वृषैरतिबलैर्हलपंक्तिमेतां पुण्येह्नि भक्तिसहितान्द्विजपुंगवेभ्यः ।।\nयच्छंति ये सुकृतिनो वसुधासमेतां ते भूभुजो भुवमुपेत्य भवंति भव्याः ।। २९ ।।\nइति श्रीभविष्ये महापुराण उत्तरपर्वणि श्रीकृष्ण युधिष्ठिरसंवादे हलपंक्तिदानविधिवर्णनंनाम षट्षष्ट्युत्तरशततमोऽध्यायः।।१६६।।"
  }
]
[
  {
    "text": "।। श्रीकृष्ण उवाच ।। ।।\nपूर्वं कृतयुगस्यादौ भृगोर्भार्या महासती ।।\nदिव्यारामाश्रमे रम्या गृहकार्यैकतत्परा ।। १ ।।\nबभूव सा भृगोर्नित्यं हृदयेप्सितकारिणी ।।\nतस्यां मुनिर्महातेजा अग्निहोत्रं निधाय च ।। २ ।।\nविष्णोस्त्रासाद्दानवानां कुलत्राणसमाकुलम् ।।\nमुक्त्वा युद्धस्थितं पार्श्वे समर्प्य मुनिपुङ्गवः ।। ३ ।।\nदत्त्वा निक्षेपकं सर्वं दिव्यायै सुमहातपाः ।।।\nजगाम हिमवत्पार्श्वे हरं तोषयितुं रहः ।। ४ ।।\nसंजीवनीकृते नित्यं कणैर्धूममधोमुखः ।।\nपपौ दानवराजस्य विजयाय पुरोहितः ।। ५ ।।\nआजगाम गते तस्मिन्गरुडेनाश्रितो हरिः ।।\nअभ्येत्य जल्पनं चक्रे चक्रणोत्कृत्तकंधरम् ।। ६ ।।\nगलद्रुधिरसंपन्नं लोहितार्णववसंनिभम् ।।\nदृष्ट्वासुरबलं सर्वं निहतं विष्णुना तदा ।।\nदिव्या संशप्तुकामाभूद्विष्णुं सास्राविलेक्षणा ।। ७ ।।\nयावन्नोच्चरते वाचं चक्रेण कृत्तकंधरम् ।।\nतावन्निपातयामास शिरस्तस्याः सकुण्डलम् ।। ८ ।।\nप्राप्य संजीवनीं विद्यां यावदायात्यसौ मुनिः ।।\nतावत्स दैत्यान्नापश्यत्पश्यति स्म निपातितम् ।। ९ ।।\nरोषाच्छशाप च हरिं भ्रुकुटीकुटिलाननः ।।\nअवश्यभावभावित्वाद्विश्वस्य हितकारणात् ।। 4.63.१० ।।\nयस्मात्त्वया हता दैत्या ब्रह्मणो मत्परिग्रहाः ।।\nतस्मात्त्वं मानुषे लोके दश वारान्गमिष्यसि ।। ११ ।।\nअतोऽर्थं मानुषे लोके रक्षार्थं च महीक्षिताम्।।\nअवतारं चकाराहं भूयोभूयः पृथग्विधम् ।। १२ ।।।।।\nपूर्वोक्तैः कारणैः पार्थ अवतीर्णं महीतले ।।\nमां नरा येऽर्चयिष्यंति तेषां वासस्त्रिविष्टपे ।। १३ ।।\n।। युधिष्ठिर उवाच ।। ।।\nव्रतं दशावताराख्यं कृष्ण ब्रूहि सविस्तरम् ।।\nसमंत्रं सरहस्यं च सर्वपापप्रणाशनम् ।। १४ ।।\nश्रीकृष्ण उवाच ।। ।।\nप्रोष्ठपदे सिते पक्षे दशम्यां नियतः शुचिः ।।\nस्नात्वा जलाशये स्वच्छे पितृदेवादितर्पणम्।। १५ ।।\nकृत्वा कुरुकुलश्रेष्ठ गृहमागत्य मानवः ।।\nगृह्णीयाद्धान्यचूर्णस्य द्विहस्तप्रसृति त्रयम् ।। १६ ।।\nक्रमेण पावयेत्तां तु पुंसंज्ञं घृतसंश्रितम् ।।\nवर्षे वर्षे दिने तस्मिन्यावद्वर्षाणि वै दश ।। १७ ।।\nप्रथमे पूरिकान्वर्षे द्वितीये घृतपूरकान् ।।\nतृतीये शुक्लकासारं चतुर्थे मोदकाञ्छुभान् ।। १८ ।।\nसोहालकान्पञ्चमेऽब्दे षष्ठेऽब्दे खण्डवेष्टकान् ।।\nसप्तमेऽब्दे कोकरसानपूपांश्च तथाष्टमे ।। १९ ।।\nनवमे कर्णवेष्टांस्तु दशमे खण्डकाञ्छुभान् ।।\nदश धेनूर्दशहरे दशविप्राय दापयेत् ।। 4.63.२० ।।\nक्रमेण भक्षयित्वा च यथोक्तं भरतर्षभ ।।\nअर्द्धार्द्धं पिष्टयेदेवमर्द्धार्द्धं वा द्विजातये ।।\nस्वत एवार्धमश्नीयाद्गत्वा रम्ये जलाशये ।। २१ ।।\nदशावतारानभ्यर्च्य पुष्पधूपविलेपनैः ।।\nमंत्रेणानेन मेधावी हरिमभ्युक्ष्य वारिणा ।। २२ ।।\nमत्स्यं कूर्मं वराहं च नरसिंहं त्रिविक्रमम् ।।\nश्रीरामं राम कृष्णौ च बुद्धं चैव सकल्किनम् ।। २३ ।।\nगतोऽस्मि शरणं देवं हरिं नारायणं प्रभुम् ।।\nप्रणतोऽस्मि जगन्नाथं स मे विष्णुः प्रसीदतु ।। २४ ।।\nछिनत्तु वैष्णवीं मायां भक्त्या जातो जनर्दनः ।।\nश्वेतद्वीपं नयस्यस्मान्समात्मनि निवेदयेत् ।। २५ ।।\nएवं यः कुरुते पार्थ विधिनानेन सुव्रत ।।\nदशावतारनामाख्यं तस्य पुण्यफलं शृणु ।। २६ ।।\nश्रूयते यास्त्विमालोच्य पुरुषाणां दशा दश ।।\nताश्छिनत्ति न संदेहः शक्रप्रहरणैर्हरिः ।। ।। २७ ।।\nसंसारसागरे घोरे मज्जत तत्र मां हरिः ।।\nश्वेतद्वीपं नयत्वाशु व्रतेनानेन तोषितः ।। २८ ।।\nकिं तस्य न भवेल्लोके यस्य तुष्टो जनार्दनः ।।\nसोऽहं जनार्दनो राजन्कालरूपी धरासुतः ।।\nमर्त्यलोके स्वयं पार्थ भूभारोत्तारकारणम् ।। २९ ।।\nया स्त्री व्रतमिदं पार्थ चरिष्यति मयोदितम् ।।\nसा लक्ष्म्याऽचलया युक्ता भर्तृपुत्रसमन्विता ।। 4.63.३० ।।\nमर्त्यलोके चिरं स्थित्वा विष्णुलोके महीयते ।।\nविष्णुलोकाद्रुद्रलोकं ततो याति परं पदम् ।। ३१ ।।\nये पूजयंति पुरुषाः पुरुषोत्तमस्य मत्स्यादिकांस्तु दशमीषु दशावतारान् ।।\nमर्त्या दशस्वपि दशासु सुखं विहृत्य ते यांति यानमधिरुह्य सुरेशलोकान् ।। ३२ ।। ।।"
  }
]
[
  {
    "text": "।। श्रीकृष्ण उवाच ।। ।।\nबहुनात्र किमुक्तेन किं बह्वक्षरमालया ।।\nवैशाखस्य सितामेकां तृतीयां शृणु पाण्डव ।। १ ।।\nस्नानं दानं जपो होमः स्वाध्यायः पितृतर्पणम् ।।\nयदस्यां क्रियते किञ्चित्सर्वं स्यात्तदिहाक्ष यम् ।। २ ।।\nआदौ कृतयुगस्येयं युगादिस्तेन कथ्यते ।।\nसर्वपापप्रशमनी सर्वसौख्यप्रदायिनी ।। ३ ।।\nशाकले नगरे कश्चिद्धर्मनामाभवद्वणिक् ।।\nप्रियंवदः सत्यरतो देवब्राह्मणपूजकः ।। ४ ।।\nतेन श्रुतं वाच्यमानं तृतीया रोहिणी पुरा ।।\nयदा स्याद्बुधसंयुक्ता तदा साच महाफला ।। ५ ।।\nतस्यां यद्दीयते किंञ्चित्तत्सर्वं चाक्षयं भवेत् ।।\nइति श्रुत्वा स गंगायां सन्तर्प्य पितृदेवताः ।। ६ ।।\nगृहमागत्य करकान्सान्नानुदकसंयुतान् ।।\nअंबुपूर्णान्गृहे कुंभान्क्रमान्निःशेषतस्तदा ।। ७ ।।\nयवगोधूमचणकसक्तुदध्यौदनं तथा ।।\nइक्षुक्षीरविकारांश्च सहिरण्यांश्च शक्तितः ।। ८ ।।\nशुचिः शुद्धेन मनसा ब्राह्मणेभ्यो ददौ वणिक् ।।\nभार्यया वार्यमाणोपि कुटुंबासक्तचिंतया ।। ९ ।।\nतावत्स च स्थितः सत्त्वे मत्वा सर्वं विनश्वरम् ।।\nधर्मार्थकाम शक्तस्तु कालेन बहुना ततः ।। 4.30.१० ।।\nजगाम पञ्चत्वमसौ वासुदेवं स्मरन्मुहुः ।।\nततः स क्षत्रियो जातः कुशावत्यां नरेश्वरः ।। ११ ।।\nबभूव चा क्षया तस्य समृद्धिर्धर्मनिर्जिता ।।\nइयाज स महायज्ञैः समाप्तवरदक्षिणैः ।। १२ ।।\nददौ गोभूहिरण्यादि दानान्यस्यामहर्निशम् ।।\nबुभुजे कामतो भोगान्दीनार्तांस्तर्पयञ्जनान् ।। १३ ।।\nतथाप्यक्षयमेवास्य क्षयं याति न तद्धनम् ।।\nश्रद्धापूर्वं तृतीयायां यद्दत्तं विभवं विना ।। १४ ।।\nएतद्व्रतं मयाख्यातं श्रूयतामत्र यो विधिः ।।\nउदकुंभान्सकरकात्स्नानसर्वरसैर्युतान् ।। १५ ।।\nग्रैष्मिकं सर्वमेवात्र सस्यदानं प्रशस्यते ।।\nछत्रोपानत्प्रदानं च गोभूकांचनवाससाम् ।। १६ ।।\nयद्यदिष्टतमं चान्यत्तद्देयमविशंकया ।।\nएतत्ते सर्वमाख्यातं किमन्यच्छ्रोतुमिच्छसि ।। १७ ।।\nअनाख्येयं न मे किञ्चिदस्ति स्वस्त्यस्तु तेऽनघ ।। १८ ।।\nअस्यां तिथौ क्षयमुपैति हुतं न दत्तं तेनाक्षया च मुनिभिः कथिता तृतीया ।।\nउद्दिश्य यत्सुरपितॄन्क्रियते मनुष्यैस्तच्चाक्षयं भवति भारत सर्वमेव ।। १९ ।।"
  }
]
[
  {
    "text": "।। श्रीकृष्ण उवाच ।। ।।\nपार्थ पार्थिव दिव्यस्त्रीमुखपंकजसेंदवे ।।\nशृणुष्वाभिनवस्येंदोरुदयेऽर्घ्यविधिं परम् ।। १ ।।\nरविर्द्वादशभिर्भागैर्वारुण्यां दृश्यते यदि ।।\nप्रदोषसमये पार्थ अर्घ्यं दद्यात्तदा विभोः ।। २ ।।\nद्वितीयायां सिते पक्षे संध्याकाले ह्युपस्थिते ।।\nसंस्थाप्याभिनवं चन्द्रं स भूम्यां दृश्यते यदि ।। ३ ।।\nगोमयं मंडलं कृत्वा चंदनेन सुशोभितम्।।\nरोहिण्या सहितं देवं कुमुदामोदसंभवम्।। ४ ।।\nपुष्पचन्दनधूपैश्च दीपाक्षतजलैः शुभैः ।।\nदूर्वांकुरै रत्नवरैर्दध्ना वस्त्रैश्च पांडुरैः ।। ५ ।।\nमंत्रेणानेन राजेन्द्र क्षत्रियः सपुरोहितः ।।\nनवोनवोऽसि मासांते जायमानः पुन. पुनः ।।\nआप्यायस्व समेत्वेवं सोमराज नमोनमः ।। ६ ।।\nअनेनविधिनाचार्यं सर्वकामफलप्रदम् ।।\nयः प्रयच्छति कौंतेय मासिमासि समाहितः ।। ७ ।।\nस कीर्त्या यशसा कांत्या धन्यश्च भुवि मानवः ।।\nपुत्रपौत्रैः परिवृतो गोधान्यधनसंकुलः ।। ८ ।।\nस्थित्वा वर्षशतं मर्त्ये ततः सोमपुरं व्रजेत् ।।\nतत्रास्ते दिव्यवपुषा भोगान्भुञ्जन्नृपोत्तम ।।\nवरस्त्रीभिः सहात्यर्थं यावदाभूतसंप्लवम् ।। ९ ।।\nधर्मं समृद्धिमतुलां यदि वाञ्छसि त्वं मासानुमासमिह मद्वचनं कुरुष्व ।।\nसोमस्य सोमकुलनंदन धूपपुष्पैरर्घं प्रयच्छ नतजानु नवोदितस्य ।। 4.119.१० ।।"
  }
]
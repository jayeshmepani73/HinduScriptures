[
  {
    "text": "।। श्रीकृष्ण उवाच ।। ।।\nतथा सर्वफलत्यागमाहात्म्यं शृणु भारत ।।\nयदक्षयं परे लोके सर्वकामफलप्रदम् ।। १ ।।\nमार्गशीर्षे शुभे मासि चतुर्दश्यां धृतव्रतः ।।\nआरंभे शुक्लपक्षस्य कृत्वा ब्राह्मणवाचनम् ।। २ ।।\nअन्येष्वपि तु मासेषु अष्टम्यां नरसत्तम ।।\nसदक्षिणापायसेन शक्तितः पूजयेद्द्विजान्।।३।।\nअष्टादशानां धान्यानामन्यत्र फलमूलकम् ।।\nवर्जयेदब्दमेकं तु विधिनौषधकारकम् ।। ।। ४ ।।\nततः संवत्सरस्यांते चतुर्दश्यष्टमीषु च ।।\nअशक्तश्च व्रतं कर्तुं सहसैव प्रमुच्यते ।।५।।\nसौवर्णं कारयेद्रुद्रं धर्मराजं तथैव च ।।\nकूष्माण्डं मातुलुंगं च वृंताकं पनसं तथा ।।६।।\nआम्राम्रातकपित्थं च कलिंगं सेर्ववारुकम्? ।।\nश्रीफलं सवटाश्वत्थं जंबीरं कदलीफलम् ।।७।।\nबदरं दाडिमं शक्त्या कार्याण्येतानि षोडश ।।\nमूलकामलकं जंबूपुष्करं करमर्दकम् ।। ८ ।।\nउदुंबरं नालिकेरं द्राक्षा च बृहतीद्वयम् ।।\nकंकाली काकतुंडीरं करीरकुटजं शमी ।। ९ ।।\nरौप्याणि कारयेच्छक्त्या फलानीमानि षोडश ।।\nताम्रं तालफलं कुर्यादगस्त्यफलमेव वा ।। 4.98.१० ।।\nपिंडीरकं च खर्जूरं तथा सूरण कंदकम् ।।\nपनसं लकुचं चैव कर्कटं तिंतिडिं तथा ।। ११ ।।\nचित्रावल्लीफलं तद्वत्कूटशाल्मलिकाफलम् ।।\nमधूकं कारवेल्लं च वल्लीं गुदपटोल कम् ।।१२।।\nकारयेच्छक्तितो धीमान्फलान्येतानि षोडश ।।\nउदकुंभद्वयं कुर्यादान्योपरि सवाससम् ।।\nपक्षपात्रद्वयोपेतं यमरुद्रसमन्वितम्।।१३।।\nधेन्वा सहैव शांताय विप्रायाथ कुटुंबिने ।।\nसपत्नीकाय संपूज्य पुण्येहनि निवेदयेत् ।। १४ ।।\nयथा फलेषु सर्वेषु वसंत्यमरकोटयः ।।\nतथा सर्वफलत्यागाच्छिवे भक्तिः सदास्तु मे ।। १५ ।।\nयथा शिवश्च धर्मश्च सदानन्तफलप्रदौ ।।\nतद्युक्तफलदानेन तौ स्यातां मे वरप्रदौ ।। १६ ।।\nयथा फलानां कामस्य शिवभक्तस्य सर्वदा ।।\nयथानंतफलावाप्तिरस्तु जन्मनिजन्मनि ।। १७ ।।\nयथा भेदं न पश्यामि शिवविष्ण्वर्कपद्मजाम् ।।\nतथा ममास्तु विश्वात्मा शङ्करः शंकरः सदा ।। १८ ।।\nइत्युच्चार्य च तत्सर्वमलंकृत्य विभूषणैः ।।\nशक्तश्चेच्छयनं दद्यात्सर्वोपस्करसंयुतम् ।।\nअशक्तस्तु फलान्येव यथोक्तानि विधानतः ।। १९ ।।\nतथोदकुंभसहितौ शिवधर्मौ च कांचनौ ।।\nविप्राय दत्त्वा भुञ्जीत तैलक्षारविवर्जितम् ।।\nअन्यानपि यथा शक्त्या भोजयेद्द्विजपुङ्गवान् ।। 4.98.२० ।।\nन शक्नोति विहातुं चेत्सर्वाण्यपि फलान्युत ।।\nएकमेव परित्यज्य तदित्थं प्रतिपादयेत् ।। २१ ।।\nएतत्त्यागव्रतानां तु गवे वैष्णवयोगिनाम् ।।\nशस्तं सर्वफलत्यागं व्रतं वेदविदो विदुः ।।\nनारीभिश्च यथाशक्त्या कर्तव्यं राजसत्तम ।। २२ ।।\nनैतस्मादपरं किञ्चिदिह लोके परत्र च ।।\nव्रतमस्ति मुनिश्रेष्ठ यदन्नं तत्फलप्रदम् ।।२३।।\nसौवर्णरौप्यताम्रेषु यावंतः परमाणवः।।\nभवंति चूर्यमाणेषु फलेषु नृपसत्तम ।।\nतावद्युगसहस्राणि रुद्रलोके महीयते ।। २४ ।।\nएतत्समस्तकलुषापहरं जनानामाजीवनाय मनुजेश्वर सर्वदा स्यात् ।।\nजन्मान्तरेष्वपि न पुत्रकलत्रदुःखमाप्नोति धाम स पुरंदरजुष्टमेव ।। २५ ।।\nयो वा शृणोति पुरुषोल्पधनो नरो वा यो ब्राह्मणस्तु भवनेषु च धार्मिकाणाम्।।\nपापैर्विमुक्तश्च परत्र पुरं मुरारेरानंदकृत्परमुपैति नरेन्द्र सोपि ।।२६।। ।।"
  }
]
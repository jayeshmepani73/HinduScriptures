[
  {
    "text": "।। श्रीकृष्ण उवाच ।। ।।\nपार्थ भाद्रपदे मासि शुक्लपक्षे दिनोदये ।।\nतृतीयायां चतुर्थ्यां च शुद्धायां प्रतिवत्सरम् ।। १ ।।\nउपवासेन गृह्णीयाद्व्रतं नाम्ना तु गोपदम् ।।\nस्नात्वा नरो वा नारी वा पुष्पधूपविलेपनैः ।। २ ।।\nदध्यक्षतैश्च मालाभिः पिष्टकैर्वनमालया ।।\nअभ्यंजयेद्गवां शृंगं खुरं पुच्छान्तमेव च ।। ३ ।।\nदद्याद्गवाह्निकं भक्त्या तासां पूर्वापराह्णयोः ।।\nअनग्निपाकं भुञ्जीत तैलक्षारविवर्जितम् ।। ४ ।।\nव्रजंतीनां गवां नित्यमायांतीनां च भारत ।।\nपुरद्वारेथ वा गोष्ठे मन्त्रेणा नेन मंत्रवित् ।।\nअर्घ्यं प्रदद्याद्गृष्ट्यां वा गवां पादेषु पांडव ।। ५ ।।\nमाता रुद्राणां दुहिता वसूनां स्वसादित्यानाममृतस्य नाभिः ।।\nप्रनुवोचं चिकितुषे जनाय मा गामनागामदितिं वधिष्ट ।। ६ ।।\n।। इति गवां मंत्रः ।। ।।\nगावो मे अग्रतः सन्तु गावो मे संतु पृष्ठतः ।।\nगावो मे हृदये संतु गवां मध्ये वसाम्यहम्।। ७ ।।\nइत्थं संपूज्य दत्त्वार्घं ततो गच्छेद्गृहाश्रमम् ।।\nपंचम्यां क्रोधरहितो भुञ्जीत गोरसं दधि ।। ८ ।।\nशालिपिष्टं फलं शाकं तिलमन्नं च शोभनम्।।\nभुक्तावसाने राजेन्द्र संयतस्तां निशां स्वपेत् ।।९।।\nप्रभाते गोपदं दत्त्वा ब्राह्मणाय हिरण्मयम् ।।\nक्षमयेच्च गवां नाथं गोविंदं गरुडध्वजम् ।। 4.19.१० ।।\nअर्च्यंतेऽत्र यथा गावस्तथा गोवर्धनो गिरिः ।।\nप्रणम्याच्युतमुद्दिश्य शृणु यत्फलमाप्नुयात् ।।११।।\nगोभक्तो गोव्रतं कृत्वा भक्त्या शक्त्या च गोष्पदम् ।।\nसौभाग्यं   रूपलावण्यं प्राप्नोति पृथिवीतले ।। १२ ।।\nगोतर्णकाकुलं गेहं गोकुलं च समासतः ।।\nधनधान्यसमोपेत शालीक्षुरसमृद्धिमान् ।।१३।।\nसंतानं पूजितं लब्ध्वा ततः स्वर्गेऽमरो भवेत् ।।\nदिव्यरूपधरः स्रग्वी दिव्यालंकारभूषितः ।।१४।।\nगन्धर्वैर्गीतवाद्येन सेव्यमानोऽप्सरोगणैः ।।\nदिव्यं युगशतं छित्त्वा ततो विष्णुपुरं व्रजेत् ।। १५ ।।\nयो गोपदव्रतमिदं कुरुते त्रिरात्रं गा वै प्रपूजयति गोरसपूजनाच्च ।।\nगोविंदमादिपुरुषं प्रणतः सवित्रामालोकमुत्तममुपैति गवां पवित्रम् ।। १६ ।। ।।"
  }
]
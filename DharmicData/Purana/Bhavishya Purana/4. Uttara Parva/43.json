[
  {
    "text": "।। युधिष्ठिर उवाच ।। ।।\nसप्तमी च यदा देव केन कालेन पूज्यते ।।\nकिंफला नियमः कश्चिद्वद देवकिनन्दन ।। १ ।।\n।। श्रीकृष्ण उवाच ।। ।।\nशुक्लपक्षे तु सप्तम्यां यदादित्यदिनं भवेत् ।।\nसप्तमी विजया नाम तत्र दत्तं महा फलम् ।। २ ।।\nस्नानं दानं  जपो होम उपवासस्तथैव च ।।\nसर्वं विजयसप्तम्यां महापातकनाशनम् ।। ३ ।।\nप्रदक्षिणां यः कुरुते फलैः पुष्पै र्दिवाकरम् ।।\nस सर्वगुणसंपन्नं पुत्रं प्रानोत्यनुत्तमम् ।। ४ ।।\nप्रथमा नालिकेरैस्तु द्वितीया रक्तनागरैः ।।\nतृतीया मातुलुंगैश्च चतुर्थी कदलीफलैः ।। ।। ५ ।।\nपञ्चमी वरकूष्माण्डैः षष्ठी पक्वैस्तु तेंदुकैः ।।\nवृन्ताकैः सप्तमी देया अष्टोत्तरशतेन च ।। ६ ।।\nमौक्तिकैः पद्मरागैश्च नीलैः कर्केतनैस्तथा ।।\nगोमेदैर्वज्रवैडूर्यैः शतेनाष्टाधिकेन तु ।। ७ ।।\nअक्षोटैर्बदरैर्बिल्वैः करमर्दैः सबर्बरैः ।।\nआम्राम्रातकजंबीरैर्जंबुकर्कोटिकाफलैः ।।८।।\nपुष्पैर्धूपैः फलैः पत्रैर्मोदकैर्गुणकैः शुभैः ।।\nएभिर्विजयसप्तम्यां भानोः कुर्यात्प्रदक्षिणाम् ।। ९ ।।\nअन्यैः फलैश्च काम्यैश्च ऐक्षवैर्ग्रंथिवर्जितैः ।।\nरवेः प्रदक्षिणा देया फलेन फलमादिशेत् ।। 4.43.१० ।।\nन विशेन्न च संजल्पेन्न च कश्चिद्वदेदपि ।।\nएकचित्ततया भानुश्चिन्तनाय प्रयच्छति ।। ११।।\nवसोर्धाराप्रदातव्या भानोर्गव्येन सर्पिषा ।।\nचन्द्रातपत्रं बध्नीयाज्जयं किंकिणिकायुतम् ।।१२।।\nकुंकुमेन समालभ्य पुष्पधूपैश्च पूजयेत् ।।\nशुभं निवेद्य नैवेद्यं ततः पश्चात्क्षमापयेत् ।।१३।।\nभानो भ्रास्करमार्तण्ड चण्डरश्मे दिवाकर ।।\nआरोग्यमायुर्विजयं पुत्रं देहि नमोऽस्तु ते ।। १४ ।।\nउपवासेन नक्तेन तथैवायाचितेन च ।।\nकृता नियमयुक्तेन या त्वियं जयसप्तमी ।। १५ ।।\nरोगी विमुच्यते रोगाद्दरिद्रः श्रियमाप्नुयात् ।।\nअपुत्रो लभते पुत्रं विद्या विद्यार्थिनो भवेत् ।। १६ ।।\nशुक्लपक्षे यदा पार्थ सादित्यसप्तमी भवेत् ।।\nतदा नक्तेन मुद्गाशी क्षपयेत्सप्त सप्तमी ।। १७ ।।\nभूमौ पलाशपत्रेषु स्नात्वा हुत्वा यथाविधि ।।\nसमाप्ते तु व्रते दद्यात्सौवर्णं मुद्गमिश्रितम् ।। १८ ।।\nमुद्गं श्रेष्ठाय विप्राय वाचकाय विशेषतः।।\nसप्तम्यां सप्तिसंयुक्त आदित्येन नरोत्तम ।। १९ ।।\nउपोष्य विधिनानेन मन्त्रप्राशनपूजनेः ।।\nषडक्षरेण मन्त्रेण सर्वं कार्यं विजानता ।। 4.43.२० ।।\nअर्चनं वह्निकार्यं च शतमष्टोत्तरं नरः ।।\nसमाप्ते तु व्रते पश्चात्सुवर्णेन घटापितम् ।। २१ ।।\nसौवर्णं भास्करं पार्थ रुक्मपात्रगतं शुभम् ।।\nरक्तांबरं च काषायं गन्धं दद्यात्सदक्षिणम् ।। २२ ।।\nमन्त्रेणानेन विप्राय कर्मसिद्ध्यै द्विजातये ।।\nॐ भास्कराय सुदेवाय नमस्तुभ्य यशस्कर ।। २३ ।।\nममाद्य समीहितार्थप्रदो भव नमोनमः ।।\nदानानि च प्रदेयानि गृहाणि शयनानि च ।। २४ ।।\nश्राद्धानि पितृदेवानां शाश्वतीं तृप्तिमिच्छता ।।\nयात्रा प्रशस्ता यातॄणां राज्ञां च जयमिच्छताम् ।।२५।।\nविजयो जायतेऽवश्यं यतीनां च नृणां तदा ।।\nअतोर्थं विश्रुता लोके सदा विजयसप्तमी ।। २६ ।।\nएवमेषा तिथिः पार्थ इह कामप्रदा नृणाम् ।।\nपरत्र सुखदा सौम्या सूर्यलोकप्रदायिनी ।। २७ ।।\nदाता भोगी च चतुरो दीर्घायुर्नीरुजः सुखी ।।\nइहागत्य भवेद्राजा हस्त्यश्वधनरत्नवान् ।। २८ ।।\nनारी वा कुरुते या तु सापि तत्पुण्यभागिनी ।।\nभवत्यत्र न संदेहः कार्यः पार्थ त्वया क्वचित्।। ।। २९ ।।\nस्वर्ग्या समीहितसुखार्थफलप्रदा च या मृग्यते मुनिवरैः प्रवरा तिथीनाम् ।।\nसा भानुपादकमलार्चनचिंतकानां पुंसां सदैव विजया विजयं ददाति ।।4.43.३०।।"
  }
]
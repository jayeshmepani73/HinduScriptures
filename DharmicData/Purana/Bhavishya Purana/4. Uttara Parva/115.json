[
  {
    "text": "।। युधिष्ठिर उवाच ।। ।।\nयदारोग्यकरं पुंसां यदनंतफलप्रदम् ।।\nव्रतं तद्ब्रूहि गोविन्द सर्वपापप्रणाशनम् ।।१।।\n।। श्रीकृष्ण उवाच ।। ।।\nयत्तद्विश्वात्मनो धाम परं ब्रह्म सनातनम् ।।\nसूर्याग्निचन्द्ररूपेण तत्त्रिधा जगति स्थितम् ।। २ ।।\nतमाराध्य पुमान्किं न प्राप्नोति कुरुनन्दन ।।\nतस्मादादित्यवारेण सदा नक्ताशनो भवेत् ।। ३ ।।\nउत्पद्यते यदा भक्तिर्भानोरुपरि शाश्वती ।।\nतदारभ्य सदा कार्यं नक्तमादित्यवासरे ।। ४ ।।\nपूर्वोक्तविधिना चैव पूजयित्वा द्विजोत्तमान् ।।\nततोऽस्तसमये भानो रक्तचन्दनपङ्कजम् ।। ५ ।।\nविलिख्य द्वादशदलं पूज्य सूर्येति पूर्वतः ।।\nदिवाकरं तथाग्नेये विवस्वतमतः परम् ।। ६ ।।\nभगं तु नैर्ऋते देवं वरुणं पश्चिमे दले ।।\nमहेन्द्रं मारुतदले आदित्यं तु तथोत्तरे ।। ७ ।।\nशांतमीशानभागे तु नमस्कारेण विन्यसेत्।।\nकर्णिकापूर्वपत्रे तु सूर्यस्य तुरगान्न्यसेत् ।। ८ ।।\nदक्षिणे यमनामानं मार्तंडं पश्चिमे दले ।।\nउत्तरेण रविं देवं कर्णिकायां तु भास्करम् ।। ९ ।।\nअर्घ्यं दद्यात्ततः पार्थ सतिलारुणचंदनम् ।।\nफलाक्षतयुतं तद्वदिमं मंत्रमुदीरयेत् ।। 4.115.१०\nकालात्मा सर्वभूतात्मा वेदात्मा विश्वतोमुखः।।\nयस्मादग्नींदुरूपस्त्वमतः पाहि प्रभाकर ।। ११ ।।\nअग्निमीले नमस्तुभ्यमिषे त्वोर्जे च भास्करे।।\nअग्न आयाहि वरद नमस्ते ज्योतिषां पते।।१२।।\nअर्घ्यं दत्त्वा विसर्ज्याथ निशि तैलविवर्जितम् ।।\nभुञ्जीत भावितमना भास्करं संस्मरन्मुहुः ।।१३।।\nप्राक्तनेऽह्नि शनौ चैव तैलाभ्यंगं विवर्जयेत् ।।\nवत्सरांते कारयित्वा काञ्चनं कमलोत्तमम् ।। १४ ।।\nपुरुषं च यथाशक्त्या कारयेद्द्विभुजं तथा ।। १५ ।।\nसुवर्णशृंगीं कपिलां महार्घ्यां रौप्यखुरां कांस्यदोहां सवत्साम् ।।\nपूर्णे गुडस्योपरि ताम्रपात्रे निधाय पद्मं च ततो निदध्यात् ।।९।।\nगां कल्पयित्वा पुरुषं सपद्मं दद्यादनेकव्रतनायकाय ।।\nअव्यंगरूपाय जितेन्द्रियाय कुटुंबिने शुद्धमनुद्धताय ।। १७ ।।\nनमोऽस्तु ऋक्सामयजुर्विधात्रे पद्मप्रबोधाय जगत्सवित्रे ।।\nत्रयीमयाय त्रिगुणात्मने च त्रिलोकनाथाय नमोनमस्ते ।।१८।।\nइत्यनेन विधानेन वर्षमेकं तु यो नरः ।।\nनक्तमादित्यवारेण कुर्यात्स नीरुजो भवेत् ।।१९।।\nधनधान्यसमायुक्तः पुत्रपौत्रसमन्वितः ।।\nमर्त्ये स्थित्वा चिरं कालं सूर्यलोकमवाप्नुयात् ।। 4.115.२० ।।\nकर्मसंक्षयमवाप्य पार्थिवः शोकदुःखभयरोगवर्जितः ।।\nस्यादमित्रकुलकालसंनिभो धर्ममूर्तिरमितौजसा युतः ।। २१ ।।\nया च भर्तृगुरुदेवतत्परा वेदमूर्तिदिननक्तमाचरत्।।\nसापि लोकममरेशपूजिता याति कौ रव रवेर्न्न संशयः ।। २२ ।।\nयः पठेदथ शृणोति वा नरः पश्यतीत्थमथ वानुमोदयेत् ।।\nसोऽपि शक्रभवने दिवौकसैः कल्पकोटिशतमेकमीड्यते । ।। २३ ।। ।।"
  }
]
[
  {
    "text": "।। युधिष्ठिर उवाच ।।\nअथ पृच्छामि भगवन्व्रतं द्वादशमासिकम् ।।\nललिताराधनं नाम मासमासक्रमेण वा ।। १\n।। कृष्ण उवाच ।।\nशृणु पांडव यत्नेन यथा वृत्तं पुरातनम् ।।\nशंकरस्य महादेव्याः संवादं कुरुसत्तम ।। २ ।।\nकैलासशिखरे रम्ये बहुपुष्पफलोपगे ।।\nसहकारद्रुमच्छन्ने चंपकाशोकभूषिते ।। ३ ।।\nकदंबबकुलामोद वशीकृतमधुव्रते ।।\nमयूररवसंघुष्टे राजहंसोपशोभिते ।। ४ ।।\nमृगर्क्षगजसिंहैश्च शाखामृगगणावृते ।।\nगंधर्वयक्षदेवर्षिसिद्धकिन्नरपन्नगैः ।। ५ ।।\nतपस्विभिर्महाभागैः सेवमानं समंततः ।।\nसुखासीनं महादेवं भूतसंघैः समावृतम् ।। ६ ।।\nअप्सरोभिः परिवृतमुमा नत्वाब्रवीदिदम् ।।\nउमोवाच ।।\nभगवन्देवदेवेश शूलपाणे वृषध्वज ।। ७ ।।\nकथयस्व महेशान तृतीयाव्रतमुत्तमम् ।।\nसौभाग्यं लभते येन धनं पुत्रान्पशून्सुखम् ।। ८ ।।\nनारी स्वर्गं शुभं रूपमारोग्यं श्रियमुत्तमाम् ।।\nएवमुक्तो दयितया भार्यया प्रीतिपूर्वकम् ।।\nविहस्य शंकरः प्राह किं व्रतेन तव प्रिये ।। ९ ।।\nये कामास्त्रिषु लोकेषु दिव्या भूम्यंतीरक्षजाः ।।\nसर्वेपि तेन चायत्ता वश्यस्तेहं यतः पतिः ।। 4.21.१० ।।\nउमोवाच ।। सत्यमेतत्सुरेशान त्वयि दृष्टे न दुर्लभम् ।।\nकिंचित्त्रिभुवनाभोगभूषणे शशिभूषणे ।। ११ ।।\nभक्त्या स्त्रियो हि मां देव प्रजपंति शुभाशुभम् ।।\nविरूपाः सुलभाः काश्चिदपुत्रा बहुपुत्रकाः ।।१२।।\nसुशीलास्तपसा काश्चिच्छ्वश्रुभिः पीडिता भृशम् ।।\nशौचाचारसमायुक्ता न रोचन्तेथ कस्यचित् ।। १३ ।।\nएवं वहुविधैर्दुःखैः पीड्यमानास्तु दारुणैः ।।\nशरणं मां प्रपन्नास्ताः कृपाविष्टा ततो ह्यहम् ।। १४ ।।\nयेन ताः सुखसंभोगरूपलावण्यसंपदा ।।\nपुत्रैः सौभाग्यवित्तौघै र्युक्ताः स्युः सुरसत्तम ।।\nतन्मे कथय तत्त्वेन व्रतानामुत्तमं व्रतम् ।। १५ ।।\n।। ईश्वर उवाच ।। ।।\nमाघे मासि सिते पक्षे तृतीयायां यतव्रताः।।\nमुखं प्रक्षाल्य हस्तौ च पादौ चैव समाहिताः ।। १६ ।।\nउपवासस्य नियमं दंतधावनपूर्वकम् ।।\nमध्याह्ने तु ततः स्नानं बिल्वैरामलकैः शुभैः ।।१७।।\nस्नात्वा तीर्थजले शुभ्रे वाससी परिधाय च ।।\nसुगंधैः सुमनोभिश्च प्रभूतैः कुंकुमादिभिः ।।१८।।\nअर्चयंति सदा देवि त्वां भक्त्या भक्तवत्सले ।।\nकर्पूराद्यैस्तथा धूपैर्नैवेद्यैः शर्करादिभिः ।। १९ ।।\nयदृच्छालाभसंपन्नैर्धूपदीपार्चनादिभिः ।।\nनाम्नेशानीं गृहीत्वा तु प्रतीक्षेद्धटिकां ततः ।। 4.21.२० ।।\nपात्रे ताम्रमये शुद्धे जलाक्षतविमिश्रिते ।।\nसहिरण्यं द्विजं कृत्वा मंत्रपूर्वं समाधिना ।। २१ ।।\nशिरसि प्रक्षिपेत्तोयं ध्यायंती मनसेप्सितम् ।।\nब्रह्मावर्तात्समायाता ब्रह्मयोनेर्विनिर्गता ।। २२ ।।\nभद्रेश्वरा ततो देवी ललिता शंकरप्रिया ।।\nगंगाद्वाराद्धरं प्राप्ता गङ्गाजलपवित्रिता ।। २३ ।।\nसौभाग्यारोग्यपुत्रार्थमर्थार्थं हरवल्लभे ।।\nआयाता घटिकां भद्रे प्रतीक्षस्व नमोनमः ।। २४ ।।\nदत्त्वा हिरण्यं तत्तस्मै प्राश्नीयाच्च कुशोदकम् ।।\nआचम्य प्रयतो भूत्वा भूभिस्था क्षपयेत्क्षपाम् ।। २५ ।।\nध्यायमाना उमां दैवीं हरिते यवसंस्तरे ।।\nद्वितीयेह्नि ततः स्नात्वा तथैवाभ्यर्च्य पार्वतीम् ।। २६ ।।\nयथाशक्ति द्विजान्पूज्य ततो भुञ्जीत वाग्यता ।।\nएवं तु प्रथमे मासि पूजनीयासि कालिके ।। २७ ।।\nद्वितीये पार्वतीनाम तृतीये शंकरप्रिया ।।\nभवान्यथ चतुर्थे त्वं स्कदमाताथ पञ्चमे ।। २८ ।।\nदक्षस्य दुहिता षष्ठे मैनाकी सप्तमे स्मृता ।।\nकात्यायन्यष्टमे मासि नवमे तु हिमाद्रिजा ।।२९।।\nदशमे मासि विख्याता देवि सौभाग्यदायिनी ।।\nउमा त्वेकादशे मासि गौरी तु द्वादशे परा ।। ।।4.21.३०।।\nकुशोदकं पयः सर्प्पिर्गोमूत्रं गोमय फलम् ।।\nनिंबपत्रं कंटकारी गवां शृंगोदकं दधि ।।३१।।\nपञ्चगव्यं तथा शाकः प्राशनानि क्रमादमी ।।\nमासिमासि स्थिता ह्येवमुपवासपरायणा ।।३२।।\nददाति श्रद्धयैतानि वाचके ब्राह्मणोत्तमे ।।\nकुसुंभमाज्यं लवणं जीरकं गुडमेव च ।।३३।।\nदत्तैरेभिः सूर्यस्था त्वं सूर्यस्था तुष्यसि प्रिये ।।\nमासिमासि भवेन्मन्त्रो गकारो द्वादशाक्षरः ।। ३४ ।।\nओङ्कारपूर्वको देवि नमस्कारांत ईरितः ।।\nएभिस्त्वं पूजिता मंत्रैस्तुष्यसि व्रततः प्रिये ।। ३५ ।।\nतुष्टा त्वभीप्सितान्कामान्ददासि प्रीतिपूर्वकम् ।।\nसमाप्ते तु व्रते तस्मिन्ब्राह्मणं वेदपारगम् ।। ३६ ।।\nसहितं भार्ययाभ्यर्च्य गंधपुष्पादिभिः शुभैः ।।\nद्विजं महेश्वरं कृत्वा उमां भार्यां तथैव च ।। ३७ ।।\nअन्नं सदक्षिणं दद्यात्तथा शुक्ले च वाससी ।।\nरक्तं वासोयुगं दद्यात्त्वामुद्दिश्य हरप्रिये ।। ३८ ।।\nब्राह्मणे श्रद्धया युक्तस्तस्यां फलमिदं शृणु ।।\nदशवर्षसहस्राणि लोकान्प्राप्य परापरान् ।। ३९ ।।\nमोदते भर्तृसहिता यथेंद्रेण शची तथा ।।\nमानुषत्वं पुनः प्राप्य स्वेन भर्त्रा सहैव सा ।। 4.21.४०।।\nपुण्ये कुले श्रिया युक्ता नीरोगा सुखमश्नुते ।।\nसप्त जन्मानि यावच्च न वैधव्यमवाप्नुयात् ।।४१।।\nपुत्रान्भोगांस्तथा रूपं सौभाग्यारोग्यमेव च ।।\nएकपत्नी तथा भर्तुः प्राणेभ्योऽप्यधिका भवेत्।।४२।।\nशृणुयाद्वाच्यमानं तु भक्त्या या ललिताव्रतम् ।।\nमया स्नेहेन कथितं सापि तत्फलभागिनी ।। ४३ ।।\nसंपूज्य लक्षललितां ललितांगयष्टिं गंधोदकामृतघटीं शिरसि क्षिपेद्यः।।\nसा स्वर्गमेत्य ललितासु ललामभूता भूपाधिपं पतिमवाप्य भुवं भुनक्ति ।। ४४ ।।"
  }
]
[
  {
    "text": "।। श्रीकृष्ण उवाच ।। ।।\nअतः परं प्रवक्ष्यामि गुडपर्वतमुत्तमम् ।।\nयत्प्रदानान्नरः स्वर्गं प्राप्नोति सुरपूजितम् ।। १ ।।\nउत्तमो दशभिर्भारैः मध्यमः पंचभिस्तथा ।।\nत्रिभिर्भारैः कनिष्ठः स्यात्तदर्द्धेनाल्पको मतः ।। २ ।।\nतद्वदामंत्रणं पूजां हेमवृक्षसुरार्चनम् ।।\nविष्कंभपर्वतास्तत्र सरांसि वनदेवताः ।। ३ ।।\nहोमं जागरणं तद्वल्लोकपालाधिवासनम् ।।\nधान्यपर्वतवत्कुर्यादिमं मंत्रमुदीरयेत् ।। ४ ।।\nयथा देवेषु विश्वात्मा प्रवरोयं जनार्दनः ।।\nसामवेदस्तु वेदानां महादेवस्तु योगिनाम् ।। ५ ।।\nप्रणवः सर्वमंत्राणां नारीणां पार्वती यथा ।।\nतथा रसानां प्रवरः सदा चेक्षुरसो मतः ।। ६ ।।\nमम तस्मात्परां लक्ष्मीं प्रयच्छ गुडपर्वत ।।\nसुरासुराणां सर्वेषां नागयक्षर्क्षयंत्रिणाम् ।। ७ ।।\nविनाशश्चापि पार्वत्यास्तस्मान्मां पाहि सर्वदा ।।\nअनेन विधिना यस्तु दद्याद्गुडमयं गिरिम् ।। ८ ।।\nसंपूज्यमानो गंधर्वैर्गौंरीलोके महीयते ।।\nपुनः कल्पशतांते तु सप्तद्वीपाधिपो भवेत् ।। ९ ।।\nआयुरारोग्यसंपन्नः शत्रुभिश्चापराजितः ।।\nआसीद्राज्ञी महाभागा सुलभा नाम सुव्रता ।। 4.197.१० ।।\nमरुत्तस्य प्रिया भार्या रूप यौवनशालिनी ।।\nतस्य भार्या शतान्यासन्सप्त राज्ञो महात्मनः ।। ११ ।।\nता दास्य इव वाक्यानि कुर्युस्तस्याः सदैव हि ।।\nमुखावलोकनकरो राजा तस्य च सा प्रिया ।। १२ ।।\nअथ कालेन महता दुर्वासा ऋषिसत्तमः ।।\nआजगाम तदभ्याशं भ्रममाणो यदृच्छया ।। १३ ।।\nतस्याथ सत्क्रियां कृत्त्वा दत्त्वा चार्घं यथाविधि ।।\nपप्रच्छ सुलभा विप्रं दुर्वाससमकल्मषम् ।। १४ ।।\n।। सुलभोवाच ।। ।।\nकेन पुण्येन भगवन्मम राजा प्रियंकरः ।।\nमुखावलोकनपरो वशे तिष्ठति सर्वदा ।। १५ ।। ।।\nसपत्न्यश्च मम ब्रह्मन्सदा प्रियहिते रताः ।।\nएतदाचक्ष्व भगवन्परं कौतूहलं मम ।।१६।।\n।। दुर्वासा उवाच ।। ।।\nशृणुष्वावहिता सुभ्रूरात्मवृत्तं पुरातनम् ।।\nजानामि सर्वं सुभगे तव वृत्तमशेषतः ।। १७ ।।\nत्वमासीर्वैश्य   महिषी गिरिव्रजपुरे पुरा ।।\nधार्मिका सत्यशीला च पतिव्रतपरायणा ।। १८ ।।\nतत्र श्रुतस्त्वया वत्से ब्राह्मणानां समीपतः ।।\nपुरा दानविधिः कृत्स्नः स्थितया पतिसंनिधौ ।। १९ ।।\nविशेषतस्तत्र विप्रैः कथितो गुडपर्वतः ।।\nदत्तश्चापि त्वया पुत्रि संभृत्य विधिवत्तदा ।। 4.197.२० ।।\nतस्य दानस्य माहात्म्यात्त्वया भुक्तं वरानने ।।\nराज्यं जन्मानि चत्वारि निःसपत्नमनाकुलम् ।। २१ ।।\nअन्यानि सप्त जन्मानि तव राज्यं भविष्यति ।।\nसौभाग्यमतुलं चैव रूपमारोग्यमेव च ।। २२ ।।\nभूतं चैवमवश्यं च गुडपर्वतदानजम् ।।\nकथा तव वरारोहे यास्ये त्वं भव पु त्रिणी ।। २३ ।।\nतस्माद्देयमिदं दानं फलमुत्तममिच्छता ।।\nगतिं च शाश्वतीं लेभे सौभाग्यं रूपमेव च ।। २४ ।।\nदानमेतत्प्रशंसंति स्त्रीणां राज न्विशेषतः ।।\nपूर्वोक्तं च फलं प्राप्य कृतकृत्योऽभिजायते ।। २५ ।।\nकृष्णेष्टसुंदरदरीस्रवणाकुलेन गंधर्वसिद्धवनिताशतसेवितेन ।।\nदत्तेन भारत विधानवता सदैव गौरी प्रसादमुपयाति गुडाचलेन ।। २६ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे गुडाचलदानविधिवर्णनं नाम सप्तनवत्युत्तरशततमोऽध्यायः ।। १९७ ।।"
  }
]
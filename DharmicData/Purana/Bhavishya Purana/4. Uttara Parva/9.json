[
  {
    "text": "।। श्रीकृष्ण उवाच ।। ।।\nआश्वयुच्छुक्लपक्षस्य प्रथमेऽह्नि दिनोदये ।।\nअशोकं पूजयेद्वृक्षं प्ररूढशुभपल्लवम् ।। १ ।।\nविरूढैः सप्तधान्यैश्च गुण कैर्मोदकैः शुभैः ।।\nफलैः कालोद्भवैर्दिव्यैर्न्नालिकेरैः सदाडिमैः ।। २ ।।\nपुष्पधूपादिना तद्वत्पूजयेत्तद्दिनेऽनघ ।।\nअशोकं पांडवश्रेष्ठ शोकं नाप्नोति कुत्रचित् ।। ३ ।।\nपितृभ्रातृपतिश्वश्रूश्वशुराणां तथैव च ।।\nअशोक शोकशमनो भव सर्वत्र नः कुले ।। ४ ।।\nइत्युच्चार्य ततो दद्यादर्घ्यं श्रद्धासमन्वि तम् ।।\nपताकाभिरलंकृत्य प्रच्छाद्य शुभवाससा ।। ५ ।।\nदमयन्ती यथा स्वाहा यथा वेदवती सती ।।\nतथाशोकव्रतादस्माज्जायते पतिवल्लभा ।। ।। ६ ।।\nवने व्रजंत्या सद्धर्मः सीतया संप्रदर्शितः ।।\nदृष्ट्वाऽशोकं वने पार्थ पल्लवालंकृतांबरम् ।। ७ ।।\nकृत्वा समीपे भर्तारं देवरं च तिलाक्षतैः ।।\nदीपालंकृतनैवेद्यधूपसूत्रफलार्च्चनैः ।। ८ ।।\nअर्चयित्वा ह्यर्थितोऽसौ रक्ताशोको युधिष्ठिर ।।\nमैथिल्या प्राञ्जलिर्भूत्वा शृण्वतो राघवस्य च ।। ९ ।।\nचिरं जीवतु मे वृद्धः श्वशुरः कोशलेश्वरः ।।\nभर्ता मे देवराश्चैव जीवंतु भरतादयः ।।\nकौशल्यामपि जीवन्तीं पश्येयमिति मैथिली ।। 4.9.१० ।।\nययाचे तं महाभागा द्रुमं सत्योपयाचनम् ।।\nप्रदक्षिणमुपावृत्य ततस्ते प्रययुः पुनः ।। ११ ।।\nएवमन्यापि या नारी पूजयेद्भुवि तं नगम् ।।\nतिल तंडुलसंमिश्रैर्यवगोधूमसर्षपैः ।। १२ ।।\nक्षमाप्य वन्दयेन्मूलं पादपं रक्तपल्लवम् ।।\nमन्त्रेणानेन कौंतेय प्रणम्य स्त्री पतिव्रता ।। १३ ।।\nमहावृक्ष महाशाख मकरध्वजमन्दिर ।।\nप्रार्थये त्वां महाभाग वनोपवनभूषण ।। १४ ।।\nएवमाभाष्य तं वृक्षं दत्त्वा विप्राय दक्षिणाम् ।।\nसखीभिः सहिता साध्वी ततः स्वभवनं व्रजेत् ।। १५ ।।\nयाः शोकनाशनमशोकतरुं तरुण्यः संपूजयंति कुसुमाक्षतधूपदीपैः ।।\nताः प्राप्य सौख्यमतुलं भुवि भर्तृ जातं गौरीपदं प्रमुदिताः पुनराप्नुवंति ।। १६ ।।"
  }
]
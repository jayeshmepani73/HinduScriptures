[
  {
    "text": "।। श्रीकृष्ण उवाच ।। ।।\nअग्निहोत्रे सुखासीनं गर्गः पृच्छति कौशिकम् ।।\nबंधने संनिरोधेङ्गा व्याधीनां संप्रपीडने ।। १ ।।\nकथं मोक्षो भवेत्तस्य साध्यासाध्यं ब्रवीहि मे ।।\nगर्गेण कौशिकः पृष्ट इदं वचनमब्रवीत् ।।२।।\nआधाने जन्मनक्षत्रे नैधनप्रत्ययेषु च ।।\nव्याधिरुत्पद्यते यस्य क्लेशाय मरणाय च ।।३।।\nकृत्तिकासु यदा कश्चिद्व्याधिं संप्रतिपद्यते ।।\nनवरात्रं भवेत्पीडा त्रिरात्रं रोहिणीषु च ।।४।।\nमृगशीर्षे पञ्चरात्रमार्द्रा प्राणवियोजिनी ।।\nपुनर्वसौ च पुष्ये च सप्तरात्रं विधीयते ।। ।। ५ ।।\nनवरात्रं तथाश्लेषा श्मशानांतं मघासु च ।।\nद्वौ मासौ फाल्गुनी चैव उत्तरासु त्रिपक्षकम् ।। ६ ।।\nहस्ते च तनु दृश्येत चित्रायां त्वर्द्धमास कम् ।।७।।\nमासद्वयं तथा स्वातौ विशाखा विंशतिर्दिनाः ।।\nमैत्रे चैव दशाहं तु ज्येष्ठा चैवार्द्धमासिका ।।८।।\nमूलेन जायते मोक्षश्चाषाढासु त्रिपञ्चकम् ।।\nउत्तरादिनविंशत्या द्वौ मासौ श्रवणेन तु ।। ९ ।।\nधनिष्ठायामर्द्धमासं वारुणे तु दशाहकैः ।।\nनव भाद्रपदाऋक्ष उत्तरासु त्रिपंचकम् ।। 4.145.१० ।।\nरेवती दशरात्रं तु अहोरात्रं तथाश्विनी ।।\nप्राणैर्वियोजयेन्नित्यं गर्ग नास्त्यत्र संशयः ।। ११ ।।\nकौशिकेन समादिष्टो नक्षत्रव्याधिसंभवः ।।\nदैवज्ञेनापि ज्ञातव्यं नक्षत्रमथ जन्मना ।। १२ ।।\nक्षीरवृक्षस्य समिधो जुहुयादश्वदैवते ।।\nतिलान्मधुप्लुतान्याम्ये यवमेवाग्निदैवते ।। १३ ।।\nप्राजापत्ये तु जुहुयाद्भोग्यबीजकरं बकम् ।।\nसौम्ये प्रियंगवो रौद्रे सर्पिर्मांससमन्वितम् ।। १४ ।।\nआदित्ये च प्रयत्नेन घृताक्ताः सिततंडुलाः ।।\nपयसा सर्पिषा साकं बृहस्पत्यधिदैवते ।। १५ ।।\nग्राम्योषधैर्वटपत्रैः सर्पिः सर्पाधिदैवते ।।\nहोमः प्रोक्तः प्रियंगूनां नक्षत्रे यामदैवते ।। १६ ।।\nसावित्रे दधिहोमोत्र त्वाष्ट्रं चित्रौदनं हविः ।। १७ ।।\nयवान्सहाज्येन हुनेद्रौद्रेऽग्नौ तु पयोदनम् ।।\nमैत्रेणाथ तु मंत्रेण मैत्रे कटकमिश्रितम् ।। १८ ।।\nनैर्ऋत्ये तिलहोमः स्यादव्यक्ते च हुताशने ।।\nअब्दैवत्ये शालिबीजैर्वैश्वदेवं तु कारयेत् ।। १९ ।।\nरक्ताश्च तंडुलाश्चैव होतव्या विष्णुदैवते ।।\nवारुणे पारिजातानां पुष्पाणां होम इष्यते ।। 4.145.२० ।।\nअजैकपादे नक्षत्रे प्राजापत्येन तत्समम् ।।\nआहिर्बुध्न्ये तु नक्षत्रे वैश्वदेवं तु कारयेत् ।। २१ ।।\nरक्ताश्च तण्डुलाश्चैव होतव्या विष्णुदैवते ।।\nपौषे फलान्यखंडानि जुहुयादष्टोत्तरं शतम् ।। २२ ।।\nसावित्री होममेकं तु ब्रह्माभिहितवान्पुरा ।।\nसर्वज्वरप्रशमनं सद्यो ज्वरहरं परम् ।। २३ ।।"
  }
]
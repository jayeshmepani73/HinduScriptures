[
  {
    "text": "।। युधिष्ठिर उवाच ।। ।।\nकिमभीष्टवियोगशोकसंघाल्लघु इह समुपोषतां व्रतं वा।।\nविभवोद्भवकारि भूतलेऽस्मिन्भवति विभो भयसूदनं च पुंसाम् ।। १ ।।\n।। श्रीकृष्ण उवाच ।। ।।\nपरिपृष्टमिदं जगत्प्रियं ते विबुधानामपि दुर्ल्लभं महत्त्वात् ।।\nतव भक्तिमतस्तथापि वक्ष्ये व्रतमिन्द्रासुरदानवेषु गुह्यम् ।।२।।\nपुण्यमाश्वयुजे मासि विशोकद्वादशीव्रतम् ।।\nदशम्यां लघुभुग्विद्वानारभेन्नियमेन तु ।। ३ ।।\nउदङ्मुखः प्राङ्मुखो वा दंतधावनपूर्वकम् ।।\nएकादश्यां निराहारः सम्यगभ्यर्च्य केशवम् ।। ४ ।।\nविधिवत्त्वां समभ्यर्च्य भोक्ष्यामि अपरेऽहनि ।।\nएवं नियमकृत्सुप्त्वा प्रातरुत्थाय मानवः ।। ५ ।।\nस्नानं सर्वौषधैः कुर्यात्पञ्चगव्यजलेन तु ।।\nशुक्लमाल्यांबरस्तद्वत्पूजयेच्छ्रीशमुत्पलैः ।। ६ ।।\nविशोकाय नमः पादौ जंघे च वरदाय वै ।।\nश्रीशाय जानुनी तद्वदूरू च जलशायिने ।। ७ ।।\nकंदर्पाय नमो गुह्ये माधवाय नमः कटिम् ।।\nदामोदरायेत्युदरं पार्श्वे च विपुलाय वै ।। ८ ।।\nनाभिं च पद्मनाभाय हृदयं मन्मथाय वै ।।\nश्रीधराय विभोर्वक्षः करौ मधुभिदे नमः ।। ९ ।।\nचक्रिणे नाम बाहुं च दक्षिणं गदिने नमः ।।\nवैकुण्ठाय नमः कण्ठमास्यं यज्ञमुखाय वै ।। 4.84.१० ।।\nनासामशोकनिधये वासुदेवाय चाक्षिणी ।।\nललाटं वामनायेति किरीटं विश्वरूपिणे ।। ११ ।।\nनमः सर्वात्मने तद्वच्छिर इत्यभिपूजयेत् ।।\nएवं संपूज्य गोविंदं फलमाल्यानुलेपनैः ।। १२ ।।\nततस्तस्याग्रतो भव्यं स्थंडिलं कारयेन्मृदा ।।\nचतुरस्रं समंताच्चारत्निमात्रमुदग्भवम् ।। १३ ।।\nनदीवालुकया पूर्णं लक्ष्म्याकृतिं कृती न्यसेत् ।।\nस्थंडिले सूर्यमारोप्य लक्ष्मीमित्यर्चयेद्बुधः ।। १४ ।।\nनमो देव्यै नमः शांत्यै नमो लक्ष्म्यै नमः श्रिये ।।\nनमः पुष्ट्यै नमस्तुष्ट्यै नमो दृष्ट्यै नमोनमः ।। १५ ।।\nविशोका दुःखनाशाय विशोका वरदास्तु मे ।।\nविशोका वास्तु संतत्यै विशोका सर्वसिद्धये ।।१६।।\nततः शुक्लांबरधरो शूर्पं संवेष्ट्य पूजयेत् ।।\nभक्ष्यैर्नानाविधैस्तद्वत्सुवर्णकमलेन च ।। १७ ।।\nरजनीषु च सर्वासु पिबेद्दर्भोदकं व्रती ।।\nततस्तु नृत्यगीतादि कारयेत्सर्वरात्रकम् ।। १८ ।।\nयामत्रये व्यतीते तु सुप्त्वा स्वस्थोपमानसः ।।\nअभिगम्य च विप्राणां मिथुनानि सदार्चयेत् ।। १९ ।।\nशक्तितस्त्रीणि चैकं वा वस्त्रमाल्यानुलेपनैः ।।\nशयनास्थानि पूज्यानि नमोऽस्तु जलशायिने ।। 4.84.२० ।।\nततस्तु गीतवाद्याद्यै रात्रौ जागरणे कृते ।।\nप्रभाते विमले स्नानं कृत्वा दांपत्यमर्चयेत् ।। २१ ।।\nभोजनं च यथाशक्त्या वित्तशाठ्यविवर्जितः ।।\nभुक्त्वा श्रुत्वा पुराणानि तद्दिनं त्वतिवाहयेत् ।। २२ ।।\nअनेन विधिना सर्वं मासिमासि समाचरेत् ।।\nव्रतांते शयनं दद्याद्गुडधेनुसमन्वितम् ।।\nसोपधानकविश्राममास्तरावरणं शुभम् ।। २३ ।।\nयथा न लक्ष्मीर्देवेश त्वां परित्यज्य गच्छति ।।\nतथा कुरु यथायोग्यमशोकं चास्तु मे सदा ।।२४।।\nयथा देवेन रहिता न लक्ष्यीर्जायते क्वचित्।।\nतथा विशोकता मेऽस्तु भक्ति रम्या च केशवे ।। ।। २५ ।।\nमंत्रेणानेन ध्यात्वा तु गुडधेनुसमन्वितम् ।।\nशूर्पं च लक्ष्म्या सहितं दातव्यं भूतिमिच्छता ।। २६ ।।\nउत्पातं करवीरं च बाणमम्लान कुंडलम् ।।\nकेसरं सिंदुवारं च मल्लिकागंधपाटलम् ।।\nकादंबैः कुंकुमैर्जात्या तथान्यैरपि पूजयेत् ।। २७ ।।\n।। युधिष्ठिर उवाच ।। ।।\nगुडधेनुविधानं मे त्वमाचक्ष्व जगत्पते ।।\nकिंरूपा केन मंत्रेण दातव्या तदिहोच्यताम् ।।२८।।\n।। श्रीकृष्ण उवाच ।। ।।\nगुडधेनुविधानं च यद्रूमिह यत्फलम् ।।\nतदिदानीं प्रवक्ष्यामि सर्वपापप्रणाशनम् ।। २९ ।।\nकृष्णाजिनं चतुर्हस्तं प्रागेवं विन्यसेद्भुवि ।।\nगोमयेनानुलिप्तायां दर्भानास्तीर्य सर्वतः ।। ।। 4.84.३० ।।\nलब्धेन कांचनं तद्वद्वत्सं च परिकल्पयेत् ।।\nप्राङ्मुखीं कल्पयेद्धेनुमुदक्पादां सवत्सिकाम् ।। ३१ ।।\nउत्तमा गुडधेनुः स्यात्सदा भार चतुष्टया ।।\nवत्सं भारेण कुर्वीत द्वाभ्यां वै मध्यमा स्मृता ।। ३२.।।\nअर्द्धभारेण वत्सः स्यात्कनिष्ठा भारकेण तु ।।\nचतुर्थांशेन वत्सः स्याद्गृहवित्ता नुसारतः ।। ३३ ।।\nधेनुवत्सौ कृतावेतौ सितसूक्ष्मांबरावृतौ ।।\nशुक्तिकर्णाविक्षुपादौ शुक्तिमुक्ताफलेक्षणौ ।। ३४ ।।\nसितसूत्रशिरालौ तु सितकंबल कंबलौ ।।\nताम्रगल्लकपृष्टौ तौ सितचामररोमकौ ।। ३५ ।।\nविद्रुमभ्रूयुगावेतौ नवनीतस्तनान्वितौ ।।\nक्षौमपुच्छौ कांस्यदोहाविन्द्रनीलकतारकौ ।। ।।३६।।\nसुवर्णशृंगाभरणौ राजतखुरसंयुतौ ।।\nनानाफलसमायुक्तौ घ्राणगंधकरंडकौ ।।\nइत्येवं रचयित्वा तु धूपदीपैरथार्चयेत् ।। ३७ ।।\nया लक्ष्मीः सर्वभूतानां या च देवे व्यवस्थिता ।।\nधेनुरूपेण सा देवी मम पापं व्यपोहतु ।। ३८ ।।\nविष्णोर्वक्षसि या लक्ष्मीः स्वाहायां च विभावसौ ।।\nचंद्रार्कशक्रशक्तिर्या धेनुरूपास्तु सा श्रिये ।। ३९ ।।\nचतुर्मुखस्य या लक्ष्मीर्या लक्ष्मीर्धनदस्य च ।।\nया लक्ष्मीर्लोकपालानां सा धेनुर्वरदास्तु मे ।। ।। 4.84.४० ।।\nस्वधा त्वं पितृमुख्यानां स्वाहा यज्ञभुजां पुनः ।।\nसर्वपापहरे धेनो तस्माद्भूतिं प्रयच्छ मे ।। ४१ ।।\nएवमामंत्र्य तां धेनुं ब्राह्मणाय निवे दयेत् ।।\nविधानमेतद्धेनूनां सर्वासामिह पठ्यते ।। ४२ ।।\nयास्तु पापविनाशिन्यः श्रूयते दश धेनवः ।।\nतासां स्वरूपं वक्ष्यामि नामानि च नरा धिप ।। ४३ ।।\nप्रथमा गुडधेनुः स्याद् घृतधेनुरथापरा ।।\nतिलधेनुस्तृतीया स्याच्चतुर्थी मधुधेनुका ।। ४४ ।।\nजलधेनुः पंचमी तु षष्ठी तु क्षीरसंभवा ।।\nसप्तमी शर्कराधेनुर्दधिधेनुरथाष्टमी ।।\nरसधेनुश्च नवमी दशमी स्यात्स्वरूपतः ।। ४५ ।।\nकुंभा स्युर्दशधेनूनामितरासां तु राशयः ।।\nसुवर्णधेनुमप्यत्र केचिदिच्छंति मानवाः ।। ४६ ।।\nनवनीतेन रत्नैश्च तथाप्यन्ये महर्षयः ।।\nएतदेव विधानं स्यात्त एवोपस्कराः स्मृताः ।। ७ ।।\nमंत्रावाहनसंयुक्तां सदा पर्वणिपर्वणि ।।\nयथाश्रद्धं प्रदातव्या भुक्तिमुक्तिफलप्रदा ।। ४८ ।।\nगुडधेनुप्रसंगेन सर्वास्तव मयोदिताः ।।\nअशेषयज्ञ फलदाः सर्वपापहराः शुभाः ।। ४९ ।।\nव्रतानामुत्तमं यत्स्याद्विशोकद्वादशीव्रतम् ।।\nतदंगत्वेन चैवैषा गुडधेनुः प्रशस्यते ।। 4.84.५० ।।\nअयने विषुवे पुण्ये व्यतीपातेऽथ वा पुनः ।।\nगुडधेन्वादयो देया उपरागादिपर्वसु ।। ५१ ।।\nविशोकद्वादशी चैषा सर्वपापहरा शुभा ।।\nयामुपोष्य नरो याति तद्विष्णोः परमं पदम् ।। ५२ ।।\nइह लोके तु सौभाग्यमायुरारोग्यमेव च ।।\nवैष्णवं पदमाप्नोति मरणे सद्गतिर्भवेत् ।। ५३ ।।\nभवार्बुदसहस्राणि दश चाष्टौ च धर्मवित् ।।\nन शोकदुःखदौर्गत्यं तस्य संजायते नृप ।। ५४ ।।\nनारी वा कुरुते या तु विशोकद्वादशीमि माम् ।।\nनृत्यगीतपरा नित्यं सापि तत्फलमाप्नुयात् ।। ५५ ।।\nइति पठति य इत्थं यः शृणोतीह सम्यङ् मधुपुरनरकारेरर्चनं यश्च पश्येत् ।।\nमतिमपि च जनानां यो ददातीन्द्रलोके वसति स विबुधाद्यैः पूज्यमानः सदैव ।। ५६ ।। ।।"
  }
]
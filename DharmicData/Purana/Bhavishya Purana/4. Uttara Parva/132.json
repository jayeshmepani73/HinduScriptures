[
  {
    "text": "।।युधिष्ठिर उवाच ।। ।।\nकिमर्थं फाल्गुनस्यांते पौर्णमास्यां जनार्दन ।।\nउत्सवो जायते लोके ग्रामेग्रामे पुरे पुरे।। १ ।।\nकिमर्थं शिशवस्तस्यां गेहेगेहेऽतिवादिनः ।।\nहोलिका दीप्यते कस्मात्फाल्गुनांते किमुच्यते ।। २ ।।\nअडाडेति च का संज्ञा शीतोष्णेति किमुच्यते ।।\nको ह्यस्यां पूज्यते देवः केनेयमवतारिता ।।\nकिमस्यां क्रियते कृष्ण एतद्विस्तरतो वद ।। ३ ।। ।।\n।। श्रीकृष्ण उवाच ।। ।।\nआसीत्कृतयुगे पार्थ रघुर्नाम नराधिपः ।।\nशूरः सर्वगुणोपतः प्रियवादी बहुश्रुतः ।। ४ ।।\nस सर्वां पृथिवीं जित्वा वशीकृत्य नराधिपान् ।।\nधर्मतः पालयामास प्रजाः पुत्रानिवौरसान् ।। ५ ।।\nन दुर्भिक्षं न च व्याधिर्नाकालमरणं तथा ।।\nनाधर्मरुचयः पौरास्तस्मिञ्छासति पार्थिव ।। ६ ।।\nतस्यैवं शासतो राज्यं क्षात्रधर्मरतस्य वै ।।\nपौराः सर्वे समागम्य पाहिपाहीत्यथाब्रुवन्।। ७ ।।\n।। पौरा ऊचुः ।।\nअस्माकं हि गृहे काचिढ्ढौंढा नामेति राक्षसी ।।\nदिवा रात्रौ समागम्य बालान्पीडयते बलात् ।।८।।\nरक्षया कंडकेनापि भेषजैर्वा नराधिप ।।\nमंत्रज्ञैः परमाचार्यैः सा नियंतुं न शक्यते ।। ९ ।।\nपौराणां वचनं श्रुत्वा रघुर्विस्मयमागतः ।।\nविस्मयाविष्टहृदयः पुरोहितमथाब्रवीत्।।4.132.१०।\n।। रघुरुवाच ।। ।।\nढौंढेति राक्षसी केयं किंप्रभावा द्विजोत्तम ।।\nकथमेषा नियंतव्या मया दुष्कृतकारिणी ।। ११ ।।\nरक्षणात्प्रोच्यते राजा पृथिवीपालनात्पतिः ।।\nअरक्षमाणः पृथिवीं राजा भवति किल्बिषी ।। १२ ।।\nवशिष्ठ उवाच ।।\nशृणु राजन्परं गुह्यं यन्नाख्यातं मया क्वचित् ।।\nढौंढा नामेति विख्याता राक्षसी मालिनः सुता ।। १३ ।।\nतया चाराधितः शंभुरुग्रेण तपसा पुरा ।।\nप्रीतस्तामाह भगवान्वरं वरय सुव्रते ।। १४ ।।\nयत्ते मनोभिलषितं तद्ददाम्यविचारितम् ।।\nढौंढा प्राह महादेवं यदि तुष्टः स्वयं मम ।। १५ ।।\nन च वध्यां सुरादीनां मनुजानां च शंकर ।।\nमां कुरु त्वं त्रिलोकेश शस्त्रास्त्राणां तथैव च ।। १६ ।।\nशीतोष्णवर्षासमये दिवा रात्रौ बहिर्गृहे ।।\nअभयं सर्वदा मे स्यात्त्वत्प्रसादान्महेश्वर ।। १७ ।।\nशंकर उवाच ।।\nएवमस्त्वित्यथोक्त्वा तां पुनः प्रोवाच शूलभृत् ।।\nउन्मत्तेभ्यः शिशुभ्यश्च भयं ते संभविष्यति ।।\nऋतावृतौ महाभागे मा व्यथां हृदये कृथाः ।। १८ ।।\nएवं दत्वा वरं तस्यै भगवान्भगनेत्रहा ।।\nस्वप्ने लब्धो यथार्थार्थस्तत्रैवांतर्हितोऽभवत् ।। १९ ।।\nएवं लब्धवरा सा तु राक्षसी कामरूपिणी ।।\nनित्यं पीडयते बालान्संस्मृत्य हरभाषितम् ।।4.132.२०।।\nअडाडयेति गृह्णाति सिद्धमंत्रं कुटुंबिनी ।।\nगृहेषु तेन सा लोके ह्यडाडेत्यभिधीयते ।। २१ ।।\nएतत्ते सर्वमाख्यातं ढौंढायाश्चरितं मया ।।\nसांप्रतं कथयिष्यामि येनोपायेन हन्यते ।।२२।।\nअद्य पञ्चदशी शुक्ला फाल्गुनस्य नराधिप ।।\nशीतकालो विनिष्क्रांतः प्रातर्ग्रीष्मो भविष्यति ।। २३ ।।\nअभयप्रदानं लोकानां दीयतां पुरुषोत्तम ।।\nयथाद्याशंकिता लोका रमंति च हसंति च ।। २४ ।।\nदारुजानि च खंडानि गृहीत्वा समरोत्सुकाः ।।\nयोधा इव विनिर्यांतु शिशवः संप्रहर्षिताः ।। २५ ।।\nसंचयं शुष्ककाष्ठानामुपलानां च कारयेत् ।।\nतत्राग्निं विधिवद्धुत्वा रक्षोघ्नैर्मन्त्रविस्तरैः ।। २६ ।।\nततः किलकिलाशब्दैस्तालशब्दैर्मनोहरैः ।।\nतमग्निं त्रिः परिक्रम्य गायंतु च हसंतु च ।।\nजल्पंतु स्वेच्छया लोका निःशंका यस्य यन्मतम् ।। २७ ।।\nतेन शब्देन सा पापा होमेन च निरा कृता ।।\nअदृष्टघातैर्डिंभानां राक्षसी क्षयमेष्यति ।।२८।।\nश्रीकृष्ण उवाच ।।\nतस्यर्षेर्वचनं श्रुत्वा स नृपः पांडुनदन।।\nसर्वं चकार विधिवदुक्तं तेन च धीमता ।।२९।।\nगता सा राक्षसी नाशं तेन चोग्रेण कर्मणा ।।\nततः प्रभृति लोकेऽस्मिन्नडाडा ख्यातिमागता।।4.132.३०।\nसर्वदुष्टापहो होमः सर्वरोगोपशांतिदः ।।\nक्रियतेऽस्यां द्विजैः पार्थ तेन सा होलिका मता ।। ३१ ।।\nसर्वसारातिविश्वेयं पूर्वमासीद्युधिष्ठिर ।।\nसारत्वात्फल्गुरित्येषा परमानंददायिनी ।। ३२।।\nअस्यां निशागमे पार्थ संरक्ष्याः शिशवो गृहे ।।\nगोमयेनोपसंलिप्ते सचतुष्के गृहांगणे ।। ३३ ।।\nआकारयेच्छिशुप्रायान्खड्गव्यग्र करान्नरान् ।।\nते काष्ठखण्डैः संस्पृश्य गीतैर्हास्यकरैः शिशून् ।।\nरक्षंति तेषां दातव्यं गुडं पक्वान्नमेव च ।।३४।।\nएवं ढौंढितमात्रस्य स दोषः प्रशमं व्रजेत् ।।\nबालानां रक्षणं कार्यं तस्यात्तस्मिन्निशागमे ।। ३५ ।।\n।। युधिष्ठिर उवाच ।। ।।\nप्रभाते किञ्जनैर्देव कर्तव्यं सुखमीप्सुभिः ।।\nप्रवृत्ते माधवे मासि प्रतिपद्भास्करोदये ।। ३६ ।।\n।। श्रीकृष्ण उवाच ।। ।।\nकृत्वा चावश्यकार्याणि संतर्प्य पितृदेवताः ।।\nवंदयेद्धोलिकाभूतिं सर्वदुष्टोपशांतये ।। ३७ ।।\nमंडिते चर्चिते चैव उपलिप्ते गृहाजिरे ।।\nचतुष्कं कारयेच्छ्रेष्ठं वर्णकैश्चाक्षतैः शुभैः ।। ३८ ।।\nतन्मध्ये स्थापयेत्पीठं शुक्लवस्त्रोत्तर च्छदम् ।।\nअग्रतः पूर्णकलशं स्थापयेत्पल्लवैर्युतम्।। ३९ ।।\nसाक्षतं सहिरण्यं च सितचन्दनचर्चितम्।।\nकलशस्याग्रतो देया उपानहवरांशुकाः।।4.132.४०।।\nआसने चोपविष्टस्य ब्रह्मघोषेण भारत ।।\nचर्चयेच्चन्दनं नारी अव्यंगांगा सुलक्षणा ।। ४१ ।।\nपद्मरागोत्तरपटा श्रेष्ठांशुकविभूषिता ।।\nवसुधारां शिरोग्रे च दधिदूर्वाक्षतान्विताम्।। ४२ ।।\nचर्चापयित्वा श्रीखंडमायुरारोग्यवृद्धये ।।\nपश्चाच्च प्राशयेद्विद्वांश्चूतपुष्पं सचंदनम्।। ४३ ।।\nमनोभवस्य सा पूजा ऋषिभिः संप्रदर्शिता ।।\nये पिबंति वसंतादौ चूतपुष्पं सचन्दनम् ।। ४४ ।।\nसत्यं हृदिस्थकामस्य तत्पूर्तिर्जायतेञ्जसा ।।\nअनंतरं द्विजेन्द्राणां सूतमागधबंदिनाम् ।। ४५ ।।\nदद्याद्दानं यथाशक्त्या कामो मे प्रीयतामिति ।।\nततो भोजनवेलायां शृतं यत्प्राक्तनेऽहनि ।। ४६ ।।\nप्राश्नीयात्प्रथमं चान्नं ततो भुञ्जीत कामतः ।।\nय एवं कुरुते पार्थ शास्त्रोक्तं फाल्गुनोत्सवम् ।। ४७ ।।\nअनायासेन सिध्यंति तस्य सर्वे मनोरथाः ।।\nआधयो व्याधयश्चैव यांति नाशं न संशयः ।।४८।।\nपुत्रपौत्रसमायुक्तः सुखं तिष्ठति मानवः ।। ४९ ।।\nपुण्या पवित्रा जयदा सर्वविघ्रविनाशिनी ।।\nएषा ते कथिता पार्थ तिथीनामुत्तमा तिथिः ।। 4.132.५० ।।\nवृत्ते तुषारसमये सितपञ्चदश्यां प्रातर्वसन्तसमये समुपस्थिते च ।।\nसंप्राश्य चूतकुसुमं सह चन्दनेन सत्यं हि पार्थ पुरुषः स सुखी समास्ते ।। ५१ ।। ।।"
  }
]
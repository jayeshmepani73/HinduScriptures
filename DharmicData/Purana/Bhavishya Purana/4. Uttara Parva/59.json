[
  {
    "text": "।। श्रीकृष्ण उवाच ।। ।।\nअथान्यत्संप्रवक्ष्यामि व्रतं श्रेयस्करं परम्।।\nशिवलोकप्रदं पुण्यं विधिवन्मे निबोधताम्।।१।।\nवारे सोमे सिताष्टम्यां पक्षे सोमं समर्चयेत्।।\nविधिना चन्द्रचूडालं प्राप्यमेतत्स चन्द्रकम् । । २\nदक्षिणार्धे हरिं ध्यात्वा मध्ये तु परितः प्रभुम् ।\nपञ्चामृतादिना देवं स्थापयित्वा यतव्रती । । ३\nचन्दनेनेन्दुयुक्तेन दक्षिणार्धं विलेपयेत् ।\nहरभागं नीलरक्तं शिवस्योपरि मौक्तिकम् । । ४\nपश्चात्पुष्पैः समभ्यर्च्य सितं रक्तैरनुत्तमैः ।\nनीराजनं पुनः कुर्यात्पञ्चविंशतिदीपकैः । ।\nअथ  सिद्धैः शुभैर्भक्ष्यैनेवद्यं विनिवेदयेत् । । ५\nएवंकृतोपवासस्तु प्रभाते पूर्ववच्छिवम् ।\nसम्पूज्याज्यं तिलैर्मिश्रं जुहुयाज्जातवेदसि । । ६\nव्रतिनो ब्राह्मणान्पश्चाद्भोजयित्वा विधानतः ।\nमिथुनानि तु सम्भोज्य यथाशक्त्यनुपूजयेत् । । ७\nआवर्त्य पितरावर्च्य विधिना तेन सुव्रत ।।\nसंवत्सरांते कर्तव्यं यत्तत्सर्वं निबोध मे ।। ८ ।।\nप्रागुक्वविधिना पूज्या सितपीतयुगद्वयम् ।।\nदद्याद्वितानकं चैव पताकां घटकीं तथा ।। ९ ।।\nधूपगंधारसी चापि दीपवृक्षं सुशोभनम् ।।\nएवमादीनि योज्यानि पूर्ववद्भोज्यमाचरेत् ।। 4.59.१० ।।\nचतुरस्रं त्रिकोणं च मण्डलं कारयेत्ततः ।।\nत्रिकोणे पार्वतीं ध्यायेच्चतुरस्रे महेश्वरम् ।। ११ ।।\nसंकल्प्य द्विजदांपत्यं वासोभिर्भूषणैस्तथा ।।\nपूजयित्वा यथाशक्त्या कुर्यान्नीराजनं शुभैः ।।\nदीपकैः पञ्चविंशद्भिर्भोजयित्वा विसर्जयेत् ।। १२ ।।\nअब्दपञ्चकमेकं वा एवं यः कुरुते नरः ।।\nउभाभ्यां लोकमासाद्य पदं यास्यत्यनामयम् ।। १३ ।।\nआ देहपतनाद्यस्तु नित्यमेतत्समाचरेत् ।।\nइहैव स हरिः साक्षान्नररूपो विभाव्यते ।। १४ ।।\nन स्पृशंत्यापदस्तस्य न दुःखी भवति क्वचित् ।।\nज्वरग्रहादिभिर्नैव पीड्यतेऽसौ कदाचन ।। १५ ।।\n।। श्रीकृष्ण उवाच ।। ।।\nअथ वा तेन मार्गेण तामवेहि सिताष्टमीम् ।।\nसंप्राप्यादित्ययोगेन प्राग्विधानेन चाभ्यसेत् ।। १६ ।।\nकिंतु दक्षिणतंत्रस्थं भास्करं वार्चयेद्बुधः ।।\nपद्मरागेण दिव्येन सुवर्णेन च पार्वतीम् ।। १७ ।।\nकुंकुमेन समालभ्य चन्दनेन शिवं तथा ।।\nअभावे सर्वरत्नानां हेम सर्वत्र योजयेत् ।। १८ ।।\nरुद्रबीजं परं पूतं प्रियं रुद्रस्य सर्वदा ।।\nरक्तमाल्यांबरधरं नैवेद्यं घृतपाचितम् ।। १९ ।।\nशेषः पूर्वविधानेन कर्तव्यो विधिविस्तरः ।।\nतिथौ पूर्णे च कुर्वीत गव्येनानघ पारणम् ।। ।। 4.59.२० ।।\nएतत्प्राक्च विधायाब्दं पञ्चाब्दानेवमेव च ।।\nकृत्वा सूर्यादिलोकेषु भुक्त्वा भोगान्व्रजेत्परम् ।। २१ ।।\nपतंगवत्प्रतापी स्याददीनश्च जन प्रियः ।।\nअस्मिन्रोगो न बाधेत धनवान्पुत्रवान्भवेत् ।। २२ ।।\nयद्यष्टमी भवति सोमयुता कदाचिदर्केण वा कुरुकुलोद्वह तामुपोष्य ।।\nपूज्यो मया सह हरं हरिणांकचिह्नं भक्त्यायुषां पदमुपैति पदं पुरारेः ।। २३ ।। ।।"
  }
]
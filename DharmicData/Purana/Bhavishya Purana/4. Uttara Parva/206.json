[
  {
    "text": "।। नारद उवाच ।। ।।\nदीर्घायुरारोग्यकुलादिवृद्धियुक्तः पुमान्येन गुणान्वितः स्यात् ।।\nमुहुर्मुहुर्जन्मनि येन सम्यग्व्रतं मम ब्रूहि तदिंदुमौलेः ।। १ ।।\n।। श्रीभगवानुवाच ।। ।।\nत्वया पृष्टमिदं सम्यगमुत्राक्षयकारकम् ।।\nरहस्यं ते प्रवक्ष्यामि यत्पुराणविदो विदुः ।। २ ।।\nरोहिणीचन्द्रशयनं नाम व्रतमिहोत्तमम् ।।\nतस्मिन्नारायणस्यार्च्चामर्च्चयेदिंदुनामभिः ।। ३ ।।\nयदा सोमदिनयुक्ता भवेत्पंचदशी क्वचित् ।।\nअथ वा ब्रह्मनक्षत्रं पौर्णमास्यां प्रजायते ।। ४ ।।\nतदा स्नानं नरः कुर्यात्पंचगव्यं च सर्षपैः ।।\nआप्यायस्वेति च जपेद्विद्वानष्टशतं पुनः ।। ।। ५ ।।\nशूद्रोऽपि परया भक्त्या पाखंडालापवर्जितः ।।\nसोमाय वरदायाथ विष्णवे च नमोनमः ।। ६ ।।\nकृतजप्यः स्वभवनमागत्य मधुसूदनम् ।।\nपूजयेत्फलपुष्पैश्च सोमनामानि कीर्तयेत् ।। ७ ।।\nसोमाय शांताय नमोऽस्तु पादावनंतनाम्ने ह्यनुजानु जंघे ।।\nऊरुद्वयं चापि वृकोदराय संपूजयेन्मेढ्रमनंगबाहवे ।। ८ ।।\nनमोनमः कामसुखप्रदाय कटिः शशांकस्य समर्चनीया ।।\nतथोदरं चाप्यमृतोदराय नाभिः सुपूज्या विधिलोचनाय ।। ९ ।।\nनमोऽस्तु चन्द्राय मुखं प्रपूज्य हनुर्द्विजानामधिपाय पूज्या ।।\nआस्यं नमश्चंद्रमसेभिपूज्यमोष्ठौ कुमुत्खंडवनप्रियाय ।। 4.206.१० ।।\nनासा च नाथाय वनौषधीनां ह्यानंन्ददायाथ पुनर्भ्रुवोश्च ।।\nनेत्रद्वयं नीलकुमुत्प्रियाय चेंदीवरश्यामकराय चोरः ।। ११ ।।\nनमः समस्ताध्वरवंदिताय कर्णद्वयं दैत्यनिषूदनाय ।।\nललाटमिंदोरुदधिप्रियाय केशा सुषुम्णाधिपतेः प्रपूज्याः ।। १२ ।।\nशिरः शशांकाय नमोऽसुरारेर्विश्वेश्वरायेति नमः किरीटम् ।।\nपद्मप्रिये रोहिणि नाम लक्ष्मि सौभाग्यसौख्यामृततारकायै ।। १३ ।।\nदेवीं च संपूज्य सुगन्धधूपनेवद्यपुष्पादिभिरिंदुपत्नीम्।।\nप्रपूज्य भूमौ पुनरुत्थितेन स्नात्वा च विप्राय हविष्ययुक्तः ।।१४।।\nदेयः प्रभाते स हिरण्यवारिकुंभो मनःपापविनाशनाय।\nसंप्राश्य गोमूत्रममांसमन्नमक्षारमष्टावथ विंशतिं च ।। १५ ।।\nग्रासान्पयः सर्पियुतानुपोष्य भुक्त्वेतिहासं शृणुयान्मुहूर्तम् ।।\nकदंबनीलोत्पलकेतकानि जाती सरोजं शतपत्रिका च ।।१६।।\nअम्लानकुब्जानथ सिंदुवारपुष्पं पुनर्नारद मल्लिकायाः।।\nमुक्तं च विष्णोः करवीरपुष्पं श्रीचंपकं चंद्रमसश्च देयम्।।१७।।।\nश्रावणादिषु मासेषु क्रमादेतानि सर्वदा ।।\nयस्मिन्मासे व्रतादिः स्यात्पुष्पैरभ्यर्चयेद्धरिम् ।। १८ ।।\nएकसंवत्सरं यावदुपोष्य विधिवन्नरः ।।\nव्रतांते शयनं दद्याद्दर्पणोपस्करान्वितम् ।। १९ ।।\nरोहिणचंद्रमिथुनं कारयित्वा तु कांचनम् ।।\nचंद्रः षडंगुलः कार्यो रोहिणी चतुरंगुला ।। 4.206.२० ।।\nमुक्ताफलाष्टकयुतं सितनेत्रपटावृतम् ।।\nक्षीरकुंभोपरि पुन. कांस्यपात्राक्षतान्वितम् ।। २१ ।।\nदद्यान्मंत्रेणे पूर्वाह्ने शालीक्षुफलसंयुतम् ।।\nश्वेतामथ सुवर्णास्यां रौप्यखुरसमन्विताम् ।। २२ ।।\nसवस्त्रभाजनां धेनुं तथा शंखं च शोभनम् ।।\nभूषणैर्द्विजदांपत्यमलंकृत्य गुणान्वितम् ।। २३ ।।\nचंद्रोऽयं द्विजरूपेण सभार्य इति कल्पयेत् ।।\nयथा न रोहिणी कृष्ण शयनं त्यज्य गच्छति ।। २४ ।।\nसोमरूपस्य ते तद्वन्ममाभेदोऽस्तु मूर्तिभिः ।।\nयथा त्वमेव सर्वेषां परमानंदमुक्तिदः ।। २५ ।।\nभुक्तिर्मुक्तिस्तथा भक्तिस्त्वयि यज्ञेऽस्तु मे दृढा ।।\nइति संसारभीतस्य मुक्तिकामस्य चानघ ।। २६ ।।\nरूपारोग्यायुषामेतद्विधायकमनुत्तमम् ।।\nइदमेव पितॄणां च सर्वदा वल्लभं मुने ।। २७ ।।\nत्रैलोक्याधिपतिर्भूत्वा शतकल्पशतत्रयम् ।।\nचंद्रलोकमवाप्नोति पुनरावृत्तिदुर्लभम् ।। २८ ।।\nनारी वा रोहिणी चंद्रशयनं वा समाचरेत् ।।\nसाऽपि तत्फलमाप्नोति पुनरावृत्तिदुर्लभम् ।। २९ ।।\nइति पठति शृणोति वा य इत्थं मधुमथनार्चनमिंदुकीर्तनेन ।।\nमतिमपि च ददाति सोऽपि शौरेर्भवनगतः परिपूज्यतेऽमरौघैः ।। 4.206.३० ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे नारदमहेश्वरसंवादे रोहिणीचंद्रशयनव्रतविधिवर्णनं नाम पडधिकद्विशततमोऽध्यायः ।। २०६ ।।"
  }
]
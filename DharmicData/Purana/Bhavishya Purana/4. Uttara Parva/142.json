[
  {
    "text": "श्रीकृष्ण उवाच ।। ।।\nराजा संवरणः पूर्वं प्रतिष्ठाने पुरोत्तमे ।।\nबभूव स महाभागः शास्त्रार्थकुशलो बली ।।१।।\nब्रह्मण्यः पितृभक्तश्च देवब्राह्मणपूजकः ।।\nतस्याथ कुर्वतो राज्यं सम्यक्पालयतः प्रजाः ।।२।।\nआजगाम महायोगी सनको ब्रह्मणः सुतः।।\nदत्त्वा तस्यासनं राजा प्रणम्य शिरसा तथा ।।३।।\nपूजयित्वार्घ्यपाद्याद्यैरात्मानं विनिवेद्य च ।।\nइतिहासपुराणोक्ताश्चकार विविधाः कथाः ।।४।।\nराजर्षीणां पुराणां च चरितानि यथार्थवित् ।।\nततः कथांतरे राजा कार्यं मनसि संस्थितम् ।।५।।\nहिताय पृथिवीशानां जगतश्चात्मनस्तथा ।।\nपप्रच्छ विनयोपेतो योगाचार्यं महामतिः ।। ६ ।।\n।। संवरण उवाच ।। ।।\nभगवन्महदुत्पातसंभवे भूप्रकंपने ।।\nनिर्घाते पांशुवर्षे च गृहभंगे तथैव च ।। ७ ।।\nजन्मनक्षत्रपीडासु अनावृष्टिभयेषु च ।।\nज्वरेषु ग्रहपीडासु दुर्भिक्षे राष्ट्रविग्रहे ।। ।। ८ ।।\nव्याधीनां संभवे जाते शरीरे चातिपीडिते ।।\nक्लेशे महति चोत्पन्ने किं कर्तव्यं नरोत्तमैः ।। ९ ।।\nस्वर्गस्य साधनं यच्च कीर्तिदं धनदं तथा ।।\nप्रब्रूहि मे द्विजश्रेष्ठ तथारोग्यप्रदं नृणाम् ।। 4.142.१० ।।\n।। सनत्कुमार उवाच ।। ।।\nशृणुराजन्प्रवक्ष्यामि शांतिकर्म ह्यनुत्तमम् ।।\nकोटिहोमाख्यमतुलं सर्वकामफलप्रदम् ।। ११ ।।\nब्रह्महत्यादिपापानि येन नश्यंति तत्क्षणात् ।।\nउत्पाता प्रशमं यांति महत्संपद्यते सुखम् ।। १२ ।।\nविधानं तस्य वक्ष्यामि शृणुष्वैकमना भव ।।\nदेवागारे नदीतीरे वने वा भवनेऽपि वा ।। १३ ।।\nपर्वते वापि कुर्वीत य इच्छेत्क्षेममात्मनः ।।\nशुभनक्षत्रयोगे च वारे पूर्वगुणान्विते ।। १४ ।।\nयजमानस्यानुकूल्ये कोटिहोमं समाचरेत् ।।\nपूजयित्वा प्रयत्नेन ब्राह्मणं वेदपारगम् ।। १५ ।।\nवस्त्रैर्विभूषणैश्चैव गंधमाल्यानुलेपनैः ।।\nप्रणम्य विधिवत्तस्मै आत्मानं विनिवेदयेत् ।। १६ ।।\nत्वं नो गतिः पिता माता त्वं गतिस्त्वं परायणः ।।\nत्वत्प्रसादेन विप्रर्षे सर्वं मे स्यान्मनोगतम् ।। १७ ।।\nआपद्विमोक्षाय च मे कुरु यज्ञमनुत्तमम्।।\nकोटिहोमार्थमतुलं शांत्यर्थं सार्वकामिकम् ।। १८ ।।\nपुरोहितस्ततः प्राज्ञः शुक्लांबरधरः शुचिः ।।\nब्राह्मणैर्वेदसंवृत्तैः पुण्यैर्युक्तः समाहितैः ।। १९ ।।\nभूमिभागे समे शुद्धे प्रागुदक्प्रवणे तथा ।।\nपुण्याहं वाचयेत्पूर्वं कृत्वा विप्रान्सुपूजितान् ।। 4.142.२० ।।\nततस्तु महितैर्विप्रः सूत्रयेन्मण्डपं शुभम् ।।\nउत्तमं शतहस्तं तु तदर्धेन तु मध्यमम् ।।\nजघन्यं तु तदर्धेन शक्तिकालाद्यपेक्षया ।।२१।।\nमध्ये तु मण्डपस्यापि कुंडं कुर्याद्विचक्षणः ।।\nअष्टहस्तप्रमाणेन आयामेन तथैव च ।। २२ ।।\nमेखलात्रितयं तस्य द्वादशांगुलविस्ततम् ।।\nतत्प्रमाणां तथा योनिं कुर्वीत सुसमाहितः ।। २३ ।।\nकुंडस्य पूर्वभागे तु वेदिं कुर्याद्विचक्षणः ।।\nचतुर्हस्तां समां चैव हस्तमात्रोच्छ्रितः नृप ।। २४ ।।\nस्थानं तत्सर्वभूतानां कुर्याद्यत्नेन बुद्धिमान् ।। २५ ।।\nउदलिप्य ततो भूमिं मंडपस्य समीपतः ।।\nविन्यसेत्कलशांस्तत्र जलपूर्णांश्चतुर्दश ।। २६ ।।\nअश्वत्थप्लक्षचूताद्यैः पल्लवैरुपशोभितान्।।\nवितानमुपरिष्टाच्च मंडपस्य प्रकल्पयेत् ।। २७ ।।\nस्थापयेद्दिक्षु सर्वासु तोरणानि विचक्षणः ।।\nएवं संभृतसंभारैः पुरोधाः सुसमाहितः ।। २८ ।।\nपुण्याहजयघोषेण होमकर्म समारभेत् ।।\nस्थापयित्वा सुरान्वेद्यां वक्ष्यमाणानरिंदम ।। २९ ।।\nब्राह्मणं पूर्वभागे तु मध्ये देवं जनार्दनम्।।\nपश्चिमे तु तथा रुद्रं वसूनुत्तरतस्तथा ।। 4.142.३० ।।\nऐशान्यां च ग्रहान्सर्वानाग्नेय्यां मरुतस्तथा ।।\nवायुं सौम्यां तथैशान्यां लोकपालान्क्रमेण तु ।। ३१ ।।\nएवं संस्थाप्य विबुधान्यथास्थानं नृपोत्तम ।।\nपूजयेद्विधिवद्वस्त्रगन्धमाल्यानुलेपनैः ।। ३२ ।।\nवेदोक्तमंत्रैस्तल्लिङ्गैः पुराणोक्तैः पृथक्पृथक् ।। ।।\nआदित्या वसवो रुद्रा लोकपालास्तथा ग्रहाः ।। ३३ ।।\nब्रह्मा जनार्दनश्चैव शूलपाणिर्भगाक्षिहा ।।\nअत्र संनिहिताः सर्वे भवंतु सुखभागिनः ।। ३४ ।।\nपूजां गृह्णंतु सर्वेत्र मया भक्त्योपपादिताम् ।।\nकुर्वंतु च शुभं सर्वे यज्ञकर्म समाहिताः ।। ३५ ।।\nएवं संपूजयित्वा तान्देवान्यत्नेन शुद्धधीः।।\nनैवेद्यैर्विविधैर्भक्ष्यैः फलैः पत्रैस्तथैव च ।। ३६ ।।\nततस्तु तैर्द्विजैः सार्द्धं कुंडस्य विधिपूर्वकम् ।।\nकुर्यात्संस्कारकरणं यथोक्तं वेदचिन्तकैः ।। ३७ ।।\nततः समाह्वयेद्वह्निं नाम्ना ख्यातं घृतार्चिषम् ।।\nनियोजयेद्द्विजांस्तत्र शतसंख्यान्नृपोत्तम ।।\nअलाभे तु बहूना च यथालाभं नियोजयेत् ।। ३८ ।।\nविद्यावृद्धान्वयोवृद्धान्गृहस्थान्संयतेन्द्रियान्।।\nस्वकर्मनियताञ्ज्ञानशीलाञ्छान्तान्द्विजोत्तमान् ।। ३९ ।।\nचिंतयेत्तत्र देवेशं पंचास्यं नृप पावकम् ।।\nमुखानि तस्य चत्वारि सप्त जिह्वाश्च पार्थिव ।। 4.142.४० ।।\nएकजिह्वमथैकं तु तत्स्मृतं सर्वकामदम् ।।\nधूमायमाने मन वृथा होतव्यं ज्वलिते नले ।। ४१ ।।\nऋग्भिः पूर्वामुखैर्होमो यजुर्भिश्चोत्तरामुखैः।\nसामभिः पश्चिमे कार्योऽथर्वभिर्दक्षिणामुखैः ।। ४२ ।।\nआघारावाज्य भागौ तु पूर्वं हुत्वा विचक्षणः ।।\nपरितोथ परिस्तीर्णे कल्पितै च तथासने ।। ४३ ।।\nब्रह्माणं पूर्वमप्येतत्सर्वं पश्चात्समाचरेत् ।।\nहोमो व्याहृतिभिश्चैव सर्वस्तत्र विधीयते ।। ४४ ।।\nप्रणवादिभिस्तल्लिंगैः स्वाहाकारांतयोजितैः।।\nजुहुयात्सर्वदेवानां वेद्यां ये चोपकल्पिताः ।।४५।।\nएवं प्रकल्पये द्यज्ञं कोटिहोमाख्यमुत्तमम् ।।\nतिलाः कृष्णा घृताभ्यक्ताः किञ्चिद्यवसमन्विताः ।। ४६ ।।\nहोतव्याः कोटिहोमे तु समिधश्च पलाशजाः ।।\nपूर्णे पूर्णेसहस्रे तु दद्यात्पूर्णाहुतिं शुभाम् ।।\nपञ्चमे तन्मुखे राजन्सर्वकामार्थसिद्धये ।। ४७।।\nपूर्णाहुत्यः समाख्याताः कोटिहोमे नराधिप ।।\nसहस्राणि नृपश्रेष्ठ दश शास्त्रविशारदैः ।। ४८ ।।\nप्रारंभदिनमारभ्य ब्राह्मणैर्ब्रह्मवादिभिः ।।\nभाव्यं सयजमानैस्तु अथवा सपुरोहितैः ।। ४९ ।।\nक्रोधलोभादयो दोषा वर्जनीयाः प्रयत्नतः ।।\nयजमानेन राजेन्द्र सवर्गकामानभीप्सिता ।। 4.142.५० ।।\n।। संवरण उवाच ।। ।।\nबहुत्वात्कर्मणो ब्रह्मन्कोटि होमः सुदुष्करः ।।\nकालेन महता चैव शक्यः प्राप्तुं कथंचन ।। ५१ ।।\nनियमाद्ब्रह्मचर्याद्वा दुष्करो हीति मे मतिः ।।\nनिरोधोऽत्र ब्राह्मणानां भृशय्यादिषु दुष्करः ।।५२।।\nकार्याद्गुरुतया यस्मात्पर्वकालाद्यपेक्षया ।।\nएतद्विज्ञायते ब्रह्मन्यदि शास्त्रेषु कथ्यते ।।\nकोटिहोमस्य संक्षेपं वद मे ब्रह्म संभव ।। ५३ ।।\n।। सनत्कुमार उवाच ।। ।।\nशताननो दशमुखो द्विमुखैकमुखस्तथा ।।\nचतुर्विधो महाराज कोटिहोमो विधीयते ।। ५४ ।।\nकार्यस्य गुरुतां ज्ञात्वा नैव कुर्यादपर्वणि ।।\nयथा संक्षेपतः कार्यः कोटिहोमस्तथा शृणु ।। ५५ ।।\nकृत्वा कुंडशतं दिव्यं यथोक्तं हस्त संमितम् ।।\nएकैकस्मिंस्ततः कुंडे शतं विप्रान्नियोजयेत् ।। ५६ ।।\nसद्यः पक्षे तु विप्राणां सहस्रं परिकीर्तितम् ।।\nएकस्थानप्रणीतेग्नौ सर्वतः परिभाविते ।। ५७ ।।\nहोमं कुर्युर्द्विजाः सर्वे कुण्डे कुण्डे यथोदितम् ।।\nयथा कुंडबहुत्वेऽपि राजसूये महाक्रतौ ।। ५८ ।।\nन च वह्निबहुत्वं स्यात्तत्र यज्ञे विधीयते ।।\nतथा कुंडशतेऽप्यत्र घृतार्चिषि वितानिते ।। ५९ ।।\nएक एव भवेद्यज्ञः कोटिहोमो न संशयः ।।\nएवं यत्क्रियते क्षिप्रं व्याकुलैः कार्यगौरवात् ।।\nशताननः स विज्ञेयः कोटिहोमो न संशयः ।। 4.142.६० ।।\nस्वल्पैरहोभिः कार्यः स्याद्वर्षाकालादिकेऽपि वा ।।\nतदा दशगुणः कार्यः कोटिहोमो विजानता ।। ६१ ।।\nविप्राणां द्वे शते तत्र सुविभज्य नियोजयेत् ।।\nतेऽपि विज्ञानशीलाः स्युर्व्रतवंतो जितेन्द्रियाः ।। ६२ ।।\nभूप कुंडद्वयं कृत्वा विभज्य च विभावसुम् ।।\nहोमं कुर्युर्द्विजा भूयः संस्कृत्य विधिपूर्वकम् ।। ६३ ।।\nशतं तत्र नियोज्यं स्याद्विप्राणां प्रविभज्य वै ।।\nमासे वाथ द्विमासे वा यथाकाले ह्युपस्थिते ।। ६४ ।।\nएवं च द्विमुखं कार्यः कोटिहोमो विचक्षणैः ।। ६५ ।।\nयदा तु स्वेच्छया यज्ञं यजमानः समापयेत् ।।\nकालेन बहुधा राजंस्तदा चैकमुखो भवेत् ।। ६६ ।।\nएककुंडस्थितो वह्निरेकचित्तैः समाहितैः ।।\nयथालाभ स्थितैर्विप्रैर्ज्ञानशीलैर्विचक्षणैः ।।६७।।\nन संख्यानियमश्चात्र ब्राह्मणानां नरोत्तम ।।\nन कालनियमश्चैव स्वेच्छायज्ञः स उच्यते ।। ६८ ।।\nआवृत्त्या सर्वकामस्य चातुर्मास्यानुकर्मवत् ।।\nतदप्रसक्तौ कर्तव्यो यज्ञोऽयं सार्वकालिकः ।। ६९ ।।\nअयमेकमुखो राजन्कालेन बहुना भवेत् ।।\nबहुविघ्नश्च कालेन तस्मात्संक्षेपमाचरेत् ।। 4.142.७० ।।\nयतो हि चित्तवित्ताद्यमायुश्चैवास्थिरं सदा ।।\nअतः संक्षेपतः कार्यं धर्मकार्यं प्रशस्यते ।। ७१ ।।\nततः समाप्ते यज्ञे तु कारयेत्सुमहोत्सवम् ।।\nशंखतूर्यनिनादेन ब्रह्मघोषस्वनेन च ।। ७२ ।।\nततस्तु दीक्षयेद्विन्प्रान्होतॄंश्च श्रद्धयान्वितः ।।\nनिष्कैश्च कंकणैश्चैव कुण्डलैर्विविधैर्नृप ।। ७३ ।।\nगोशतं चैव दातव्यमश्वानां च शतं तदा ।।\nसहस्रं च सुवर्णस्य सर्वेषामपि दापयेत् ।। ७४ ।।\nग्रामैर्गजै रथैरश्वैः पूजयेच्च पुरोहितम् ।।\nदीनान्धकृपणान्सर्वान्वस्त्राद्यैश्चापि पूजयेत् ।। ७९ ।।\nततश्चावभृथं स्नायात्तैर्घटैः पूर्वकल्पितैः ।।\nलक्षहोमोक्तमंत्रेण सदा विजयकारिणा ।। ७६ ।।\nएवं समापयेद्यस्तु कोटिहोममखं शुभम् ।।\nतस्यारोग्यं वित्तपुत्रराष्ट्रवृद्धिस्तथैव च ।। ७७ ।।\nसर्वपापक्षयश्चैव जायते नृपसत्तम ।।\nअनावृष्टिभयं चैव उत्पातभयमेव च ।। ७८ ।।\nदुर्भिक्षं ग्रहपीडा च प्रशमं याति भूतले ।।\nएतत्पुण्यं पापहरं सर्वकामफलप्रदम् ।।\nसनत्कुमारमुनिना पार्थिवाय  निवेदितुम् ।। ७९ ।।\nसर्वोपसर्गशमनं भवने वने वा ये कारयन्ति मनुजा नृपकोटिहोमम् ।।\nभोगानवाप्य मनसोभिमतान्प्रकामं ते यांति शक्रसदनं सुविशुद्धसत्त्वाः ।। 4.142.८० ।। ।।"
  }
]
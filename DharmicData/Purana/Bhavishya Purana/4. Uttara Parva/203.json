[
  {
    "text": "।। श्रीकृष्ण उवाच ।। ।।\nअतः परं प्रवक्ष्यामि रौप्याचलमनुत्तमम् ।।\nयत्प्रदानान्नरो याति सोमलोकं नरोत्तम ।। १ ।।\nसहस्रेण पलानां तु उत्तमो रजताचलः ।।\nपंचभिर्मध्यमः प्रोक्तस्तदर्द्धेनावरः स्मृतः।।२।।\nअशक्तो विंशतेरूर्ध्वं कारयेद्भक्तितः सदा ।।\nविष्कंभपर्वतांस्तद्वत्तुरीयांशेन कल्पयेत् ।।३।।\nपूर्ववद्राजतान्कुर्यान्मंदरादीन्विधानतः ।।\nकलधौतमयांस्तद्वल्लोकेशान्कारयेन्नृप ।।४।।\nब्रह्मविष्णुशिवादींश्च नितंबोऽत्र हिरण्मयः ।।\nराजतं स्याद्यदन्येषां सर्वं तदिह कांचनम् ।। ५ ।।\nशेषं च पूर्ववत्कृत्वा होमजागरणादिकम् ।।\nदद्यात्तद्वत्प्रभाते तु गुरवे रौप्यपर्वतम् ।। ६ ।।\nविष्कंभशैलानृत्विग्भ्यः पूजयेच्च विभूषणैः ।।\nइमं मंत्रं पठन्दद्याद्दर्भपाणिर्विमत्सरः ।। ७ ।।\nपितॄणां वल्लभं यस्माच्छर्मदं शंकरस्य च ।।\nरजतं पाहि तस्मान्नो घोरात्संसारसागरात् ।।८।।\nइत्थं निवेश्य यो दद्याद्रजताचलमुत्तमम् ।।\nगवामयुतदानस्य फलं प्राप्नोति मानवः ।। ९ ।।\nसोमलोके सगंधर्वकिंनराप्सरसां गणैः ।।\nपूज्यमानो वसेद्विद्वान्यावदाभूतसंप्लवम् ।। 4.203.१० ।।\nराजेश राजतगिरिं कनकोपलालीच्छन्नं प्रसन्नसलिले सहितं सरोभिः ।।\nयच्छंति ये सुकृतिनो विरजो वि शोकं गच्छंति ते गतमला नृप सोमलोकम् ।।१ १।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे रौप्याचलदानविधिवर्णनं नाम त्र्यधिकद्विशततमोऽध्यायः ।। २०३ ।।"
  }
]
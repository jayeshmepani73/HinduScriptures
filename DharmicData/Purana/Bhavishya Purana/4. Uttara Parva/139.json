[
  {
    "text": "।। श्रीकृष्ण उवाच ।। ।।\nपुरा देवासुरे युद्धे ब्रह्माद्यैरमरैर्नृप ।।\nविजयार्थं महेन्द्रस्य ध्वजयष्टिः प्रतिष्ठिता ।। १ ।।\nमेरोरुपरि संस्थाप्य सिद्धविद्याधरोरगैः ।।\nसा देवी ह्यर्चिता नित्यं भूषणैर्भूषिता स्वकैः ।। २ ।।\nस्वच्छत्रघंटापिटकैः किंकिणीबद्धबुद्बुदैः ।।\nतां दृष्ट्वा दानवा नष्टा भयादेव रणे हताः ।।\nगता रसातलं दैत्या देवाश्चापि दिवि स्थिताः ।। ३ ।।\nततः प्रभृति तां दिव्यामिंद्रयष्टिं यजंति ते ।।\nदेवाः सर्वे गणाः सर्वे हृष्टास्तुष्टा युधिष्ठिर ।। ४ ।।\nअतः स्वर्गं गतो राजा भूरिपुण्यवशाद्वसुः ।।\nइन्द्रलोके महाभागो वसुदेवैः सुपूजितः ।। ५ ।।\nतस्मै दता महेन्द्रेण वसुयष्टिः प्रगृह्यताम् ।।\nपूजयित्वा महाभाग सर्वदैत्यापनुत्तये ।। ६ ।।\nअवतार्य वर्षासमये सर्वैर्नृपतिभिः सह ।।\nमह्यां संपूजयामास चक्रे चेंद्रमहं वसुः ।। ७।।\nमहेन मघवा प्रीतो ददौ पुण्यं वसोर्वरम् ।। ८ ।।\nयेषु देशेषु मनुजा भक्तिभावपुरःसराः ।।\nपूजयिष्यंति वर्षान्ते मया दत्तं महाध्वजम् ।। ९ ।।\nतेषु देशेषु मुदिताः प्रजा रोगविवर्जिताः ।।\nप्रभूतान्ना धर्मयुक्ता वृषमेधा महोत्सवाः ।। 4.139.१० ।।\nभविष्यंति सुवेषाश्च सुभाषाश्च सुभूषणाः ।। ११ ।।\nश्रुत्वैतद्वचनं राजा वसुर्वसुमतां वरः ।।\nविशेषेण ततश्चक्रे वर्षेवर्षे महोत्सवम् ।। १२ ।।\nश्रवणे स्थापयेद्यष्टिं स्नानवस्त्रैः प्रपूजिताम् ।।\nदैर्घ्येण विंशतिकरां सारदारुमयीं शुभाम् ।। १३ ।।\nइन्द्रस्थाने पुरोद्दिष्टे इन्द्रमातृकसंज्ञके ।।\nतस्मिन्यष्टिं नृपो भोक्ता स्वयं यत्नेन योजयेत् ।। १४ ।।\nवस्त्रैर्विचित्रैः संवीतां पिटिकालंकृतां तथा ।।\nपिटिकानां महाराज क्रमं च कथयामि ते ।। १५ ।।\nप्रथमं लोकपालाख्यं चतुरस्रं सकर्णिकम् ।।\nयमेन्द्रधनदैर्युक्तं वरुणेन समं ततः ।। १६ ।।\nवृत्तं खंडास्रकं रम्यं द्वितीयं रक्तचूर्णितम् ।।\nतृतीयं श्वेतकं चित्रमष्टास्र पिटकं शुभम् ।। १७ ।।\nचतुर्थमिन्द्रगोपालवृत्तं मातृसमावृतम् ।।\nपञ्चमं चाष्टकोणं तु शुक्लं धातुविचित्रितम् ।। १८ ।।\nकृष्णकर्णिकया षष्ठं वृत्तं बुद्बुद शोभितम् ।।\nसप्तमं चाष्टकोणं तु शुद्धं विद्याधरैर्युतम् ।। १९ ।।\nअष्टमं पिटकं वृत्तं वरत्रासूत्रवेष्टितम् ।।\nनवग्रहयुतं दीप्तं नवमं च सचंडिकम् ।। ।। 4.139.२० ।।\nब्रह्मविष्ण्वीशसहितं दशमं शिवसंस्थितम् ।।\nकृष्णमेकादशं वृत्तं यमयुक्तं युधिष्ठिर ।। २१ ।।\nछात्रं द्वादशमं शुक्लं ध्वजदीर्घं त्रयोदशम् ।।\nसकुशं पुष्पस्रग्दामघंटाचामरचर्चितम् ।। २२ ।।\nबन्धयित्वा चन्द्रपादै रज्जुभिः स्थूणिकां नरैः ।।\nशनैरुत्थापयेत्पार्थ हुत्वा वैश्वानरं द्विजान् ।। २३ ।।\nदक्षिणाभिश्च संपूज्य गुडपायसपूपकैः ।।\nकुर्यान्महोत्सवं राजा दिनानि नव सप्त वा ।। २४ ।।\nप्रेक्षणीयैर्महादानैर्नटैगीतैः कथानकैः ।।\nचक्रदोलाधरोत्सर्गैः कर्केटैर्मल्लयोधनैः ।। २५ ।।\nवेश्यांगनानरैर्हृष्टैर्द्यूतक्रीडामहोत्सवैः ।।\nकर्पूरवस्त्रदानैश्च संमानैश्च परस्परम्।।। २६ ।।\nरात्रौ प्रजागरः कार्यो रक्षणाय प्रयत्नतः ।।\nकाकोलूककपोतानां येन पातो न विद्यते ।। २७ ।।\nकाकाद्भवति दुर्भिक्षं कौशिकान्म्रियते नृपः ।।\nकपोताच्च प्रजानाशस्ततो रक्षेत्सदोद्यतः ।। २८ ।।\nशैथिल्याद्गिरिभिच्छक्रः प्रमादान्नीयते यदि ।।\nतस्मिन्देशे समुत्थानमिन्द्रकेतोर्न कारयेत् ।। ।। २९ ।।\nयावत्तु नीयते स्थानादन्यस्मादैंद्रतो ध्वजः ।। 4.139.३० ।।\nइंद्रध्वजसमुत्थानं प्रमादान्न कृतं यदि ।।\nततो द्वादशमे वर्षे कर्तव्यं नांतरे पुनः ।। ३१ ।।\nकथंचिद्यदि विघ्नः स्याद्विपाकं मे निबोध वै ।।\nछत्रभंगे च्छत्रभंगो ध्वजे राष्ट्रं विनश्यति ।। ३२ ।।\nमस्तके मन्त्रविच्छेदो मुखे मुख्यबलक्षयः ।।\nबाहुदंडे वदेत्पीडां जठरे जाठरं भयम् ।। ३३ ।।\nवरत्रायां मित्रनाशः स्थूणिकासु पदातयः ।।\nक्षयं गच्छंति राजेन्द्र तस्माद्यत्नात्पुरंदरम् ।। ३४ ।।\nउत्थाप्य पूजयेद्भक्त्या दिवारात्रमतंद्रितः ।।\nप्रमादात्पतिते भग्ने गते चेन्द्रध्वजे द्विधा ।। ३५ ।।\nसौवर्णं रौप्यकं कृत्वा पूर्णमुत्थापयेद्ध्वजम् ।।\nशांतिकं पौष्टिकं कृत्वा द्विजेभ्योन्नं प्रदापयेत् ।। ३६ ।।\nत्रपुसैः कर्कटीभिश्च नालिकेरैः कपित्थकैः ।।\nबीजपूरैः सनारंगैर्भक्ष्यान्नैर्विविधैस्तथा ।। ३७ ।।\nनैवेद्यादिभिरभ्यर्च्य मंत्रेणानेन तोषयेत् ।।\nवज्रहस्त सुरारिघ्न बहुनेत्र पुरंदर ।।\nक्षेमार्थं सर्वलोकस्य पूजेयं प्रतिगृह्यताम् ।। ३८ ।।\nश्रवणाद्भरणीं यावत्पूजां कृत्वा विधानतः ।।\nरात्रौ विसर्जयेच्छक्रं मंत्रेणानेन पांडव ।। ३९ ।।\nसार्थं सुरासुरगणैः पुरंदरशतक्रतो ।।\nउपहारं गृहीत्वैनं महेन्द्रध्वज गम्यताम्।। 4.139.४० ।।\nएवं यः कुरुते यात्रामिन्द्रकेतोर्युधिष्ठिर ।।\nपर्जन्यः कामवर्षी स्यात्तस्मिन्राष्ट्रे न संशयः ।। ४१ ।।\nईतयो न प्रवर्तंते तस्मान्मृत्युकृतं भयम् ।।\nविजित्य शत्रून्समरे वशे कृत्वा महीतलम् ।।\nभुक्त्वा राज्यं चिरंकालमिन्द्रलोके महीयते ।।४२।।\nराष्ट्रे पुरे च नगरे सुरराजकेतोर्यत्रोत्सवो नृपजनैः क्रियते समेत्य।।\nदुष्टोपसर्गजनितं परचक्रजं वा तस्मिन्भयं भवति पार्थ न किञ्चिदेव ।। ४३ ।।"
  }
]
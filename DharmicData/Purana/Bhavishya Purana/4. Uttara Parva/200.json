[
  {
    "text": "।। श्रीकृष्ण उवाच ।। ।।\nअतः परं प्रवक्ष्यामि कार्पासाचलमुत्तमम् ।।\nपरमं सर्वदानानां प्रियं सर्वदिवौकसाम् ।। १ ।।\nदेशकालौ समासाद्य धनं श्रद्धां च यत्नतः ।।\nदेयमेतन्महादानं कुलोद्धरणहेतवे ।। २ ।।\nपूर्वोक्तेन विधानेन कृत्वा सर्वमशेषतः ।।\nपर्वतं कल्पयेत्तत्र कार्पासेन विधानतः ।। ३ ।।\nविंशद्भारस्तु कर्तव्य उत्तमः पर्वतो बुधैः ।।\nदशभिर्मध्यमः प्रोक्तो जघन्यः पंचभिर्मतः ।। ४ ।।\nभारेणाल्पधनो दद्याद्वित्तशाठ्यविवर्जितः ।।\nधान्यपर्वतवत्सर्वमासाद्य नृपपुंगव ।। ५ ।।\nतद्वज्जागरणं कुर्यात्तद्वच्चैवाधिवासनम् ।।\nप्रभातायां तु शर्वर्यामिमं मन्त्रमुदीरयेत् ।। ६ ।।\nत्वमेवावरणं यस्माल्लोकानामिह सर्वदा ।।\nकार्पासाचल नस्तस्मादघौघध्वंसनो भव ।। ७ ।।\nइति कार्पासशैलेन्द्रं यो दद्यात्पर्वसंनिधौ ।।\nरुद्रलोके वसेत्कल्पं ततो राजा भवेदिह ।। ८ ।।\nरूपवान्सुभगो वाग्मी श्रीमानतुलविक्रमः ।।\nपञ्चजन्मानि नारी वा जायते नात्र संशयः ।। ९ ।।\nकार्पासपर्वतमयो जगदेकबंधुर्यस्मान्नतेन रहितो वरवस्त्रयोगः ।।\nतस्मादघौधशमनाय सुखाय नित्यं देयो नरेण नरनाथविमत्सरेण ।। 4.200.१० ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे कार्पासाचलदानविधिवर्णनं नाम द्विशततमोऽध्यायः ।। २०० ।।"
  }
]
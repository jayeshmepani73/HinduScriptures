[
  {
    "text": "।। युधिष्ठिर उवाच ।। ।।\nअप्राप्तैर्न तथा दुःखमैश्वर्याद्यैर्नरोत्तम ।।\nयथा मनोरथैः स्वैः स्वैर्नानादुःखं भवेन्नृणाम् ।। १ ।।\nयथा मनोरथैर्लब्धैर्न स्याद्दुःखभयं नृणाम् ।।\nऐश्वर्याद्विच्युतो वापि संततेर्देवलोकतः ।। २ ।।\nअभीष्टादन्यतो वापि यदाघेन विनिष्कृतिम् ।।\nप्राप्नोति पुरुषो वाथ नारी वा पुण्यसंचयात् ।।\nतन्ममाचक्ष्व भगवन्येन नाभ्येति विच्युतिम् ।। ३ ।। ।।\n।। श्रीकृष्ण उवाच ।। ।।\nसत्यमेतन्महाभाग दुःखं प्राप्नोत्यसंशयः ।। ४ ।।\nऐश्वर्योदयचित्तस्य बंधुवर्गसुखस्य च ।।\nतदेतच्छ्रूयतां  पार्थ यथा नेष्टात्परिच्युतिः ।। ५ ।।\nस्वर्गादेर्जायते सम्यगुपवासवतां सताम् ।।\nद्वादशर्क्षाणि राजेन्द्र प्रतिमासं तु यानि वै ।। ६ ।।\nतन्नाम्ना चाच्युतं तेषु सम्यक्संपूजयेन्नृप ।।\nपुष्पैर्धूपैस्तथांभोभिरभीष्टैरपरैरपि ।। ७ ।।\nआदितः कृत्तिकां कृत्वा कार्त्तिके नृपसत्तम ।।\nकृशरामत्र नैवेद्यं पूर्वं मास चतुष्टयम् ।।८।।\nनिवेदयेत्फाल्गुनादि संयावं च ततः परम् ।।\nआषाढादिषु देवाय पायसं विनिवेदयेत् ।। ९ ।।\nतेनैवान्नेन राजेन्द्र ब्राह्मणान्भोजयेद्बुधः ।।\nपञ्चगव्यजलस्नानं तस्यैव प्राशनाच्छुचिः ।। 4.107.१० ।।\nसम्यक्संपूज्य राजेन्द्र तमेव पुरुषोत्तमम् ।।\nप्रणम्य प्रार्थयेद्विष्णुं शुचिः स्नातो यथाविधि ।।११।।\nनमोनमस्तेऽच्युत मे क्षयोस्तु पापस्य वृद्धिं समुपैतु पुण्यम् ।।\nऐश्वर्यवित्तादि तथाऽक्षयं मेक्षयं च मा संततिरभ्युपैतु ।। १२ ।।\nयथाच्युतस्त्वं परतः परस्मात्स ब्रह्मभूतः परतः परात्मा ।।\nतथाच्युतं मे कुरु वांछितं त्वं हरस्व पापं च तथाप्रमेय ।। १३ ।।\nअच्युतानंत गोविन्द प्रसीद यदभीप्सितम् ।।\nतदक्षयममेयात्मन्कुरुष्व पुरुषोत्तम ।। १४ ।।\nएवमेवं समभ्यर्च्य प्रार्थयित्वा तथा शिवम् ।।\nनैवेद्यं स्वयमश्नीयान्नक्तं संपूजितेच्युते ।। १५ ।।\nततः संवत्सरस्यांते सुखसुप्तोत्थितेऽच्युते ।।\nघृतपूर्णं ताम्रपात्रं ब्राह्मणाय निवेदयेत् ।।१६।।\nशक्तितो दक्षिणां दद्यादच्युतः प्रीयतामिति ।।\nततस्तु सप्तमे वर्षे कुर्यादुद्यापनं बुधः ।। १७ ।।\nकार्या चैवाच्युतस्यार्चा शक्त्या स्वर्णमयी नृप ।।\nतदग्रे ब्राह्मणी स्थाप्या स्थविरा सांभरायणी ।। १८ ।।\nमहासती रौप्यमयी समानार्हा सदेवता ।।\nततस्तौ पूजयित्वा च माल्यवस्त्रविलेपनैः ।। १९ ।।\nमंत्रेणानेन राजेन्द्र प्रणिपत्य विधानतः ।।\nप्रतिवर्षं च दत्तं चेत्ताम्रं पात्रं द्विजातये ।। 4.107.२० ।।\nतदेवहेलया दद्यात्सहिरण्याश्वसंयुतम् ।।\nगाश्च प्रदद्यात्सं पूज्य सवत्साः कांस्यदोहनाः ।। २१ ।।\nएकां वा शक्तितो दद्याद्भक्त्या तुष्यति केशवः ।।\nघटाः सत्पात्रनिर्दिष्टाः सान्नाः पूर्णजलोज्ज्वलाः ।।२२।।\nछत्रोपानद्युगैः सार्धमेवं दत्त्वा विसर्जयेत् ।।\nशय्यां सतूलिकां दद्याद्गृहं चोपस्करैः सह ।। २३ ।।\nश्रिया च सह विष्णुं च पूजयेद्भूषयेत्प्रभुम् ।।\nवस्त्रैराभरणैश्चैव प्रणिपत्य क्षमापयेत् ।। २४ ।।\nकृतेनानेन राजेन्द्र च्युतिं नाप्नोति मानवः ।।\nसंततेः स्वर्गवित्तादेरैश्वर्यस्य तथैव च ।।\nयद्वाभिमतमन्यच्च ततो न च्यवते नरः ।। २५ ।।\nतस्मात्सर्वप्रयत्नेन मासनक्षत्रपूजनैः ।।\nयजेताक्षयकामस्तु सदैव पुरुषोत्तमम् ।। २६ ।।\n।। श्रीकृष्ण उवाच ।। ।।\nअत्रापि श्रूयते काचित्सिद्धा स्वर्गे महाव्रता ।।\nनारी तपोधना भूत्वा प्रख्याता सांभरायणी ।।\nसमस्तसंदेहहरा सदास्वर्गौ कसां हि सा ।। २७ ।।\nकस्यचित्त्वथ कालस्य देवराजः शतक्रतुः ।।\nपूर्वेन्द्रचरितं राजन्पप्रच्छेदं बृहस्पतिम् ।। २८ ।।\nपूर्वेन्द्रात्परतः पूर्वे ये बभूवुः सुरेश्वराः ।।\nतेषां चरितमिच्छामि श्रोतुमंगिरसां वर ।। २९ ।।\nएवमुक्तस्तदा तेन देवेन्द्रेणामलद्युतिः ।।\nप्राह धर्मभृतां श्रेष्ठः परमर्षिर्बृहस्पतिः ।। 4.107.३० ।।\nनाहं चिरंतनान्वेद्मि देवराज सुरेश्वरान् ।।\nआत्मनः समकालीनमवेहि च सुरेश्वर ।। ३१ ।।\nततः पप्रच्छ देवेन्द्रः कोस्माभिर्मुनिपुंगवः ।।\nप्रष्टव्योऽत्र महाभाग कृतादिवसतिर्दिवि ।। ३२ ।।\nबृहस्पतिश्चिरं ध्यात्वा ततः प्राह शचीपतिम् ।।\nतपस्विनीं महाभागां पृच्छैतां सांभरायणीम् ।। ३३ ।।\nइत्युक्तस्तेन देवेन्द्रः कौतूहलसमन्वितः ।।\nययौ यत्र महाभागा सम्यगास्ते तपस्विनी ।। ३४ ।।\nसा तौ दृष्ट्वा समायांतौ देवराजबृहस्पती ।।\nसम्यगर्घ्येण संपूज्य प्रणिपत्याह सुव्रता ।। ३५ ।।।\nनमोऽस्तु देवराजाय तथैवाङ्गिरसे नमः ।।\nयद्वां कार्यं महाभागौ सकलं तदिहोच्यताम्।।३६।।\nयदि कर्तुं मया शक्यं तत्करिष्ये विमृश्य च ।।३७।।। ।।\n।। बृहस्पतिरुवाच।। ।।\nआवामभ्यागतौ प्रष्टुं त्वामत्रातिविवेकिनीम् ।।\nयच्च कार्यं महाभागे पृष्टं तत्कथयस्व नः ।।३८।।\nयदि स्मरसि कल्याणि पूर्वेन्द्रचरितानि वै ।।\nतदाख्याहि महाभागे देवेन्द्रस्य कुतूहलम् ।। ३९ ।।\n।। सांभरायण्युवाच ।। ।।\nयो वै पूर्वं सुरेंद्रस्य ततश्च प्रथमो हि यः।।\nतस्मात्पूर्वतरो यस्य तस्यापि प्रथमश्च यः ।। 4.107.४० ।।\nतेषां पूर्वतरा ये च वेद्मि तानखिलानहम् ।।\nतेषां च चरितं कृत्स्नं जानाम्यगिरसां वर ।।४१।।\nमन्वंतराण्यनेकानि सृष्टीश्च त्रिदिवौकसाम् ।।\nसप्तर्षीन्सुबहून्वेद्मि मनूनां च सुतान्नृपान् ।। ४२ ।।\nएवमुक्त्वा ततस्ताभ्यां सुहृष्टा सांभरायणी ।।\nयथावदाचष्ट तयोः पूर्वेन्द्रचरितं महत् ।। ४३ ।।\nस्वायंभुवे यस्तु मनौ मनौ स्वारोचिषे च यः ।।\nउत्तमे तामसे चैव रैवते चाक्षुषे तथा ।। ४४ ।।\nये बभूवुर्हि देवेन्द्रास्तस्य तस्य तपस्विनी ।।\nतदा जगाद चरितं यथावत्सांभरायणी ।। ४५ ।।\nकथयामास चाश्चर्यं तच्चापि कथयामि ते ।।४६ ।।\nशंकुकर्णस्तदा दैत्यो बभूवात्यंतदुर्जयः ।।\nस लोकपालान्समरे विजित्य सह दैवतैः ।।\nइन्द्रस्यासाद्य भवनं प्रविवेश सुनिर्भयः ।। ४७ ।।\nतं दृष्ट्वा सहसा प्राप्तं शक्रः शय्यातलेऽलुठत् ।।\nजुगोप सहसात्मानं शंकुकर्णभयार्दितः ।।४८।।\nदानवः शक्रशयने तस्मिन्नुपविवेश ह ।।\nइन्द्राण्यपि तथा भीता गता वाचस्पतेर्गृहम् ।। ४९ ।।\nअथ देवाः समाजग्मुर्भयाद्द्रष्टुं सुरद्विषम् ।।\nआसीनं शक्रशयने प्रणिपातपुरस्सराः ।। 4.107.५० ।।\nवासुदेवोऽपि तत्रागात्तं द्रष्टुं देवकंटकम् ।।\nदृष्ट्वा कृष्णमनुप्राप्तं दानवः प्राह हर्षितः ।। ५१ ।।\nधन्योऽहं कृतकृत्योहं यस्य मे गरुडध्वजः ।।\nशक्रशय्यासनस्थस्य द्रष्टुमभ्येति केशवः ।। ५२ ।।\nततः करे समालंब्य शयनाभ्याशमानयत् ।।\nचकार कंठग्रहणं बांधवस्येव हर्षित ।। ५३ ।।\nततः कृष्णस्तु सहसा गृह्य दोर्भ्यां शनैः शनैः ।।\nपीडयामास विहसन्नदंतं भैरवान्रवान् ।।\nममार दानवेन्द्रोऽसौ बलाद्भग्नास्थिपञ्जरः ।। ५४ ।।\nनिर्जगाम ततः शक्रः शय्यामूलादवाक्छिराः ।।\nतुष्टाव हरिमासीनं शंखचक्रगदाधरम् ।। ५९ ।।\nएतद्दृष्टं मया शक्र वसंत्या सुरसद्मनि ।। ५६ ।।\nततः कुतूहलपरो देवराट् तां तपस्विनीम् ।।\nउवाच जानासि कथं त्वमेतान्सांभरायणि ।।५७।।\n।। सांभरायण्युवाच ।। ।।\nसर्व एव हि देवेन्द्राः स्वर्गस्था येमरेश्वराः।।\nबभूवुरेते चरितमेतेषां वेद्मि तेन वै ।।\nचरितं च मया तेषां श्रुतं दृष्टं तथैव च ।।५८।।\n।। इन्द्र उवाच ।। ।।\nकिं कृतं वद धर्मज्ञे त्वया येनेयमक्षया ।।\nस्वर्लोके वसतिः प्राप्ता यथा नान्येन केनचित् ।। ५९ ।।\nअहो सर्वव्रतानां तु ह्युपोषितमथाद्भुतम् ।।\nप्रधानतरमत्यंतं स्वर्गवासप्रदं मतम् ।। 4.107.६० ।।\nएवमुक्ता ततस्तेन देवेन्द्रेण तपस्विनीं ।।\nप्रत्युवाच महाभागा यथावत्सांभरायणी ।। ६१ ।।\nमासर्क्षे ह्यच्युतो देवः प्रतिमासं सुरेश्वर ।।\nयथोक्तव्रतया सम्यक्सप्तवर्षाणि पूजितः ।। ६२।।\nतस्येयं कर्मणो व्युष्टिरच्युताराधनस्य मे ।।\nदेवलोकादभिमता देवराजपदच्युतिः ।। ६३ ।।\nस्वर्गेन्द्रविभवैश्वर्यं संततिं याति चाच्युतिम् ।।\nनरो वाञ्छति तेनेत्थं तोषणीयस्ततः प्रभुः ।। ६४ ।।\nएतत्ते पूर्वदेवेन्द्रचरितं सकलं मया ।।\nस्वर्गवासाक्षयत्वं च मासर्क्षाच्युतपूजनात् ।।\nयथावत्कथितं देव पृच्छतस्त्रिदशेश्वर ।। ६५ ।।\nधर्मार्थकाममोक्षाश्च वाञ्छिता विबुधाधिप ।।\nविष्णोराराधनादन्यत्परमं सिद्धिकारणम् ।। ६६ ।।\nतस्यास्तद्वचनं श्रुत्वा देवराजबृहस्पती ।।\nतत्तथेत्यूचतुः साध्वीं चेरतुश्चापि तद्व्रतम् ।। ६७ ।।\nतस्मात्पार्थ प्रयत्नेन प्रतिमासं समाहितः ।।\nमासर्क्षाच्युतपूजायां भवेथास्तन्मनाः सदा ।।६८।।\nये सांभरायणिकथाचरितव्रतेस्मिन्वर्षाणि सप्त विधिना सुधियो नयंति ।।\nते स्वगर्लोकमभिगम्य कृताधिवासाः कल्पायुतायुतशतैरपि न च्यवंते ।। ६९ ।।"
  }
]
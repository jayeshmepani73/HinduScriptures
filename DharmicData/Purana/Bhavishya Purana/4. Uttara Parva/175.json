[
  {
    "text": "।। श्रीकृष्ण उवाच ।। ।।\nपुरा प्रियव्रतो राजा पुत्रः स्वायंभुवस्य तु ।।\nपालयामास वसुधां प्रजापतिरिवापरः ।। १ ।।\nत्रिंशद्वर्षसहस्राणि पालयित्वा महीमिमाम् ।।\nसप्तद्वीपान्विभज्यासौ पुत्रेभ्यः प्रददौ विभुः ।। २ ।।\nराज्ये निक्षिप्य तनयान्सप्तद्वीपेषु सप्त सः ।।\nविषयानुपसंहृत्य जगाम तपसे वनम् ।। ३ ।।\nतपोवनगतं श्रुत्वा राजानं परमद्युतिम् ।।\nसमाजग्मुर्महात्मान ऋषयस्तं दिदृक्षवः ।। ४ ।।\nतानागतानृषीन्दृष्ट्वा तपोनिर्धूतकल्मषान् ।।\nपूजयामास मेधावी विधिदृष्टेन कर्मणा ।। ५ ।।\nपाद्यार्घ्याचमनीयेन प्रियप्रश्नोत्तरेण च ।।\nअथ तेषूपविष्टेषु ब्राह्मणेषु महात्मसु ।। ६ ।।\nआजगाम महातेजाः पुलस्त्यो ब्रह्मणः सुतः ।।\nदीप्यमानो महातेजा द्वितीय इव भास्करः(पावकः) ।। ७ ।।\nतं दृष्ट्वा मुनयः सर्वे स च राजा महारथः ।।\nउत्तस्थुर्विस्मिताः सर्वे प्रोत्फुल्लन यनास्ततः ।। ८ ।।\nकृत्वा तु संविदं तेन यथायोग्यं विधानतः ।।\nविष्टरं च ददुस्तस्मै पाद्यार्घ्याचमनादिकम् ।। ९ ।।\nततस्तु मुनयः सर्वे समा सीना यथासुखम् ।।\nचक्रुः कथा मुदायुक्ता वेदोक्तविविधाश्रयाः ।। १० ।।\nततः कथांते कस्मिंश्चिन्मुनयस्ते सराजकाः ।।\nपप्रच्छुर्ब्रह्मतनयं लोकानां हितकाम्यया ।। ११ ।।\n।। ऋषय ऊचुः ।। ।।\nभगवन्केन दानेन व्रतेन नियमेन वा ।।\nप्राप्यते सद्गतिः पुंभिः स्त्रीभिश्च मुनिसत्तम ।। १२ ।।\nइच्छामः श्रोतुमेतत्ते राजा चायं यतव्रतः ।।\n।। पुलस्त्य उवाच ।। ।।\nशृणुध्वं मुनयः सर्वे रहस्यं पापनारानम् ।। १३ ।।\nउत्तमं सर्व दानानां समवायं वदामि वः ।।\nयद्दत्त्वा ब्रह्महा गोघ्नः पितृघ्नो गुरुतल्पगः ।। १४ ।।\nकृतघ्नः कूटसाक्षी च मुच्यते पातकान्नरः ।।\nसद्यो दिव्य तनुश्चैव जायते स्त्री तथैव च ।। १५ ।।\nकृच्छ्रचांद्रायणाद्यैश्च तुलापुरुषसंज्ञितैः ।।\nव्रतैश्च पाचयेद्देहमाकांक्षन्ब्रह्मणः पदम् ।। १६ ।।\nकृच्छ्रचांद्रायणादीनि व्रतानि मुनिसत्तमाः ।।\nब्राह्मणानां वनस्थानां भिक्षो रंडाजनस्य च ।। १७ ।।\nकायक्लेशेन सिध्यंति गृहस्थेषु न तानि वै ।।\nमहाधनाश्च ये लोका राजानो रत्नभागिनः ।। १८ ।।\nन तेषां कृच्छ्रसाध्योऽपि क्वचिद्धर्मः प्रशस्यते ।।\nयदेतद्द्रविणं नाम प्राणाश्चैते बहिश्चराः ।। १९ ।।\nतस्माद्बहिश्चरैः प्राणैरात्मा योज्यः सदा बुधैः ।।\nद्रव्याणामुत्तमं लोके कांचनं सार्वकामिकम् ।। २० ।।\nअपत्यं सुरमुख्यस्य ज्येष्ठं चैवं विभावसोः ।।\nतेन सार्द्धं य आत्मानं तोलयेत्प्रयतो बुधैः ।। २१ ।।\nविधूय सर्वपापानि सद्यो दिव्यतनुर्भवेत् ।।\nएतत्पुलस्त्यमुनिना ऋषीणां पार्थिवस्व च ।। २२ ।।\nसमाख्यातं नृपश्रेष्ठ तेभ्यश्च तन्मया श्रुतम् ।।\n।। युधिष्ठिर उवाच ।। ।।\nतुलापुरुषदानस्य विधानं परमेश्वर ।। २३ ।।\nकथयस्व महाभाग मम भक्तानुकंपया ।।\n।। श्रीकृष्ण उवाच ।। ।।\nशृणुष्वावहितो राजन्विधानं गदतो मम ।। २४ ।।\nतुलापुरुषसंज्ञस्य दानस्येह नृपोत्तम ।।\nव्यतीपातेऽयने चैव कार्तिक्यां विषुवे तथा ।। २५ ।।\nचन्द्रसूर्यग्रहे यद्वा माघ्यां वा नृपसत्तम ।।\nजन्मर्क्षे ग्रहपीडासु तथा दुःस्वप्नदर्शने ।। २६ ।।\nयदा वा जायते वित्तं तदा देयमिदं भवेत् ।।\nअनित्यं जीवितं यस्माद्वपुश्चातीव चञ्चलम् ।। २७ ।।\nकेशेषु च गृहीतः सन्मृत्युना धर्ममाचरेत् ।।\nतस्माद्यदैव जायेत श्रद्धा दानं प्रति प्रभो ।। २८ ।।\nतदैव दानकालः स्यात्कारणं हि यतो मम ।।\nतीर्थे वायतने गोष्ठेष्वथ वा भव नांगणे ।।\nमण्डपं कारयेद्विद्वांश्चतुर्भद्राननं बुधः ।। २९ ।।\nआर्द्रशाखान्वितं दिव्यं प्रागुदक्प्रवणं दृढम् ।।\nषोडशारत्निमात्रं च पताकाभिरलंकृ तम् ।। ३० ।।\nतन्मध्ये कारयेद्वेदिं हस्तमात्रोच्छ्रितां शुभाम् ।।\nचतुरस्रां समंताच्च सप्तहस्तां सुशोभनाम् ।। ३१ ।।\nतस्या मध्ये तुलां दिव्यां स्थाप येद्विधिपूर्वकम् ।।\nहस्तद्वयं च निखनेच्चतुर्हस्तोच्छ्रितां बुधः ।।३२।।\nस्तंभद्वयं महाराज स्थापयेत्सुदृढं नवम् ।।\nचंदनः खदिरो बिल्वः शाकश्चैवेंगुद स्तथा ।।३३।।\nतिंदुको देवदारुश्च श्रीपर्णश्चाष्टमः स्मृतः ।।३४।।\nइत्यष्टौ वृक्षजातीयाः स्तंभास्ते परिकीर्तिताः ।।\nअन्यथापि भवेद्वृक्षः सारज्ञो याज्ञिकस्तथा।।३५।।\nसुनिश्चलं ततः कृत्वा तिर्यक्काष्ठमथोपरि।।\nन्यसेत्तद्वृक्षजातीयं चतुर्हस्तं प्रमाणतः ।।३६।।\nसमानजातिं तु तुलां तन्मध्ये योजयेद्दृढम्।।\nषण्णवत्यंगुला दिव्या समग्रा लोहपाशिका ।। ३७ ।।\nकृष्णलोहमयौ तस्यां कर्णौ चापि प्रकल्पयेत् ।।\nतुलापुरुषसंज्ञस्तु मध्ये कार्यः पुमान्भ वेत् ।। ३८ ।।\nएवंविधां तुलां कृत्वा नानारत्नैर्विभूषिताम्।।\nचंदनेनानुलिप्तांगीं वस्त्रालंकारविग्रहाम् ।। ३९ ।।\nस्तंभौ च वस्त्रसंयुक्तौ पुष्पमालाव लंबिनौ ।।\nचंदनेनानुलिप्तांगौ नानात्नैरलंकृतौ ।। ४० ।।\nकुण्डानि चात्र चत्वारि योनियुक्तानि कारयेत् ।।\nहस्तमात्रप्रमाणानि मेखलात्रयवंति च ।। ४१ ।।\nपूर्वोत्तरे हस्तमिता वेदिः कार्या सुशोभना ।।\nलोकपालग्रहाणां च पूजा तत्र विधीयते ।। ४२ ।।\nअर्चार्चनं च तत्रैव विरिंच्यच्युतयो र्नृप ।।\nशंकरस्य भवेत्कार्यं माल्यवस्त्रफलाक्षतैः ।। ४३ ।।\nतोरणानि च कार्याणि क्षीरवृक्षोद्भवानि च ।।\nचतुर्द्वारेषु संस्थाप्याः कुम्भाः स्रक्पल्ल वाननाः ।। ४४ ।।\nपंचरत्नसमायुक्ताः सप्तधान्योपरिस्थिताः ।।\nऋग्वेदपाठकौ द्वौ च पूर्वकुण्डे नियोजयेत् ।। ४५ ।।\nयजुर्वेदविदौ याम्ये पश्चिमे सामवेदिनौ ।।\nअथर्वणावुत्तरतो नवमो धर्मदेशकः ।।४६।।\nअत्रैव केचिदिच्छंति ऋषयः षोडशर्त्विजः ।।\nताम्रपात्रद्वयं देयमेकैकस्मै तथासनम् ।। ।।४७।।\nहोमद्रव्याणि सर्वाणि तिलाज्यं समिधस्तथा।।\nस्रुवाः स्रुचश्च शस्त्राणि विष्टरः कुसुमानि च ।।४८।।\nलोकपालाः सुवर्णास्तु पताकाः परितः शुभाः ।।\nमहाध्वजं च बध्नीयात्पंचवर्णं वितानकम् ।। ४९ ।।\nएतत्सर्वं समाहृत्य पुण्येऽहनि विचक्षणः ।।\nवर्द्धकिर्ब्राह्मणैः सार्द्धं सर्वशिल्पविशा रदः ।। ५० ।।\nसंपूर्णं यजमानाय दर्शयेद्यज्ञमंडपम् ।।\nयजमानस्ततः प्राज्ञः शुक्लांबरधरः शुचिः ।। ५१ ।।\nशंखतूर्यनिनादेन वेदध्वनिरवेण च ।।\nप्रक्षिपेल्लोकपालानामेभिर्मंत्रैः शुभैर्बलिम् ।। ५२ ।।\nएह्येहि सर्वामरसिद्धसाध्यैरभिष्टुतो वज्रधरामरेश ।।\nसंवीज्यमानोप्सरसां गणेन रक्षाध्वरं नो भगवन्नमस्ते ।। ५३ ।।\n( ॐ इंद्राय नमः) ।।\nएह्येहि सर्वामरहव्यवाह मुनिप्रवीरेरभिहृष्टमानसः ।।\nतेजोवता लोकगणेन सार्द्धं ममाध्वरं रक्ष कवे नमस्ते ।।५४।।\n( ॐ अग्नये नमः ।।)\nएह्येहि वैवस्वतधर्मराज सर्वामरैरर्चितदिव्यमूर्ते ।।\nशुभाशुभानंदकृतामधीश रक्षाध्वरं मे भगवन्नमस्ते ।।५५।।\nॐ यमाय नमः) ।।\nएह्येहि रक्षोगणनायकस्त्वं विशालवेतालपिशाचसंघैः ।।\nममाध्वरं पाहि पिशाचनाथ लोकेश्वरस्त्वं भगवन्नमस्ते ।। ५६ ।।\nॐ निर्ऋतये नमः।।)\nएह्येहि यादोगणवारिधीनां गणेन पर्जन्य सहाप्सरोभिः ।।\nविद्याधरेन्द्रामरगीयमान पाहि त्वमस्मान्भगवन्नमस्ते ।। ५७।।\n( ॐ वरुणाय नमः ।।\nएह्येहि यज्ञे मम रक्षणाय मृगाधिरूढः सह सिद्धसंघैः ।।\nप्राणाधिपः कालकवेः सहायो गृहाण पूजां भगवन्नमस्ते ।। ५८ ।।\n( ॐ वायवेय नमः)\nएह्येहि यज्ञेश्वर यज्ञरक्षां विधत्स्व नक्षत्रगणेन सार्द्धम् ।।\nसर्वौषधीभिः पितृभिः सहैव गृहाण पूजां भगवन्नमस्ते ।। ५९ ।।\n( ॐ सोमाय नमः ।।)\nएह्येहि विश्वेश्वर विश्वमूर्ते त्रिशूलखट्वाङ्गधरेण सार्द्धम् ।।\nलोकेन भूतेश्वर यज्ञसिद्ध्यै गृहाण पूजां भगवन्नमस्ते ।। ६० ।।\n( ईशानाय नमः ।।)\nएह्येहि पातालधराधरेन्द्र नागांगनाकिन्नरगीयमान ।।\nयक्षोरगेन्द्रामरलोकसंघैरनंत रक्षाध्वरमस्मदीयम् ।।६१।।\n( ॐ अनंताय नमः)\nएह्येहि विश्वाधिपते मुनींद्र लोकेश सार्द्धं पितृदेवताभिः ।।\nविशाध्वरांतः सततं शिवाय पितामहस्त्वं सततं नमस्ते ।। ६२।।\n( ॐ ब्रह्मणे नमः)\nत्रैलोक्ये यानि भूतानि स्थावराणि चराणि च ।।\nब्रह्मविष्णुशिवैः सार्द्धं रक्षां कुर्वंतु तानि मे ।। ६३ ।।\nदेवदानवगन्धर्वा यक्ष राक्षसपन्नगाः ।।\nऋषयो मनवो गावो देवमातर एव च ।।६४।।\nसर्वे ममाध्वरे रक्षां प्रकुर्वंतु मुदान्विताः ।।\nइत्यावाह्य सुरान्दद्यादृत्विग्भ्यः कण्ठ भूषणम् ।। ६५ ।।\nकुंडलानि च हैमानि सूत्राणि कटकानि च ।।\nतथांगुलिपवित्राणि वासांसि कुसुमानि च ।। ६६ ।।\nद्विगुणं गुरवे दद्याद्भूषणा च्छादनादिकम् ।।\nआघारावाज्यभागौ तु पूर्वं हुत्वा विचक्षणः ।। ६७ ।।\nप्रणवादिस्वनाम्ना च स्वाहांतो होम उच्यते ।।\nहोमः सुराणां कर्तव्यो ये चैवात्र प्रतिष्ठिताः ।। ६८ ।।\nग्रहाणां लोकपालानां शिवकेशवयोस्तथा ।।\nवनस्पतिभ्यो ब्रह्मणे होमः कार्यो यथेच्छया ।। ५९ ।।\nततो मंगलशब्देन स्थापितो वेदमंगलैः ।।\nत्रिःप्रदक्षिणमावृत्य गृहीतकुसुमांजलिः ।। ७० ।।\nशुक्लमाल्यांबरो भूत्वा तां तुलामभिमंत्रयेत् ।।\nनमस्ते सर्वदेवानां शक्तिस्त्वं सत्यमास्थिता ।। ७१ ।।\nसाक्षिभूता जगद्धात्रि निर्मिता विश्वयोनिना ।।\nएकतः सर्वसत्यानि तथानृतशतानि च ।। ७२ ।।\nधर्माधर्मभृतां मध्ये स्थापितासि जगद्धिते ।।\nत्वं तुले सर्वभूतानां प्रमाणमिह कीर्तिता ।। ७३ ।।\nमां तोलयंती संसारादुद्धरात्र नमोस्तुते ।।\nयोऽसौ तत्त्वा धिपो देवः पुरुषः पचविंशकः ।। ७४ ।।\nस एकोऽधिष्ठितो देवि त्वयि तस्मान्नमो नमः ।।\nनमो नमस्ते गोविंद तुलापुरुषसंज्ञक ।। ७५ ।।\nत्वं हरे तारयस्वास्मानस्मात्संसारसागरात् ।।\nपुण्यकालमथासाद्य कृत्वैवमधिवासनम् ।। ७६ ।।\nप्रणम्य परया भक्त्या तां तुलामारुहेद्बुधः ।।\nस सङ्गचर्मकवची सर्वाभरणभूषितः ।। ७७ ।।\nधर्मराजमथादाय हेमसूर्येण संयुतम् ।।\nकराभ्यां बद्धमुष्टिभ्यामास्ते पश्यन्हरेर्मुखम् ।। ७८ ।।\nवामे यमं तथा गृह्य दक्षिणे च रविं तथा ।।\nततोऽपरे तुलाभागे न्यसेयुर्द्विजपुंगवाः ।।\nसाम्यादभ्यधिकं यावत्कांचनं चातिनिर्मलम् ।। ७९ ।।\nपुष्टिकामस्तु कुर्वीत भूमिसंस्थं नरेश्वर ।।\nक्षणमात्रं ततः स्थित्वा पुनरेतदुदीरयेत्।। ८० ।।\nनमस्ते सर्वभूतानां साक्षिभूते सनातने ।।\nपितामहेन देवि त्वं निर्मिता परमेष्ठिना ।। ८१ ।।\nत्वयोद्धृतं जगत्सर्वं सह स्थावरजंगमम् ।।\nसर्वभूतात्मभूतस्थे नमस्ते विश्वधारिणि ।। ८२ ।।\nततोऽवतीर्य गुरवे सर्वमर्द्धं निवेदयेत्।।\nऋत्विग्भ्योऽपरमर्द्धं च दद्यादुदकपूर्वकम् ।। ८३ ।।\nप्राप्य तेषामनुज्ञां वा तथान्येभ्योऽपि दापयेत् ।।\nदीनानाथ विशिष्टादीन्पूजयेद्ब्राह्मणैः सह ।। ८४ ।।\nन चिरं धारयेद्गेहे हेमसंप्रोक्षितं बुधः ।।\nतिष्ठद्भयावहं यस्मात्कष्टव्याधिकरं भवेत् ।। ८५ ।।\nरात्रिं परस्वीकर णाच्छ्रियं प्राप्नोत्यनुत्तमाम् ।।\nअनेनैव विधानेन केचिद्रौप्यमयं तथा त ८६ ।।\nकर्पूरेण तथेच्छंति केचिद्ब्राह्मणपुंगवाः ।।\nतथासिततृतीयायां नार्यः सौभाग्यवर्धिताः ।। ८७ ।।\nकुंकुमेन प्रयच्छंति लवणेन गुडेन च ।।\nतत्र मंत्रा न होमो वा एवमेव प्रदापयेत् ।। ८८ ।।\nविधिनानेन यो दद्या द्दानमेतत्समाहितः ।।\nतस्य पुण्यफलं राजञ्छृणुष्व गदतो मम ।। ८९ ।।\nविमानवरमास्थाय नारी वा पुरुषोऽपि वा ।।\nअप्सरोगणसंकीर्णं गंध र्वनगरोपमम् ।। ९० ।।\nनानावृक्षाकुलं रम्यं नानागंधाधिवासितम् ।।\nअनेकरत्नविद्धांगं मुक्तादामावलंबितम् ।। ९१ ।।\nशयनासनसंकीर्णं पताका भिरलंकृतम् ।।\nघंटाशतरवोद्धुष्टं चामरव्यजनान्वितम्।। ९२ ।।\nसर्वर्तुसुखदं रम्यं सर्वदुःखविवर्जितम् ।।\nइत्थं विमानमारुह्य गच्छेत्सूर्यसलो कताम्।। ९३ ।।\nमित्वा तत्र राजेंद्र कल्पमेकं निरामयः ।।\nविष्णुलोके तथा कल्पं शिवलोके तथैव च ।। ९४ ।।\nविश्वेषां चैव देवानां देव राज पुरे तथा ।।\nपुरे च धर्मराजस्य वरुणस्य तथैव च ।। ९५ ।।\nधनदस्य पुरे स्थित्वा कल्पकोटिशतं नरः ।।\nपुनर्मानुषमभ्येत्य राजा भवति धार्मिकः ।। ९६ ।।\nयज्वा दानपतिर्धीमाञ्छत्रुपक्षक्षयंकरः ।।\nयश्चैतच्छृणुयाद्भक्त्या महादानानुकीर्तनम् ।। ९७ ।।\nसोऽपि मुच्येत पापेन त्रिविधेन न संशयः ।। ९८ ।।\nब्रह्मेशकेशवपरोऽस्ति न पूजनीयो नैवाश्वमेधसदृशः क्रतुरस्ति कश्चित् ।।\nगंगासमं त्रिभुवनेऽपि न तीर्थमस्ति दानं तुलापुरुषतुल्यमिहास्ति नान्यत्।। ९९ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे तुलापुरुषदानविधिवर्णनं नाम पंचसप्तत्युत्तरशततमोऽध्यायः ।। १७५ ।।"
  }
]
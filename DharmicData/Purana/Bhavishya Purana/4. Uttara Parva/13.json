[
  {
    "text": "।। युधिष्ठिर उवाच ।। ।।\nजातिस्मरत्वं देवेश दुष्प्राप्यमिति मे मतिः ।।\nतदहं ज्ञातुमिच्छामि प्राप्यते केन कर्मणा ।। १ ।।\nवरप्रदानाद्देवानामृषीणां सेवनेन वा ।।\nतीर्थस्नानेन वा देव तपोहोमव्रतेन वा ।। २ ।।\n।। श्रीकृष्ण उवाच ।। ।।\nचत्वारि राजन्भद्राणि समुपोष्याणि यत्नतः ।।\nतत्प्रभावाद्भवेन्नूनं राजञ्जातिस्मरो नरः ।। ३ ।।\nशुभोदयः पुरा वैश्यो बभूव यमुनातटे ।।\nतेन व्रतमिदं चीर्णं मृतः कालक्रमादसौ ।। ४ ।।\nसंजयस्य सुतो जातः स्वर्णष्ठीवीति विश्रुतः ।।\nव्रतप्रभावाज्जातिज्ञः स च चौरेर्निपातितः ।। ५ ।।\nनारदस्य प्रभावेण पुनरु जीव्यतेऽप्यसौ ।।\nसस्मार पूर्ववृत्तांतं सकलं व्रतधर्मतः ।।६।।\n।। युधिष्ठिर उवाच ।। ।।\nसंजयस्य कथं पुत्रः स्वर्णष्ठीवीति वा कथम् ।।\nदस्युभिश्च कथं नीतो मृत्युं वै जीवितः कथम् ।। ७ ।।\n।। श्रीकृष्ण उवाच ।।. ।।\nसंजयो नाम राजासीत्कुशावत्यां नराधिप ।।\nदेवर्षी तस्य मित्रे च सदा नारदपर्वतौ ।। ८।।\nएकदा संजयगृहं संप्राप्तौ तौ यदृच्छया ।।\nस्वगतासनदानाद्यैरुपचारैरपूजयत् ।। ९ ।।\nतेषामथोपविष्टानां पूर्ववृत्तांतभाषिणौ ।।\nसंजयस्य सुता प्राप्ता तरुणी पितुरंतिकम् ।। 4.13.१० ।।\nपर्वतः प्राह राजानं कन्येयं वरवर्णिनी ।।\nगुप्तगुल्फा संहतोरूः पीनश्रोणिपयोधरा ।। ११ ।।\nपद्मपत्रेक्षणनखा पद्मकिंजल्कसप्रभा ।।\nआकुञ्चितमृदुस्निग्धैः केशैरविततैर्घनैः ।। १२ ।।\nसविलासा गजगतिः सुनासा कोकिलस्वरा ।।\nअहो रूपमहो धैर्यमहो लावण्यमुत्तमम् ।।१३।।\nतिलपुष्पस्फुटा नासा रूपं संपरिलक्ष्यते ।।\nकस्येयं भद्रिका भद्रा ममातिहृदयंगमा ।। १४ ।।\nएवं ब्रुवा णं तं विप्रं विस्मयोत्फुल्ललोचनम् ।।\nस राजा प्राह कन्येयं दुहिता मम पर्वत ।। १५ ।।\nअथोवाच नृपं धीमान्नारदः क्षुभितेन्द्रियः ।।\nराजन्निवेष्टुकामोऽहं कन्येयं मम दीयताम् ।। १६\nईप्सितं तव दास्यामि वरं मर्त्येषु दुर्ल्लभम् ।।\nएवमुक्तो नारदेन प्रीतात्मा संजयस्तथा ।। १७ ।।\nकृताञ्जलिरुवाचेदं प्रहर्षोत्फुल्ललोचनः ।।\nपुत्रो मे दीयतां क्षिप्रमक्षीणकनकाकरः ।। १८ ।।\nयस्य मूत्रं पुरीषं वा श्लेष्माणं क्षिपति क्षितौ ।।\nजातरूपं हि तत्सर्वं सुवर्णं भवतु स्थिरम् ।। १९ ।।\nएवमस्त्विति तं राजन्नारदः प्रत्यभाषत ।।\nसुवर्णष्ठीविनं पुत्रं ददामि तव सुव्रत ।। 4.13.२० ।।\nएवमुक्त्वा स तां कन्यां सालङ्कारां सुमध्यमाम् ।।\nविवाहयामास तया नारदो हृष्टमानसः ।।२१ ।।\nतत्तस्य चेष्टितं दृष्ट्वा पर्वतः क्रोधमूर्छितः ।।\nउवाच नारदं रोषाद्दीप्ताक्षः स्फुरिताधरः ।। २२ ।।\nमयेयं प्रार्थिता पूर्वं त्वया यस्माद्विवाहिता ।।\nतस्मान्मया समं स्वर्गं न गंतासि कथंचन ।। २३ ।।\nदत्तस्त्वयास्य यः पुत्रो वरदानेन नारद ।।\nसोऽपि चौरैरभिहतः पञ्चत्वमुपयास्यति ।। २४ ।।\nएवमुक्तः पर्वतेन नारदः प्राह दुर्मनाः ।।\nन त्वं धर्मं विजानासि किञ्चिन्मूढोऽसि दुर्मते ।। २५ ।।\nसामान्यं सर्वभूतानां कन्या भवति सुव्रत ।।\nन तस्या वरणे दुःखं पश्यंतीह बहुश्रुताः ।। २६ ।।\nन सेवितास्त्वया वृद्धास्तेन मां शपसे रुषा ।।\nपणिग्रहणमंत्राणां निष्ठा स्यात्सप्तमे पदे ।। २७ ।।\nयस्मादेतदविज्ञाय शपसे मामनागसम् ।।\nतस्मात्त्वमप्यहो स्वर्गं न गंतासि मया विना ।। २८ ।।\nसंजयस्य सुतः शापाद्यदि पञ्चत्वमेष्यति ।।\nआनयिष्ये तथाप्येनं यमलोकान्न संशयः ।।२९।।\nएवं शप्त्वा तदाऽ न्योन्यं देवर्षी तावुभौ पुनः ।।\nपूजितौ संजयेनाथ जग्मतुः स्वाश्रमं प्रति ।। 4.13.३० ।।\nअथास्य सप्तमे मासि जातः पुत्रो नृपस्य सः ।।\nस्वर्णष्ठीवीति नामास्य यथार्थमकरोत्पिता ।। ३१ ।।\nजातिस्मरः स्मरवपुः सुवर्णोत्पत्तिकारणम् ।।\nसर्वभूतरुतज्ञोऽभूद्भद्रव्रतफलादिह ।। ३२ ।।\nमूत्रश्लेष्मपुरीषादि यत्किञ्चित्क्षिपति क्षितौ ।।\nजायते कनकं सर्वं प्रसादान्नारदस्य च ।।३३।।\nतेनासौ यजते राजा विधिवद्भूरिदक्षिणैः ।।\nराजसूयादिभिर्यज्ञैर्वि विधैर्ब्राह्मणैर्वृतः ।।३४।।\nबभार भृत्याननिशं पुपोष स्वजनातिथीन् ।।\nचकार देवतागारं सरश्चारामवाटिकाः ।।३५।।\nजातस्नेहं तथा पुत्रं ररक्ष रक्षि भिर्वृतः ।।\nराशयः कनकस्यास्य बभूवुर्नृपतेः सुतात्।।३६।।\nअथास्य दस्यवः केचिच्छ्रुत्वा तं कनकाकरम्।।\nधनलोलुपया जघ्नुर्दाक्षिणात्या मदोद्ध ताः।।३७।।\nतस्मिन्विनष्टे तन्नष्टं वरदानसमुद्भवम् ।।\nकनकं तदपश्यंतो जग्मुरन्योन्यतः क्षयम् ।।३८।।\nपातितं दस्युभिः पुत्रं दृष्ट्वा राजा सुदुःखितः।।\nविललापाकुलमतिः स मुमोह पपात च ।।३९।।\nविलपंतं तु तं दृष्ट्वा नारदः प्राह संजयम् ।।\nराजन्विषादं मा कार्षीः शृण्विमां भारतीं मम ।।4.13.४०।।\nइत्युक्त्वा स समाचख्यौ चरितानि महौजसाम् ।।\nविशिष्टानां नरेन्द्राणां यतीनां दक्षिणावताम् ।। ४१ ।।\nश्रुत्वा राजा नरेंद्राणां चरितानि महा त्मनाम् ।।\nविनष्टशोकः सहसा प्रकृतिस्थो वभूव सः ।।४२।।\nनारदोऽपि नरेंद्रस्य मृतं पुत्रं यमालयात् ।।\nआनयामास तरसा तथारूपं यथा हतम् ।। ४३ ।।\nदृष्ट्वा स्पृष्ट्वा स पुत्रं तं परितुष्टेन चेतसा ।।\nव्रीडितो विस्मितश्चैव कृताञ्जलिरथाव्रवीत् ।। ४४ ।।\nकिमाश्चर्यं प्रसन्नेन भवता मम नारद ।।\nदत्तः पुत्रस्तथाभूतो दस्युभिर्घातितो यथा ।। ४५ ।।\nषण्मासांते पुनरसौ जीवितं सर्वमेव तत् ।।\nसस्मार पूर्वं वृत्तांतं भद्राणां पारणात्किल ।। ४६ ।।\nएतत्ते सर्वमाख्यातं जातिस्मरणकारकम् ।।\nव्रतं व्रताधिकं श्रेष्ठं किमन्यत्कथयामि ते ।।४७ ।।\n।। श्रीकृष्ण उवाच ।। ।।\nब्राह्मणाश्चैव शूद्राश्च कुले महति जन्म च ।।\nदाता क्षमी धनी वाग्मी रूपी स्वैर्भद्रकैर्भवेत् ।।४८।।\nचत्वारि राजन्भद्राणि चतुष्पादानि तानि वै ।।\nतान्येव बहुविघ्नानि दुष्प्राप्यान्यकृतात्मभिः ।। ४९ ।।\nमार्गशीर्षे तु प्रथमं द्वितीयं फाल्गुने तथा ।।\nज्येष्ठे तृतीयं राजेन्द्र ख्यातं भाद्रपदे परम् ।। 4.13.५० ।।\nफाल्गुनामलपक्षादौ त्रीन्मासांस्तु नराधिप ।।\nतत्त्रिपुष्पमिति ख्यातं तपस्याकरणं परम् ।। ५१ ।।\nज्येष्ठस्य शुक्लपक्षादौ त्रीन्वै मासान्युधिष्ठिर ।।\nतत्त्रिराममिति ख्यातं सत्यशौर्यप्रदायकम् ।। ५२ ।।\nशुक्ले भाद्रपदस्यादौ त्रीन्मासान्पांडुनंदन ।।\nतत्त्रिरंगमिति ख्यातं वहुविद्याप्रदायकम् ।। ५३ ।।\nशुक्लमार्गशिरस्यादौ त्रीन्मासांस्तु नराधिप ।।\nतद्विष्णुपदमित्युक्तं सर्वधर्मप्रदायकम् ।। ५४ ।।\nसमासेनैव चोक्तानि भद्राण्येतानि भारत ।।\nकर्तव्यानि नरैः स्त्रीभिर्वा ब्रह्मणानुमतेन वा ।। ५५ ।।\n।। युधिष्ठिर उवाच ।। ।।\nविस्तरेणैव मे ब्रूहि देवदेव जगत्पते ।।\nभद्राणां नियमाधानं प्रधाननियमांस्तथा ।। ५६ ।। ।।\n।।श्रीभगवानुवाच ।। ।।\nशृणु राजन्नवहितो भद्राणां विस्तरं परम् ।।\nकथयिष्ये न कथितं कस्यचिद्यन्मयापुरा ।।५७।।\nशुक्ले मार्गशिरस्यादौ चत्वारस्तिथयो वराः ।।\nद्वितीया च तृतीया च चतुर्थी पञ्चमी तथा ।। ५८ ।।\nएकभुक्तासनस्तिष्ठेत्प्रतिपद्यां जितेन्द्रियः ।।\nप्रभाते तु द्वितीयायां कृत्वा यत्करणीयकम् ।। ५९ ।।\nप्रहरत्रये समधिके गते स्नानं समाचरेत् ।।\nमृद्गोमयं च संगृह्य मंत्रैरेभिर्विचक्षणः ।। 4.13.६० ।।\nअहं ते तु प्रदिश्यामि मंत्राणां विधिमुत्तमम् ।।\nयेषां देयो न देयो वा ताञ्छृष्व वदामि ते ।। ६१ ।।\nब्राह्मणाः क्षत्रिया वैश्याः शूद्रा ये शुचयोऽमलाः ।।\nतेषां मंत्राः प्रदेया वै न तु संकीर्णधर्मिणाम् ।। ६२ ।।\nया स्त्री भर्त्रा वियुक्तापि स्वाचारैः संयुता शुभा ।।\nसा च मन्त्रान्प्रगृह्णातु सभर्त्री तदनुज्ञया ।।६३।।\nस्नानं नद्यां तडागे वा वाप्यां कूपे गृहेपि वा ।।\nदशोत्तरं फलं ज्ञेयमधिकं हि समन्त्रकम् ।। ६४ ।।\nमृदं मंत्रेण संगृह्य सर्वांगेषु प्रलेपयेत् ।।\nत्वं मृत्स्ने वंदिता देवैः समलैर्द्दैत्यघातिभिः ।। ६५ ।।\nमयापि वंदिता भक्त्या मामतो विमलं कुरु ।। ६६ ।।\nइति मृन्मंत्रः ।।\nएवं जपन्मृदं दत्त्वा स्वहस्ताग्रेसमंत्रकम् ।।\nजलावगाहनं कुर्यात्कुण्डमालिख्य धर्मवित् ।।\nसिद्धार्थकैः कृष्णतिलैर्वचासर्वौषधीः क्रमात् ।। ६७ ।।\nत्वमादिः सर्वदेवानां जगतां च जगन्मये ।।\nभूतानां वीरुधांचैव रसानांपतये नमः ।। ६८ ।।\nगंगासागरजं तोयं पौष्करं नार्मदं तथा ।।\nयामुनं सांनिहत्यं च संनिधानमिहास्तु मे ।। ६९ ।।\nइति स्नानमंत्रः ।।\nशरीरालंभनं पूर्वं कृत्वा मृद्गोमयांबुभिः।।\nएवं स्नात्वा समाप्लुत्य आचम्य तटमास्थितः ।।4.13.७०।।\nनिवस्य वाससी शुभ्रे शुचिः प्रयतमानसः ।।\nदेवान्पितॄन्मनुष्यांश्च तर्पयेत्सुसमाधिना ।। ७१ ।।\nएवं गृहीतनियमो गृहं गच्छेच्छुचिव्रतः ।।\nउपविश्य न संजल्पेद्यावच्चन्द्रस्य दर्शनम् ।। ७२ ।।\nस्नात्वा चैव ततो नाम तृतीयादि चतुर्दिने ।।\nनमः कृष्णाच्युतानंत हृषीकेशेति च क्रमात ।। ।। ७३ ।।\nचतुर्दिने द्वितीयादौ देवमभ्यर्चयेऽच्युतम् ।।\nप्रथमेह्नि स्मृता पूजा पादयोश्चक्रपाणिनः ।। ७४ ।।\nनाभिपूजा द्वितीयेह्नि कर्तव्या विधिवन्नरैः ।।\nमुरद्विषस्ततीयेह्नि पूजां वक्षसिविन्यसेत् ।। ७५ ।।\nचतुर्थेह्नि जगद्धातुः पूजां शिरसि कल्पयेत् ।।\nपुष्पैर्विलेपनैर्धूपैरर्घ्यं दद्युर्वि भूषणैः ।। ७६ ।।\nघीवरैर्हरिनैवेद्यैर्दीपदानैश्च भक्तितः ।।\nपूजयित्वा विधानेन विष्णुं विश्वेश्वरं व्रती ।। ७७ ।।\nततो दिनावसाने तु मुहूर्ते निर्गते सति ।।\nअर्घ्यं प्रदद्यात्सोमाय भक्त्यातद्भावभावितः ।। ७८ ।।\nशशिचन्द्रशशांकेन्दुनामानि क्रमशो नरः ।।\nतृतीयादिषु चन्द्रस्य संकीर्त्यार्घ्यं निवेदयेत् ।। ७९ ।।\nस चार्घ्यो यादृशो देय ऋद्धिमद्भिरथेतरैः ।।\nतत्ते सम्यक्प्रवक्ष्यामि युधिष्ठिर निबोध मे ।। 4.13.८० ।।\nचन्दनागुरुकर्पूरदधि दूर्वाक्षतादिभिः ।।\nरत्नैः समुद्रजैश्चान्यैर्वज्रवैदूर्यमौक्तिकैः ।। ८१ ।।\nपुष्पैः फलैः स्वकालोत्थैः खर्जूरैर्न्नालिकेरकैः ।।\nवस्त्राच्छादनगोवा जिभूमिहेमगजान्वितैः ।। ८२ ।।\nसत्त्वयुक्तस्य ऋद्धस्य राजन्नेष विधिः स्मृतः ।।\nइतरस्य यथाशक्ति फलपुष्पाक्षतोदकैः ।। ८३ ।।\nलवणं गुडं घृतं तैलं पयःकुंभास्तिलैः सह ।।\nअर्घेष्वेतानि शस्तानि शशिवृद्ध्या विवर्द्धयेत् ।। ८४ ।।\nप्रत्यहं वर्द्धयेदर्घ्यं शशि वृद्ध्या नरोत्तम ।।\nएवमर्घः प्रदातव्यः शृणु मंत्रविधिक्रमम् ।। ८५ ।।\nनवोनवोसि मासांते जायमानः पुनःपुनः ।।\nत्रिरग्निसमवेतो वै देवानाप्यायसे हविः ।। ८६ ।।\nगगनाङ्गणसद्दीप दुग्धाब्धिमथनोद्भव ।।\nभाभासितदिगाभोग रमानुज नमोऽस्तु ते ।। ८७ ।।\nदत्त्वार्घ्यं द्विजराजाय तद्विप्राय निवेदयेत् ।।\nनिर्वर्त्यार्घ्यक्रममिमं ततो भुंजीत वाग्यतः ।। ८८ ।।\nभूमिं तु भाजनं कृत्वा पद्मपत्रसमास्तृताम् ।।\nपालाशैर्मधुपत्रैर्वा सुरूपैर्वा शिलातले ।। ८९ ।।\nसमालभ्य धरां देवीं मंत्रेणानेन मंत्रवित् ।।\nत्वत्तले भोक्तुकामोऽहं देवि सर्वरसोद्भवे ।। 4.13.९० ।।\nमदनुग्रहाय सुस्वादं कुर्वन्नममृतोपमम् ।।\nएवं जप्त्वा च भुक्त्वा च शाकं पाकं गुणोत्तरम् ।। ९१ ।।\nआचम्य खान्युपालभ्य स्मृत्वा सोमं स्वपेद्भुवि ।।\nभोक्तव्यं तु द्रितीयायामक्षारलवणं हविः ।। ९२ ।।\nमुन्यन्नं तु तृतीयायां चतुर्थ्यां गोरसोत्तरम् ।।\nघृताक्ताः सगुणाः शस्ताः पञ्चम्यां कृशरास्सदा ९३ ।।\nशस्ता भद्रेषु सर्वेषु सदा श्यामाकतण्डुलाः ।।\nप्रसाधिका घृतं गव्यं वन्यं फलमयाचितम् ।। ९४ ।।\nप्रातः स्नानं ततः कृत्वा संतर्ज्य पितृदेवताः ।।\nभोजयेद्ब्राह्मणान्भक्त्या दत्तदानान्विसर्जयेत ।।९५।।\nभृत्यबन्धुजनैः सार्द्धं पश्चाद्भुञ्जीत कामतः ।।\nएवं भद्रेषु सर्वेषु त्रिमासेषु गतेषु यः ।।९६।।\nकरोत्येतन्नरो भक्त्या वर्षमेकममत्सरी ।।\nतस्य श्रीर्विजयश्चैव नित्यं सोमः प्रसीदति ।।९७।।\nएतत्करोति या कन्या शुभं प्राप्नोति सा पतिम् ।।\nदुर्भगा सुभगा साध्वी भवत्यविधवा सदा ।। ९८ ।।\nराज्यार्थी लभते राज्यं धनार्थी लभते धनम् ।।\nपुत्रार्थी लभते पुत्रानिति प्राह प्रभाकरः ।। ९९ ।।\nयोषित्कुलाकुलविवाहमनोरमाणि शय्यान्नयानशयनासनशोभितानि ।।\nभद्राण्यवाप्य धनपुत्रकलत्रजानि जातिस्मरो भवति भारत भद्रकर्ता ।। 4.13.१०० ।।"
  }
]
[
  {
    "text": "।। युधिष्ठिर उवाच ।। ।।\nयन्न सिद्ध्यन्ति कर्माणि प्रारब्धानि नरोत्तमैः ।।\nतत्केन कारणेनैतत्पृष्टो मे ब्रूहि माधव ।। १ ।।\n।। श्रीकृष्ण उवाच ।। ।।\nविनायकोर्थसिद्ध्यर्थं लोकस्य विनियोजितः ।।\nगणानामाधिपत्ये च रुद्रेण ब्रह्मणा तथा ।। २ ।।\nतेनोपसृष्टो यस्तस्य लक्षणानि निबोधत ।।\nस्वप्नेऽवगाहतेऽत्यर्थं जलं मुण्डांश्च पश्यति ।। ३ ।।\nकाषायवाससश्चैव क्रव्यादांश्चाधिरोहति ।।\nअंत्यजैर्गर्दभैरुष्ट्रैः सहैकत्रावतिष्ठते ।। ४ ।।\nव्रजमानस्तथात्मानं मन्यते तु गतं परैः ।।\nविमना विफलारंभः ससीदत्यनिमित्ततः ।। ५ ।।\nपातकी विहीनच्छायो म्लानत्वहेतुलक्षणः ।।\nकरभारूढमात्मानं महिषखरगं  तथा ।।६।।\nयातुधानाश्रितं यानं श्मशानस्यांतिकं नृप ।।\nवीक्षेत कुरुशार्दूल स्वप्नांते नात्र संशयः ।।\nतैलार्द्रमात्रं स्वं देहं करवीरविभूषितम्।।७।।\nतेनोपसृष्टो लभते न राज्यं राजनंदनः ।।\nकुमारी न च भर्तारमपत्यं गर्भमंगना ।। ८ ।।\nआचार्यत्वं श्रोत्रियश्च न शिष्योऽध्ययनं तथा।।\nवणिग्लाभं न चाप्नोति कृषिं चैव कृषीवलः ।। ९ ।।\nस्नपनं तस्य कर्तव्यं पुण्येऽह्नि विधिपूर्वकम् ।।\nगौरसर्षपकल्केन वस्त्रेणाच्छादितस्य तु ।। 4.32.१० ।।\nसर्वौषधैः सर्वगन्धैर्विलिप्तशिरसस्तथा ।।\nशुक्लपक्षे चतुर्थ्यां तु वारे वा धिषणस्य तु ।। ११ ।।\nपुष्ये च वीरनक्षत्रे तस्यैव पुरतो नृप ।।\nभद्रासनोपविष्टस्य स्वस्तिर्वाच्या द्विजैः शुभैः ।। १२ ।।\nचत्वार ऋग्यजुः सामाथर्वणप्रवणास्ततः ।।\nव्योमकेशं तु संपूज्य पार्वतीं भूमिजं तथा ।। ।। १३ ।।\nकृष्णस्य पितरं चाथ अवतारं सितं तथा ।।\nधिषणं क्लेदपुत्रं च कोणं लक्ष्मीं च भारत ।।\nविधुंतुदं बाहुलेयं नंदकस्य च धारिणम् ।। ।। १४।।\nअश्वस्थानाद्गजस्थानाद्वल्मीकात्संगमाद्ह्रदात् ।।\nमृत्तिकां रोचनां रत्नं गुग्गुलुं चाप्सु निक्षिपेत् ।। १५ ।।\nयदाहृतं ह्येकवर्णैश्चतुर्भिः कलशैर्ह्रदात् ।।\nचर्मण्यानडुहे रक्ते स्थाप्य भद्रासनं तथा ।। १६ ।।\nसहस्राक्षं शतधारमृषिभिः पावनं कृतम् ।।\nतेन त्वामभिषिंचामि पाव मान्यः पुनंतु मे ।। १७ ।।\nॐ भगं ते वरुणो राजा भगं सूर्यो बृहस्पतिः ।।\nभगमिन्द्रश्च वायुश्च भगं सप्तर्षयो ददुः ।। १८ ।।\nयत्ते केशेषु दौर्भाग्यं सीमंते यच्च मूर्द्धनि ।।\nललाटे कर्णयोरक्ष्णोरापस्तद्घ्नंतु सर्वदा ।। १९ ।।\nस्नातस्य सार्षपं तैलं स्रुवेणौदुंबरेण तु ।।\nजुहुयान्मूर्ध्नि शकलान्सव्येन प्रतिगृह्य च ।। 4.32.२० ।।\nमितश्च सम्मितश्चैव तथा शालकटंकटो ।।\nकूष्माण्डो राजपुत्रश्चेत्यंते स्वाहासमन्वितैः ।। २१ ।।\nनामभिर्बलिमन्त्रैश्च नमस्कारसमन्वितैः ।।\nदद्याच्चतुष्पथे शूर्पे कुशानास्तीर्य सर्वतः ।। २२ ।।\nकृताकृतांस्तंडुलांश्च पल लौदनमेव च ।।\nमत्स्यान्ह्यपक्वांश्च तथा मांसमेतावदेव तु ।। २३ ।।\nपुष्पान्वितं सुगन्धं च सुरां च त्रिविधामपि ।।\nमूलकं पूरिका पूपांस्तथैवोंडेरकस्रजः ।। २४ ।।\nदध्यन्नं पायसं चैव गुडवेष्टितमोदकम् ।।\nविनायकस्य जननीमुपतिष्ठेत्ततोंबिकाम् ।।\nदूर्वासर्षप पुष्पाणां दत्त्वार्घ्यं पूर्णमञ्जलिम् ।। २५ ।।\nरूपंदेहि जयं देहि भगं भवति देहि मे ।।\nपुत्रान्देहि धनं देहि सर्वान्कामांश्च देहि मे ।। ।। २६ ।।\nप्रबलं कुरु मे देवि बलविख्यातिसम्भवम् ।।\nशुक्लमाल्यांबरधरः शुक्लगन्धानुलेपनः ।।\nभोजयेद्ब्राह्मणान्दद्याद्वस्त्रयुग्मं गुरोरपि ।। २७ ।।\nएवं विनायकं पूज्य ग्रहांश्चैव विधानतः ।।\nकर्मणां फलमाप्नोति श्रियं प्राप्नोत्यनुत्तमाम् ।। २८ ।।\nआदित्यस्य सदा पूजां तिलकं स्वामिनस्तथा ।।\nमहागणपतेश्चैव कुर्वन्सिद्धिमवाप्नुयात् ।। २९ ।।\nवैनायकं विनयसत्त्ववतां नराणां स्नानं प्रशस्तमिह विघ्नविनाशकारि ।।\nकुर्वंति ये विधिवदत्र भवंति तेषां कार्याण्यभीष्टफलदानि न संशयोऽत्र ।। 4.32.३० ।।"
  }
]
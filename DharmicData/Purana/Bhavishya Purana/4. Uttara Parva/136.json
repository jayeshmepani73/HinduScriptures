[
  {
    "text": "।। युधिष्ठिर उवाच ।। ।।\nभूतमातेति संहृष्टे ग्रामेग्रामे पुरेपुरे ।।\nगायन्नृत्यन्हसँल्लोकः सर्वतः परिधावति ।। १ ।।\nउन्मत्तवत्प्रलपति क्षितौ पतति मत्तवत् ।।\nक्रुद्धवद्धावति पुरान्मत्तवत्कर्षते बहिः ।। २ ।।\nमुखांगभंगान्कुरुते लोके वातगृहीतवत् ।।\nभूतवद्भस्मगात्रं तु कर्दमानवगाहते ।। ३ ।।\nकिमेष शास्त्रनिर्दिष्टो मार्गः किमुत लौकिकः ।।\nमुह्यते मे मनः कृष्ण त्वं तु वक्तुमिहार्हसि ।। ४ ।।\n।। श्रीकृष्ण उवाच ।। ।।\nशृणु पार्थ प्रवक्ष्यामि यत्ते किञ्चिन्मनोगतम् ।।\nआस्तिकः श्रद्दधानश्च भवतीति मतिर्मम ।। ५ ।।\nपार्वत्या सहितः पार्थ मन्दरे चारुकन्दरे ।।\nक्रीडन्नास्ते मुदा युक्तो दिव्यक्रीडनकैर्हरः ।। ६ ।।\nहंसोन्नतगतिं चारुकुम्भभ्राजिकुचद्वयम् ।।\nसिञ्जत्सद्रशनां हृष्टां दृष्ट्वा गौरीं जगद्गुरुः ।। ७ ।।\nदग्धकामोऽपि च हरः संदीप्तमदनोऽभवत् ।।\nनिःसृतां कामयामास महार्हशयने शिवः ।। ८ ।।\nरतस्थयोस्तयोर्जातं दिव्यवर्षशतं यदा ।।\nतदा देवीसमुच्छ्रायनिरोधान्निर्गता बहिः।।९।।\nमूत्रोदकात्समुत्तस्थौ नारी निर्दारितोदरा ।।\nकृष्णा करालवदना पिंगाक्षा मुक्तमूर्द्धजा ।। 4.136.१० ।।\nकपालमालाभरणा बद्धपिंडोर्ध्वपिंडिका ।।\nखट्वाङ्गकं कालधरा मुद्राङ्कितकरा शिवा ।। ११ ।।\nव्याघ्रचर्मांबरधरा रणत्किंकिणिमेखला ।।\nडमड्डमड्डमरुका फूत्कारापूरितांबरा ।। १२ ।।।\nतस्याः पार्श्वानुजाश्चान्या गीतवाद्यलयानुगाः ।।\nउत्तालतालमबला नृत्यंति च हसंति च ।। १३ ।।\nकपालखट्वाङ्गधरा गजचर्मावगुण्ठिताः ।।\nतथैव शंकराज्जातस्तद्रूपाभरणः पुमान् ।। १४ ।।\nअनुगम्यमानो बहुभिर्भूतैरतिभयंकरैः ।।\nसिंहशार्दूलवदनै रदनोल्लिखितांबरैः ।। १५ ।।\nएकीभूतैः क्षणेनैव तौ भवानीभवोद्भवौ ।।\nदृष्ट्वा हृष्टमना देवः प्राह देवीं सुविस्मिताम् ।। १६ ।।\nकल्याणि पश्य पश्यैतौ मत्त्वदङ्गसमुद्भवौ ।।\nबीभत्साद्भुतशृंगारवरायुधविधारिणौ ।। १७ ।।\nभ्रातृभांडौ यथा देवि तद्वदेतौ मतौ मम ।।\nनृनार्योरंतरं किञ्चित्सादृश्यात्प्रतिभासयेत् ।। १८ ।।\nभ्रातृभांडा भूतमाता तथैवोदकसेविका ।।\nसंज्ञात्रयं तयोः कृत्वा ततः प्रादाद्वरं हरः ।। १९ ।।\nभुक्त्वार्होपगतां चैतां जरत्तरुतले स्थिताम् ।।\nसेवयिष्यंति ये भक्त्या जलसंपूर्णकंडुकैः ।। 4.136.२० ।।\nचन्दनेन समालभ्य पुष्पधूपैरथार्च्य ताम् ।।\nभोजयेत्क्षिप्रया चैव कृशरापूपपायसैः ।। २१ ।।\nय एवं कुरुते देवि भक्तिभावेन भावितः ।।\nस पुत्रपशुवृद्धिं च शरीरारोग्यमाप्नुयात् ।। २२ ।।\nन शाकिन्यो गृहे तस्य न पिशाचा न राक्षसाः ।।\nपीडां कुर्वंति शिशवो यांति वृद्धिं निरामयाः ।। २३ ।।\n।। युधिष्ठिर उवाच ।। ।।\nकदा पूजा प्रकर्तव्या भूतमातुः सुखार्थिभिः ।।\nपुरुषैः पुरुषव्याघ्र यत्तन्मे वक्तुमर्हसि ।। २४ ।।\n।। श्रीकृष्ण उवाच ।। ।।\nसर्वत्रैषा भगवती बालानां हितकारिणी ।।\nनामभेदैः क्रियाभेदैः कालभेदैश्च पूज्यते ।। २५ ।।\nप्रतिपत्प्रभृति ज्येष्ठे यावत्पंचदशी तिथिः ।।\nतावत्पूजा प्रकर्तव्या प्रेरणैः प्रेक्षणीयकैः ।। २६ ।।\nविकर्मफलनिर्देशः पांडवानां विडंबनम्।।\nप्रदृश्यंते हास्यपरैर्नरैरद्भुतचेष्टितैः ।। २७ ।।\nविश्वास्यधनलोभेन संध्यायां निहतः पथि ।।\nआरोहणं च शूलाग्रे न पश्यंतं हि पश्यति ।। २८ ।।\nदृष्टो भवद्भिः संहृष्टः परपारावमर्शकः ।।\nछित्त्वा स्वहस्तैर्यद्दत्तो विभुना मुख्यमोदकः ।। २९ ।।\nशीर्णसूक्ष्मेण पत्रेण बाला मालानुमोदिताः ।।\nमुष्कभुग्रासमारूढो मुखं कृत्वा च पश्चिमे ।। 4.136.३० ।।\nहे जनाः किं न पश्यध्वं स्वामिद्रोहकरं परम् ।।\nकरपत्रैर्विदार्यंतमुच्छलच्छोणितच्छटम्।।३१।।\nचरैः किलासैः संप्राप्तः सर्वोद्वेगकरः परम् ।।\nदंडप्रहाराभिहतो नीयते दंडपाशिकैः ।। ३२ ।।\nप्रेक्षकैर्वेष्टितः स्तेनो रटत्येष विमोहितः ।।\nसंयम्य नीयतेयं तु मूर्खः क्रौर्याविलेक्षणः ।। ३३ ।।\nसितकेशं सितश्मश्रुसितांबरधरं द्विजम् ।।\nवटचेष्टाचपेटाभिर्हन्यमानं न पश्यत ।। ३४ ।।\nगृहान्निष्क्रम्यतां  रंडा वृद्धो भूत्वाप्यसौ स्त्रियाः ।।\nस्वस्या असौ न कुरुते मूढो भरणपोषणम् ।। ३५ ।।\nभैरवाभरणोत्ताला व्यालयज्ञोपवीतिनः ।।\nप्रदत्त्वाताण्डवपदान्पश्यध्वं ध्वांतदीपकान् ।। ३६ ।।\nनिर्वेदकोऽस्य हृदये न किंचिदपि तिष्ठति ।।\nगृहीतं यदनेनेदं बालेनापि महाव्रतम् ।। ३७ ।।\nरक्तदृक्काककृष्णांगं शबरं किं न पश्यत ।।\nतरुकोटरांतरगतांश्छित्वा च शुकशावकान् ।। ३८ ।।\nबहुभिः कोष्ठकीकृत्य शरौघैः शकलीकृतम् ।।\nविमुक्तढक्काहंकारसुप्रहारं निरीक्षत ।। ३९ ।।\nइमां कृष्णार्द्धवदनां गृहीतां सिंदुरार्चिताम् ।।\nविमुक्तकेशां नृत्यंतीं पश्यध्वं योगिनीमिव ।। 4.136.४० ।।\nगंभीरतूर्यध्वनिना प्रबुद्धां वृत्ततांडवाम् ।।\nएवं प्रेक्षणकं कृत्वा नयेत्वृक्षतले च ताम् ।।४१।।\nएवं कृते न दारिद्र्यं न च दुःखं भवेन्नृणाम् ।। ४२ ।।"
  }
]
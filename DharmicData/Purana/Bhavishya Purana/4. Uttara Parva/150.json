[
  {
    "text": "।। युधिष्ठिर उवाच ।। ।।\nयुष्मद्वाक्यामृतमिदं ह्यहं शृण्वञ्जनार्दन।।\nन तृप्तिमधिगच्छामि जातं कौतूहलं हि मे ।। १ ।।\nगोपतिः किल गोविन्दस्त्रिषु लोकेषु विश्रुतः ।।\nगोवृषस्य प्रदानेन त्रैलोक्यमभिनंदति ।। २ ।।\nतस्माद्गोवृषकल्पस्य विधानं कथयाच्युत ।। ३ ।।\n।। श्रीकृष्ण उवाच ।। ।।\nवृषदानफलं पुण्यं शृणुष्व कथयामि ते ।।\nपवित्रं पावनं चैव सर्वदानोत्तमं तथा ।। ४ ।।\nदशधेनुसमोऽनड्वानेकश्चैव धुरंधरः ।।\nदशधेनुप्रदानाद्धि स एवैको विशिष्यते ।। ५ ।।\nवोढा च चारुपृष्ठांगो ह्यरोगः पांडुनंदन ।।\nयुवा भद्रः सुशी लश्च सर्वदोषविवर्जितः ।। ६ ।।\nधुरंधरः स्थापयते एक एव कुलं महत् ।।\nत्राता भवति संसारान्नात्र कार्या विचारणा ।। ७ ।।\nअलंकृत्य वृषं शांतं पुण्येह्नि समुपस्थिते ।।\nरौप्यलाड्गूलसंयुक्तं ब्राह्मणाय निवेदयेत् ।। ८ ।।\nमंत्रेणानेन राजेन्द्र तं शृणुष्व वदामि ते ।।\nधर्मस्त्वं वृषरूपेण जग दानंदकारक ।। ९ ।।\nअष्टमूर्तेरधिष्ठानमतः पाहि सनातन ।।\nदत्वैवं दक्षिणायुक्तं प्रणिपत्य विसर्जयेत् ।। 4.150.१० ।।\nसप्तजन्मकृतं पापं वाङ्मनः कायकर्मजम् ।।\nतत्सर्वं विलयं याति गोदानसुकृतेन च ।। ११ ।।\nयानं वृषभसंयुक्तं दीप्यमानं सुशोभितम् ।।\nआरुह्य कामगं दिव्यं स्वर्लोकमधिरोहति ।। १२ ।।\nयावंति तस्य रोमाणि गोवृषस्य महीपते ।।\nतावद्वर्षसहस्राणि गवां लोके महीयते ।। १३ ।।\nगोलोकादवतीर्णस्तु इहलोके द्विजोत्तमः ।।\nयज्ञयाजी महातेजाः सर्वब्राह्मणपूजितः ।। १४ ।।\nतवोक्तं वै महाराज कस्य देयो वृषोत्तमः ।।\nतदप्यहं ते वक्ष्यामि पात्रं त्राणप्रदं नृणाम् ।। १५ ।।\nयेषां सदा वै श्रुतिपूर्णकर्णा जितेन्द्रियाः प्राणिवधे निवृत्ताः ।।\nप्रतिग्रहे संकुचिता गृहस्थास्ते ब्राह्मणास्तारयितुं समर्थाः ।।१६ ।।\nगात्रे दृढं भारसहं सुपुष्टं सुशृङ्गिणं सर्वगुणोपपन्नम् ।।\nदत्त्वर्षभं गोदशकेन तुल्यं सत्यं भवंति भुवि तत्फलभागिनस्ते ।। १७ ।।"
  }
]
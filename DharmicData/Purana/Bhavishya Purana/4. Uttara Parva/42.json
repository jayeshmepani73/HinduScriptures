[
  {
    "text": "।। श्रीकृष्ण उवाच ।। ।।\nयेयं मार्गशिरे मासि षष्ठी भरतसत्तम ।।\nपुण्या पापहरा धन्या शिवा शान्ता गृहप्रिया ।। १ ।।\nनिहत्य तारकं षष्ठ्यां गुहस्तारकराजवत् ।।\nरराज तेन दयिता कार्त्तिकेशस्य सा तिथिः ।।\nस्नानदानादिकं कर्म तस्यामक्षयमुच्यते ।।२।।\nयस्यां पश्यंति गांगेयं दक्षिणापथमाश्रितम् ।।\nब्रह्महत्यादिपापैस्ते मुच्यंते नात्र संशय. ।। ३ ।।\nतस्मादस्यां सोपवासः कुमारं स्वर्णसंभवम्।।\nराजतं वा महाराज मृन्मयं वापि कारयेत् ।। ४ ।।\nअपराह्णे ततः स्नात्वा समाचम्य यतव्रती ।।\nपद्मासनस्थो गाङ्गेयं ध्यायंस्तिष्ठेत्समाधिना ।। ५ ।।\nब्राह्मणस्तु ततो विद्वान्गृहीत्वा करकं नवम् ।।\nपातयेत्तस्य शिरसि धारां वै दक्षिणामुखः ।। ६ ।।\nचन्द्रमण्डलभूतानां भवभूतिपवित्रिता ।।\nगंगाकुमारधारेयं पतिता तव मस्तके।।७।।\nएवं स्नात्वा समभ्यर्च्य भास्करं भुवनाधिप ।।\nपुष्पधूपादिना पश्चात्पूजयेत्कृत्तिकासुतम् ।। ८ ।।\nदेव सेनापते स्कन्द कार्त्तिकेय भवोद्भव ।।\nकुमार गुह गांगेय शक्तिहस्त नमोऽस्तु ते ।। ९ ।।\nएभिर्न्नामपदैः पूज्य नैवेद्यं विनिवेदयेत् ।।\nफलानि दक्षिणान्नानि   चन्दनं मलयोद्भवम्।। ।।4.42.१ ०।।\nपार्श्वस्थौ पूजयेच्छागकुक्कुटौ स्वामिवल्लभौ।।\nसकलापं मयूरं च प्रत्यक्षां हिमजां तथा ।।११।।\nकृत्तिकाकटकं पार्श्वे संपूज्य स्कन्दवल्लभम्।।\nतेनैव नामभिर्होमः कार्यः साज्यैस्तिलैस्तथा ।। १२ ।।\nएवं निर्वर्त्य विधिवत्फलमेवं युधिष्ठिर ।।\nभक्षयित्वा स्वपेद्भूमौ स्वास्तृते दर्भसंस्तरे ।। ।। १३ ।।\nनालिकेरं मातुलुंगं नारिंगं पनसं तथा ।।\nजंबीरं दाडिमं द्राक्षां हृद्यान्याम्रफलानि च ।। १४ ।।\nश्रीफलामलकं तद्वत्त्रपुसं कदलीफलम् ।।\nक्रमेण भक्षयेद्राजन्संयतो नियतव्रती ।।\nअलाभे कलकालौघफलमद्यादतंद्रितः ।। १५ ।।\nप्रत्यक्षो हेमघटितश्छागो वा कुक्कुटोऽथवा।।\nप्रातर्दद्याद्द्विजायैतत्सेनानीः प्रीयतामिति ।। १६ ।।\nसेनायां स च संभूतः क्रौञ्चारिः षण्मुखो गुहः ।।\nगांगेयः कार्त्तिकेयश्च स्वामी बालग्रहाग्रणीः ।। १७ ।।\nछागप्रियश्शक्तिधरो द्वारो द्वादशमः स्मृतः ।।\nप्रीयतामिति सर्वेषु क्रमान्मासेषु कीर्तयेत् ।। १८ ।।\nब्राह्मणान्भोजयित्वादौ पश्चाद्भुञ्जीत वाग्यतः ।।\nएवं संवत्सरस्यान्ते कार्त्तिके मासि शोभने ।।१९।।\nकार्त्तिकेयं समभ्यर्च्य वासोभिर्भूषणैः सह ।।\nगांगेयः कार्तिकेयश्च सकृदेवैवमाचरेत् ।।4.42.२०।।\nसंवत्सरविधिं कृत्वा जपं होमपुरस्कृतम् ।।\nदद्याद्विप्राय राजेन्द्र वाचकाय विशेषतः ।।२१।।\nएते विप्राः स्मृता दिव्या भौमास्त्वन्ये द्विजातयः ।।\nपालितेऽस्मिन्व्रते पार्थ तीर्णः स्याद्भवसागरात् ।।२२।।\nएवं यः कुरुते भक्त्या नरो योषिदथापि वा।।\nस प्राप्येह शुभं कामं गच्छतीन्द्रसलोकताम्।। ।।२३।।\nसदैव पूजनीयस्तु कार्तिकेयो महीपते।।\nकार्त्तिकेयादृते नान्यो राज्ञां पूज्यः प्रवक्ष्यते ।।२४।।\nसंग्रामं गच्छमानो यः पूजयेत्कृत्तिकासुतम्।।\nस सर्वं जयते वीरो यथेन्द्रो दानवान्रणे ।।२५।।\nतस्मात्सर्वप्रयत्नेन पूजयेच्छंकरात्मजम्।।\nपूज्यमानस्तु सद्भक्त्या सर्वान्कामान्प्रयच्छति ।।२६।।\nयस्तु षष्ठ्यां नरो नक्तं कुर्याद्भारतसत्तम ।।\nसर्वपापविनिर्मुक्तो गांगेयस्य सदा व्रजेत् ।।२७।।\nश्रुत्वैवं दक्षिणां मासं गत्वा श्रद्धासमन्वितः।\nपूजयेद् देवदेवेशं स गत्वा शिवमंदिरम् ।। २८ ।।\nस्कन्दं गुहं शरवणोद्भवमादिदेवं शम्भोः सुतं सदयितं गिरिराजपुत्र्याः ।।\nस्वर्गे निरर्गलसुखान्यनुभूयते न सेनापतिर्भवति राज्यधुरंधुरोऽसौ ।। २९ ।। ।।"
  }
]
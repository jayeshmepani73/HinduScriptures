[
  {
    "text": "।। श्रीकृष्ण उवाच ।। ।।\nपुनरेव प्रवक्ष्यामि दानमत्यद्भुतं तव ।।\nविश्वचक्रमिति ख्यातं सर्वपापविनाशनम् ।। १ ।।\nतपनीयस्य शुद्धस्य विशुद्धात्माथ कारयेत् ।।\nश्रेष्ठं पलसहस्रेण तदर्धेन तु मध्यमम् ।। ।।२।।\nतस्याप्यर्द्धं कनिष्ठं स्याद्विश्वचक्रमुदाहृतम् ।।\nतथा विंशत्पलादूर्ध्वमशक्तोऽपि निवेदयेत् ।। ३ ।।\nषोडशारं ततश्चक्रं भ्रमन्नेम्यष्टकावृतम् ।।\nनाभिपद्मेस्थितं विष्णुं योगारूढं चतुर्भुजम् ।। ४ ।।\nशंखचक्रेऽस्य पार्श्वस्थे देव्यष्टकसमावृतम् ।।\nद्वितीयावरणे तद्वत्पूर्वतो जलशायिनम्।। ५ ।।\nअत्रिर्भृगुर्वशिष्ठश्च ब्रह्मा कश्यप एव च ।।\nमत्स्यः कूर्मो वराहश्च नारसिंहोथ वामनः ।।६।।\nरामो रामश्च कृष्णश्च बुद्धः कल्की च ते दश ।।\nतृतीयावरणे गौरी मनुभिर्वसुर्भिर्युता ।। ७ ।।\nचतुर्थे द्वादशादित्या वेदाश्चत्वार एव च ।।\nपञ्चमे पञ्च भूतानि रुद्राश्चैकादशैव तु ।।८।।\nलोकपालाष्टकं षष्ठे दिङ्मातंगास्तथैव च ।।\nसप्तमेऽस्त्राणि सर्वाणि मंगलानि च कारयेत् ।। ९ ।।\nअन्तरांतरतो देवान्विन्यसेदष्टमे पुनः ।।\nदशहस्तं ततः कृत्वा पताकातोरणान्वितम् ।। 4.190.१० ।।\nमंडपं कुण्डमेकं च कारयेद्वस्त्रसंयुतम् ।।\nचतुर्हस्ता भवेद्वेदी मध्ये तस्यास्ततो न्यसेत् ।। ११ ।।\nकृष्णाजिनोपरिगतं विश्वचक्रं विधानतः ।।\nतथाष्टादशधान्यानि रसाश्च लवणादयः ।। १२ ।।\nपूर्णकुम्भाष्टकं तद्वद्वस्त्रमाल्यविभूषितम् ।।\nफलानि दापयेत्पार्श्वे पञ्चवर्णवितानकम् ।। १३ ।।\nअधिवास्य ततश्चक्रं पश्चाद्धोमं समाचरेत् ।।\nचातुश्चरणिकांस्तत्र ब्राह्मणांश्चतुरोथ वा ।।१४।।\nहोमं कुर्युर्जितात्मानो वस्त्राभरणभूषिताः ।।\nहोमद्रव्यसमोपेताः स्रुक्स्रुवैस्ताम्रभाजनैः ।। १५ ।।\nचक्रप्रतिष्ठितानां तु सुराणां होम इष्यते ।।.\nतल्लिंगैर्जुहुयान्मन्त्रैः सर्वोपद्रवशांतये ।। १६ ।।\nततो मंगलशब्देन स्नातः शुक्लांबरो गृही ।।\nहोमाधिवासनांते तु गृहीतकुसुमांजलिः ।। १७ ।।\nइममुच्चारयन्मंत्रं कृत्वा तत्त्रिःप्रदक्षिणम् ।।\nनमो विश्वंभरायेति विश्वचक्रात्मने नमः ।।\nपरमानंदरूपी त्वं पाहि नः पापकर्दमात् ।। १८ ।।\nतेजोमयमिदं यस्मात्सदा पश्यंति सूरयः।।\nहृदि तत्र गुणातीतं विश्वचक्रं नमाम्यहम् ।। १९ ।।\nवासुदेवे स्थितं चक्रं तस्य मध्ये तु माधवः ।।\nअन्योन्याधाररूपेण प्रणमामि स्थिताविह ।। ।। 4.190.२० ।।\nविश्वचक्रमिदं यस्मात्सर्वपापहरं हरेः ।।\nआयुधं चाधिवासश्च तस्माच्छान्तिं ददातु मे ।। २१ ।।\nइत्यामंत्र्य च यो दद्याद्विश्वचक्रं विमत्सरः ।।\nविमुक्तः सर्वपापेभ्यो विष्णुलोके महीयते ।। २२ ।।\nवैकुण्ठलोकमासाद्य चतुर्बाहुनरावृतम् ।।\nसेव्यतेऽप्सरसां संघैस्तिष्ठेत्कल्पशतत्रयम् ।। २३ ।।\nप्रणमेद्वाथ यः कृत्वा विश्वचक्रं दिनेदिने ।।\nतस्यायुर्वर्द्धते दीर्घं लक्ष्मीस्तु विपुला भवेत् ।। २४ ।।\nतस्माच्चक्रं सदा कार्यं धार्यं च स्वगृहे नरैः ।।\nकांचनं वाथ रौप्यं वा तदभावेऽथ ताम्रजम् ।। २५ ।।\nइति सकलजगत्सुराधिवासं वितरति यस्तपनीयषोडशारम् ।।\nहरिभुवनगतः स सिद्धसंघैश्चिरमधिगम्य नमस्यतेऽप्सरोभिः ।। २६ ।।\nअथ सुदर्शनतां प्रयाति शत्रोर्मदनसुदर्शनतां च कामिनीभ्यः ।।\nस सुदर्शनकेशवानुरूपः कनकसुदर्शनदानदग्धपापः ।। २७ ।।\nकृतगुरुदुरितोऽपि षोडशारप्रवितरणात्प्रवराकृतिर्मुरारेः।।\nअभिभवति भवोद्भवानि भित्त्वा भवमभितो भवने भवानि भूयः ।। २८ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे विश्वचक्रदानविधिवर्णनं नाम नवत्युत्तरशततमोऽध्यायः ।।१९०।।"
  }
]
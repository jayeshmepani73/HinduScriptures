[
  {
    "text": "।। युधिष्ठिर उवाच ।। ।।\nरूपसौभाग्यसुखदं नरनारीजनप्रियम् ।।\nपापापहं बहुफलं सुकरं सूपवासकम् ।।१।।\nऋद्धिबुद्धिकरं स्वर्ग्यं यशस्यं सर्वकामदम् ।।\nतन्मे वद व्रतं किञ्चिद्यदि तुष्टोऽसि माधव ।।२।।\n।। श्रीकृष्ण उवाच ।।\nशृणु पार्थ परं गुह्यं यन्मया कथितं न च ।।\nपुरा तव वनस्थस्य तदद्य प्रवदाम्यहम् ।।३।।\nशिवयोरतिसंहर्षाद्रक्तबिंदुश्च्युतः क्षितौ ।।\nमेदिन्या स प्रयत्नेन विधृतो धृतियुक्तया ।। ४ ।।\nतस्माज्जातः कुमारोऽसौ रक्तो रक्तसमुद्भवः ।।\nअंगं प्रसिद्धमेवेहांगारको वेग उच्यते ।। ५ ।।\nशिवांगाद्रभसा जात स्तेनांगारक उच्यते ।।\nअगस्थोंऽगारकांतिश्च अंगप्रत्यङ्गसंभवः ।। ६ ।।\nसौभाग्यारोग्यकृद्यस्मात्तस्मादंगारकः स्मृतः ।।\nभक्त्या चतुर्थ्यां नक्तेन यस्तु श्रद्धासमन्वितः ।। ७ ।।\nतं पूजयति यत्नेन नारी वाऽनन्यमानसा ।।\nतस्य तुष्टः प्रयच्छेत्स यत्त्वया समुदाहृतम् ।।\nरूपं सौभाग्यसंपन्नं नरनारीमनोहरम् ।। ८ ।।\nयुधिष्ठिर उवाच ।।\nएतन्मे वद देवेश अंगारकविधिं शुभम् ।।\nसहोममंत्रसंस्थानं साधिवासविधानतः ।। ९ ।।\nश्रीकृष्ण उवाच ।।\nपूर्वं तु कृतसंकल्पः स्नानं कृत्वा बहिर्जले ।।\nस्नानार्थं मृत्तिकां मंत्रैर्गृह्णीयादंभसि स्थितः ।।4.31.१ ०।।\nत्वं मृदे वंदिता पूर्वं कृष्णेनोद्धरता किल।।\nतेन मे दह पापौघं यन्मया पूर्वसंचितम् ।। १ १।।\nइमं मंत्रं पठन्पार्थ आदित्याय प्रदर्शयेत् ।।\nआदित्यरश्मिसंतप्तां गंगाजलकणोक्षिताम् ।।१२।।\nतां मृदं शिरसि प्रार्थ्य पूर्वं दत्त्वांगसंधिषु ।।\nततः स्नानं प्रकुर्वीत मंत्रेणान्तर्जले पुनः ।। १३ ।।\nत्वमापो योनिः सर्वेषां दैत्यदानवरक्षसाम् ।।\nस्वेदजोद्भिज्जयोनीनां रसानां पतये नमः ।।१४।।\nस्नातोऽहं सर्वतीर्थेषु सर्वप्रस्रवणेषु च ।।\nनदीषु देवखातेषु स्नानं तेषु च मे भवेत्।।१५।।\nध्यायन्ध्वनिमिमं मंत्रं ततः स्नानं समाचरेत् ।।\nततः स्नात्वा शुचिर्भूत्वा गृहमागत्य न स्पृशेत् ।।\nन जल्पेच्च न वीक्षेत क्वचित्पापिष्ठमेव हि ।। १६ ।।\nदूर्वाश्वत्थौ शमीं स्पृष्ट्वा मां च मंत्रेण मंत्रवित् ।।\nदूर्वामप्यस्य मंत्रेण युतेन समुपस्थिताम् ।।१७।।\nत्वं दूर्वेऽमृतजन्मासि सर्वदेवैश्च वंदिता ।।\nवंदिता दह तत्सर्वं यन्मया दुष्कृतं कृतम् ।।१८।। ( इति दूर्वामंत्रः ।।)\nपवित्राणां पवित्रं त्वं काश्यपी पठ्यसे श्रुतौ।।\nशमी शमय तत्पापं यन्मया दुरनुष्ठि तम् ।। १९ ।। ( इति शमीमंत्रः)\nअश्वत्थमंगं लभते मंत्रमेतं निबोध मे ।।\nअक्षिस्पंदं भुजस्पंदं दुःस्वप्नं दुर्विचिंतितम् ।।\nशत्रूणां च समुत्थानमश्वत्थ शमयस्व मे ।। 4.31.२० ।। ( इत्यश्वत्थमंत्रः)\nगां दद्यात्तु ततो देवीं सवत्सां सप्रदक्षिणाम् ।।\nसमालभ्य तु मंत्रेण मंत्रमेतमुदीरयेत् ।। २१ ।।\nसर्वदेवमये देवि दैवतैस्त्वं सुपूजिता ।।\nतस्मात्स्पृशामि वंदामि वंदिता पापहा भव ।।२२।। ( इति गोमंत्रः)\nएवं मंत्रं पठन्पार्थ भक्तिभावेन भावितः ।।\nप्रदक्षिणां यः कुरुते गां दृष्ट्वा वरवर्णिनीम् ।। २३ ।।\nप्रदक्षिणीकृता तेन पृथिवी नात्र संशयः ।।\nएवं मौनेन चागत्य वंद्यान्वंद्य गृहं व्रजेत् ।। २४ ।।\nप्रक्षाल्य च मृदा पादौ आहिताऽग्निगृहं विशेत् ।।\nहोमं तत्र प्रकुर्वीत एभिर्मंत्रैः पदैर्वरैः ।। २५ ।।\nशर्वाय शर्वपुत्राय पार्वत्या गोः सुताय च ।।\nकुजाय लोहितांगाय ग्रहेशांगारकाय च ।।\nभूयोभूयोयमाहुत्या हुत्वाहुत्वा जुहोति वै ।। २६ ।।\nओंकारपूर्वकैर्मंत्रैः स्वाहाकारांतयोजितैः ।।\nअष्टोत्तर शतं पार्थ अर्द्धमर्धार्धमेव च ।।२७।।\nएभिमंत्रपदैर्भक्त्या शक्त्या वा काममेव वा ।।\nसमिद्भिः खादिरीभिश्च घृतदुग्धैस्तिलैर्यवैः ।।२८।।\nभक्ष्यैर्नानाविधैरन्यैः शक्त्या वा मंत्रविद्वशी ।।\nहुत्वाहुतीस्ततः पार्थ देवं संस्थापयेत्क्षितौ ।। २९ ।।\nस्नपनं केचिदिच्छंति सगुडे ताम्रभाजने ।।\nसौवर्णं रक्तवर्णं च शक्त्या दारुमयं तथा ।। 4.31.३० ।।\nकृष्णागरुमयं चैव श्रीखण्डघटितं पुनः ।।\nसौवर्णपात्रे रौप्ये वा अर्च्यं कुंकुमकेसरैः ।। ३१ ।।\nअन्यैरालोहितैः पार्थ पुष्पैर्वस्त्रैः फलैः शुभैः ।।\nराजन्रत्नैश्च विविधैरर्थवान्भक्तितोऽर्चयेत् ।। ३२ ।।\nयावद्धि शक्यते चित्तं वित्तवान्भक्तिभावितः ।।\nतावद्धि वर्धते पुण्यं दातुः शतसहस्रिकम् ।। ३३ ।।\nकिञ्चित्ताम्रमये पात्रे वंशजे मृन्मयेपि वा ।।\nपूजयंति नरा रक्तैः पुष्पैः कुंकुमकेशरैः ।। ३४ ।।\n( ॐ अंगारकाय नमः शिरसि ।।\nॐकुजाय नमः वदने ।।\nॐ भौमाय नमः स्कंधयोः ।।\nॐ मंगलाय नमः बाह्वोः ।।\nॐ रक्ताय नमः उरसि ।।\nॐ लोहितांगाय नमः कट्याम् ।।\nॐ आराय नमः जंघयोः ।।\nॐ महीधराय नमः पादयोः ।।\nएषाष्टपुष्पिका ।।\nपुरुषाकृतिं कृतः पात्रे कुजं मंत्रैः समर्चयेत् ।।\nगुग्गुलं घृतसंयुक्तं कृष्णागरुसमन्वितम् ।।\nधूपं सद्रव्यजं वापि दद्यात्तत्र समाधिना ।। ३५ ।।\nहोमं कुर्वीत पूर्वोक्तैर्मंत्रैर्मंगलसं ज्ञितैः ।।\nएवं प्रणम्य देवेशं ब्राह्मणाय निवेदयेत् ।।३६।।\nनिष्पावकं भोजनं वा दद्याच्छक्त्या सदक्षिणम् ।।\nवित्तशाठ्यं हि कुर्वाणो न मुख्यफलभाग्भवेत् ।। ३७ ।।\nपश्चाद्भुञ्जीत मौनेन भूमिं कृत्वा तु भाजनम् ।।\nमन्त्रेणानेन चालभ्य तन्निबोध मयोदितम् ।। ३८ ।।\nसर्वौषधिरसावासे सर्वदा सर्व दायिनि ।।\nत्वत्तले भोक्तुकामोऽहं तद्भुक्तममृतं भवेत् ।। ३९ ।।\nयुधिष्ठिर उवाच ।।\nअंगारकेण संयुक्ता चतुर्थी नक्तभोजनैः ।।\nउपोष्या कतिमात्रा सा किमेका वद यादव ।। 4.31.४० ।। ।।\nश्रीकृष्ण उवाच ।।\nचतुर्थी च चतुर्थी च यदांगारकसंयुता ।।\nउपोष्या तत्रतत्रैव प्रदेयो विधिना कुजः ।।\nवित्तहीनाः प्रतीक्षंते यावद्वित्तोपलंभनम् ।।४१।।\nचतुर्थ्यां च चतुर्थ्यां च विधानं शृणु पाण्डव ।।\nसौवर्णपात्रे कृत्वा तु अंगारकमकृत्रिमम् ।।\nदश सौवर्णिकं मुख्यं दशार्द्धार्द्धमथापि वा ।।४२।।\nविंशत्पलानि पात्राणि विंशत्यर्द्धपलानि च ।।\nविंशत्कर्षाणि वा पार्थ अतो न्यूनं न कारयेत् ।।४३।।\nप्रतिष्ठाप्य कुजं मंत्रैर्वस्त्रैः संपरिवेष्टितम् ।।\nपुष्पमंडपिकां कृत्वा दिव्यां सद्धूपधूपिताम् ।।४४।।\nतत्र संपूजयेद्देवं पूर्वमंत्रैर्विधानतः ।।\nभक्त्या भोज्यैरनेकैश्च फलैरत्नैश्च सागरैः ।। ४५ ।।\nवस्त्रैः प्रावरणैर्यानैः शय्योपानद्वरासनैः ।।\nछत्रैः पुष्पैर्गन्धवरैः शक्त्या वित्तानुसारतः ।। ४६ ।।\nततो विप्र परीक्षेत व्रतशौचसमन्वितम् ।।\nवेदाध्ययनसंपन्नं शास्त्रज्ञं निरहंकृतिम्।। ४७ ।।\nअंगारकविधिं यश्च सम्यग्जानाति शास्त्रतः।।\nआह्वानविधि मंत्रांश्च होमार्चनविसर्जनम् ।। ४८ ।।\nसंपूज्य वस्त्राभरणैस्तस्मै देयः कुजोत्तमः ।।\nयथा श्रुतो यथा ज्ञातस्तथा भक्त्या ह्युपोषितः ।। ४९ ।।\nवित्तसारेण तुष्य त्वं मम भौम भवोद्भव ।।\nपठन्निमं मंत्रवरं ब्राह्मणाय निवेदयेत् ।।\nब्राह्मणश्चाप्यसौ विद्वान्मंत्रमेतमुदाहरेत् ।। 4.31.५० ।।\nमंगलं प्रति गृह्णामि उभयोरस्तु मंगलम् ।।\nदातृप्रतिग्राहकयोः क्षेमारोग्यं भवत्विति ।। ५१ ।। प्रतिग्राहकमंत्रः ।।\nएवं चतुर्थे संप्राप्ते धनप्राप्तिर्न विद्यते ।।\nतदा मंत्रार्चनपरः पुनरेतां समाचरेत् ।। ५२ ।।\nआशरीरनिपाताद्वा यथोक्तफलभाग्भवेत् ।।\nअल्पवित्तो यथा शक्त्या सर्वमेतत्समाचरेत् ।। ।। ५३ ।।\nअंगारकेण संयुक्तां वास्रां(वस्त्रां) तिलशराविकाम् ।।\nअनेन विधिना दत्त्वा यथोक्तफलभाग्भवेत् ।। ५४ ।।\nएवं चतुर्थीं यो भक्त्या कुजयुक्ता मुपोषयेत्।।\nतस्य पुण्यफलं यच्च तन्निबोध युधिष्ठिर ।। ५५ ।।\nइह स्थित्वा चिरं कालं पुत्रपौत्रश्रिया वृतः ।।\nदेहावसाने दिव्यौजा दिव्यगन्धानु लेपनः ।। ५६ ।।\nदिव्यनारीगणवृतो विमानवरमास्थितः ।।\nयाति देवपुरं हृष्टो देवैः सहाभिनंदितः ।। ५७ ।।\nस तत्र रमते कालं देवैः सह सुरेशवत्।।\nचतुर्युगानि षट्त्रिंशत्ततः कालांतरे पुनः ।। ५८ ।।\nइह चागत्य राजासौ कुले महति जायते ।।\nरूपवान्धनवान्वाग्मी दानशीलो दयापरः।। ।। ५९ ।।\nनारी च रूपसंपन्ना सुभगा जातिसंयुता ।।\nपु्त्रपौत्रैः परिवृता भर्त्रा सह रमेच्चिरम् ।।4.31.६०।।\nरमित्वा सुचिरं कालं पुनः स्वर्गगतिं लभेत् ।।\nएष ते कथितो राजन्सरहस्यो विधिस्तथा ।।\nदुर्ल्लभो यो मनुष्याणां देवानां भद्रमस्तु ते ।। ६१ ।।\nअंगारकेण सहिता तु सिता चतुर्थी शस्ता सुरार्च्चनविधौ पितृपिण्डदाने ।।\nतस्यां कुजं कुरुकुलोद्वह येऽर्चयंति भूमौ भवंति बहुमंगलभाजनास्ते ।। ६२ ।। ।।"
  }
]
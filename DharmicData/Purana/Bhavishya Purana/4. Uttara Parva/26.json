[
  {
    "text": "युधिष्ठिर उवाच ।।\nसौभाग्यारोग्यफलदं विपक्षक्षयकारकम् ।।\nभुक्तिमुक्तिप्रदं किञ्चिद्व्रतं ब्रूहि जनार्दन ।। १ ।। ।।\n।। श्रीकृष्ण उवाच ।। ।।\nयदुमायै पुरा देव उवाचासुरसूदनः ।।\nकथासु संप्रवृत्तासु ललिताराधनं प्रति ।। २ ।।\nतदिदानीं प्रवक्ष्यामि भुक्तिमुक्ति फलप्रदम् ।।\nनराणामथ नारीणामाराधनमनुत्तमम् ।। ३ ।।\nशृणुष्वावहितो भूत्वा सर्वपापप्रणाशनम् ।।\nनभस्ये वाथ वैशाखे पुनर्मार्गशिरेऽथ वा ।। ४ ।।\nशुक्लपक्षतृतीयायां स्नातः सद्गौरसर्षपैः ।।\nगोरोचनसुगोमूत्रमुस्तागोशकृतं तथा ।।\nदधिचंदनसंमिश्रं ललाटे तिलकं न्यसेत् ।। ५ ।।\nसौभाग्यारोग्यकृद्यत्स्यात्सदा च ललिताप्रियम् ।।\nप्रतिपक्षं तृतीयायां बद्ध्वा वा पीतवाससी ।। ६ ।।\nधारयेदथ वा रक्तपीतानि कुसुमानि च ।।\nविधवाप्यनुरक्तानि कुमारी शुक्लवाससी ।। ७ ।।\nदेव्यर्चां पंचगव्येन ततः क्षीरेण केवलम् ।।\nस्नपयेन्मधुना तद्वत्पुष्पगन्धोदकेन च ।। ८ ।।\nपूजयेच्छुक्लपुष्पैश्च फलैर्नानाविधैरपि ।।\nधान्यकाजाजिलवणगुडक्षीरघृतादिभिः ।। ९ ।।\nशुक्लाक्षतैस्तिलैरर्च्यां ललितां यः सदार्चयेत् ।।\nआपादाद्यर्चनं कुर्याद्गौर्याः सम्यक्समासतः ।। 4.26.१० ।।\nवरदायै नमः पादौ तथा गुल्फौ श्रिये नमः ।।\nअशोकायै नमो जंघे भवान्यै जानुनी तथा ।। १ १।।\nऊरू मांगल्यकारिण्यै कामदेव्यै तथा कटिम् ।।\nपद्मोद्भवायै जठरमुरः कामप्रिये नमः ।। १२ ।।\nकरौ सौभाग्यवासिन्यै बाहू शशिमुखश्रियै ।।\nमुखं कंदर्पवासिन्यै पार्वत्यै तु स्मितं तथा ।। १३ ।।\nगौर्य्यै नमस्तथा नासां सुनेत्रायै च लोचने ।।\nतुष्ट्यै ललाटफलकं कात्यायन्यै शिरस्तथा ।। ।। १४ ।।\nनमो गौर्यै नमः सृष्ट्यै नमः कांत्यै नमः श्रियै ।।\nरंभायै ललितायै च वासुदेव्यै नमोनमः ।। १५ ।।\nएवं संपूज्य विधिवदग्रतः पद्म मालिखेत् ।।\nपत्रैर्द्वादशभिर्युक्तं कुंकुमेन सकर्णिकम् ।। १६ ।।\nपूर्वेण विन्यसेद्गौरीमपर्णां च ततः परम् ।।\nभवानीं दक्षिणे तद्वद्रुद्राणीं च ततः परम् ।। १७ ।।\nविन्यसेत्पश्चिमे सौम्यां ततो मदनवासिनीम्।।\nवायव्यां पाटलावासामुत्तरेण ततो ह्युमाम्।। १८।।\nलक्ष्मीं स्वाहां स्वधां तुष्टिं मंगलां कुमुदां सतीम्।।\nरुद्राणीं मध्यतः स्थाप्य ललितां कर्णिकोपरि।।\nकुसुमैरक्षतैः शुभ्रैर्नमस्कारेण विन्यसेत्।।१९।।\nगीतमंगलघोषं च कारयित्वा सुवासिनीः ।।\nपूजयेद्रक्तवासोभी रक्तमाल्यानुलेपनैः ।। 4.26.२० ।।\nसिंदूरं स्नानचूर्णं च तासां शिरसि पातयेत् ।।\nसिंदूरं कुंकुमं स्नानमिष्टं सत्याः सदा यतः ।। २१ ।।\nनभस्ये पूजयेद्गौरीमुत्पलैरसितैस्तथा ।।\nबन्धुजीवैराश्वयुजे कार्तिके शतपत्रकैः ।। २२ ।।\nकुन्दपुष्पैर्मार्गशिरे पौषे वै कुंकुमेन च ।।\nमाघे तु पूजयेद्देवीं सिंदुवारेण भक्तितः ।। २३ ।।\nजात्या तु फाल्गुने पूज्या पार्वती पांडुनंदन ।।\nचैत्रे च मल्लिकाशोकैर्वैशाखे गंध पाटलैः ।। २४ ।।\nज्येष्ठे कमलमंदारैराषाढे चंपकांबुजैः ।।\nकदंबैरथ मालत्या श्रावणे पूजयेदुमाम् ।। २५ ।।\nगोमूत्रं गोमयं क्षीरं दधि सर्पिः कुशो दकम् ।।\nबिल्वपत्रार्कपुष्पं च गवां शृंगोदक तथा ।।\nपंचगव्यं तथा बिल्वं प्राशयेत्क्रमशः सदा ।।२६।।\nएतद्भाद्रपदाद्यं तु प्राशनं समुदाहृतम् ।।\nप्रतिपक्षं द्वितीयायां मया प्रोक्तं वरानने ।। २७ ।।\nब्राह्मणं ब्राह्मणीं चैव शिवं गौरीं प्रकल्प्य च ।।\nभोजयित्वार्चयेद्भक्त्या वस्त्रमाल्यानुलेपनैः ।।\nपुंसे पीतांबरे दत्त्वा स्त्रियै कौसुंभवाससी ।। २८ ।।\nनिष्पावाजाजिलवणमिक्षुदंडं गुणान्वितम् ।।\nस्त्रियै दद्यात्फलं पुंसे सुवर्णोत्पलसंयुतम् ।। ।। २९ ।।\nयथा न देवदेवेशस्त्वां परित्यज्य गच्छति ।।\nतथा मां संपरित्यज्य पतिर्नान्यत्र गच्छतु ।। 4.26.३० ।।\nकुमुदा विमलानंता भवानी वसुधा शिवा ।।\nललिता कमला गौरी सती रंभाथ पार्वती ।। ३१ ।।\nनभस्यादिषु मासेषु प्रीयतामित्युदीरयेत् ।।\nव्रतांते शयनं दद्यात्सुवर्णं कमलान्वितम् ।। ३२ ।।\nमिथुनानि चतुर्विंशत्तदर्द्धं सकृदर्च्चयेत् ।।\nअष्टावष्टावथ पुनश्चातुर्मास्ये समर्चयेत् ।। ३३ ।।\nतथोपदेष्टारमपि पूजयेद्यत्नतो गुरुम् ।।\nन पूज्यते गुरुर्यत्र सर्वास्तत्राफलाः क्रियाः ।। ३४ ।।\nउक्तानंततृतीयैषा सदानंतफलप्रदा ।।\nसर्वपापहरा देवी सौभाग्यारोग्य वर्धिनी ।। ३५ ।।\nन चैनां वित्तशाठ्येन कदाचिदपि लंघयेत् ।।\nनरो वा यदि वा नारी वित्तशाठ्यात्पतत्यधः ।। ३६ ।।\nगर्भिणी सूतिका नक्तं कुमारी चाथ रोगयुक् ।।\nयदा श्रद्धा तदान्येन क्रियमाणं तु कारयेत् ।। ३७ ।।\nइमामनंतफलदां तृतीयां यः समाचरेत् ।।\nकल्पकोटि शतं साग्रं शिवलोके स पूज्यते ।। ३८ ।।\nवित्तहीनोऽपि कुर्वीत वर्षत्रयमुपोषणैः ।।\nपुष्पपत्रविधानेन सोपि तत्फलमाप्नुयात् ।। ३९ ।।\nनारी वा कुरुते या तु कुमारी विधवा तथा ।।\nसाऽपि तत्फलमाप्नोति गौर्यनुग्रहभाविता ।।4.26.४०।।\nइति पठति शृणोति वा य इत्थं गिरितनयाव्रतमिंदुलोकसंस्थः ।।\nमतिमपि च ददाति सोऽपि देवैरमरवधूजनकिंनरैश्च पूज्यः ।। ४१ ।। ।।\n( इति अनंततृतीयाव्रतम्)\n।। श्रीकृष्ण उवाच ।। ।।\nअन्यामपि प्रवक्ष्यामि तृतीयां पापनाशिनीम् ।।\nरसकल्याणिनीं नाम पुरा कल्पविदो विदुः ।।४२।।\nमाघमासे तु संप्राप्य तृतीयां शुक्लपाक्षिकीम्।।\nप्रातर्गव्येन पयसा तिलैः स्नानं समाचरेत् ।। ४३ ।।\nस्नापयेन्मधुना देवीं तथैवेक्षुरसेन च ।।\nपुनः पूजा प्रकर्तव्या जात्या वा कुंकुमेन वा ।।४४।।\nदक्षिणांगानि संपूज्य ततो वामानि पूजयेत् ।।\nललितायै नमः पादौ गुल्फं तद्वदथार्चयेत् ।। ४५ ।।\nजंघे जानू तथा सत्यै तथोरश्च श्रियै नमः ।।\nमदनालसायै तु कटिं मदनायै तथोदरम् ।।४६।।\nस्तनौ मदनवासिन्यै कुमुदायै च कंधरम्।।\nभुजान्भुजाग्रं माधव्यै कमलायै ह्युपस्थकम् ।।४७।।\nभ्रूललाटे च रुद्राण्यै शंकरायै तथालकान् ।।\nमुकुटं विश्ववासिन्यै पुनः कांत्यै तथालकान्।।४८।।\nनेत्रं चक्रावधारिण्यै पुष्ट्यै च वदनं पुनः ।।\nउत्कंठिन्यै नमः कंठमनंतायै तु कंधराम् ।। ४९ ।।\nरंभायै वामबाहुं च विशोकायै नमः परम् ।।\nहृदयं मन्मथादित्यै पाटलायै नमोनमः ।। 4.26.५० ।।\nएवं संपूज्य विधिवद्द्विजदांपत्यमर्चयेत् ।।\nभोजयित्वान्नदानेन मधुरेण विमत्सरः ।। ५१ ।।\nसलड्डुकं वारिकुंभं शुक्लांबरयुगं ततम् ।।\nदत्त्वा सुवर्णकलशं गंधमाल्यैरथार्चयेत् ।। ५२ ।।\nप्रीयतामत्र कुमुदा गृह्णीयाल्लवणव्रतम् ।।\nअनेन विधिना देवीं मासिमासि समर्चयेत् ।। ५३ ।।\nलवणं वर्जयेन्माघे फाल्गुने च गुडं पुनः ।।\nतवराजं तथा चैत्रे वर्ज्यं च मधु माधवे ।। ५४ ।।\nयारकं ज्येष्ठमासे तु आषाढे जीरकं तथा ।।\nश्रावणे वर्जयेत्क्षीरं दधि भाद्रपदे तथा ।। ५५ ।।\nघृतमश्वयुजे तद्वद्वर्जयेद्या च मज्जिका ।।\nधान्यकं मार्गशीर्षे तु पौषे वर्ज्या तु शर्करा ।। ५६ ।।\nव्रतांते करका पूर्णा एतेषां मासिमासि च ।।\nदयाद्विकालवेलायां भक्षपात्रेण संयुतान् ।। ५७ ।।\nतंडुलाञ्छ्वेतवर्णांश्च संयावमधुपूरिकाः ।।\nघारिका घृतपूरांश्च मंड कान्क्षीरशाककम् ।। ५८ ।।\nदध्यन्नं षड्विधं चैव भिंडयः शाकवर्तिकाः ।।\nमाघादौ क्रमशो दद्यादेतानि करकोपरि ।। ५९ ।।\nकुमुदा माधवी गौरी रंभा भद्रा जया शिवा ।।\nउमा शची सती तद्वन्मंगला रतिलालसा ।। 4.26.६० ।।\nक्रमान्माघादि सर्वत्र प्रीयतामिति कीर्तयेत् ।।\nचर्वंतं पंचगव्यं च प्राशनं समुदाहृतम् ।। ६१ ।।\nउपवासी भवेन्नित्यमशक्तो दक्षिणे करे ।।\nपुनर्माघे तु संप्राप्य शर्करां करकोपरि।। ६२ ।।\nकृत्वा तु कांचनीं गोधां पंचरत्नसमन्विताम् ।।\nउमामंगुष्ठमात्रां च सुधासूत्रे कमंडलुम् ।। ६३ ।।\nतद्वद्गोमिथुनं सर्वं सुवर्णास्यं सितं परम् ।।\nसवस्त्रभाजनं दत्त्वा भवानी प्रीयतामिति ।। ६४ ।।\nअनेन विधिना यश्च रसकल्याणिनीव्रतम् ।।\nकुर्यात्स सर्वपापेभ्यस्तत्क्षणादेव मुच्यते ।। ६५ ।।\nभवार्बुदसहस्रं तु न दुःखी जायते क्वचित् ।।\nअग्निष्टोमसहस्रेण यत्फलं तदवाप्नुयात् ।। ६६ ।।\nनारी वा कुरुते या तु कुमारी वा युधिष्ठिर ।।\nविधवा वा वराकी वा सापि तत्फलभागिनी ।।\nसौभाग्यारोग्यसंपन्ना गौरीलोके महीयते ।। ६७ ।।\nइति पठति य इत्थं यः शृणोति प्रसंगात्सकलकलुषमुक्तः पार्वतीलोकमेति ।। मतिमपि च नराणां यो ददाति प्रियार्थं विपुलमतिजनानां नायकः स्यादमोघम् ।। ६८ ।।"
  }
]
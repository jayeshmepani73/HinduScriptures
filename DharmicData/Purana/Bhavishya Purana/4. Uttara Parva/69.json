[
  {
    "text": "।। युधिष्ठिर उवाच ।। ।।\nअक्षौहिण्यो दशाष्टौ च मद्राज्यार्थे क्षयं गताः ।।\nतेन पापेन मे चित्ते जुगुप्सातीव वर्तते ।। १ ।।\nतत्र ब्राह्मणराजन्यवैश्यशूद्रादयो हताः ।।\nभीष्मद्रोणकलिंगादिकर्णशल्यसुयोधनाः ।। २ ।।\nतेषां वधेन यत्पापं तन्मे मर्माणि कृंतति ।।\nपापप्रक्षालनं कञ्चिद्धर्मं ब्रूहि जगत्पते ।। ३ ।।\n।। श्रीकृष्ण उवाच ।। ।।\nसुमहत्पुण्यजननं गोवत्सद्वादशीव्रतम् ।।\nअस्ति पार्थ महाबाहो पांडवानां धुरंधर ।। ४ ।। ।।\n।। युधिष्ठिर उवाच ।। ।।\nकेयं गोद्वादशी नाम विधानं तत्र कीदृशम् ।।\nकथमेषा समुत्पन्ना कस्मिन्काले जनार्दन ।। ५ ।।\nएतत्सर्वं हरे ब्रूहि पाहि मां नरकार्णवात्।।६।।\nश्रीकृष्ण उवाच।।\nपुरा कृतयुगे पार्थ मुनिकोटिः समागता।।\nतपश्चचार विपुलं नामव्रतधरा गिरौ।।७।।\nहर्षेण महताविष्टा दैवदर्शनकांक्षया।।\nजंबूमार्गे महापुण्ये नामतीर्थविभूषिते।।८।।\nपारियात्रे सिद्धपात्रे रम्ये तंदुलिकाश्रमे।।\nटंटाविरिति विख्याते उत्तमे शिखरे नृप ।। ९ ।।\nतापसारण्यमतुलं दिव्यकाननमंडितम् ।।\nवशिष्ठशुक्रांगिरसक्रतुदक्षादिभिर्वृतम् ।। 4.69.१० ।।\nवल्कलाजिनसंवीतेर्भृगोराश्रममंडलम् ।।\nनानामृगगणैर्जुष्टं शाखामृगगणैर्युतम् ।।११।।\nप्रशांतसिंहहरिणं सर्ववस्तुगतद्रुमम् ।।\nगहनं निर्ऋतं रम्यं लतासंतानसंकुलम् ।। १२ ।।\nसिंहव्याघ्रगजैर्भिन्नं हरिणैः शबरैः शशैः ।।\nवराहैरुरुभिश्चित्रैः समंतादुपशोभितम् ।। १३ ।।\nतपस्यता तत्र तेषां मुनीनां दर्शनार्थिनाम् ।।\nव्याजं चक्रे महीनाथ द्वादशार्धार्धलोचनः ।। १४ ।।\nबभूव ब्राह्मणो वृद्धो जरापांडुरमूर्द्धजः ।।\nश्लथच्चर्मतनुः कुब्जो यष्टिपाणिः सवेपथुः ।।\nउमापि चक्रे गोरूपं शृणु तत्पार्थ यादृशम् ।। १५ ।।\nक्षीरोदतोयसंभूता याः पुरामृतमंथने ।।\nपञ्च गावः शुभाः पार्थ पञ्चलोकस्य मातरः ।। १६ ।।\nनन्दा सुभद्रा सुरभी सुशीला बहुला इति ।।\nएता लोकोपकाराय देवानां तर्पणाय च ।।१७।।\nजमदग्निभारद्वाजवशिष्ठासितगौतमाः ।।\nजगृहुः कामदाः पञ्च गावो दत्ताः सुरैस्ततः ।। १८ ।।\nगोमयं रोचना मूत्रं क्षीरं दधि घृतं गवाम् ।।\nषडंगानि पवित्राणि संशुद्धिकरणानि च ।। १९ ।।\nगोमयादुत्थितः श्रीमान्बिल्ववृक्षः शिवप्रियः ।।\nतत्रास्ते पद्महस्ता श्रीः श्रीवृक्षस्तेन स स्मृतः ।।\nबीजान्युत्पलपद्मानां पुनर्जातानि गोमयात् ।। 4.69.२० ।।\nगोरोचना च मांगल्या पवित्रा सर्वसाधिका ।।\nगोमूत्राद्गुग्गुलुर्जातः सुगंधिः प्रियदर्शनः ।।\nआहारः सर्वदेवानां शिवस्य च विशेषतः ।। २१ ।।\nयद्बीजं जगतः किञ्चित्तज्ज्ञेयं क्षीरसंभवम् ।।\nदधुः सर्वाणि जातानि मङ्गलान्यर्थसिद्धये ।।\nघृतादमृतमुत्पन्नं देवानां तृप्तिकारणम् ।। २२ ।।\nब्राह्मणाश्चैव गावश्च कुलमेकं द्विधा कृतम् ।।\nएकत्र मन्त्रास्तिष्ठंति हविरन्यत्र तिष्ठति ।।२३।।\nगोषु यज्ञाः प्रवर्तंते गोषु देवाः प्रतिष्ठिताः।।\nगोषु वेदाः समुत्कीर्णाः सष डंगपदक्रमाः ।। २४ ।।\nशृङ्गमूले गवां नित्यं ब्रह्मा विष्णुश्च संस्थितौ ।।\nशृङ्गाग्रे सर्वतीर्थानि स्थावराणि चराणि च ।। २५ ।।\nशिवो मध्ये महादेवः सर्वकारणकारणम् ।।\nसलाटे संस्थिता गौरी नासावंशे च षण्मुखः ।।२६।।\nकंबलाश्वतरौ नागौ नासापुटसमाश्रितौ।।\nकर्णयोरश्विनौ देवौ चक्षुर्भ्यां शशिभास्करौ ।। २७ ।।\nदंतेषु वसवः सर्वे जिह्वायां वरुणः स्थितः ।।\nसरस्वती च कुहरे यमयक्षौ च गण्डयोः ।। २८ ।।\nसंध्याद्वयं तथेष्टाभ्यां ग्रीवायां च पुरंदरः ।।\nरक्षांसि ककुदे द्यौश्च पार्ष्णिकाये व्यवस्थिता ।। २९ ।।\nचतुष्पात्सकलो धर्मो नित्यं जंघासु तिष्ठति ।।\nखुरमध्येषु गन्धर्वाः खुराग्रेषु च पन्नगाः ।। 4.69.३० ।।\nखुराणां पश्चिमे भागे राक्षसाः संप्रतिष्ठिताः ।।\nरुद्रा एकादश पृष्ठे वरुणः सर्वसन्धिषु ।। ३१ ।।\nश्रोणीतटस्थाः पितरः कपोलेषु च मानवाः ।।\nश्रीरपाने गवां नित्यं स्वाहालंकारमाश्रिताः ।। ३२ ।।\nआदित्या रश्मयो वालाः पिण्डीभूता व्यवस्थिताः।।\nसाक्षाद्गंगा च गोमूत्रे गोमये यमुना स्थिता ।। ३३ ।।\nत्रयस्त्रिंशद्देवकोट्यो रोमकूपे व्यवस्थिताः ।।\nउदरे पृथिवी सर्वा सशैलवनकानना ।। ३४ ।।\nचत्वारः सागराः प्रोक्ता गवां ये तु पयोधराः ।।\nपर्जन्यः क्षीरधारासु मेघा बिंदुव्यवस्थिताः ।।३५।।\nजठरे गार्हपत्योऽग्निर्दक्षिणाग्निर्हृदिस्थितः ।।।\nकण्ठे आहवनीयोऽग्निः सभ्योऽग्निस्तालुनि स्थितः ।। ३६ ।।\nअस्थिव्यवस्थिताः शैला मज्जासु क्रतवः स्थिताः ।।\nऋग्वेदोऽथर्ववेदश्च सामवेदो यजु स्तथा ।। ३७ ।।\nसुरक्तपीतकृष्णादौ गवां वर्णे व्यवस्थिताः ।।\nतासां रूपमुमा स्मृत्वा सुरभीणां युधिष्ठिर ।। ३८ ।।\nसंस्मृत्य तत्क्षणाद्गौरी इयेष सदृशीं तनुम् ।।\nआत्मानं विदधे देवी धर्मराज शृणुष्व ताम् ।। ३९ ।।\nषडुन्नतां पञ्चनिम्नां मंडूकाक्षीं सुवालधिम् ।।\nताम्रस्तनीं रौप्यकटिं सुखुरीं सुमुखी सिताम् ।। 4.69.४० ।।\nसुशीलां च सुतस्नेहां सुक्षीरां सुपयोधराम् ।।\nगोरूपिणीमुमां स्पृष्ट्वा स्वामिनीं तां सवत्सिकाम् ।। ४१ ।।\nचर्यया प्रतरन्हृष्टो महादेवः स्वचेतसि ।।\nशनैःशनैर्ययौ पार्थ विप्ररूपी महाश्रमम् ।। ४२ ।।\nदत्त्वा कुलपतेः पार्श्वं भृगोस्तां गां न्यवेदयत् ।।\nतपस्विनां महातेजास्तां च सर्वेषु पांडव ।। ४३ ।।\nन्यासरूपां ददौ धेनुं रक्षित्वा तां दिनद्वयम् ।।\nयावत्स्नात्वा इतस्तीर्त्वा जंबूमार्गं वियाम्यहम् ।। ४४ ।।।\nरक्षिष्यामः प्रतिज्ञाते मुनिभिः सुरभीमिमाम् ।।\nअन्तर्द्धिमगमद्देवः पुनर्व्याघ्रो बभूव ह ।। ४५ ।।\nवज्रचक्रनखो देवीं ज्वलत्पिंगललोचनः ।।\nजिह्वा करालवदनो जिह्वालांगूलदारुणः ।। ४६ ।।\nसंप्रायादाश्रमपदं तां च धेनुं सवत्सिकाम् ।।\nत्रासयामास तां देव मुनीनां दिक्ष्ववस्थितः ।। ४७ ।।।\nऋषयोऽपि समाक्रांता आर्तनादं प्रचक्रिरे ।।\nहाहेत्युच्चैः केचिदूचुर्हुंहुंकारैस्तथापरे ।। ४८ ।।\nतालास्फोटान्ददुः केचिद्व्याघ्रं दृष्ट्वातिभैरवम् ।।\nसापि हंभारवांश्चक्रे गौरुत्प्लुत्य सवत्सिका ।। ४९ ।।\nतस्या व्याघ्रभयार्तायाः कपिलाया युधिष्ठिर ।।\nपलायंत्या शिलामध्ये क्षणं खुरचतुष्टयम् ।।4.69.५०।।\nव्याघ्रवत्सकयोस्तत्र वंदितं सुरकिन्नरैः ।।\nदृश्यतेऽतीव सुव्यक्तं तदद्यापि चतुष्टयम् ।। ५१ ।।\nसजलं शिवलिंगं च शम्भोस्तीर्थं तदुत्तमम् ।।\nयस्संस्पृशति राजेन्द्र स गोवध्यां व्यपोहति ।। ५२ ।।\nतत्र स्नात्वा महातीर्थे जंबूमार्गे नराधिप ।।\nब्रह्महत्यादिभिः पापैर्मुच्यते नात्र संशयः ।। ।। ५३ ।।\nततस्ते मुनयः क्रुद्धा ब्रह्मदत्तां महास्वनाम् ।।\nजघ्नुर्घंटां सुरैर्दत्तां गिरिकन्दरपूरणीम् ।। ५४ ।।\nशब्देन तेन व्याघ्रोऽपि मुक्त्वा गावं सव त्सिकाम् ।।\nविप्रैस्तत्र कृतं नाम ढुण्ढागिरिरिति श्रुतिः ।।\nतं प्रपश्यंति ये पार्थ ते रुद्रा नात्र संशयः ।। ५५ ।।\nअथ प्रत्यक्षतां श्रेष्ठस्तेषां देवो महेश्वरः ।।\nशूलपाणिस्त्रिपुरहा कामघ्नो वृषभे स्थितः ।। ५६ ।।\nउमासहायो वरदः सस्वामी सविनायकः ।।\nसनंदिः समहाकालः सशृङ्गी समनो हरः ।। ५७ ।।\nवीरभद्रा च चामुंडा घंटाकर्णादिभिर्वृता ।।\nमातृभिर्भूतसंघातैर्यक्षराक्षसगुह्यकैः ।।\nदेवदानवगन्धर्वमुनिविद्याधरोरगैः ।। ५८ ।।\nप्रणम्य देवदेवाय पत्नीभिः सहितैरुमा ।।\nगोरूपिणी सवत्सा च पूजिता ब्रह्मचारिभिः ।।५९।।\nकार्तिके शुक्लपक्षे तु द्वादश्यां नंदिनीव्रतम् ।।\nततः प्रभृति राजेन्द्र अवतीर्णं महीतले ।। 4.69.६० ।।\nउत्तानपादेन तथा व्रतं चीर्णमिदं शृणु ।।\nउत्तानपादनामासीत्क्षत्रियः पृथिवीपते ।।६१।।\nतस्य भार्या द्वयं चासीद्रुचिशुघ्नीति विश्रुतम् ।।\nशुघ्नीजातो ध्रुवः पुत्रो वामपादधरोऽलसः ।। ६२ ।।\nरुच्याः समर्पितः शुघ्न्या ध्रुवोऽयं रक्ष्यतां सखि ।।\nअहं करिष्ये शुश्रूषां भर्तुस्तावत्सदा स्वयम् ।। ६३ ।।\nरुची रसवतीं नित्यं प्रत्यहं कुरुते गृहे ।।\nअकरोद्भर्तृशुश्रूषां शुघ्नी नित्यं पतिव्रता ।।६४।।\nकदाचित्क्रोधमात्सर्यात्सापत्न्यं दर्शितं तया ।।\nस्वयं रुच्या निहत्यासौ शिशुः खंडलशः कृतः ।। ६५ ।।\nतापिकायां तथा स्थाल्यां पक्वसिद्धः सुसं स्कृतः ।।\nअन्नभोजनवेलायां ददाति नृपभाजने ।। ६६ ।।\nतं वै भक्षयितुं दुष्टा सामिषं भोजनं किल ।।\nअथ भोजनवेलायां वव्रे जीवितमाप्तवान् ।। ६७ ।।\nतथैव प्रहसन्बालो मातुरुत्संगजोऽभवत् ।।\nतं दृष्ट्वा महदाश्चर्यं रुची पप्रच्छ विस्मिता ।। ६८ ।।\nकिमेतद्ब्रूहि वृत्तांतं कस्येयं व्युष्टिरुत्तमा ।।\nकिं त्वयाचरितं किञ्चिद्व्रतं दत्तं हुतं तथा ।। ६९ ।।\nसत्यंसत्यं  पुनः सत्यं येन जीवति ते सुतः।।\nममायं सप्त वारांस्तु विशल्यशकली कृतः।।4.69.७०।।\nपक्वः स्वयं कृतः स्थाल्यां व्यञ्जनैः सह भोजनैः।।\nपरिविष्यमाणः स पुनः कथं जीवितमाप्तवान्।।७१।।\nकिं ते सिद्धा महाविद्या मृतसञ्जीवनी शुभा।।\nरत्नं मणिर्महारत्नं योगाञ्जनमहौषधम्।।७२।।\nकथयस्व महाभागे सत्यंसत्यं भगिन्यसि ।।\nएवमुक्ते रुचिस्तस्यै व्याचख्यौ वत्सगोव्रतम् ।। ७३ ।।\nकार्त्तिके चैव द्वादश्यां यथा चानुष्ठितं पुरा ।।\nव्रतस्यास्य प्रभावेण पुनर्जीवति मे सुतः ।। ७४ ।\nवत्सो मे वत्सवेलायां मृतोऽर्थं लभते पुनः ।।\nसमागमश्च भवति व्रतैः प्रवसितैरपि ।। ७५ ।।\nयथार्थमेतद्व्याख्यातं ते च गोद्वादशीव्रतम् ।।\nतवापि रुचि तत्सर्वं भविष्यति शुभं प्रियम् ।। ७६ ।।\nएवमुक्तं व्रतं चीर्णं रुच्या पुत्राः सुखं धनम् ।।\nसंप्राप्ता जीवितांते च ध्रुवस्थाने निवेशिताः ।। ७७ ।।\nब्रह्मणा सृष्टिकारेण रुचिर्भर्त्रा सहासिता ।।\nदशनक्षत्रसंयुक्तो ध्रुवः सोद्यापि दृश्यते ।।\nधुवर्क्षे च यदा दृष्टे लोकः पापैः प्रमुच्यते ।। ७८ ।।\n।। युधिष्ठिर उवाच ।। ।।\nकीदृशं तद्विधानं च तन्मे ब्रूहि जनार्दन।।\nयत्कृतं शुघ्निवचनाद्रुच्या यदुकुलोद्भव ।। ७९ ।।\n।। श्रीकृष्ण उवाच ।।\nसंप्राप्ते कार्तिके मासि शुक्लपक्षे कुरूत्तम।।\nद्वादश्यां स्नात्वा पुण्ये जलाशये ।।\nनरो वा यदि वा नारी एकभक्तं प्रकल्पयेत् ।।4.69.८०।।\nततो मध्याह्नसमये दृष्ट्वा धेनुं सवत्सिकाम्।।\nसुशीलां वत्सलां श्वेतां कपिलां रक्तरूपिणीम् ।।८१।।\nब्राह्मणक्षत्रियविशां शूद्राणां स्त्रीजनेश्वर ।।\nयथाक्रमेण पूज्यैनां गंधपुप्पजलाक्षतैः ।। ८२।।\nकुंकुमालक्तकैर्दीपैर्माषान्नवटकैः शुभैः ।।\nकुसुमैर्वत्सकं चापि मंत्रेणानेन पांडव ।।८३।।\nॐ माता रुद्राणां दुहिता वसूनां स्वसादित्यानाममृतस्य नाभिः ।।\nप्रनुवोचं चिकितुषे जनाय मा गामनागामदितिं वधिष्ट<i> नमो नमः स्वाहा ।। ८४ ।।\n</i>\nइत्थं संपूज्य गां पृष्ट्वा पश्चात्तां च क्षमापयेत् ।।\nॐ सर्वदेवमये देवि लोकानां शुभनंदिनि ।।\nमातर्ममाभिलषितं सफलं कुरु नंदिनि ।। ८५ ।।\nएवमभ्यर्चयेदेकां गामेतद्धि गवाह्निकम् ।।\nपर्युक्ष्य वारिणा भक्त्या प्रणम्य सुरभीं ततः ।। ८६ ।।\nतद्दिने तापिकापक्वं स्थालीपाकं च वर्जयेत् ।।\nभूमौ स्वयं ब्रह्मचारी शयीत फलमाप्नुयात्।। ८७ ।।\nयावंति गात्रे रोमाणि गवां कौरवनंदन ।।\nतावत्कालं स वसति गोलोके नात्र संशयः ।। ८८ ।।\nमेरोः पुर्यष्टकं रम्यमिंद्राग्नियमरक्षसाम् ।।\nवरुणानिलयक्षाणां रुद्रस्य च युधिष्ठिर ।।\nतासामुपरि गोलोकस्तत्र याति स गोव्रती ।। ८९ ।।\nऊर्जे सिते द्विदशमेऽहनि गां सवत्सां याः पूजयंति कुसुमैर्वटकैश्च हृद्यैः ।।\nताः सर्वकामसुखभोगविभूतिभाजो मर्त्ये वसंति सुचिरं बहुजीववत्साः ।। 4.69.९० ।। ।।"
  }
]
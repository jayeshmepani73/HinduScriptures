[
  {
    "text": "।। युधिष्ठिर उवाच ।। ।।\nजन्माष्टमीव्रतं ब्रूहि विस्तरेण ममाच्युत ।।\nकस्मिन्काले समुत्पन्नं किं पुण्यं को विधिः स्मृतः ।। १ ।।\n।। श्रीकृष्ण उवाच ।। ।।\nहते कंसासुरे दुष्टे मथुरायां युधिष्ठिर ।।\nदेवकी मां परिष्वज्य कृत्वोत्संगे रुरोद ह ।। २ ।।\nतत्रैव रंगवाढेन मंचारूढजनोत्सवे ।।\nमल्लयुद्धे पुरावृत्ते समेते कुकुराऽन्धके ।। ३ ।।\nस्वजनैर्बंधुभिः स्निग्धैः सस्त्रीभिः समावृते ।।\nवसुदेवोऽपि तत्रैव वात्सल्यात्प्ररुरोद ह ।। ४ ।।\nसमाकृष्य परिष्वज्य पुत्रपुत्रेत्युवाच ह ।।\nसगद्गदस्वरो दीनो वाष्पपर्याकुलेक्षणः ।। ५ ।।\nबलभद्रं च मां चैव परिष्वज्य मुदा पुनः ।।\nअद्य मे सफलं जन्म जीवितं यत्सुजीवितम् ।। ६ ।।\nयदुभाभ्यां सुपु त्राभ्यां समुद्भूतः समागमः ।।\nएवं वर्षेण दांपत्ये हृष्टं पुष्टं तथा ह्यभूत् ।। ७ ।।\nप्रणिपत्य जनाः सर्वे बभूवुस्ते प्रहर्षिताः ।।\nएवं महोत्सवं दृष्ट्वा मामाह सकलो जनः ।। ८ ।।\nप्रसादः क्रियतां नाथ लोकस्यास्य प्रसादतः ।।\nयस्मिन्दिने जगन्नाथ देवकी त्वामजीजनत् ।। ९ ।।\nतद्दिने देहि वैकुंठं कुर्मस्तेत्र नमोनमः ।।\nसम्यग्भक्तिप्रपन्नानां प्रसादं कुरु केशव ।। 4.55.१० ।।\nएवमुक्ते जनौघेन वसुदेवोऽतिविस्मितः ।।\nविलोक्य बलभद्रं च मां च कृत्वा रुरोद ह ।।\nएवमस्त्विति लोकानां कथयस्व यथा तथा ।।११।।\nततश्च पितुरादेशात्तथा जन्माष्टमीव्रतम् ।।\nमथुरायां जनौघाग्रे पार्थ सम्यक्प्रकाशितम् ।। १२ ।।\nपौरजना जन्मदिनं वर्षेवर्षे ममोदितम् ।।\nपुनर्जन्माष्टमीं लोके कुर्वंतु ब्राह्मणादयः ।।\nक्षत्रिया वैश्यजातीयाः शूद्रा येन्येऽपि धार्मिकाः ।। १३ ।।\nसिंहराशिगते सूर्ये गगने जलदाकुले ।।\nमासि भाद्रपदेऽष्टम्यां कृष्णपक्षेऽर्धरात्रके ।।\nवृषराशिस्थिते चन्द्रे नक्षत्रे रोहिणीयुते ।। १४ ।।\nवसुदेवेन देवक्यामहं जातो जनाः स्वयम् ।।\nएवमेतत्समाख्यातं लोके जन्माष्टमीव्रतम् ।। १५ ।।\nभगवत्पार्श्वतो राजन्बहुरूपं महोत्सवम् ।।\nमथुरायास्ततः पश्चाल्लोके ख्यातिं गमिष्यति ।।\nशांतिरस्तु सुखं चास्तु लोकाः सन्तु निरामयाः ।। १६ ।।\n।। युधिष्ठिर उवाच ।। ।।\nतत्कीदृशं व्रतं देव लोकैः सर्वैरनुष्ठितम् ।।\nजन्माष्टमीव्रतं नाम पवित्रं पुरुषोत्तम ।। १७ ।।\nयेन त्वं तुष्टिमायासि लोकानां प्रभुर व्ययः ।।\nएतन्मे भगवन्ब्रूहि प्रसादान्मधुसूदन ।। १८ ।।\n।। श्रीकृष्ण उवाच ।। ।।\nपार्थ तद्दिवसे प्राप्ते दंतधावनपूर्वकम् ।।\nउपवासस्य नियमं गृह्णीयाद्भक्तिभावितः ।। १९ ।।\nएकेनैवोपवासेन कृतेन कुरुनंदन ।।\nसर्वजन्मकृतैः पापैर्मुच्यते नात्र संशयः ।। 4.55.२० ।।\nउपावृत्तस्य पापेभ्यो यस्तु वासो गुणैः सह ।।\nउपवासः स विज्ञेयः सर्वभोगविवर्जितः ।। २१ ।।\nततः स्नात्वा च मध्याह्ने नद्यादौ विमले जले ।।\nदेव्याः सुशोभनं कुर्याद्देवक्याः सूतिकागृहम् ।। २२ ।।\nपद्मरागैः पत्रनेत्रैर्मंडितं चर्चितं शुभैः ।।\nरम्यं तु वनमालाभी रक्षामणिविभूषितम् ।। २३ ।।\nसर्वं गोकुलवत्कार्यं गोपीजनसमाकुलम् ।।\nघण्टामर्दलसङ्गीतमाङ्गल्यकलशान्वितम् ।। २४ ।।\nयवार्धं स्वस्तिका कुड्यैः शंखवादित्रसंकुलम् ।।\nवद्ध्वासुरा लोहखड्गैः प्रियच्छागसमन्वितम् ।। २५ ।।\nधान्ये विन्यस्य मुसलं रक्षितं रक्षपालकैः ।।\nषष्ठ्या देव्या च संपूर्णैर्नैवेद्यैर्विविधैः कृतैः ।। २६ ।।\nएवमादि यथाशेषं कर्तव्यं सूतिकागृहम् ।।\nएतन्मध्ये प्रतिष्ठाप्या सा चाप्यष्टविधा स्मृता ।। २७ ।।\nकांचनी राजती ताम्री पैत्तली मृन्मयी तथा ।।\nदार्वी मणिमयी चैव कर्णिका लिखिताथ वा ।। २८ ।।\nसर्वलक्षणसम्पन्ना पर्यंके चार्द्धसुप्तिका ।।\nप्रतप्तकांचनाभासा मया सह तपस्विनी ।। २९ ।।\nप्रस्तुता च प्रसूता च तत्क्षणाच्च प्रहर्षिता ।।\nमां चापि बालकं सुप्तं पर्यंके स्तनपायिनम् ।। 4.55.३० ।।\nश्रीवत्सवक्षसं पूर्णं नीलोत्पलदल च्छविम् ।।\nयशोदा चापि तत्रैव प्रसूता वरकन्यकाम् ।। ३१ ।।\nतत्र देवगृहं नागा यक्षविद्याधरा नराः ।।\nप्रणताः पुष्पमालाग्रव्यग्रहस्ताः सुरासुराः ।। ३२ ।।\nसंचरंत इवाकाशे प्राकारैरुदितोदितैः ।।\nवसुदेवोऽपि तत्रैव खड्गचर्मधरः स्थितः ।। ३३ ।।\nकश्यपो वसुदेवोयमदिति श्चापि देवकी ।।\nबलभद्रः शेषनागो यशोदादित्यजायत ।। ३४ ।।\nनन्दः प्रजापतिर्दक्षो गर्गश्चापि चतुर्मुखः ।।\nएषोवतारो राजेन्द्र कंसोऽयं कालनेमिजः ।। ३५ ।।\nतत्र कंसनियुक्ता ये दानवा विविधायुधाः ।।\nते च प्राहारिकाः सर्वे सुप्ता निद्राविमोहिताः ।। ३६ ।।\nगोधेनुकुञ्जराश्चास्य दानवाः शस्त्रपाणयः ।।\nनृत्यंत्यप्सरसो हृष्टा गंधर्वा गीततत्पराः ।। ३७ ।।\nलेखनीयश्च तत्रैव कालियो यमुनाह्रदे ।।\nरम्यमेवं विधिं कृत्वा देवकीं नवसूतिकाम् ।। ३८ ।।\nतां पार्थ पूजयेद्भक्त्या गन्धपुष्पाक्षतैः फलैः ।।\nकूष्माण्डैर्नालिकेरैश्च खर्जूरैर्दाडिमीफलैः ।। ३९ ।।\nबीजपूरैः पूगफलैर्ल्लकुचैस्त्रपुसैस्तथा ।।\nकालदेशोद्भवैर्मुष्टैः पुष्पैश्चापि युधिष्ठिर ।। 4.55.४० ।।\nध्यात्वावतारं प्रागुक्तं मंत्रेणानेन पूजयेत् ।। ४१ ।।\nगायद्भिः किन्नराद्यैः सततपरिवृता वेणुवीणानिनादैर्भृङ्गारादर्शकुम्भप्रमरकृतकरैः सेव्यमाना मुनीन्द्रैः ।।\nपर्यंके स्वास्तृते या मुदिततरमनाः पुत्रिणी सम्यगास्ते सा देवी देवमाता जयति सुवदना देवकी कांतरूपा ।। ४२ ।।\nपादावभ्यंजयंतीं श्रीर्देवक्याश्चरणांतिके ।।\nनिषण्णा पङ्कजे पूज्या नमो देव्यै च मंत्रतः ।।४३।।\nॐ देवक्यै नमः ।। ॐ वसुदेवाय नमः ।।\nॐ बलभद्राय नमः ।। ॐ श्रीकृष्णाय नमः ।।\nॐ सुभद्रायै नमः ।। ॐ नन्दाय नमः।। ॐ यशोदायै नमः ।।\nएवमादीनि नामानि समुच्चार्य पृथक्पृथक् ।।\nपूजयेयुर्द्विजाः सर्वे स्त्रीशूद्राणाममंत्रकम् ।। ४४।।\nविध्यंतरमपीच्छंति केचिदत्र द्विजोत्तमाः ।।\nचन्द्रोदये शशाङ्काय अर्घ्यं दद्याद्धरिं स्मरेत् ।। ४५ ।।\nअनघं वामनं शौरिं वैकुंठं पुरुषोत्तमम् ।।\nवासुदेवं हृषीकेशं माधवं मधुसूदनम् ।। ४६ ।।\nवाराहं पुण्डरीकाक्षं नृसिंहं ब्राह्मणप्रियम् ।।\nदामोदरं पद्मनाभं केशवं गरुडध्वजम् ।। ४७ ।।\nगोविन्दमच्युतं कृष्णमनंतमपराजितम् ।।\nअधोक्षजं जगद्बीजं सर्गस्थित्यंतकारणम् ।। ४८ ।।\nअनादिनिधनं विष्णुं त्रैलोक्येशं त्रिविक्रमम् ।।\nनारायणं चतुर्बाहुं शंख चक्रगदाधरम् ।। ४९ ।।\nपीतांबरधरं नित्यं वनमालाविभूषितम् ।।\nश्रीवत्साङ्कं जगत्सेतुं श्रीधरं श्रीपतिं हरिम् ।। 4.55.५० ।।\nयोगेश्वराय योगेशभवाय योगपतये गोविन्दाय नमोनमः ।। (इति स्नान मंत्रः ।।)\nयज्ञेश्वराय यज्ञसंभवाय यज्ञपतये गोविन्दाय नमोनमः ।। ५१ ।।\nइत्यनुलेपनार्घ्याद्यर्चनधूपमंत्रः ।।\nविश्वाय विश्वेश्वराय विश्वसंभवाय विश्वपतये गोविन्दाय नमोनमः ।। ५२ ।। ( इति नैवेद्यमंत्रः ।।)\nधर्मेश्वराय धर्मपतये धर्मसंभवाय गोविन्दाय नमोनमः ।। ५३ ।। (इति दीपासनमंत्रः ।।)\nक्षीरोदार्णवसंभूत अत्रिनेत्रसमुद्भव ।।\nगृहाणार्घ्यं शशांकेन्दो रोहिण्या सहितो मम ।। ५४ ।।\nस्थंडिले स्थापयेद्देवं सचन्द्रां रोहिणीं तथा ।।\nदेवकीं वसुदेवं च यशोदां नन्दमेव च ।। ५५ ।।\nबलदेवं तथा पूज्य सर्वपापैः प्रमुच्यते ।।\nअर्द्धरात्रे वसोर्द्धारां पातयेद्गुडसर्पिषा ।।५६।।\nततो वर्द्धापनं षष्ठीनामादिकरणं मम ।।\nकर्तव्यं तत्क्षणाद्रात्रौ प्रभाते नवमीदिने ।।५७।।\nयथा मम तथा कार्यो भगवत्या महोत्सवः ।।\nब्राह्मणान्भोजयेच्छक्त्या तेभ्यो दद्याच्च दक्षिणाम् ।। ५८ ।।\nहिरण्यं काञ्चनं गावो वासांसि कुसुमानि च ।।\nयद्यदिष्टतमं तत्तत्कृष्णो मे प्रीयतामिति ।। ५९ ।।\nयमेवं देवकी देवी वसुदेवादजीजनत् ।।\nभौमस्य ब्रह्मणो गुप्त्यै तस्मै ब्रह्मात्मने नमः ।। 4.55.६० ।।\nसुजन्मवासुदेवाय गोब्राह्मणहिताय च ।।\nशान्तिरस्तु शिवं चास्तु इत्युक्त्वा तु विसर्जयेत् ।। ६१ ।।\nएवं यः कुरुते देव्या देवक्याः सुमहोत्सवम् ।।\nवर्षेवर्षे भगवतो मद्भक्तो धर्मनन्दन ।। ६२ ।।\nनरो वा यदि वा नारी यथोक्तफलमाप्नुयात्।। ६३ ।।\nपुत्रसंतानमारोग्यं धनधान्यादिसद्गृहम् ।।\nशालीक्षुयवसंपूर्णमण्डलं सुमनोहरम् ।। ६४ ।।\nतस्मिन्राष्ट्रे प्रभुर्भुंक्ते दीर्घायुर्मनसेप्सितान् ।।\nपरचक्रभयं नास्ति तस्मि न्राज्येऽपि पाण्डव ।। ६५ ।।\nपर्जन्यः कामवर्षी स्यादीतिभ्यो न भयं भवेत् ।।\nयस्मिन्गृहे पांडुपुत्र क्रियते देवकीव्रतम् ।। ६६ ।।\nन तत्र मृत निष्क्रांतिर्न गर्भपतनं तथा ।।\nन च व्याधिभयं तत्र भवेदिति मतिर्मम ।। ६७ ।।\nन वैद्यजनसंयोगो न चापि कलहो गृहे ।।\nसंपर्केणापि यः कश्चित्कुर्याज्जन्माष्टमीव्रतम् ।।\nविष्णुलोकमवाप्नोति सोऽपि पार्थ न संशयः ।। ६८ ।।\nजन्माष्टमी जनमनोनयनाभिरामा पापापहा सपदि नंदितनंदगोपा ।।\nयो देवकीं सदयितां यजतीह तस्यां पुत्रानवाप्य समुपैति पदं स विष्णोः ।। ६९ ।।"
  }
]
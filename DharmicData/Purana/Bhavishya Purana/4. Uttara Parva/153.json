[
  {
    "text": "।। श्रीकृष्ण उवाच ।। ।।\nजलधेनुं प्रवक्ष्यामि प्रीयते दत्तया यया ।।\nदेवदेवो हृषीकेशः पूजितः सर्वभावनः ।। १ ।।\nजलकुंभं नरव्याघ्र स्थापयित्वा सुपूजितम् ।।\nरत्नगर्भं तु तं कृत्वा ग्राम्यैर्धान्यै समन्वितम् ।। २ ।।\nसितवस्त्रयुगच्छन्नं दूर्वापल्लवशोभितम् ।।\nकुष्ठमांसीपुरोशीरवालकामलकीयुतम् ।। ३ ।।\nप्रियङ्गुपत्रसहितं सितयज्ञोपवीतिनम् ।।\nसोपानक्तं च सच्छत्रं दर्भविष्टरसंस्थितम् ।। ४ ।।\nचतुर्भिः संयुतं रौप्यं तिलपात्रैश्चतुर्दिशम् ।।\nस्थगितं दधिपात्रेण घृतक्षौद्रवता मुखम। ।। ५ ।।\nसवत्सां च प्रतिष्ठाप्य गोमयेनोपशोभिताम् ।।\nस्रग्दामपुच्छीं कुर्वीत ताम्रदोहनकान्विताम् ।। ६ ।।\nततः समभ्यर्च्य विभुं वासुदेवं सनातनम् ।।\nपुष्पधूपोपहारैश्च यथाविभवमात्मनः ।। ७ ।।\nसंकल्प्य जलधेनुं च कुंभं तमभिमंत्र्य च ।।\nविष्णोर्वक्षसि या लक्ष्मीः स्वाहा या च विभावसोः ।।\nसोमशक्रार्कशक्तिर्या धेनुरूपेण सास्तु मे ।। ८ ।।\nएवमामंत्र्य विधिवत्सफलां वत्सकान्विताम् ।।\nभक्त्या संपूज्य गोविंदं जलशायिनमच्युतम् ।। ९ ।।\nसितवस्त्रधरः शांतो वीतरागो विमत्सरः ।।\nदद्याद्विप्राय राजेन्द्र प्रीत्यर्थं जलशायिनः ।। 4.153.१० ।।\nशेषपर्यंकशयनः श्रीमाञ्छार्ङ्गविभूषितः ।।\nजलशायी जगद्योनिः प्रीयतां मम केशवः ।। ११ ।।\nइत्युच्चार्य जगन्नाथं विप्राय प्रति पाद्य ताम् ।।\nतद्दिनं गोव्रतस्तिष्ठेच्छ्रद्धया परया युतः ।। १२ ।।\nअनेन विधिना दत्त्वा जलधेनुं जनाधिप ।।\nसर्वभोगानवाप्नोति ये दिव्या ये च मानुषाः ।। १३ ।।\nशरीरारोग्यमतुलं प्रशमः सर्वकालिकः ।।\nनृणां भवंति दत्तायां सर्वे कामा न संशयः ।। १४ ।।\nअत्रापि श्रूयते भूप मुद्गले न महात्मना ।।\nजातिस्मरेण यद्गीतमिहाभ्येत्य पुरा किल ।। १५ ।।\nस मुद्गलः पुरा विप्रो यमलोकगतो मुनिः ।।\nददर्श यातनानेकाः पापकर्मकृतां नृणाम् ।। १६ ।।\nदीप्ताग्नितीक्ष्णयन्त्रस्थाः क्वाथतैलमयास्तथा ।।\nउष्णक्षारनदीपाता भैरवाः पुरुषर्षभ ।। १७ ।।\nव्रणक्षारनिपातोथ कुम्भीपाकमहालयाः ।।\nता दृष्ट्वा यातना विप्रश्चकार परमां कृपाम् ।। १८ ।।\nआह्लादं ते तदा जग्मुः पापास्तदनुकंपया ।।\nतं दृष्ट्वा नारकाः केचित्स्थित्वा तदवलोकिनः ।। १९ ।।\nतदवस्थं विलोक्याथ मुनिर्नारकमण्डलम् ।।\nधर्मराजं स पप्रच्छ तेषां प्रशमकारणम् ।। 4.153.२० ।।\nतस्मै चाचष्ट राजेन्द्र तदा वैवस्वतो यमः ।।\nआह्लादहेतुमधिकं नारकाणां नरोत्तम ।। २१ ।।\nदानानुभावात्सर्वेषां नारकाणां द्विजोत्तम ।।\nसंप्रवृतोऽयमाह्लादः कारणं तच्छृणु ष्व मे ।। २२ ।।\nत्वयाभ्यर्च्य जगन्नाथं सर्वेशं जलशायिनम् ।।\nजलधेनुः पुरा दत्ता विधिवद्विजपुङ्गव ।। २३ ।।\nतस्मात्वज्जन्मनोऽतीते तृतीये द्विज जन्मनि ।।\nतस्य दानस्य ते व्युष्टिरियमाह्लाददायिनी ।। २४ ।।\nये त्वां पश्यंति शृण्वंति ये च ध्यायंति मानवाः ।।\nशृणोषि यांश्च विप्रेन्द्र यांश्च ध्यायसि पश्यसि ।।२५।।\nनिवृत्तिः परमा तेषां सर्वाह्लादप्रदायिनी ।।\nसद्यो भवति माऽत्र त्वं द्विजाते कुरु विस्मयम् ।। २६ ।।\nआह्लादहेतुजननं नास्ति विप्रेन्द्र तादृशम् ।।\nजलधेनुर्यथा नृणां जन्मान्येकोनविंशतिम् ।।२७।।\nन दोषो न ज्वरो नार्तिर्न क्लमो द्विज जायते ।।\nअपि जन्मसहस्रेऽपि जलधेनुप्रदायिनाम् ।। २८ ।।\nस त्वं गच्छ गृहीत्वार्धमस्मतो द्विजसत्तम ।।\nयेषां समाश्रयः कृष्णे न नियम्या हि ते मया ।। २९ ।।\nकृष्णस्तु पूजितो यैस्तु ये कृष्णार्थमुपोषिताः ।।\nयैश्च नित्यं स्मृतः कृष्णो न ते मद्विषयोपगाः ।। 4.153.३० ।।\nनमः कृष्णाच्युतानंत वासुदेवेत्युदीरितम् ।।\nयैर्भा वभावितैर्विप्र न ते मद्विषयोपगाः ।।३१।।\nदानं ददद्भिर्यैरुक्तमच्युतः प्रीयतामिति ।।\nश्रद्धापुरःसरैर्विप्र न ते मद्विषयोपगाः ।। ३२ ।।\nस एव नाथः सर्वस्य तन्नियोगकरा वयम् ।।\nजनसंयमनश्चाहमस्मत्संयमनो हरिः ।। ३३ ।।\nइत्थं निशम्य वचनं यमस्य वदतोऽखिलम् ।।\nऊचुस्ते नारकाः सर्वे वह्निशस्त्रार्कभीरवः ।।३४।।\nनमः कृष्णाय हरये विष्णवे जिष्णवे नमः ।।\nहृषीकेशाय केशाय जगद्धात्रेऽच्युताय च ।। ३५ ।।\nनमः पङ्कजनेत्राय नमः पङ्कजनाभये ।।\nजनार्दनाय श्रीशाय श्रीभर्त्रे पीतवाससे ।। ३६ ।।\nगोविंदाय नमो नित्यं नमश्चोदधिशायिने ।।\nनमः कमलनेत्राय नृसिंहाय निनादिने ।। ३७ ।।\nशार्ङ्गिणे शितखड्गाय शंखचक्रगदाभृते ।।\nनमो वामनरूपाय क्रांतलोकत्रयाय च ।। ३८ ।।\nवराहरूपाय तथा नमो यज्ञाङ्गधारिणे ।।\nव्याप्ताशेषदिगंतायानंताय परमात्मने ।।३९।।\nवासुदेव नमस्तुभ्यं नमः कैटभसूदिने ।।\nकेशवाय नमो राम नमस्तेस्तु महीधर ।।4.153.४०।।\nनमोऽस्तु वासुदेवाय ह्येवमुच्चारिते च तैः ।।\nशस्त्राणि कुंठतां जग्मुरनलश्चापि शीतताम् ।। ४१ ।।\nसमभज्यंत वस्त्राणि समुत्पेतुरयोमुखाः ।।\nसंशुष्का क्षारसरितः पतितः शाल्मलिद्रुमः ।। ४२ ।।\nप्रकाशस्तमसो जज्ञे नरकाद्भानुभिः सह ।।\nववौ च युंजन्पवनोऽप्यसिपत्रवने ततः ।। ४३ ।।\nनिरुत्साहा जडधियो बभूवुर्यमकिंकराः ।।\nजाता गङ्गाम्बुवाहिन्यः पूयशौणितनिम्नगाः ।।४४।।\nदिव्यः सुगंधि पवनो मनःप्रीतिकरस्तथा ।।\nवेणुवीणास्वनयुताः शब्दाश्चासन्मनोरमाः ।। ४५ ।।\nतं तादृशमथालक्ष्य तदा वैवस्वतो यमः ।।\nक्षीणपापत्रयांस्तांस्तु पाद्यार्घ्यैः समपूजयत् ।। ४६ ।।\nपूजयित्वा च तानाह कृष्णाय स कृतांजलिः ।।\nसमाहितमतिर्भूत्वा धर्मराजो नरेश्वर ।। ४७ ।।\nविष्णो देव जगद्धातर्जनार्दन जगत्पते ।।\nप्रणामं येऽपि कुर्वन्ति तेषामपि नमोनमः ।। ४८ ।।\nअच्युतायाप्रमेयाय मायावामनरूपिणे ।।\nप्रणामं येऽपि कुर्वन्ति तेषामपि नमो नमः ।। ४९ ।।\nनमस्ते वासुदेवाय धीमते पुण्यकीर्तये ।।\nप्रणामं ये च कुर्वंति तेषामपि नमो नमः ।। 4.153.५० ।।\nतस्य यज्ञवराहस्य विष्णोरमिततेजसः ।। ५१ ।।\nएवं स्तुत्वा हृषीकेशं धर्मराजस्य पश्यतः ।।\nविमानवरमारुह्य नारकास्त्रिदिवं ययुः ।। ५२ ।।\nमुद्गलोऽपि महाबुद्धिर्दृष्ट्वैतदखिलं नृप ।।\nजातिस्मरो भवद्विप्रः कण्वगोत्रे महामुनिः ।।५३।।\nसंस्मृत्य यमवाक्यानि विष्णोर्माहात्म्यमेव च।।\nजलधेनोस्तु माहात्म्यं संस्मृत्येदमगायत।।५४।।\nअहो सुदुस्तरा विष्णोर्मायेयमतिगह्वरी ।।\nयया मोहितचित्तस्तु न वेत्ति परमेश्वरम् ।।५५।।\nजीवो गच्छति कीटत्वं यूकामत्कुणयोनिताम्।।\nतस्माद्द्रुमलतादीनां योनिं तस्माच्च पक्षिणाम् ।। ५६ ।।\nततश्च पशुतां प्राप्य नरत्वमभिवांछति ।।\nततो मनुष्यतां प्राप्य नरो योनिं कृतात्मनाम् ।।\nतां प्राप्य च श्रियं परां नरो मायाविमोहितः ।।५७।।\nदुस्तरापि सुसाध्या सा माया कृष्णस्य मोहिनी ।।\nविद्यते सा मनोन्यस्ता मुधैव मधुसूदने ।।५८।।\nअवाप्यैवं च गार्हस्थ्यमवाप्यैवं च तत्परम् ।।\nछिनत्ति वैष्णवीं मायां केशवार्पितमानसः ।। ५९ ।।\nअविरोधेन विषयान्भुञ्जन्विष्णुं समाश्रयेत् ।।।\nभुक्त्वा नरस्तरत्येनां विष्णोर्मायां सुदुस्तराम् ।। 4.153.६० ।।\nईदृग्बहुफला भक्तिः सर्वधातरि केशवे ।।\nमायया तस्य देवस्य तां न कुर्वंति मोहिताः ।। ।। ६१ ।।\nमुधैवोक्तं सुधापानं मुधा तद्धि विचेष्टितम् ।।\nमुधैव जन्म तन्नष्टं यत्र नाराधितो हरिः ।। ६२ ।।\nआराधितो हि यः पुंसामैहिकामुष्मिकं फलम् ।।\nददाति भगवान्देवः कस्तं न प्रतिपूजयेत् ।। ६३ ।।\nसंवत्सरास्तथा मासा विफला दिवसाश्च ते ।।\nनराणां विषयांधानां यैस्तु नाराधितो हरिः ।। ६४ ।।\nयो न वित्तर्द्धिविभवैर्न वासोभिर्न भूषणैः ।।\nतुष्यते हृदयेनैव कस्तमीशं न पूजयेत् ।। ६५ ।।\nजलधेनोस्तु माहात्म्यं निशम्येदृग्विधं नराः।।\nनात्र यच्छंति तेषां वै विवेकः कुत्र तिष्ठति ।। ६६ ।।\nकर्मभूमौ हि मानुष्यं जन्मनामयुतैरपि ।।\nस्वर्गापवर्गफलदं कदाचित्प्राप्यते नरैः ।। ६७ ।।\nसंप्राप्य च न यैर्विष्णुस्तोषितो जलधेनुना ।।\nते जना भ्रष्टजन्मानो वंचितास्तस्य मायया ।। ६८ ।।\nऊर्ध्वबाहुर्विरौम्येष दृष्टलोकद्वयोऽस्मि भोः ।।\nआराधयध्वं गोविन्दं जलधेनुं प्रयच्छत ।। ६९ ।।\nदुःसहो नारको वह्निरविषह्या च यातना ।।\nज्ञातं मयैतदालंब्य कृष्णं भवति निश्चलः ।। 4.153.७० ।।\nआदेशिको देशिको हि यममार्गे सुदुस्तरे ।।\nविचिन्त्य तत्सत्यमेतन्मनः कृष्णे निवेश्यताम् ।। ७१ ।।\nइष्टेन किं क्रतुशतेन सुदुष्करेण क्लेशाधिकेन सुकृतैर्नियमैर्व्रतैश्च ।।\nदत्ता द्विजाय पितृराजगृहं गतस्य ह्येकाऽपि गौर्जलमयी सुखमातनोति ।।७२।।। ।।"
  }
]
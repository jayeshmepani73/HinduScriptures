[
  {
    "text": "।। युधिष्ठिर उवाच ।। ।।\nभगवन्सर्वभूतेश सर्वलोकनमस्कृत ।।\nअनुग्रहाय लोकानां कथयस्व ममापरम् ।। १ ।।।\nनिष्पापो जायते येन आयुषा यशसा श्रिया ।।\nतन्मे कथय देवेश दानं व्रतमथापि वा ।। २ ।।\n।। श्रीकृष्ण उवाच ।। ।।\nशृणु राजन्प्रवक्ष्यामि तव लोकहितेप्सया ।।\nयेनोपायेन जायंते सभाग्या मानवा भुवि ।। ३ ।।\nन व्रतैर्नोपवासैश्च न तीर्थगमनैरपि ।।\nमहापथादिमरणैर्न यज्ञैर्न श्रुतेन च ।। ४ ।।\nप्राप्यते मम लोकोऽयं दुष्प्राप्यस्त्रिदशैरपि ।।\nपार्थ स्नेहान्महाभाग प्रवक्ष्यामि हितं तव ।। ५ ।।\nवक्ष्ये कल्पलतादानं शोभनं विधिपूर्वकम् ।।\nसर्वं पूर्वविधानं च तत्र तन्त्रे प्रकल्पयेत् ।। ६ ।।\nदिक्पालेभ्यो बलिं तत्र क्षिपेद्वै विधिपूर्वकम् ।।\nआघारावाज्यभागौ तु पूर्वं हुत्वा विचक्षणः ।। ७ ।।\nततो ग्रहमखं कुर्याद्धोमं व्याहृतिभिस्ततः ।।\nअयुतेनैव होमस्य समाप्तिरिह कथ्यते ।। ८ ।।\nततः सर्वसमीपे तु स्नातः शुक्लांबरः शुचिः ।।\nपुष्पधूपैरथाभ्यर्च्य वासोभिः सफलाक्षतैः ।।\nततः प्रदक्षिणीकृत्य मंत्रानेतानुदीरयेत् ।। ९ ।।\nनमो नमः पापविनाशिनीभ्यो ब्रह्मांडलोकेश्वरपालनीभ्यः ।।\nआशाशताधिक्यफलप्रदाभ्यो दिग्भ्यस्तथा कल्पलतावधूभ्यः ।। 4.179.१० ।।\nया यस्य शक्तिः परमा प्रदिष्टा वेदे पुराणे सुरसत्तमस्य ।।\nतां पूजयामीह परेण साम्ना सा मे शुभं यच्छतु तां नतोऽस्मि ।। ११ ।।\nएवमुच्चार्य ताः सर्वा ब्राह्मणेभ्यो निवेदयेत् ।।\nदशाशाः परया भक्त्या तास्ताः संकल्प्य चेतसि ।। १२ ।।\nततः क्षमापयेद्विप्रान्प्रणिपत्य सदक्षिणान् ।।\nअनेन विधिना यस्तु दानमेतत्प्रयच्छति ।। १३ ।।\nतस्य पुण्यफलं राजन्कथ्यमानं निबोध मे ।।\nइह लोके स विजयी धनवान्पुत्रवान्भवेत् ।। १४ ।।\nमृतो लोकाधिपपुरे प्रतिमन्वतरं वसेत् ।।\nमहाशक्तिवृतः पश्चादेत्य राजन्रसातलम् ।। १५ ।।\nजितसर्वमहीपालश्चक्रवर्ती भवेद्भुवि ।।\nया च नारी महाराज दानमेतत्प्रयच्छति।।१६।।\nसा चक्रवर्तिनं पुत्रं सूते शक्तिसमन्वितम् ।।\nयश्च पश्येद्दीयमानं दत्तं यश्चानुमोदते ।। १७ ।।\nशृणोति वाच्यमानं च सोपि प्रेत्य विमुच्यते।।१८।।\nयाः शक्रवह्नियमनैर्ऋतपाशहस्ता वातेंदुराजशिवकेशवशंभुशक्त्यः ।।\nता वै प्रपूज्य दशकल्पलता द्विजेभ्यो देहि त्रिलोकविजये यदि तेऽस्ति बुद्धिः ।। १९ ।। ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे कल्पलतादानविधिवर्णनं नामैकोनाशीत्युत्तरशततमोऽ ध्यायः ।। १७९ ।।"
  }
]
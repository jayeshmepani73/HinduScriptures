[
  {
    "text": "।। श्रीकृष्ण उवाच ।। ।।\nबुधाष्टमीव्रतं भूयो ब्रवीमि शृणु पांडव ।।\nयेन चीर्णेन नरकं नरः पश्यति न क्वचित् ।। १ ।।\nपुरा कृतयुगस्यादौ इलो राजा बभूव ह ।।\nबहुभृत्यसुहृन्मित्रमंत्रिभिः परिवारितः ।। २ ।।\nजगाम हिमवत्पार्श्वे महादेवेन वारितः ।।\nयोऽन्यः प्रविशते भूमौ सा स्त्री भवति निश्चितम् ।। ३ ।।\nस राजा मृगसंगेन प्राविशत्तदुमावने ।।\nएकाकी तुरगोपेतः क्षणात्स्त्रीत्वं जगाम ह ।। ४ ।।\nसा बभ्राम वने शून्ये पीनोन्नतपयोधरा ।।\nकुतोऽहमागतेत्येवं न त्वबुध्यत किंचन ।। ५ ।।\nतां ददर्श बुधः सौम्यां रूपौदार्यगुणान्विताम् ।।\nअष्टम्यां बुधवारेण तस्यास्तुष्टो बुधो ग्रहः ।। ६ ।।\nदधौ गर्भं तदुदरे इलाया रूपतोषितः ।।\nपुत्रमुत्पादयामास योऽसौ ख्यातः पुरूरवाः ।। ७ ।।\nचंद्रवंशकरो राजा आद्यः सर्वमहीक्षिताम्।।\nततः प्रभृति पूज्येयमष्टमी बुधसंयुता ।। ८ ।।\nसर्वपापप्रशमनी सर्वोपद्रवनाशिनी ।।\nअथान्यदपि ते वच्मि धर्मराज कथानकम् ।। ९ ।।\nआसीद्राजा विदेहानां मिथिलायां स वैरिभिः ।।\nसंग्रामे निहतो वीरस्तस्य भार्या दरिद्रिणी ।। 4.54.१० ।।\nऊर्मिला नाम बभ्राम महीं बालकसंयुता ।।\nअवंती विषयं प्राप्ता ब्राह्मणस्य निवेशने ।। ११ ।।\nचकारोदरपूर्त्यर्थं नित्यं कंडनपेषणे ।।\nहृत्वा सा स्तोकगोधूमान्ददौ बालकयोस्तदा ।। १२ ।।\nकारुण्यान्मातृवात्सल्यात्क्षुधासंपीड्यमानयोः ।।\nकालेन बहुना साध्वी पञ्चत्वमगमच्छुभा ।।१३।।\nपुत्रस्तस्या विदेहायां गत्वा स्वपितुरासने ।।\nउपविष्टः सत्त्वयोगाद्बुभुजे गामनाकुलः ।। १४ ।।\nअन्विष्य धर्मराज्ञो वै सा कन्या मिथिवंशजा ।।\nविवाहिता हिता भर्तुः सा महानायिकाऽभवत् ।। १५ ।।\nश्यामला नाम चार्वंगी प्रसिद्धा श्रूयते श्रुतौ ।।\nतामुवाच वरारोहां धर्मराजः स्वयं प्रियाम् ।। १६ ।।\nवहस्व सर्वव्यापारं श्यामले त्वं गृहे मम ।।\nकुरु स्वजनभृत्यानां दानक्षेपं यथेप्सितम् ।। १७ ।।\nकिं त्वेते पंजराः सप्त कीलकैरतियंत्रिताः ।।\nकदाचिदपि नोद्धाट्यास्त्वया वैदेहनंदिनि ।। १८ ।।\nएवमस्त्विति साप्युक्ता निजं कर्म चकार ह ।।\nकदाचिद्व्याकुलीभूते धर्मराजे विदेहजा ।।\nउद्धाटयित्वा प्रथमं ददर्श जननीं स्वकाम्।। १९।।\nसा पच्यमाना क्रंदंती भीषणैर्यमकिंकरैः ।।\nहेलया क्षिप्यते बद्ध्वा तप्ततैले पुनःपुनः ।। 4.54.२० ।।\nतथैव तालकं दत्त्वा व्रीडिता सा मनस्विनी ।।\nद्वितीये पंजरे तद्वत्सा तामेवं ददर्श ह ।। २१ ।।\nसुधावल्लिप्यमानां तां शिलातल्पेष्टकेन तु ।।\nतृतीयपञ्जरे तद्वत्तां ददर्श स्वमातरम् ।।\nक्रकचैः पाट्यते मूर्ध्नि घण्टायुक्तैः करोल्बणैः ।। २२ ।।\nचतुर्थे पञ्जरे स्थाने भीषणैर्दारुणाननैः ।।\nभक्ष्यमाणां श्वापदैश्च क्रंदंतीं तां पुनः पुनः.।। २३ ।।\nपञ्चमे निहिता भूमौ कण्ठे पादेन पीडिता ।।\nसंदंशैर्वनघातैश्च विदीर्णा क्रियते रुषा ।। २४ ।।\nषष्ठे चेक्षुयन्त्रगतां मस्तके मुद्गराहताम् ।।\nसंपीड्यमानामनिशं सुदृढामिक्षुखंडवत् ।। २५ ।।\nसप्तमे पञ्जरे चीर्णस्वनां पूतिकगंधिनीम् ।।\nदृष्ट्वा तथा गतां तां तु मातरं दुःखकर्षिता ।।\nश्यामला म्लानवदना किंचिन्नोवाच भामिनी ।। २६ ।।\nअथागतं यमं प्राह सरोषा श्यामला पतिम् ।।\nकिं तवापहृतं राजन्मम मात्रा सुदारुणम् ।।\nयेनेयं विविधैर्घातैर्वध्यते बहुधा त्वया ।। २७ ।।\nयमः प्राह प्रियां दृष्ट्वा भद्रे ह्युद्घाटितास्त्वया ।।\nएते पञ्जरकाः सप्त निषिद्धा त्वं मया पुरा ।। २८ ।।\nतव मात्रा सुतस्नेहाद्गोधूमा ये हृताः किल ।।\nकिं न जानासि तद्भद्रे येन रुष्टा ममोपरि ।। २९ ।।\nब्रह्मस्वं प्रणयाद्भुक्तं दहत्यासप्तमं कुलम्।।\nतदेव चौर्यरूपेण दहत्याचंद्रतारकम् ।। 4.54.३० ।।\nगोधूमास्त इमे भूताः कृमिरूपाः सुदारुणाः ।।\nये पुरा ब्राह्मणगृहे हृतास्तव कृतेऽनया ।।३१।।\n।। श्यामलोवाच ।। ।।\nजानामि तदहं सर्वं यन्मे मात्रा कृतं पुरा ।।\nतथापि त्वां समासाद्य सा च जामातरं शुभम् ।।\nमुच्यते कृमिराशित्वाद्यथा तदधुना कुरु ।। ३२ ।।\nतच्छ्रुत्वा चिन्तयाविष्टश्चिरं स्थित्वा जगाद ताम् ।।\nधर्मराजः सहासीनां प्रियां प्राणधनेश्वरीम् ।। ३३ ।।\nइतश्च सप्तमेऽतीते जन्मनि ब्राह्मणी शुभा ।।\nआसीस्तस्मिंस्त्वया संगात्सखीनां पर्युपासिता ।।\nबुधाष्टमी सुसंपूर्णा यथोक्तफलदायिनी ।। ३४ ।।\nतत्फलं यद्ददास्यस्यै सत्यं कृत्वा ममाग्रतः ।।\nतेन मुच्येत ते माता नरकात्पापसंकटात् ।। ३५ ।।\nतच्छ्रुत्वा त्वरितं स्नात्वा ददौ पुण्यं स्वकं कृतम् ।।\nस्वमातुः श्यामला तुष्टा तेन मोक्षं जगाम सा ।। ३५ ।।\nऊर्मिला रूपसंपन्ना दिव्यदेहधरा शुभा ।।\nविमानवरमारूढा दिव्यमाल्यांबरावृता ।। ३६ ।।\nभर्तुः समीपे स्वर्गस्था दृश्यतेऽद्यापि सा जनैः ।।\nबुधस्य पार्श्वे नभसि मिथिराजसमीपतः ।।\nविस्फुरंती महाराज बुधाष्टम्याः प्रभावतः ।। ३७ ।।\n।। युधिष्ठिर उवाच ।। ।।\nयद्येवं प्रवरा कृष्ण सा तिथिर्वै बुधाष्टमी ।।\nतस्या एव विधिं ब्रूहि यदि तुष्टोसि मे प्रभो ।। ३८ ।।\n।। श्रीकृष्ण उवाच ।। ।।\nशृणु पांडव यत्नेन बुधाष्टम्या विधिं शुभम् ।।\nयदायदा सिताष्टम्यां बुधवारो भवेद्यदि ।।\nतदातदा च सा ग्राह्या एकभक्ताशनैर्नृभिः ।। ३९ ।।\nस्नात्वा नद्यां तु पूर्वाह्ने गृहीत्वा कलशं नवम् ।।\nजलपूर्णं तु सद्रव्यं पूर्णपात्रसमन्वितम् ।। 4.54.४० ।।\nअष्टवारान्प्रकर्तव्या विधानैस्तु पृथक्पृथक् ।।\nप्रथमा मोदकैः कार्या द्वितीया फेणकैस्तथा ।। ४१ ।।\nतृतीया घृतपूपैश्च चतुर्थी वटकैर्नृप ।।\nपञ्चमी शुभ्रकारैश्च षष्ठी सोहालकैस्तथा ।।४२।।\nअशोकवर्तिभिः शुभ्रैः सप्तमी खंडसंयुतैः।।\nअष्टमी फलपुष्पैश्च केवलाखण्डफेणिकैः ।।\nएवं क्रमेण कर्तव्या सुहृत्स्वजनबांधवैः ।।४३।।\nसह कृत्वा स्थितैर्भोज्यं भोक्तव्यं स्वस्थमानसैः ।।\nउपोष्याणामिदं श्रेष्ठं कथयद्भिः शनैःशनैः ।।४४।।\nश्रुत्वाष्टमी बुधस्यापि माहात्म्यं भोजनं त्यजेत् ।।\nतावदेव न भोक्तव्यं कथा यावत्समाप्यते ।। ४५ ।।\nतथा भुक्त्वा बुधस्याग्रे आचम्य च पुनःपुनः ।।\nविप्राय वेदविदुषे तं ब्रुवन्प्रतिपादयेत् ।। ४६ ।।\nसाक्षतं सहिरण्यं च जातरूपमयं शुभम् ।।\nअर्चितं विविधैः पुष्पैर्धूपदीपैः सुगंधिभिः ।।४७ ।।\nपीतवस्त्रैः समाच्छन्नं बुधं सोमात्मजाकृतिम् ।।\nमाषकेण सुवर्णेन तदर्धार्धेन वा पुनः ।।४८।।\nॐ बुधाय नमः ।।\nॐ सोमात्मजाय नमः ।।\nॐ दुर्बुद्धिनाशनाय नमः ।।\nॐ सुबुद्धिप्रदाय नमः ।।\nॐ ताराजाताय नमः ।।\nॐ सौम्यग्रहाय नमः ।।\nॐ सर्वसौख्यप्रदाय नमः ।। एते पूजामन्त्राः ।।\nअष्टमी तु यदा पूर्णा तदा राजर्षिसत्तम ।।\nब्राह्मणान्भोजयेदष्टौ गां दद्याच्च सवत्सिकाम् ।।४९।।\nवस्त्रालंकरणैः सर्वैर्भूषणैर्विविधैरपि ।।\nसपत्नीकं समभ्यर्च्य कर्णमात्रांगुलीयकैः ।।\nमन्त्रेणानेन कौंतेय दद्यादेवं समाचरन् ।। 4.54.५० ।।\nबुधोऽयं प्रतिगृह्णातु द्रव्यस्थोऽयं बुधः स्वयम् ।।\nदीयते बुधराजाय तुष्यतां च बुधो मम ।। ५१ ।। ।। (इति दानमंत्र ।) ।। ।।\nबुधः सौम्यस्तारकेयो राजपुत्र इलापतिः ।।\nकुमारो द्विजराजस्य यः पुरूरवसः पिता ।। ५२ ।। ।। ( इति प्रतिग्रहणमंत्रः ।) ।।\nदुर्बुद्धिबाधजनितं नाशयित्वा च मे बुधः ।।\nसौख्यं च सौमनस्यं च करोतु शशिनंदनः ।। ५३ ।।\nइत्युच्चार्य गृहीत्वा तु दद्यान्मंत्रपुरःसरम् ।।\nसप्तजन्मनि राजेन्द्र जातो जातिस्मरो भवेत् ।।५४।।\nधनधान्यसमायुक्तः. पुत्रपौत्रप्रवर्द्धनः ।।\nदीर्षायुर्विपुलान्भोगान्भुक्त्वा चैव महीतलं ।। ५५ ।।\nततः सुतीर्थे मरणं ध्यात्वा नारायणं विभुम् ।।\nमृतोऽसौ स्वर्गमाप्नोति पुरन्दरसमो नरः ।। ५६ ।।\nवसते यावदासृष्टेः पुनराभूतसंप्लवम् ।।\nएवमेतन्मया ख्यातं व्रतानामुत्तमं व्रतम् ।। ५७ ।।\nएषैवं च मयाख्याता गुह्या पार्थ बुधाष्टमी ।।\nयां श्रुत्वा ब्रह्महा गोघ्नः सर्वपापैः प्रमुच्यते ।। ५८ ।।\nयश्चाष्टमीं बुधयुतां समवाप्य भक्त्या सम्पूजयेद्विधुसुतं कनपृष्ठसं स्थम् ।।\nपक्वान्नपात्रसहितैः सहिण्यवस्त्रैः पश्येदसौ यमपुरं न कदाचिदेव ।। ५९ ।।"
  }
]
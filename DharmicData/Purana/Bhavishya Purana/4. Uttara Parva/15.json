[
  {
    "text": "।। युधिष्ठिर उवाच ।। ।।\nभगवन्भवता प्रोक्तं धर्मार्थादेः सुसाधनम् ।।\nगार्हस्थ्यं तच्च भवति दंपत्योः प्रीयमाणयोः ।। १ ।।\nपत्नीहीनः पुमान्पत्नी भर्त्रा विरहिता तथा ।।\nधर्मकामार्थसंसिद्धी न स्यातां मधुसूदन ।। २।\nतद्ब्रूहि देवदेवेश विधवा स्त्री न जायते ।।\nव्रतेन येन गोविंद पत्न्याऽविरहितो नरः ।। ३ ।।\n।। श्रीकृष्ण उवाच ।। ।।\nअशून्यशयनीं नाम द्वितीयां शृणु तां मम ।।\nयामुपोष्य न वैधव्यं प्राप्नोति स्त्री युधिष्ठिर ।। ४ ।।\nपत्नीविमुक्तश्च नरो न कदाचित्प्रजायते ।।\nशेते जगत्पतिर्विष्णुः स्त्रिया सार्द्धं यदा किल ।। ५ ।।\nअशून्यशयनं नाम तदा ग्राह्या च सा तिथिः ।।\nउपवासेन नक्तेन तथैवायाचितेन च ।। ६ ।।\nकृष्णपक्षे द्वितीयायां श्रावणे नृपसत्तम ।।\nस्नानं नद्यां तडागे वा गृहे वा नियतात्मवान् ।। ७ ।।\nकृत्वा पितॄन्मनुष्यांश्च देवान्सं तर्प्य भक्तिमान् ।।\nस्थंडिलं चतुरस्रं तु मृन्मयं कारयेत्ततः ।। ८ ।।\nतत्रस्थं श्रीधरं श्रीशं भक्त्याभ्यर्च्य श्रिया सह ।।\nनैवेद्यपुष्पधूपाद्यैः फलैः कालोद्भवैः शुभैः ।। ९ ।।\nइममुच्चारयेन्मंत्रं प्रणम्य जगतः पतिम् ।।\nश्रीवत्सधारिञ्छ्रीकांत श्रीधामञ्छ्रीपतेऽव्यय ।। 4.15.१० ।।\nगार्हस्थ्यं मा प्रणाशं मे यातु धर्मार्थकामदम् ।।\nअग्नयो मा प्रणश्यंतु मा प्रणश्यन्तु देवताः ।।\nपितरो मा प्रणश्यंतु मत्तो दांपत्यभेदतः ।।११।।\nलक्ष्म्या वियुज्यते कृष्ण न कदाचिद्यथा भवान् ।।\nतथा कलत्रसम्बन्धो देव मा मे प्रणश्यतु ।। १२ ।।\nलक्ष्म्या न शून्यं वरद यथा ते शयनं सदा ।।\nशय्या ममाप्यशून्यास्तु तथा जन्मनिजन्मनि ।। १३ ।।\nएवं प्रसाद्य पूजां च कृत्वा लक्ष्म्या हरेस्तथा ।।\nचन्द्रोदये स्नानपूर्वं पञ्चगव्येन संयुतम् ।।\nविप्राय दक्षिणां दद्यात्स्व शक्त्या फलसंयुताम् ।। १४ ।।\nअनेनविधिना राजन्यावन्मासचतुष्टयम् ।।\nकृष्णपक्षे द्वितीयायां प्रागुक्तविधिमाचरेत् ।। १५ ।।\nकार्त्तिके चाथ संप्राप्ते शय्यां श्रीकांतसंयुताम् ।।\nसोपस्करां सोदकुंभां सान्नां दद्याद्द्विजातये ।। १६ ।।\nप्रतिमासं च सोमाय अर्घ्यं दद्यात्समंत्रकम् ।।\nदध्यक्षतैर्मूल फलै रत्नैः सौवर्णभाजनैः ।। १७ ।।\nगगनांगणसद्दीप दुराब्धिमथनोद्भव ।।\nआभासितदिगाभोग रमानुज नमोस्तु ते ।। १८ ।।\nएवं करोति यः सम्यङ्नरो मासचतुष्टयम् ।।\nतस्य जन्मत्रयं यावद्गृहभङ्गो न जायते ।। १९ ।।\nअशून्यशयनश्चैव धर्मकामार्थसाधकः ।।\nभवत्यव्याहतैश्वर्यः पुरुषो नात्र संशयः ।। 4.15.२० ।।\nनारी च पार्थ धर्मज्ञा व्रतमेतद्यथाविधि ।।\nया करोति न सा शोच्या बन्धुवर्गस्य जायते ।। २१ ।।\nवैधव्यं दुर्भगत्वं च भर्तृत्यागं च सत्तम ।।\nप्राप्नोति जन्मत्रितयं न सा पांडुकुलोद्वह ।। २२ ।।\nएषा ह्यशून्यशयना नृपते द्वितीया ख्याता समस्तकलुषापहराऽद्वितीया ।।\nएतां समाचरति यः पुरुषोऽथ योषित्प्राप्नोत्यसौ शयनमग्र्यमहार्हभोग्यम् ।। २३ ।।"
  }
]
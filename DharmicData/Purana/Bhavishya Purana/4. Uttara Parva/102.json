[
  {
    "text": "।। युधिष्ठिर उवाच ।। ।।\nस्मरयामि हृषीकेश यन्नोक्तं भवता क्वचित् ।।\nतत्सावित्रीव्रतं ब्रूहि ममोपरि दयां कुरु ।। १ ।।\n।। श्रीकृष्ण उवाच ।। ।।\nकथयामि कुलस्त्रीणां महाभाग्यं युधिष्ठिर ।।\nयथा चीर्णं व्रतवरं सावित्र्या राजकन्यया ।। २ ।।\nआसीन्मद्रेषु धर्मात्मा सर्वभूतहिते रतः ।।\nपार्थिवोश्वपतिर्नाम पौरजानपदप्रियः ।। ३ ।।\nक्षमावांश्च क्षितिपतिः सत्यवांश्च जितेन्द्रियः ।।\nस सभार्यो व्रतमिदं चचार नृपतिः स्वयम् ।। ४ ।।\nसावित्रीव्रतसिद्धं  तत्सर्वकामप्रदायकम् ।।\nतस्य तुष्टाभवद्राजन्सावित्री ब्रह्मणः प्रिया ।। ५ ।।\nभूर्भुवःस्वरितीत्येषा साक्षान्मूर्तिमती स्थिता ।।\nकमंडलुधरा देवी प्रसन्नवदनेक्षणा ।। ६ ।।\nउवाच दुहिता ह्येका तव राजन्भविष्यति ।।\nइत्येवमुक्त्वा सावित्री जगामादर्शनं पुनः ।। ७ ।।\nकालेन सा तथा राजन्दुहिता देवरूपिणी ।।\nसावित्र्या प्रीतया दत्ता सावित्र्या जप्तया तदा ।।८।।\nसावित्रीत्येव नामास्याश्चक्रुर्विप्रास्तथा पिता ।।\nसा गृहवती सश्रीर्व्यवर्द्धत नृपात्मजा ।।\nसावित्री सुकुमाराङ्गी यौवनस्था बभूव ह ।। ९ ।।\nतां सुमध्यां पृथुश्रोणीं प्रतिमां काञ्चनीमिव ।।\nप्राप्तेव देवकन्येति दृष्ट्वा तामितरे जनाः ।। 4.102.१० ।।\nसा तु पद्मपलाशाक्षी प्रज्वलंतीव तेजसा ।।\nचचार सा च सावित्रीव्रतं यद्भृगुणोदितम् ।। ११ ।।\nअथोपोष्य शिरःस्नाता देवतामभिगम्य सा ।।\nहुत्वाग्निं विधिवद्विप्रान्वाचयित्वेंदुपर्वणि ।। १२ ।।\nतेभ्यः सुमनसः शेषाः प्रतिगृह्य नृपात्मजा ।।\nसाध्वी पतिव्रताभ्येत्य देवश्रीरिव रूपिणी ।। १३ ।।\nसोभिवाद्य पितुः पादौ शेषान्पूर्वं निवेद्य च ।।\nकृतांजलिर्वरारोहा नृपतेः पार्श्वतः स्थिता ।। १४ ।।\nतां दृष्ट्वा यौवनं प्राप्तां स्वच्छां तां देवरूपिणीम् ।।\nउवाच राजा संमंत्र्य स्मृत्यर्थं सह मंत्रिभिः ।।१५।।\nयुक्तः प्रदानकालोऽस्यास्तेन कश्चिद्वृणोत्विमाम्।।\nविचारयित्वा पश्यामि वरं तुल्यं महात्मनः।।१६।।\nदेवादीनां यथा वाच्यो न लब्धेयं तथा कुरु ।।\nबोद्धयमाना मया पुत्रि धर्मशास्त्रेषु गच्छ तम् ।। १७ ।।\nपितुर्गृहे तु या कन्या रजः पश्यत्यसंस्कृता ।।\nब्रह्महत्या पितुस्तत्र सा कन्या वृषली स्मृता ।। १८ ।।\nअतोर्थं प्रेषयामीति कुरु पुत्रि स्वयंवरम् ।।\nवृद्धैरमात्यैः सहिता शीघ्रं गच्छ विधारय ।। १९ ।।\nएवमस्त्विति सावित्री प्रोक्ता तस्माद्विनिर्ययौ ।।\nतपोवनानि रम्याणि राजर्षीणां जगाम सा ।। 4.102.२० ।।\nमान्यानामत्र वृद्धानां कृत्वा पादाभिषेचनम् ।।\nततोभिगम्य तीर्थानि सर्वाण्येवाश्रयाणि च ।।२१।।\nआजगाम पुनर्वेश्म सावित्री सह मंत्रिभिः।।\nतत्रापश्यच्च देवर्षिं नारदं पुरतः पितुः ।।२२।।\nआसीनमासने विप्रं प्रणम्य स्मितभाषिणी ।।\nकथयामास तत्सर्वं यथा वृतं वनेऽभवत् ।। २३ ।।\n।। सावित्र्युवाच ।। ।।\nआसीत्साल्वेषु धर्मात्मा क्षत्रियः पृथिवीपतिः ।।\nद्युमत्सेन इति ख्यातो देवदत्तो बभूव सः ।।२४।।\n।। नारद उवाच ।।\nअहो बत महत्कष्टं सावित्र्या नृपतेः कृतम् ।।\nबाल्यभावाद्यदनया न कृतः सत्यवान्नृपः ।। २५ ।।\nसत्यं वदत्यस्य पिता सत्यं माता प्रभाषते ।।\nउपेतोऽस्ति गुणैः सर्वैर्द्युमत्सेनसुतो बली ।।२६।।\nएको दोषोऽस्ति नान्योऽस्य सोऽद्यप्रभृति सत्यवाक् ।।\nसंवत्सरेण हीनायुर्देह त्यागं करिष्यति।।२७।।\nनारदस्य वचः श्रुत्वा तनयां प्राह पार्थिवः ।।\nपुत्रि सावित्रि गच्छ त्वमन्यं वरय सत्पतिम्।।\nसंवत्सरेण सोल्पायुर्देहत्यागं करिष्यति ।।२८।।\n।। सावित्र्युवाच ।। ।।\nसकृज्जल्पंति राजानः सकृज्जल्पंति पंडिताः ।।\nसकृत्प्रदीयते कन्या त्रीण्येतानि सकृत्सकृत् ।।२९।।\nदीर्घायुरथ वाल्पायुः सगुणो निर्गुणोऽपि वा ।।\nसकृद्वृतोमया भर्ता न द्वितीयं वृणोम्यहम्।।4.102.३०।।\nमनसा निश्चयं कृत्वा ततो वाचाऽभिधीयते।।\nक्रियते कर्मणा पश्चात्प्रमाणं मे मनः सदा।।३१।।\n।।नारद उवाच ।। ।।\nयद्येतदिष्टं दुहितुस्ततः शीघ्रं विधीयताम् ।।\nअविघ्नमग्रे सावित्र्याः प्रदाने दुहितुस्तव।।३२।।\nएवमुक्त्वा समुत्पत्य नारदस्त्रिदिवं गतः ।।\nराजा च दुहितुः सर्वं वैवाहिकमथाकरोत् ।।\nशुभे मुहूर्ते पार्श्वस्थैर्ब्राह्मणैर्वेदपारगैः ।। ३३ ।।\nसावित्र्यपि वरं लब्ध्वा भर्तारं मनसेप्सितम् ।।\nमुमुदेऽतीव तन्वंगी स्वर्गं प्राप्येव पुण्यकृत् ।।३४।।\nएवं तत्राश्रमे तेषां वसतां प्रीतिपूर्वकम् ।।\nकालस्तपस्यतां कश्चिदतिचक्राम भारत ।।३५।।\nसावित्र्यास्तप्यमानायास्तिष्ठंत्याश्च दिवानिशम्।।\nनारदेन यदुक्तं तद्वाक्यं मनसि वर्तते ।।३६।।\nततः काले बहुतिथे व्यतिक्रांते कदाचन।।\nसप्राप्तकालो म्रियेत इति संचिंत्य भामिनी।।\nप्रोष्ठपदे सिते पक्षे द्वादश्यां रजनीमुखे ।। ३७ ।।\nगणयन्ती च सावित्री नारदोक्तं वचो हृदि ।।\nव्रतं त्रिरात्रमुद्दिश्य दिवारात्रं विनाभवत् ।। ३८ ।।\nततस्त्रिरात्रं निर्वर्त्य स्नात्वा संतर्प्य देवताः ।।\nचतुर्थेऽहनि मर्तव्यमिति संचिंत्य भामिनी ।।\nश्वश्रूश्वशुरयोः पादौ ववंदे चारुहासिनी ।। ३९ ।।\nअथ प्रतस्थे परशुं गृहीत्वा सत्यवान्वनम् ।।\nसावित्र्यपि च भर्तारं गच्छतः पृष्ठतोऽन्वगात् ।। 4.102.४० ।।\nततोऽवदत्स भर्ता तां पृच्छस्व श्वशुरौ निजौ ।।\nतथेत्युक्त्वा हि पप्रच्छ नत्वा श्वश्रूपदानि सा ।। ४१ ।।\nश्वशुराववदतां च न गंतव्यं त्वयानघे ।।\nबाले त्वं परमं भीरुः कथं गच्छसि काननम् ।। ४२।।\nभूयो भावेन सा प्रोचे द्रष्टव्यं काननं मया ।।\nगच्छेति तां तदोचाते श्वशुरौ चारुहासिनीम् ।। ४३ ।।\nततो गृहीत्वा तरसा फलपुष्पसमित्कुशान् ।।\nयथा शुष्काणि वादाय काष्ठभारमकल्पयत् ।। ४४ ।।\nअथ पाटयतः काष्ठं जाता शिरसि वेदना ।।\nव्यथा मां बाधते बाले स्वप्तुमिच्छामि सुंदरि ।। ४९ ।।\nविश्रमस्व महाबाहो सावित्री प्राह दुःखिता ।।\nपश्चादुपगमिष्यामि स्वाश्रमं श्रमनाशनम् ।। ४६ ।।\nयावदुत्संगके कृत्वा शिर आस्ते महीतले ।।\nतावद्ददर्श सावित्री पुरुषं कृष्णपिंगलम् ।।\nकिरीटिनं पीतवस्त्रं साक्षात्सूर्यमिवोदितम् ।। ४७ ।।\nतमुवाचाथ सावित्री प्रणम्य मधुपिंगलम् ।।\nकस्त्वं देवोऽथ वा दैत्यो मां धर्षयितुमागतः ।। ।। ४८ ।।\nन चाहं केनचिच्छक्या स्वधर्मादवरोपितुम् ।।\nस्प्रष्टुं वा पुरुषश्रेष्ठ दीप्ता वह्निशिखा यथा ।।४९।।\n।। यम उवाच ।। ।।\nयमः संयमनश्चास्मि सर्वलोकभयंकरः ।।\nक्षीणायुरेष ते भर्ता तं नयामि पतिव्रते ।।\nन शक्यः किंकरैर्नेतुमतोऽहं स्वयमागतः ।। 4.102.५० ।।\nएवमुक्त्वा सत्यवतः शरीरात्पाशसंचयैः ।।\nअंगुष्ठमात्रं पुरुषं निश्चकर्ष यमो बलात् ।।\nअथ प्रयातुमारेभे पंथानं पितृसेवितम् ।। ५१ ।।\nसावित्र्यपि वरारोहा पृष्ठतोऽ नुजगाम ह ।।\nपतिव्रतां तथा श्रांतां तामुवाच यमस्तदा ।। ५२ ।।\nनिवर्त गच्छ सावित्रि स्वगृहे त्वमिहागता ।।\nएष मार्गो विशालाक्षि न केनाप्यनुगम्यते ।। ५३ ।।\n।। सावित्र्युवाच ।। ।।\nन श्रमो न च मे ग्लानिः कदाचिदपि जायते ।।\nभर्तारमनुगच्छंति यास्तासां न श्रमादयः ।।५४।।\nसतां संतो गतिर्नान्या स्त्रीणां भर्ता सदा गतिः ।।\nवेदो वर्णाश्रमाणां च शिष्याणां च गतिर्गुरुः ।। ५५ ।।\nसर्वेषामेव जंतूनां  स्थानमस्ति महीतलम् ।।\nभर्तार एव मनुजस्त्रीणां नान्यः समाश्रयः ।। ५६ ।।\nएवमन्यैश्च विविधैर्वाक्यैर्द्धर्मार्थसंहितैः ।।\nतुतोष सूर्यतनयः सावित्रीं चेद मब्रवीत्।। ५७ ।।\nतुष्टोऽस्मि तव भद्रं ते वरं वरय भामिनि ।।\nसावित्र्यपि वरान्वव्रे विनयावनतानना ।। ५८ ।।\nचक्षुःप्राप्तिस्तथा राज्यं श्वसु रस्य महात्मनः ।।\nपितुः पुत्रशतं चैव पुत्राणां शतमात्मनः ।। ५९ ।।\nजीवितं च तथा भर्तुधर्मसिद्धिश्च शाश्वती ।।\nधर्मराजो वरान्दत्त्वा प्रेषयामास तां ततः ।। 4.102.६० ।।\nअथ भर्तारमासाद्य सावित्री हृष्टमानसा ।।\nजगाम साश्रमपदं सह भर्त्रा निराकुला ।। ६१ ।।\nभाद्रस्य पौर्णमास्यां तु यथा चीर्णं व्रतं त्विदम् ।।\nमाहात्म्यमस्य नृपते कथितं सकलं मया ।। ६२ ।।\n।। युधिष्ठिर उवाच ।। ।।\nकीदृशं तद्व्रतं देव सावित्र्या यदनुष्ठितम् ।।\nतस्मिन्भाद्रपदे मासि सिद्धान्नं तस्य कीदृशम् ।। ६३ ।।\nका देवता व्रते तस्मिन्ब्रूहि कामं प्रति प्रभो ।।\nसविस्तरं हृषीकेश ब्रूहि धर्मं सनातनम् ।। ६४ ।।\n।। श्रीकृष्ण उवाच ।। ।\nश्रूयतां पांडवश्रेष्ठ सावित्रीव्रतमादरात् ।।\nकथयामि कथं चीर्णं तया सत्या युधिष्ठिर ।। ६५ ।।\nत्रयोदश्यां भाद्रपदे दंतधावनपूर्वकम् ।।\nत्रिरात्रं नियमः कार्यं उपवासस्य भारत ।। ६६ ।।\nअशक्त्या तु त्रयोदश्यां नक्तं कुर्याज्जितेन्द्रियः ।।\nअयाचितं चतुर्दश्यामुपवासेन पूर्णिमाम् ।। ६७ ।।\nनित्यं स्नात्वा महानद्यां तडागे चाथ निर्झरे ।।\nविशेषः पौर्णमास्यां तु स्नानं सर्षपमृज्जलैः ।। ६८ ।।\nगृहीत्वा तिलकान्पात्रे प्रस्थमात्रं युधिष्ठिर ।।\nअथ वा धान्यमादाय यवशालितिलादिकम् ।। ६९ ।।\nततो वंशमये पात्रे वस्त्रयुग्मेन वेष्टयेत् ।।\nसावित्रीप्रतिमां कृत्वा सर्वावयवशोभनाम् ।। 4.102.७० ।।\nसौवर्णी मृन्मयीं वापि स्वशक्त्या रौप्यनिर्मिताम् ।।\nरक्तवस्त्रयुगं दद्यात्सावित्र्यै ब्रह्मणे तथा ।। ७१ ।।\nसावित्रीं ब्रह्मणा सार्द्धमेवं भक्त्या प्रपूजयेत् ।।\nगंधैः सुगंधिपुष्पैश्च धूपनैवेद्यदीपकैः ।। ७२।।\nपूर्णैः कोशातकैर्भक्ष्यैः कूष्मांडैः कर्कटीफलैः ।।\nनालिकेरैश्च खर्जूरैः कपिस्थैर्दाडिमीफलैः ।। ७३ ।।\nजंबूजंबीरनारंगैः कर्कटैः पनसैस्तथा ।।\nजीरकैः कटुखंडैश्च गुडेन लवणेन च ।। ७४ ।।\nविरूढैः सप्तधान्यैश्च वंशपात्रे प्रकल्पितैः ।।\nराजन्या सूत्रकंटैश्च शुभैः कुंकुमकेशरैः ।। ७५ ।।\nअवतारवतीत्येवं सावित्री ब्रह्मणः प्रिया ।।\nतामर्चयेत मंत्रेण सावित्रीं ब्राह्मणः स्वयम् ।।\nइतरेषां पुराणोक्तमंत्रोऽत्र समुदाहृतः ।। ७६ ।।\nॐकारपूर्वके देवि वीणापुस्तक धारिणि ।।\nवेदमातर्नमस्तुभ्यमवैधव्यं प्रयच्छ मे ।। ७७ ।।\nएवं संपूज्य विधिवज्जागरं कारयेत्ततः ।।\nगीतवादित्रशब्देन ह्यष्टतारीकदंबकैः ।। ७८ ।।\nनृत्यहासैर्नयेद्रात्रिं पृष्ठतश्च कथानकैः ।।\nसावित्र्याख्यानकं वापि वाचयेद्द्विजसत्तमम् ।।\nयावत्प्रभातसमयं गीत्या भावरसैः समम् ।। ७९ ।।\nततः प्रभाते विमल उषःकाले ह्युपस्थिते ।।\nब्राह्मणे वेदविदुषि सावित्रीं विनिवेदयेत् ।। 4.102.८० ।।\nयथा सावित्रकल्पज्ञे सावित्र्याख्यानवाचके ।।\nदैवज्ञ उंच्छवृत्तौ च दरिद्रे चाग्निहोत्रिणि ।। ८१ ।।\nमंत्रेणानेन कौंतेय प्रणम्य विधिपूर्वकम् ।।\nदर्भाक्षततिलैर्मिश्रा पूर्वाशाभिमुखास्थिता ।।\nसुधी विप्रवरो विप्र ॐकारस्वस्तिपूर्वके ।। ८२ ।।\nसावित्रीयं मया दत्ता सहिरण्या महासती ।।\nब्रह्मणः प्रीणनार्थाय ब्राह्मण प्रतिगृह्यताम् ।। ८३ ।।\nएवं दत्त्वा द्विजेंद्राय सावित्रीं तां युधिष्ठिर ।।\nनैवेद्यादि च तत्सर्वं ब्राह्मणं स्वगृहं नयेत् ।।\nस्वयं दशपदं गच्छेत्स्ववेश्म पुनराविशेत् ।। ८४ ।।\nतत्र भुक्त्वा हविष्यान्नं ब्राह्मणैर्बांधवैः सह ।।\nविसर्जयेत्ततो विप्रान्सावित्री प्रीयतामिति ।। ८५ ।।\nपंचदश्यां तथा ज्येष्ठे वटके च महासती ।।\nत्रिरात्रोपोषिता नारी विधिनानेन पूजयेत् ।। ८६ ।।\nसार्द्धं सत्यवता साध्वी फलनैवेद्यदीपकैः ।।\nपट्टावलंबनं कृत्वा काष्ठभारं युधिष्ठिर ।। ८७ ।।\nरात्रौ जागरणं कृत्वा नृत्यगीतपुरस्सरैः ।।\nप्रभाते विधिना पूर्वं पूर्वोक्तेन नरोत्तमः ।।\nतत्सर्वं ब्राह्मणे दद्यात्प्रणिपत्य क्षमापयेत् ।। ८८ ।।\nएतत्तु ते व्रतमिदं कथितं विधिवन्मया ।।\nयाश्चरिष्यंति लोकेस्मिन्पुत्रपौत्रसमन्विताः ।।\nभुक्त्वा भोगांश्चिरं भूमौ यास्यंति ब्रह्मणः पदम् ।। ८९ ।।\nएतत्पुण्यं पापहरं धन्यं दुःस्वप्ननाशनम् ।।\nजपतां शृण्वतां चैव सावित्रीव्रतमादरात् ।। 4.102.९० ।।\nस्मृत्यर्थवेदजननीं सहशंभुजायां संपूजयेदिह त्रिरात्रकृतोपवासा ।।\nसावित्रिवत्पितृकुलं च तथा स्वभर्तुरुद्धारयेच्च विभुनक्ति चिरं सुखानि ।। ९१ ।।"
  }
]
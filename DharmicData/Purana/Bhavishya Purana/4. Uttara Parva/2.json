[
  {
    "text": "युधिष्ठिर उवाच ।। ।।\nकस्य प्रतिष्ठा निर्दिष्टा को हेतुः किं परायणम् ।।\nकस्मिन्नैतल्लयं याति कस्मादु त्पद्यते जगत् ।। १ ।।\nकति द्वीपाः समुद्राश्च कियंतो हि कुलाचलाः ।।\nकियत्प्रमाणमवनेर्भुवनानि कियंति च ।। २ ।।\n।। श्रीकृष्ण उवाच ।। ।।\nपौराणश्चैव विषयो यत्पृष्टोऽहं त्वयानघ ।।\nश्रुतोऽनुभूतश्च मया संसारे सरता चिरम् ।। ३ ।।\nअजाय विश्वरूपाय निर्गुणाय गुणात्मने ।।\nनमस्तस्मै भगवते वासुदेवाय वेधसे ।। ४ ।।\nअत्र ते वर्णयिष्यामि शृणु पार्थ पुरातनम् ।।\nयाज्ञवल्क्येन मुनिना भविष्यं भास्वतांपतिः ।।\nपृष्टो यदुत्तरं प्रादादृषिभ्यस्तन्मया श्रुतम् ।। ५ ।।\nधन्यं यशस्यमायुष्यं सर्वाशुभविनाशनम् ।।\nभविष्योत्तरमेतत्ते कथयामि युधिष्ठिर ।। ६ ।।\nएकात्मकं त्रिदैवत्यं चतुःपंचसुलक्षणम् ।।\nगुणकालादिभेदेन सदसत्संप्रदर्शितम् ।। ७ ।।\nएक एव जगद्योनिः प्रतियोनिषु संस्थितः ।।\nएकधा बहुधा चैव दृश्यते जलचन्द्रवत् ।। ८ ।।\nब्रह्मा विष्णुर्वृषांकश्च त्रयो देवाः सतां मताः ।।\nनामभेदैः क्रियाभेदैर्भिद्यंते नात्मना स्वयम्।। ९ ।।\nप्रक्रिया चानुषंगश्च उपोद्धातस्तथैव च ।।\nउपसंहार इत्येतच्चतुष्पादं प्रकीर्तितम् ।। 4.2.१० ।।\nतर्कश्च प्रतिसर्गश्च वंशो मन्वन्तराणि च ।।\nवंशानुचरितं चैव पुराणं पंचलक्षणम् ।। ११ ।।\nएष वक्तव्यविषयः सुमहान्प्रतिभाति मे ।।\nतथाप्युद्देशतो वच्मि सर्गं प्रति तवानघ ।। १२ ।।\nमहदादिविशेषान्तं सवैरूप्यं सलक्षणम् ।।\nपञ्चप्रमाणं षट्कक्षं पुरुषाधिष्ठितं जगत्।। १३।।\nअव्यक्ताज्जायते बुद्धिर्महानिति च सा स्मृता।।\nअहंकारस्तु महतस्त्रिगुणः स च पठ्यते ।। १४ ।।\nतन्मात्राणि च पञ्चाहुरहङ्काराच्च सात्त्विकात् ।।\nजातानि तेभ्यो भूतानि भूतेभ्यः सचराचरम् ।। १५ ।।\nजलमूर्तिमये विष्णौ नष्टे स्थावरजंगमे ।।\nभूतात्मकमभूदण्डं महत्तदुदकेशयम् ।। १६ ।।\nसृष्ट्यां शक्त्या च निर्भिन्नं तदण्डमभवद्द्विधा ।।\nभूकपालमथैकं तद्द्वि तीयमभवन्नभः ।। १७ ।।\nउल्बं तस्याभवन्मेरुर्जरायुः पर्वताः स्मृताः ।।\nनद्यो धमन्यः सञ्जाताः क्लेदः सर्वत्रगं पयः ।। १८ ।।\nयोजनानां सहस्राणि षोडशाधः प्रतिष्ठित ।।\nउत्सेधे चतुराशीतिर्द्वात्रिंशदूर्ध्वविस्तृतः।।\nभूमिपंकजविस्तीर्णा कर्णिका मेरुरुच्यते ।। १९ ।।\nआदित्यश्चादिदेवत्वात्तत्राभूत्त्रिगुणात्मकः ।।\nप्रातः प्रजापतिरसौ मध्याह्ने विष्णुरिष्यते ।।\nरुद्रोऽपराह्णसमये स एवैकस्त्रिधामतः ।। 4.2.२० ।।\nप्रातः प्रजापतेर्जाता मुनयो नव मानवाः ।।\nमरीचिरत्र्यंगिरसौ पुलस्त्यः पुलहः क्रतुः ।।\nभृगुर्वशिष्ठ इत्यष्टौ नारदो नवमः स्मृतः ।। २१ ।।\nनव ब्रह्माण इत्येष पुराणे निश्चयः स्मृतः ।।\nअंगुष्ठाद्दक्षिणाद्दक्षः संजज्ञे कमलोद्भवात् ।। २२ ।।\nवामा प्रसूतिरुदगादंगुष्ठात्तौ च दंपती ।।\nताभ्यां जातास्तु तनया हर्यश्वास्ते विनाशिताः ।।\nसृष्टिं प्रति समुद्युक्ता नारदेन महात्मना ।।२३।।\nदक्षः क्षीणान्सुतान्वीक्ष्य जनयामास कन्यकाः ।।\nपञ्चाशद्दश विख्याताः सत्याया नामभिः स्मृताः ।। २४ ।।\nददौ स दश धर्माय कश्यपाय त्रयोदश ।।\nकालस्य नयने युक्ताः सप्तर्विशतिमिंदवे ।। २५ ।।\nद्वे प्रादाद्बाहुपुत्राय द्वे कृशाश्वाय चैव हि ।।\nरूपयौवनशालिन्यश्चतस्रोऽरिष्टनेमिने ।। २६ ।।\nएकां भृगोर्भवायैकां प्रादात्तेभ्यश्चराचरः ।।\nअभवत्पुरुषव्याघ्र भूतग्रामश्चतुर्विधः ।। २७ ।।\nवैराजमथ वैकुण्ठं केलासमिति नामतः ।।\nमेरोः शृंगत्रयं मूर्ध्नि ब्रह्मविष्णुशिवालयम् ।। २८ ।।\nप्राचीदिक्क्रमयोगेन तेषां पार्श्वे पुरः स्मृताः ।।\nइन्द्रादिलोकपालानां दिव्यैः स्वर्ल्लक्षणैर्युताः ।। २९ ।।\nहिमवान्हेमकूटश्च निषधो मेरुरेव च ।।\nनीलः श्वेतस्तथा शृंगी जम्बूद्वीपे कुलाचलाः ।।\nजम्बूद्वीपप्रमाणेन सहस्रगुणितं शतम् ।। 4.2.३० ।।\nभिद्यते नवधा सोऽपि वर्षभेदेन भारत ।।\nजम्बूशाककुशक्रौञ्चशाल्मगोमेद पुष्कराः ।।\nद्वीपाः सप्त समाख्याताः समुद्रे सप्तभिर्वृताः ।। ३१ ।।\nक्षारक्षीरेक्षुसुरया दध्ना चैव घृतेन च ।।\nस्वादूदकेन च भृतैर्द्विगुणैर्द्विगुणैस्त था ।।३२।।\nभूर्लोकोऽथ भुवर्लोकः स्वर्महर्ज्जन इत्यपि ।।\nतपः सत्यश्च कथिताः पार्थ सप्त सुरालयाः ।। ३३ ।।\nमहातलो भूमितलः सुतलो वितल स्ततः ।।\nरसातलश्च विज्ञेयः सप्तमश्च तलातलः ।।३४।।\nहिरण्याक्षप्रभृतयो दानवेन्द्रा महोरगाः।।\nवसंत्येतेषु कौन्तेय सिद्धाश्च ऋषयश्च ये ।।३५।।\nस्वायंभुवो मनुः पूर्वं ततः स्वारोचिषोऽभवत् ।।\nउत्तमस्तामसश्चैव रैवतश्चाक्षुषेति षट् ।।३६।।\nवैवस्वतोऽयमधुना वर्तते मनुरुत्तमः ।।\nयस्य पुत्रैः प्रपौत्रैश्च विभक्तेयं वसुन्धरा ।। ३७ ।।\nआदित्या वसवो रुद्रा एकादश तथाश्विनौ ।।\nउषस्त्रयः समाख्याता देव वैवस्वतेंऽतरे ।। ३८ ।।\nविप्रचित्तिहिरण्याख्यौ दैत्यदानवसत्तमौ ।।\nतयोर्वंशे तु बहवो दैत्यदानवसत्तमाः ।। ३९ ।।\nपञ्चाशद्गुणितकोटियोजनानां महत्तया ।।\nसप्तद्वीपसमुद्रायाः प्रमाणमवनेः स्मृतम् ।। 4.2.४० ।।\nपिण्डेन च सहस्राणि सप्ततिर्जलमध्यतः ।।\nगौरिवैषा सुमहती भ्राजते न च लीयते ।। ४१ ।।\nलोका लोकः परतरः पर्वतोऽग्रमहोच्छ्रयः ।।\nद्वैतमर्थं स नियतो योऽसौ रविरुचामपि ।। ४२ ।।\nनैमित्तिकः प्राकृतिकस्तथैवात्यन्तिको लयः ।।।\nनित्यश्चतुर्थो विज्ञेयः कालो नित्यापहारकः ।। ४३ ।।\nउत्पद्यते स्वयं यस्मात्तत्तस्मिन्नेव लीयते ।।\nरक्षति च परे पुंसि भूतानामेव निश्चयः ।। ।। ४४ ।।\nयथर्तावृतुलिङ्गानि नानारूपाणि पर्यये ।।\nदृश्यंते तानि तान्येव तथा भावा युगादिषु ।। ४५ ।।\nप्रतिलीनेषु भूतेषु विबुद्धः सकलं जगत् ।।\nवेदशब्देभ्य एवादौ निर्ममे स महेश्वरः ।। ४६ ।।\nहिंस्राहिंस्रे मृदुक्रूरे धर्माधर्मावृतानृते ।।\nते तं विना प्रपद्यंते पुनस्तेष्वेव कर्म सु ।। ४७ ।।\nभूर्दशगुणेन पयसा संवृता तच्च तेजसा ।।\nतेजोऽनिलेन नभसा तद्गुणेनानिलो वृतः ।। ४८ ।।\nभूतादिना तथाकाशं भूतादिर्महतावृतः।।\nमहान्परिवृतस्तेन पुरुषेणाविनाशिना ।।४९।।\nएवं विधानामण्डानां सहस्राणि शतानि च ।।\nउत्पन्नानि विनष्टानि भावितानि महात्मना ।। 4.2.५० ।।\nवैकुण्ठकोष्ठगतमेतदशेषतायां ख्यातं जगत्सुरनरोरगसिद्धनद्धम् ।।\nपश्यंति शुद्धमुनयो बहिरंतरे च माया चराचरगुरोरपरैव काचित् ।। ५१ ।।"
  }
]
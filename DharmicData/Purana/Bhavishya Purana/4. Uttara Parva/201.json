[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि घृताचलमनुत्तमम् ।।\nतेजोऽमृतमयं दिव्यं महापातकनाशनम् ।। १ ।।\nपंचाशद्घृतकुम्भानामुत्तमः स्याद्घृताचलः ।।\nमध्यमस्तु तदर्धेन तदर्द्धेनावरः स्मृतः ।। २ ।।\nअल्पवित्तस्तु कुर्वीत यथाशक्त्या विधानतः ।।\nविष्कंभपर्वतांस्तद्वच्चतुर्भागेन कल्पयेत् ।। ३ ।।\nशालेयतंदुलानां च कुंभांश्च परिविन्यसेत् ।।\nकारयेत्संहतानुच्चान्यथाशोभं विधानतः ।। ४ ।।\nवेष्टयेच्छुक्लवासोभिरिक्षुदंडफलादिकैः ।।\nधान्यपर्वतवच्छेषं विधानमिह पठ्यते ।। ५ ।।\nअधिवासनपूर्वं च  तद्वद्धोमं सुरार्चनम् ।।\nप्रभातायां तु शर्वयां गुरवे विनिवेदयेत्।।६।।\nविष्कंभपर्वतांस्तद्वदृत्विग्भ्यः शांतमानसः ।।\nमंत्रेणानेन कौंतेय तच्छृणुष्व वदामि ते ।।७।।\nसंयोगाद्घृतमुत्पन्नं यस्मादमृततेजसे ।।\nतस्माद्घृताचलश्चास्मात्प्रीयतां मम शंकरः ।।८ ।।\nतस्मात्तेजोमयं ब्रह्म घृते नित्यं व्यवस्थितम् ।।\nघृतपर्वतरूपेण तस्मान्नः पाहि भूधर ।। ९ ।।\nअनेन विधिना दद्याद्घृताचलमनुत्तमम् ।।\nमहापातकयुक्तोऽपि लोकमायाति शांकरम् ।। 4.201.१० ।।\nहंससारससंयुक्ते किंकिणीजालमालिते ।।\nविमाने अप्सरोभिश्च सिद्धविद्याधरैर्वृतः ।। ११ ।।\nविहरेत्पितृभिः सार्द्धं यावदाभूतसंप्लवम् ।। १२ ।।\nआज्याचलं प्रचलकुंडलसुन्दरीभिः संसेव्यमानमिह ये वितरंति मर्त्याः ।।\nस्वर्गं सुरेंद्रभवनं भवसंनिधिं वा स्नेहानुबंधमचलं भवतीति सर्वम् ।। १३ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे घृताचलदानविधिवर्णनं नामैकाधिकद्विशततमोऽध्यायः ।। २०१ ।।"
  }
]
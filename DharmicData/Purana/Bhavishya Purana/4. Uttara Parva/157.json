[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि दानमन्यत्सुदुर्ल्लभम् ।।\nरत्नधेन्विति विख्यातं गोलोकफलदं नृणाम् ।। १ ।।\nपुण्यं दिनमथासाद्य गोमयेनोपलेपनम् ।।\nकृत्वा भूमौ महाराज तत्र धेनुं प्रकल्पयेत् ।। २ ।।\nधेनुं रत्नमयीं कुर्यात्तत्तत्संकल्पपूर्विकाम् ।।\nस्थापयेत्पद्मरागाणामेकाशीतिं मुखे बुधः ।। ३ ।।\nपुष्परागशतं धेनोः पादयोः परिकल्पयेत् ।।\nललाटे हेमतिलकं मुक्ताफलशतं दृशोः ।। ४ ।।\nभ्रूयुगे विद्रुमशतं शुक्ती कर्णद्वये स्मृते ।।\nकाञ्चनानि च शृङ्गाणि शिरोवज्रशतात्मकम् ।। ५ ।।\nग्रीवायां नेत्रपुटके गोमेदकशतं तथा ।।\nइन्द्रनीलशतं पृष्ठे वैदूर्यशत पार्श्वके ।। ६ ।।\nस्फाटिकैरुदरं कार्यं सौगन्धिकशतं कटौ ।।\nखुरा हेममया कार्याः पुच्छं मुक्तावलीमयम् ।। ७ ।।\nसूर्यकान्तेन्दुकान्तौ च घ्राणे कर्पूरचन्दनैः ।।\nकुंकुमेन च रोमाणि रौप्यं नाभिं च कारयेत् ।। ८ ।।\nगारुत्मतशतं तद्वदपाने परिकल्पयेत् ।।\nतथान्यानि च रत्नानि स्थापयेत्सर्वसंधिषु ।। ९ ।।\nकुर्याच्छर्करया जिह्वां गोमयं च गुडात्मकम् ।।\nगोमूत्रमाज्येन तथा दधिदुग्धस्वरूपतः ।। 4.157.१० ।।\nपुच्छाग्रे चामरं दद्यात्स्तनयोस्ताम्रदोहनम् ।।\nकारयेदेवमेवं तु चतुर्थांशेन वत्सकम् ।। ११ ।।\nनानाफलानि पार्श्वेषु कृत्वा पूजां प्रयत्नतः ।।\nगुडधेनुवदावाह्य इदं चोदाहरेत्ततः ।। १२ ।।\nत्वां सर्वदेवगणवासमिति स्तुवंति रुद्रेन्द्रचन्द्रकमलासनवासुदेवाः ।।\nतस्मात्समस्तभुवनत्रयदेहयुक्ता मां पाहि देवि भवसागर मग्नमासु ।। १३ ।।\nएवमामन्त्र्य तां धेनुं विप्राय प्रतिपादयेत् ।।\nसंपूज्य वस्त्राभरणैर्विधिज्ञं वेदपारगम् ।। १४ ।।\nततश्च दक्षिणां दत्त्वा प्रणिपत्य क्षमापयेत् ।।\nएवं यः कुरुते पार्थ तस्य पुण्यफलं शृणु ।। १५ ।।\nकल्पकोटिशतं साग्रं शिवलोके सुखं वसेत् ।।\nततः काले बहुतिथे राजराजो भवेदिह ।। १६ ।।\nसर्वकामसमृद्धश्च शत्रुपक्षक्षयंकरः ।। १७ ।।\nइति सकलविधिज्ञो रत्नधेनुप्रदानं वितरति स विमानं प्राप्य देदीप्यमानम् ।।\nसकल कलुषमुक्तो बंधुभिः पुत्रपौत्रैः स हि मदनसरूपः स्थानमभ्येति शंभोः ।। १८ ।।"
  }
]
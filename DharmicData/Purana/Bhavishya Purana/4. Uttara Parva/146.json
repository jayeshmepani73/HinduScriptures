[
  {
    "text": "।। श्रीवसिष्ठ उवाच ।। ।।\nअथान्यदपि ते वच्मि व्रतं राजन्महाफलम् ।।\nअपराधशतं येन क्षयं याति शृणुष्व तत् ।। १ ।।\n।। इक्ष्वाकुरुवाच ।। ।।\nकिं व्रतं तन्ममाचक्ष्व कोऽपराधस्तु तं वद ।।\nकः पूज्यते च वै तस्मिन्कदा वा क्रियते नरैः ।। २ ।।\n।। श्रीवसिष्ठ उवाच ।।\nशृणु राजन्महाबाहो अपराधशतव्रतम्।।\nयेनानुष्ठितमात्रेण काममोक्षौ लभेत ना ।। ३ ।।\nप्रायश्चित्तान्यशेषाणि सर्वपापापनुत्तये ।।\nकृतान्यप्यकृतानि स्युरिति होवाच पद्मजः ।। ४ ।।\nपापं गुरुतरं चापि दह्यते तूलराशिवत् ।।\nअपराधशतं राजञ्शृणुष्व गदतो मम ।। ५ ।।\nन करोति नरो मोहाद्व्रतमेतद्दिनेदिने।।\nअनाश्रमित्वं प्रथमोऽनग्निता व्रतहीनता ।। ६ ।।\nअदातृत्वमशौचं च निर्दयत्वं स्पृहालुता ।।\nअक्षांतिर्जनपीडा च मायित्वमप्यमंगलम् ।। ७ ।।\nक्षतव्रतत्वं नास्तिक्यं वेदनिंदा कठोरता ।।\nअसत्यता हिंसकत्वं स्तैन्यमि न्द्रियविप्लवः ।। ८ ।।\nमनसोऽनिग्रहश्चैव क्रोध ईर्ष्याथ मत्सरः ।।\nदंभः शाठ्यं च धौर्त्यं च कटुकोक्तिः प्रमादता ।। ९ ।।\nभार्यामातृसुतादीनां त्यागश्चापूज्य पूजनम् ।।\nश्राद्धहानिर्जपत्यागः पंचयज्ञविवर्जनम् ।। 4.146.१० ।।\nसंध्यातर्पणहोमानां हानिरग्नेः प्रणाशनम् ।।\nअनृतौ मैथुनं पार्थ पर्वण्यपि च मैथुनम् ।। ११ ।।\nपैशुन्यं परदारेषु दानं वेश्याभिगामिता ।।\nअपात्रदानं चाल्पं च मूलिकाकुलिभक्षणम् ।। १२ ।।\nअंत्यजागमनं मातृत्यागः  पितृविवर्जनम् ।।\nपित्रोरभक्तिर्वादश्च पुराणस्मृतिवर्जनम् ।। १३ ।।\nअभक्ष्यभोजनं चापि पतिद्रोहोऽविचारता ।।\nकृषिकर्मक्रियावाहं भार्यासंग्रहकारिता ।। १४ ।।\nइंद्रियाजयमायित्वं विद्याविस्मरणं तथा ।।\nशास्त्रत्याग ऋणं चित्रकर्म चानंगधावनम् ।। १५ ।।\nभार्यापुत्रसुतादीनां विक्रयः पशुमैथुनम्।।\nइन्धनार्थं द्रुमच्छेदो बिले वार्यादिपूरणम् ।। १६ ।।\nतडागागमने वृत्तं विद्याविक्रयकारिता ।।\nवृत्तिलोपो महीपाल याचकत्वं कुमित्रता ।। १७ ।।\nस्त्रीवधो गोवधश्चैव पौरोहित्यं सुहृद्वधः ।।\nभ्रूणहत्या परान्नं च शूद्रान्नस्य निषेवणम् ।। १८ ।।\nशूद्रस्य चाग्निकर्मत्वमविधित्वं कुपुत्रता ।।\nविद्वद्भ्यो याचकत्वं हि वाचाटत्वं प्रतिग्रहः ।। १९ ।।\nश्रौतसंस्कार दीनत्वमार्तत्राणविवर्जनम् ।।\nब्रह्महत्यासुरापानरुक्मस्तैन्यमतः परम् ।। 4.146.२० ।।\nगुरुदाराभिगामित्वं संयोगश्चापि तैः सह ।।\nअपराधशतं त्वेतत्कथितं  ते मयानघ ।। २१ ।।\nअन्येऽपि विविधाः संति प्रोक्ताः प्राधान्यतस्त्वमी ।।\nयदि वक्त्रसहस्राणि वक्त्रे जिह्वाशतानि च ।। २२ ।।\nतथाप्येते न शक्यंते वक्तुं यस्मादनंतकाः ।।\nअपराधसहस्राणि लक्षकोटिशतानि च ।। २३ ।।\nनश्यंति तत्क्षणान्नूनं सत्येशस्यानुपूजनात् ।।\nपूज्ये भगवानत्र कृतकृत्ये पराजिते ।। २४ ।।\nध्वजे सत्ये स्थितश्चायं लक्ष्म्या सह जगत्पतिः ।।\nवामदेवस्ततः पूर्वं नृसिंहो दक्षिणे स्थितः ।।२५ ।।\nकपिलः पश्चिमास्ये तु वाराहश्चोत्तरे स्थितः।।\nऊर्ध्ववक्त्रोऽच्युतो  ज्ञेय एतद्वै ब्रह्मपंचकम् ।। २६ ।।\nतं सत्येशं स्थितं राजन्पूजयेच्च सदैव हि ।।\nक्षीरोदयार्धचन्द्रस्थपद्मकर्णिकसंस्थितम् ।। २७ ।।\nपद्मकौमोदकीशंखचक्रायुधविधारणम् ।।\nवामे चाधस्तथा दक्षे ऊर्ध्वे पश्चादधो नृप ।। २८ ।।\nपादाधस्ताद्विनिष्क्रांता गंगा पूता सदा नृभिः ।।\nशक्त्यष्टकं तथा चान्यत्तन्नामानि च मे शृणु ।। २९ ।।\nजया च विजया चैव जयंती पापनाशिनी।।\nउन्मीलिनी वंजुली च त्रिस्पृशाथ विवर्द्धना ।।4.146.३०।।\nएताभिः शक्तिभिर्युक्तं लोकदिक्पालवर्जितम् ।।\nशुक्लांबरधरं सौम्यं प्रहृष्टवदनं शिवम् ।। ।। ३१ ।।\nसर्वाभरणशोभाढ्यं भुक्तिमुक्तिप्रदं हरिम् ।।\nपूजयेच्च प्रयत्नेन विधिना येन तं शृणु ।। ३२ ।।\nमार्गशीर्षादिमासेषु द्वादशस्वपि सर्वदा ।।\nद्वादश्यामप्यमायां वा अष्टम्यां च सितासिते ।। ३३ ।।\nकृतोपवासः शुद्धात्मा कुर्याद्व्रतमतंद्रितः ।।\nपक्षयोरुभयोरेवं पूजयेऽहं जनार्दनम् ।। ३४ ।।\nएवं तु नियमं कृत्वा दंतधावनपूर्वकम् ।।\nगच्छेत्ततस्तडागे वा पुष्करिण्यां गृहेऽपि वा ।। ३५ ।।\nस्नात्वा तु नैत्यकं कर्म कृत्वा नैमित्तिकं ततः ।।\nकुर्यात्सर्वं प्रयत्नेन यथावदनुपूर्वशः ।। ३६ ।।\nसौवर्णं कारयेद्देवं पूर्वोक्तं सत्यरूपिणम् ।।\nशक्त्यष्टकयुतं लक्ष्म्या युक्तं पद्मासनस्थया ।। ३७ ।।\nसुवर्णपलमानेन कार्यमेतत्सविस्तरम् ।।\nदुग्धकुंभोपरिष्टात्तु स्वर्णपद्मं प्रकल्पयेत् ।। ३८ ।।\nतत्कर्णिकागतं देवं शक्तिवृन्दसमन्वितम् ।।\nपूजयेद्विधिवत्पश्चाद्गुरुमंत्रप्रचोदितः ।। ३९ ।।\nशुद्धशुक्लांबरधरो मंत्रसंभारसंस्थितः ।।\nदेवक्षीरसमुद्रेऽस्मिन्वृत्ते चन्द्रे च पुष्करे ।।\nतत्र त्वं सत्यया सार्द्धं सत्येश भव सन्निधौ ।। 4.146.४० ।।\nॐ क्षीरसागरकल्लोले स्नाहि पापनिषूदन ।।\nअनेन भूतभव्येन दत्तेन जलबिन्दुना ।। ४१ ।।\nहरस्व सर्वं दुरितं मम नाथ जनार्दन ।।\nवस्त्रदानेन शुभ्रेण सत्येश कुरु मे शुभम् ।। ४२ ।।\nयज्ञे योगे तथा सांख्ये पवित्रस्त्वं सदोच्यसे ।।\nयज्ञोपवीतदानेन कुरु मां सर्वपावनम् ।। ४३ ।।\nविलिप्तं कर्मणा सर्वं सत्यं सत्यं न केनचित् ।।\nमम चन्दनलिप्तांगः सर्वलेपापहो भव ।। ४४ ।।\nसत्यनाथ नमस्तुभ्यं मूर्तामूर्तस्वरूपिणे ।।\nवासुदेव नृसिंहाख्य कपिलादिव्यभूधर ।। ४५ ।।\nवाराहाच्युत यज्ञेश लक्ष्मीकांत नृपेश्वर ।।\nपशुं पुत्रं च मे देहि पापशत्रो निरंजन ।। ४६ ।।\nसंकर्षण महावीर्य सर्वेशामितविक्रम ।।\nअनिरुद्धेन्द्र गोविन्द धृतचक्र नमोऽस्तु ते ।। ४७ ।। (इति पूजामंत्रः)\nकृष्णकृष्ण प्रभो रामराम कृष्ण विभो हरे ।।\nत्राहि मां सर्वदुःखेभ्यो रमया सह माधव ।। ४८ ।।\nपूजा चेयं मया दत्ता पितामहजगद्गुरो ।।\nगृहाण जगदीशान नारायण नमोऽस्तु ते ।। ४९ ।।\nधनं गुप्तं महीपाल सर्वपापापनुत्तये ।।\nएकस्यैव तु विप्रस्य यावद्वर्षं समर्पयेत् ।। 4.146.५० ।।\nदानं दद्यान्महाराज ह्यशक्तौ तदभावतः ।।\nपक्षेपक्षे प्रकर्तव्यं व्रतमेतन्महत्तरम् ।। ५१ ।।\nसंवत्सरे ततः पूर्णे कुर्यादुद्यापनं बुधः ।।\nपूर्ववत्पूजयेदेवं बहुसंभारवि स्तरैः ।। ५२ ।।\nअनुज्ञां प्रार्थयेद्विप्रान्पापघ्वंसो ममास्तु वै ।।\nपापध्वंसोऽस्तु सततं तवेति च द्विजो वदेत् ।। ५३ ।।\nततः सर्वं ब्राह्मणाय समर्प्य च क्षमापयेत् ।।\nअस्मिन्व्रते कृते राजन्भवेद्बहुफलोदयः ।। ५४ ।।\nयत्फलं सर्ववेदेषु सर्वतीर्थेषु यत्फलम् ।।\nतत्फलं कोटिगुणितं व्रतस्यास्य निषेवणात् ।। ५५ ।।\nइहलोके धनं धान्यं पुत्रमित्रसुखादिकम् ।।\nप्राप्नोति पुरुषः सम्यग्विद्यारोग्यकलायुधम् ।। ५६ ।।\nधर्ममथ च कामं च मोक्षं च नृपसत्तम ।।\nलभते नात्र संदेहो ब्रह्मणो वचनं यथा ।। ५७ ।।\nयः पठेच्छृणुयाद्वापि सर्वपापैः प्रमुच्यते ।।\nयः कुर्यात्पुनरेतद्धि सोऽनन्तफलभाग्भवेत् ।। ५८ ।।\nअशक्तस्तु तथा शक्तो वित्तशाठ्यविवर्जितः ।।\nव्रतं कुर्वन्नरो भक्त्या लभते शाश्वतं पदम् ।। ५९ ।।\nकृते वै क्रियमाणे तु कर्ता फलमवाप्नुयात् ।।\nअपराधशताघौघं व्रतेनानेन नाशयेत् ।। 4.146.६० ।।"
  }
]
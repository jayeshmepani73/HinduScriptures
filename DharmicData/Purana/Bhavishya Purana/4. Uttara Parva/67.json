[
  {
    "text": "।। युधिष्ठिर उवाच ।। ।।\nघनावृते वरे देवे वर्षाकाले ह्युपस्थिते ।।\nमयूरकेकाकुलिते दर्दुरारावपूरिते ।। १ ।।\nकुलस्त्रियः प्रयच्छंति कस्यान्नं काऽत्र देवता ।।\nकिं व्रतं कृष्ण विख्यातमन्नं कस्यां तिथौ भवेत् ।। २ ।।\n।। श्रीकृष्ण उवाच ।। ।।\nप्रवृत्ते श्रावणे मासि कृष्णपक्षे ह्युपस्थिते ।।\nएकादश्यां शुचिर्भूत्वा सर्वौषधिजलैः शुभैः ।। ३ ।।\nमाषचूर्णेन राजेन्द्र कुर्यादिंदुरिकाशनम् ।।\nमोदकांश्च तथा पंच घृतपक्वान्सुनिर्मलान् ।। ४ ।।\nनरमेकैकमुद्दिश्य ततो गत्वा जलाशयम् ।।\nदुष्टयादोविरहितं सतोयं जलजैर्युतम् ।। ५ ।।\nतस्यैव पुलिने रम्ये जुष्टान्ने गोमयादिना ।।\nकृत्वा मंडलकं वृत्तं पिष्टकादिभिरर्चितम् ।। ६ ।।\nचर्चितं गंधकुसुमैर्धूप दीपाक्षतोज्ज्वलम् ।।\nतत्र चंद्रं लिखेदेव रोहिण्या सहितं विभुम्।।\nअर्चयेच्च सभार्यो वै मन्त्रेणानेन भावितः ।।७ ।।\nसोमराज नमस्तुभ्यं रोहिण्यै ते नमोनमः ।।\nमहासति महादेवि संपादय ममेप्सितम् ।। ८ ।।\nएवं संपूज्य तस्याग्रे नैवेद्यं देयमर्चितम् ।।\nतत्रैव ब्राह्मणे दद्यात्सोमो मे प्रीयता मिति ।।\nप्रीयतामिति मे देवी रोहिणी सहितप्रिया ।। ९ ।।\nएवमुच्चार्य दत्त्वा च ततोंऽतर्जलमाविशेत् ।।\nकंठांतं कटिमात्रं वा गुल्फांतं वा जला शये ।। 4.67.१० ।।\nध्यायेच्च मनसा सोमं रोहिणीसहितं तदा ।।\nयावत्समस्तं तद्भुक्तं भुक्त्वा चांतस्तटे स्थितः ।। ११ ।।\nनियम्य वसतां चान्ये ततो विप्राय भोजनम् ।।\nदक्षिणासहितं देयं निश्चयं वाचि कल्पयेत् ।।\nभक्त्या शक्त्या यथाचित्तं यथावित्तं तथा तथा ।। १२ ।।\nयः करोति नरो राजन्नारी वाथ कुमारिका ।।\nवर्षेवर्षे विधानेन पार्थेदं रोहिणीव्रतम् ।। १३ ।।\nइह लोके चिरं स्थित्वा धनधान्यसमाकुले ।।\nगृहाश्रमे शुभां लब्ध्वा पुत्रपौत्रादिसंततिम् ।। १४ ।।\nततः सुतीर्थे मरणं ततो ब्रह्मपुरं व्रजेत् ।।\nतस्माद्विष्णुपुरं पार्थ ततो रुद्रपुरं शुभम् ।।१५।।\nखे रोहिणी शशधराभिमता हिता च किं कारणं शृणु नरेन्द्र निवेदयामि ।।\nसंपिष्टमाषरचितेंदुरिकाशितुं यद्भुक्तं जले गुडघृतेन फलं तदेतत् ।।१६।। ।।"
  }
]
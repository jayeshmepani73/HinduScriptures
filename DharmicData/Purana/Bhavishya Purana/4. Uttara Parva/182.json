[
  {
    "text": "।। श्रीकृष्ण उवाच ।। ।।\nअथातः संप्रवक्ष्यामि पार्थदानमनुत्तमम् ।।\nसप्तसागरकं नाम सर्वपापप्रणाशनम् ।। १ ।।\nपुण्यं दिनमथासाद्य युगादिग्रहणादिकम् ।।\nकारयेत्सप्तकुण्डानि कांचनानि विचक्षणः ।। २ ।।\nप्रादेशमात्राणि तथा रत्निमात्राणि वा पुनः ।।\nकुर्यात्सप्तशतादूर्ध्वमासहस्राच्च शक्तितः ।। ३ ।।\nसंस्थाप्यानि च सर्वाणि कृष्णाजिनतिलोपरि ।।\nप्रथमं पूरयेत्कुंडं लवणेन विचक्षणः ।। ४ ।।\nद्वितीयं पयसा तद्वत्तृतीयं सर्पिषा पुनः ।।\nचतुर्थं तु गुडेनैव दध्ना पंचममेव च ।। ५ ।।\nषष्ठं शर्करया तद्वत्सप्तमं तीर्थवारिणा ।।\nस्थापयेल्लवणस्यांते ब्रह्माणं कांचनं शुभम् ।। ६ ।।\nकेशवं क्षीरमध्ये तु घृतमध्ये महेश्वरम् ।।\nभास्करं गुडमध्ये तु दधिमध्ये सुराधिपम् ।। ७ ।।\nशर्करायां न्यसेल्लक्ष्मीं जलमध्ये तु पार्वतीम् ।।\nसर्वेषु सर्वरत्नानि धान्यानि च समंततः ।। ८ ।।\nस्थापयेत्पुरुषश्रेष्ठ यथालाभं यथासुखम् ।।\nततः पर्वसमीपे तु स्नातः शुक्लांबरो गृही ।। ९ ।।\nत्रिःप्रदक्षिणमावृत्य मंत्रानेतानुदीरयेत् ।।\nनमो वः सर्वसिंधूनामाधारेभ्यः सनातनाः ।। 4.182.१० ।।\nजंतूनां प्राणदेभ्यश्च समुद्रेभ्य नमोनमः ।।\nपूर्णाः सर्वे भवंतो वै क्षार क्षीरघृतैक्षवैः ।। ११ ।।\nदध्ना शर्करया तद्वत्तीर्थवारिभिरेव च ।।\nतस्मादघौघविध्वंसं कुरुध्वं मम मानदाः ।। १२ ।।\nअलक्ष्मीः प्रशमं यातु लक्ष्मीश्चास्तु गृहे मम ।।\nएवमुच्चार्य तान्दद्याद्ब्राह्मणेभ्यो युधिष्ठिर।। १३ ।।\nएकमेवमथाभ्यर्च्य पुष्पवस्त्रविलेपनैः ।।\nबहूनामेतदुद्दिष्टं दानमेकस्य वा पुनः ।। १४ ।।\nदेयं वा सर्वसामान्यं क्रियाविप्रानुरूपतः ।।\nदानं सप्तसमुद्राख्यं यः प्रयच्छति पार्थिव ।। १५ ।।\nतस्य गृहान्न चलति लक्ष्मीर्यावत्कुलाष्टकम् ।।\nपूज्यमानः सुरगणैः सिद्धविद्याधरोरगैः ।। १६ ।।\nदेवलोकान्न च्यवते सप्तमन्वतराण्यसौ ।।\nततश्च वेदसंस्कारात्परं ब्रह्माधिगच्छति ।। १७ ।।\nइति ददाति रसामरसंयुताञ्छुचिरविस्मयदानिह सागरान् ।।\nअनलकांचनरत्नमयानसौ पदमुपैति हरे रमया वृतम् ।। ।। १६ ।।\nदानं प्रधानतरमेतदतीव विप्रे प्रोक्तं युधिष्ठिर समाधिधिया विचिंत्य ।।\nहैमान्विधाय जलधीन्वितरस्व शक्त्या प्राप्नोषि येन सरसानि समीहितानि ।। १९ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे सप्तसागरदानविधिवर्णनं नाम द्व्यशीत्युत्तरशततमोऽ ध्यायः ।। १८२ ।।"
  }
]
[
  {
    "text": "।। श्रीकृष्ण उवाच ।। ।।\nसंत्यन्यास्तिथयः पार्थ द्वितीयाद्याः परिश्रुताः ।।\nमासैश्चतुर्भिश्चत्वारः प्रावृट्छुक्लाः क्लमापहाः ।। १ ।।\nगोपिताश्च सदा लोके न प्रोक्ताश्च मया क्वचित् ।।\nप्रकाशयामि ताः पार्थ शृणु सर्वा मया हि ताः ।। २ ।।\nएका तु श्रावणे मासि अन्या भाद्रपदे तथा ।।\nअपराश्वयुजे मासि चतुर्थी कार्तिके भवेत् ।। ३ ।।\nश्रावणे कलुषा नाम प्रोष्ठपादे च गीर्मला ।।\nआश्विने प्रेतसंचारा कार्तिके च यमा स्मृता ।।४।।\n।। युधिष्ठिर उवाच ।। ।।\nकस्मात्सा कलुषा प्रोक्ता कस्मात्सा गीर्मला मता ।\nकस्मात्सा प्रेतसंचारा कस्माद्याम्या प्रकीर्तिता ।। ५ ।।\n।। श्रीकृष्ण उवाच ।। ।।\nपुरा वृत्रवधे वृत्ते प्राप्तराज्ये पुरंदरे ।।\nब्रह्महत्यापनोदार्थमश्वमेधे प्रवर्तिते ।। ६ ।।\nक्रोधादिन्द्रेण वजेण ब्रह्महत्या निषूदिता ।।\nषट्खण्डा च कृता क्षिप्ता वृक्षे तोये महीतले ।। ७ ।।\nनार्यां ब्रह्महने वह्नौ संविभज्य यथाक्रमम् ।।\nतत्पापं श्रावणे व्यूढं द्वितीयायां दिनोदये ।।८।।\nनारीवृक्षनदीभूमिवह्निब्रह्महनेष्वथ ।।\nनिर्मलीकरणं जातमतोर्थं कलुषा स्मृता ।।९।।\nमधुकैटभयो रक्ते पुरा मग्नेति मेदिनी ।।\nअष्टांगुला पवित्रा सा नारीणां तु रजो मलम् ।। 4.14.१० ।।\nनद्यः पूरमलाः सर्वा वह्नेर्धूमशिखा मलः ।।\nकलुषाणि चरंत्यस्यां तेनैषा कलुषा मता ।। ११ ।।\nगीर्गिरा भारती वाणी वाचा मेधा सरस्वती ।।\nगीर्मलं वहते यस्माद्वितीया गीर्मला मता ।। १२ ।।\nदेवर्षिपितृधर्माणां निंदका नास्तिकाः शठाः ।।\nतेषां सा वाग्मलव्यूढा द्वितीया तेन गीर्मला ।। १३ ।।\nअनध्यायेषु शास्त्राणि पाठयंति पठंति च ।।\nशाब्दिकास्तार्किकाः श्रौतास्तेषां शब्दापशब्दजाः ।। १४ ।।\nमला व्यूढा द्वितीयायामतोऽर्थं गीर्मला च सा ।।१४।।\nप्रेतास्तु पितरः प्रोक्तास्तेषां तस्यां तु संचरः ।।\nद्वितीयायां च लोकेषु तेन सा प्रेतसंचरा ।। १५ ।।\nअग्निष्वात्ता बर्हिषद आज्यपाः सोमपास्तथा ।। १६ ।।\nपितृपितामहप्रेतसंचरात्प्रेतसंचरा ।। १६ ।।\nपुत्रैः पौत्रैश्च दौहित्रैः स्वधामंत्रैः सुपूजिताः ।।\nश्राद्धदानमखैस्तृप्ता यात्यतः प्रेतसंचराः ।। १७ ।।\nकार्तिके शुक्लपक्षस्य द्वितीयायां युधिष्ठिर ।।\nयमो यमुनया पूर्वं भोजितः स्वगृहे तदा ।। १८ ।।\nद्वितीयायां महोत्सर्गे नारकीयाश्च तर्पिताः ।।\nपापेभ्यो विप्रमुक्तास्ते मुक्ताः सर्वे विबंधनाः ।।\nभ्रामिता नर्तितास्तुष्टाः स्थिताः सर्वे यदृच्छया ।।१९।।\nतेषां महोत्सवो वृत्तो यमराष्ट्रे सुखावहः ।।\nततो यमद्वितीया सा प्रोक्ता लोके युधिष्ठिर ।। 4.14.२० ।।\nअस्यां निजगृहे पार्थ न भोक्तव्यमतो बुधैः ।।\nस्नेहेन भगिनीहस्ताद्भोक्तव्यं पुष्टिवर्द्धनम् ।। २१ ।।\nदानानि च प्रदेयानि भगिनीभ्यो विधानतः ।।\nस्वर्णालंकारवस्त्राद्यैः पूजासत्कारभोजनैः ।। २२ ।।\nसर्वा भगिन्यः संपूज्या अभावे प्रतिपत्तिगाः ।।\nपितृव्यभगिनी हस्तात्प्रथमायां युधिष्ठिर ।। २३ ।।\nमातुलस्य सुताहस्ताद्वितीयायां पुनर्नृप ।।\nपितृमातृस्वसारौ ये तृतीयायां तयोः करात् ।। २४ ।।\nभोक्तव्यं सहजायाश्च भगिन्या हस्ततः परम् ।।\nसर्वासु भगिनीहस्ताद्भोक्तव्यं बलवर्द्धनम् ।। ।।२५।।\nधन्यं यशस्यमायुष्यं धर्मकामार्थवर्द्धनम् ।।\nव्याख्यातं सकलं स्नेहात्सरहस्यं मया तव ।।२६।।\nयस्यां तिथौ यमुनया यमराजदेवः सम्भोजितो जगति सत्त्वरसौहृदेन ।।\nतस्यां स्वसुः करतलादिह यो भुनक्ति प्राप्नोति वित्तमथ भोज्यमनुत्तमं सः ।। २७ ।।"
  }
]
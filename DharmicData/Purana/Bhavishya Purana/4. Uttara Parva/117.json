[
  {
    "text": "।। युधिष्ठिर उवाच ।। ।।\nकृष्ण केयं जनैः सर्वैर्विष्टिर्भद्रेति चोच्यते ।।\nकस्यात्मजेयं किंरूपा पूज्यते च कथं जनैः।।।।।\n।। श्रीकृष्ण उवाच ।। ।।\nसुता मार्तंडदेवस्य छायया जनिता पुरा ।।\nशनैश्चरस्य सोदर्या भगिन्यतिभयंकरी ।। २ ।।\nसा जातमात्रा भुवनं ग्रस्तुं समुपचक्रमे ।।\nकृष्णा करालवदना सितदंष्ट्रोर्ध्वमूर्द्धजा ।। ३ ।।\nनिर्याति यदि कार्येण कश्चित्तस्य पुरः स्थिता ।।\nविघ्नं करोति स्वपतो भुञ्जानस्य स्थितस्य वा ।। ४ ।।\nयज्ञविघ्नकरी रौद्रा समाजोत्सवनाशिनी ।।\nनित्योद्वेगकरी रौद्रा विनाशयति सा जगत् ।। ५ ।।\nतां तु दुर्विनयासक्तां  दृष्ट्वा देवो दिवाकरः ।।\nचिंतयामास कस्यापि यच्छाम्येनां सुमध्यमाम् ।। ६।।\nकन्यादुर्विनयाच्चेह पिता दोषेण गृह्यते ।।\nयुवत्यास्तु ततो भर्ता तस्माद्भर्तृगृहं नयेत् ।।७।।\nविचिंत्यैवं सुतां भद्रां यस्ययस्य प्रयच्छति ।।\nते नमंति क्षणेनैव सुरराक्षसकिन्नराः ।। ८ ।।\nमण्डपं मण्डपारम्भे भंक्त्वा भीषयते जनम् ।।\nविवस्वांश्चिन्तयाविष्टः कस्येयं प्रतिपाद्यताम् ।। ९ ।।\nविरूपा दुष्टहृदया स्वेच्छाचारविहारिणी ।।\nदत्ताप्येषा न दोषाय भवतीह कथंचन ।।4.117.१ ०।।\nवितर्कयन्यावदेवमास्ते देवो दिवस्पतिः ।।\nतावत्तया जगत्सर्वं दुष्टया समभिद्रुतम् ।। ११ ।।\nअथाजगाम सवितुः पार्श्वे ब्रह्माऽण्डसंभवः ।।\nकार्यं निवेदयामास विष्टेर्दौष्ट्यमशेषतः ।। १२ ।।\nभास्करस्तमुवाचाथ ब्रह्माणं भुवनेश्वरम् ।।\nभवान्कर्ता च हर्ता च कस्मादेवं प्रभाषसे ।। १३ ।।\nएवमुक्तस्तदा ब्रह्मा भास्करेणामितद्युतिः ।।\nउवाच विष्टिमानाय्य शृषु भद्रे मयोदितुम् ।। १४ ।।\nकरणैः सह वर्तस्व बवबालवकौलवैः ।।\nसप्तमेऽर्धदिने प्राप्ते यदभीष्टं कुरुष्व तत् ।। १५ ।।\nयात्राप्रवेशमांगल्यकृषिवाणिज्यकारणात् ।।\nभक्षयस्वाभिमुखगान्नरानुन्मार्गगामिनः।। ।। १६ ।।\nउद्वेजनीयो नो हि जनो भवत्या दिवसत्रयम् ।।\nपूज्या सुरासुराणां त्वं दिवसार्द्धे भविष्यसि ।। १७ ।।\nउल्लंघ्य ये प्रवर्तंते भद्रे त्वां  निर्भया नराः ।।\nतेषां विनाशयाशु त्वं कार्यमार्ये सुखी भव ।। १८ ।।\nएवमुक्त्वा गतो ब्रह्मा भद्रापि भुवनत्रयम् ।।\nबभ्रामोद्भ्रांतहृदया भीषयन्ती सुरासुरान् ।। १९ ।।\nएवमेषा समुत्पन्ना विष्टिरिष्टविनाशिनी ।।\nनिवेदिता ते कौंतेय तस्मात्तां परिवर्जयेत् ।। 4.117.२० ।।\nअसितजलदवर्णा दीर्घनासोग्रदंष्ट्रा विपुलहनुकपाला पिंडिकोद्बद्धजंघा ।।\nअनलशतसहस्रं चोद्गिरंती समंतात्पतति भुवनमध्ये कार्यनाशाय विष्टिः ।। २१ ।।\nभानोः सुता केतुशताग्रजाता कृष्णा कुमूर्तिः सततं कुचेला ।।\nदेवैर्नियुक्ता करणार्थसंस्था विष्टिस्तु सर्वत्र विवर्जनीया ।। २२ ।।\nमुखे तु घटिकाः पञ्च द्वे कंठे तु सदा स्थिते ।।\nहृदि चैकादश प्रोक्ताश्चतस्रो नाभिमंडले ।। २३ ।।\nकट्यां पञ्चैव विज्ञेयास्तिस्रः पुच्छे जयावहाः ।।\nमुखे कार्यविनाशाय ग्रीवायां धननाशिनी।। २४ ।।\nहदि प्राणहरा ज्ञेया नाभ्यां तु कलहावहा ।।\nकट्यामर्थपरिभ्रंशो विष्टिपुच्छे ध्रुवो जयः ।।२५।।\nपृथिव्यां यानि कार्याणि सुशुभान्यशुभानि च ।।\nतानि सर्वाणि सिद्ध्यंति विष्टिपुच्छे न संशयः ।।२६ ।।\nधन्या दधिमुखी भद्रा महामारी खरानना ।।\nकालरात्रिर्महारुद्रा विष्टिश्च कुलपुत्रिका ।। २७ ।।\nभैरवी च महाकाली असुराणां क्षयंकरी ।।\nद्वादशैव तु नामानि प्रातरुत्थाय यः पठेत ।। २८ ।।\nन च व्याधिर्भवेत्तस्य रोगी रोगात्प्रमुच्यते ।।\nग्रहाः सर्वेऽनुकूलाः स्युर्न च विघ्नादि जायते ।। २९ ।।\nरणे राजकुले द्यूते सर्वत्र विजयी भवेत् ।।4.117.३० ।।\nयश्च पूजयते नित्यं शास्त्रोक्तविधिना नरः ।।\nतस्य सर्वार्थसिद्धिस्तु भवतीह न संशयः ।। ३१ ।।\nयेनोपवासविधिना व्रतेन च यशस्विनी ।।\nपूजिता तुष्टिमभ्येति तदेव कथयामि ते ।। ३२।।\nयस्मिन्दिने भवेद्भद्रा तस्मिन्नहनि भारत ।।\nउपवासस्य नियमं कुर्या न्नारी नरोऽथ वा ।। ३।।\nयदि रात्रौ भवेद्विष्टिरेकभुक्तं दिनद्वयम् ।।\nकार्यं तेनोपवासः स्यादिति पौराणिकी श्रुतिः ।। ३४ ।।\nप्रहरस्योपरि यदा स्याद्विष्टिः प्रहरत्रयम् ।।\nतत्रोपवासः कर्तव्य एकभुक्तमतोन्यथा।। ३५ ।।\nसर्वौषध्युदकस्नानं सुगंधामलकैरथ ।।\nनद्यां तडागेऽथ गृहे स्नानं सर्वत्र शस्यते ।। ३६ ।।\nदेवान्पितॄन्प्रीणयित्वा ततो दर्भमयीं शुभाम् ।।\nविष्टिं कृत्वा पुष्पधूपैर्नैवेद्येन च पूजयेत् ।। ३७ ।।\nहोमं कृत्वा विष्टिनामैरष्टोत्तरशतं ततः ।।\nभुञ्जीत दत्त्वा विप्राय तिलान्पायसमेव च ।।\nसतिलां कृशरां भुक्त्वा पश्चाद्भुञ्जीत कामतः।। ३८।।\nछायासूर्यसुते देवि विष्टिरिष्टार्थदायिनि ।।\nपूजिताऽसि यथाशक्त्या भद्रे भद्रप्रदा भव ।। ३९ ।।\nउपोष्प विधिनानेन दश सप्त यथाक्रमम् ।।\nउद्यापनं ततः कुर्यात्पूर्वव त्पूज्य भामिनीम् ।। 4.117.४० ।।\nस्थापयित्वायसे पीठे कृशरान्नं निवेद्य च ।।\nपरिधाप्य कृष्णयुगं स्तुत्वा मंत्रेण तां पुनः ।। ४१ ।।\nब्राह्मणाय पुनर्दद्याल्लोहं तैलं तिलांस्तथा ।।\nकृष्णां सवत्सां गामेकां तथैकं कालकंबलम् ।।\nदक्षिणां च यथाशक्त्या दत्त्वा भद्रां विसर्जयेत् ।। ४२ ।।\nय एवं कुरुते पार्थ सम्यग्भद्राव्रतं नरः ।।\nविघ्नो न जायते तस्य कार्यारंभे कदाचन ।। ४३ ।।\nराक्षसाश्च पिशाचा वा पूतनाशाकिनीग्रहाः ।।\nन पीडयन्ति तं मर्त्यं यो भद्राव्रतमाचरेत् ।। ४४ ।।\nन चैवेष्टवियोगः स्यान्न हानिस्तस्य जायते ।।\nदेहांते याति सदनं भास्करस्य न संशयः ।। ४५ ।।\nसूर्यात्मजातिदयिता भगिनी शनेर्या मर्त्ये भ्रमत्यतिरथा करणक्रमेण ।।\nतां कृष्णभासुरमुखीं समुपोष्य विष्टिमिष्टार्थसिद्धिमबुधोऽपि पुमानुपैति।। ४६।।"
  }
]
[
  {
    "text": "।। श्रीकृष्ण उवाच ।। ।।\nकृष्णपक्षे तु पौषस्य संप्राप्तं द्वादशीव्रतम् ।।\nपौषादिपारणं मासैः षड्भिर्ज्येष्ठांतिकं स्मृतम् ।। १ ।।\nप्रथमं पुंडरीकाक्षं नाम कृष्णस्य गीयते ।।\nद्वितीयं माधवाख्यं तु विश्वरूपं तु फाल्गुने ।। २ ।।\nपुरुषोत्तमाख्यं तु ततः पंचमेऽच्युतसंज्ञकम् ।।\nषष्ठे जयेति देवेश गुह्यनाम प्रकीर्तितम् ।। ३ ।।\nपूर्वोक्तेषु च मासेषु स्नानप्राशन योस्तिलाः ।।\nआषाढादिषु मासेषु पंचगव्यमुदाहृतम् ।।४।।\nस्नानं च प्राशनं चैव पंचगव्यं सदेष्यते।।\nपूजयेत्पुंडरीकाक्षं तेस्तैरेव च नामभिः।।।\nप्रतिमासं च देवेश कृत्वा पूजां यथाविधि ।।\nविप्राय दक्षिणां दद्याच्छ्रद्दधानश्च भक्तितः ।। ६ ।।\nपारणं चैव देवेश प्रीणनं भक्तिपूर्वकम् ।।\nकुर्वीत भक्त्या गोविंदसद्भावेनार्चनं यतः ।। ७ ।।\nनक्तं भुंजीत सततं तैलक्षारविवर्जितम् ।।\nएकादश्यामुपोष्यैवं द्वादश्यामथ वा दिने ।। ८ ।।\nएवं संवत्सरस्यांते यदभिप्रेतमात्मनः ।।\nधनं वसु हिरण्यं च धान्यं भाजनमासनम् ।।\nशय्यां वा ब्राह्मणे दद्यात्केशवः प्रतिगृह्यताम् ।। ९ ।।\nएतामुपोष्य विधिना विष्णुप्रीतौ च तत्परः ।।\nसर्वान्कामानवाप्नोति यद्यदिच्छति चेतसा ।।\nततो लोकेषु विख्यातं संप्राप्तं द्वादशीति वै ।। 4.77.१० ।।\nकृताभिलषिता दृष्टा प्रारब्धा धर्मतत्परैः।।\nपूरयेदखिलान्कामान्संस्मृता वा दिनेदिने ।। ११ ।।\nसंप्राप्तिकामुपवसंति समीहितार्था ये मानवा मनु जपुंगव विष्णुभक्ताः ।।\nतेषां समीहितफलानि ददाति शश्वद्वासः सुरेशभवने भगवत्प्रसादात् ।। १२ ।।"
  }
]
[
  {
    "text": "।। युधिष्ठिर उवाच ।। ।।\nपुनर्मे ब्रूहि देवेश त्वद्भक्त्या भावितात्मनः ।।\nकथ्यमानमिहेच्छामि शुभधर्मपदं महत् ।। १ ।।\nयत्राण्वपि नरैर्द्दत्तं जप्तं वा सुमहद्भवेत् ।। २ ।। ।।।\n।। श्रीकृष्ण उवाच ।। ।।\nशृणु पांडव ते वच्मि रहस्यं देवनिर्मितम्।।\nयन्मया कस्यचिन्नोक्तं सुप्रियस्यापि भारत ।। ३ ।।\nवैशाखमासस्य तु या तृतीया नवम्यसौ कार्तिकशुक्लपक्षे।।\nनभस्य मासस्य तु कृष्णपक्षे त्रयोदशीं पञ्चदशीं च माघे ।।४।।\nवैशाखस्य तृतीया तु समा कृतयुतेन तु।।\nनवमी कार्तिके या तु त्रेतायुगसमागता ।। ५ ।।\nत्रयोदशी नभस्ये तु द्वापरेण समागता ।।\nमाघे पञ्चदशी राजन्कलिकालादिरुच्यते।। ६ ।।\nएताश्चतस्रो राजेन्द्र युगानां प्रभवाद्यथा ।।\nयुगादयश्च कथ्यंते तथैता सर्वसूरिभिः ।। ७ ।।\nउपवासस्तपो दानं जपहोमक्रियास्तथा ।।\nयद्यत्तु क्रियते किंचित्सर्वंकोटिगुणं भवेत् ।। ८ ।।\nवैशाखस्य तृतीयायां श्रीसमेतं जगद्गुरुम् ।।\nनारायणं पूजयेथाः पुष्पधूपविलेपनैः ।।\nवस्त्रालंकारसंभारैनैवेद्यै र्विविधैस्तथा ।। ९ ।।\nततस्तस्याग्रतो धेनुर्लवणस्याढकेन तु ।।\nकार्या कुरुकुलश्रेष्ठ चतुर्भागेण वत्सकः ।। 4.101.१० ।।\nअविचर्मोपरि स्थाप्य कल्पयित्वा विधानतः ।।\nशास्त्रोक्तक्रमयोगेन ब्राह्मणायोपपादयेत् ।। ११ ।।\nश्रीधरः श्रीपतिः श्रीमाञ्छ्रीशः संप्रीयतामिति ।।\nअनेन विधिना दत्त्वा धेनुं विप्राय भारत ।।\nगोसहस्रं दशगुणं प्राप्नोतीह न संशयः ।। १२ ।।\nतथैव कार्तिके मासि नवम्यां नक्तभुङ्नरः ।।\nस्नात्वा नदीतडागेषु देवखातेषु वा पुनः ।। १३ ।।\nउमासहायं वरदं नीलकंठमथार्चयेत् ।।\nपुष्पधूपादिनैवेद्यैरनिंद्यैः शंकरं शिवम् ।। १४ ।।\nधेनुं तिलमयीं दद्यात्पुराणो क्तविधानतः ।।\nअष्टमूर्तिर्नीलकंठः प्रीयतामिति चिंतयेत् ।। १५ ।।\nयदत्र प्राप्यते पुण्यं पार्थ तत्केन वर्ण्यते ।।\nदत्त्वा तिलमयीं धेनुं शिवलोकमवाप्नुयात् ।। १६ ।।\nत्रयोदशी नभसि या कृष्णमस्यां समर्चयेत् ।।\nपितॄन्पायसदानेन मधुना च घृतेन तु ।।\nभोजयेद्ब्राह्मणान्भक्त्या वेदवेदाङ्गपारगान्। १७ ।।\nपितॄनुद्दिश्य दातव्या सवत्सा कांस्यदोहनी ।।\nप्रत्यक्षा गौर्महाराज तरुणी सुपयस्विनी ।। १८ ।।\nपिता पितामहश्चैव तथैव प्रपितामहः ।।\nप्रीयतां गोप्रदानेन इति दत्त्वा विसर्जयेत् ।। १९ ।।\nकृतेनानेन राजेन्द्र यत्पुण्यं प्राप्यते नृभिः ।।\nतत्केन वर्णितुं याति वर्षकोटिशतैरपि ।। 4.101.२० ।।\nपुत्रान्पौत्रान्प्रपौत्रांश्च धनं च महदीप्सितम् ।।\nइह चाप्नोति पुरुषः परत्र च शुभां गतिम् ।। २१ ।।\nपञ्चदश्यां च माघस्य पूजयित्वा पितामहम् ।।\nगायत्र्या सहितं देवं वेदवेदाङ्गभूषितम् ।। २२ ।।\nनवनीतमयीं धेनुं फलैर्नानाविधैर्युताम् ।।\nसहिरण्यां सवत्सां च ब्राह्मणाय निवेदयेत् ।।\nकीर्तयेत्प्रीयतामत्र पद्मयोनिः पितामहः ।।२३।।\nयत्स्वर्गे यच्च पाताले यच्च मर्त्ये सुदुर्लभम् ।।\nतदवाप्नोत्यसंदिग्धं पद्मयोनि प्रसादतः ।। २४ ।।\nयानि चान्यानि दानानि दत्तानि सुबहून्यपि ।।\nयुगादिषु महाराज अक्षयानि भवंति हि ।। २५ ।।\nअल्पमल्पं हि यः कश्चित्प्रदद्यान्निर्द्धनोपि सन् ।।\nतदक्षयं भवेत्सर्वं युगादिषु न संशयः ।। २६ ।।\nवित्तानुसारं स्वं ज्ञात्वा वित्तवान्पार्थिवोपि वा ।।\nअनुसारेण वित्तस्य असाध्येन समाधिना ।। २७ ।।\nभूर्हिरण्यं गृहं वासः शयनान्यासनानि च ।।\nछत्रोपानत्सुयुग्मानि प्रदेयानि द्विजातिषु ।। २८ ।।\nएवं दत्त्वा यथाशक्त्या भोजयित्वा द्विजानपि ।।\nपश्चाद्भुञ्जीत सुमना वाग्यतः स्वजनैः सह ।। २९ ।।\nयत्किञ्चिन्मानसं पापं कायिकं वाचिकं तथा ।।\nतत्सर्वं नाशमायाति युगादितिथिपूजनात् ।। 4.101.३० ।।\nउद्गीयमानो गन्धर्वैः स्तूयमानः सुरासुरैः ।।\nरमते चाक्षयं कालं स्वर्गलोके न संशयः ।।३१।।\nयद्दीयते किमपि कोटिगुणं तदाहुः स्नानं जपोनियममक्षयमेव सर्वम् ।।\nस्यादक्षयासु युगपूर्वतिथीषु राजन्व्यासादयो मुनिवराः समुदाहरंति।।३२।।"
  }
]
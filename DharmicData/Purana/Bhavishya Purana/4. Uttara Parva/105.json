[
  {
    "text": "।। श्रीकृष्ण उवाच ।। ।।\nअशोकपूर्णिमां चान्यां शृणुष्व गदतो मम ।।\nयामुपोष्य नराः शोकं नाप्नुवंति कदाचन ।। १ ।।\nफाल्गुनामलपक्षस्य पौर्णमास्यां नरोत्तम ।।\nमृज्जलेन नरः स्नात्वा दत्त्वा शिरसि वै मृदम् ।।\nमृत्प्राशनं ततः कृत्वा कृत्वा च स्थंडिलं मृदा ।। २ ।।\nपुष्पैः पत्रैस्तथाभ्यर्च्य भूधरं नाम नामतः ।।\nधरणीं च तथा देवीमशोकेत्यभिकीर्तयेत् ।। ३ ।।\nयथा विशोकां धरणे कृतवांस्त्वां जनार्दनः ।।\nतथा मां सर्वशोकेभ्यो मोचयाशेषधारिणि ।।४ ।।\nयथा समस्तभूतानामाधारत्त्वं व्यवस्थिता ।।\nतथा विशोकं कुरु मां सकलेच्छाविभूतिभिः ।। ५ ।।\nध्यानमात्रे यथा विष्णोः स्वास्थ्यं जानासि मेदिनि ।।\nतथा मनः स्वस्थतां मे कुरु त्वं भूतधारिणि ।। ६ ।।\nएवं स्तुत्वा तथाभ्यर्च्य चन्द्रायार्घ्यं निवेद्य च।।\nउपोषितव्यं नक्तं वा भोक्तव्यं तैलवर्जितम् ।। ७ ।।\nअनेनैव प्रकारेण चत्वारः फाल्गुनादयः ।।\nउपोष्या नृपते मासाः प्रथमं पारणं स्मृतम् ।। ।। ८ ।।\nआषाढादिषु मासेषु तद्वत्स्नानं मृदंबुना ।।\nतथैव प्राशनं पूजा तद्वदिंदोस्तथार्हणम् ।। ९ ।।\nचतुर्ष्वन्येषु चैवोक्तं कार्तिकादिषु पारणम्।।\nपारणत्रितये चैव चातुर्मासिकमुच्यते ।। 4.105.१० ।।\nविशेषपूजा दानं च तथा जागरणं निशि ।।\nविशेषेणैव कर्तव्यं पारणेपारणे गते ।। ११ ।।\nप्रथमे धरणी नाम तुभ्यं मासचतुष्टयम् ।।\nद्वितीये मेदिनी वाच्या तृतीये च वसुन्धरा ।। १२ ।।\nपारणेपारणे पार्थ युग्मानेवार्च्चयेद्द्विजान् ।।\nधरणीं देव देवं च तत्तत्स्थानेन केशवम् । । १३ ।।\nवस्त्राभावे च सूत्रेण पूजयेद्धरणीं तथा ।।\nघृताभावे तथा क्षीरं शस्तं वा सलिलं हरेः । ।. १४ । ।\nएवं संवत्सरस्यांते गौः सवत्सा द्विजातये ।।\nप्रदेया धरणी देवी वस्त्रालंकारसंयुता ।। १५ ।।\nपातालसंस्थया देव्या चीर्णमेतन्महाव्रतम् । ।\nधरण्या केशव प्रीत्यै ततः प्राप्ता समुन्नतिः ।। १६ ।।\nदेवेन चोक्ता धरणी वराहवपुषा पुरा ।।\nउपवासव्रतपरा समुद्धृत्य रसातलात् ।। १७ । ।\nव्रतेनानेन कल्याणि त्वयाहं परितोषितः ।।\nतस्मात्प्रसादमतुलं करोमि तव सुवते ।। १८ ।।\nयथैव कुरुषे भक्त्या पूजां मम सुशोभनाम् । ।\nतथैव तव कल्याणि प्रणतो यः करिष्यति । । १ ९। ।\nव्रतमेतदुपाश्रित्य पारणं च यथाविधि । ।\nसर्वबाधाविनिर्मुक्तो जन्मजन्मांतराण्यपि ।।\nविशोकः सर्वकल्याणभाजनं स्यान्न संशयः ।। 4.105.२० ।।\nयथा त्वमेव वसुधे संप्राप्ता निर्वृतेः पदम् । ।\nतथा स परमँल्लोके सुखं प्राप्स्यति मानवः । । २१ ।।\nएवमेतन्महापुण्यं सर्वपापप्रशांतिदम् । ।\nविशोकाख्यं व्रतवरं तत्कुरुष्व महाव्रतम् ।। २२ ।।\nसम्यग्विशोककरणी नृपपूर्णिमा ते ख्याता मया मनुमहेन्द्रसमानकीर्ते ।।\nएवं करोति कुरुपुंगव यः प्रयत्नाच्छोको न तस्य भवतीह कुलेपि पुंसः ।। २३ । ।"
  }
]
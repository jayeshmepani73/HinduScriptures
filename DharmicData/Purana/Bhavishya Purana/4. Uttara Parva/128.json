[
  {
    "text": "।। युधिष्ठिर उवाच ।। ।।\nवृक्षारोपणमाहात्म्यं वद देवकिनन्दन ।।\nउद्यापनविधिं चैव सरहस्यं समासतः ।। १ ।।\n।। श्रीकृष्ण उवाच ।। ।।\nवरं भूमिरुहाः पञ्च नगकाष्ठरुहा दश ।।\nपत्रैः पुष्पैः फलैर्मूलैः कुर्वंति पितृतर्पणम् ।। २ ।।\nबहुभिर्मृतकिञ्जातैः पुत्रैर्धर्मार्थवर्जितैः ।।\nवरमेके पथितरुर्यत्र विश्रमते जनः ।।३।।\nप्राणिनः प्रीणयंति स्म च्छायावल्कलपल्लवैः ।।\nघनच्छदाः सुतरवः पुष्पैर्देवान्फलैः पितॄन् ।।४।।\nपुष्पपत्रफलच्छायामूलवल्कलदारुभिः ।।\nधन्या महीरुहा येषां विफला यांति नार्थिनः ।। ५ ।।\nपुत्राः संवत्सरस्यांते श्राद्धं कुर्वंति वा न वा ।।\nप्रत्यहं पादपाः पुष्टिं श्रेयोऽर्थं जनयंति हि ।। ६ ।।\nन तत्करोत्यग्निहोत्रं सुखं यद्योषितः सुतः ।।\nयत्करोति घनच्छायः पादपः पथि रोपितः ।। ७ ।।\nसच्छाया च सपुष्पा च सफला वृक्षवाटिका ।।\nकुलयोषेव भवति भर्तृलोकद्वयानुगा ।। ८ ।।\nअशोकफलावकरा तिलकालंकृतानना ।।\nसर्वोपभोग वेश्येव वाटिका रसिका सदा ।। ९ ।।\nसदा स तीर्थी भवति सदा दानं प्रयच्छति ।।\nसदा यज्ञं स यजते यो रोपयति पादपम् ।। ।। 4.128.१० ।।\nअश्वत्थमेकं पिचुमंदमेकं न्यग्रोधमेकं दश चिञ्चिणीकान्।।\nकपित्थबिल्वामलकीत्रयं च पञ्चाम्रवापी नरकं न पश्येत् ।। ११ ।।\nपुष्पोपगंधाढ्यफलोपगन्धं यः पादपं स्पर्शयते द्विजाय ।।\nस स्त्रीसमृद्धं वहुरत्नपूर्णं लभेद्विमानप्रतिमं गृहं वै ।। १२ ।।\nप्रतिश्रयाश्रान्त समाश्रयत्वात्समीहितं तत्र फलं बुभुक्षोः ।।\nअपत्यमेकं परलोकहेतोर्विमृश्यतां किं तरवो न रोपिताः ।। १३ ।।\nन खानिताः पुष्करिण्यो रोपिता न महीरुहाः ।।\nमातुर्यौवनचौरेण तेन जातेन किं कृतम् ।। १४ ।।\nछायामन्यस्य कुर्वंति तिष्ठंति स्वयमातपे ।।\nफलंति च परार्थेषु न स्वार्थेषु महाद्रुमाः ।। १५ ।।\nअतः परं प्रवक्ष्यामि वृक्षस्योद्यापने विधिम् ।।\nसर्वपापप्रशमनं सर्वकीर्तिविवर्द्धनम् ।। १६ ।।\nअपुत्रया पुरा पार्थ पार्वत्या मन्दराचले ।।\nअशोकः शोकशमनः पुत्रत्वे परिकल्पितः ।। १७ ।।\nजातकर्मादिकास्तस्य याः क्रियाः किल बुद्धिमन् ।।\nचरकात्रिपुराणोक्तास्ताः शृणुष्व युधिष्ठिर ।। १८ ।।\nततो मूले घनदलो वल्गुच्छायांगपल्लवः ।।\nशीतवातातपसहः संस्कार्यस्तरुणस्तरुः ।। १९।।\nस्त्रीनामकंटकीकुब्जकीटवृश्चिककोटरः ।।\nनोद्याप्यः पादपः पार्थ शिष्टानां यो न संमतः ।। 4.128.२० ।।\nआलवाले सुविहिते शुभे बद्धचतुष्किके ।।\nशोधयित्वा तमुद्देशं सुगुप्तं कारयेत्ततः ।। २१ ।।\nसदैवोद्यापनं पार्थ पादपानां प्रशस्यते ।।\nशुभेऽह्नि विप्रकथिते ग्रहनक्षत्रसंयुते ।। २२ ।।\nपताकालंकृतं वृक्षं पूर्वेद्युरधिवासयेत् ।।\nरक्तवस्त्रैः समाच्छाद्य रक्तसूत्रेण वेष्टयेत् ।।२३।।\nपिष्टातकेनावकिरेत्सर्वौषध्या च पादपम् ।।\nस्थापयेत्पूर्णकलशांश्चतुर्दिक्षु विचक्षणः ।। २४ ।।\nपल्लवालंकृतमुखान्सितचन्दनचर्चितान् ।।\nसितवासोयुगच्छन्नान्सकलान्रत्नगर्भिणः ।। २५ ।।\nपताकालंकृताः सर्वे कार्यास्तत्सन्निधौ द्रुमाः ।।\nमूलविन्यस्तकलशा रक्तसूत्रावगुण्ठिताः ।। २६ ।।\nरक्तपीतसिताच्छादैश्चर्चिताः सुमनोहरैः ।।\nकलधौतमयान्यत्र फलानि दश पंच वा ।। २७ ।।\nताम्रपात्र्यां सबीजानि सरलान्यधिवासयेत् ।।\nतूर्यमङ्गलघोषेण चतुर्दिक्षु क्षिपेद्बलिम् ।। २८ ।।\nइन्द्रादिलोकपालेभ्यो भूतेभ्यो मंत्रविद्गुरुः ।।\nततः प्रभाते विमले कुंडं कृत्वा समेखलम् ।। २९ ।।\nग्रहयज्ञविधानेन शांतिकर्म समारभेत् ।।\nसुवर्णालंकृतान्कृत्वा ब्राह्मणान्वेदपारगान् ।। 4.128.३० ।।\nचतुरोऽष्टौ यथाशक्त्या वासोभिरभिपूजयेत् ।।\nतिलाज्येन च होमः स्यात्तुष्टिपुष्टिकरः सदा ।। ३१ ।।\nमातरं स्थापयित्वाग्रे पूजयेत्कुसुमाक्षतैः ।।\nश्रपयित्वा चरुं सम्यक्पायसाद्यपरिप्लुतम् ।। ३२ ।।\nहोमादौ जातकर्मादि गोदानं यावदेव तु ।।\nपादपं स्नापयित्वा तु समंत्रैस्तीर्थवारिभिः।।३३।।\nजातकं नामकरणमन्नप्राशनमेव च ।।\nसुवर्णसूच्या कुर्वीत कर्णवेधं विधानवित् ।। ३४ ।।\nजातरूपक्षुरेणात्र चूडाकार्या यथाक्रमम् ।।\nबध्नीयान्मेखलां मौञ्जीं वासश्च परिधापयेत् ।। ३५ ।।\nयजमानस्ततः स्नातः शुक्लांबरधरः शुचिः ।।\nपुष्पाञ्जलिः समभ्येत्य मंत्रमेतमुदीरयेत् ।। ३६ ।।\nये शाखिनः शिखरिणां शिरसा विभूषा ये नन्दनादिषु वनेषु कृतप्रतिष्ठाः ।।\nये कामदाः सुरनरोरगकिन्नराणां ते मे नतस्य दुरितार्तिहरा भवंतु ।।। ३७ ।।\nएतैर्द्विजैर्विधिवरप्रहुतो हुताशः पश्यत्यसावहिमदीधितिरंबरस्थः ।।\nत्वं वृक्ष पुत्रपरिकल्पनया वृतोऽसि कार्यं सदैव भवता मम पुत्रकार्यम् ।। ३८ ।।\nइत्येवमुक्त्वा तं वृक्षं लालयित्वा पुनःपुनः ।।\nघृतपात्रे स्ववदनं दृष्ट्वाशिषमुदीरयेत् ।। ३९ ।।\nअङ्गादङ्गात्संभवसि हृदयादभिजायसे ।।\nआत्मा वै पुत्रनामासि स जीव शरदः शतम् ।। 4.128.४० ।।\nब्राह्मणानां ततो देया दक्षिणा हृष्टमानसैः ।।\nस्थापकाय शुभां धेनुं दत्त्वा कुर्यान्महोत्सवम् ।। ४१ ।।\nदीनानाथजनानां च भोजनं चानिवारितम् ।।\nइतरेषां प्रदातव्यं संतुष्टेन सुरासवम् ।। ४२ ।।\nज्ञातिबन्धुजनैः सार्द्धं स्वयं भुञ्जीत कामतः ।।\nप्रेष्याः कर्मकराः सर्वे पूजनीयाः स्वशक्तितः ।। ४३ ।।\nय एवं कुरुते पार्थ वृक्षाणां महदुत्सवम् ।।\nसर्वकामानवाप्नोति इहलोके परत्र च ।। ४४ ।।\nपुत्रैर्विना शुभगतिर्न भवेन्नराणां दुष्पुत्रकैरिति तथोभयलोकनाशः ।।\nएतद्विचार्य सुधिया परिपाल्य वृक्षान्पुत्राः पुराणविधिना परिकल्पनीया ।। ४५ ।।"
  }
]
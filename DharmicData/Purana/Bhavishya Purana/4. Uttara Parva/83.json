[
  {
    "text": "।। युधिष्ठिर उवाच ।। ।।\nयदेतत्परमं गुह्यं सर्ववेदेषु पठ्यते ।।\nस देवः पुण्डरीकाक्षः स्वयं नारायणो हरिः ।। १ ।।\nस यज्ञैर्विविधैरिष्टैर्व्रतैश्च यदुसत्तम ।।\nप्राप्यते परमो देवः सनातनः कथञ्चन।।। २।।\nबहुवित्तेन भगवन्नृत्विग्भिर्वेदपारगैः ।।\nप्राप्यन्ते सुसहायैश्च क्वचित्त्यक्ताः सुदुष्कराः ।। ३ ।।\nवित्तेन च विना दानं दातुं कृष्ण न शक्यते ।।\nविद्यमानेऽपि न मतिः कुटुंबासक्तचेतसः ।। ४ ।।\nतस्य मोक्षः कथं कृष्ण सर्वथा दुर्ल्लभो हरिः ।।\nअल्पायासेन लभते येन देवः सनातनः ।।\nतन्मे सामान्यतो ब्रूहि सर्ववर्णेषु यद्भवेत् ।।५।।\n।। श्रीकृष्ण उवाच ।। ।।\nकथयामि परं गुह्यं रहस्यं देवनिर्मितम् ।।\nधरण्या यत्कृतं पूर्वं मज्जन्त्या वसुधातले ।। ६ ।।\nपृथिव्याः पार्थिव पुरा संजातः संगमोऽम्बुभिः ।।\nतस्मिन्सलिलसंलग्ने मही प्रायाद्रसातलम्।। ७ ।।\nसा भूतधात्री धरणी रसातलगता शुभा ।।\nआराधयामास विभुं देवं नारायणं परम् ।। ८ ।।\nउपवासव्रतैर्देवी नियमैश्च पृथग्विधैः ।।\nकालेन महता तस्याः प्रसन्नो गरुडध्वजः ।।\nउज्जहार स्थितौ चेमां स्थापयामास चाच्युतः ।। ९ ।।\nप्राप्ते मार्गशिरे मासे दशम्यां नियतात्मवान् ।।\nस्नात्वा देवार्चनं कृत्वा अग्निकार्यं यथाविधि ।। 4.83.१० ।।\nशुचिवासाः प्रसन्नात्मा ह्यत्यल्पान्न सुसंस्कृतम् ।।\nभुक्त्वा पञ्चपदं कृत्वा पुनः शौचं च पादयोः ।। ११ ।।\nकृत्वाष्टांगुलमात्रं तु क्षीरवृक्षसमुद्भवम् ।।\nभक्षयेद्दन्तकाष्ठं तु ततश्चाचम्य यत्नतः ।। १२ ।।\nस्पृष्ट्वा न्यस्यान्यकर्माणि चिरं ध्यात्वा जनार्दनम् ।।।\nशंखचक्रगदापाणिं पीताम्बरसमावृतम् ।। १३ ।।\nएवमुच्चारयेद्वाचं तस्मिन्काले महाद्युते ।।\nएकादश्यां निराहारः स्थित्वाहमपरेहनि ।।\nसंभोक्ष्ये पुण्डरीकाक्ष शरणं मे भवाच्युत ।। १४ ।।\nएवमुक्त्वा ततो देव देवदेवस्य सन्निधौ ।।\nजपेन्नारायणायेति रूपे तत्र विधानतः ।। १५ ।।\nततः प्रभाते विमले नदीं गत्वा समुद्रगाम् ।।\nइतरां वा तडागं वा गृहे वा नियतात्मवान् ।। १६ ।।\nआनीय मृत्तिकां शुद्धां मंत्रेणानेन मानवः ।।\nधारणं पोषणं त्वत्तो भूतानां देवि सर्वदा ।।\nतेन सत्त्वेन मां पाहि पापान्मोचय सुव्रते ।। १७ ।। ।। इति मृत्तिकामन्त्रः ।।\nब्रह्माण्डोदरतीर्थानि करैः स्पृष्टानि ते रवेः ।।\nभवंति भूतानि सतां मृत्तिकामालभेत्पुनः ।। १८ ।। इत्यदित्यादर्शनमन्त्रः ।।\nएवं मृदं रवेरग्रे कृत्वाथात्मानमा लभेत् ।।\nत्रिःकृत्वाशेषमृदया कुण्डमालिख्य वै जले ।। १९ ।।\nततः स्नात्वा नरः सम्यक्चक्रवर्त्युपचारकः ।।\nआचम्यावश्यकं कृत्वा पुनर्देव गृहं व्रजेत् ।। 4.83.२० ।।\nतमाराध्य महायोगं देवं नारायणं प्रभुम् ।।\nकेशवाय नमः पादौ कटिं दामोदराय च ।। २१ ।।\nऊरुयुग्मं नृसिंहाय उरः श्रीवत्सधारिणे ।।\nकण्ठं कौस्तुभनाथाय वक्षः श्रीपतये तथा ।। २२ ।।\nत्रैलोक्यविजयायेति बाहु सर्वात्मने शिरः ।।\nरथांगधारिणे चक्रं शंकरायेति चांबुजम् ।। २३ ।।\nगम्भीरायेति च गदामभयं शांतमूर्तये ।।\nएवमभ्यर्च्य देवेशं देवं नारायणं प्रभुम् ।। २४ ।।\nपुनस्तस्याग्रतः कुम्भांश्चतुरः स्थापयेद्बुधः ।।\nजलपूर्णान्समाल्यांश्च सितचन्दनचर्चितान् ।। २५ ।।\nचतुर्भिस्तिलपात्रैश्च स्थगितान्रत्नसंयुतान् ।।\nचत्वारस्ते समुद्रास्तु कलशाः परिकीर्तिताः ।। २६ ।।\nतेषां मध्ये तु संपीठं स्थापयेद्वस्त्रसंवृतम् ।।\nतस्मिन्सौवर्णं रौप्यं वा ताम्रं वा दारवं तथा ।।\nपात्रं तोयभृतं कृत्वा तस्य मध्ये ततो न्यसेत् ।। २७ ।।\nसौवर्णं मात्स्यरूपेण कृत्वा देवं जनार्दनम् ।।\nवेदवेदांगसंयुक्तं श्रुतिस्मृति विभूषितम् ।। २८ ।।\nभक्ष्यैर्बहुविधै राजन्फलैः पुष्पैश्च शोभितम् ।।\nगन्धैर्धूपैर्मंत्रवरैरर्चयित्वा यथाविधि ।। २९ ।।\nरसातलगता वेदा यथा देव त्वयाहृताः ।।\nमत्स्यरूपेण तद्वन्मां भवादुद्धर केशव ।। 4.83.३० ।।\nएवमुच्चार्य तस्याग्रे जागरं तत्र कारयेत् ।।\nयथाविभवसारेण प्रभा तेऽपि पुनःपुनः ।।\nचतुर्णां ब्राह्मणानां तु चतुरो दापयेद्धटान् ।। ३१ ।।\nपूर्वं तु बह्वृचे दयाच्छंदोगे दक्षिणं तथा ।।\nयजुःशाखान्विते दद्यात्पश्चिमं घटमुत्तमम् ।। ३२ ।।\nउत्तरं कामतो दद्याद्देश एव विधिक्रमात् ।।\nऋग्वेदः प्रीयतां पूर्वं सामवेदश्च दक्षिणः ।। ३३ ।।\nयजुषः पश्चिमो नाम्ना आथर्वायोत्तरं तथा ।।\nपूर्णपात्रैस्तु सतिलैः स्थगितान्कारयेद्धटान् ।। ३४ ।।\nततस्तं जलपात्रस्थं ब्राह्मणाय कुटुंबिने ।।\nदद्यादेवं महाभाग ततः पश्चात्तु भोजयेत् ।। ३५ ।।\nब्राह्मणान्पायसान्नेन ततः पश्चात्स्वयं गृही ।।\nभुञ्जीत भृत्यसहितो वाग्यतः संयतेन्द्रियः ।। ३६ ।।\nअनेन विधिना यस्तु द्वादशीं क्षपयेन्नरः ।।\nतस्य पुण्यफलं राजञ्छृणु सत्यवतां वर ।। ३७ ।।\nयदि वक्त्रसहस्राणि भवंति हि युगेयुगे ।।\nआयुश्च ब्रह्मणस्तुल्यं भवेद्यदि महामते ।।\nतदस्य फलसंख्यानं कर्तुं शक्यं न धारयेत् ।। ३८ ।।\nयः कृष्णद्वादशीमेतामनेन विधिना नृप ।।\nकरोति ब्रह्मलोकं स समाप्नोति न संशयः ।। ३९ ।।\nब्रह्महत्यादिपापानि जन्मांतरकृतान्यपि ।।\nअकामतः कामतो वा प्रणश्यंति न संशयः ।। 4.83.४० ।।\nतथैव पौषमासेन अमृतं मथितं सुरैः ।।\nतच्च कूर्मोभवद्देवः स्वयमेव जनार्दनः ।। ४१ ।।\nतस्येयं तिथिरुद्दिष्टा हरेर्वै कूर्मरूपिणः ।।\nपौषमासं समासाद्य द्वादशीं शुक्लसंयुताम् ।। ४२ ।।\nतस्यां प्राग्वत्संकल्पः प्रातःस्नानादिकाः क्रियाः ।।\nनिर्वर्त्याराधयेद्रात्र्यामेकादश्यां जनार्दनम् ।।\nप्रीयमंत्रैर्नृपश्रेष्ठ देवदेवं जगद्गुरुम् ।। ४३ ।।\nकूर्माय पादौ प्रथमं सुपूज्य नाराणायेति कटिं हरेस्तु ।।\nसङ्कर्षणायेत्युदरं विशोधेत्पुरोभवायेति च कंठपीठम् ।। ४४ ।।\nसुबाहवेत्येव भुजौ शिरश्च सर्वात्मने पांडव पूजनीयौ ।।\nस्वनाममंत्रेण च शंखचक्रे गदां नमस्कारपरेण चैव ।। ४५ ।।\nएभिर्मन्त्रैः पुष्पसुगन्धधूपैर्नैवे द्यदीपैर्विविधैः फलैश्च ।।\nअभ्यर्च्य देवं कलशं तदग्रे संस्थापयेन्माल्यविलेपनाद्यम् ।। ४६ ।।\nतं रत्नगर्भं सुसुगंधतोयं कृत्वा ततो हेममयं स्वश क्त्या ।।\nसमंदरं कूर्मतनुं सुरेशं संस्थापयेच्चात्र शुभे च पात्रे ।।४७।।\nघृतैश्च पूर्णे कलशाऽग्रसंस्थं संपूजयेज्जागरनृत्यगीतैः।।\nसंपूज्य विप्रान्घृतपायसेन निवेद्य पूर्वं द्विजपुङ्गवाय ।।\nनिर्वर्त्य सर्वं विधिवत्ततश्च भुञ्जीत संतुष्टमनाः सभृत्यः ।। ४८ ।।\nएवं कृते कल्पयुगांतराणि स्वर्गे वसेत्सर्वसमृद्धकामः ।।४९।।\nसंसारचक्रं स विहाय शीघ्रमाप्नोति लोके तु हरेः पुराणे ।।\nप्रयांति पापानि विनाशमाशु श्रिया युतो जायति सत्यधर्म ।।4.83.५०।।\nअनेकजन्मार्जितसंयुतानि नश्यंति पापानि नरस्य भक्त्या ।।\nप्रागुक्तरूपं च फलं लभेत नारायणं वस्तुमुपैति सद्यः ।। ५१ ।।\nएवं माघे सिते पक्षे द्वादशीं धरणीधर ।।\nवराहस्य शृणुष्वान्यां राजन्परमधार्मिक ।। ५२ ।।\nप्रागुक्तेन विधानेन स्नानं संकल्पमेव च ।।\nकृत्वा देवं समभ्यर्च्य एकादश्यां समाहितः ।। ५३ ।।\nधूपनैवेद्यगंधैस्तु अर्चयित्वा पुनर्नरः ।।\nपश्चात्तस्याग्रतः कुंभं जलपूर्णं तु विन्यसेत् ।। ५४ ।।\nवराहायेति पादौ तु माधवायेति वै कटिम् ।।\nक्षेत्रज्ञायेति जठरं विश्वरूपेत्युरो हरेः ।।५५।।\nपूर्वत्रायेति कंठं तु प्रजानां पतये शिरः ।।\nप्रद्युम्नायेति च भुजौ दिव्यास्त्रा य सुदर्शनम् ।।५६।।\nअमृतोद्भवाय शंखं तु गदिने च गदां तथा ।।\nएवमभ्यर्च्य मेधावी तस्मिन्कुंभेऽपि विन्यसेत् ।।५७।।\nसौवर्णं रूप्यं ताम्रं वा पात्रं विभवशक्तितः ।।\nसर्वबीजैस्तु संपूर्णं स्थापयित्वा विचक्षणः ।। ५८ ।।\nतत्र शक्त्या च सौवर्णं वाराहं कारयेत्ततः ।।\nदंष्ट्राग्रेणोद्धरन्पृथ्वीं सपर्वतवनद्रुमाम् ।। ५९ ।।\nमाधवं मधुहंतारं वाराहं रूपमास्थितम् ।।\nसर्वबीजभृतैः पात्रै रत्नगर्भघटोपरि ।। 4.83.६० ।।\nस्थापयेत्परमं देवं जातरूपमयं हरिम् ।।\nसितवस्त्रयुगच्छन्नं ताम्राभावे तु वैणवे ।। ६१ ।।\nस्थाप्यार्चयेद्गन्धपुष्पैर्नैवेद्यैर्विविधैः फलैः ।।\nपुष्पमंडपिकां कृत्वा जागरं तत्र कारयेत् ।। ६२ ।।\nप्रादुर्भावं हरेर्दिव्यं वाचयेद्गापयेद्बुधः ।।\nएवं सनियमस्यास्य प्रभाते उदिते रवौ ।। ६३ ।।\nवेदवेदाङ्गविदुषे साधुवृत्ताय धीमते ।।\nविष्णुभक्ताय राजेन्द्र विशेषेण प्रदापयेत् ।। ६४ ।।\nएवं सकुंभं दत्त्वा च हरिं वाराहरूपिणम् ।।\nब्राह्मणाय भवेद्यद्वत्फलं तन्मे निशामय ।। ६५ ।।\nइह जन्मनि सौभाग्यं श्रीकान्ती पुष्टिमेव च ।।\nप्राप्नोति पुरुषो राजन्यद्यदिच्छति किंचन ।। ६६ ।।\nएकाऽपि विधिनोपास्ता ददात्यमृतमुत्तमम् ।।\nकिंपुनर्वर्षमेकं च करोति कुरुनंदन ।। ६७ ।।\nएषा च फाल्गुने मासि शुक्लपक्षे तु द्वादशी ।।\nउपोष्या पूर्वविधिना हरिमाराधयेत्सुधीः ।। ६८ ।।\nनरसिंहाय पादौ तु गोविंदायोदरं तथा ।।\nकटिं विश्वसृजे पूज्य अनिरुद्धेत्युरो हरेः ।। ६९ ।।\nकंठं तु शितिकंठाय वैनतेयाय वै शिरः .।।\nअसुरध्वंसनायेति वक्त्रं तोयात्मने नमः ।। 4.83.७० ।।\nशंखमित्येव संपूज्य गंधपुष्पैः फलैस्तथा ।।\nतदग्रे तु घटं स्थाप्य सितवस्त्रयुगान्वितम् ।। ७१ ।।\nतस्योपरि नृसिंहं तु सौवर्णं ताम्रभाजने ।।\nहैमे च शक्तितः कृत्वा दारुवंशमयेऽपि वा ।। ७२ ।।\nरत्नगर्भमये स्थाप्य भक्त्या संपूज्य मानवः ।।\nद्वादश्यां वेदविदुषे ब्राह्मणाय निवेदयेत् ।। ७३ ।।\nएषा वंद्या पापहरा द्वादशी भवते मया ।।\nकथिता च प्रयत्नेन श्रुता च भवतेप्सिता ।। ७४ ।।\nएवमेनां नरव्याघ्र चैत्रे संकल्प्य द्वादशीम् ।।\nउपोष्याराधयेत्पश्चाद्देवदेवं जनार्दनम् ।। ७५ ।।\nकुण्डिकां स्थापयेत्पार्श्वे छत्रिकां पादुके तथा ।।\nअमलं वामनं स्थाप्य बृसीं कांसपरिच्छदाम् ।। ७६ ।।\nफलैः पुष्पैः सुगन्धैश्च प्रभाते सद्द्विजातये ।।\nदापयेत्प्रीयतां विष्णुर्ह्रस्वरूपीत्युदीरयेत् ।। ।। ७७ ।।\nमासनाम्नात्र संयुक्तं प्रादुर्भावं विधानतः ।।\nप्रीयतामिति सर्वत्र विधिरेव प्रकीर्तितः ।। ७८ ।।\nअपुत्रो लभते पुत्रमधनो धनमाप्नुयात् ।।\nभ्रष्टराज्यो लभेद्राज्यं मृतो विष्णुपुरं व्रजेत् ।। ७९ ।।\nक्रीडित्वा सुचिरं कालमिह मर्त्यमुपागतः ।।\nचक्रवर्ती भवेद्धीमान्ययातिरिति नाहुषः।।4.83.८०।।\nवैशाखेऽप्येवमेवं तु संकल्प्य विधिवन्नरः ।।\nतद्वत्स्नानं मृदा तद्वत्ततो देवालयं व्रजेत् ।। ८१ ।।\nतत्राराध्य हरिं भक्त्या एभिर्मन्त्रैर्विचक्षणः ।।\nजामदग्न्याय पादौ तु उदरं सर्वधारिणे ।। ८२ ।।\nमधुसूदनायेति कटिमुरः श्रीवत्सधारिणे ।।\nक्षत्रांतकाय च भुजौ मणिकण्ठाय कण्ठकम् ।। ८३ ।।\nपूजयेन्नियतो भूत्वा सुरूपायेति वै मुखम् ।।\nस्वनाम्ना शंखचक्रे च शिरो ब्रह्मांडधारिणे ।। ८४ ।।\nएवमभ्यर्च्य मेधावी प्राग्वंशस्याग्रतो घटम् ।।\nविन्यस्येत्पुष्पवस्त्राढ्यं सितचन्दनचर्चितम् ।। ८५ ।।\nवैणवेऽभिनवे पात्रे स्थापयेन्मधुसूदनम् ।।\nजामदग्न्येन रूपेण कृत्वा सौवर्णमग्रतः ।। ८६ ।।\nदक्षिणे परशुं हस्ते तस्य देवस्य कारयेत् ।।\nसर्वगन्धैस्तु संपूज्य पुष्पैर्नानाविधैः शुभैः ।।८७।।\nततस्तस्याग्रतः कुर्याज्जागरं भक्तिमान्नरः ।।\nप्रभाते विमले सूर्ये ब्राह्मणाय निवेदयेत् ।। ८८ ।।\nएवं नियमयुक्तस्य यत्फलं तन्निबोध मे ।।\nकाश्यपे ब्रह्मणो लोके चोषित्वाप्सरसां गणैः ।।\nस्थित्वा भौते च सृष्टौ च चक्रवर्ती भवेद्ध्रुवम् ।। ८९ ।।\nज्येष्ठे मासेऽप्येवमेव संकल्प्य विधिवन्नरः ।।\nअर्चयेत्परमं देवं पुष्पैर्नानाविधैः शुभैः ।।4.83.९०।।\nनमो दामोदरायेति पादौ पूर्वं समर्चयेत् ।।\nत्रिविक्रमायेति कटिं धृतविश्वाय चोदरम् ।।९१।।\nउरः संवर्तकायेति कण्ठं संवत्सराय च ।।\nसर्वासुधारिणे बाहुं स्वनाम्नाब्जरथांगके ।। ९२ ।।\nसहस्रशिरसेऽभ्यर्च्य शिरस्तस्य महात्मनः ।।\nएवमभ्यर्च्य विधिवत्प्रागुक्तविधिवन्न्यसेत् ।। ९३ ।।\nप्राग्वद्वस्त्रसुगन्धैश्च सौवर्णौ रामलक्ष्मणौ ।।\nअर्चयित्वा विधानेन प्रभाते ब्राह्मणाय तौ ।।\nदातव्यौ मनसा काममीहता पुरुषेण तु ।। ९४ ।।\nअपुत्रेण पुरा पृष्टो राज्ञा दशरथेन तु ।।\nपुत्रकामेन यजता वशिष्ठः परमार्चितः ।। ९५ ।।\nइदमेव विधानं तु कथयामास वै द्विजः ।।\nसरहस्यं विदित्वात्र स राजा कृतवानि दम् ।। ९६ ।।\nतस्य पुत्रः स्वयं जज्ञे रामो नाम महाबलः ।।\nचतुर्द्धा सोऽव्ययो विष्णुः परितोषादजायत ।।\nएतदेवं मयाख्यातं परलोके सुखप्र दम् ।। ९७ ।।\n।। श्रीकृष्ण उवाच ।। ।।\nआषाढेऽप्येवमेव तु संकल्प्य विधिना नरः ।।\nअर्चयेत्परमं देवं गंधपुष्पैः समाहितः ।। ९८ ।।\nवासुदेवाय पादौ तु कटिं संकर्षणाय च ।।\nप्रद्युम्नायेति जठरमनिरुद्धाय वै नमः ।। ९९ ।।\nचक्रपाणिं भुजौ कंठं मुखं भूपतये तथा ।।\nस्वनाम्ना शंखचक्रे तु पुरुषायेति वै शिरः ।। 4.83.१०० ।।\nएवमभ्यर्च्य मेधावी प्राग्वत्तस्याग्रतो घटम् ।।\nविन्यस्य वस्त्रसंयुक्तं तस्योपरि ततो न्यसेत् ।।\nकांचनं वासुदेवेति चक्रबाहुं सनातनम् ।। १०१ ।।\nतमभ्यर्च्य विधानेन गंधपुष्पादिभिः क्रमात् ।।\nप्राग्वत्तद्ब्राह्मणे दद्याद्वेदवादिनि सुव्रते ।। १०२ ।।\nएषा ह्युपोषिता राजन्विद्यां विप्रे प्रयच्छति ।।\nराज्यं च भ्रष्टराज्यानामपुत्राणां सुतान्बहून् ।।१ ०३।।\nमृतो विष्णुपुरे रम्ये क्रीडते कालमक्षयम्।।१ ०४।।\nमन्वंतराणि षट्त्रिंशत्ततः कालात्यये पुनः ।।\nइह लोके भवेद्राजा सप्तजन्मनि मानवः ।।\nदाता यशःक्षमायुक्तस्ततो निर्वाणमाप्नुयात् ।। १०५ ।। ।।\n।। श्रीकृष्ण उवाच ।। ।।\nएवमेवं श्रावणे तु मासि संकल्प्य द्वादशीम् ।।\nअर्चयेत्परमं देवं गंधपुष्पनिवेदनैः ।। १०६ ।।\nबुधाय पादौ संपूज्य श्रीधरायेति वै कटिम् ।।\nपद्मोद्भवाय जठरमुरः संवत्सराय च ।। १०७ ।।\nसुग्रीवायेति वै कण्ठं भुजौ वै चित्रबाहवे ।।\nप्राग्वदस्त्राणि संपूज्य ब्राह्म णाय निवेदयेत् ।। १०८ ।।\nअनेन विधिना सर्वां द्वादशीं समुपोषितः ।।\nशुदौदनेन तस्याभूत्स्वयं पुत्रो जनार्दनः ।। १०९ ।।\nमहतीं च श्रियं प्राप्य पुत्रपौत्रसमन्वितः ।।\nभुक्त्वा राज्यश्रियं सोथ गतः परमिकां गतिम् ।। 4.83.११० ।।\nएष ते विधिरुद्दिष्टः श्रावणे मासि सत्तम।।\nएकैकोपोषिताप्यस्तु राज्यमेकैव यच्छति ।।\nकिं पुनर्द्वादशैवात्र दद्युरैन्द्रं महत्पदम् ।। १११ ।।\nतद्वद्भाद्रपदे मासि शुक्लपक्षे तु द्वादशीम् ।।\nसंकल्प्य विधिना देवमर्चयेत्परमेश्वरम् ।। ११२ ।।\nनमोऽस्तु कल्किने पादौ हृषीकेशाय वै कटिम् ।।\nम्लेच्छप्रध्वंसनायेति जगन्मूर्ते तथोदरम् ।। ११३ ।।\nशितिकण्ठाय कण्ठं तु खड्गपाणीति वै भुजौ ।।\nशंखचक्रे स्वनाम्नात्र विश्वमूर्ते तथासितः ।। ११४ ।।\nएवमभ्यर्च्य मेधावी प्राग्वत्तस्याग्रतो घटम् ।।\nविन्यस्य कल्किनं देवं सौवर्णं तत्र कारयेत् ।। ११५ ।।\nसितवस्त्रयुगच्छन्नं गंधपुष्पोपशोभितम् ।।\nकृत्वा प्रभाते विप्राय प्रदेयः शास्त्रवित्तमे ।। ।। ११६ ।।\nएवं कृते भवेद्यत्तु तन्निबोध नृपोत्तम ।।\nदशावतारदानेन पूजने चैव तत्फलम् ।। ११७ ।।\nपूज्यते मत्स्यरूपेण सर्वज्ञत्वमभीप्सुभिः ।।\nस्ववंशभरणायाथ कूर्मरूपी तु पूज्यते ।। ११८ ।।\nभवोदधिनिमग्नैस्तु वाराहः पूज्यते हरिः ।।\nनृसिंहनवरूपेण तद्वत्पापभयान्नरः ।। ११९ ।।\nवामनं मोहनाशाय वित्तार्थे जमदग्निजम् ।।\nक्रूरशत्रुविनाशाय यजेद्दाशरथिं बुधः ।। 4.83.१२० ।।\nबलकृष्णौ यजेद्धीमान्पुत्रकामो न संशयः ।।\nरूपकामो यजेद्बुद्धं कल्किनं शत्रुघातने ।।\nसर्वां दत्त्वा विधानेन पूजां प्राप्नोति वांछितम् ।। १२१ ।।\n।। श्रीकृष्ण उवाच ।। ।।\nतद्वदाश्वयुजे मासि शुक्लपक्षे तु द्वादशीम् ।।\nसंकल्प्याभ्यर्चयेद्देवं पद्मनाभं सनातनम् ।। १२२ ।।\nपद्मनाभाय पादौ तु कटिं वै पद्मयोनये ।।\nउदरं सर्वदेवाय पुष्कराक्षाय वा उरः ।।\nअव्ययाय तथा शीर्षं प्राग्वदस्त्राणि पूजयेत् ।। १२३ ।।\nततस्तस्याग्रतः कुंभं माल्यवस्त्रसमन्वितम् ।।\nयथाशक्त्या काञ्चनेन पद्मनाभेति भूषितम् ।। १२४ ।।\nरात्रौ तु जागरं कृत्वा प्रभाते विमले ततः ।।\nब्राह्मणे तत्प्रदातव्यं संसारभयभीरुणा ।। १२५ ।।\nएवं कृते तु यत्पुण्यं तद्वक्तुं शक्यते कथम् ।।\nब्रह्महत्यादिपापानि किं तु पंचैव भारत ।।\nनश्यंति कृतपुण्यस्य विष्णोर्नामानुकीर्तनात् ।। १२६ ।। ।।\n।। श्रीकृष्ण उवाच ।। ।।\nशृणु राजन्महाबाहो कार्तिके मासि द्वादशीम् ।।\nउपोष्य विधिना येन यथास्याः प्राप्यते फलम्।। १२७ ।।\nप्राग्विधानेन संकल्प्य वासुदेवं प्रपूजयेत् ।।\nअनुलोमेन देवेशं पूजयित्वा विचक्षणः ।।\nनमो दामोदरायेति सर्वाङ्गं पूजयेद्धरिम् ।। १२८ ।।\nएवं संपूज्य विधिना तस्याश्च चतुरो घटान् ।।\nस्थापयेद्रत्नगर्भाश्च सितचन्दनचर्चितान् ।। १२९ ।।\nस्रग्दामालंबितग्रीवान्सितवस्त्रैश्च गुण्ठितान् ।।\nस्थगितांस्ताम्रपात्रे तु तिलपूर्णैः सकांचनैः ।। 4.83.१३० ।।\nचत्वारः सागरास्ते च कथिता राजसत्तम ।।\nतन्मध्ये प्राग्विधानेन सौवर्णं स्थापयेद्धरिम्।।१३१।।\nयोगेश्वरमंगनिधिं विरक्तं पीतवाससम् ।।\nतद्वद्देयं च संपूज्य जागरं तत्र कारयेत् ।। १३२ ।।\nकृत्वा तु वैष्णवं योगं यजेद्योगेश्वरं हरिम् ।।\nषोडशे वै रथांगेषु रजोभिर्बहुभिः कृते ।। १३३ ।।\nएवं कृत्वा प्रभाते तु ब्राह्मणान्पञ्च भोजयेत् ।।\nचत्वारः कलशा देयाश्चतुर्णां पञ्चमस्य हि ।। १३४ ।।\nयोगेश्वरं च सौवर्णं दापयेत्प्रयतः शुचिः ।।\nब्राह्मणाय समं दत्तं द्विगुणं वेदवादिने ।।१३५।।\nवेदवेदांगविदुषे सहस्रगुणितं भवेत् ।।\nपंचमस्य रहस्यं तु ससमं चोपपादयेत् ।।१३६।।\nविधानं तस्य पंचैव दत्त्वा कोटिगुणोत्तरम् ।।\nइतिहासपुराणज्ञे दत्तं चैवाक्षयं भवेत् ।। १३७ ।।\nपञ्चदत्त्वा विधानेन द्वादश्यां विष्णुमर्च्य च ।।\nविप्राणां भोजनं दयाद्यथाशक्त्या सदक्षिणम् ।।\nदीनानाथादिकान्सर्वान्पूजयेच्छक्तितो नृप ।।१३८।।\nधरणीव्रतमेतत्तु पुरा कृत्वा प्रजापतिः ।।\nप्रजां लेभे ततो मुक्तिर्ब्रह्मणा विष्णवे शुभे ।। १३९ ।।\nयुवनाश्वो हि राजर्षिरनेन विधिना पुरा ।।\nमान्धातारं सुतं लेभे परं ब्रह्म च शाश्वतम् ।। 4.83.१४० ।।\nतथा हैहयदायादः कृतवीर्यो नराधिपः ।।\nचक्रवर्तिसुतं लेभे सहस्रार्जुनमूर्जितम् ।।१४१।।\nशकुंतलाप्येवमेव व्रतं चीर्त्वा नरोत्तमम् ।।\nलेभे शाकुन्तलं पुत्रं दुष्यंतश्चक्रवर्तिनम् ।। १४२ ।।\nतथा पुराणराजानो वेदोक्ताश्चक्रवर्तिनः ।।\nअनेन विधिना प्राप्ताश्चक्रवर्तित्वमुत्तमम् ।। १४३ ।।\nधरण्या अपि पाताले मग्नयाचरितं पुरा ।।\nव्रतमेतत्ततो नाम्रा धरणीव्रतमुच्यते ।। १४४ ।।\nसमाप्तेऽस्मिंस्तदा देवी हरिणा क्रोडरूपिणा ।।\nउद्धृता दशनाग्रेण स्थापिता नौरिवांभसि ।। १४५ ।।\nधरणीव्रतमेतत्ते कथितं पांडुनन्दन ।।\nय इदं शृणुयाद्भक्त्या यश्च कुर्यान्नरोत्तम ।।\nसर्वपापविनिर्मुक्तो विष्णुसायुज्यमाव्रजेत् ।। १४६ ।।\nचीर्णं रसातलतले गतया धरण्या तेन प्रसिद्धिमगमद्धरणीव्रतेति ।।\nसद्यः समाचरति धर्मरतिर्द्धरित्र्यामुद्धृत्य सप्त पुरुषान्स परं प्रयाति ।। १४७ ।।"
  }
]
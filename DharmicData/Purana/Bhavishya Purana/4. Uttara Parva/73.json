[
  {
    "text": "।। युधिष्ठिर उवाच ।। ।।\nशङ्खचक्रगदापाणे श्रीवत्स गरुडासन ।।\nब्रूहि मे मल्लद्वादश्या विधानं देवकीसुत ।। १ ।।\n।। श्रीकृष्ण उवाच ।। ।।\nयदा भांडीरन्यग्रोधे वसामि यमुनातटे ।।\nगोपालमध्ये गोवत्सैरष्टवर्षोस्मि लीलया ।। ।। २ ।।\nकंसासुरवधार्थाय मथुरोपवने तदा ।।\nआबालो बालरूपेण गोपमल्लैर्बलोत्कटैः ।। ३ ।।\nसमेत्य मल्लगोपस्य बलेन सह कानने ।।\nआस्फोटयंति नृत्यंति त्रिदशे त्रिदशा इव ।। ४ ।।\nसुरभद्रो मंडलीकयोगवर्द्धनयोगदाः।।\nयक्षेंद्रभद्र इत्यादि तेषां नामानि गोकुले ।। ५ ।।\nगोपीनामपि नामानि प्राधान्येन निबोध मे ।।\nगोपाली पालिका धन्या विशाखा ध्याननिष्ठिका।। ६ ।।\nइल्वानुगन्धा सुभगा तारका दशमी तथा ।।\nइत्येवमादिभिरहं सूपविष्टो वरासने ।। ७ ।।\nपूजितोऽस्मि सुरैः पुष्पैर्दधिदुग्धाक्षतैस्तथा ।।\nशतानि त्रीणि षष्टिश्च मल्लानां पूजयंति माम् ।। ८ ।।\nमल्लिन्यश्च सुरामांसैरंगजागरनर्त्तनैः ।।\nमल्लयुद्धैर्बहुविधैर्बाह्यैर्मल्लभटैः स्फुटैः ।। ९ ।।\nभक्ष्यैर्भोज्यैस्तथा पानैर्दधिदुग्धघृतासवैः ।।\nगोदानैर्वृषदानैश्च श्रद्धया विप्रपूजनैः ।। 4.73.१० ।।\nगोष्ठीप्रभूतैर्वधूनां स्नेहसंभाषणैर्मिथः ।।\nएवं द्वादश द्वादश्यो ग्रहीतव्या यथेच्छया ।। ११ ।।\nसंबंधिभिः क्रमेणैव मल्लानां च पृथक्पृथक् ।।\nपूजयंति क्रमेणैव मासिमासि तनुं मम ।। १२ ।।\nमासादिकार्तिकांतं च भक्त्या द्वादशनामभिः ।।\nपारणेपारणे दद्यान्मल्लकानि द्विजातये ।। १३ ।।\nकेशवनारायणमाधवगोविन्दविष्णुमधुसूदनत्रिविक्रमवामनश्रीधरहृषीकेशपद्मनाभदामोदराणां नमोनम इति ।। ।। १४ ।।\nगन्धैः पुष्पैस्तथा धूपैर्दीपैर्जागरणैर्निशि ।।\nगीतवाद्यैश्च नृत्यैश्च मल्लक्ष्वेडांगयुद्धकैः । १५ ।।\nघृतदानैः क्षीरदानैः कृष्णो मे प्रीयता मिति ।।\nएवमेष विधिः प्रोक्तो मासैर्द्वादशभिर्नृप ।। १६ ।।\nद्वादशी या ममाद्यापि मनसः प्रीतिवर्द्धनी ।।\nमल्लैः प्रवर्तिता यस्मादतोऽर्थं मल्लद्वादशी ।। १७ ।।\nतेषां परममल्लानां तेषां ज्ञान युधिष्ठिर ।।\nगोष्ठे बभूव सुप्राज्यं गोमहिष्याद्यजाविकम् ।। १६ ।।\nमत्प्रसादाद्धर्मपुत्र बलं कीर्तिर्यशो धनम् ।।\nएवमन्येऽपि पुरुषा ह्यबला मल्लद्वादशीम् ।। १९ ।।\nये करिष्यंति मद्भक्तास्तेषां दास्यामि हृद्गतम् ।।\nआरोग्यं बलमैश्वर्य विष्णुलोकं च शाश्वतम् ।। 4.73.२० ।।\nभांडीरपादपतले मिलितैर्महद्भिर्मल्लैरनाकुलितबाहुबलैर्बलिष्ठैः ।।\nसंपूजितः सपदि यत्र तिथौ ततश्च सा द्वादशी सुविदिता व्रत मल्ल संज्ञा ।। २१ ।।"
  }
]
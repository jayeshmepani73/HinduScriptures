[
  {
    "text": "।। श्रीकृष्ण उवाच ।। ।।\nतथान्यामपि ते वच्मि गोविंद द्वादशीं शृणु ।।\nतस्याः सम्यगनुष्ठानात्प्राप्नोत्यभिमतं फलम् ।। १ ।।\nपौषे मासे सिते पक्षे द्वादश्यां समुपोषितः ।।\nसम्यक्संपूज्य गोविन्दं नाम्ना देवमधोक्षजम् ।। २ ।।\nधूपपुष्पोपचारैश्च नैवेद्यैश्च समाहितः ।।\nगोविंदेति जपेन्नाम पुनस्तद्गतमानसः ।। ३ ।।\nविप्राय दक्षिणां दद्याद्यथाशक्त्या नराधिप ।।\nस्वयं विबुद्धस्तुलितो गोविंदेति च कीर्तयेत् ।। ४ ।।\nपाखंडिभिर्विकर्मस्थैरालापांश्च विवर्जयेत् ।।\nगोमूत्रं गोमयं वापि दधि क्षीरम थापि वा ।। ५ ।।\nगोदोहतः समुद्भूतं प्राश्नीयादात्मशुद्धये ।।\nद्वितीयेऽह्नि पुनः स्नानं तथैवाभ्यर्च्य केशवम् ।। ६ ।।\nतेनैव नाम्ना संपूज्य दत्त्वा विप्राय दक्षिणाम् ।।\nततो भुञ्जीत गोदोहं संभूतेन समुद्भवम् ।। ७ ।।\nएवमेवाखिलान्मासानुपोष्य प्रयतः शुचिः ।।\nदद्याद्गवाह्निकं विद्वान्प्रतिमासं तु शक्तितः ।। ८ ।।\nपारिते च पुनर्वषे गोविन्दं पद्मया सह ।।\nगोविन्दः प्रीतिमायातु व्रतेनानेन मे सदा ।। ९ ।।\nविशेषतः पुनर्दद्यात्तस्मिन्नह्नि गवाह्निकम् ।।\nभक्त्या परमया राजञ्छृणु यत्फलमाप्नुयात् ।। 4.78.१० ।।\nस्वर्णशृंगं रौप्यखुरं गोशतैर्वृषभं वरम् ।।\nइति मासं द्विजातिभ्यो दत्त्वा यत्फलमश्नुते ।। ११ ।।\nतदाप्नोत्यखिलं सम्यग्व्रतमेतदुपोषितः ।।\nतं च लोकमवाप्नोति गोविन्दो यत्र तिष्ठति ।।१२।।\nगोविन्दद्वादशीमेतां समुपोष्य विधानतः ।।\nविद्योतमाना दृश्यंते लोकेद्यापि शशांकवत् ।। १३ ।।\nगोविन्दमर्चयति गोरसभोजनस्तु गा वै विनोदयति तद्वद्गवाह्निकश्च ।।\nयो द्वादशीषु कुरुराज कृतोपवासः प्राप्नोत्यसौ सुरभिलोकमपेतशोकम् ।। १४ ।।"
  }
]
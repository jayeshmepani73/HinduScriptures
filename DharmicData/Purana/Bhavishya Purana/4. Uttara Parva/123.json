[
  {
    "text": "।। श्रीकृष्ण उवाच ।। ।।\nनैर्मल्यं भावशुद्धिश्च विना स्नानं न युज्यते ।।\nतस्मात्कायविशुद्ध्यर्थं स्नानमादौ विधीयते ।। १ ।।\nअनुद्धतैरुद्धतैर्वा जलैः स्नानं समाचरेत् ।।\nतीर्थं प्रकल्पयेद्विद्वान्मूलमंत्रेण मंत्रवित् ।। २ ।।\nनमो नारायणायेति मूलमन्त्र उदाहृतः ।।\nदर्भपाणिस्तु विधिना स्वाचान्तः प्रयतः सुधीः ।। ३ ।।\nचतुर्हस्तसमायुक्तं चतुरस्रं समंततः ।।\nप्रकल्प्यावाहयेद्गङ्गामेभिर्मंत्रैर्विचक्षणः ।। ४ ।।\nॐ विष्णुपादप्रसूतासि वैष्णवी विष्णुदेवता।।\nपाहि नस्त्वेनसस्तस्मादाजन्ममरणांतिकात् ।। ५ ।।\nतिस्रः कोट्योऽर्द्धकोटी च तीर्थानां वायुरब्रवीत् ।।\nदिवि भुव्यंतरिक्षे च तानि ते सन्ति जाह्नवि ।। ६ ।।\nनंदिनीत्येव ते नाम देवेषु नलिनीति च ।।\nक्षमा पृथ्वी च विहगा विश्वकाया शिवा स्मृता ।। ७ ।।\nविद्याधरा सुप्रसन्ना तथा लोक प्रसादिनी ।।\nक्षेम्या तथा जाह्नवी च शांता शांतिप्रदायिनी ।। ८ ।।\nएतानि पुण्यनामानि स्नानकाले प्रकीर्तयेत् ।।\nभवेत्संनिहिता तत्र गङ्गा त्रिपथगामिनी ।। ९ ।।\nसप्तवाराभिजप्तेन करसंपुटयोजितम् ।।\n( ३) मूार्ध्नि कुर्याज्जलं भूप त्रिचतुःपञ्चसप्तधा ।। 4.123.१० ।।\nस्नानं कुर्यान्मृदा तद्वदा मंत्र्य च विधानतः ।। ११ ।।\nअश्वक्रांते रथक्रांते विष्णुक्रांते वसुंधरे ।।\nमृत्तिके हर मे सर्वं यन्मया दुष्कृतं कृतम् ।। १२ ।।\nउद्धृतासि वराहेण कृष्णेन शतबाहुना ।।\nनमस्ते सर्वलोकानामसुधारिणि सुव्रते ।। १३ ।।\nएवं स्नात्वा ततः पश्चादाचम्य च विधानतः ।।\nउत्थाय वाससी शुक्ले सूक्ष्मे तु परिधाय वै ।। १४ ।।\nततस्तु तर्पणं कुर्यात्त्रैलोक्याप्यायनाय तु ।।\nदेवा यक्षास्तथा नागा गन्धर्वाप्सरसां गणाः ।।\nक्रूराः सर्वाः सुपर्णाश्च तरक्षा विहगाः खगाः ।। १५ ।। ।।\nविद्याधरा जलधरास्तथैवाकाशगामिनः ।।\nनिराधाराश्च ये जीवाः पापकर्मरताश्च ये ।। १६ ।।\nतेषामाप्यायनायैतद्दीयते सलिलं मया ।।\nकृतोपवीतो देवेभ्यो निवीती च भवेत्ततः ।। १७ ।।\nमनुष्यांस्तर्पयेद्भक्त्या ब्रह्मपुत्रानृषींस्तथा ।।\nसनकश्च सनन्दश्च तृतीयश्च सनातनः ।। ।।। १८ ।।\nकपिलश्चासुरिश्चैव वोढुः पञ्चशिखस्तथा ।।\nसर्वे ते तृप्तिमायांतु मद्दत्तेनांबुना सदा ।। १९ ।।\nमरीचिमत्र्यङ्गिरसौ पुलस्त्यं पुलहं क्रतुम् ।।\nप्रचेतसं वशिष्ठं च भृगुं नारदमेव च ।। 4.123.२० ।।\nदेवब्रह्मऋषीन्सर्वांस्तर्पयेताक्षतोदकैः ।।\nअपसव्यं ततः कृत्वा सव्यं जानु च भूतले ।। २१ ।।\nअग्निष्वात्ता बर्हिषदो हविष्मंतस्तथोष्मपाः ।।\nसुकलितास्तथा भौमा आज्यपाः सोमपास्तथा ।। २२ ।।\nतर्पयेच्च पितॄन्भक्त्या सतिलोदकचन्दनैः ।।\nदर्भपाणिस्तु विधिवत्तर्पयेन्नामगोत्रतः ।। २३ ।।\nपित्रादीन्नामगोत्रेण तथा मातामहानपि ।।\nसंतर्प्य विधिवद्भक्त्या इमं मंत्रमुदीरयेत् ।। २४ ।।।\nयेऽबान्धवा बान्धवा वा येऽन्यजन्मनि बान्धवाः ।।\nते तृप्तिमखिला यांतु यश्चास्मत्तोऽभिवाञ्छति ।।२५।।\nततश्चाचम्य विधिवदालिखेत्पद्ममग्रतः।।\nअक्षतैः सह पुष्पञ्च सतिलारुणचन्दनैः ।। २६ ।।\nअर्घं दद्यात्प्रयत्नेन सूर्यनामानुकीर्तनैः ।।\nनमस्ते विश्वरूपाय नमो विष्णुसखाय वै ।।।२७ ।। ।\nसहस्ररश्मये नित्यं नमस्ते सर्वतेजसे ।।\nनमस्ते सर्ववपुषे नमस्ते सर्वशक्तये ।। २८ ।।\nजगत्स्वामिन्नमस्तेऽस्तु दिव्यचंदनभूषित ।।\nपद्मनाभ नमस्तेऽस्तु कुण्डलांगदधारिणे ।। २९ ।।\nनमस्ते सर्वलोकेश सर्वासुरनमस्कृत ।।\nसुकृतं दुष्कृतं चैव सम्यग्जानासि सर्वदा ।। 4.123.३० ।।\nसत्यदेव नमस्तेस्तु सर्वदेव नमोऽस्तु ते ।।\nदिवाकर नमस्तेऽस्तु त्रयीमय नमोऽस्तु ते ।। ३१ ।।\nएवं सूर्यं नमस्कृत्य त्रिःकृत्वा च प्रदक्षिणाम् ।।\nद्विजं गां काञ्चनं स्पृष्ट्वा ततो विष्णुगृहं व्रजेत् ।। ३२ ।।\nस्नानं खलु प्रतिदिनं कथितं मुनीन्द्रैः पापापहं मलहरं सुखदं सदैव ।।\nतस्मान्नदीष्वथ गृहेष्वथ वा तडागे कर्तव्यमेतदिह धर्मधिया नरेण ।। ३३ ।।"
  }
]
[
  {
    "text": "।। श्रीकृष्ण उवाच ।। ।।\nभद्र भाद्रपदे मासि शुक्लषष्ठ्यां युधिष्ठिर ।।\nयोषित्सुवेषा सुभगा सर्वलोकमनोहरा ।। १ ।।\nप्रातः स्नानं महानद्यां कृत्वा संगृह्य वालुकाम् ।।\nनवे वंशमये पात्रे यायाद्गृहमतंद्रिता ।। २ ।।\nसोपवासा प्रयत्नेन देवीं तत्र प्रपूजयेत् ।।\nकृत्वा वस्त्रगृहं रम्यं दीपनेत्रपटावृतम् ।। ३ ।।\nतत्र संस्थाप्य तां देवीं पुष्पैः संपूजयेन्नवैः ।।\nध्यात्वा ललितिकां गौरीं तपोवननिवासिनीम् ।। ४ ।।\nमंत्रेणानेन कुसुमैश्चंपकस्य सुशोभनैः ।।\nचंपकं करवीरं च नेमालिं मालतीं तथा ।।\nनीलोत्पलं केतकीं च संगृह्य तगरं तथा ।। ५ ।।\nएकैकस्य त्वष्टशतमष्टाविंशतिरेव वा ।।\nअक्षतैः कलिका ग्राह्यास्तैस्तु देवीं समर्चयेत् ।। ६ ।।\nगंगाद्वारे कुशावर्ते बिल्वके नीलपर्वते ।।\nस्नात्वा कनखले तीर्थे हरं लब्धवती व्रजेत् ।। ७ ।।\nललिते ललिते देवि सौख्यसौभाग्यदायिनि ।।\nया सौभाग्यसमुत्पन्ना तस्यै देव्यै नमोनमः ।।\nएवमभ्यर्च्य विधिना नैवेद्यं पुरतो न्यसेत् ।। ८ ।।\nकूष्मांडैः कर्कटीवृंतैः कर्कोटैः कारवेल्लकैः ।।\nवृतांकैरक्षतैरङ्गैर्दीपधूपाद्यलक्तकैः ।। ९ ।।\nसार्द्धं सगुडकैर्धूपैः सोहालककरंबकैः ।।\nगुडपुष्पैः कर्णवेष्टैर्मोदकैर्मुखमोदकैः ।। 4.41.१० ।।\nएवमभ्यर्च्य विधिवद्रात्रौ जागरणं ततः ।।\nगीतवाद्यनटच्छत्रप्रेक्षणीयैः सुशोभनैः ।।\nसखीभिः सहिता साध्वी तां रात्रीं प्रशमन्नयेत् ।। ११ ।।\nन च सम्मीलयेन्नेत्रे नारी यामचतुष्टयम् ।।\nदुर्भगा दुर्गता वंध्या नेत्रसंमीलनाद्भ वेत् ।। १२ ।।\nएवं जागरणं कृत्वा सप्तम्यां सरितं नयेत् ।।\nगन्धपुष्पैरथाभ्यर्च्य गीतवाद्यपुरःसरम् ।। १३ ।।\nतच्च दद्याद्द्विजेंद्राय नैवद्यादि नरोत्तम ।।\nस्नात्वा गृहमुपागम्य हुत्वा वैश्वानरं क्रमात् ।।\nदेवान्पितॄन्मनुष्यांश्च पूजयित्वा सुवासिनीम् ।। १४ ।।\nकुमारिका भोजनीया ब्राह्मणा दशपंच च ।।\nभक्ष्यभोज्यैर्बहुविधैर्देया तेभ्यः सुदक्षिणा ।।\nललिता प्रीतियुक्ताऽस्तु इत्युक्त्वा तान्विसर्जयेत् ।। १५ ।।\nयः कश्चिदाचरेदेतद्भक्त्या ललितिकाव्रतम् ।।\nनरो वा यदि वा नारी तस्य पुण्यफलं शृणु ।। १६ ।।\nतन्नास्ति मानुषे लोके तस्य यन्नोपपद्यते ।।\nसुखसौभाग्यसंयुक्ता गौरीलोकमवाप्नुयात् ।। १७ ।।\nषष्ठ्यां जलांतरगता वरवंशपात्रे संगृह्य पूजयति या सिकताः क्रमेण ।।\nनक्तं च जागरमनुद्धतगीतनृत्यैः कृत्वा ह्यसौ त्रिभुवने ललितेव भाति ।।१८।।"
  }
]
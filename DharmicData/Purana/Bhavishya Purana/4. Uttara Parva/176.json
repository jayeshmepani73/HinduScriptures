[
  {
    "text": "।। युधिष्ठिर उवाच ।। ।।\nभगवन्सर्वभूतेश सर्वभूतनमस्कृत ।।\nअनुग्रहाय लोकानां कथयस्व ममापरम् ।। १ ।।\nत्वत्तुल्यो जायते येन आयुषा यशसा श्रिया ।।\nतन्मे कथय देवेश दानं व्रतमथापि वा ।। २ ।।\n।। श्रीकृष्ण उवाच ।। ।।\nशृणु राजन्प्रवक्ष्यामि तव लोकहितेच्छया ।।\nयेनोपायेन जायंते मत्तुल्या मानवा भुवि ।। ३ ।।\nन व्रतैनोपवासैश्च न तीर्थगमनैरपि ।।\nमहापथादिमरणैर्न यज्ञैर्न श्रुतेन च ।। ४ ।।\nप्राप्यते मम लोकोऽयं दुष्प्राप्यस्त्रिदशैरपि ।।\nपार्थस्नेहान्महाभाग प्रवक्ष्यामि हितं तव ।। ५ ।।'\nगोब्राह्मणार्थे मरणं प्राप्तं येन सुमेधसा ।।\nप्रयागेऽनशनं वापि पूजितो वाथ शंकरः ।। ५ ।।\nप्रयाति ब्रह्मसालोक्यं श्रुतिरेषा सनातनी ।।\nयेन मत्समतां याति तत्ते वक्ष्याम्यतः परम् ।। ७ ।।\nदानं हिरण्यगर्भाख्यं कथ्यमानं निबोध मे ।।\nअग्नेरपत्यं प्रथमं सुवर्णमिह पठ्यते ।। ८ ।।\nपवित्रं सर्वभूतानां पावनं परमं महत् ।।\nपर्यायनाम तस्योक्तं हिरण्यं सार्वलौकिकम् ।। ९ ।।\nतदपां गर्भमाविश्य पुनर्जातं तु भूतले ।।\nयश्च तद्ब्राह्मणे दद्यान्मत्तुल्यो जायते हि सः ।। 4.176.१० ।।\n।। युधिष्ठिर उवाच ।। ।।\nविधानं तस्य देवेश कथयस्व सनातन ।।\nयत्प्रमाणं यथाचैतद्दातव्यं परमेश्वर ।। ११ ।।\n।। श्रीकृष्ण उवाच ।। ।।\nपर्वकाले प्रदातव्यं दानमेतन्महामते ।।\nअयने विषुवे चैव ग्रहणे शशिसूर्ययोः ।। १२ ।।\nव्यतीपातेऽथ कार्तिक्यां जन्मर्क्षे वा नरोत्तम ।।\nदुःस्वप्नदर्शने चैव ग्रहपीडासु चैव हि ।। १३ ।।\nप्रयागे नैमिषे चैव कुरुक्षेत्रे तथार्बुदे ।।\nगंगायां यमुनायां च सिंधुसागरसंगमे ।। १४ ।।\nपुण्यनद्यश्च दानेस्मिन्प्रशस्ताः स्युर्न संशयः ।।\nयत्र वा रोचते राजन्गृहे देवकुलेऽथवा ।। १५ ।।\nआरामे वा तडागे वा शुचौ देशे विधानतः ।।\nतत्र भूशोधनं कुर्यात्प्रागुदक्प्रवणं शुभम् ।। १६ ।।\nहस्ता द्वादश कर्तव्यं मंडपं तु सुशोभनम् ।।\nस्तंभैर्मनोहरैर्युक्त्यार्द्रशाखाभिरन्वितम् ।। १७ ।।\nतन्मध्ये वेदिकां कुर्यात्पंचहस्तामलकृताम् ।।\nवितानमुपरिष्टाच्च पुष्पमालावलंबितुम् ।। १८ ।।\nहिरण्यगर्भं तन्मध्ये प्रथमेऽहनि कल्पयेत् ।।\nतस्य प्रमाणं वक्ष्यामि  रूपं वै स्थंडिलोद्भवम् ।। १९ ।।\nशिल्पिनं पूजयेत्पूर्वं वासोभिर्भूषणैस्तथा ।।\nब्राह्मणान्वाचयेत्पश्चात्ततः कर्म समारभेत् ।। 4.176.२० ।।\nसुवर्णेन संशुद्धेन शक्तितः कारयेद्बुधः ।।\nअंगुलानि चतुःषष्टिर्दैर्घ्यं च परिकीर्तितम् ।। २१ ।।\nत्रिभागहीनं वदने मूले तस्यार्द्धविस्तरम् ।।\nवर्तुलं कर्णिकाकारं चारुग्रंथिविवर्जितम् ।। २२ ।।\nपिधानमुपरिष्टाच्च कर्तव्यं चांगुलाधिकम् ।।\nअस्त्राणि दश कुर्वीत नालं सूर्यं च कांचनम् ।। २३ ।।\nदात्रं सपट्टिकं चैव सर्वोपस्करणान्वितम् ।।\nसूचीक्षुरश्च हैमानि तत्सर्वं परिकल्पयेत् ।। २४ ।।\nपार्श्वतः स्थापयेत्तस्य हेमदंडकमंडलू ।।\nछत्रिकापादुकायुग्मं वज्रवैडूर्यमंडितम् ।। २५ ।।\nएवं लक्षणसंयुक्तं कृत्वा गर्भं विचक्षणः ।।\nब्रह्मघोषेण महता शंखतूर्यरवेण च ।। २६ ।।\nहस्तिना शकटेनाथ राजन्ब्रह्मरथेन वा ।।\nआनयेन्मंडपं कृत्वा प्रदक्षिणमतंद्रितः ।। २७ ।।\nतिलद्रोणोपरिगतं वेदीमध्येऽधिवासयेत् ।।\nसमालभ्य पुनः सर्वं कुंकुमेन सुगंधिना ।। २८ ।।\nकौशेयवाससी शुभ्रे ततस्तं परिधापयेत् ।।\nसमंतात्पुष्पमालाभिः पूजयेद्भक्तितः सुधीः ।।२९।।\nधूपैः सुधूपितं कृत्वा मंत्रमेतमुदीरयेत् ।।\nभूर्लोकप्रमुखालोकास्तव गर्भे व्यवस्थिताः ।। 4.176.३० ।।\nब्रह्मादयस्तथा देवा नमस्ते भुवनोद्भव ।।\nनमस्ते भुवनाधार नमस्ते भुवनेश्वर ।। ३१ ।।\nनमो हिरण्यगर्भाय गर्भे यस्य पितामहः ।।\nएवं संपूजयित्वा तु तौ रात्रिमधिवासयेत् ।। ३२ ।।\nवेद्याश्चतुर्दिशं चैव कुंडानि परिकल्पयेत् ।।\nचत्वारि चतुरस्राणि तेषु होमो विधीयते ।। ३३ ।।\nचतुश्चारणिकास्तत्र ब्राह्मणा मंत्रपारगाः ।।\nहोमं कुर्युर्जितात्मानो मौनिनः सर्व एव ते ।।३४।।\nसर्वाभरणसंपन्नाः सर्वे चाहतवाससः ।।\nताम्रपात्रद्वयोपेता गंधपुष्पादिपूजिताः ।। ३५ ।।\nवेद्याः पूर्वोत्तरे भागे ग्रहवेदिं प्रकल्पयेत् ।।\nतत्र ग्रहांल्लोकपालान्ब्रह्मविष्णुमहेश्वरान् ।। ।। ३६ ।।\nपूजयेत्स्वर्णघटितान्पुष्पधूपविलेपनैः ।।\nपताकाभिरलंकृत्य मंडपं तोरणैस्तथा ।। ३७ ।।\nकुंभद्वयं च द्वारेषु स्थापयेद्रत्नसंयुतम् ।।\nतुलापुरुषमंत्रैश्च लोकपालबलिं क्षिपेत् ।। ३८ ।।\nपालाश्यः समिधस्तत्र प्रशस्ता होमकर्मणि ।।\nचरुश्चैवेन्द्रदैवत्यस्तिला गव्यं घृतं तथा ।।३९।।\nस्वलिंगैर्होमयेत्पूर्वं मंत्रैर्व्याहृतिभिः पुमान् ।।\nअयुते द्वे च होमस्य संख्यामाहुर्मनीषिणः ।। 4.176.४० ।।\nयजमानस्ततः स्नात्वा शुक्लांबरधरः शुचिः।।\nभक्त्या हिरण्यगर्भं च पर्वकाले समर्चयेत् ।। ४१ ।।\nनमो हिरण्यगर्भाय विश्वगर्भाय वै नमः ।।\nचराचरस्य जगतो गृहभूताय ते नमः ।। ४२ ।।\nमात्राहं जनितः पूर्व मर्त्यधर्मासुरोत्तम ।।\nत्वद्गर्भसंभवादद्य दिव्यदेहो भवाम्यहम् ।। ४३ ।।\nइत्युच्चार्य स्वयं भक्त्या कृत्वा चैव प्रदक्षिणाम् ।।\nक्षीराज्यदधिसंपूर्णं तद्गर्भं प्रविशेद्बुधः ।। ४४ ।।\nसौवर्णं धर्मराजं तु सव्ये कृत्वा करे ततः ।।\nभास्करं दक्षिणे चैव मुष्टिं बद्ध्वा प्रयत्नतः ।। ४५ ।।\nजान्वोरंतरतश्चैव शिरः कृत्वा समाहितः ।।\nउच्छ्वासपंचक तिष्ठेच्चेतसा चिंतयञ्छिवम् ।। ४६ ।।\nगर्भाधानं पुंसवनं सीमंतोन्नयनं तथा ।।\nकुर्युर्हिरण्यगर्भस्य ततस्ते द्विजपुंगवाः ।। ४७ ।।\nजातकर्मादिकाः कुर्युः क्रियाः षोडश चापराः ।।\nतत उत्थाय निःसृत्य पुनः कुर्यात्प्रदक्षिणाम्।। ४८ ।।\nतावन्मुखं न पश्येत कस्यचिन्नृपसत्तम ।।\nसौवर्णा पृथिवी यावन्न दृष्टा स्पष्टचक्षुषा ।। ४९ ।।\nततः स्नानं प्रकुर्वीत ब्रह्मघोषपुरःसरम् ।।\nअष्टौ द्विजाः सुवर्णांगा सौवर्णैः कलशैः शुभैः ।। 4.176.५० ।।\nरौप्यैरौदुंबरैर्वापि मृण्मयैर्वा सुशोभनैः ।।\nदध्यक्षतविचित्रांगैराम्रपल्लवशोभितैः ।। ५१ ।।\nपुष्पैरावेष्टितग्रीवैरव्रणैः कलशैर्दृढैः ।।\nचतुष्कमध्ये संस्थाप्य पीठमव्रणमुत्तमम् ।। ५२ ।।\nतत्र स्थाप्य महाभाग यजमानं द्विजोत्तमाः ।।\nदेवस्य त्वेति मंत्रेण कुर्युरस्याभिषेचनम् ।। ५३ ।।\nअद्य जातस्य तेंऽगानि अभिषेक्ष्यामहे वयम् ।।\nदिव्येनानेन वपुषा चिरंजीवमुखी भव ।। ५४ ।।\nएवं कृताभिषेकस्तु यजमानः समाहितः ।।\nदद्याद्धिरण्यगर्भं तं सोदकेनैव पाणिना ।। ५५ ।।\nतान्संपूज्य च भावेन बहुभ्यो वा तदाज्ञया ।।\nयज्ञोपकरणं सर्वं गुरवे विनिवेदयेत् ।। ५६ ।।\nपादुकोपानहौ चैव च्छत्रचामरभाजनम् ।।\nअन्येषां चैव विप्राणां ये च तत्र सभासदः ।। ५७ ।।\nतेषां चैव प्रदातव्यं दानं चात्र विशेषतः ।।\nदीनांधकृपणानां च दातव्यं सार्वकामिकम् ।। ५८ ।।\nअन्नसत्रं च कर्तव्यं यावद्दानपरिग्रहः ।।\nअनेन विधिना यस्तु दानमेतत्प्रयच्छति ।। ५९ ।।\nस कुलं तारयेत्सर्वं देवलोकं स गच्छति ।।\nविमानवरमारुह्य पञ्चयोजनविस्तृतम् ।। 4.176.६० ।।\nवापीकूपतडागाद्यैर्जलस्थानैरलंकृतम् ।।\nउद्यानशतसंस्थानं पद्माकरनिषेवितम् ।। ६१ ।।\nप्रासादशतसंकीर्णं वरस्त्रीशतसेवितम् ।।\nवीणावेणुमृदंगानां शब्दैरापूरितं महत् ।। ६२ ।।\nभूमयो यत्र राजेन्द्र दिव्या मणिमयाः शुभाः ।।\nवेदिकाभिर्विचित्राभिः शोभितं भास्करप्रभम्।। ६३ ।।\nधृतं स्तम्भसहस्रेण सुकृतं विश्वकर्मणा ।।\nपताकाभिर्विचित्राभिर्वज्रैश्च समलंकृतम् ।। ६४ ।।\nतदारुह्य विमानाग्र्यं विद्याधरगणैर्युतम् ।।\nस याति लोकं शक्रस्य शक्रेण सह मोदते ।। ६५ ।।\nमन्वन्तरशते जाते कर्मभूमौ प्रजायते ।।\nजंबूद्वीपमशेषं तु भुंक्ते दिव्यपराक्रमः ।। ६६ ।।\nधार्मिकः सत्यशीलश्च ब्रह्मण्यो गुरुवत्सलः।।\nदश जन्म्रान्यसौ राजा जायते रोगवर्जितः ।। ६७ ।।\nयस्त्विदं शृणुयाद्भक्त्या रहस्यं पापनाशनम् ।।\nसोऽपि वर्षशतं साग्रं सुरलोके महीयते ।। ६८ ।।\nगर्भं हिरण्यरचितं विधिवत्प्रविश्य संस्कारसंस्कृततनुः पुनरेव तस्मात् ।।\nनिःसृत्य तद्द्विजवराय निवेद्य भक्त्या मार्तण्डवद्दिवि विराजति दिव्यदेहः ।। ६९ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे हिरण्यगर्भदानविधिवर्णनं नाम षट्सप्तत्युत्तरशतत तमोऽध्यायः ।। १७६ ।।"
  }
]
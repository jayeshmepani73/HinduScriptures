[
  {
    "text": "।। श्रीकृष्ण उवाच ।। ।।\nतथैवान्यत्प्रवक्ष्यामि सर्वकामफलप्रदम् ।।\nसौभाग्यशयनं नाम यत्पुराणविदो विदुः ।। १ ।।\nपुरा दग्धेषु लोकेषु भूर्भुवःस्वर्महादिषु ।।\nसौभाग्यं सर्वलोकानामेकस्थमभवत्तदा ।। २ ।।\nतच्च वैकुण्ठमासाद्य विष्णोर्वक्षस्थले स्थितम् ।।\nततः कालेन महता पुनः सर्गविधौ नृप ।। ३ ।।\nअहंकारावृते लोके प्रधानपुरुषान्विते ।।\nस्पर्द्धायां च प्रवृत्तायां कमलासनकृष्णयोः ।। ४ ।।\nपिंगाकारा समुद्भूता ज्वाला वक्षस्थली तदा ।।\nतयाभितप्तस्य हरेर्वक्षसस्तद्विनिःसृतम् ।। ५ ।।\nयद्वक्षस्थलमाश्रित्य विष्णोः सौभाग्यमास्थितम् ।।\nरसरूपतया तावत्प्राप्नोति वसुधातलम् ।। ६ ।।\nउत्क्षिप्तमन्तरिक्षस्थं ब्रह्मपुत्रेण धीमता ।।\nदक्षेण पीतमात्रं तु रूपलावण्यकारणम् ।। ७ ।।\nबलं तेजो महज्जातं दक्षस्य परमेष्ठिनः ।।\nशेषं यदपतद्भूमावष्टधा तदजायत ।। ८ ।।\nइक्षवस्तवराजं च निष्पावाजाजिधान्यकम् ।।\nविकारवच्च गोक्षीरं कुसुम्भं कुंकुमं तथा ।।\nलवणं चाष्टमं तत्र सौभाग्याष्टकमुच्यते ।। ९ ।।\nपीतं यद्ब्रह्मपुत्रेण योगज्ञानविदा तथा ।।\nदुहितास्याभवत्तस्माद्या सतीत्यभिधीयते ।।\nलोकानतीत्य लालित्याल्ललिता तेन चोच्यते ।। 4.25.१० ।।\nत्रैलोक्यसुंदरीमेनामुपयेमे पिनाकधृक् ।।\nत्रिविश्वसौभाग्यमयी भुक्ति मुक्तिफलप्रदा ।। ११ ।।\nआराध्य तामुमां भक्त्या स्त्री राजन्किन्न विन्दति ।। १२ ।।\n।। युधिष्ठिर उवाच ।। ।।\nकथमाराधनं तस्या जगद्धात्र्या जनार्दन ।।\nयद्विधानं च तत्सर्वं जगन्नाथ वदस्व मे ।। १३ ।।\n।। श्रीकृष्ण उवाच ।। ।।\nवसंतमासमासाद्य तृतीयायां युधिष्ठिर ।।\nशुक्लपक्षस्य पूर्वाह्ने तिलैः स्नानं समाचरेत् ।। १४ ।।\nतस्मिन्नहनि सा देवी किल विश्वात्मना सती ।।\nपाणिग्रहणकैर्मन्त्रैरुद्वाह्या वरवर्णिनी।।१५।।\nतथा सहैव देवेशं तृतीयायामथार्चयेत् ।।\nफलैर्नानाविधैर्धूपदीपनैवेद्यसंयुतैः ।। १६ ।।\nपञ्चगव्येनानुमासं तथा गंधोदकेन च ।।\nस्नपयित्वा र्चयेद्गौरीमिन्दुशेखरसंयुताम् ।। १७ ।।\nपाटलां शंभुसहितां पादयोस्तु प्रपूजयेत् ।।\nत्रियुगां शिवसंयुक्तां गुल्फयोरुभयोरपि ।। १८ ।।\nभद्रेश्वरेण सहितां विजयां जानुनोर्युगे ।।\nईशानीं हरिकेशं च कट्यां संपूजयेद्बुधः ।। १९ ।।\nकोटनीं शूलिनं कुक्षौ मंगलां शर्वसंयुताम् ।।\nउदरे पूजयेद्राज न्नुमां रुद्रं कुचद्वये ।। 4.25.२० ।।\nअनंतां त्रिपुरघ्रं च पूजयेत्करसंपुटे ।।\nकंठे भवं भवानीं च मुखे गौरीं हरं तथा ।। २१ ।।\nसर्वात्मना च सहितां ललितां मस्तकोपरि ।।\nओंकारपूर्वकैरेतैर्न्नमस्कारांतयोजितैः ।।\nपूजयेद्भक्तिसहितो गन्धमाल्यानुलेपनैः ।। २२ ।।\nएवमभ्यर्च्य विधिवत्सौभाग्याष्टकमग्रतः ।।\nस्थापयेत्स्विन्ननिष्पावान्कुसुंभं क्षीरजीरकम् ।। २३ ।।\nतवराजेक्षुलवणं कुंकुमं च तथाष्टमम् ।।\nदत्तं सौभाग्यकं यस्मात्सौभाग्याष्ट कमुच्यते ।। २४ ।।\nएवं निवेद्य तत्सर्वं शिवयोः प्रीयतामिति ।।\nचैत्रे शृंगोदकं प्राश्य स्वप्याद्भूमावरिंदम ।।२५ ।।\nततः प्रातः समुत्थाय कृतप्राण जयः शुचिः ।।\nसंपूज्य द्विजदांपत्यं माल्यवस्त्रविभूषणैः ।।\nसौभाग्याष्टकसंयुक्तं सौवर्णचरणद्वयम् ।। २६ ।।\nप्रीयतामत्र ललिता ब्राह्मणाय निवे दयेत्।।\nएवं संवत्सरं यावत्तृतीयायां सदा नृप ।। २७ ।।\nप्राशने नाममंत्रे च विशेषोऽयं निबोध मे ।।\nगोशृंगोदकमाद्ये स्याद्वैशाखे गोमयं पुनः ।। २८ ।।\nज्येष्ठे मंदारपुष्पं च बिल्वपत्रं शुचौ स्मृंतम् ।।\nश्रावणे दधि संप्राश्यं नभस्ये च कुशोदकम् ।। २९ ।।\nक्षीरमाश्वयुजे तद्वत्कार्तिके पृष दाज्यकम् ।।\nमृगोत्तमांगे गोमूत्रं पौषे संप्राशयेद्घृतम् ।।4.25.३०।।\nमाघे कृष्णतिलांस्तद्वत्पञ्चगव्यं च फाल्गुने ।।\nललिता विजया भद्रा भवानी कुमुदा श्रिता ।।३१।।\nवासुदेवी तथा गौरी मङ्गला कमला सती ।।\nउमा च दानकाले तु प्रीयतामिति कीर्तयेत् ।।३२।।\nमल्लिकाशोककमलकदंबोत्पलमालति ।।\nकुड्मलं करवीरं च बाणमम्लानकुंकुमम् ।।\nसिंदुवारं च मासेषु सर्वेषु क्रमशः स्मृतम् ।। ३३ ।।\nजपाकुसुंभकुसुमं मालती शतपत्रिका ।।\nयथालाभं प्रदेयानि करवीरं च सर्वदा ।। ३४ ।।\nएवं संवत्सरं यावदुपोष्य विधिवन्नरः ।।\nस्त्री नक्ते तु कुमारी वा शिवामभ्यर्च्य शक्तितः ।।\nव्रतांते शयनं दद्यात्सर्वोपस्करसंयुतम् ।। ३५ ।।\nउमामहेश्वरं हैमं वृषभं च गवा सह ।।\nस्थापयित्वा तु शयने ब्राह्मणाय निवेदयेत् ।। ३६।।\nअन्यान्यपि यथाशक्ति मिधुनान्यंबरादिभिः ।।\nधान्यालंकरणैर्दानैरन्यैश्च धनसंचयैः ।।\nवित्तशाठ्येन रहितः पूजयेद्गतविस्मयः ।। ३७ ।।\nएवं करोति यः सम्यक्सौभाम्यशयनव्रतम् ।।\nसर्वान्कामानवाप्नोति पदं चानन्त्यमश्नुते ।। ३८ ।।\nसौभाग्यारोग्यरूपायुर्वस्त्रालंकारभूषणैः ।।\nन वियुक्तो भवेद्राजन्वर्षायुतशतत्रयम् ।। ३९ ।।\nयस्तु द्वादश वर्षाणि सौभाग्यशयनं व्रतम् ।।\nकरोति सप्त चाष्टौ वा श्रीकण्ठभुवनेश्वरैः ।।\nपूज्यमानो भवेत्सम्य ग्यावत्कल्पायुतत्रयम् ।। 4.25.४० ।।\nनारी वा कुरुते या तु कुमारी वा नरेश्वर ।।\nसापि तत्फलमाप्नोति देव्यनुग्रहलालिता ।। ४१ ।।\nशृणुयादपि यश्चैतत्प्रदद्यादथ वा मतिम् ।।\nसोऽपि विद्याधरो भूत्वा स्वर्गलोके चिरं वसेत् ।। ४२ ।।\nइदमिह मदनेन पूर्वमिष्टं चरितमिदं शशबिंदुना व्रतं वै ।।\nसुरपतिधनदेशवायुसोमैश्चरितदिदं करुणेन बंदिना च ।। ४३ ।।\nयानीह दत्तानि पुरा नरेंद्रैर्दानानि धर्मार्थयशस्कराणि ।।\nनिर्माल्यवंति प्रतिमानि तानि स नाम साधुः पुनराददानः ।। ४४ ।।"
  }
]
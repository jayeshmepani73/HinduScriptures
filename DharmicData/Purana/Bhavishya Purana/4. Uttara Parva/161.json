[
  {
    "text": "।। युधिष्ठिर उवाच ।। ।।\nकपिलादानमाहात्म्यं कथयस्व जगत्पते ।।\nपुण्यं यत्सर्वदानानां सर्वपातकनाशनम् ।। १ ।।\n।। श्रीकृष्ण उवाच ।। ।।\nतत्तेऽहं संप्रवक्ष्यामि विनताश्वेन यत्पुरा ।।\nकथितं कपिलादानं तच्छृणुष्व महामते ।। २ ।।\n।। विनताश्व उवाच ।। ।।\nअतः परं महाराजोभयमुख्याः समासतः ।।\nविधानं यद्वराहेण धरण्यै कथितं पुरा ।। ३ ।।\nतदहं संप्रवक्ष्यामि नवपुण्यफलं च यत् ।।\n।। धरण्युवाच ।। ।।\nयत्त्वया कपिला नाम पूर्वमुत्पाविता प्रभो ।। ४ ।।\nहोमधेनुः सदा पुण्या धेनुर्यज्ञावतारभूः ।।\nसा कथं ब्राह्मणेभ्यो हि देया कस्मिन्दिनेऽपि च ।। ।। ५ ।।\nकीदृशाय च विप्राय दातव्या पुण्यलक्षणा ।।\nकति वा कपिलाः प्रोक्ताः स्वयमेव स्वयंभुवा ।। ६ ।।\nतासां प्रयत्नाद्दानेन किं पुण्यं स्याच्च माधव ।।\nएतदिच्छाम्यहं श्रोतुं विस्तरान्मधुसूदन ।। ७ ।।\n।। वराह उवाच ।। ।।\nशृणुष्व भद्रे तत्त्वेन पवित्रं पापनाशनम् ।।\nकृत्वा यत्सर्वपापेभ्यो मुच्यते नात्र संशयः ।। ८ ।।\nकपिला अग्निहोत्रार्थं यज्ञार्थे च वरानने ।।\nउद्धृत्य सर्वतेजांसि ब्रह्मणा निर्मिता पुरा ।। ९ ।।\nपवित्राणां पवित्रं च मङ्गलानां च मंगलम् ।।\nपुण्यानां परमं पुण्यं कपिला च वरानने ।। 4.161.१० ।।\nतपसस्तप एवाग्र्यं व्रतानामुत्तमं व्रतं ।।\nदानानामुत्तमं दानं विधिना ह्येतदक्षयम् ।। ११ ।।\nपृथिव्यां यानि तीर्थानि गुह्यान्यायतनानि च ।।\nपवित्राणि च पुण्यानि सर्वलोके वसुन्धरे ।। १२ ।।\nहोतव्यान्यग्निहोत्राणि सायं प्रातर्द्विजातिभिः ।।\nकपिलाया घृतेनेह दश क्षीरेण वा पुनः ।। १३ ।।\nयजंते येऽग्निहोत्राणि अन्नैश्च विविधैः सदा ।।\nपूजयन्त्यतिथींश्चैव परां भक्तिमुपागताः ।। १४ ।।\nतेषां त्वादित्यवर्णैश्च विमानैर्जायते गतिः ।।\nसूर्यमण्डलमध्ये च ब्रह्मणा निर्मिता पुरा ।। १५ ।।\nकपिलायाः शिरो ग्रीवां सर्व तीर्थानि भामिनि ।।\nपितामहनियोगाच्च निवसंति हि नित्यशः ।। १६ ।।\nप्रातरुत्थाय यो मर्त्यः कपिला गलमस्तकात् ।।\nच्युतं तु भक्त्या पानीयं शिरसा धारयेन्नरः ।। १७ ।।\nस तेन पुण्येनोपेतस्तत्क्षणाद्गतकिल्विषः ।।\nविंशद्वर्षकृतं पापं दहत्यग्निरिवेन्धनम् ।। १८ ।।\nकल्य उत्थाय यो मर्त्यः कुर्यात्तासां प्रदक्षिणम् ।।\nप्रदक्षिणीकृता तेन पृथिवी स्याद्वसुन्धरे ।। १९ ।।\nप्रदक्षिणायां चैकायां कृतायां च वसुन्धरे ।।\nदशवर्षकृतं पापं नश्यते नात्र संशयः ।। 4.161.२० ।।\nकपिलायास्तु मूत्रेण स्नायाद्वै यः शुचिव्रतः ।।\nस गङ्गाद्येषु तीर्थेषु स्नातो भवति मानवः ।। २१ ।।\nयेन स्नानेन चैकेन भवमुक्तो भवेन्नरः ।।\nयावज्जीवकृतात्पापात्तत्क्षणादेव मुच्यते ।। २२ ।।\nगोसहस्रं च यो दद्यादेकां वा कपिलां नरः ।।\nसममेतत्पुरा प्राह ब्रह्मलोके पितामहः ।। २३ ।।\nयश्चैकां कपिलां हन्यान्नरो रज्जुकरो यदि ।।\nगोसहस्रं हतं तेन भवतीह न संशयः ।। २४ ।।\nगवां स्थितिं कल्पयेत घृतं गव्यं न दूषयेत् ।।\nयावद्धि वर्द्धते गव्यं तावत्पापैस्तु पूयते ।। २५ ।।।\nगवां कंडूयनं श्रेष्ठं तथा च प्रतिपालनम् ।।\nतुल्यं गोघृतदानस्य भयरोगादिपालनम् ।। २६ ।।\nतृणादिभक्षणार्थं च गवां दद्याद्धरादिकम् ।।\nस्वर्गवासफलं दिव्यं लभते मानवोत्तमः ।। २७ ।।\nदशेह कपिलाः प्रोक्ताः स्वयमेव स्वयंभुवा ।।\nयो दद्याच्छ्रोत्रियस्यैव स्वर्गं गत्वा स मानवः ।। २८ ।।\nविमानैर्विविधैर्दिव्यैर्दिव्यकन्याभिरर्चितः ।।\nसेव्यमानस्तु गंधर्वैर्दीप्यमाना यथाग्नयः ।। २९ ।।\nसुवर्णकपिला पूर्वा द्वितीया गौरपिङ्गला ।।\nआशा चैव तृतीया स्यादग्निज्वाला चतुर्थिका ।। 4.161.३० ।।\nपंचमी जुहुवर्णा स्यात्षष्ठी तु घृतपिङ्गला ।।\nसप्तमी श्वेतपिङ्गा स्यादष्टमी क्षीरपिङ्गला ।। ३१ ।।\nनवमी पाटला ज्ञेया दशमी पुष्पपिङ्गला ।।\nएता दश समाख्याताः कपिलाश्च वसुंधरे ।। ३२ ।।\nसर्वा ह्येता महाभागास्तारयंति न संशयः ।।\nसंगमेषु प्रशस्ताश्च सर्वपापप्रणाशनाः ।। ३३ ।।\nएवमेतास्तु कपिलाः पापघ्न्यश्च वसुन्धरे ।।\nआशा चैव तु या प्रोक्ता अग्निगर्भानलप्रभा ।।३४।।\nअग्निज्वालोज्ज्वलैः शृंगैः प्रदीप्तांगारलोचना ।।\nअग्निपुष्पा अग्निलोमा तथान्या चानलप्रभा ।।३५।।\nतामाग्नेय्यां सदा दद्याद्ब्राह्मणायेतरैः सदा ।।\nगृहीत्वा कपिलां शूद्रः कामतस्तत्पयः पिबेत् ।।३६।।\nपतितश्च भवेन्नित्यं चंडालसदृशः पुमान्।।\nतस्मान्न प्रतिगृह्णीयाच्छबलां गां कथंचन ।।३७।।\nद्वारांते परिहर्तव्या कपिला गौर्द्विजेतरैः ।।\nलोकेषु ते मृढतमाः कपिलाक्षीरभोजनाः ।।३८।।\nअसंभाष्याश्च पतिताः शूद्रास्ते पापकर्मिणः ।।\nपिबंति यावत्कपिलां तावत्तेषां पितामहाः ।।\nअमेध्यं भुञ्जतेऽतस्तां नोपजीवेद्द्विजेतरः ।। ३९ ।।\nतासां घृतं च क्षीरं वा नवनीतमथापि वा ।।\nउपजीवंति ये शूद्रास्ते प्रयांति यमालयम् ।।4.161.४०।।\nकपिलाजीविनः शूद्राः सर्वे गच्छंति रौरवम् ।।\nरौरवे भुञ्जते दुःखं वर्षकोटि शतोषिताः ।।४१।।\nततो विमुक्ताः कालेन जायंते श्वानयोनिषु ।।\nश्वानयोनेर्विमुक्तास्ते विष्ठायां कृमियोनिगाः ।।४२।।\nविष्ठास्वेव च पापिष्ठा दुर्गंधेषु च नित्यशः।।\nभूयोऽपि जायमानास्ते तत्रोत्तारो न विद्यते ।।४३।।\nब्राह्मणश्चैव यो देवि कुर्यात्तेषां प्रतिग्रहम् ।।\nततः प्रभृत्यमेध्यायां पितरस्तस्य शेरते ।। ४४ ।।\nतं विप्रं नानुभाषेत न चाप्येकासने विशेत् ।।\nस नित्यं वर्जनीयो वै दूरात्तु ब्राह्मणाधमः ।।४५।।\nयस्तेन सह भाषेत प्रायश्चित्ती भवे द्द्विजः ।।\nएकस्य गोप्रदानस्य सहस्रांशो न पूर्यते ।।४६।।\nकिमन्यैर्बहुभिर्दानैः कोटिसंख्यातविस्तरैः।।४७।।\nश्रोत्रियाय दरिद्राय सुवृत्तायाहिताग्नये ।।\nदत्त्वैकां कपिलां धेनुं सर्वपापैः प्रमुच्यते ।।४८।।\nमासे प्रसविनीं धेनुं दानार्थी प्रतिपालयेत् ।।\nआत्मार्थे न प्रपाल्या हि सदा नरकभीरुभिः ।।४९।।।\nकपिलाऽर्धप्रसूता च दातव्या हि द्विजन्मने ।।\nजायमानस्य वत्सस्य मुखं योन्यां प्रदृश्यते ।। 4.161.५० ।।\nतावत्सा पृथिवी ज्ञेया यावद्गर्भं न मुंचति ।। ।। ५१ ।।\nधेनोर्यावंति रोमाणि सवत्साया वसुन्धरे ।।\nभूम्यां तु पांसवो यावद्यावन्नक्षत्रतारकाः ।। ५२ ।।\nतावद्वर्षसहस्राणि ब्रह्मेशादिभिरर्चितः ।।\nब्रह्मलोके निवसति यश्चैककपिलाप्रदः ।। ५३ ।।\nसुवर्णशृङ्गीं यः कृत्वा खुरै रौप्यैः समर्चिताम् ।।\nब्राह्मणस्य करे दत्त्वा सुवर्णं रौप्यमेव च ।। ५४ ।।\nकपिलायास्तदा पुत्रं ब्राह्मणस्य करे न्यसेत् ।।\nउदकं च करे दत्त्वा वाचयेत स्वशक्तितः ।। ५५ ।।\nसुवर्णैस्तु चतुर्भिश्च त्रिभिर्द्वाभ्यामथापि वा ।।\nएकहीना न दातव्या यदीच्छेच्छुभमात्मनः ।। ५६ ।।\nस समुद्रवनोपेता सशैलवनकानना ।।\nरत्नपूर्णा भवेद्दत्ता पृथिवी नात्र संशयः ।। ५७ ।।\nपृथिवीदानतुल्येन दानेनैतेन वै नरः ।।\nतारितो याति पितृभिर्वैष्णवं यत्पदं परम् ।। ५८ ।।\nब्रह्मस्वहरणो गोघ्नो भ्रूणहा ब्रह्मघातकः ।।\nपापकृच्चोभयमुखीं दद्यात्सत्कनकान्विताम् ।।\nतद्दिनं च पयोभोजी संयतश्चातिवाहयेत् ।। ५९ ।।\nगोमयेनोपलिप्याथ मण्डलं विधिपूर्वकम् ।।\nस्वशाखोक्तेन मंत्रेण होमयेत्तु विचक्षणः ।। 4.161.६० ।।\nव्याहृत्या होमयेत्पूर्वं पंचवारुणकं तथा ।।\nइरावती धेनुमती देवस्य त्वेति वा पुनः ।। ६१ ।।\nस्योना पृथिवि मंत्रेण गौर्वत्ससहिता नवा ।।\nनिकामफलदा धेनुः सा स्यात्सुरभिनंदिनी ।। ६२ ।।\nया ते सरस्वती देवी विष्णुना च तथा मही ।।\nगौरी विष्णुपदं चोक्त्वा शांतिकर्मणि वाचयेत् ।। ६३ ।।\nयावद्वत्सस्यद्वौ पादौ शिरश्चैव प्रदृश्यते ।।\nतावद्वै पृथिवी ज्ञेया यावद्गर्भं न मुञ्चति ।।\nतस्मिन्काले प्रदातव्या ब्राह्मणाय वसुंधरे ।। ६४ ।।\nसुवर्णशृंगीं रौप्यखुरां कास्यदोहां सताम्रकाम् ।।\nसवस्त्रघंटाभरणां गंधपुष्पैरलंकृताम् ।।\nवस्त्राक्षतैः समभ्यर्च्य ब्राह्मणाय समर्पयेत् ६५ ।।\nसुवर्णस्य सहस्रेण तदर्धेनापि भामिनि ।।\nतस्याप्यर्धेन शक्त्याऽथ तस्याप्यर्द्धेन वा पुनः ।। ।। ६६ ।।\nयथा शक्त्या प्रदातव्या वित्तशाठ्यविवर्जितैः ।।\nकरे दत्त्वा सुवर्णं च अथवा रूप्यमेव च ।।\nगृहाणेमां  महाधेनुं भव भ्राता ममाशु वै ।।\nसर्वपापक्षयं कृत्वा सदा स्वस्तिकरो भव ।।६८।।\nइरावती धेनुमती जाह्नवी तदनन्तरम् ।।\nप्रतिदास्यामि ते धेनुं कुटुम्बार्थे विशेषतः ।।६९।।\nभवतात्स्वस्ति मे नित्यं सुखं चानुत्तमं तथा ।।\nदत्ता तु पृथिवी देवी त्वयेयं प्रतिगृह्यताम् ।।4.161.७०।।\nकोऽदादिति च वै मंत्रो जपितव्यो द्विजेन च ।।।\nविसृज्य ब्राह्मणं सोऽपि तां धेनुं स्वगृहं नयेत् ।। ७१ ।।\nएवं प्रसूयमानां गां यो ददाति वसुन्धरे ।।\nसा समुद्रवनोपेता सशैलवनकानना ।।\nरत्नपूर्णा भवेद्दत्ता पृथिवी नात्र संशयः ।। ७२ ।।\nप्रतप्तजांबूनदतुल्यवर्णां महानितंबां तनुवृत्तमध्याम् ।।\nअर्द्धप्रसूतां द्विमुखीं सुशीलां सेवन्त्यजस्रं कपिलां हि देवाः ।। ७३ ।।\nप्रातरुत्थाय यो भक्त्या धेनुकल्पं नरो भुवि ।।\nजितेन्द्रियः शुचिर्भूत्वा पठेद्भक्त्या समन्वितः ।। ७४ ।।\nत्रिकालं पठते यस्तु पापं वर्षशतोद्भवम् ।।\nनश्यत्येकक्षणादेव वायुना पांसवो यथा ।। ७५ ।।\nश्राद्धकाले पठेद्यस्तु इदं पावनमुत्तमम् ।।\nतस्यान्नं संस्कृतं तद्वै पितरोऽश्नंति धीमतः ।। ७६ ।।\nअमावास्यां च यो विद्वान्द्विजानामग्रतः पठेत् ।।\nपितरस्तस्य तुष्यंति वर्षाणां शतमेव च ।। ७७ ।।\nयश्चैतत्छृणुयात्पुण्यं तद्गतेनांतरात्मना ।।\nसंवत्सरकृतात्पापात्तत्क्षणादेव मुच्यते ।। ७८।।\nइदं रहस्यं राजेन्द्र वराहमुखनिर्गतम्।।\nधरण्यै कथितं पूर्वं सर्वपापप्रणाशनम् ।। ७९ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवादे कपिलादानमाहात्म्यवर्णनं नामैकषष्ट्युत्तरशततमोऽध्यायः ।। १६१ ।।"
  }
]
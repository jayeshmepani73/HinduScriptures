[
  {
    "text": "।। श्रीकृष्ण उवाच ।। ।।\nआत्मप्रतिकृतिर्नाम यथोक्तं कस्यचित्पुरा ।।\nतत्तेऽहं संप्रवक्ष्यामि दानं मानविवर्धनम् ।। १ ।।\nदानकालः सदा तस्य मुनिभिः परिकीर्तितः ।।\nपुण्यैः पुण्यदिनं पार्थ प्राप्यते जीवितैर्न च ।। २ ।।\nलोहजां प्रकृतिं भव्यां कारयित्वात्मनो नृप ।।\nअभीष्टवाहनगतामिष्टालंकारसंयुताम् ।। ३ ।।\nअभीष्टलोकसहितां सर्वोपस्करसंयुताम् ।।\nततः पट्टपटीवस्त्रैश्छादितां रत्नभूषिताम् ।। ४ ।।\nकुंकुमेनानुलिप्तांगीं कर्पूरागुरुवासिताम् ।।\nस्त्री चेद्ददाति शयने शयितां कारयेत्स्वयम् ।। ५ ।।\nयद्यदिष्टतमं किंचित्तत्सर्वं पार्श्वतो न्यसेत् ।।\nउपकारकरं स्त्रीणां स्वशरीरे च यद्भवेत् ।। ६ ।।\nतत्सर्वं स्थापयेत्पार्श्वे स्वयं संचिंत्य चेतसि ।।\nएतत्सर्वं मेलयित्वा स्वेस्वे स्थाने निधाय च ।। ७ ।।\nपूजयित्वा लोकपालान्गृहान्देवीं विनायकम् ।।\nतत शुक्लांबरः स्नात्वा गृहीतकुसुमांजलिः ।। ८ ।।\nइममुच्चारयेन्मंत्रं विप्रस्य पुरतो बुधः ।।\nआत्मनः प्रतिमा चेयं सर्वोपकरणैर्युता ।। ९ ।।\nसर्वरत्नसमायुक्ता तव विप्र निवेदिता ।।\nआत्मा शंभुः शिवः शौरिः शक्रः सुरगणैर्वृतः ।। 4.185.१० ।।\nतस्मादात्मप्रदानेन ममात्मा सुप्रसीदतु ।।\nइत्युच्चार्य ततो दद्याद्ब्राह्मणाय युधिष्ठिर ।। ११ ।।\nब्राह्मणश्चापि गृह्णीयात्कोदादिति च कीर्तयन् ।।\nततः प्रदक्षिणीकृत्य प्रणिपत्य विसर्जयेत् ।। १२ ।।\nविधिनानेन राजेन्द्र दानमेतत्प्रयच्छति ।।\nयः पुमानथ वा नारी शृणुयात्फलमाप्नुयात् ।। १३ ।।\nसाग्रं वर्षशतं दिव्यं स्वर्गलोके सुरैर्वृतः ।।\nअभीष्टफलदानेन ह्यभीष्टफलभाग्भवेत् ।। १४ ।।\nयत्रैवोत्पद्यते जंतुः प्राप्ते कर्मक्षये पुनः ।।\nतत्रैव सर्वकामानां फलभाग्भवते नृपः ।। १५ ।।\nइष्टबंधुजनैः सार्द्धं न वियोगं कदाचन ।।\nप्राप्नोति पुरुषो राजन्स्वर्गे चानंत्यमश्नुते ।। १६ ।।\nयश्चात्मनः प्रतिकृतिं वरवाहनस्था हैमीं विधाय धनधान्यसमाकुलां च ।।\nसोपस्करं द्विजवराय ददाति भक्त्या चंद्रार्कवत्स दिवि भाति हि राजराजः ।। १७ ।।\nइति श्रीभविष्ये महापुराण उत्तरपर्वणि श्रीकृष्णयुधिष्ठिरसंवाद आत्मप्रतिकृतिदानविधिवर्णनं नाम पञ्चाशीत्युत्तरशततमोऽध्यायः ।। १८५ ।।"
  }
]
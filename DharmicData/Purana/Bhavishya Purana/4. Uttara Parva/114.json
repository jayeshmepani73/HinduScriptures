[
  {
    "text": "।। श्रीकृष्ण उवाच ।।\nपुरा त्रेतायुगे पार्थ नावर्षत्पाकशासनः ।।\nकथंचिदनयाद्राज्ञस्तस्य राष्ट्रे समंततः ।। १ ।।\nततो राष्ट्रं क्षुधाविष्टं बभूवातीव दारुणम् ।।\nपतंगमूषिकाकीर्णं चोरव्यालभयाकुलम् ।। २ ।।\nतस्मिन्घोराकुले काले सपत्नीकः सबालकः ।।\nकौशिकः स्वगृहं त्यक्त्वा परराष्ट्रमगाच्छनैः ।। ३ ।।\nमार्गेऽथ गच्छता तेन कौशिकेन महर्षिणा ।।\nत्यक्तः स बालको ह्येको दुर्भरं च कुटुम्बकम् ।। ४ ।।\nतस्मिन्काले विशेषेण क्षीणेन्नौषधि संचये ।।\nकृत्वातिनिर्घृणं कर्म गतोऽसौ कौशिको मुनिः ।। ५ ।।\nसोऽपि बालो रुदन्दीनो दिशो वीक्ष्य स्थितः पथि ।।\nउत्थाय पिप्पलस्याधः फलान्यत्तुं प्रचक्रमे ।। ६ ।।\nकूपे जलं पपौ नित्यं तत्रैवाश्रममंडले ।।\nकृत्वा सम्यक् स्थितो रौद्रं तेपे च विपुलं तपः ।। ७ ।।\nअथाजगाम भगवान्नारदो वेदपारगः ।।\nतं दृष्ट्वा दीनवदनं क्षुधार्तं द्विजपोतकम् ।। ८ ।।\nदयया तस्य संस्कारं चक्रे मौंज्यादिबंधनम् ।।\nवेदानध्यापयामास सरहस्यपदक्रमान् ।।\nददौ च वैष्णवं मंत्रं द्वादशाक्षरमित्युत ।। ९ ।।\nवेदाभ्यासरतस्यास्य विष्णुध्यानपरस्य च ।।\nप्रत्यहं पिप्पलादस्य विष्णुः प्रत्यक्षतां ययौ ।। 4.114.१० ।।\nवैनतेयसमारूढो नीलोत्पलदलच्छविः ।।\nचतुर्भुजः पीतवासाः शंखचक्रगदाधरः ।। ११ ।।\nस उवाच तदा तुष्टो वरं ब्रूहि यमि च्छसि ।।\nतच्छ्रुत्वा नारदमुखं समालोक्य शिशुस्तदा ।।\nनारदेनाप्यनुज्ञातो ज्ञानविद्यामयाचत ।। १२ ।।\nदत्त्वा ज्ञानं सोपदेशं योगाभ्यासं च निर्मलम् ।।\nनागारिगमनो विष्णुस्तत्रैवान्तर्हितोभवत् ।। १३ ।।\nततो राजन्महाज्ञानी महर्षिः स शिशुस्तदा ।।\nनारदं परिपप्रच्छ केनाहं पीडितो मुने ।। १४ ।।\nग्रहेणाग्रहभूतेन बालरूपोऽपि दुःखित. ।।\nन मे पिता न मे माता जीवितोस्म्यतिपीडया ।। १५ ।।\nब्राह्मण्यं भवता दत्तं दैवान्मम द्विजोत्तम ।।\nएतच्छ्रुत्वा शिशोर्वाक्यं कथयामास नारदः ।। १६ ।।\nशनैश्चरेण क्रूरेण ग्रहेण त्वं हि पीडितः ।।\nपीडितश्च समस्तोऽपि देशोयं मंदचारिणा ।। १७ ।।\nतेनैतत्ते फलं प्राप्तं सैषः सौरिः शनैश्चरः ।।\nप्रज्वलन्नतिदर्पेण स्फुरतीव नभस्तले ।। १८ ।।\nएवमुक्तः शिशुः क्रोधात्प्रजज्वालेव पावकः ।।\nआलोक्य गगनाद्भूमौ पातयामास वै शनिम् ।।\nपतमानो गिरेः शृंगाद्भग्नः खंजो बभूव ह ।। १९ ।।\nधरण्यां पतितं दृष्ट्वा भास्करात्मजमातुरम् ।।\nनरीनर्ति भुजक्षेपैर्नारदो हृष्टमानसः ।। 4.114.२० ।।\nहर्षाद्देवानथाहूय दर्शयामास तं शनिम् ।। २१ ।।\nअथ देवास्तथा प्राप्ता ब्रह्मरुद्रेन्द्रपावकाः ।।\nशनैः संशमयासुरूचुश्चेदमृषिं च तम् ।। २२ ।।\nस्वस्ति तेऽस्तु महाभाग पिप्पलाद महामुने ।।\nभद्रं तेऽत्र कृतं नाम नारदेन महर्षिणा ।।\nअन्वर्थयुक्तं विप्रेन्द्र जीवितं पिप्लादनात् ।। २३ ।।\nभगवन्पिप्पलान्यत्त्वा जीवितोऽसि यतो मुने ।।\nततश्च पिप्पलादेति ख्यातिं लोके गमिष्यसि ।। २४ ।।\nये च त्वां पूजयिष्यंति स्नात्वा पुष्पैर्महाऋषिम् ।।२५।।\nइहाश्रमे समभ्येत्य रूपेस्मिन्भक्तिभाविताः ।।\nसप्तजन्मान्तरं यावत्पुत्रपौत्रानुगामिनः।।२६।।\nन तेषां बाधिका सत्यं ग्रहपीडा भविष्यति ।।\nस्मरिष्यंतीह ये च त्वां पिप्पलादेति नामतः ।।२७।।\nतेषां शनैश्चर कृता पीडा न प्रभविष्यति ।।\nक्षमस्वास्य महाभाग निर्दोषोऽयं ग्रहाग्रणीः ।। २८ ।।\nचरन्वृक्षं शनैरेष शुभाशुभफलप्रदः ।।\nहतसाध्या ग्रहाश्चैते न भवंति कदाचन।।२९।।\nबलिहोमनमस्कारैः शांतिं यच्छंति पूजिताः ।।\nअतोऽर्थमस्य दिवसे स्नानमभ्यंगपूर्वकम् ।।4.114.३०।।\nकार्यं देयं च विप्राणां तैलमभ्यंगहेतवे ।।\nयस्तु संवत्सरं यावत्प्राप्ते शनिदिने नरः ।।३१।।\nतैलं ददाति विप्राणां स्वशक्त्यान्यजनेपि च ।।\nततस्संवत्सरस्यांते प्राप्ते तस्य दिनं पुनः ।। ३२ ।।\nलोहैस्संघटितं सौरिं तैलमध्ये विनिक्षिपेत् ।।\nलोहभांडकमध्यस्थं कृष्णवस्त्रयुगच्छदम् ।। ३३ ।।\nकृष्णगोदक्षिणायुक्तं कृष्णकंबल शायिनम् ।।\nतिलतैलेन च स्नानं कृष्णपुष्पैः सुपूजितम् ।।३४।।\nकृष्णगंधैः कृष्णधूपैः कृशरान्नैस्तिलौदनैः ।।\nपूजयित्वा सूर्यपुत्रं ब्राह्मणाय निवेदयेत् ।। ३५ ।।\nमंत्रेणानेन ब्रह्मर्षे शन्नोदेवीति भक्तिमान् ।।\nइतरेषां तु वर्णानां शृणु मन्त्रं द्विजोत्तम ।। ३६ ।।\nक्रूरावलोकनवशाद्भुवनं नाशयिष्यति यो ग्रहो रुष्टः ।।\nतुष्टो धनकनकसुखं ददाति सौरिः शनैश्चरः पातु ।। ३७ ।।\nयत्पुरा नष्टराज्याय नलाय प्रददौ किल ।।\nस्वप्ने सौरिर्निजं मन्त्रं शृणु कामफलप्रदम् ।। ३८ ।।\nक्रोडं नीलाञ्जनप्रख्यं नीलवर्णसमस्रजम ।।\nछायामार्तंडसंभूतं नमस्यामि शनैश्चरम् ।। ३९ ।।\nनमोऽर्कपुत्राय शनैश्चराय नीहारवर्णांजनमेचकाय ।।\nश्रुत्वा रहस्यं भवकामदश्च फलप्रदो मे भव सूर्यपुत्र ।। 4.114.४० ।।\nनमोऽस्तु प्रेतराजाय कृष्णदेहाय वै नमः ।।\nशनैश्चराय क्रूराय शुद्धबुद्धिप्रदायिने ।। ४१ ।।\nय एभिर्नामभिः स्तौति तस्य तुष्टो भवाम्यहम् ।।\nमदीयं तु भयं तस्य स्वप्नेऽपि न भविष्यति ।।४२।।\nएवमूचे शनिः पूर्वमतस्तं ब्राह्मणे ददेत् ।।\nएवमेतद्व्रतं विप्र ये चरिष्यंति मानवाः ।। ४३ ।।\nस्थावरेस्थावरे प्राप्ते वत्सरं यावदेव तु ।।\nतेषां शानैश्चरी पीडा देशेऽपि न भविष्यति ।। ४४ ।।\nएवमुक्त्वा सुराः सर्वे प्रतिजग्मुर्यथागतम् ।।\nशनैश्चरोऽपि स्वस्थाने ग्रहांते खे प्रतिष्ठितः ।। ४५ ।।\nपिप्पलादोऽपि ब्रह्मज्ञो ब्रह्माज्ञां प्रतिपालयन् ।।\nशनैश्चरं तु संपूज्य तुष्टाव रचिताञ्जलिः ।। ४६ ।।\nकोणस्थः पिङ्गलो बभ्रुः कृष्णो रौद्रोऽन्तको यमः ।।\nसौरिः शनैश्चरो मोदः प्रीयतां मे ग्रहोत्तमः ।।४७।।\nशनैश्चरमिति स्तुत्वा पिप्पलादो महामुनिः ।।\nखे प्रज्वलन्विमानस्थो दृश्यतेऽद्यापि मानवैः ।।४८।।\nइदं शनैश्चराख्यानं ये श्रोष्यन्ति समाहिताः ।।\nतेषां कुरुवरश्रेष्ठ शनिः पीडां न दास्यति ।। ४९ ।।\nकृष्णायसेन घटितां ग्रहराजमूर्तिं लोहे निधाय कलशे तिलतैलपूर्णे ।।\nयो ब्राह्मणाय रविजं प्रददाति भक्त्या पीडा शनैश्चरकृता न हि बाधते तम् ।। 4.114.५० ।। ।।"
  }
]
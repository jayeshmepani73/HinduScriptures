[
  {
    "text": "।। युधिष्ठिर उवाच ।। ।।\nकथमासाद्यते लक्ष्मीर्दुर्ल्लभा भुवनत्रये ।।\nदानेन तपसा वापि व्रतेन नियमेन वा ।। १ ।।\nजपहोमनमस्कारैः संस्कारैर्वा पृथग्विधैः ।।\nएतद्वद यदुश्रेष्ठ सर्ववित्त्वं मतो मम ।। २ ।।\n।। श्रीकृष्ण उवाच ।। ।।\nभृगोः ख्यात्यां समुत्पन्ना पूर्वं श्रीः श्रूयते शुभा ।।\nवासुदेवाय सा दत्ता मुनिना मानवृद्धये ।। ३ ।।\nवासुदेवोऽपि तां प्राप्य पीनोन्नतपयोधराम् ।।\nपद्मपत्रविशालाक्षीं पूर्णचन्द्रनिभान नाम् ।। ४ ।।\nभाभासितदिगाभोगां साक्षाद्भानोः प्रभामिव ।।\nनितंबाडंबरवतीं मत्तमातंगगामिनीम् ।।\nरेमे सह तया राजन्बिभ्रमोद्भ्रांतचित्तया ।। ५ ।।\nसा च विष्णुं जगज्जिष्णुं पतिं त्रिजगतां पतिम् ।।\nप्राप्य कृतार्थमात्मानं मेने मानयशोधना ।। ६ ।।\nहृष्टं पुष्टं जगत्सर्वमभवद्भा वितं तया ।।\nलक्ष्म्या निरीक्षितं चैव सानंदं हि महीतलम् ।। ७ ।।\nक्षेमं सुभिक्षमारोग्यमनाक्रन्दमनाकुलम् ।।\nजगदासीदनुद्भ्रान्तं प्रशांतोपद्रवं तथा ।। ८ ।।\nदिवि देवा मुमुदिरे दानवा दैत्यमागताः ।।\nविस्फारितफणाभोगा नागाश्चैव रसातले ।। ९ ।।\nहृदये ब्राह्मणैर्वह्नौ भुज्यते त्रिदिवैर्हविः ।।\nचातुर्वर्ण्यमसंकीर्णं पाल्यते पार्थ पार्थिवैः ।।4.37.१ ०।।\nविरोचनप्रभृतिभिर्दृष्ट्वैवं दैत्यसत्तमैः ।।\nतपस्तप्तुमथारब्धमग्निमाश्रित्य संयतैः ।। ।। ११ ।।\nसोमसंस्थाहविःसंस्थापाकसंख्यादिभिर्मखैः ।।\nसदाचारैः समारब्धमिष्टं स्वेष्टाभिलाषिभिः ।। १२ ।।\nएवं धर्मप्रधानैस्तैर्वेदवादरतात्मभि।।\nजगदासीत्समाक्रांतं विक्रमेण क्रमेण तु ।।१३।।\nलक्ष्मीविलासप्रभवो देवानामभवन्मदः ।।\nमदाच्छीलं च शौचं च सत्यं सद्यो व्यनीनशन् ।। ।। १४ ।।\nसत्यशौचविहीनांस्तान्देवान्संत्यज्य चञ्चलान् ।।\nजगाम दानवकुलं कुलदेवानुरागतः ।।१५।।\nलक्ष्म्या भावितदेहैस्तैः पुनरुद्धतमानसैः।।\nव्यवहर्तुं समारब्धमन्यायेन मदोद्धतैः ।। १६ ।।\nवयं वेदा वयं यज्ञा वयं विद्या वय जगत् ।।\nब्रह्मविष्णुशंकराद्या वयं सर्वे दिवौकसः ।। १७ ।।\nअहंकारविमूढांस्ताञ्ज्ञात्वा दानवसत्तमान् ।।\nसागरं सा विवेशाथ भ्रांतचित्ता भृगोः सुता ।। १८ ।।\nक्षीराब्धिमध्यगतया लक्ष्म्या क्षीणार्थसंचयम् ।।\nनिरानन्दगतश्रीकमभवद्भुवनत्रयम् ।। १९ ।।\nगतश्रीकमथात्मानं मत्वा शंबरसूदनः ।।\nपपच्छांगिरसं विप्रं ब्रूहि किञ्चिद्व्रतं मम ।। 4.37.२० ।।\nयेन संप्राप्यते लक्ष्मीर्लब्धा न चलते पुनः ।।\nनिश्चलापि सुहृन्मित्रैर्भोग्या भवति सा मुने ।। २१ ।।\nन सा श्रीत्यभिमन्तव्या कन्या सा पाल्यते गृहे ।।\nपरार्थं या सुहृन्मित्रभृत्यैर्नैवोपभुज्यते ।। २२ ।।\nशक्रस्यैतद्वचः श्रुत्वा बृहस्पतिरुदारधीः ।।\nकथयामास संचिंत्य शुभं श्रीपञ्चमीव्रतम् ।। २३ ।।\nयत्पुरा कस्यचित्प्रोक्तं व्रतानामुत्तमं व्रतम् ।।\nतदस्मै कथयामास सरहस्यमशेषतः ।। २४ ।।\nतच्छ्रुत्वा कर्तुमारब्धं सुरेशेन सुरैस्तथा ।।\nदैत्यदानवगंधर्वैर्यक्षैः प्रक्षीणकल्मषैः ।। २५ ।।\nसिद्धैः प्रसिद्धचरितैर्विष्णुना प्रभविष्णुना ।।\nब्राह्मणैर्ब्रह्मतत्त्वज्ञैः समर्थैः पार्थिवैः सह ।। २६ ।।\nकैश्चित्सात्त्विकभावेन राजसेनापरैरपि ।।\nतामसेन तथा कैश्चित्कृतं व्रतमिदं तथा ।। २७ ।।\nव्रते समाप्ते भूयिष्ठे निष्ठया परया प्रभो ।।\nदेवानां दानवानां च युद्धमासीदथोद्धतम् ।। २८ ।।\nनिर्मथ्य भुजवीर्येण सागरं सरितां पतिम्।।\nसमाहरामो ह्यमृतं हिताय त्रिदिवौकसाम् ।। २९ ।।\nइत्येवं समयं कृत्वा ममंथुर्वरुणालयम् ।।\nमंथानं मंदरं कृत्वा नेत्रं कृत्वा तु वासुकिम् ।। 4.37.३० ।।\nमथ्यमानजलाज्जातश्चन्द्रः शीतांशुरुज्ज्वलः ।।\nअनंतरं समुत्पन्ना लक्ष्मीः क्षीराब्धिमध्यतः ।। ३१ ।।\nतया विलोकिताः सर्वे दैत्यदानवसत्तमाः ।।\nआलोक्य सा जगामाशु विष्णोर्वक्षःस्थलं शुभम् ।। ३२ ।।\nविधिना विष्णुना चीर्णं व्रतं तेनाब्धिसंभवा ।।\nशरीरस्था बभूवास्य विभ्रमोद्भ्रांतलोचना ।। ३३ ।।\nकिं च राजसभावेन शक्रेणैतत्कृतं यतः ।।\nततस्त्रिभुवनैश्वर्यं प्राप्तं तेन महर्द्धिकम् ।। ३४ ।।\nतमसावृतचित्तैस्तु संचीर्णं दैत्यदानवैः ।।\nतेन तेषामथैश्वर्यं दृष्टनष्टमभूत्किल ।।३५।।\nएवं सश्रीकमभवत्सदेवासुरमानुषम् ।।\nजरच्च जगतां श्रेष्ठ व्रतस्यास्य प्रभावतः ।। ३६ ।।\n।। युधिष्ठिर उवाच ।। ।।\nकथमेतद्व्रतं कृष्ण क्रियते मनुजैः कदा ।।\nप्रारभ्यते पार्यते च सर्वं वद यदूत्तम ।। ३७ ।।\n।। श्रीकृष्ण उवाच ।। ।।\nमार्गशीर्षे सिते पक्षे पंचम्यां पतगोदये ।।\nउपवासस्य नियमं कुर्यादाशु सुहृद्धृदि ।। ३८ ।।\nस्वर्णरौप्यारकूटोत्था ताम्रमृत्काष्ठजाथ वा ।।\nचित्रपट्टगतां देवीं लक्ष्मीं क्ष्मापाल कारयेत् ।। ३९ ।।\nपद्महस्तां पद्मवर्णां पद्मां पद्मदलेक्षणाम् ।।\nदिग्गजेन्द्रैः स्नाप्यमानां कांचनैः कलशोत्तमैः ।। 4.37.४० ।।\nततो यामत्रये जाते निम्नगायां गृहेऽथ वा ।।\nस्नानं कुर्यादसंभ्रातं शक्रवदुपचारतः ।। ४१ ।।\nदेवान्पितॄंश्च संतर्प्य ततो देवगृहं व्रजेत् ।।\nतत्रस्थां पूजयेद्देवीं पुष्पै स्तत्कालसंभवैः ।। ४२ ।।\nचपलायै नमः पादौ चंचलायै च जानुनी ।।\nकटिं कमलवासिन्यै नाभिं ख्यात्यै नमोनमः ।। ४३ ।।\nस्तनौ मन्मथवासिन्यै ललितायै भुजद्वयम् ।।\nउत्कंठितायै कण्ठं च माधव्यै मुखमण्डलम् ।। ४४ ।।\nनमः श्रियै शिरः पूज्य दद्यान्नैवेद्यमादरात् ।।\nफलानि च यथालाभं विरूढान्धान्यसंचयान् ।। ४५ ।।\nततः सुवासिनी पूज्या कुसुमैः कुंकुमेन च ।।\nभोजयेन्मधुरान्नेन प्रणिपत्य विसर्जयेत् ।। ४६ ।।\nततस्तु तंडुलप्रस्थं घृतपात्रेण संयुतम् ।।\nब्राह्मणाय प्रदातव्यं श्रीशः संप्रीयतामिति ।। ४७ ।।\nनिर्वर्त्य तदशेषेण ततो भुञ्जीत वाग्यतः ।।\nमासानुमासं कर्तव्यं विधिनानेन भारत ।। ४८ ।।\nश्रीर्लक्ष्मीः कमला संपदुमा नारायणी तदा ।।\nपद्मा धृतिः स्थितिः पुष्टिर्ऋद्धिः सिद्धिर्यथाक्रमम् ।।\nमासानुमास राजेन्द्र प्रीयतामिति कीर्तयेत् ।। ४९ ।।\nततश्च द्वादशे मासि संप्राप्ते पंचमे दिने ।।\nवस्त्रमंडपिकां कृत्वा पुष्पगन्धाधिवासिताम् ।। ।। 4.37.५० ।।\nशय्यायां स्थापयेल्लक्ष्मीं सर्वोपस्करसंयुताम् ।।\nमौक्तिकाष्टकसंयुक्तां नेत्रपट्टावृतस्तनीम् ।। ५१ ।।\nसप्तधान्यसमोपेतां रसधातुसमन्विताम्।।\nपादुकोपानहच्छत्रभाजनासनसत्कृताम्।।५२।।\nदद्यात्संपूज्य विधिवद्ब्राह्मणाय कुटुम्बिने।।\nव्यासाय वेदविदुषे यस्य वा रोचते स्वयम्।।\nसोपस्करां सवत्सां च धेनुं दत्त्वा क्षमापयेत्।।५३।।\nक्षीराब्धिमथनोद्भूते विष्णोर्वक्षःस्थलालये ।।\nसर्वकामप्रदे देवि ऋद्धिं यच्छ नमोऽस्तु ते ।।५४।।\nततः सुवासिनीः पूज्य वस्त्रैराभरणैः शुभैः ।।\nभोजयित्वा स्वयं पश्चाद्भुञ्जीत सह बन्धुभिः ।। ५५ ।।\nएवं यः कुरुते पार्थ भक्त्या श्रीपञ्चमीव्रतम्।।\nतस्य श्रीर्भवने भाति कुलानामेकविंशतिः ।। ५६ ।।\nनारी वा कुरुते या तु प्राप्यानुज्ञां स्वभर्तृतः ।।\nसुभगा दर्शनीया च बहुपुत्रा च जायते ।।५७।।\nश्रीपञ्चमीव्रतमिदं दयितं मुरारेर्भक्त्या समाचरति पूज्यभृगोस्तनूजाम् ।।\nराज्यं निजं स भुवि भव्यजनोपभोगान्भुक्त्वा प्रयाति भुवनं मधुसूदनस्य।।५८।।"
  }
]
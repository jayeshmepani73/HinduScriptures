[
  {
    "text": "।। युधिष्ठिर उवाच ।। ।।\nअम्बुपूर्णतडागेषु महातोयाशयेषु च ।।\nकस्यार्थं सम्प्रयच्छंति कृष्णैताः कुलयोषितः ।। १ ।।\n।। श्रीकृष्ण उवाच ।। ।\nमासि भाद्रपदे प्राप्ते शुक्ले भूततिथौ नृप ।।\nतडागपाल्यां दातव्यं वरुणायार्घ्यमुत्तमम् ।। २ ।।\nब्राह्मणैः क्षत्रियैर्वैश्यैः शूद्रैः स्त्रीभिस्तथैव च ।।\nतस्मिन्दिने भक्तिनम्रैर्देयादर्घ्यं युधिष्ठिर ।। ३ ।।\nपुष्पैः फलैस्तथा वस्त्रैर्दीपालक्तकचन्दनैः ।।\nअनग्निपाकोसिद्धान्नैस्तिलतण्डुलमिश्रकैः ।। ४ ।।\nखर्जूरैर्नालिकेरैश्च बीजपूर्णारकैस्तथा ।।\nद्राक्षादाडिमपूगैश्च त्रपुसैश्चापि पूजयेत् ।। ५ ।।\nआलिख्य मण्डले देवं वरुणं वारुणीयुतम् ।।\nमंत्रेणानेन राजेन्द्र पूजयेद्भक्तिभावतः ।। ।। ६ ।।\nवरुणाय नमस्तुभ्यं नमस्ते यादसांपते ।।\nअपांपते नमस्तेऽस्तु रसानांपतये नमः ।। ७ ।।\nमा क्लेदं मा च दौर्गंध्यं विरस्यं मा मुखेऽस्तु मे ।।\nवरुणो वारुणीभर्ता वरदोऽस्तु सदा मम ( स्वाहा) ।। ८ ।।\nएवं यः पूजयेद्भक्त्या वरुणं वरुणालयम् ।।\nमध्याह्ने सरसि स्नात्वा नग्निपाकी व्रती नृप ।। ९ ।।\nचातुर्वर्ण्यथ वै नारी व्रतेनानेन पांडव ।।\nनैवेद्यं ब्राह्मणे देयं यन्नैवेद्ये प्रकल्पितम् ।। 4.91.१० ।।\nएवं यः कुरुते पार्थ पालीव्रतमुत्तमम् ।।\nतत्क्षणात्सर्वपापेभ्यो मुच्यते नात्र संशयः ।। ११ ।।\nसंरुद्धशुद्धसलिलातिबलां विशालां पालीमुपेत्य बहुभिस्तरुभिः कृतालीम् ।।\nये पूजयंति वरुणं सहितं समुद्रैस्तेषां गृहे भवति भूतिरलब्धनाशा ।। १२ ।।"
  }
]
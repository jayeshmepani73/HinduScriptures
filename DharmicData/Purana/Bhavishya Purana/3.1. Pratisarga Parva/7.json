[
  {
    "text": "।। सूत उवाच ।। ।।\nचित्रकूटगिरेर्देशे परिहारो महीपतिः ।।\nकलिंजरपुरं रम्यमक्रोशायतनं स्मृतम् ।। १ ।।\nअध्यास्य बौद्धहंता स सुखितोभवदूर्जितः ।।\nराजपुत्राख्यदेशे च चपहानिर्महीपतिः ।। २ ।।\nअजमेरपुरं रम्यं विधिशोभासमन्वितम् ।।\nचातुर्वर्ण्ययुतं दिव्यमध्यास्य सुखितोऽभवत् ।। ३ ।।\nशुक्लो नाम महीपालो गत आनर्तऽमंडले ।।\nद्वारकां नाम नगरीमध्यास्य सुखितोऽभवत् ।। ४ ।। ।\n।। शौनक उवाच ।।\nतेषामग्न्युद्भवानां च ये भूपा राज्यसत्कृताः ।।\nतान्मे ब्रूहि महाभाग सूतो वाक्यमथाब्रवीत् ।। ५ ।।\nगच्छध्वं ब्राह्मणाः सर्वे योगनिद्रावशो ह्यहम् ।।\nतच्छुत्वा मुनयः सर्वे विष्णोर्ध्यानं प्रचक्रिरे ।। ६ ।।\nपूर्णे द्वे च सहस्रान्ते सूतो वचनमब्रवीत् ।।\nसप्तत्रिंशशते वर्षे दशाब्दे चाधिके कलौ ।। ७ ।।\nप्रमरो नाम भूपालः कृतं राज्यं च षट्समाः।।\nमहामदस्ततो जातः पितुरर्धं कृतं पदम् ।।८।।\nदेवापिस्तनयस्तस्य पितु स्तुल्यं कृतं पदम् ।।\nदेवदूतस्तस्य सुतः पितुस्तुल्यं स्मृतं पदम् ।। ९ ।।\nतस्माद्गंधर्वसेनश्च पंचाशदब्दभूपदम् ।।\nकृत्वा च स्वसुतं शंखमभिषिच्य वनं गतः ।। 3.1.7.१० ।।\nशंखेन तत्पदं प्राप्तं राज्यं त्रिंशत्समाः कृतम् ।।\nदेवांगना वीरमती शक्रेण प्रेषिता तदा ।। ११ ।।\nगंधर्वसेनं संप्राप्य पुत्ररत्नमजीजनत् ।।\nसुतस्य जन्मकाले तु नभसः पुष्पवृष्टयः ।। १२ ।।\nपेतुर्दुंदुभयो नेदुर्वांति वाताः सुखप्रदाः ।।\nशिवदृष्टिर्द्विजो नाम शिष्यैस्सार्द्धं वनं गतः ।। १३ ।।\nविंशद्भिः कर्मयोगं च समाराध्य शिवोऽभवत् ।।\nपूर्णे त्रिंशच्छते वर्षे कलौ प्राप्ते भयंकरे ।। १४ ।।\nशकानां च विनाशार्थमार्यधर्मविवृद्धये ।।\nजातश्शिवाज्ञया सोऽपि कैलासाद्गुह्यकालयात् ।। १५।।\nविक्रमादित्यनामानं पिता कृत्वा मुमोद ह ।।\nस बालोऽपि महाप्राज्ञः पितृ मातृप्रियंकरः ।। १६ ।।\nपञ्चवर्षे वयःप्राप्ते तपसोऽर्थे वनं गतः ।।\nद्वादशाब्दं प्रयत्नेन विक्रमेण कृतं तपः ।। १७ ।।\nपश्चादम्बावतीं दिव्यां पुरीं यातः श्रियान्वितः ।।\nदिव्यं सिंहासनं रम्यं द्वात्रिंशन्मूर्तिसंयुतम् ।। १८ ।।\nशिवेन प्रेषितं तस्मै सोपि तत्पदमग्रहीत् ।।\nवैतालस्तस्य रक्षार्थं पार्वत्या निर्मितो गतः ।। १९ ।।\nएकदा स नृपो वीरो महाकालेशश्वरस्थलम् ।।\nगत्वा सम्पूजयामास देवदेवं पिनाकिनम् ।। 3.1.7.२० ।।\nसभा धर्ममयी तत्र निर्मिता व्यूहविस्तरा ।।\nनानाधातुकृतस्तम्भा नानामणिविभूषिता ।।२१।।\nनानाद्रुमलताकीर्णा पुष्पवल्लीभिरन्विता ।।\nतत्र सिंहासनं दिव्यं स्था पितं तेन शौनक ।। २२ ।।\nआहूय ब्राह्मणान्मुख्यान्वेदवेदांगपारगान् ।।\nपूजयित्वा विधानेन धर्मगाथामथाऽशृणोत् ।। २३ ।।\nएतस्मिन्नन्तरे तत्र वैतालो नाम देवता ।।\nस कृत्वा ब्राह्मणं रूप जयाशीर्भिः प्रशस्य तम् ।। २४ ।।\nउपविश्यासने विप्रो राजानमिदमब्रवीत् ।।\nयदि ते श्रवणे श्रद्धा विक्रमादित्यभूपते ।। २५ ।।\nवर्णयामि महाख्यानमितिहाससमुच्चयम् ।। २६ ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापर पर्याये कलियुगसंभूतरविशशिवंशभूपवर्णनं नाम सप्तमोऽध्यायः ।। ७ ।।\nइति प्रथमखंडः संपूर्णः ।। १ ।।"
  }
]
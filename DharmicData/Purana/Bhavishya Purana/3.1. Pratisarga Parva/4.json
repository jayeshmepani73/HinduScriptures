[
  {
    "text": "।। शौनक उवाच ।। ।।\nकथं यज्ञः कृतस्तेन प्रद्योतेन विचक्षण ।।\nसर्वं कथय मे तात त्रिकालज्ञ महामुने ।। १ ।।\n।। सूत उवाच ।। ।।\nएकदा हस्तिनगरे प्रद्योतः क्षेमकात्मजः ।।\nआस्थितः स कथामध्ये नारदोऽभ्यागमत्तदा ।। २ ।।\nतं दृष्ट्वा हर्षितो राजा पूजयामास धर्मवित् ।।\nसुखोपविष्टः स मुनिः प्रद्योतं नृपमब्रवीत् ।। ३ ।।\nम्लेच्छैर्हतस्तव पिता यमलोकमतो गतः ।।\nम्लेच्छयज्ञप्रभावेण स्वर्गतिर्भविता हि सः ।।४।।\nतच्छ्रुत्वा क्रोधताम्राक्षो ब्राह्मणान्वेदवित्तमान् ।।\nआहूय स कुरुक्षेत्रे म्लेच्छयज्ञं   समारभत् ।। ५ ।।\nयज्ञकुंडं चतुष्कोणं योजनान्येव षोडश ।।\nरचित्वा देवता ध्यात्वा म्लेच्छांश्च जुहुयान्नृपः ।। ६ ।।\nहारहूणान्बर्बरांश्च गुरुंडांश्च शकान्खसान् ।।\nयवनान्पल्लवांश्चैव रोमजान्खरसंभवान् ।। ७ ।।\nद्वीप स्थितान्कामरूश्च चीनान्सागरमध्यगान्।।\nप्राहूय भस्मसात्कुर्वन्वेदमंत्रप्रभावतः ।। ८ ।।\nब्राह्मणान्दक्षिणां दत्त्वा अभिषेकमकारयत् ।।\nक्षेमको नाम नृपतिः स्वर्गलोकं ततो गतः ।। ९ ।।\nम्लेच्छहंता नाम तस्य विख्यातं भुवि सर्वतः ।।\nराज्यं दशसहस्राब्दं कृतं तेन महात्मना ।। 3.1.4.१० ।।\nस्वर्गलोकं गतो राजा तत्पुत्रो वेदवान्स्मृतः।।\nद्विसहस्रं कृतं राज्यं तदा म्लेच्छः कलिः स्वयम् ।।\nनारायणं पूजयित्वा दिव्यां स्तुतिमथाकरोत् ।। ।। ११ ।।\n।। कलिरुवाच ।। ।।\nनमोऽनंताय महते सर्वकालप्रवर्तिने ।। १२ ।।\nचतुर्युगकृते तुभ्यं वासुदेवाय साक्षिणे ।।\nदशावताराय हरे नमस्तुभ्यं नमोनमः ।।१३।।\nनमः शक्त्यवताराय रामकृष्णाय ते नमः ।।\nनमो मत्स्यावताराय महते गौरवासिने ।। १४ ।।\nनमो भक्तावताराय कल्पक्षेत्रनिवासिने ।।\nराज्ञा वेदवता नाथ मम स्थानं विनाशितम् ।।\nमम प्रियस्य म्लेच्छस्य तत्पित्रा वंशनाशनम् ।। १५ ।।\n।। सूत उवाच ।। ।।\nइति स्तुतस्तु कलिना म्लेच्छस्य सह भार्यया ।।१६।।\nप्राप्तवान्स हरिः साक्षाद्भगवान्भक्तवत्सलः ।।\nकलिं प्रोवाच स हरिर्युष्मदर्थे युगोत्तमम् ।। १७ ।।\nबहुरूपमहं कृत्वा तवेच्छां पूरयाम्यहम् ।।\nआदमो नाम पुरुषः पत्नी हव्यवती तथा ।। १८ ।।\nविष्णुकर्दमतो जातौ .म्लेच्छवंशप्रवर्धनौ ।।\nहरिस्त्वन्तर्दधे तत्र कलिरानंदसंकुलः ।। १९ ।।\nगिरिं नीलाचलं प्राप्य किंचित्कालमवासयत् ।।\nपुत्रो वेदवतो जातः सुनंदो नाम भूपतिः ।। 3.1.4.२० ।।\nपितुस्तुल्यं कृतं राज्यमनपत्यो मृतिं गतः ।।\nआर्यदेशाः क्षीणवंतो म्लेच्छवंशा बलान्विताः ।। २१ ।।\nभविष्यंति भृगुश्रेष्ठ तस्माच्च तुहिनाचलम् ।।\nगत्वा विष्णुं समाराध्य गमिष्यामो हरेः पदम् ।। २२ ।।\nइति श्रुत्वा द्विजाः सर्वे नैमिषारण्यवासिनः ।।\nअष्टाशीतिसहस्राणि गतास्ते तुहिनाचलम् ।। २३ ।। ।।\nविशालायां समासाद्य विष्णुगाथां प्रचक्षिरे ।।\nइति व्यासेन कथितं वाक्यं कलिविशारदम् ।।\nश्रोतारं स मनः कृत्वा भविष्यं समुदीरयत् ।। २४ ।।\n।। व्यास उवाच ।। ।।\nमनः शृणु ततो गाथां भावी सूतेन वर्णिताम् ।।\nकलेर्युगस्य पूर्णां तां तच्छ्रुत्वा तृप्तिमावह ।। २५ ।। ।।\n।। सूत उवाच ।। ।।\nषोडशाब्दसहस्रे च शेषे तद्द्वापरे युगे ।।\nबहुकीर्तिमती भूमिरार्यदेशस्य कीर्तिता ।।२६।।\nक्वचिद्विप्राः स्मृता भूपाः क्वचिद्राजन्यवंशजाः ।।\nक्वचिद्वैश्याः क्वचिच्छूद्राः कुत्रचिद्वर्णसंकराः।।२७।।\nद्विशताष्टसहस्रे द्वे शेषे तु द्वापरे युगे ।।\nम्लेच्छदेशस्य याभूमिर्भविता कीर्तिमालिनी ।। २८ ।।\nइंद्रियाणि दमित्वा यो ह्यात्मध्यानपरायणः ।।\nतस्मादादमनामासौ पत्नी हव्यवती स्मृता ।। २९ ।।\nप्रदाननगरस्यैव पूर्वभागे महावनम् ।।\nईश्वरेण कृतं रम्यं चतुःक्रोशायतं स्मृतम् ।। 3.1.4.३० ।।\nपापवृक्षतले गत्वा पत्नीदर्शनतत्परः ।।\nकलिस्तत्रागतस्तूर्णं सर्परूपं हि तत्कृतम्।। ।। ३१ ।।\nवंचिता तेन धूर्तेन विष्ण्वाज्ञा भंगतां गता ।।\nखादित्वा तत्फलं रम्यं लोकमार्गप्रदं पतिः ।। ३२ ।।\nउदुंबरस्य पत्रैश्च ताभ्यां वाय्वशनं कृतम् ।।\nसुताः पुत्रास्ततो जाताः सर्वे म्लेच्छा बभूविरे ।। ३३ ।।\nत्रिंशोत्तरं नवशतं तस्यायुः परिकीर्तितम् ।।\nफलानां हवनं कुर्वन्पत्न्या सह दिवं गतः ।। ३४ ।।\nतस्माज्जातः सुतः श्रेष्ठः श्वेतनामेति विश्रुतः ।।\nद्वादशोत्तरवर्षं च तस्यायुः परिकीर्तितम् ।। ३५ ।।\nअनुहस्तस्य तनयः शतहीनं कृतं पदम् ।।\nकीनाशस्तस्य तनयः पितामहसमं पदम् ।। ३६ ।।\nमहल्ललस्तस्य सुतः पंचहीनं शतं नव ।।\nतेन राज्यं कृतं तत्र तस्मान्मानगरं  स्मृतम् ।। ३७ ।।\nतस्माच्च विरदो जातो राज्यं षष्ट्युत्तरं समाः ।।\nज्ञेयं नवशतं तस्य स्वनाम्ना नगरं कृतम् ।। ३८ ।।\nहनूकस्तस्य तनयो विष्णु भक्तिपरायणः ।।\nफलानां हवनं कुर्वंस्तत्त्वं ह्यसि जयन्सदा।।३९।।\nत्रिशतं पंचषष्टिश्च राज्यं वर्षाणि तत्स्मृतम् ।।\nसदेहः स्वर्गमायातो म्लेच्छधर्मपरायणः।।3.1.4.४०।।\nआचारश्च विवेकश्च द्विजता देवपूजनम्।।\nकृतान्येतानि तेनैव तस्मान्म्लेच्छः स्मृतो बुधैः ।।४१।।\nविष्णुभक्त्यग्निपूजा च ह्यहिंसा च तपो दमः ।।\nधर्माण्येतानि मुनिभिर्म्लेच्छानां हि स्मृतानि वै ।। ४२ ।।\nमतोच्छिलस्तस्य सुतो हनुकस्यैव भार्गव।।\nराज्यं नवशतं तस्य सप्ततिश्च स्मृताः समाः ।।४३।।\nलोमकस्तस्य तनयो राज्यं सप्तशतं समाः ।।\nसप्तसप्ततिरेवास्य तत्पश्चात्स्वर्गतिं गतः ।।४४।।\nतस्माज्जातः सुतो न्यूहो निर्गतस्तूह एव सः ।।\nतस्मान्न्यूहः स्मृतः प्राज्ञै राज्यं पंचशतं कृतम् ।। ४५ ।।\nसीमः शमश्च भावश्च त्रयः पुत्रा बभूविरे ।।\nन्यूहः स्मृतो विष्णुभक्तस्सोऽहं ध्यानपरायणः ।। ४६ ।।\nएकदा भगवान्विष्णुस्तत्स्वप्ने तु समागतः ।। ४७ ।।\nवत्स न्यूह शृणुष्वेदं प्रलयः सप्तमेऽहनि ।।\nभविता त्वं जनैस्सार्धं नावमारुह्य सत्वरम् ।। ४८ ।।\nजीवनं कुरु भक्तेषु सर्वश्रेष्ठो भविष्यसि ।।\nतथेति मत्वा स मुनिर्नावं कृत्वा सुपुष्टिताम् ।। ४९ ।।\nहस्तत्रिशतलम्बां च पंचाशद्धस्तविस्तृताम् ।।\nत्रिंशद्धस्तोच्छ्रितां रम्यां सर्वजीवसमन्विताम् ।। 3.1.4.५० ।।\nआरुह्य स्वकुलैस्सार्द्धं विष्णुध्यानपरोऽभवत् ।।\nसांवर्तको मेघगणो महेंद्रेण समन्वितः ।। ५१ ।।\nचत्वारिंशद्दिनान्येव महावृष्टिमकारयत् ।।\nसर्वं तु भारतं वर्षं जलैः प्लाव्य तु सिंधवः ।। ५२ ।।\nचत्वारो मिलिताः सर्वे विशालायां न चागताः ।।\nअष्टाशीतिसहस्राणि मुनयो ब्रह्मवादिनः ।। ५३ ।।\nन्यूहश्च स्वकुलैस्सार्धं शेषास्सर्वे विनाशिताः ।।\nतदा च मुनयस्सर्वे विष्णुमायां प्रतुष्टुवुः ।। ५४ ।।\n।। मुनय ऊचुः ।। ।।\nनमो देव्यै महाकाल्यै देवक्यै च नमोनमः ।।\nमहालक्ष्म्यै विष्णुमात्रे राधा देव्यै नमोनमः ।। ५५ ।।\nरेवत्यै पुष्पवत्यै च स्वर्णवत्यै नमोनमः ।।\nकामाक्षायै च मायायै नमो मात्रे नमोनमः ।। ५६ ।।\nमहावातप्रभावेन महा मेघरवेण च ।।\nजलधाराभिरुग्राभिर्भयं जातं हि दारुणम् ।।५७।।\nतस्माद्भयाद्भैरवि त्वमस्मान्संरक्ष किंकरान् ।।\nतदा प्रसन्ना सा देवी जलं शांत तया कृतम् ।। ५८ ।।\nअब्दांतरे मही सर्वा स्थली भूत्वा प्रदृश्यते ।।\nआराच्च शिषिणा नाम हिमाद्रेस्तटभूमयः ।। ५९ ।।\nन्यूहस्तत्र स्थितो नावमारुह्य स्वकुलैस्सह ।।\nजलांते भूमिमागत्य तत्र वासं करोति सः ।। 3.1.4.६० ।।\nइति श्रीभविष्ये महापुराणे प्रतिसर्गपर्वणि चतुर्युगखण्डापरपर्याये द्वापरनृपोपाख्यानं नाम चतुर्थोऽध्यायः ।। ४ ।।"
  }
]
[
  {
    "text": "।। शौनक उवाच ।। ।।\nब्रह्मावर्ते कथं म्लेच्छा न प्राप्ताः कारणं वद।।\nसूतः प्राह शृणुष्वेदं सरस्वत्याः प्रभावतः ।।१।।\nम्लेच्छाः प्राप्ता न तत्स्थाने काश्यपो नाम वै द्विजः ।।\nकलौ प्राप्ते सहस्राब्दे स्वर्गात्प्राप्तः सुराज्ञया ।। २ ।।\nआर्यावती च तत्पत्नी दश पुत्रानकल्मषान् ।।\nकाश्यपात्सा लब्धवती तेषां नामानि मे शृणु ।। ३ ।।\nउपाध्यायो दीक्षितश्च पाठकः शुक्लमिश्रकौ ।।\nअग्निहोत्री द्विवेदी च त्रिवेदी पाण्ड्य एव च ।। ४ ।।\nचतुर्वेदीति कथिता नामतुल्यगुणाः स्मृताः ।।\nतेषां मध्ये काश्यपश्च सर्वज्ञानमसमन्वितः ।। ५ ।।\nकाश्मीरे प्राप्तवान्सोऽपि जगदम्बां सरस्वतीम् ।।\nतुष्टाव पूजनं कृत्वा रक्तपुष्पैस्त्वथाक्षतैः ।। ६ ।।\nधूपैर्दीपैश्च नैवेद्यैः पुष्पांजलिसमन्वितः।।७।\n।। काश्यप उवाच ।। ।।\nमातः शंकरदयिते मयि ते करुणा कुतो नास्ति।।\nभोऽसि त्वं जगदंबा जगतः किं मां बहिर्न यसि ।।८।।\nदेवि त्वं सुरहेतोर्धर्मद्रोहिणमाशु हंसि मातः ।।\nउत्तमसंस्कृतभाषां त्वं कुरु म्लेच्छांश्च मोहयेः शीघ्रम् ।। ९ ।।\nअंब त्वं बहुरूपा हुंकारा द्धूम्रलोचनं हसि ।।\nभीमं दुर्गा दैत्यं हत्वा जगतां सुखं नयसि ।। 3.1.6.१० ।।\nदंभं मोहं घोरं गर्वं हत्वा सदा सुखं शेषे ।।\nबोधय मातर्जगतो दुष्टान्नष्टा न्कुरु त्वं वै ।।\nतदा प्रसन्ना सा देवी भो मुनेस्तस्य मानसे ।। ११ ।।\nवासं कृत्वा ददौ ज्ञानं मिश्रदेशे मुनिर्गतः ।।\nसर्वान्म्लेच्छान्मोहयित्वा कृत्वाथ तान्द्विजन्मनः ।। १२ ।।\nसंख्यादशसहस्रं च नरवृन्दं द्विजन्मनाम् ।।\nद्विसहस्रं स्मृता वैश्याः शेषाः शूद्रसुताः स्मृताः ।। १३ ।।\nतैः सार्द्धमार्यदेशे स सरस्वत्याः प्रसादतः ।।\nअवसद्वै मुनिश्रेष्ठो मुनिकार्यरतः सदा ।। १४ ।।\nतेषामार्यसमूहानां देव्याश्च वरदानतः ।।\nवृद्धिर्भवति बहुला चतुष्कोटिनराः स्त्रियः ।। १५ ।।\nतेषां पुत्राश्च पौत्राश्च तद्भूपः काश्यपो मुनिः ।।\nविंशोत्तरशतं वर्षं तस्य राज्यं प्रकीर्तितम् ।। १६ ।।\nराज्यपुत्राख्यदेशे च शूद्राश्चाष्टसहस्रकाः ।।\nतेषां भूपश्चार्यपृथुस्तस्माज्जातस्स मागधः ।। १७ ।।\nमागधं नाम तत्पुत्रमभिषिच्य ययौ मुनिः ।।\nइति श्रुत्वा भृगुश्रेष्ठः शौनको हर्षमागतः ।। १८ ।।\nसूतं पौराणिकं नत्वा विष्णुध्यानपरोऽभवत् ।।\nपुनश्च श्रुतिवर्षान्ते बोधिता मुनयस्तथा ।। १९।।\nनित्यनैमित्तिकं कृत्वा पप्रच्छुरिदमादरात् ।।\nलोमहर्षण मे ब्रूहि के राजानश्च मागधात् ।।\nकलौ राज्यं कृतं यैस्तु व्यासशिष्य वदस्व नः ।।3.1.6.२०।।\n।। सूत उवाच ।। । ।। ।।\nमागधो मागधे देशे प्राप्तवान्काश्यपात्मजः।।२१।।\nपितृराज्यं स्मृतं तेन त्वार्यदेशः पृथक्कृतः।।\nपाञ्चालात्पूर्वतो देशो मागधः परिकीर्तितः ।। २२ ।।\nआग्नेय्यां च कलिंगश्च तथावन्तस्तु दक्षिणे ।।\nआनर्तदेशा नैर्ऋत्यां सिंधुदेशस्तु पश्चिमे ।। २१ ।।\nवायव्यां कैकयो देशो मद्रदेशस्तथोत्तरे ।।\nईशाने चैव कोणिन्दश्चार्यदेशश्च तत्कृतः ।।२४।।\nदेशनाम्ना तस्य सुता मगधस्य महात्मनः ।।\nतेभ्योंशानि प्रदत्तानि तत्पश्चात्क्रतुमुद्वहन् ।।२५।।\nबलभद्रस्तदा तुष्टो यज्ञभावेन भावितः ।।\nशिशुनागः क्रतोर्जातो बलभद्रांशसंभवः ।।२६।।\nशतवर्षं कृतं राज्यं काकवर्मा सुतोऽभवत् ।।\nतद्राज्यं नवतिवर्षं क्षेमधर्मा ततोऽभवत् ।। २७ ।।\nअशीतिवर्षं राज्यं तत्क्षेत्रौजास्तत्सुतोऽभवत् ।।\nदशहीनं कृतं राज्यं वेदमिश्रस्ततोऽभवत् ।। २८ ।।\nदशहीनं कृतं राज्यं ततोऽजातरिपुस्सुतः ।।\nदशहीनं कृतं राज्यं दर्भकस्तनयोऽभवत् ।। २९ ।।\nदशहीनं कृतं राज्यमुदयाश्वस्ततोऽभवत् ।।\nदशहीनं कृतं राज्यं नंदवर्धन एव तत् ।। 3.1.6.३० ।।\nदशहीनं कृतं राज्यं तस्मान्नंदसुतोऽभवत् ।।\nपितुस्तुल्यं कृतं राज्यं शूद्रीगर्भसमुद्भवः ।। ३१ ।।\nनन्दाज्जातः प्रनन्दश्च दशवर्षं कृतं पदम् ।।\nतस्माजातः परानन्दः पितुस्तुल्यं कृतं पदम् ।। ३२ ।।\nतस्माज्जातस्समानंदो विंशद्वर्षं कृतं पदम् ।।\nतस्माजातः प्रियानंदः पितुस्तुल्यं कृतं पदम् ।। ३३ ।।\nदेवानंदस्तस्य सुतः पितुस्तुल्यं कृतं पदम् ।।\nयज्ञभंगः सुतस्तस्मात्पितुरर्द्धं कृतं पदम् ।। ३४।।\nमौर्यानंदस्तस्य सुतः पितुस्तुल्यं कृतं पदम् ।।\nमहानन्दस्ततो जातः पितुस्तुल्यं कृतं पदम् ।। ३५ ।।\nएतस्मिन्नेव काले तु कलिना संस्मृतो हरिः ।।\nकाश्यपादुद्भवो देवो गौतमो नाम विश्रुतः ।। ३६ ।।\nबौद्धधर्मं च संस्कत्य पट्टणे प्राप्तवान्हरिः ।।\nदशवर्षं कृतं राज्यं तस्माच्छाक्यमुनिः स्मृतः ।। ३७ ।।\nविंशद्वर्षं कृतं राज्यं तस्माच्छुद्धोदनोऽभवत् ।।\nत्रिंशद्वर्षं कृतं राज्यं शाक्य सिंहस्ततोऽभवत् ।। ३८ ।।\nशताद्रौ द्विसहस्रेऽब्दे व्यतीते सोऽभवन्नृपः ।।\nकलेः प्रथमचरणे वेदमार्गो विनाशितः ।। ३९ ।।\nषष्टिवर्षं कृतं राज्यं सर्वबौद्धा नराः स्मृताः।।\nनरेषु विष्णुर्नृपतिर्यथा राजा तथा प्रजाः।।3.1.6.४०।।\nविष्णोर्वीर्यानुसारेण जगद्धर्मः प्रवर्त्तते ।।\nतस्मिन्हरौ ये शरणं प्राप्ता मायापतौ नराः ।। ४१ ।।\nअपि पापसमाचारा मोक्षवंतः प्रकीर्तिताः ।।\nशक्यसिंहाद्बुद्धसिंहः पितुरर्थं कृतं पदम् ।। ४२ ।।\nचंद्रगुप्तस्तस्य सुतः पौरसा धिपतेः सुताम् ।।\nसुलूवस्य तथोद्वाह्य यावनीबौद्धतत्परः ।। ४३ ।।\nषष्टिवर्षं कृतं राज्यं बिंदुसारस्ततोऽभवत् ।।\nपितृस्तुल्य कृतं राज्यमशोकस्तनयोऽभवत् ।।४४।।\nएतस्मिन्नेव काले तु कान्यकुब्जो द्विजोत्तमः ।।\nअर्बुदं शिखरं प्राप्य ब्रह्महोममथाकरोत् ।।४५।।\nवेदमंत्रप्रभावाच्च जाताश्चत्वारि क्षत्रियाः ।।\nप्रमरस्सामवेदी च चपहानिर्यजुर्विदः।।४६।।\nत्रिवेदी च तथा शुक्लोथर्वा स परिहारकः ।।\nऐरावतकुले जातान्गजानारुह्य ते पृथक् ।।४७।।\nअशोकं स्ववशं चकुस्सर्वे बौद्धा विनाशिताः ।।\nचतुर्लक्षाः स्मृता बौद्धाः दिव्यशस्त्रैः प्रहारिताः ।। ४८ ।।\nअवन्ते प्रमरो भूपश्चतुर्योजनविस्तृताम् ।।\nअम्बावतीं नाम पुरीमध्यास्य सुखितोऽभवत् ।। ४९ ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कलियुगभूपवर्णनो पाख्याने षष्ठोध्यायः ।। ६ ।।"
  }
]
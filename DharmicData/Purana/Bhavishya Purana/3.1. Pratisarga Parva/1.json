[
  {
    "text": "।। ।। श्रीगणेशाय नमः ।। ।।\nनारायणं नमस्कृत्य नरं चैव नरोत्तमम् ।।\nदेवीं सरस्वतीं व्यासं ततो जयमुदीरयेत् ।।१।।\n।। शौनक उवाच ।। ।।\nभविष्याख्ये महाकल्पे ब्रह्मायुषि परार्द्धके ।।\nप्रथमेऽब्देह्नि तृतीये प्राप्ते वैवस्वतेऽन्तरे ।। १ ।।\nअष्टाविंशे सत्ययुगे के राजानोऽभवन्मुने ।।\nतेषां राज्यस्य वर्षाणि तन्मे वद विचक्षण ।। २ ।।\n।। सूत उवाच ।। ।।\nकल्पाख्ये श्वेतवाराहे ब्रह्माब्दस्य दिनत्रये ।।\nप्राप्ते सप्तमुहूर्ते च मनुर्वैवस्व तोऽभवत ।। ३ ।।\nस तप्त्वा सरयूतीरे तपो दिव्यं शतं समाः ।।\nतच्छिक्कातोऽभवत्पुत्र इक्ष्वाकुः स महीपतिः ।। ४ ।।\nब्रह्मणो वरदानेन दिव्यं यानं स आप्तवान् ।।\nनारायणं पूजयित्वा हरौ राज्यं निवेद्य च ।। ५।।\nषट्त्रिंशच्च सहस्राणामब्दं राज्यं तदाऽकरोत् ।।\nतस्माज्जातो विकुक्षिश्च शतहीनं तदब्दकम् ।।६।।\nराज्यं कृत्वा दिवं यातस्तस्माज्जातो रिपुंजयः।।\nशतहीनं कृतं राज्यं तत्ककुत्स्थसुतः स्मृतः।।७।।\nशतहीनं कृतं राज्यं ततोऽनेनांस आत्मजः ।।\nशतहीनं कृतं राज्यं तस्माज्जातो नृपः पृथुः ।। ८ ।।\nशतहीनं कृतं राज्यं विष्वगश्वश्च तत्सुतः ।।\nशतहीनं कृतं राज्यं तस्मादार्द्रो नृपोऽभवत् ।। ९ ।।\nशतहीनं कृतं राज्यं भद्राश्वस्तत्सुतोऽभवत् ।।\nशतहीनं कृतं राज्यं युवनाश्वस्तु तत्सुतः ।। 3.1.1.१० ।।\nशतहीनं कृतं राज्यं श्रवस्थस्तत्सुतोऽभवत् ।।\nसत्यपादश्च संजातः प्रथमो भारतेऽन्तरे ।। ११ ।।\nउदयादस्तपर्यंतं तैर्नृपैर्भूमिमंडलम् ।।\nभुक्तं नीतिपरैर्देवैः श्रवस्थेन तु भूतले।।\nशतहीनं कृतं राज्यं बृहदश्वस्ततोऽभवत् ।। १२ ।।\nशतहीनं कृतं राज्यं तस्मात्कुवलयाश्वकः ।।\nशतहीनं कृत राज्यं दृढाश्वस्तत्सुतोऽभवत्।।१३।।\nसहस्रहीनं राज्यं तत्तस्मात्पुत्रो निकुंभकः ।।\nसहस्रहीनं राज्यं तत्संकटाश्वस्तु तत्सुतः ।। १४ ।।\nसहस्रहीनं राज्यं तत्तस्माज्जातः प्रसेनजित् ।।\nसहस्रहीनं राज्यं तद्रवणाश्वस्तु तत्सुतः ।। १५ ।।\nसहस्रहीनं राज्यं तन्मांधाता तत्सुतोऽभवत् ।।\nशतहीनं कृतं राज्यं पुरुकुत्सस्तु तत्सुतः ।।१६।।\nशतहीनं कृतं राज्यं त्रिंशदश्वस्तु तत्सुतः ।।\nरथे यस्य स्मृता वाहा वाजिनस्त्रिंशतो वराः ।। १७ ।।\nअनरण्यस्ततो जातो ह्यष्टाविंशत्सहस्रकम् ।।\nराज्यं द्वितीयचरणे स्मृतं सत्ययुगस्य वै ।। १८ ।।\nपृषदश्वस्ततो जातो राज्यं षष्ठसहस्रकम् ।।\nतदब्दं भूतले कृत्वा पितृलोकमुपाययौ ।। १९ ।।\nहर्यश्वस्तु ततो जातो विष्णुभक्तकुले नृपः ।।\nसहस्रहीनं राज्यं तत्तत्सुतो वसुमान्स्मृतः ।। 3.1.1.२० ।।\nसहस्रहीनं राज्यं तत्त्रिधन्वा तनयस्ततः ।।\nसहस्रहीनं राज्यं तत्तेन राज्ञा च सत्कृतम् ।। २१ ।।\nसत्यपादः समाप्तोऽयं द्वितीयो भारतेऽन्तरे ।।\nत्रिधन्वनश्च नृपतेस्त्रपारण्यस्तु वै सुतः ।। २२ ।।\nसहस्रहीनं राज्यं तत्कृत्वा स्वर्गमुपाययौ ।।\nतस्माज्जातस्त्रिशंकुश्च राज्यं वर्षसहस्रकम् ।। २३ ।।\nछद्मना हीनतां जातो हरिश्चंद्रस्तु तत्सुतः ।।\nराज्यं विंशत्सहस्रं च रोहितो नाम तत्सुतः ।।२४ ।।\nपितुस्तुल्यं कृतं राज्यं हारीतस्तनयोऽभवत् ।।\nपितुस्तुल्यं कृतं राज्यं चंचुभूपश्च तत्सुतः ।। २५ ।।\nपितुस्तुल्यं हि राज्यं तद्विजयो नाम तत्सुतः ।।\nपितुस्तुल्यं हि राज्यं तद्रुरूकस्तनयस्ततः ।। २६ ।।\nपितुस्तुल्यं कृतं राज्यं सगरस्तनयोऽभवत् ।।\nभूपाश्च बाहुसेनान्ता वैष्णवाः परिकीर्तिताः।।२७।।\nराज्यमानं कृतं सम्यग्भूपैर्वैवस्वतादिभिः ।।\nमणिस्वर्णसमृद्धिश्च बह्वन्नं बहुदुग्धकम् ।। २८ ।।\nपूर्णो धर्मस्तदा भूम्यां मुने सत्ययुगस्य वै ।।\nतृतीयचरणे मध्ये सगरो नाम भूपतिः ।। २९ ।।\nशिवभक्तः सदाचारस्तत्पुत्राः सागराः स्मृताः ।।\nत्रिंशत्सहस्रवर्षं तद्राज्यं वै मुनिभिः स्मृतम् ।। 3.1.1.३० ।।\nनष्टेषु सागरेष्वेवमसमञ्जस आत्मजः ।।\nशतहीनं कृतं राज्यमंशुमांस्तत्सुतोऽभवत् ।।३१।।\nशतहीनं कृतं राज्यं दिलीपस्तत्सुतोऽभवत् ।।\nशतहीनं कृतं राज्यं तस्माज्जातो भगीरथः ।।३२।।\nशतहीनं कृतं राज्यं श्रुतसेनस्ततोऽभवत् ।।\nशतहीनं कृतं राज्यं नाभागस्तनयस्ततः ।।३३।।\nशतहीनं कृतं राज्यमम्बरीषस्ततोऽभवत् ।।\nशैवाः षट्श्रुतसेनान्ता नाभागो वैष्णवो नृपः ।। ३४ ।।\nसत्यपादः समाप्तोऽयं तृतीयो भारतेंतरे ।।\nअंवरीषेण भूपेन शतहीनं कृतं पदम् ।। ३५ ।।\nचतुर्थे चरणे तस्य चाष्टादश सहस्रकम् ।।\nअब्दं राज्यं शुभं ज्ञातं कर्मभूम्यां च भारते ।। ३६ ।।\nएकोनत्रिंशद्वर्षाणि राज्यं तत्त्रिंशतानि च ।।\nशतहीनं कृतं राज्यं सिंधुद्वीपोऽम्बरीषजः ।। ३७ ।।\nशतहीनं कृतं राज्यमयुताश्वस्ततोऽभवत् ।।\nशतहीनं कृतं राज्यमृतुपर्णस्तु तत्सुतः ।। ३८ ।।\nशतहीनं कृतं राज्यं सर्वकामो नृपस्ततः ।।\nशतहीनं कृतं राज्यं नृपः कल्माषपादकः ।। ३९ ।।\nशतहीनं कृतं राज्यं सुदासस्तनयोऽभवत्।।\nतस्मादशमकश्चैव मदयन्त्या वशिष्ठजः ।। 3.1.1.४० ।।\nशतहीनं कृतं राज्यं हरिवर्मा ततोऽभवत् ।।\nसप्त भूपाः सुदासान्ता वैष्णवाः परिकीर्तिताः ।।४१।।\nगुरुशापात्तु सौदासो राज्याङ्गं गुरवेऽर्पयत् ।।\nगोकर्णलिंगभक्तश्च शैवः समय उच्यते ।। ४२ ।।\nहरिवर्मा शमकजो वैश्यवत्साधुपूजकः ।।\nऊनत्रिंशत्सहस्राणि तथा सप्तशतानि वै ।। ४३ ।।\nहरिवर्माऽकरोद्राज्यं तस्माद्दशरथोऽभवत् ।।\nपितुस्तुल्यं कृतं राज्यं तस्माद्दिल्लीवयस्सुतः ।। ४४ ।।\nपितुस्तुल्यं कृतं राज्यं भृपो विश्वासहस्ततः ।।\nराज्यं दशसहस्रं तन्नियज्ञः प्राकृतो नृपः ।। ४५ ।।\nतदधर्मप्रतापेन ह्यनावृष्टिस्तदाऽभवत् ।।\nशतवर्षमना वृष्टिस्सर्वराज्यं व्यनाशयत् ।। ४६ ।।\nयज्ञं कृत्वा वशिष्ठस्तु राज्ञीवचनतत्परः ।।\nयज्ञात्खट्वांग उत्पन्नः खट्वांगं शस्त्रमुद्वहन् ।। ४७ ।।\nइन्द्रसाहाय्यमगमद्राज्यं त्रिंशत्सहस्रकम् ।।\nकृत्वा .तत्र वरं लब्ध्वा देवेभ्यो मुक्तितां गतः .।। ४८ ।।\nखट्टांगाद्दीर्घबाहुश्च राज्यं विंशत्स हस्रकम् ।।\nतस्मात्सुदर्शनो जातो देवीपूजनतत्परः ।। ४९ ।।\nवैष्णवा दाशरथ्यं तास्त्रयो विख्यातसद्बलाः ।।\nखट्वांगो दीर्घबाहुश्च वैष्णवौ परिकीर्तितौ ।। 3.1.1.५० ।।\nसुदर्शनो महाप्राज्ञः काशीराजसुतां नृपः ।।\nउदूह्य भूपतीञ्जित्वा देवीसेवाप्रसादतः।। ।।\nराज्यं भरतखण्डान्तमदधद्धर्मतो नृपः ।।\nवर्षपञ्चसहस्राणि राज्यं चक्रे स भूपतिः ।। ५२ ।।\nस्वप्नमध्ये वचः प्रोक्तं महाकाल्या नृपाय वै ।।\nवत्स त्वं  प्रियया सार्द्धं वशिष्ठादिभिरन्वितः ।। ५३ ।।\nहिमालयं गिरिं प्राप्य वासं कुरु महामते ।।\nमहावायुप्रभावेन क्षयो भरतखंडके ।। ५४ ।।\nरत्नाकरः पश्चिमोऽब्धिस्तस्य द्वीपाः क्षयं गताः ।।\nमहोदधिः पूर्वतोऽब्धिस्तस्य द्वीपाः क्षयं गताः ।। ५५ ।।\nवाडवोऽब्धिर्दक्षिणे च तस्य द्वीपाः क्षयं गताः ।।\nहिमाब्धिरुत्तरे तस्य सगरैः खनितो हि सः ।। ५६ ।।\nये द्वीपास्तु सुविख्यातास्तेऽपि सर्वे लयं गताः ।।\nभारतो वर्ष एवासौ वत्सरे सप्तमेऽहनि ।। ५७ ।।\nसजीवः प्रलयं यायात्तस्मात्त्वं जीवितो भव ।।\nतथेति मत्वा स नृपः पर्वतं वै हिमालयम् ।। ५८ ।।\nप्राप्तवान्मुख्यभूपैश्च मुख्यवैश्यैर्द्विजैः सह ।।\nपञ्चवर्षप्रमाणेन वायुस्तेजःक्रमाज्जलम् ।। ५९ ।।\nशर्करा च महीं प्राप्तास्ततो जीवाः क्षयं गताः ।।\nपंचवर्षमिते काले जलं जाता वसुंधरा ।।3.1.1.६०।।\nशांतो भूत्वा पुनर्वायुर्जलं सर्वमशोषयत् ।।\nदशवर्षांतरे भूमिः स्थली भूत्वा प्रदृश्यते ।। ६१ ।। ।।\nइति श्रीभविष्ये महापुराणे प्रतिसर्गपर्वणि चतुर्युगखंडापरपर्याये कृतयुगभूपाख्यानं नाम प्रथमोऽध्यायः ।। १ ।।"
  }
]
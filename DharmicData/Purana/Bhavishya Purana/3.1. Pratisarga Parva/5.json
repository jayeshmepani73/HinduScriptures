[
  {
    "text": "।। शौनक उवाच ।। ।।\nसांप्रतं वर्तते यो वै प्रलयांते मुनीश्वर ।।\nदिव्यदृष्टिप्रभावेन ज्ञातं ब्रूहि ततः परम् ।। १ ।।\n।। सूत उवाच ।। ।।\nन्यूहो नाम स्मृतो म्लेच्छो विष्णुमोहं तदाकरोत् ।।\nतदा प्रसन्नो भगवांस्तस्य वंशः प्रवर्द्धितः ।।२।।\nम्लेच्छभाषा कृता तेन वेदवाक्यपराङ्मुखा ।।\nकलेश्च वृद्धये ब्राह्मीं भाषां कृत्वाऽपशब्दगाम् ।।. ३ ।।\nन्यूहाय दत्तवान्देवो बुद्धीशो बुद्धिगः स्वयम् ।।\nविलोमं च कृतं नाम न्यूहेन त्रिसुतस्य वै ।। ४ ।।\nसिमश्च हामश्च तथा याकूतो नाम विश्रुतः ।।\nयाकूतः सप्तपुत्रश्च जुम्रो माजूज एव सः ।।५।।\nमादी तथा च यूनानस्तूवलोमसकस्तथा ।।\nतीरासश्च तथा तेषां नामभिर्देश उच्यते ।।६।।\nजुम्रा दश कनाब्जश्च रिफतश्च तजर्रुमः ।।\nतन्नाम्ना च स्मृता देशा यूनाद्या ये सुताः स्मृताः ।। ७ ।।\nइलीशस्तरलीशश्च कित्तीहूदानिरुच्यते ।।\nचतुर्भिर्नामभिर्देशास्तेषां तेषां प्रचक्रिरे ।। ।। ८ ।।\nद्वितीयतनयाद्धामात्सुताश्चत्वार एव ते ।।\nकुशो मिश्रश्च कूजश्च कनआंस्तत्र नामभिः ।। ९ ।।\nदेशाः प्रसिद्धा म्लेच्छानां कुशात्षट्तनयाः स्मृताः ।।\nस वा चैव हवीलश्च सर्वतोरगमस्तथा ।। 3.1.5.१० ।।\nतथा सवतिका नाम निमरूहो महाबलः ।।\nतेषां पुत्राश्च कलनः सिंनारोरक उच्यते ।। ११ ।।\nअक्कदो वावुनश्चैव रसनादेशकाश्च ते ।।\nश्रावयित्वा मुनीन्सूतो योगनिद्रावशं गतः ।। १२ ।।\nद्विसहस्रे शताब्दान्ते बुद्ध्वा पुनरथाब्रवीत ।।\nसिमवंशं प्रवक्ष्यामि सिमो ज्येष्ठः स भूपतिः ।। १३ ।।\nराज्यं पंचशतं वर्षं तेन म्लेच्छेन सत्कृतम् ।।\nअर्कन्सदस्तस्य सुतश्चतुस्त्रिंशच्च राज्यकम् ।। १४ ।।\nचतुश्शतं पुनर्ज्ञेयं सिंहस्तत्तनयोऽभवत् ।।\nराज्यं तस्य स्मृतं तत्र षष्ट्युत्तर चतुः शतम् ।। १५ ।।\nइव्रतस्य सुतो ज्ञेयः  पितुस्तुल्यं कृतं पदम् ।।\nफलजस्तस्य तनयश्चत्वारिंशद्द्वयं शतम् ।। १६ ।।\nराज्यं कृतं तु तस्माच्च रऊ नाम सुतः स्मृतः ।।\nसप्तत्रिंशच्च द्विशतं तस्य राज्यं प्रकीर्तितम् ।। १७ ।।\nतस्माच्च जूज उत्पन्नः पितुस्तुल्यं कृतं पदम् ।।\nनहूरस्तस्य तनयो वयः षष्ट्युत्तरं शतम् ।।\nराज्यं चकार नृपतिर्बहुशत्रून्विहिंसयन् ।। १८ ।।\nताहरस्तस्य तनयः पितुस्तुल्यं कृतं पदम् ।।\nतस्मात्पुत्रोऽविरामश्च नहूरो हारनस्त्रयः ।। १९।।\nएवं तेषां स्मृता वंशा नाममात्रेण कीर्तिताः ।।\nसरस्वत्याश्च शापेन म्लेच्छभाषा महाधमाः ।। 3.1.5.२० ।।\nतेषां वृद्धिः कलौ चासीत्संक्षेपेण प्रकीर्तिता ।।\nसंस्कृतस्यैव वाणी तु भारतं वर्षमूह्यताम् ।। २१ ।।\nअन्यखंडे गता सैव म्लेच्छा ह्यानंदिनोऽभवन् ।।\nएवं ते विप्र कथितं विष्णुभक्तद्विजैस्सह ।। २२ ।। ।।\n।। व्यास उवाच ।। ।।\nतच्छ्रुत्वा मुनयस्सर्वे विशालायां निवासिनः ।।\nनरं नारायणं देवं संपूज्य विनयान्विताः ।।२३।।\nध्यानं चक्रुर्मुदा युक्ता द्विशतं परिवत्सरान् ।।\nतत्पश्चाद्बोधितास्सर्वे शौनकाद्या मुनीश्वराः ।। २४ ।।\nसंध्यातर्पणदेवार्चाः कृत्वा ध्यात्वा जनार्द्दनम् ।।\nलोमहर्षणमासीनं पप्रच्छुर्विनयान्विताः ।। २५ ।।\nव्यासशिष्य महाभाग चिरं जीव महामते ।।\nसांप्रतं वर्तते यो वै राजा तन्मे वद प्रभो ।। २६ ।।\n।।सूत उवाच ।। ।।\nत्रिसहस्राब्दसंप्राप्ते कलौ भार्गवनंदन ।।\nआवन्ते शंखनामाऽसौ सांप्रतं वर्तते नृपः ।।२७।।\nम्लेच्छदेशे शकपतिरथ राज्यं करोति वै ।।\nशृणु तत्कारणं सर्वे यथा यस्य विवर्धनम् ।। २८ ।।\nद्विसहस्रे कलौ प्राप्ते म्लेच्छवंशविवर्द्धिता ।।\nभूमिर्म्लेच्छमयी सर्वा नानापथविवर्द्धिता।।२९।।\nब्रह्मावर्तमृते तत्र सरस्वत्यास्तटं शुभम् ।।\nम्लेच्छाचार्यश्च मूशाख्यस्तन्मतैः पूरितं जगत् ।। 3.1.5.३० ।।\nदेवार्चनं वेदभाषा नष्टा प्राप्ते कलौ युगे ।।\nतल्लक्षणं  शृणु मुने म्लेच्छभाषाश्चतुर्विधाः ।। ३१।।\nव्रजभाषा महाराष्ट्री यावनी च गुरुंडिका ।।\nतासां चतुर्लक्षविधा भाषाश्चान्यास्तथैव च ।। ।।३२।।\nपानीयं च स्मृतं पानी बुभुक्षा भूख उच्यते ।।\nपानीयं पापडी भाषा भोजनं कक्कनं स्मृतम् ।।३३।।\nइष्टिशुद्धरवः प्रोक्त इस्तिनी मसपावनी\nआहुतिर्वै आजु इति ददाति च दधाति च ।। ३४ ।।\nपितृपैतरभ्राता च बादरः पतिरेव च ।।\nसेति सा यावनी भाषा ह्यश्वश्चास्पस्तथा पुनः।।३५।।\nजानुस्थाने जैनुशब्दः सप्तसिंधुस्तथैव च ।।\nसप्तहिन्दुर्यावनी च पुनर्ज्ञेया गुरुंडिका ।। ३६ ।।\nरविवारे च संडे च फाल्गुने चैव फर्वरी ।।\nषष्टिश्च सिक्सटी ज्ञेया तदुदाहारमीदृशम् ।। ३७ ।।\nया पवित्रा सप्तपुरी तासु हिंसा प्रवर्तते ।।\nदस्यवः शबरा भिल्ला मूर्खा आर्ये स्थिता नराः।। ३८ ।।\nम्लेच्छदेशे बुद्धिमतो नरा वै म्लेच्छधर्मिणः ।।\nम्लेच्छाधीना गुणाः सर्वेऽवगुणा आर्यदेशके ।। ३९ ।।\nम्लेच्छराज्यं भारते च तद्द्वीपेषु स्मृतं तथा ।।\nएवं ज्ञात्वा मुनिश्रेष्ठ हरिं भज महामते ।। 3.1.5.४० ।।\nतच्छ्रुत्वा मुनयः सर्वे रोदनं चक्रिरे बहु ।। ४१ ।।\nइति श्रीभविष्ये महापुराणे प्रतिसर्गं पर्वणि चतुर्युगखंडापरपर्याये कलियुगभूपवर्णनंनाम पंचमोऽध्यायः ।। ५ ।।"
  }
]
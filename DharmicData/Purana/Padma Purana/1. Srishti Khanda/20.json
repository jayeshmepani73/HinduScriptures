[
  {
    "text": "भीष्म उवाच।\nअत्याश्चर्यवती रम्या कथेयं पापनाशिनी।\nविस्तरेण च मे ब्रूहि याथातथ्येन पृच्छतः १।\nमाहात्म्यं मध्यमस्यापि ऋषिभिः परिकीर्तितम्।\nफलं चान्नस्य कथितं माहात्म्यं च दमस्य तु २।\nविष्णुना च पदन्यासः कृतो यत्र महामुने।\nकनीयसस्तथोत्पत्तिर्यथाभूता वदस्व मे ३।\nपुलस्त्य उवाच।\nपुरा रथंतरे कल्पे राजासीत्पुष्पवाहनः।\nनाम्ना लोकेषु विख्यातस्तेजसा सूर्यसन्निभः ४।\nतपसा तस्य तुष्टेन चतुर्वक्त्रेण भारत।\nकमलं कांचनं दत्तं यथाकामगमं नृप ५।\nसप्तद्वीपानि लोकं च यथेष्टं विचरत्सदा।\nकल्पादौ तु समं द्वीपं तस्य पुष्करवासिना ६।\nलोकेन पूजितं तस्मात्पुष्करद्वीपमुच्यते।\nतदेव ब्रह्मणा दत्तं यानमस्य ततोंबुजम् ७।\nपुष्पवाहन इत्याहुस्तस्मात्तं देवदानवाः।\nनौपम्यमस्तीह जगत्त्रयेपि ब्रह्मांबुजस्थस्य च तस्य राज्ञः ८।\nतपोनुभावादथ तस्य राज्ञी नारी सहस्रैरभिवंद्यमाना।\nनाम्ना च लावण्यवती बभूव या पार्वतीवेष्टतमा भवस्य ९।\nतस्यात्मजानामयुतं बभूव धर्मात्मनामग्र्यधनुर्धराणाम्।\nतदात्मजांस्तानभिवीक्ष्य राजा मुहुर्मुहुर्विस्मयमाससाद १०।\nसोभ्यागतं पूज्य मुनिप्रवीरं प्रचेतसं वाक्यमिदं बभाषे।\nकस्माद्विभूतिरचलामरमर्त्यपूजा जाता कथं कमलजा सदृशी सुराज्ञी ११।\nभार्या मयाल्पतपसा परितोषितेन दत्तं ममांबुजगृहं च मुनींद्र धात्रा।\nयस्मिन्प्रविष्टमपि कोटिशतं नृपाणां सामात्यकुंजररथौघजनावृतानां १२।\nनालक्ष्यते क्वगतमम्बरगामिभिश्च तारागणेंदुरविरश्मिभिरप्यगम्यम्।\nतस्मात्किमन्यजननीजठरोद्भवेन धर्मादिकं कृतमशेषजनातिगं यत् १३।\nसर्वैर्मयाथ तनयैरथ वानयापि सद्भार्यया तदखिलं कथय प्रचेतः।\nसोप्यभ्यधादथ भवांतरितं निरीक्ष्य पृथ्वीपते शृणु तदद्भुतहेतुवृत्तम् १४।\nजन्माभवत्तव तु लुब्धकुलेपि घोरं जातस्त्वमप्यनुदिनं किल पापकारी।\nवपुरप्यभूत्तव पुनः पुरुषांगसंधिदुर्गंधिसत्त्वकुनखाभरणं समंतात् १५।\nन च ते सुहृन्न सुतबंधुजनो न तादृक्नैवस्वसा न जननी च तदाभिशस्ता।\nअतिसंमता परमभीष्टतमाभिमुखी जाता मही शतवयोषिदियं सुरूपा १६।\nअभूदनावृष्टिरतीव रौद्रा कदाचनाहारनिमित्तमस्यां।\nक्षुत्पीडितेन भवता तु यदा न किंचिदासादितं वन्यफलादि भक्ष्यं१७।\nअथाभिदृष्टं महदंबुजाढ्यं सरोवरं पंकपरीतरोधः।\nपद्मान्यथादाय ततो बहूनि गतः पुरं वैदिश नामधेयं १८।\nतन्मूल्यलाभाय पुरं समस्तं भ्रांतं त्वयाशेषमहस्तदासीत्।\nक्रेता न कश्चित्कमलेषु जातः क्लांतः परं क्षुत्परिपीडितश्च १९।\nउपविष्टस्त्वमेकस्मिन्सभार्यो भवनांगणे।\nततो रात्रौ भवांस्तत्र अश्रौषीन्मंगलध्वनिं २०।\nसभार्यस्तत्र गतवान्यत्रासौ मंगलध्वनिः।\nतत्र मंडलमध्यस्था विष्णोरर्चाविलोकिता २१।\nवेश्यानंगवती नाम बिभ्रती द्वादशीव्रतं।\nसमाप्य माघमासस्य द्वादश्यां लवणाचलं २२।\nन्यवेदयत्तु गुरवे शय्यां चोपस्करान्विताम्।\nअलंकृत्य हृषीकेशं सौवर्णं सममादरात् २३।\nसा तु दृष्टा ततस्ताभ्यामिदं च परिचिंतितं।\nकिमेभिः कमलैः कार्यं वरं विष्णुरलंकृतः २४।\nइति भक्तिस्तदा जाता दंपत्योस्तु नरेश्वर।\nतत्प्रसंगात्समभ्यर्च्य केशवं लवणाचलं २५।\nशय्या च पुष्पप्रकरैः पूजिताभूच्च सर्वशः।\nअथानंगवती तुष्टा तयोर्धान्यशतत्रयम् २६।\nदीयतामादिदेशाथ कलधौतपलत्रयं।\nन गृहीतं ततस्ताभ्यां महासत्वावलंबनात् २७।\nअनंगवत्या च पुनस्तयोरन्नं चतुर्विधं।\nआनीय व्याहृतं चान्नं भुज्यतामिति भूपते २८।\nताभ्यां च तदपि त्यक्तं भोक्ष्यावः श्वो वरानने।\nप्रसंगादुपवासो नौ तवाद्यास्तु शुभावहः २९।\nजन्मप्रभृति पापिष्ठावावां देवि दृढव्रते।\nत्वत्प्रसंगाद्भवद्गेहे धर्मलेशोस्तु नाविह ३०।\nइति जागरणं ताभ्यां तत्प्रसंगादनुष्ठितं।\nप्रभाते च तया दत्ता शय्या सलवणाचला ३१।\nग्रामश्च गुरवे भक्त्या विप्रेभ्यो द्वादशैव तु।\nवस्त्रालंकारसंयुक्ता गावश्च कनकान्विताः ३२।\nभोजनं च सुहृन्मित्रदीनांधकृपणैः सह।\nतच्च लुब्धकदांपत्यं पूजयित्वा विसर्जितम् ३३।\nस भवान्लुब्धको जातः सपत्नीको नृपेश्वरः।\nपुष्करप्रकरात्तस्मात्केशवस्य तु पूजनात् ३४।\nविनष्टाशेषपापस्य तव पुष्करमंदिरं।\nतस्य सत्यस्य माहात्म्यादलोभतपसा नृप ३५।\nप्रादात्कामगमं यानं लोकनाथश्चतुर्मुखः।\nसंतुष्टस्तव राजेंद्र पुष्करं त्वं समाश्रय ३६।\nकल्पं सत्वं समासाद्य विभूतिद्वादशीव्रतं।\nकुरु राजेंद्र निर्वाणमवश्यं समवाप्स्यसि ३७।\nएतदुक्त्वा तु स मुनिस्तत्रैवांतरधीयत।\nराजा यथोक्तं च पुनरकरोत्पुष्पवाहनः ३८।\nइदमाचरतो राजन्नखंडव्रतता भवेत्।\nयथाकथंचित्कालेन द्वादशद्वादशीर्नृप ३९।\nकर्तव्या शक्तितो देव विप्रेभ्यो दक्षिणा नृप।\nज्येष्ठे गावः प्रदातव्या मध्यमे भूमिरुत्तमा ४०।\nकनिष्ठे कांचनं देयमित्येषा दक्षिणा स्मृता।\nप्रथमं ब्रह्मदैवत्यं द्वितीयं वैष्णवं तथा ४१।\nतृतीयं रुद्रदैवत्यं त्रयो देवास्त्रिषु स्थिताः।\nइति कलुषविदारणं जनानां पठति च यस्तु शृणोति चापि भक्त्या ४२।\nमतिमपि च स याति देवलोके वसति च रोमसमानि वत्सराणि।\nअथातः संप्रवक्ष्यामि व्रतानामुत्तमं व्रतं ४३।\nकथितं तेन रुद्रेण महापातकनाशनम्।\nनक्तमब्दं चरित्वा तु गवासार्धं कुटुंबिने ४४।\nहैमं चक्रं त्रिशूलं च दद्याद्विप्राय वाससी।\nएवं यः कुरुते पुण्यं शिवलोके स मोदते४५।\nएतदेव व्रतं नाम महापातकनाशनम्।\nयस्वेकभक्तेन क्षिपेद्धेनुं वृषसमन्विताम् ४६।\nधेनुं तिलमयीं दद्यात्स पदं याति शांकरम्।\nएतद्रुद्रव्रतं नाम भयशोकविनाशनम् ४७।\nयश्च नीलोत्पलं हैमं शर्करापात्रसंयुतम्।\nएकांतरितनक्ताशी समांते वृषसंयुतम् ४८।\nवैष्णवं स पदं याति नीलव्रतमिदं स्मृतम्।\nआषाढादिचतुर्मासमभ्यंगं वर्जयेन्नरः ४९।\nभोजनोपस्करं दद्यात्स याति भवनं हरेः।\nजनप्रीतिकरं नॄणां प्रीतिव्रतमिहोच्यते ५० 1.20.50।\nवर्जयित्वा मधौ यस्तु दधिक्षीरघृतैक्षवम्।\nदद्याद्वस्त्राणि सूक्ष्माणि रसपात्रेण संयुतम् ५१।\nसंपूज्य विप्रमिथुनं गौरी मे प्रीयतामिति।\nएतद्गौरीव्रतं नाम भवानीलोकदायकम् ५२।\nपुष्यादौ यस्त्रयोदश्यां कृत्वा नक्तमथो पुनः।\nअशोकं कांचनं दद्यादिक्षुयुक्तं दशांगुलम् ५३।\nविप्राय वस्त्रसंयुक्तं प्रद्युम्नः प्रीयतामिति।\nकल्पं विष्णुपुरे स्थित्वा विशोकस्स्यात्पुनर्नृप ५४।\nएतत्कामव्रतं नाम सदा शोकविनाशनम्।\nआषाढादि व्रते यस्तु वर्जयेद्यः फलाशनम् ५५।\nचातुर्मास्ये निवृत्ते तु घटं सर्पिर्गुडान्वितम्।\nकार्तिक्यां तत्पुनर्हैमं ब्राह्मणाय निवेदयेत् ५६।\nस रुद्रलोकमाप्नोति शिवव्रतमिदं स्मृतम्।\nवर्जयेद्यस्तु पुष्पाणि हेमंते शिशिरावृते ५७।\nपुष्पत्रयं च फाल्गुन्यां कृत्वा शक्त्या च कांचनम्।\nदद्याद्द्विकालवेलायां प्रीयेतां शिवकेशवौ ५८।\nदत्वा परं पदं याति सौम्यव्रतमिदं स्मृतम्।\nफाल्गुनादि तृतीयायां लवणं यस्तु वर्जयेत्५९।\nसमांते शयनं दद्याद्गृहं चोपस्करान्वितम्।\nसंपूज्य विप्रमिथुनं भवानी प्रीयतामिति ६०।\nगौरीलोके वसेत्कल्पं सौभाग्यव्रतमुच्यते।\nसंध्यामौनं नरः कृत्वा समांते घृतकुंभकम् ६१।\nवस्त्रयुग्मं तिलान्घंटां ब्राह्मणाय निवेदयेत्।\nलोकं सारस्वतं याति पुनरावृत्तिदुर्लभम् ६२।\nएतत्सारस्वतं नाम रूपविद्याप्रदायकम्।\nलक्ष्मीमभ्यर्च्य पंचम्यामुपवासी भवेन्नरः ६३।\nसमांते हेमकमलं दद्याद्धेनुसमन्वितम्।\nस वै विष्णुपदं याति लक्ष्मीः स्याज्जन्मजन्मनि ६४।\nएतल्लक्ष्मीव्रतं नाम दुःखशोकविनाशनम्।\nकृत्वोपलेपनं शंभोरग्रतः केशवस्य च ६५।\nयावदब्दं पुनर्देया धेनुर्जलघटस्तथा।\nजन्मायुतं स राजा स्यात्ततः शिवपुरं व्रजेत् ६६।\nएतदायुर्व्रतं नाम सर्वकामप्रदायकम्।\nअश्वत्थं भास्करं गंगां प्रणम्यैकाग्रमानसः ६७।\nएकभक्तं नरः कुर्यादब्दमेकं विमत्सरः।\nव्रतांते विप्रमिथुनं पूज्यं धेनुत्रयान्वितम् ६८।\nवृक्षं हिरण्मयं दद्यात्सोश्वमेधफलं लभेत्।\nएतत्कीर्तिव्रतं नाम भूतिकीर्तिफलप्रदम् ६९।\nघृतेन स्नपनं कृत्वा शंभोर्वा केशवस्य वा।\nअक्षताभिः सपुष्पाभिः कृत्वा गोमयमंडलम् ७०।\nसमांते हेमकमलं तिलधेनुसमन्वितम्।\nशूलमष्टांगुलं दद्याच्छिवलोके महीयते७१।\nसामगायनकं चैव सामव्रतमिहोच्यते।\nनवम्यामेकभक्तं तु कृत्वा कन्याश्च शक्तितः ७२।\nभोजयित्वा समं दद्याद्धेमकंचुकवाससी।\nहैमं सिंहं च विप्रा यदद्याच्छिवपदं व्रजेत् ७३।\nजन्मार्बुदं सुरूपः स्याच्छत्रुभिश्चापराजितः।\nएतद्वीरव्रतं नाम नराणां च सुखप्रदम्७४।\nचैत्रादि चतुरोमासाञ्जलं दद्याद्दयान्वितः।\nव्रतांते मणिकं दद्यादन्नं वस्त्रसमन्वितम्७५।\nतिलपात्रं हिरण्यं च ब्रह्मलोके महीयते।\nकल्पांते भूतिजननमानंदव्रतमुच्यते ७६।\nपंचामृतेन स्नपनं कृत्वा संवत्सरं विभोः।\nवत्सरांते पुनर्दद्याद्धेनुं पंचामृतान्वितां ७७।\nविप्राय दद्याच्छंखं च सपदं याति शांकरम्।\nराजा भवति कल्पांते धृतिव्रतमिदं स्मृतम्७८।\nवर्जयित्वा पुमान्मांसं व्रतांते गोप्रदो भवेत्।\nतद्वद्धेममृगं दद्यात्सोश्वमेधफलं लभेत्७९।\nअहिंसाव्रतमित्युक्तं कल्पांते भूपतिर्भवेत्।\nकल्यमुत्थाय वै स्नानं कृत्वा दांपत्यमर्चयेत्८०।\nभोजयित्वा यथाशक्ति माल्यवस्त्रविभूषणैः।\nसूर्यलोके वसेत्कल्पं सूर्यव्रतमिदं स्मृतम्८१।\nआषाढादि चतुर्मासं प्रातःस्नायी भवेन्नरः।\nविप्राय भोजनं दत्वा कार्तिक्यां गोप्रदो भवेत्८२।\nस वैष्णवपदं याति विष्णुव्रतमिदं स्मृतम्।\nअयनादयनं यावद्वर्जयेत्पुष्पसर्पिषी८३।\nतदंते पुष्पमन्नानि घृतधेन्वा सहैव तु।\nदत्वा शिवपदं याति विप्राय घृतपायसम्८४।\nएतच्छीलव्रतं नाम शीलारोग्यफलप्रदम्।\nयावत्समं भवेद्यस्तु पंचदश्यां पयोव्रतः८५।\nसमांते श्राद्धकृद्दद्याद्गाश्च पंच पयस्विनीः।\nवासांसि च पिशंगानि जलकुंभयुतानि च८६।\nस याति वैष्णवं लोकं पितॄणां तारयेच्छतम्८७।\nकल्पांते राजराजेंद्र पितृव्रतमिदं स्मृतम्।\nसंध्यादीप प्रदो यस्तु घृतैस्तैलं विवर्जयेत्८८।\nसमांते दीपकं दद्याच्चक्रं शूलं च कांचनम्।\nवस्त्रयुग्मं च विप्राय स तेजस्वी भवेन्नरः८९।\nरुद्रलोकमवाप्नोति दीप्तिव्रतमिदं स्मृतम्।\nकार्तिकादि तृतीयायां प्राश्य गोमूत्र यावकम्९०।\nनक्तं चरेदब्दमेकमब्दान्ते गोप्रदो भवेत्।\nगौरीलोके वसेत्कल्पं ततो राजा भवेदिह९१।\nएतद्रुद्रव्रतं नाम सदा कल्याणकारकम्।\nवर्जयेच्चतुरो मासान्यस्तु गन्धानुलेपनम्९२।\nशुक्तिगन्धाक्षतान्दद्याद्विप्राय सितवाससी।\nवारुणं पदमाप्नोति दृढव्रतमिदं स्मृतम्९३।\nवैशाखे पुष्पलवणं वर्जयेदथ गोप्रदः।\nभूत्वा विष्णुपदे कल्पं स्थित्वा राजा भवेदिह९४।\nएतच्छान्तिव्रतं नाम कीर्तिकामफलप्रदम्।\nब्रह्माण्डं काञ्चनं कृत्वा तिलराशि समन्वितम्९५।\nघृतेनान्यप्रदो भूत्वा वह्निं संतर्प्य सद्विजम्।\nसंपूज्य विप्रदांपत्यं माल्यवस्त्रविभूषणैः९६।\nशक्तितस्त्रिपलादूर्ध्वं विश्वात्मा प्रीयतामिति।\nपुण्येऽह्नि दद्यादपरे ब्रह्म यात्यपुनर्भवम्९७।\nएतद्ब्रह्मव्रतं नाम निर्वाणफलदं नृणाम्।\nयश्चोभयमुखीं दद्यात्प्रभूतसकलान्विताम्९८।\nदिनं पयोव्रतं तिष्ठेत्स याति परमं पदम्।\nएतद्वै सुव्रतं नाम पुनरावृत्तिदुर्लभम्९९।\nत्र्यहं पयोव्रतः स्थित्वा काञ्चनं कल्पपादपम्।\nपलादूर्ध्वं यथाशक्ति तण्डुलप्रस्थसंयुतम्१०० 1.20.100।\nदत्त्वा ब्रह्मपदं याति भीमव्रतमिदं स्मृतम्।\nमासोपवासी यो दद्याद्धेनुं विप्राय शोभनाम्१०१।\nस वैष्णवपदं याति भीमव्रतमिदं स्मृतम्।\nदद्याद्विंशत्पलादूर्ध्वं महीं कृत्वा तु काञ्चनीम्१०२।\nदिनं पयोव्रतस्तिष्ठेद्रुद्रलोके महीयते।\nधनप्रदमिदं प्रोक्तं सप्तकल्पशतानुगम्१०३।\nमाघेमास्यथ चैत्रे वा गुडधेनुप्रदो भवेत्।\nगुडव्रतं तृतीयायां गौरीलोके महीयते१०४।\nमहाव्रतमिदं नाम परमानन्दकारकम्।\nपक्षोपवासी यो दद्याद्विप्राय कपिलाद्वयम्१०५।\nस ब्रह्मलोकमाप्नोति देवासुरसुपूजितः।\nकल्पान्ते सर्वराजा स्यात्प्रभाव्रतमिदं स्मृतम्१०६।\nवत्सरं त्वेकभक्ताशी सभक्ष्यजलकुंभदः।\nशिवलोके वसेत्कल्पं प्राप्तिव्रतमिदं स्मृतम्७।\nनक्ताशी त्वष्टमीषु स्याद्वत्सरांते तु धेनुदः।\nपौरंदरं पुरं याति सुगतिव्रतमुच्यते८।\nइंधनं यो ददेद्विप्रे वर्षादींश्चतुरस्त्वृतून्।\nघृतधेनुप्रदोंते च स परं ब्रह्म गच्छति१०९।\nवैश्वानरव्रतं नाम सर्वपापप्रणाशनम्।\nएकादश्यां तु नक्ताशी यश्चक्रं विनिवेदयेत्११०।\nकृत्वा समांते सौवर्णं विष्णोः पदमवाप्नुयात्।\nएतत्कृष्णव्रतं नाम कल्पांते राज्यलाभकृत्१११।\nपायसाशी समांते तु दद्याद्विप्राय गोयुगम्।\nलक्ष्मीलोके वसेत्कल्पमेतद्देवीव्रतं स्मृतं११२।\nसप्तम्यां नक्तभुग्दद्यात्समाप्ते गां पयस्विनीं।\nसूर्यलोकमवाप्नोति भानुव्रतमिदं स्मृतम्११३।\nचतुर्थ्यां नक्तभुग्दद्याद्धेमंते गोयुगं तथा।\nएतद्वैनायकं नाम शिवलोकफलप्रदम्११४।\nमहाफलानि यस्त्यक्त्वा चातुर्मास्ये द्विजातये।\nहैमानि कार्तिकेदद्याद्धोमान्ते गोयुगं तथा११५।\nएतत्सौरव्रतं नाम सूर्यलोकफलप्रदम्।\nद्वादशाद्वादशीर्यस्तु समाप्योपोषणे नृप११६।\nगोवस्त्रकांचनैर्विप्रान्पूजयेच्छक्तितो नरः।\nपरं पदमवाप्नोति विष्णुव्रतमिदं स्मृतम्११७।\nचतुर्दश्यां तु नक्ताशी समान्ते गोयुगप्रदः।\nशैवं पदमवाप्नोति त्रैयंबकमिदं स्मृतम्११८।\nसप्तरात्रोषितो दद्याद्घृतकुंभं द्विजातये।\nवरव्रतमिदं प्राहुर्ब्रह्मलोकफलप्रदम्११९।\nअसौ काशीं समासाद्य धेनुं दत्ते पयस्विनीम्।\nशक्रलोके वसेत्कल्पमिदं मंत्रव्रतं स्मृतम्१२०।\nमुखवासं परित्यज्य समांते गोप्रदो भवेत्।\nवारुणं लोकमाप्नोति वारुणव्रतमुच्यते१२१।\nचांद्रायणं च यः कुर्याद्धैमं चंद्रं निवेदयेत्।\nचंद्रव्रतमिदं प्रोक्तं चंद्रलोकफलप्रदम्१२२।\nज्येष्ठे पंचतपा योंते हेमधेनुप्रदो दिवम्।\nयात्यष्टमीचतुर्दश्यो रुद्रव्रतमिदं स्मृतम्१२३।\nसकृद्विधानकं कुर्यात्तृतीयायां शिवालये।\nसमाप्ते धेनुदो याति भवानीव्रतमुच्यते१२४।\nमाघे निश्यार्द्रवासाः स्यात्सप्तम्यां गोप्रदो भवेत्।\nदिविकल्पं वसित्वेह राजा स्यात्पवनव्रतम्१२५।\nत्रिरात्रोपोषितो दद्यात्फाल्गुन्यां भवनं शुभम्।\nआदित्यलोकमाप्नोति धामव्रतमिदं स्मृतम्१२६।\nत्रिसंध्यं पूज्य दांपत्यमुपवासी विभूषणैः।\nददन्मोक्षमवाप्नोति मोक्षव्रतमिदं स्मृतम्१२७।\nदत्त्वासितद्वितीयायामिंदौ लवणभाजनम्।\nसमाप्ते गोप्रदो याति विप्राय शिवमंदिरम्१२८।\nकांस्यं सवस्त्रं राजेन्द्र दक्षिणासहितं तथा।\nसमाप्ते गां च यो दद्यात्स याति शिवमंदिरम्१२९।\nकल्पांते राजराजस्स्यात्सोमव्रतमिदं स्मृतम्।\nप्रतिपत्स्वेकभक्ताशी समाप्ते च फलप्रदः१३०।\nवैश्वानरपदं याति शिखिव्रतमिदं स्मृतम्।\nहैमं पलद्वयादूर्द्ध्वं रथमश्वयुगान्वितम्१३१।\nदद्यात्कृतोपवासः स दिवि कल्पशतं वसेत्।\nतदंते राजराजस्स्यादश्वव्रतमिदं स्मृतम्१३२।\nतद्वद्धेमरथं दद्यात्करिभ्यां संयुतं पुनः।\nसत्यलोके वसेत्कल्पं सहस्रमपि भूमिपः१३३।\nभवेदिहागतो भूम्यां करिव्रतमिदं स्मृतम्।\nदशम्यामेकभक्ताशी समाप्ते दशधेनुदः१३४।\nदीपं च कांचनं दद्याद्ब्रह्माण्डाधिपतिर्भवेत्।\nएतद्विश्वव्रतं नाम महापातकनाशनम्१३५।\nकन्यादानं तु कार्तिक्यां पुष्करे यः करिष्यति।\nएकविंशद्गुणोपेतो ब्रह्मलोकं गमिष्यति१३६।\nकन्यादानात्परं दानं नैव चास्त्यधिकं क्वचित्।\nपुष्करे तु विशेषेण कार्तिक्यां तु विशेषतः१३७।\nविप्राय विधिवद्देयं तेषां लोकोक्षयो भवेत्।\nतिलपिष्टमयं कृत्वा गजं रत्नसमन्वितम्१३८।\nविप्राय ये प्रयच्छंति जलमध्ये स्थिता नराः।\nतेषां चैवाक्षयो लोको भविता भूतसंप्लवम्१३९।\nयः पठेच्छृणुयाद्वापि व्रतषष्ठिमनुत्तमाम्।\nमन्वंतरशतं सोपि गंधर्वाधिपतिर्भवेत्१४०।\nषष्ठिव्रतं भारत पुण्यमेतत्तवोदितं विश्वजनीनमद्य।\nश्रोतुं यदीच्छा तवराजराज शृणु द्विजातेः करणीयमेतत्१४१।\nनैर्मल्यं भावशुद्धिश्चविनास्नानं न विद्यते।\nतस्मान्मनोविशुद्ध्यर्थं स्नानमादौ विधीयते१४२।\nअनुद्धृतैरुद्धृतैर्वा जलैः स्नानं समाचरेत्।\nतीर्थं प्रकल्पयेद्विद्वान्मूलमंत्रेण मंत्रवित्१४३।\nनमो नारायणायेति मूलमंत्र उदाहृतः।\nसदर्भपाणिर्विधिना आचांतः प्रयतः शुचिः१४४।\nचतुर्हस्तसमायुक्तं चतुरश्रं समंततः।\nप्रकल्प्यावाहयेद्गंगामेभिर्मंत्रैर्विचक्षणः१४५।\nविष्णोः पादप्रसूतासि वैष्णवी विष्णुदेवता।\nत्राहि नस्त्वेनसस्तस्मादाजन्ममरणांतिकात्१४६।\nतिस्रः कोट्योर्धकोटी च तीर्थानां वायुरब्रवीत्।\nदिवि भुव्यंतरिक्षे च तानि ते संति जाह्नवि१४७।\nनंदिनीत्येव ते नाम देवेषु नलिनीति च।\nदक्षा पृथ्वी च सुभगा विश्वकाया शिवासिता१४८।\nविद्याधरी सुप्रसन्ना तथा लोकप्रसादिनी।\nक्षेमा च जाह्नवी चैव शांता शांतिप्रदायिनी१४९।\nएतानि पुण्यनामानि स्नानकाले प्रकीर्त्तयेत्।\nभवेत्सन्निहिता तत्र गंगा त्रिपथगामिनी१५० 1.20.150।\nसप्तवाराभिजप्तेन करसंपुटयोजितम्।\nमूर्ध्नि कुर्याज्जलं भूयस्त्रिचतुःपंचसप्तधा१५१।\nस्नानं कुर्यान्मृदातद्वदामंत्र्य तु विधानतः।\nअश्वक्रांते रथक्रांते विष्णुक्रांते वसुंधरे१५२।\nमृत्तिके हर मे पापं यन्मया दुष्कृतं कृतम्।\nउद्धृतासि वराहेण कृष्णेन शतबाहुना१५३।\nनमस्ते सर्वलोकानां प्रभवोरणि सुव्रते।\nएवं स्नात्वा ततः पश्चादाचम्य तु विधानतः१५४।\nउत्थाय वाससी शुभ्रे शुद्धे तु परिधाय वै।\nततस्तु तर्पणं कुर्यात्त्रैलोक्याप्यायनाय वै१५५।\nब्रह्माणं तर्पयेत्पूर्वं विष्णुं रुद्रं प्रजापतीन्।\nदेवायक्षास्तथा नागा गंधर्वाप्सरसां गणाः१५६।\nक्रूरास्सर्पाः सुपर्णाश्च तरवो जंभकादयः।\nविद्याधरा जलधरास्तथैवाकाशगामिनः१५७।\nनिराधाराश्च ये जीवा पापधर्मरताश्च ये।\nतेषामाप्यायनायैतद्दीयते सलिलं मया१५८।\nकृतोपवीतो देवेभ्यो निवीती च भवेत्ततः।\nमनुष्यांस्तर्पयेद्भक्त्या ऋषिपुत्रानृषींस्तथा१५९।\nसनकश्च सनंदश्च तृतीयश्च सनातनः।\nकपिलश्चासुरिश्चैव वोढुः पंचशिखस्तथा१६०।\nसर्वे ते तृप्तिमायांतु मद्दत्तेनांबुना सदा।\nमरीचिमत्र्यंगिरसौ पुलस्त्यं पुलहं क्रतुम्१६१।\nप्रचेतसं वसिष्ठं च भृगुं नारदमेव च।\nदेवब्रह्मऋषीन्सर्वांस्तर्पयेत्साक्षतोदकैः१६२।\nअपसव्यं ततः कृत्वा सव्यं जानु च भूतले।\nअग्निष्वात्तांस्तथा सौम्यान्हविष्मंतस्तथोष्मपान्१६३।\nसुकालिनो बर्हिषदस्तथा चैवाज्यपान्पुनः।\nसंतर्पयेत्पितॄन्भक्त्या सतिलोदकचंदनैः१६४।\nसदर्भपाणिर्विधिना पितॄंन्स्वांस्तर्पयेतत्तः।\nपित्रादीन्नामगोत्रेण तथा मातामहानपि१६५।\nसंतर्प्य विधिवद्भक्त्या इमं मंत्रमुदीरयेत्।\nयो बांधवा बांधवा ये येन्यजन्मनि बांधवाः१६६।\nते तृप्तिमखिलायां तु येप्यस्मत्तोयकांक्षिणः।\nआचम्य विधिना सम्यगालिखेत्पद्ममग्रतः१६७।\nसाक्षताद्भिस्सपुष्पाभिः सतिलारुणचंदनैः।\nअर्घ्यं दद्यात्प्रयत्नेन सूर्यनामानुकीर्तनैः१६८।\nनमस्ते विश्वरूपाय नमस्ते विष्णुरूपिणे।\nसर्वदेवनमस्तेस्तु प्रसीद मम भास्कर१६९।\nदिवाकर नमस्तेस्तु प्रभाकर नमोस्तु ते।\nएवं सूर्यं नमस्कृत्य त्रिः कृत्वा च प्रदक्षिणम्१७०।\nद्विजं गां कांचनं चैव दृष्ट्वा स्पृष्ट्वा गृहं व्रजेत्।\nस्वगेहस्थां ततः पुण्यां प्रतिमां चापि पूजयेत्१७१।\nभोजनं च ततः पश्चाद्द्विजपूर्वं च कारयेत्।\nअनेन विधिना सर्वॠषयः सिद्धिमागताः१७२।"
  }
]
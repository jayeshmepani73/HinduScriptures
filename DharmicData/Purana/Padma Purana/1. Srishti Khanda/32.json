[
  {
    "text": "भीष्म उवाच।\nकेन कर्मविपाकेन प्रेतत्वं जायते पुनः।\nकेन वात्र प्रमुच्येत तन्मे ब्रूहि महामते१।\nपुलस्त्य उवाच।\nअहं ते कथयिष्यामि सर्वमेतदशेषतः।\nयच्छ्रुत्वा न पुनर्मोहं यास्यते नृपसत्तम२।\nयेन जायेत प्रेतत्वं येन चास्मात्प्रमुच्यते।\nप्राप्नोति नरकं घोरं दुस्तरं त्रिदशैरपि३।\nसतां संभाषणे चैव पुण्यतीर्थानुकीर्त्तने।\nमानवास्तु प्रमुच्यंत आपन्नाः प्रेतयोनिषु४।\nश्रूयते हि पुरा भीष्म ब्राह्मणः संशितव्रतः।\nपृथुस्सर्वत्र विख्यातः संतोषे च सदा स्थितः५।\nस्वाध्याययुक्तो गेहेषु नित्ययोगश्च योगवित्।\nजपयज्ञविधानेन युक्तं कालं क्षिपेच्च सः६।\nयुक्तः क्षमादयाभ्यां च क्षांत्यायुक्तश्च तत्त्ववित्।\nअहिंसाहितचित्तश्च मार्द्दवे च तथास्थितः७।\nब्रह्मचर्यसमायुक्तस्तपोयोगसमन्वितः।\nयुक्तः स पितृकार्येषु युक्तो वैदिककर्मसु८।\nपरलोकभयेयुक्तो युक्तस्सत्यवचः प्रति।\nयुक्तो मधुरवाक्येषु युक्तश्चातिथिपूजने९।\nइष्टापूर्तसमायुक्तो युक्तो द्वंद्वविवर्जने।\nस्वकर्मविधिसंयुक्तो युक्तः स्वाध्यायकर्मसु१०।\nएवं कर्माणि कुर्वंतस्संसारविजिगीषया।\nबहून्यब्दान्यतीतानि ब्राह्मणस्य गृहे सतः११।\nतस्य बुद्धिरियं जाता तीर्थाभिगमनं प्रति।\nपुण्यैस्तीर्थजलैरेतत्क्लिन्नं कुर्यां कलेवरम्१२।\nप्रयतः पुष्करे स्नात्वा भास्करस्योदयं प्रति।\nकृतजप्यनमस्कारोप्यद्ध्वानं प्रत्यपद्यत१३।\nअग्रतः पंचपुरुषानपश्यत्सोति भीषणान्।\nवने कंटकवृक्षाढ्ये निर्जने पक्षिवर्जिते१४।\nतान्दृष्ट्वा विकृताकारान्सुघोरान्पापदर्शनान्।\nईषत्संत्रस्तहृदयो व्यतिष्ठन्निश्चलाकृतिः१५।\nअवलंब्य ततो धैर्य्यं भयमुत्सृज्य दूरतः।\nपप्रच्छ मधुराभाषी के यूयं विकृताः कुतः१६।\nकिं वा चैव कृतं कर्म ये नप्राप्ताश्च वैकृतम्।\nकथमेवंविधाः सर्वे प्रस्थिताः कुत्र चाध्वनि१७।\nप्रेता ऊचुः।\nक्षुत्पिपासान्विता नित्यं महादुःखसमावृताः।\nहृतप्रज्ञा वयं सर्वे नष्टसञ्ज्ञाविचेतसः१८।\nन जानीमो दिशं चापि प्रदिशं चापि कां च न।\nनांतरिक्षं महीं चापि न जानीमो दिवं तथा१९।\nयदेतद्दुःखमाख्यातमेतदेव सुखं भवेत्।\nप्रभातमिदमाभाति भास्करोदयदर्शनात्२०।\nअहं पर्युषितो नाम सूचीमुखस्तथाऽपरः।\nशीघ्रगो रोहकश्चैव पंचमो लेखकस्तथा२१।\nब्राह्मण उवाच।\nप्रेतानां कर्मजातानां नाम्ना वै संभवः कुतः।\nकिं तत्कारणमुद्दिश्य यतो यूयं सनामकाः२२।\nप्रेता ऊचुः।\nअहं स्वादु सदा भुंजे दद्यां पर्युषितं द्विजे।\nएतत्कारणमासाद्य नाम पर्युषितो मम२३।\nसूचिता बहवोऽनेन विप्राश्चान्नाद्यकांक्षिणः।\nएतत्कारणमुद्दिश्य सूचीमुखाभिधो मतः२४।\nशीघ्रं गतोऽस्मि विप्रेण याचितः क्षुधितेन च।\nएतत्कारणमुद्दिश्य शीघ्रगो द्विजसत्तम२५।\nगृहोपरि सदा स्वादु भुंक्ते द्विजभयेन हि।\nउद्विग्नमानसस्तत्र तेनासौ रोहकः स्मृतः२६।\nमौने चापि स्थितो नित्यं याचितो विलिखन्महीम्।\nअस्माकमपि पापिष्ठो लेखको नाम नामतः२७।\nकृच्छ्रेण लेखको याति रोहकस्तु अवाक्शिराः।\nशीघ्रगः पंगुतां प्राप्तः सूची सूचीमुखोऽभवत्२८।\nपर्युषितो लम्बग्रीवो लंबोदर उदाहृतः।\nबृहद्वृषणलंबोष्ठः पापादस्मादजायत२९।\nएतत्ते सर्वमाख्यातमात्मवृत्तं सहेतुकम्।\nपृच्छस्व यदि ते श्रद्धा पृष्टाश्च कथयामहे३०।\nब्राह्मण उवाच।\nये जीवा भुवि तिष्ठंति सर्वेप्याहारमूलकाः।\nयुष्माकमपि चाहारं श्रोतुमिच्छामि तत्त्वतः३१।\nप्रेता ऊचुः।\nशृणुष्वाहारमस्माकं सर्वसत्वविगर्हितम्।\nयच्छ्रुत्वा निंदसे विप्र भूयोभूयश्च नित्यशः३२।\nश्लेष्ममूत्रपुरीषेण योषिदङ्गमलेन च।\nगृहाणि त्यक्तशौचानि प्रेता भुंजंति तत्र वै३३।\nस्त्रीभिर्दग्धानि कीर्णानि प्रकीर्णोच्छिष्टकानि च।\nमलेनापि जुगुप्स्यानि प्रेता भुंजंति तत्र वै३४।\nचित्तलज्जाविहीनानि होमहीनानि यानि च।\nव्रतैश्चैव विहीनानि प्रेता भुंजंति तत्र वै३५।\nगुरवो नैव पूज्यंते स्त्रीजितानि गृहाणि च।\nक्रोधलोभगृहीतानि प्रेता भुंजंति तत्र वै३६।\nत्रपा मे जायते तात कथ्यमाने स्वभोजने।\nअस्मात्परतरं चान्यन्न वक्तुमपि शक्यते३७।\nनिवृत्तिं प्रेतभावस्य पृच्छामस्त्वां दृढव्रत।\nयथा न भवति प्रेतस्तन्मे वद तपोधन३८।\nब्राह्मण उवाच।\nएकरात्र द्विरात्रादि कृच्छ्रचांद्रायणदिभिः।\nव्रतैरन्यैः कृतैर्नित्यं न प्रेतो जायते नरः३९।\nत्रीनग्नीन्पञ्च चैकं वा योऽहन्यहनि सेवते।\nस वै भूतदयापन्नो न प्रेतो जायते नरः४०।\nतुल्यो मानेऽपमाने च तुल्यः कांचनलोष्टयोः।\nतुल्यः शत्रौ च मित्रे च न प्रेतो जायते नरः४१।\nदेवताऽतिथिपूजासु गुरुपूजासु नित्यशः।\nरतो वै पितृपूजासु न प्रेतो जायते नरः४२।\nशुक्लांगारकसंयुक्ता चतुर्थी जायते यदा।\nश्रद्धया श्राद्धकृत्तस्यां न प्रेतो जायते नरः४३।\nजितक्रोधविमर्शोयस्तृष्णासंगविवर्जितः।\nक्षमावान्दानशीलश्च न प्रेतो जायते नरः४४।\nगोब्राह्मणांश्च तीर्थानि पर्वतांश्च नदीस्तथा।\nदेवांश्चैव तु यो वन्द्यान्न प्रेतो जायते नरः४५।\nप्रेता ऊचुः।\nश्रुताश्च विविधा धर्माः पृच्छामो दुःखिता मुने।\nयेन वै जायते प्रेतस्तन्नो वद महामते४६।\nब्राह्मण उवाच।\nशूद्रान्नेन तु भुक्तेन ब्राह्मणेन विशेषतः।\nम्रियते ह्युदरस्थेन स वै प्रेतो भवेन्नरः४७।\nमातरं पितरं भ्रातॄन्भगिनीं सुतमेव च।\nअदृष्टदोषांस्त्यजति स प्रेतो जायते नरः४८।\nअयाज्ययाजनाच्चैव याज्यस्य च विवर्जनात्।\nरतो वै शूद्रसेवासु स प्रेतो जायते नरः४९।\nन्यासापहर्ता मित्रध्रुक्शूद्रपाकरतः सदा।\nविस्रंभघाती कूटस्थः स प्रेतो जायते नरः1.32.५०।\nब्रह्महा गोघ्नकः स्तेनः सुरापो गुरुतल्पगः।\nभूमिकन्यापहर्त्ता च स प्रेतो जायते नरः५१।\nसामान्यां दक्षिणां लब्ध्वा एक एव निगूहति।\nनास्तिकीभावनिरतः स वै प्रेतोभिजायते५२।\nएवं ब्रुवाणे विप्रेन्द्र आकाशे दुंदुभिस्वनः।\nपुष्पवृष्टिः पपातोर्व्यां देवैर्मुक्ता सहस्रशः५३।\nप्रेतानां तु विमानानि आगतानि समंततः।\nअस्य विप्रस्य संभाषात्पुण्यसंकीर्तनेन च५४।\nतस्मात्सर्वप्रयत्नेन सतां संभाषणं कुरु।\nयदि ते श्रेयसा कार्यं गंगासुत अतंद्रितः५५।\nतिलकं सर्वधर्मस्य पञ्चप्रेतकथामिमाम्।\nपठेल्लक्षं योऽस्य कुले न प्रेतो जायते नरः५६।\nशृणोति वाप्यभीक्ष्णं वा श्रद्धया परयान्वितः।\nभक्त्या समन्वितो वापि न प्रेतो जायते नरः५७।\nभीष्म उवाच।\nअंतरिक्षे किमर्थं तु पुष्करं परिकीर्त्यते।\nमुनिभिर्धर्मशीलैश्च लभ्यते तत्कथं त्विह५८।\nयेन तल्लभ्यते लब्धं लब्धं चैव फलप्रदम्।\nतन्मे सर्वं समाचक्ष्व कौतुकादेव पृच्छतः५९।\nपुलस्त्य उवाच।\nऋषिकोटिस्समायाता दक्षिणापथवासिनी।\nस्नानार्थं पुष्करे राजन्पुष्करं च वियद्गतम्६०।\nमत्वाते मुनयः सर्वे प्राणायामपरायणाः।\nध्यायमानाः परं ब्रह्म स्थिता द्वादशवत्सरान्६१।\nब्रह्मा महर्षयस्तत्र देवास्सेन्द्रास्समागताः।\nऋषयोंतर्हिताः प्रोचुर्नियमांस्ते सुदुष्करान्६२।\nआकारणं पुष्करस्य मंत्रेण क्रियतां द्विजाः।\nआपोहिष्ठेति तिसृभिर्ऋग्भिः सांनिध्यमेष्यति६३।\nअघमर्षणजप्येन भवेद्वै फलदायकम्।\nविप्रैर्वाक्यावसाने तु सर्वैस्तैस्तु तथा कृतम्६४।\nकृतेन पुण्यतां प्राप्ता ये निदेशाच्च ते द्विजाः।\nगर्हिता धर्मशास्त्रेषु ते विप्रा दक्षिणोत्तराः६५।\nये चान्ये पार्वतीयाश्च श्राद्धेनार्हंति केतनम्।\nएतस्मात्कारणाद्राजन्वियत्येवं समास्थितम्६६।\nकार्तिक्यां पुष्करं स्नानात्पूततामभियच्छति।\nब्रह्मणा सहितं राजन्सर्वेषां पुण्यदायकम्६७।\nतत्रागतास्तु ये वर्णाः सर्वे ते पुण्यभाजनाः।\nद्विजैस्तुल्या न संदेहो विना मंत्रेण ते नृप६८।\nआग्नेयं तु यदा ऋक्षं कार्तिक्यां भवति क्वचित्।\nमहती सा तिथिर्ज्ञेया स्नाने दाने तथोत्तमा६९।\nयदा याम्यं तु भवति ऋक्षं तस्यां तिथौ क्वचित्।\nतिथिः सापि महापुण्या यतिभिः परिकीर्तिता७०।\nप्राजापत्यं यदा ऋक्षं तिथौ तस्यां नराधिप।\nसा महाकार्तिकी प्रोक्ता देवानामपि दुर्लभा७१।\nयदा चार्के गुरौ सोमे वारेष्वेतेषु वै त्रिषु।\nत्रीण्येतानि च ऋक्षाणि स्वयं प्रोक्तानि ब्रह्मणा७२।\nअत्राश्वमेधिकं पुण्यं स्नातस्य भवति ध्रुवम्।\nदानमक्षयतां याति पितॄणां तर्पणं तथा७३।\nविशाखासु यदा भानुः कृत्तिकासु च चंद्रमाः।\nस योगः पुष्करो नाम पुष्करेष्वतिदुर्लभः७४।\nअंतरिक्षावतीर्णे तु तीर्थे पैतामहे शुभे।\nस्नानं येऽत्र करिष्यंति तेषां लोका महोदयाः७५।\nन स्पृहांतेन्यपुण्यस्य कृतस्याप्यकृतस्य च।\nकरिष्यंति महाराज सत्यमेतदुदाहृतम्७६।\nतीर्थानां प्रवरं तीर्थं पृथिव्यामिह पठ्यते।\nनास्मात्परं पुण्यतीर्थं लोकेषु नृप पठ्यते७७।\nकार्तिक्यां तु विशेषेण पुण्या पापहरा शुभा।\nउदुंबरवनात्तस्मादागता च सरस्वती७८।\nतया तत्पूरितं तीर्थं पुष्करं मुनिसेवितम्।\nदक्षिणे शिखरं भाति पर्वतस्याविदूरतः७९।\nनीलांजनचयप्रख्यं वर्णतो नीलशाद्वलम्।\nतया तच्छिखरं तस्य खस्थितं पुष्करं यथा८०।\nप्रावृट्काले वियत्पूर्णं घनवृंदमिवोच्छ्रितम्।\nकदंबपुष्पगंधाढ्यं कुटजार्जुनभूषितम्८१।\nरथमार्गमिवारोढुं रवेस्तच्छिखरं स्थितम्।\nवृत्तैस्सपुलकैस्स्निग्धैः स्त्रीणामिव पयोधरैः८२।\nश्रीफलैः शिखरं भाति समन्तात्सुमनोहरैः।\nगुंजद्भिः षट्पदकुलैः समंतादुपशोभितम्८३।\nकोकिलारावरुचिरं शिखि केका रवाकुलम्।\nशृंगे मनोहरे तस्मिन्नुद्गतासु मनोरमा८४।\nपुण्यापुण्यजलोपेता नदीयं ब्रह्मणस्सुता।\nवंशस्तंबात्सुविपुला प्रवृत्ता चोत्तरामुखी८५।\nगत्वा ततो नातिदूरात्पुनर्याति पराङ्मुखी।\nततः प्रभृति सा देवी प्रसन्ना प्रकटास्थिता८६।\nअन्तर्धानं परित्यज्य प्राणिनामनुकम्पया।\nकनका सुप्रभा चैव नन्दा प्राची सरस्वती८७।\nपंचस्रोताः पुष्करेषु ब्रह्मणा परिभाषिता।\nतस्यास्तीरे सुरम्याणि तीर्थान्यायतनानि च८८।\nसंसेवितानि मुनिभिः सिद्धैश्चापि समंततः।\nतेषु सर्वेषु भविता धर्महेतुः सरस्वती८९।\nहाटकक्षितिगौरीणां तत्तीर्थेषु महोदयम्।\nदानं दत्तं नरैः स्नातैर्जनयत्यक्षयं फलम्९०।\nधान्यप्रदानं प्रवरं वदंति तिलप्रदानं च तथा मुनींद्राः ।\nयैस्तेषु तीर्थेषु नरैः प्रदत्तं तद्धर्महेतु प्रवरं प्रदिष्टम्९१।\nप्रायोपवेशं प्रयतः प्रयत्नाद्यस्तेषु कुर्यात्प्रमदा पुमान्वा।\nतीर्थेपि संयोज्य मनोपि चेत्थं भुंक्ते फलं ब्रह्मगृहे यथेष्टम्९२।\nतस्योपकंठे म्रियते हि यैस्तु कर्मक्षयात्स्थावरजंगमैश्च।\nते चापि सर्वे सकलं प्रसह्य लभंति यज्ञस्य फलं दुरापम्९३।\nततस्तु सा धर्मफलारणी च जन्मादिदुःखार्दितचेतसां तु।\nसर्वात्मना चारुफला सरस्वती सेव्या प्रयत्नात्पुरुषैर्महानदी९४।\nतत्र ये सलिलं पूतं पिबंति सततं नराः।\nन ते मनुष्या देवास्ते जगत्यामिह संस्थिताः९५।\nयज्ञैर्दानैस्तपोभिश्च यत्फलं प्राप्यते द्विजैः।\nतदत्र स्नानमात्रेण शूद्रैरपि स्वभावजैः९६।\nदर्शनात्पुष्करस्यापि महापातकिनोपि ये।\nतेपि तत्पापनिर्मुक्ताः स्वर्गं यांति तनुक्षये९७।\nतत्रोपवासी यज्ञस्य पुंडरीकस्य यत्फलम्।\nतत्प्राप्नोति नरः क्षिप्रमल्पायासेन पुष्करे९८।\nमाघमासे तिलान्यस्तु प्रयच्छति च स द्द्विजे।\nयथाशक्ति च भक्त्या च स विष्णुभवने वसेत्९९।\nतत्रोपवासं स्नानं च पंचगव्याशनं तथा।\nयः करोति नरः सोपि देहांते स्वर्गमाप्नुयात्1.32.१००।\nवसंति तत्समीपस्था येपि तस्करजातयः।\nतेपि तस्यानुभावेन स्वर्यांति च न संशयः१०१।\nये पुनः शूद्रवृत्तिस्थास्त्रिरात्रोपोषिता नराः।\nप्रयच्छंति द्विजेष्वर्थं ब्रह्मशक्तिसमन्विताः१०२।\nते मृता यानमारूढाः पद्मासनचतुर्भुजाः।\nब्रह्मणा सह सायुज्यं प्राप्नुवंत्यपुनर्भवम्१०३।\nगंगोद्भेदं यत्र गंगा संप्राप्ता सरितां वराम्।\nसरस्वतीं द्रष्टुकामा सांत्वार्थे प्रोद्गतांऽबरात्१०४।\nतत्र गत्वा पयःपूतं सुरसिद्धनिषेवितम्।\nसारस्वतं च विमलं विद्याधरगणार्चितम्१०५।\nपीतमेकांजलिमितं येनाप्तं तेन तत्परं।\nअवलोक्य दिशं पूर्वामाह गंगे सखि त्वया१०६।\nएकाकिनी वियुक्तास्मि क्व यास्येहमबांधवा।\nतां विज्ञाय ततो गंगा रुदंतीं शोककर्शिताम्१०७।\nपूर्वदेशात्समायाता द्रष्टुं तां दीनमानसाम्।\nदृष्ट्वा च तां महाभागां परिष्वज्य तु पीडिताम्१०८।\nनेत्रे प्रमृज्य चैतस्याः प्राह गंगा वचस्तदा।\nमा रोदीस्त्वं महाभागे दुःष्करं ते कृतं सखि१०९।\nदेवकार्यं यदन्येन कर्तुं शक्येत नैव हि।\nएतस्मात्ते महाभागे द्रष्टुं देवाः समागताः११०।\nएषां च क्रियतां पूजा वाङ्मनः काय कर्मणा।\nसरस्वती सुरेंद्राणां कृत्त्वा पूजा विधिक्रमम्१११।\nक्रमेण ब्रह्मजा पश्चात्संगता तु सखीजनम्।\nज्येष्ठमध्यमयोर्मध्ये संगमो लोकविश्रुतः११२।\nपश्चान्मुखी ब्रह्मसुता जाह्नवी तु उदङ्मुखी।\nततस्ते विबुधाः सर्वे पुष्करं ये समागताः११३।\nविदित्वा दुष्करं कर्म तस्या स्तुतिमकारयन्।\nत्वं बुद्धिस्त्वं मतिर्लक्ष्मीस्त्वं विद्या त्वं गतिः परा११४।\nत्वं श्रद्धा त्त्वं परा निष्ठा बुद्धिर्मेधा रतिः क्षमा।\nत्वं सिद्धिस्त्वं स्वधा स्वाहा त्वं पवित्रं मतं महत्११५।\nसंध्या रात्रिः प्रभा भूतिर्मेधा श्रद्धा सरस्वती।\nयज्ञ विद्या महाविद्या गुह्यविद्या च शोभना११६।\nआन्वीक्षिकी तु या वार्ता दंडनीतिश्च कथ्यते।\nनमोस्तु ते पुण्यजले नमः सागरगामिनि११७।\nनमस्ते पापनिर्मोके नमो देवि जगत्प्रिये।\nएवं स्तुता हि सा देवी दिव्या स्वार्थपरायणैः११८।\nएवं सा प्राङ्मुखी तत्र स्थिता देवी सरस्वती।\nसर्वतीर्थमयी देवी सर्वामरसमन्विता११९।\nप्राची सेति बुधैर्ज्ञेया ब्रह्मणो वचनं तथा।\nतत्र शुद्धावटंनाम तीर्थं पैतामहं स्मृतम्१२०।\nदर्शनेनापि वै तस्य महापातकिनोपि ये।\nभोगिभोगान्समश्नंति विशुद्धा ब्रह्मणोंतिके१२१।\nप्रायोपवेशं ये तत्र प्रकुर्वंति नरोत्तमाः।\nते मृता ब्रह्मयानेन दिवं यांत्यकुतोभयाः१२२।\nतत्राल्पमपि यैर्दानं दत्तं ब्रह्मविदात्मनाम्।\nजन्मांतरशतं तेषां तैर्दत्तं भावितात्मनाम्१२३।\nखण्डस्फुटितसंस्कारं तत्र कुर्वन्ति ये नराः।\nते ब्रह्मलोकमासाद्य मोदन्ते सुखिनस्सदा१२४।\nयोऽत्र पूजाजपोहोमः कृतो भवति देहिनाम्।\nअनन्तं तत्फलं सर्वं ब्रह्मभक्तिरतात्मनाम्१२५।\nतत्र दीपप्रदानेन ज्ञानचक्षुरतींद्रियः।\nप्राप्नोति धूपदानेन स्थानं ब्रह्मनिषेवितम्१२६।\nअथ किं बहुनोक्तेन संगमे यत्प्रदीयते।\nतदनंतफलं प्रोक्तं जीवतो वा मृतस्य च१२७।\nस्नानाज्जपात्तथा होमादनंतफलसाधकम्।\nरामेणागत्य वै तत्र पिंडं दशरथस्य च१२८।\nदत्तं श्राद्धं तत्र तेन मार्कंडेयेन दर्शिते।\nतत्र वापी चतुःकोणा तत्र पिंडप्रदा नराः१२९।\nहंसयुक्तेन यानेन सर्वे यांति त्रिविष्टपम्।\nतस्यां वाप्यां तु वै ब्रह्मा पितृमेधं चकार ह१३०।\nयज्ञं यज्ञविदां श्रेष्ठः समाप्तवरदक्षिणम्।\nवसवः पितरो ज्ञेया रुद्राश्चैव पितामहाः१३१।\nआदित्याश्च ततस्तेषां विहिताः प्रपितामहाः।\nत्रिविधा अपि आहूय पुनरुक्ता विरिंचिना१३२।\nभवद्भिः पिंडदानाद्यं ग्राह्यमत्र स्थितैस्सदा।\nयत्कृतं पितृकार्यं च तदनंतफलं भवेत्१३३।\nवृत्यर्थं पितरस्तेषां तुष्टाश्चैव पितामहाः।\nलभंते तर्पणात्तृप्तिं पिंडदानात्त्रिविष्टपम्१३४।\nतस्मात्सर्वं परित्यज्य प्राचीने पिंडदो भवेत्।\nदत्वा पुत्रः प्रयत्नेन पितॄन्सर्वांश्च तर्पयेत्१३५।\nप्राचीनेश्वरदेवस्य पुरोभूतं प्रतिष्ठितम्।\nआदितीर्थं तदित्युक्तं दर्शनादपि मुक्तिदम्१३६।\nस्पृष्ट्वा तु सलिलं तत्र मुच्यते जन्मबंधनात्।\nअवगाहनाद्ब्रह्मणोऽसौ भवत्यनुचरः सदा१३७।\nआदितीर्थे नरः स्नात्वा यः प्रदद्यात्समाधिना।\nअन्नमल्पमपि प्रायः प्रायशस्स्वर्गमाप्नुयात्१३८।\nयस्तत्र ब्रह्मभक्तानां नरः स्नात्वा ददेद्धनम्।\nकृसेरणापि हेम्ना च स स्वर्गे मोदते सुखी१३९।\nप्राचीसरस्वती तत्र नरैः किं मृग्यते परम्।\nतस्यां स्नानात्फलं तृप्त्यै तपोयज्ञादिलक्षणम्१४०।\nये पिबंति नराः पुण्यां प्राचीं देवीं सरस्वतीम्।\nन ते नराः सुरा ज्ञेया मार्कंडेयर्षिरब्रवीत्१४१।\nसरस्वती नदीं प्राप्य न स्नाने नियमः क्वचित्।\nभुक्ते वा न च वा भुक्ते दिवा वा यदि वा निशि१४२।\nतत्तीर्थं सर्वत्तीर्थानां प्राचीनं प्रवरं स्मृतत्।\nपापघ्नं पुण्यजननं प्राणिनां परिकीर्तितम्१४३।\nये पुनर्भावितात्मानस्तत्र स्नात्वा जनार्दनम्।\nपूजयन्ति यथाशक्ति ते प्रयांति त्रिविष्टपम्१४४।\nदेवानां प्रवरो विष्णुस्तेन यत्र सरस्वती।\nसेविता तत्परं तीर्थं क्षितौ ब्रह्मसुतोऽब्रवीत्१४५।\nततस्तस्मान्महातीर्थं मन्यमाना महोदयम्।\nमंदाकिनीमुदीक्षंती स्थिता तत्र सरस्वती१४६।\nतत्तीर्थं सर्वतीर्थानां परं स्वायंभुवोऽब्रवीत्।\nमंदाकिन्यासमं यत्र प्राप्य पुण्यसमागमम्१४७।\nतत्रस्थाने स्थिता देवैः स्तुता देवी सरस्वती।\nमत्वा चैकाकिनीं तां तु दीनास्यां दीनमानसां१४८।\nसखीं तदाऽसृजद्ब्रह्मा रूपिणीं विमलेक्षणाम्।\nहरिणीं हरिरप्याशु जज्ञे कमललोचनाम्१४९।\nवज्रिणीमपि देवेशो वज्रपाणिर्विसृष्टवान्।\nसुकुरंगरुचिं देवो नीलकंठो वृषध्वजः1.32.१५०।\nसखीं संजनयामास सरस्वत्यास्त्रिलोचनः।\nविलोक्यमाना सा राजन्सखीभिः सुरसुंदरी१५१।\nप्रहृष्टा यातुमारब्धा देवादेशान्महानदी।\nततः सखीभिः सार्द्धं सा प्राचीनागंतुमुद्यता१५२।\nसरस्वती समस्तानां तासां श्रेष्ठतमा स्मृता।\nप्राचीसरस्वतीतोयं ये पिबंति मृगा भुवि१५३।\nतेपि स्वर्गं गमिष्यंति यज्ञैर्द्विजवरा यथा।\nचिंतामणिरिवात्रैषा प्राची ज्ञेया सरस्वती१५४।\nतथा कामफलस्येयं हेतुभूता महानदी।\nदक्षिणां दिशमालोक्य पुनः पश्चान्मुखी गता१५५।\nउक्ता तया तथा गंगा दिशं प्राचीं व्रजस्व ह।\nविस्मर्तव्या न चाहं ते व्रज देवि यथागतम्१५६।"
  }
]
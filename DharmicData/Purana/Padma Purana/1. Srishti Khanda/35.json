[
  {
    "text": "भीष्म उवाच।\nउक्तं भगवता सर्वं पुराणाश्रयसंयुतं।\nतथा श्वेतेन ब्रह्मांडं गुरवे प्रतिपादितं१।\nश्रुत्वैतत्कौतुकं जातं यथा तेनास्थिलेहनं।\nकृतं क्षुधापनोदार्थे अन्नदानाद्विना द्विज२।\nतदहं श्रोतुमिच्छामि पृथिव्यां ये च पार्थिवाः।\nअन्नदानाद्दिवं प्राप्ताः क्रतवश्चान्नमूलकाः३।\nकथं तस्य मतिर्नष्टा श्वेतस्य च महात्मनः।\nन दत्तं तेनान्नदानमृषिभिर्वा न दर्शितम्४।\nअहो माहात्म्यमन्नस्य इह दत्तस्य यत्फलम्।\nपरत्र भुज्यते पुंभिः स्वर्गश्चाक्षयतां व्रजेत्५।\nअन्नदानं परं विप्राः कीर्तयंति सदोत्थिताः।\nअन्नदानात्सुरेद्रेण त्रैलोक्यमिह भुज्यते६।\nशतक्रतुरिति प्रोक्तः सर्वैरेव द्विजोत्तमैः।\nतेनावस्थां तत्सदृशीं प्राप्तवांस्त्रिदशेश्वरः७।\nदानदेवगतः स्वर्गं त्वत्तः सर्वं श्रुतं मया।\nअपरं च पुरावृत्तं निवृत्तं यदि कर्हिचित्८।\nभूयोपि श्रोतुमिच्छामि तन्मे वद महामते।\nपुलस्त्य उवाच।\nएतदाख्यानकं पूर्वमगस्त्येन महात्मना९।\nरामाय कथितं राजंस्तत्ते वक्ष्यामि सांप्रतम्।\nभीष्म उवाच।\nकस्मिन्वंशे समुत्पन्नो रामोऽसौ नृपसत्तमः१०।\nयस्यागस्त्येन कथितश्चेतिहासः पुरातनः।\nपुलस्त्य उवाच।\nरघुवंशे समुत्पन्नो रामो नाम महाबलः११।\nदेवकार्यं कृतं तेन लंकायां रावणो हतः।\nपृथिवीं राज्यसंस्थस्य ऋषयोऽभ्यागता गृहे१२।\nप्राप्तास्ते तु महात्मानो राघवस्य निवेशनम्।\nप्रतीहारस्ततो राममगस्त्यवचनाद्द्रुतम्१३।\nआवेदयामास ऋषीन्प्राप्तास्तांश्च त्वरान्वितः।\nदृष्ट्वा रामं द्वारपालः पूर्णचंद्रमिवोदितम्१४।\nकौसल्यासुत भद्रं ते सुप्रभाताद्य शर्वरी।\nद्रष्टुमभ्युदयं तेद्य सम्प्राप्तो रघुनंदन१५।\nअगस्त्यो मुनिभिः सार्धं द्वारि तिष्ठति ते नृप।\nश्रुत्वा प्राप्तान्मुनीन्रामस्तान्भास्करसमद्युतीन्१६।\nप्राह वाक्यं तदा द्वास्थं प्रवेशय त्वरान्वितः।\nकिमर्थं तु त्वया द्वारि निरुद्धा मुनिसत्तमाः१७।\nरामवाक्यान्मुनींस्तांस्तु प्रावेशयद्यथासुखम्।\nदृष्ट्वा तु तान्मुनींन्प्राप्तान्प्रत्युवाच कृतांजलि१८।\nरामोऽभिवाद्य प्रणत आसनेषु न्यवेशयत्।\nते तु कांचनचित्रेषु स्वास्तीर्णेषु सुखेषु च१९।\nकुशोत्तरेषु चासीनाः समंतान्मुनिपुंगवाः।\nपाद्यमाचमनीयं च ददौ चार्घ्यं पुरोहितः२०।\nरामेण कुशलं पृष्टा ऋषयः सर्व एव ते।\nमहर्षयो वेदविद इदं वचनमब्रुवन्२१।\nकुशलं ते महाबाहो सर्वत्र रघुनंदन।\nत्वां तु दिष्ट्या कुशलिनं पश्यामो हतविद्विषम्२२।\nहृता सीतातिपापेन रावणेन दुरात्मना।\nपत्नी ते रघुशार्दूल तस्या एवौजसा हतः२३।\nअसहायेन चैकेन त्वया राम रणे हतः।\nयादृशं ते कृतं कर्म तस्य कर्ता न विद्यते२४।\nइह संभाषितुं प्राप्ता दृष्ट्वा पूताः स्म सांप्रतम्।\nदर्शनात्तव राजेंद्र सर्वे जातास्तपस्विनः२५।\nरावणस्य वधात्तेद्य कृतमश्रुप्रमार्जनम्।\nदत्वा पुण्यामिमां वीर जगत्यभयदक्षिणाम्२६।\nदिष्ट्या वर्धसि काकुत्स्थ जयेनामितविक्रम।\nदृष्टस्संभाषितश्चासि यास्यामश्चाश्रमान्स्वकान्२७।\nअरण्यं ते प्रविष्टस्य मया चेंद्रशरासनम्।\nअर्पितं चाक्षयौ तूणौ कवचं च परंतप२८।\nभूयोप्यागमनं कार्यमाश्रमे मे रघूद्वह।\nएवमुक्त्वा तु ते सर्वे मुनयोंतर्हिताऽभवन्२९।\nगतेषु मुनिमुख्येषु रामो धर्मभृतां वरः।\nचिंतयामास तत्कार्यं किं स्यान्मे मुनिनोदितम्३०।\nभूयोप्यागमनं कार्यमाश्रमे रघुनंदन।\nअवश्यमेव गंतव्यं मयाऽगस्त्यस्य सन्निधौ३१।\nश्रोतव्यं देवगुह्यं तु कार्यमन्यच्च यद्वदेत्।\nएवं चिंतयतस्तस्य रामस्यामिततेजसः३२।\nकरिष्ये नियतं धर्मं धर्मो हि परमा गतिः।\nसुतवर्षसहस्राणि दश राज्यमकारयत्३३।\nददतो जुह्वतश्चैव जग्मुस्तान्येकवर्षवत्।\nप्रजाः पालयतस्तस्य राघवस्य महात्मनः३४।\nएतस्मिन्नेव दिवसे वृद्धो जानपदो द्विजः।\nमृतं पुत्रमुपादाय रामद्वारमुपागतः३५।\nउवाच विविधं वाक्यं स्नेहाक्षरसमन्वितम्।\nदुष्कृतं किंतु मे पुत्र पूर्वदेहांतरे कृतम्३६।\nत्वामेकपुत्रं यदहं पश्यामि निधनं गतम्।\nअप्राप्तयौवनं बालं पंचवर्षं गतायुषम्३७।\nअकाले कालमापन्नं दुःखाय मम पुत्रक।\nअकृत्वा पितृकार्याणि गतो वैवस्वतक्षयम्३८।\nरामस्य दुष्कृतं व्यक्तं येन ते मृत्युरागतः।\nबालवध्या ब्रह्मवध्या स्त्रीवध्या चैव राघवम्३९।\nप्रवेक्ष्यति न सन्देहः सभार्ये तु मृते मयि।\nशुश्राव राघवः सर्वं दुःखशोकसमन्वितम्४०।\nनिवार्य तं द्विजं रामो वसिष्ठं वाक्यमब्रवीत्।\nकिं मयाद्य च कर्तव्यं कार्यमेवं विधे स्थिते४१।\nप्राणानहं जुहोम्यग्नौ पर्वताद्वा पतेह्यहम्।\nकथं शुद्धिमहं यामि श्रुत्वा ब्राह्मणभाषितम्४२।\nवसिष्ठस्याग्रतः स्थित्वा राज्ञो दीनस्य नारदः।\nप्रत्युवाच श्रुतं वाक्यमृषीणां सन्निधौ तदा४३।\nशृणु राम यथाकालं प्राप्तो वै बालसंक्षयः।\nपुरा कृतयुगे राम सर्वत्र ब्राह्मणोत्तरम्४४।\nअब्राह्मणो न वै कश्चित्तपस्तपति राघव।\nअमृत्यवस्तदा सर्वे जायंते चिरजीविनः४५।\nत्रेतायुगे पुनः प्राप्ते ब्रह्मक्षत्रमनुत्तमम्।\nअधर्मो द्वापरे तेषां वैश्यान्शूद्रांस्तथाविशत्४६।\nएवं निरंतरं जुष्टमुद्भूतमनृतं पुनः।\nअधर्मस्य त्रयः पादा एको धर्मस्य चागतः४७।\nततः पूर्वे भृशं त्रस्ता वर्णा ब्राह्मणपूर्वकाः।\nभूयः पादस्तु धर्मस्य द्वितीयः समपद्यत४८।\nतस्मिन्द्वापरसंज्ञे तु तपो वैश्यं समाविशत्।\nयुगत्रयस्य वैधर्म्यं धर्मस्य प्रतितिष्ठति४९।\nकलिसंज्ञे ततः प्राप्ते वर्तमाने युगेंतिमे।\nअधर्मश्चानृतं चैव ववृधाते नरर्षभ1.35.५०।\nभविता शूद्रयोन्यां तु तपश्चर्या कलौ युगे।\nस ते विषयपर्यंते राजन्नुग्रतरं तपः५१।\nशूद्रस्तपति दुर्बुद्धिस्तेन बालवधः कृतः।\nयस्याधर्ममकार्यं वा विषये पार्थिवस्य हि५२।\nपुरे वा राजशार्दूल कुरुते दुर्मतिर्नरः।\nक्षिप्रं स नरकं याति यावदाभूतसंप्लवम्५३।\nचतुर्थं तस्य पापस्य भागमश्नाति पार्थिवः।\nसत्त्वं पुरुषशार्दूल गच्छस्व विषयं स्वकम्५४।\nदुष्कृतं यत्र पश्येथास्तत्र यत्नं समाचर।\nएवं ते धर्मवृद्धिश्च बलस्य वर्धनं तथा५५।\nभविष्यति नरश्रेष्ठ बालस्यास्य च जीवनम्।\nनारदेनैवमुक्तस्तु साश्चर्यो रघुनंदनः५६।\nप्रहर्षमतुलं लेभे लक्ष्मणं चेदमब्रवीत्।\nगच्छ सौम्य द्विजश्रेष्ठं समाश्वासय लक्ष्मण५७।\nबालस्य च शरीरं त्वं तैलद्रोण्यां निधापय।\nगंधैश्च परमोदारैस्तैलैश्चैव सुगंधिभिः५८।\nयथा न शीर्यते बालस्तथा सौम्य विधीयताम्।\nयथा शरीरं गुप्तं स्याद्बालस्याक्लिष्टकर्मणः५९।\nविपत्तिः परिभेदो वा न भवेत्तत्तथा कुरु।\nतथा संदिश्य सौमित्रं लक्ष्मणं शुभलक्षणम्६०।\nमनसा पुष्पकं दध्यावागच्छेति महायशाः।\nइंगितं तत्तु विज्ञाय कामगं हेमभूषितम्६१।\nआजगाम मुहूर्तात्तु समीपं राघवस्य हि।\nसोब्रवीत्प्राञ्जलिर्वाक्यमहमस्मि नराधिप६२।\nअग्रे तव महाबाहो किंकरः समुपस्थितः।\nभाषितं सुचिरं श्रुत्वा पुष्पकस्य नराधिप६३।\nअभिवाद्य महर्षींस्तान्विमानं सोध्यरोहत।\nधनुर्गृहीत्वा तूणौ च खड्गं चापि महाप्रभम्६४।\nनिक्षिप्य नगरे वीरौ सौमित्रि भरतावुभौ।\nप्रायात्प्रतीचीं त्वरितो विचिन्वन्सुसमाहितः६५।\nउत्तरामगमत्पश्चाद्दिशं हिमवदाश्रिताम्।\nपूर्वामपि दिशां गत्वा तथाऽपश्यन्नराधिपः६६।\nसर्वां शुद्धसमाचारामादर्शमिव निर्मलाम्।\nततो दिशं समाक्रामद्दक्षिणां रघुनंदनः६७।\nशैलस्य उत्तरे पार्श्वे ददर्श सुमहत्सरः।\nतस्मिन्सरसि तप्यंतं तापसं सुमहत्तपः६८।\nददर्श राघवो भीमं लंबमानमधोमुखं।\nतमुपागम्य काकुत्स्थस्तप्यमानं तु तापसम्६९।\nउवाच राघवो वाक्यं धन्यस्त्वममरप्रभ।\nकस्यां योनौ तपोवृद्धिर्वर्तते दृढनिश्चय७०।\nअहं दाशरथी रामः पृच्छामि त्वां कुतूहलात्।\nकोर्थो व्यवसितस्तुभ्यं स्वर्गलोकोथ वेतरः७१।\nकिमर्थं तप्यसे वा त्वं श्रोतुमिच्छामि तापस।\nब्राह्मणो वासि भद्रं ते क्षत्रियो वाथ दुर्जयः७२।\nवैश्यस्तृतीयवर्णो वा शूद्रो वा सत्यमुच्यताम्।\nतपः सत्यात्मकं नित्यं स्वर्गलोकपरिग्रहे७३।\nसात्विकं राजसं चैव तच्च सत्यात्मकं तपः।\nजगदुपकारहेतुर्हि सृष्टं तद्वै विरिंचिना७४।\nरौद्रं क्षत्रियतेजोजं तत्तु राजसमुच्यते।\nपरस्योत्सादनार्थाय तच्चासुरमुदाहृतम्७५।\nअंगानि निह्नुते यो वा असृग्दिग्धानि भागशः।\nपंचाग्निंसाधयेद्वापि सिद्धिं वा मृत्युमेव वा७६।\nआसुरो ह्येष ते भावो न च मे त्वं द्विजो मतः।\nसत्यं ते वदतः सिद्धिरनृते नास्ति जीवितम्७७।\nतस्य तद्भाषितं श्रुत्वा रामस्याक्लिष्टकर्मणः।\nअवाक्शिरास्तथा भूतो वाक्यमेतदुवाच ह७८।\nस्वागतं ते नृपश्रेष्ठ चिराद्दृष्टोसि राघव।\nपुत्रभूतोस्मि ते चाहं पितृभूतोसि मेनघ७९।\nअथवा नैतदेवं हि सर्वेषां नृपतिः पिता।\nसत्वमर्च्योऽसि भो राजन्वयं ते विषये तपः८०।\nचरामस्तत्रभागोस्ति पूर्वं सृष्टः स्वयंभुवा।\nन धन्याः स्मो वयं राम धन्यस्त्वमसि पार्थिव८१।\nयस्य ते विषये ह्येवं सिद्धिमिच्छंति तापसाः।\nतपसा त्वं मदीयेन सिद्धिमाप्नुहि राघव८२।\nयदेतद्भवता प्रोक्तं योनौ कस्यां तु ते तपः।\nशूद्रयोनिप्रसूतोहं तप उग्रं समास्थितः८३।\nदेवत्वं प्रार्थये राम स्वशरीरेण सुव्रत।\nन मिथ्याहं वदे भूप देवलोकजिगीषया८४।\nशूद्रं मां विद्धि काकुत्स्थ शंबूकं नाम नामतः।\nभाषतस्तस्य काकुत्स्थः खड्गं तु रुचिरप्रभं८५।\nनिष्कृष्य कोशाद्विमलं शिरश्चिच्छेद राघवः।\nतस्मिन्शूद्रे हते देवाः सेन्द्राश्चाग्निपुरोगमाः८६।\nसाधुसाध्विति काकुत्स्थं प्रशशंसुर्मुहुर्मुहुः।\nपुष्पवृष्टिश्च महती देवानां सुसुगंधिनी८७।\nआकाशाद्विप्रमुक्ता तु राघवं सर्वतोकिरत्।\nसुप्रीताश्चाब्रुवन्देवा रामं वाक्यविदांवरम्८८।\nसुरकार्यमिदं सौम्य कृतं ते रघुनंदन।\nगृहाण च वरं राम यमिच्छसि महाव्रत८९।\nत्वत्कृतेन हि शूद्रोऽयं सशरीरोऽभ्यगाद्दिवं।\nदेवानां भाषितं श्रुत्वा राघवः सुसमाहितः९०।\nउवाच प्राञ्जलिर्वाक्यं सहस्राक्षं पुरंदरम्।\nयदि देवाः प्रसन्ना मे वरार्हो यदि वाप्यहम्९१।\nकर्मणा यदि मे प्रीता द्विजपुत्रः स जीवतु।\nवरमेतद्धि भवतां कांक्षितं परमं हि मे९२।\nममापराधाद्बालोऽसौ ब्राह्मणस्यैकपुत्रकः।\nअप्राप्तकालः कालेन नीतो वैवस्वत क्षयम्९३।\nतं जीवयत भद्रं वो नानृती स्यामहं गुरोः।\nद्विजस्य संश्रुतो ह्यर्थो जीवयिष्यामि ते सुतम्९४।\nमदीयेनायुषा बालं पादेनार्द्धेन वा सुराः।\nजीवेदयं वरो मह्यं वरकोट्यधिको वृतः९५।\nराघवस्य तु तद्वाक्यं श्रुत्वा विबुधसत्तमाः।\nप्रत्यूचुस्ते महात्मानं प्रीताः प्रीतिसमन्विताः९६।\nनिर्वृतो भव काकुत्स्थ ब्राह्मणस्यैकपुत्रकः।\nजीवितं प्राप्तवान्भूयः समेतश्चापि बंधुभिः९७।\nयस्मिन्मुहूर्ते काकुत्स्थ शूद्रोयं विनिपातितः।\nतस्मिन्मुहूर्ते सहसा जीवेन समयुज्यत९८।\nस्वस्ति प्राप्नुहि भद्रं ते साधयामः परंतपः।\nअगस्त्यस्याश्रमपदे द्रष्टारः स्म महामुनिम्९९।\nस तथेति प्रतिज्ञाय देवानां रघुनंदनः।\nआरुरोह विमानं तं पुष्पकं हेमभूषितम्१००।"
  }
]
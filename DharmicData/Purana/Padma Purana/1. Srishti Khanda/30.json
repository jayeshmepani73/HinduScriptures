[
  {
    "text": "भीष्म उवाच।\nयज्ञपवर्तमासाद्य विष्णुना प्रभविष्णुना।\nपदानि चेह दत्तानि किमर्थं पदपद्धतिः१।\nकृता वै देवदेवेन तन्मे वद महामते।\nकतमो दानवस्तेन विष्णुना दमितोत्र वै२।\nकृत्वा वै पदविन्यासं तन्मे शंस महामुने।\nस्वर्लोके वसतिर्विष्णोर्वैकुंठेऽस्य महात्मनः३।\nस कथं मानुषे लोके पदन्यासं चकार ह।\nदेवलोकेषु वै देव देवाः सेंद्रपुरोगमाः४।\nतपसा महता ब्रह्मन्भक्ता ये सततं प्रभुम्।\nश्रीवराहस्य वसतिर्महर्ल्लोके प्रकीर्तिता५।\nनृसिंहस्य तथा प्रोक्ता जनलोके महात्मनः।\nत्रिविक्रमस्य वसतिस्तपोलोके प्रकीर्तिता६।\nलोकानेतान्परित्यज्य कथं भूमौ पदद्वयम्।\nक्षेत्रे पैतामहे चास्मिन्पुष्करे यज्ञपर्वते७।\nपदानि कृतवान्ब्रह्मन्विस्तरान्मम कीर्तय।\nश्रुतेन सर्वपापस्य नाशो वै भविता ध्रुवम्८।\nपुलस्त्य उवाच।\nसम्यक्पृच्छसि भोस्त्वं यत्संशृणु त्वं समाहितः।\nयथापूर्वं पदन्यासः कृतो देवेन विष्णुना९।\nयज्ञपर्वतमासाद्य शिलापर्वतरोधसि।\nपुरा कृतयुगे भीष्म देवकार्यार्थसिद्धये१०।\nविष्णुना च कृतं पूर्वं पृथिव्यर्थे परंतप।\nत्रिदिवं सर्वमानीतं दानवैर्बलवत्तरैः११।\nत्रैलोक्यं वशमानीय जित्वा देवान्सवासवान्।\nदानवा यज्ञभोक्तारस्तत्रासन्बलवत्तराः१२।\nकृता बाष्कलिना सर्वे दानवेन बलीयसा।\nएवंभूते तदा लोके त्रैलोक्ये सचराचरे१३।\nपरमार्तिं ययौ शक्रो निराशो जीविते कृतः।\nस बाष्कलिर्दानवेंद्रोऽवध्योयं मम संयुगे१४।\nब्रह्मणो वरदानेन सर्वेषां तु दिवौकसाम्।\nतदहं ब्रह्मणो लोके वृतः सर्वैर्दिवौकसैः१५।\nव्रजामि शरणं देवं गतिरन्या न विद्यते।\nएवं विचिंत्य देवेंद्रो वृतः सर्वैर्दिवौकसैः१६।\nजगाम त्वरितो भीष्म यत्र देवः पितामहः।\nब्रह्मणः स पदं प्राप्य वृतस्तैश्च दिवौकसैः१७।\nअब्रवीज्जगतः कार्यं प्राप्तामापदमुत्तमाम्।\nकिं न जानासि वै देव यतो नो भयमागतम्१८।\nदैत्यैर्यदाहृतं सर्वं वरदानाच्च ते प्रभो।\nकथितं वै मया सर्वं बाष्कलेश्च दुरात्मनः१९।\nक्रियतां चाविलंबेन पिता त्वं नः पितामहः।\nतत्त्वं चिंतय देवेश शांत्यर्थं जगतस्त्विह२०।\nतेषां च पश्यतां किंचिच्छ्रौतस्मार्तादिकाः क्रियाः।\nन प्रावर्तन्त हानिस्तु तैरस्माकं दिनेदिने२१।\nयथा हि प्राकृतः कश्चित्स्वार्थमुद्दिश्य भाषते।\nविज्ञाप्यसे तथास्माभिर्निरस्तोपकृतैः सदा२२।\nयद्येनोपकृतं यस्य सहस्रगुणितं पुनः।\nयो न तस्योपकाराय तत्करोति वृथा मतिः२३।\nतस्योपकारदग्धस्य निस्त्रपस्यासतः पुनः।\nनरकेष्वपि संवासस्तस्य दुष्कृतकारिणः२४।\nनैतावतैव साधुत्वं कृते यातु प्रतिक्रिया।\nस्वार्थैकनिष्ठबुद्धीनामेतन्नापि प्रवर्तते२५।\nयद्यस्य नाभवत्स्थानं जगतो ह्यत्र दुःखदं।\nशतधा हृदयं दीर्णं तन्न तृप्तिमुपागतम्२६।\nतत्र वा यत्र गंतास्मि निमग्नानुद्धरस्व नः।\nउपायकथनेनास्य येन तेजः प्रवर्तते२७।\nयथाख्यातं मया दृष्टं जगत्तत्स्थमवेक्ष्य ताम्।\nनिःस्वाध्यायवषट्कारं निवृत्तोत्सवमंगलम्२८।\nत्यक्ताध्ययनसंयोगं मुक्तवार्ता परिग्रहम्।\nदंडनीत्या परित्यक्तं श्वासमात्रावशेषितम्२९।\nजगदार्तिमपि प्राप्तं पुनः कष्टतरां दशां।\nएतावता हि कालेन वयं ग्लानिमुपागताः३०।\nब्रह्मोवाच।\nजानामि बाष्कलिं तं तु वरदानाच्च गर्वितम्।\nअजेयं भवतां मन्ये विष्णुसाध्यो भविष्यति३१।\nनिरुध्य संस्थितो ब्रह्मा भावं तत्वमयं तदा।\nसमाधिस्थस्य तस्यैव ध्यानमात्राच्चतुर्भुजः३२।\nस्तोकेनैव हि कालेन चिंत्यमानः स्वयंभुवा।\nआजगाम मुहूर्तेन सर्वेषामेव पश्यताम्३३।\nविष्णुरुवाच।\nभो भो ब्रह्मन्निवर्त्तस्व ध्यानादस्मान्निवारितः।\nयदर्थमिष्यते ध्यानं सोहं त्वां समुपागतः३४।\nब्रह्मोवाच।\nमहाप्रसाद एषोऽत्र स्वामिनो हि प्रदर्शनम्।\nकस्यान्यस्य भवेच्चैषा चिन्ता या जगतः प्रभो३५।\nममैव तावदुत्पत्तिर्जगदर्थे विनिर्मिता।\nजगदेतत्त्वदर्थीयं तत्त्वतो नास्ति विस्मयः३६।\nभवता पालनं कार्यं संहरेद्रुद्र एव तु।\nएवंभूते जगत्यस्मिन्शक्रस्यास्य महात्मनः३७।\nहृतं राज्यं बाष्कलिना त्रैलोक्यं सचराचरम्।\nभृत्यस्य क्रियतां साह्यं मंत्रदानेन केशव३८।\nवासुदेव उवाच।\nभवतो वरदानेन अवध्यः स तु सांप्रतम्।\nबुद्धिसाध्यः स वै कार्यो बंधनादिह दानवः३९।\nवामनोहं भविष्यामि दानवानां विनाशकः।\nमया सह व्रजत्वेष बाष्कलेस्तु निवेशनम्४०।\nतत्र गत्वा वरं त्वेष मदर्थे याचतामिमम्।\nवामनस्यास्य विप्रस्य भूमे राजन्पदत्रयम्४१।\nप्रयच्छस्व महाभाग याच्ञैषा तु मया कृता।\nशक्रेणोक्तो दानवेंद्रो दद्यात्स्वमपि जीवितम्४२।\nगृह्य प्रतिग्रहं तस्य दानवस्य पितामह।\nतं बध्वा च ततो यत्नात्कृत्वा पातालवासिनम्४३।\nसौकरं रूपमास्थाय वधार्थं च दुरात्मनः।\nभविष्यामि न संदेहो व्रज शक्र त्वरान्वितः४४।\nविरराम तमुक्त्वैवमंतर्द्धानं गतश्च वै।\nअथ कालांतरे विष्णावदितेर्गर्भतां गते४५।\nनिमित्तान्यतिघोराणि प्रादुर्भूतान्यनेकशः।\nसमस्तजगदाधारे विष्णौ गर्भत्वमागते४६।\nशोभनं हि तदा जातं निमित्तं चैवमूर्जितम्।\nमालतीकुसुमानां तु सुगंधः सुरभिर्ववौ४७।\nअथ विहितविधानं कालमासाद्य देवस्त्रिदशगणहितार्थं सर्वभूतानुकंपी।\nविमल विरल केशश्चंद्रशंखोदयश्रीरदितितनयभावं देवदेवश्चकार४८।\nअवतरति च विष्णौ सिद्धदेवासुराणामनिमिषनयनानां विप्रसेदुर्मुखानि।\nअतिविरतरजोभिर्वायुभिः संवहद्भिर्दिनमपि च तदासीज्जन्म विष्णोः सुगर्भे४९।\nअदितिरजनगर्भा सापि देवी प्रयांती नतजघनभरार्त्ता मंदसंचाररम्या।\nअलसवदनखेदं पांडुभावं वहंती गुरुतरमवगाढं गर्भमेवोद्वहंती1.30.५०।\nततः प्रविष्टे खलु गर्भवासं नारायणे भूतभविष्ययोगात्।\nविनापदं प्राप्तमनोरथानि भूतानि सर्वाणि तदा बभूवुः५१।\nसमीरणो वाति च मंदमंदं पतत्सु वर्षेषु नगोद्भवेषु।\nविविक्तमार्गेषु दिगंतरेषु जनेषु वै सत्यमुपागतेषु५२।\nविमुच्यमाने गगने रजोभिः शनैश्शनैर्नश्यति चांधकारे।\nउदरांतर्गते विष्णौ द्रोहबुद्धिस्तदाभवत्५३।\nतां निशामय राजेंद्र देवमातुर्यथाक्रमम्।\nकिमनुक्रमणेनैव लंघयामि त्रिविष्टपम्५४।\nबाष्कलिं दानवेंद्रं तं कुर्यां पातालवासिनम्।\nशक्रस्य तु मया दत्तं धनं लावण्यमेव च५५।\nदानवानां विनाशाय एकैव प्रभवाम्यहम्।\nक्षिपामि शरजालानि चक्रयानान्यनेकशः५६।\nगदाव्रातांश्च विविधान्दानवानां विनाशने।\nविबुधान्देवलोकस्थानधोभूमेस्तु दानवान्५७।\nकरोमि कालयोगेन तत्तु कार्यं व्रतेन मे।\nनिस्सृता सहसा वाणी वक्त्रमेवाभिसंस्थिता५८।\nयेनेदं चिन्त्यते पूर्वं यन्न दृष्टं न च श्रुतम्।\nबंधं वै दनुमुख्यस्य कृतं कोपेन पश्य मे५९।\nकश्यपाय पुरा दत्तं धनं लावण्यमेव च।\nकिमयं विगतोत्साहो वायवोथ समाकुलाः६०।\nभ्रमतीव हि मे दृष्टिर्मैतद्रूपं प्रचिंतितम्।\nआविष्टा किमहं वच्मि केनाप्यसदृशं वचः६१।\nविकल्पवशमापन्नाऽभीक्ष्णं हृदिममर्श सा।\nदधार दिव्यं वर्षाणां सहस्रं दिव्यमीश्वरम्६२।\nततः समभवत्तस्यां वामनो भूतवामनः।\nजातेन येन चक्षूंषि दानवानां हृतानि वै६३।\nजातमात्रे ततस्तस्मिन्देवदेवे जनार्दने।\nनद्यः स्वच्छांबुवाहिन्यो ववौ गंधवहोऽनिलः६४।\nकश्यपोपि सुखं लेभे तेन पुत्रेण भास्वता।\nसर्वेषां मानसोत्साहस्त्रैलोक्यांतरवासिनाम्६५।\nसंजातमात्रे तु ततो जनाधिपजनार्दने।\nस्वर्गलोके दुंदुभयो विनेदुस्तैश्च ताडिताः६६।\nअतिप्रहर्षात्तु जगत्त्रयस्य मोहश्च दुःखानि च नाशमीयुः।\nजगो च गन्धर्वगणोतिमात्रं भावस्वरैर्भर्तृविमिश्रिताश्च६७।\nसुराङ्गनाश्चापि च भावयुक्ता नृत्यंति तत्राप्सरसां समूहाः।\nतथैव विद्याधरसिद्धसंघा विमानयानैर्मुदिता भ्रमंति६८।\nवदंति सत्यानृतकार्यनिर्णयं तथाभिरंगं प्रतिदर्शयंति।\nगायंति गेयं विनिवृत्तरागा मुहुर्मुहुर्दुःखसुखप्रभूताः६९।\nनृत्यंति वै स्वर्गगताश्च ते तु धर्मार्जितं स्वर्गमितो व्रजंति।\nइति विगतविषादे निर्मले जीवलोके तिमिरनिकरमुक्ता निर्वृतिं प्राप्तुकामाः७०।\nतत्रोचुः केचिदुर्व्यां जयजय भगवन्संप्रहृष्टाश्च केचित्।\nत्वेवं प्रोक्तप्रणादैरविरल मनसश्चानुवादैस्तथान्यैः।\nध्यायंतेन्ये निगूढं जननभय जरामृत्युविच्छेदहेतो-।\nरित्येवं कृत्स्नमासीज्जगदिदमखिलं सर्वतः संपृहृष्टम्७१।\nपरमासाद्य यं विष्णुं ब्रह्माह जगतः कृते।\nजातोयं भवतामर्थे वामनो यदपीश्वरः७२।\nएष ब्रह्मा च विष्णुश्च एष एव महेश्वरः।\nएष वेदाश्च यज्ञाश्च स्वर्गश्चैष न संशयः७३।\nविष्णुव्याप्तमिदं सर्वं जगत्स्थावरजंगमम्।\nएकः स तु पृथ्क्त्वेन स्वयंभूरिति विश्रुतः७४।\nयथार्थवर्णके स्थाने विचित्रः स्फाटिको मणिः।\nततो गुणवशात्तस्य स्वयंभोरनुवर्त्तनम्७५।\nयथा हि गार्हपत्योग्निरन्यसंज्ञां पुनर्व्रजेत्।\nलभेत संज्ञां भगवान्ब्राह्मादिषु तथा ह्यसौ७६।\nसर्वथा वामनो देवो देवकार्यं करिष्यति।\nएवं चिंतयतां तेषां भावितानां दिवौकसाम्७७।\nजगाम शक्रसहितो बाष्कलेश्च निवेशनम्।\nदूरादेव च तां दृष्ट्वा पुरीं तस्य समावृताम्७८।\nपांडुरैः खगमागम्यैः सर्वरत्नोपशोभितैः।\nशोभितां भवनैर्मुख्यैस्सुविभक्तमहापथैः७९।\nनित्यप्रभिन्नैर्मातंगैरंजनाचलसन्निभैः।\nदेवनागकुलोत्पन्नैः शतसंख्यैर्विराजिताम्८०।\nनिर्मांसगात्रैस्तुरगैरल्पकर्णैर्मनोजवैः।\nदीर्घग्रीवाक्षिकूटैश्च मनोज्ञैरुपशोभिताम्८१।\nपद्मगर्भसुवर्णाभाः पूर्णचंद्रनिभाननाः।\nसंल्लापोल्लापकुशलास्तत्र वेश्याः सहस्रशः८२।\nन तत्पुण्यं न सा विद्या न तच्छिल्पं न सा कला।\nबाष्कलेर्न पुरेऽस्याथ निवासं प्रतिगच्छति८३।\nउद्यानशतसंबाधं समाजोत्सवमालिनि।\nअन्विते दनुमुख्यैश्च सर्वैरंतकवर्जितैः८४।\nवीणावेणुमृदंगानां शब्दैः सर्वत्र नादिते।\nसदा प्रहृष्टा दनुजा बहुरत्नोपशोभिताः८५।\nक्रीडमानाः प्रदृश्यंते मेराविव यथामराः।\nब्रह्मघोषो महांस्तत्र दनुवृद्धैरुदीरितः८६।\nसाज्यधूमेन चाग्नीनां वायुना नष्टकिल्बिषे।\nसुगंधधूपविक्षेप सुरभीकृतमारुते८७।\nसुगंधिदनुजाकीर्णे पुरे तस्मिंस्तु बाष्कलि।\nत्रैलोक्यं तु वशे कृत्वा सुखेनास्ते स दानवः८८।\nतत्रस्थः पालयन्नास्ते त्रैलोक्यं सचराचरं।\nधर्मज्ञश्च कृतज्ञश्च सत्यवादी जितेंद्रियः८९।\nसुदर्शः पूर्वदेवानां नयानयविचक्षणः।\nब्रह्मण्यश्च शरण्यश्च दीनानामनुकंपकः९०।\nवेदमंत्रप्रभूत्साह सर्वशक्तिसमन्वितः।\nषाड्गुण्यविषयोत्साहः स्मितपूर्वाभिभाषितः९१।\nवेदवेदांगतत्वज्ञो यज्ञयाजी तपोरतः।\nन च दुःशीलनिरतः स सर्वत्राविहिंसकः९२।\nमान्यमानयिता शुद्धः सुमुखः पूज्यपूजकः।\nसर्वार्थविदनाधृष्यः सुभगः प्रियदर्शनः९३।\nबहुधान्यो बहुधनो बहुयानश्च दानवः।\nत्रिवर्गसाधको नित्यं त्रैलोक्ये वरपूरुषः९४।\nस्वपुरीनिलयो नित्यं देवदानवदर्पहा।\nस चैवं पालयामास त्रैलोक्ये सकलाः प्रजाः९५।\nनाधमः कश्चिदप्यास्ते तस्मिन्राजनि दानवे।\nदीनो वा व्यधितो वापि अल्पायुर्वाथ दुःखितः९६।\nमूर्खो वा मंदरूपो वा दुर्भगो वा निराकृतः।\nएवं युतं तं विमलैर्गुणौघैर्दृष्ट्वा च मत्वा च निविष्टबुद्धिं९७।\nप्रसादयन्दैत्यवरं महात्मा पुरंदरस्तं तु दनुप्रधानं।\nतेजोयुक्तं दानवं तं तपंतमिव भास्करं९८।\nत्रैलोक्यधारणे शक्तं विस्मितः सोऽभवत्तदा।\nइंद्रं पुरागतं दृष्ट्वा दानवेंद्राय पार्थिव९९।\nइदमूचुस्तदागत्वा दानवा युद्धदुर्मदाः।\nआश्चर्यमिति वै कृत्वा इंद्रोभ्येति पुरीं तव1.30.१००।\nएकाकी द्विजमुख्येन वामनेन सह प्रभो।\nअस्माभिर्यदनुष्ठेयं सांप्रतं नो वदस्व राट्१०१।\nदानवानब्रवीत्सर्वान्पुरे तिष्ठत संकुलं।\nप्रवेश्यतां देवराजः पूज्यः स तु ममाद्य वै१०२।\nएतस्मिन्नेव काले तु वामनः स च वासवः।\nआगतौ दनुनाथेन प्रेम्णा चैवावलोकितौ१०३।\nकृतार्थं मन्यतात्मानं प्रणिपातपुरःसरम्।\nउवाच वचनं राजा दानवानां धुरंधरः१०४।\nअद्य वै त्रिषु लोकेषु नास्ति धन्यतरो मया।\nयोहं श्रियावृतः शक्रं पश्यामि गृहमागतम्१०५।\nअर्थित्वकाम्यया यस्तु मामयं याचयिष्यति।\nगृहागतस्य तस्याहं दास्ये प्राणानपि ध्रुवम्१०६।\nदारान्पुत्रांस्तथागारं त्रैलोक्ये का कथा मम।\nआगत्य संमुखं तस्य अंकमानीय सादरम्१०७।\nपरिष्वज्याभिनन्द्यैनं गृहं प्रावेशयत्स्वकम्।\nतस्य स्वागतमर्घ्याद्यैः कृत्वा पूजां प्रयत्नतः१०८।\nअद्य मे सफलं जन्म पूर्णाः सर्वे मनोरथाः।\nयस्त्वां पश्यामि शक्राद्य स्वयमेव गृहागतम्१०९।\nख्याप्योहं दनुमुख्यानां देवराज त्वया कृतः।\nआगच्छता मम गृहं पुण्यता तु परा हि मे११०।\nअग्निष्टोमादिभिर्यज्ञैस्सम्यगिष्टैस्तु यत्फलम्।\nतत्फलं समवाप्येत त्वयि दृष्टे पुरंदर१११।\nयत्फलं भूमिदानेन गवां दानेन ऋत्विजे।\nममाद्य तत्फलं भूतमथवा राजसूयकम्११२।\nनाल्पेन तपसा लभ्यं दर्शनं तव वासव।\nएवं गेहे मया यत्ते प्रियं कार्यं तदुच्यताम्११३।\nविकल्पोऽन्यो न भवता हृदि कार्यः कथंचन।\nकृतं च तद्विजानीया यद्यदि स्यात्सुदुष्करं११४।\nपुण्योहं पुण्यतां प्राप्तो दर्शनात्तव शत्रुहन्।\nयत्ते देव वरैर्वंद्यौ वंदितौ चरणौ मया११५।\nकिमागमनकृत्यं ते वद सर्वं मयि प्रभो।\nअत्याश्चर्यमिदं मन्ये तवागमन कारणं११६।\nइंद्र उवाच।\nजानेहं दनुमुख्यानां प्रधानं त्वां तु बाष्कले।\nनात्याश्चर्यमिदं भाति त्वयि दृष्टेऽसुरोत्तम११७।\nविमुखा नार्थिनो यांति भवतो गृहमागताः।\nअर्थिनां कल्पवृक्षोसि दाता चान्यो न विद्यते११८।\nप्रभायां सूर्यतुल्योसि गांभीर्ये सागरोपमः।\nसहिष्णुत्वे धरा चैव श्रिया नारायणोपमः११९।\nब्राह्मणः कश्यपकुले जातोयं वामनः शुभे।\nप्रार्थितोहमनेनैवं भूमेर्देहि पदत्रयं१२०।\nममाग्निशरणार्थाय यत्र कुर्यां मखं त्वहं।\nतदस्य कारणं कृत्वा अर्थितैषा मम प्रभो१२१।\nलोकत्रयं मेऽपहृतं त्वया विक्रम्य बाष्कले।\nनिर्वृत्तिको निर्धनोस्मि यद्दित्से न तदस्ति मे१२२।\nभवंतं याचयिष्यामि परार्थेनापि चात्मना।\nअर्थित्त्वेन ममाप्यस्य यद्योग्यं तत्समाचर१२३।\nजातोसि काश्यपे च त्वं वंशे वंशविवर्द्धनः।\nदित्यास्त्वं गर्भसंभूतः पिता त्रैलोकपूजितः१२४।\nएवंभूतमहं ज्ञात्वा तेन त्वां याचयाम्यहम्।\nअस्याग्निशरणार्थाय दीयतां भू पदत्रयम्१२५।\nअतीव ह्रस्वगात्रस्य वामनस्यास्य दानव।\nभूमिभागे च पारक्ये दातुं न त्वहमुत्सहे१२६।\nएतदेव मया दत्तं यद्भवानर्थितोसि मे।\nगुरवो यदि मन्यंते मंत्रिणो वा पदत्रयम्१२७।\nअर्थित्वेन मदीयेन स्वकुले बांधवेपि च।\nगृहायाते मयि तथा यद्योग्यं तत्समाचर१२८।\nयदि ते रुचितं वीर दानवेंद्र महाद्युते।\nतदस्मै दीयतां शीघ्रं वामनाय महात्मने१२९।\nबाष्कलिरुवाच।\nदेवेंद्र स्वागतं तेऽस्तु स्वस्ति प्राप्नुहि मा चिरम्।\nत्वं समीक्षस्वधात्मानं सर्वेषां च परायणम्१३०।\nत्वयि भारं समावेश्य सुखमास्ते पितामहः।\nध्यानधारणयायुक्तश्चिंतयानः परं पदम्१३१।\nसंग्रामैर्बहुभिः खिन्नो जगच्चिंतामपास्य तु।\nक्षीराब्धिद्वीपमाश्रित्य सुखं स्वपिति केशवः१३२।\nअन्ये च दानवाः सर्वे बलिनः सायुधास्त्वया।\nअसहायेनैव शक्र सर्वेपि विनिपातिताः१३३।\nआदित्या द्वादशैवेह रुद्रास्त्वेकादशापि वा।\nअश्विनौ वसवश्चैव धर्मश्चैव सनातनः१३४।\nत्वद्बाहुबलमाश्रित्य त्रिदिवे मखभागिनः।\nत्वया क्रतुशतैरिष्टं समाप्तवरदक्षिणैः१३५।\nत्वया च घातितो वृत्रो नमुचिः पाकशासन।\nत्वदाज्ञाकारिणा पूर्वं विष्णुना प्रभविष्णुना१३६।\nहिरण्यकशिपोर्भ्राता हिरण्याक्षोपि घातितः।\nहिरण्यकशिपुर्योत्र जङ्घे चारोप्य घातितः१३७।\nवज्रपाणिनमायांतमैरावणशिरोगतम्।\nसंग्रामभूमौ दृष्ट्वा त्वां सर्वे नश्यंति दानवाः१३८।\nये त्वया विजिताः पूर्वं दानवा बलवत्तराः।\nसहस्रांशेन तत्तुल्यो न भवामि कथंचन१३९।\nएवंविधोऽसि देवेंद्र मम का गणना भवेत्।\nमां समुद्धर्तुकामेन त्वयैवागमनं कृतम्१४०।\nकरिष्यामि न संदेहो दास्ये प्राणानपि ध्रुवम्।\nकिमर्थं देवराजोक्ता भूमिरेषा त्वया हि मे१४१।\nइमे दाराः सुता गावो यच्चान्यद्विद्यते वसु।\nत्रैलोक्यराज्यमखिलं विप्रस्यास्य प्रदीयताम्१४२।\nअपकीर्तिर्भवेन्मह्यं पूर्वेषां च न संशयः।\nगृहायातस्य शक्रस्य दत्तं बाष्कलिना न तु१४३।\nअन्योपि योर्थी मे प्राप्तः समे प्रियतरः सदा।\nभवानत्र विशेषेण विचारं मा कृथाः क्वचित्१४४।\nबृहत्त्रपा मे देवेंद्र यद्भूमेस्तु पदत्रयम्।\nब्राह्मणस्य विशेषेण प्रार्थितं तु त्वया विभो१४५।\nदास्ये ग्रामवरानस्य भवतस्तु त्रिविष्टपम्।\nअश्वान्गजान्भूमिधनं स्त्रियश्चोद्भिन्नचूचुकाः१४६।\nयासां दर्शनमात्रेण वृद्धोपि तरुणायते।\nताः स्त्रियो वसुधां चैतां वामनस्य प्रतिग्रहम्१४७।\nप्रतिदास्यामि देवेन्द्र प्रसादः क्रियतां हि मे।\nएतावदुक्ते वचने तदा बाष्कलिना नृप१४८।\nपुरोधास्तूशना प्राह दानवेंद्रं तदा वचः।\nभवान्राजा दानवेंद्र ऐश्वर्येष्टविधे स्थितः१४९।\nयुक्तायुक्तं न जानासि देयं कस्य मया क्वचित्।\nमंत्रिभिः सुसमालोच्य युक्तायुक्तं परीक्ष्य च 1.30.१५०।\nप्राप्तं त्रैलोक्यराज्यत्वं जित्वा देवान्सवासवान्।\nवाक्यस्यास्यावसानेव भवान्प्राप्स्यति बंधनं१५१।\nय एष वामनो राजन्विष्णुरेव सनातनः।\nनास्य वै भवता देयं पिता ते घातितः स्वयं१५२।\nअयं ते पितृहा प्राप्तो मातृहा बंधुघातकः।\nवंशोच्छेदकरस्तुभ्यं भूतश्चैव भविष्यति१५३।\nन चैष धर्मं जानाति शक्रादीनां हिते रतः।\nमायाविना दानवा ये मायया येन निर्जिताः१५४।\nमायया ब्राह्मणं रूपं वामनं च प्रदर्शितम्।\nअत्र किं बहुनोक्तेन नास्य देयं तु किंचन१५५।\nमक्षिकापादमात्रं तु भूमिरस्य प्रतिग्रहः।\nविनाशमेष्यसि क्षिप्रं सत्यंसत्यं मया श्रुतम्१५६।\nगुरुणाप्येवमुक्तस्तु भूयो वाक्यमथाब्रवीत्।\nधर्मार्थिना मया सर्वं प्रतिज्ञातं गुरो त्विदम्१५७।\nप्रतिज्ञापालनं कार्यं सतां धर्मः सनातनः।\nयद्येष भगवान्विष्णुर्नास्ति धन्यतरो मया१५८।\nगृह्य प्रतिग्रहं मत्तो यदि देवान्बुभूषति।\nभूयोपि धन्यतां नीतो देवेनानेन वै गुरो१५९।\nयं योगिनो ध्यानयुक्ता ध्यायमाना हि दर्शनम्।\nन लभंते तथा विप्रास्सोयं दृष्टो मयाद्य वै१६०।\nदानानि ये प्रयच्छंति सकुशोदकपाणिना।\nप्रीयतां भगवान्विष्णुः परमात्मा सनातनः१६१।\nएवमुक्ते तु वचने अपवर्गस्य भागिनः।\nयदत्र कार्यकरणे विकल्पो मे बभूव ह१६२।\nउपदिष्टोस्मि भवता बालत्वे चावधारितम्।\nशत्रावपि गृहायाते मास्त्वदेयं तु किंचन१६३।\nएतदेव विचिंत्याहं प्राणानपि स्वकान्गुरो।\nवामनस्य प्रदास्यामि शक्रस्यापि त्रिविष्टपम्१६४।\nअपीडाकारि यद्दानं तद्दानमिह दीयते।\nपीडाकारि च यद्दानं तद्दानं समलं स्मृतम्१६५।\nएतच्छ्रुत्वा गुरुस्तत्र त्रपयाधोमुखः स्थितः।\nबाष्कलिरुवाच।\nअर्थिता भवतो देव देया सर्वा धरा मया१६६।\nत्रपाकरं भवेन्मह्यं यदस्य भूपदत्रयम्।\nइंद्र उवाच।\nसत्यमेतद्दानवेन्द्र यदुक्तं भवता हि मे१६७।\nभूमेः पदत्रयार्थित्वं द्विजेनानेन मे कृतम्।\nएतावता त्वयं चार्थी मयाप्यस्य कृते भवान्१६८।\nदनुपुत्रो याचितोसि वरमेतत्प्रदीयताम्।\nबाष्कलिरुवाच।\nपदत्रयं वामनाय देवराज प्रतीच्छ मे१६९।\nतत्र त्वं सुचिरं कालं सुखी सुरपते वस।\nएवमुक्त्वा बाष्कलिना वामनाय पदत्रयम्१७०।\nतोयपूर्वं तदा दत्तं प्रीयतां मे हरिः स्वयम्।\nदत्ते तु दानवेंद्रेण त्यक्त्वा रूपं च वामनम्१७१।\nहरिराचक्रमे लोकान्देवानां हितकाम्यया।\nयज्ञपर्वतमासाद्य गत्वा चैव उदङ्मुखः१७२।\nदेवस्य वामचरणे निविष्टो दानवालयः।\nतत्र क्रमं स प्रथमं ददौ सूर्ये जगत्पतिः१७३।\nद्वितीयं च ध्रुवे देवस्तृतीयेन च पार्थिव।\nब्रह्मांडस्ताडितस्तेन देवेनाद्भुतकर्मणा१७४।\nअंगुष्ठाग्रेण भिन्नेंडे जलं भूरि विनिःसृतम्।\nप्लावयित्वा ब्रह्मलोकान्सर्वान्लोकाननुक्रमात्१७५।\nध्रुवस्थानं सूर्यलोकं प्लाव्य तं यज्ञपर्वतम्।\nप्रविष्टा पुष्करं धारा धौत्वा विष्णुपदानि सा१७६।\nपदानि यानि जातानि वैष्णवानि धरातले।\nतत्राश्रमे तु यो गत्वा स्नानं वाप्यां समाचरेत्१७७।\nअश्वमेधफलं तस्य दर्शनादेव जायते।\nएकविंशगणोपेतो वैकुंठे वासमाप्नुयात्१७८।\nभुक्त्वा तु विपुलान्भोगान्कल्पानां तु शतत्रयम्।\nतदंते जायते राजा सार्वभौमः क्षिताविह१७९।\nतोयधारा तु सा भीष्म अंगुष्ठाग्राद्विनिःसृता।\nनदी सा वैष्णवी प्रोक्ता विष्णुपादसमुद्भवा१८०।\nअनेन कारणेनाभूद्गंगा विष्णुपदी नृप।\nयया सर्वमिदं व्याप्तं त्रैलोक्यं सचराचरम्१८१।\nअंगुष्ठाग्रक्षतादंडाद्यत्प्रविष्टं जलं शुभम्।\nप्राप्तं देवनदीत्वं तु यातु विष्णुपदी नदी१८२।\nदेवनद्या तया व्याप्तं ब्रह्मांडं सचराचरम्।\nविभूतिभिर्महाभाग सर्वानुग्रहकाम्यया१८३।\nस बाष्कलिर्वामनेन उक्तः पूरय मे क्रमान्।\nअधोमुखस्तदा जात उत्तरं नास्य विंदति१८४।\nमौनीभूतं तु तं दृष्ट्वा पुरोधा वाक्यमब्रवीत्।\nस्वाभाविकी दानशक्तिर्न तु स्रष्टुं वयं क्षमाः१८५।\nयावतीयं धरा देव सा दत्तानेन ते प्रभो।\nउक्तो बाष्कलिना विष्णुर्यावन्मात्रा वसुंधरा१८६।\nया सृष्टा भवता पूर्वं सा मया न च गोपिता।\nअल्पाभूमिर्भवान्दीर्घो न तु सृष्टेरहं क्षमः१८७।\nइच्छाशक्तिः प्रभवति प्रभोस्ते देव सर्वदा।\nनिरुत्तरस्तदा विष्णुर्मत्वा तं सत्यवादिनम्१८८।\nब्रूहि दानवमुख्य त्वं कं ते कामं करोम्यहम्।\nमम हस्तगतं तोयं त्वया दत्तं तु दानव१८९।\nतेन त्वं वरयोग्योसि वराणां भाजनं शुभं।\nदास्येहं भवतः काममर्थीयेन वृणुष्व ह१९०।\nविज्ञप्तो हि तदा तेन देवदेवो जनार्दनः।\nभक्तिं वृणोमि देवेश त्वद्धस्तान्मरणं हि मे१९१।\nव्रजामि श्वेतद्वीपं ते दुर्लभं तु तपस्विनाम्।\nआहैवमुक्ते विष्णुस्तं तिष्ठस्वैव युगांतरम्१९२।\nवाराहरूपी यदाहं प्रवेक्ष्यामि धरातलम्।\nतदा हनिष्येहं त्वां तु मदग्रे च यदैष्यसि१९३।\nउक्तोथ दानवस्तेन अपासर्प्पत्तदग्रतः।\nवामनेन समाक्रांताः सर्वे लोकास्तदा नृप१९४।\nअसुरैस्तैस्तदा त्यक्तं देवानां सत्यभाषणम्।\nदेवो हृत्वा तु त्रैलोक्यं जगामादर्शनं विभुः१९५।\nपातालनिलयश्चापि सुखमास्ते स बाष्कलि।\nशक्रोपि पालयामास विपश्चिद्भुवनत्रयम्१९६।\nअयं त्रैविक्रमो नाम प्रादुर्भावो जगद्गुरोः।\nगंगासंभवसंयुक्तस्सर्वकल्मषनाशनः१९७।\nविष्णोः पदानामेषा ते उत्पत्तिः कथिता नृप।\nयां श्रुत्वा तु नरो लोके सर्वपापैः प्रमुच्यते१९८।\nदुःस्वप्नं दुर्विचिंत्यं च दुःष्करं दुःष्कृतानि च।\nक्षिप्रं हि नाशमायांति दृष्टे विष्णुपदत्रये१९९।\nयुगानुक्रमशो दृष्ट्वा पापिनो जंतवस्तथा।\nसूक्ष्मता दर्शिता भीष्म विष्णुना पददर्शने1.30.२००।\nयस्त्वारोहति तस्मिंस्तु मौनवान्मानवो भुवि।\nकृत्वा त्रिपुष्करी यात्रामश्वमेधफलं व्रजेत्२०१।\nमुच्यते सर्वपापैश्च मृतो विष्णुपुरं व्रजेत्२०२।"
  }
]
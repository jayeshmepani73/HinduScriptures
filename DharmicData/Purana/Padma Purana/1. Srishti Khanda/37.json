[
  {
    "text": "पुलस्त्य उवाच।\nतदद्भुततमं वाक्यं श्रुत्वा च रघुनंदनः।\nगौरवाद्विस्मयाच्चापि भूयः प्रष्टुं प्रचक्रमे१।\nराम उवाच।\nभगवंस्तद्वनं घोरं यत्रासौ तप्तवांस्तपः।\nश्वेतो वैदर्भको राजा तदद्भुतमभूत्कथं२।\nविषमं तद्वनं राजा शून्यं मृगविवर्जितं।\nप्रविष्टस्तप आस्थातुं कथं वद महामुने३।\nसमंताद्योजनशतं निर्मनुष्यमभूत्कथं।\nभवान्कथं प्रविष्टस्तद्येन कार्येण तद्वद४।\nअगस्त्य उवाच।\nपुरा कृतयुगे राजा मनुर्दंडधरः प्रभुः।\nतस्य पुत्रोथ नाम्नासीदिक्ष्वाकुरमितद्युतिः५।\nतं पुत्रं पूर्वजं राज्ये निक्षिप्य भुविसंमतम्।\nपृथिव्यां राजवंशानां भव राजेत्युवाच ह६।\nतथेति च प्रतिज्ञातं पितुः पुत्रेण राघव।\nततःपरमसंहृष्टः पुनस्तं प्रत्यभाषत७।\nप्रीतोस्मि परमोदार कर्मणा ते न संशयः।\nदंडेन च प्रजा रक्ष न च दंडमकारणम्८।\nअपराधिषु यो दंडः पात्यते मानवैरिह।\nस दंडो विधिवन्मुक्तः स्वर्गं नयति पार्थिवम्९।\nतस्माद्दण्डे महाबाहो यत्नवान्भव पुत्रक।\nधर्मस्ते परमो लोके कृत एवं भविष्यति१०।\nइति तं बहुसंदिश्य मनुः पुत्रं समाधिना।\nजगाम त्रिदिवं हृष्टो ब्रह्मलोकमनुत्तमम्११।\nजनयिष्ये कथं पुत्रानिति चिंतापरोऽभवत्।\nकर्मभिर्बहुभिस्तैस्तैस्ससुतैस्संयुतोऽभवत्१२।\nतोषयामास पुत्रैस्स पितॄन्देवसुतोपमैः।\nसर्वेषामुत्तमस्तेषां कनीयान्रघुनंदन१३।\nशूरश्च कृतविद्यश्च गुरुश्च जनपूजया।\nनाम तस्याथ दंडेति पिता चक्रे स बुद्धिमान्१४।\nभविष्यद्दण्डपतनं शरीरे तस्य वीक्ष्य च।\nसंपश्यमानस्तं दोषं घोरं पुत्रस्य राघव१५।\nस विंध्यनीलयोर्मध्ये राज्यमस्य ददौ प्रभुः।\nस दंडस्तत्र राजाभूद्रम्ये पर्वतमूर्द्धनि१६।\nपुरं चाप्रतिमं तेन निवेशाय तथा कृतम्।\nनाम तस्य पुरस्याथ मधुमत्तमिति स्वयम्१७।\nतथादेशेन संपन्नः शूरो वासमथाकरोत्।\nएवं राजा स तद्राज्यं चकार सपुरोहितः१८।\nप्रहृष्ट सुप्रजाकीर्णं देवराजो यथा दिवि।\nततः स दंडः काकुत्स्थ बहुवर्षगणायुतम्१९।\nअकारयत्तु धर्मात्मा राज्यं निहतकंटकं।\nअथ काले तु कस्मिंश्चिद्राजा भार्गवमाश्रमम्२०।\nरमणीयमुपाक्रामच्चैत्रमासे मनोरमे।\nतत्र भार्गवकन्यां तु रूपेणाप्रतिमां भुवि२१।\nविचरंतीं वनोद्देशे दंडोऽपश्यदनुत्तमाम्।\nउत्तुंगपीवरीं श्यामां चंद्राभवदनां शुभाम्२२।\nसुनासां चारुसर्वांगीं पीनोन्नतपयोधराम्।\nमध्ये क्षामां च विस्तीर्णां दृष्ट्वा तां कुरुते मुदम्२३।\nएकवस्त्रां वने चैकां प्रथमे यौवने स्थिताम्।\nस तां दृष्ट्वात्वधर्मेण अनंगशरपीडितः२४।\nअभिगम्य सुविश्रांतां कन्यां वचनमब्रवीत्।\nकुतस्त्वमसि सुश्रोणि कस्य चासि सुशोभने२५।\nपीडतोहमनंगेन पृच्छामि त्वां सुशोभने।\nत्वया मेऽपहृतं चित्तं दर्शनादेव सुंदरि२६।\nइदं ते वदनं रम्यं मुनीनां चित्तहारकम्।\nयद्यहं न लभे भोक्तुं मृतं मामवधारय२७।\nत्वया हृता मम प्राणा मां जीवय सुलोचने।\nदासोस्मि ते वरारोहे भक्तं मां भज शोभने२८।\nतस्यैवं तु ब्रुवाणस्य मदोन्मत्तस्य कामिनः।\nभार्गवी प्रत्युवाचेदं वचः सविनयं नृपम्२९।\nभार्गवस्य सुतां विद्धि शुक्रस्याक्लिष्टकर्मणः।\nअरजां नाम राजेंद्र ज्येष्ठामाश्रमवासिनः३०।\nशुक्रः पिता मे राजेंद्र त्वं च शिष्यो महात्मनः।\nधर्मतो भगिनी चाहं भवामि नृपनंदन३१।\nएवंविधं वचो वक्तुं न त्वमर्हसि पार्थिव।\nअन्येभ्योपि सुदुष्टेभ्यो रक्ष्या चाहं सदा त्वया३२।\nक्रोधनो मे पिता रौद्रो भस्मत्वं त्वां समानयेत्।\nअथवा राजधर्मेणासंबंधं कुरुषे बलात्३३।\nपितरं याचयस्व त्वं धर्मदृष्टेन कर्मणा।\nवरयस्व नृपश्रेष्ठ पितरं मे महाद्युतिम्३४।\nअन्यथा विपुलं दुःखं तव घोरं भवेद्ध्रुवम्।\nक्रुद्धो हि मे पिता सर्वं त्रैलोक्यमभिनिर्दहेत्३५।\nततोऽशुभं महाघोरं श्रुत्वा दंडः सुदारुणम्।\nप्रत्युवाच मदोन्मत्तः शिरसाभिनतः पुनः३६।\nप्रसादं कुरु सुश्रोणि कामोन्मत्तस्य कामिनि।\nत्वया रुद्धा मम प्राणा विशीर्यंति शुभानने३७।\nत्वां प्राप्य वैरं मेऽत्रास्तु वधो वापि महत्तरः।\nभक्तं भजस्व मां भीरु त्वयि भक्तिर्हि मे परा३८।\nएवमुक्त्वा तु तां कन्यां बलात्संगृह्य बाहुना।\nअन्येन राज्ञा हस्तेन विवस्त्रा सा तथा कृता३९।\nअंगमंगे समाश्लेष्य मुखे चैव मुखं कृतम्।\nविस्फुरंतीं यथाकामं मैथुनायोपचक्रमे४०।\nतमनर्थं महाघोरं दंडः कृत्वा सुदारुणम्।\nनगरं स्वं जगामाशु मदोन्मत्त इव द्विपः४१।\nभार्गवी रुदती दीना आश्रमस्याविदूरतः।\nप्रत्यपालयदुद्विग्ना पितरं देवसम्मितम्४२।\nस मुहूर्तादुपस्पृश्य देवर्षिरमितद्युतिः।\nस्वमाश्रमं शिष्यवृतं क्षुधार्तः सन्यवर्तत४३।\nसोपश्यदरजां दीनां रजसा समभिप्लुताम्।\nचंद्रस्य घनसंयुक्तां ज्योत्स्नामिव पराजिताम्४४।\nतस्य रोषः समभवत्क्षुधार्तस्य महात्मनः।\nनिर्दहन्निव लोकांस्त्रींस्तान्शिष्यान्समुवाच ह४५।\nपश्यध्वं विपरीतस्य दंडस्यादीर्घदर्शिनः।\nविपत्तिं घोरसंकाशां दीप्तामग्निशिखामिव४६।\nयन्नाशं दुर्गतिं प्राप्तस्सानुगश्च न संशयः।\nयस्तु दीप्तहुताशस्य अर्चिः संस्पृष्टवानिह४७।\nयस्मात्स कृतवान्पापमीदृशं घोरसंमितम्।\nतस्मात्प्राप्स्यति दुर्मेधाः पांसुवर्षमनुत्तमम्४८।\nकुराजा देशसंयुक्तः सभृत्यबलवाहनः।\nपापकर्मसमाचारो वधं प्राप्स्यति दुर्मतिः४९।\nसमंताद्योजनशतं विषयं चास्य दुर्मतेः।\nधुनोतु पांसुवर्षेण महता पाकशासनः1.37.५०।\nसर्वसत्वानि यानीह जंगमस्थावराणि वै।\nसर्वेषां पांसुवर्षेण क्षयः क्षिप्रं भविष्यति५१।\nदंडस्य विषयो यावत्तावत्सवनमाश्रमम्।\nपांसुवर्षमिवाकस्मात्सप्तरात्रं भविष्यति५२।\nइत्युक्त्वा क्रोधसंतप्तस्तमाश्रमनिवासिनम्।\nजनं जनपदस्यांते स्थीयतामित्युवाच ह५३।\nउक्तमात्रे उशनसा आश्रमावसथो जनः।\nक्षिप्रं तु विषयात्तस्मात्स्थानं चक्रे च बाह्यतः५४।\nतं तथोक्त्वा मुनिजनमरजामिदमब्रवीत्।\nआश्रमे त्वं सुदुर्मेधे वस चेह समाहिता५५।\nइदं योजनपर्यंतमाश्रमं रुचिरप्रभम्।\nअरजे विरजास्तिष्ठ कालमत्र समाश्शतम्५६।\nश्रुत्वा नियोगं विप्रर्षेररजा भार्गवी तदा।\nतथेति पितरं प्राह भार्गवं भृशदुःखिता५७।\nइत्युक्त्वा भार्गवो वासं तस्मादन्यमुपाक्रमत्।\nसप्ताहे भस्मसाद्भूतं यथोक्तं ब्रह्मवादिना५८।\nतस्माद्दंडस्य विषयो विंध्यशैलस्य मानुष।\nशप्तो ह्युशनसा राम तदाभूद्धर्षणे कृते५९।\nततःप्रभृति काकुत्स्थ दंडकारण्यमुच्यते।\nएतत्ते सर्वमाख्यातं यन्मां पृच्छसि राघव६०।\nसंध्यामुपासितुं वीर समयो ह्यतिवर्तते।\nएते महर्षयो राम पूर्णकुंभाः समंततः६१।\nकृतोदका नरव्याघ्र पूजयंति दिवाकरम्।\nसर्वैरॄषिभिरभ्यस्तैः स्तोत्रैर्ब्रह्मादिभिः कृतैः६२।\nरविरस्तंगतो राम गत्वोदकमुपस्पृश।\nॠषेर्वचनमादाय रामः संध्यामुपासितुम्६३।\nउपचक्राम तत्पुण्यं ससरोरघुनंदनः।\nअथ तस्मिन्वनोद्देशे रम्ये पादपशोभिते६४।\nनदपुण्ये गिरिवरे कोकिलाशतमंडिते।\nनानापक्षिरवोद्याने नानामृगसमाकुले६५।\nसिंहव्याघ्रसमाकीर्णे नानाद्विजसमावृते।\nगृध्रोलूकौ प्रवसितौ बहून्वर्षगणानपि६६।\nअथोलूकस्य भवनं गृध्रः पापविनिश्चयः।\nममेदमिति कृत्वाऽसौ कलहं तेन चाकरोत्६७।\nराजा सर्वस्य लोकस्य रामो राजीवलोचनः।\nतं प्रपद्यावहै शीघ्रं कस्यैतद्भवनं भवेत्६८।\nगृध्रोलूकौ प्रपद्येतां जातकोपावमर्षिणौ।\nरामं प्रपद्यतौ शीघ्रं कलिव्याकुलचेतसौ६९।\nतौ परस्परविद्वेषौ स्पृशतश्चरणौ तथा।\nअथ दृष्ट्वा राघवेंद्रं गृध्रो वचनमब्रवीत्७०।\nसुराणामसुराणां च त्वं प्रधानो मतो मम।\nबृहस्पतेश्च शुक्राच्च त्वं विशिष्टो महामतिः७१।\nपरावरज्ञो भूतानां मर्त्ये शक्र इवापरः।\nदुर्निरीक्षो यथा सूर्यो हिमवानिव गौरवे७२।\nसागरश्चासि गांभीर्ये लोकपालो यमो ह्यसि।\nक्षांत्या धरण्या तुल्योसि शीघ्रत्वे ह्यनिलोपमः७३।\nगुरुस्त्वं सर्वसंपन्नो विष्णुरूपोसि राघव।\nअमर्षी दुर्जयो जेता सर्वास्त्रविधिपारगः७४।\nशृणु त्वं मम देवेश विज्ञाप्यं नरपुंगव।\nममालयं पूर्वकृतं बाहुवीर्येण वै प्रभो७५।\nउलूको हरते राजंस्त्वत्समीपे विशेषतः।\nईदृशोयं दुराचारस्त्वदाज्ञा लंघको नृप७६।\nप्राणांतिकेन दंडेन राम शासितुमर्हसि।\nएवमुक्ते तु गृध्रेण उलूको वाक्यमब्रवीत्७७।\nशृणु देव मम ज्ञाप्यमेकचित्तो नराधिप।\nसोमाच्छक्राच्च सूर्याच्च धनदाच्च यमात्तथा७८।\nजायते वै नृपो राम किंचिद्भवति मानुषः।\nत्वं तु सर्वमयो देवो नारायणपरायणः७९।\nप्रोच्यते सोमता राजन्सम्यक्कार्ये विचारिते।\nसम्यग्रक्षसि तापेभ्यस्तमोघ्नो हि यतो भवान्८०।\nदोषे दंडात्प्रजानां त्वं यतः पापभयापहः।\nदाता प्रहर्ता गोप्ता च तेनेंद्र इव नो भवान्८१।\nअधृष्यः सर्वभूतेषु तेजसा चानलो मतः।\nअभीक्ष्णं तपसे पापांस्तेन त्वं राम भास्करः८२।\nसाक्षाद्वित्तेशतुल्यस्त्वमथवा धनदाधिकः।\nचित्तायत्ता तु पत्नीश्रीर्नित्यं ते राजसत्तम८३।\nधनदस्य तु कोशेन धनदस्तेन वैभवान्।\nसमः सर्वेषु भूतेषु स्थावरेषु चरेषु च८४।\nशत्रौ मित्रे च ते दृष्टिः समंताद्याति राघव।\nधर्मेण शासनं नित्यं व्यवहारविधिक्रमैः८५।\nयस्य रुष्यसि वै राम मृत्युस्तस्याभिधीयते।\nगीयसे तेन वै राजन्यम इत्यभिविश्रुतः८६।\nयश्चासौ मानुषो भावो भवतो नृपसत्तम।\nआनृशंस्यपरो राजा सर्वेषु कृपयान्वितः८७।\nदुर्बलस्य त्वनाथस्य राजा भवति वै बलम्।\nअचक्षुषो भवेच्चक्षुरमतेषु मतिर्भवेत्८८।\nअस्माकमपि नाथस्त्वं श्रूयतां मम धार्मिक।\nभवता तत्र मंतव्यं यथैते किल पक्षिणः८९।\nयोस्मन्नाथः स पक्षींद्रो भवतो विनियोज्यकः।\nअस्वाम्यं देव नास्माकं सन्निधौ भवतः प्रभो९०।\nभवतैव कृतं पूर्वं भूतग्रामं चतुर्विधम्।\nममालयप्रविष्टस्तु गृध्रो मां बाधते नृप९१।\nभवान्देवमनुष्येषु शास्ता वै नरपुंगव।\nएतच्छ्रुत्वा तु वै रामः सचिवानाह्वयत्स्वयम्९२।\nविष्टिर्जयंतो विजयः सिद्धार्थो राष्ट्रवर्धनः।\nअशोको धर्मपालश्च सुमंत्रश्च महाबलः९३।\nएते रामस्य सचिवा राज्ञो दशरथस्य च।\nनीतियुक्ता महात्मानः सर्वशास्त्रविशारदाः९४।\nसुशांताश्च कुलीनाश्च नये मंत्रे च कोविदाः।\nतानाहूय स धर्मात्मा पुष्पकादवरुह्य च९५।\nगृध्रोलूकौ विवदंतौ पृच्छति स्म रघूत्तमः।\nकति वर्षाणि भो गृध्र तवेदं निलयं कृतं९६।\nएतन्मे कौतुकं ब्रूहि यदि जानासि तत्त्वतः।\nएतच्छ्रुत्वा वचो गृध्रो बभाषे राघवं स्थितं९७।\nइयं वसुमती राम मानुषैर्बहुबाहुभिः।\nउच्छ्रितैराचिता सर्वा तदाप्रभृति मद्गृहं९८।\nउलूकस्त्वब्रवीद्रामं पादपैरुपशोभिता।\nयदैव पृथिवी राजंस्तदाप्रभृति मे गृहं९९।\nएतच्छ्रुत्वा तु रामो वै सभासद उवाचह।\nन सा सभा यत्र न संति वृद्धा वृद्धा न ते ये न वदंति धर्मं1.37.१००।\nनासौ धर्मो यत्र न चास्ति सत्यं न तत्सत्यं यच्छलमभ्युपैति।\nये तु सभ्याः सभां गत्वा तूष्णीं ध्यायंत आसते१०१।\nयथाप्राप्तं न ब्रुवते सर्वे तेऽनृतवादिनः।\nन वक्ति च श्रुतं यश्च कामात्क्रोधात्तथा भयात्१०२।\nसहस्रं वारुणाः पाशाः प्रतिमुंचंति तं नरं।\nतेषां संवत्सरे पूर्णे पाश एकः प्रमुच्यते१०३।\nतस्मात्सत्यं तु वक्तव्यं जानता सत्यमंजसा।\nएतच्छ्रुत्वा तु सचिवा राममेवाब्रुवंस्तदा१०४।\nउलूकः शोभते राजन्न तु गृध्रो महामते।\nत्वं प्रमाणं महाराज राजा हि परमा गतिः१०५।\nराजमूलाः प्रजाः सर्वा राजा धर्मः सनातनः।\nशास्ता राजा नृणां येषां न ते गच्छंति दुर्गतिम्१०६।\nवैवस्वतेन मुक्ताश्च भवंति पुरुषोत्तमाः।\nसचिवानां वचः श्रुत्वा रामो वचनमब्रवीत्१०७।\nश्रूयतामभिधास्यामि पुराणं यदुदाहृतं।\nद्यौः सचंद्रार्कनक्षत्रा सपर्वतमहीद्रुमम्१०८।\nसलिलार्णवसंमग्नं त्रैलोक्यं सचराचरं।\nएकमेव तदा ह्यासीत्सर्वमेकमिवांबरं१०९।\nपुनर्भूः सह लक्ष्म्या च विष्णोर्जठरमाविशत्।\nतां निगृह्य महातेजाः प्रविश्य सलिलार्णवं११०।\nसुष्वाप हि कृतात्मा स बहुवर्षशतान्यपि।\nविष्णौ सुप्ते ततो ब्रह्मा विवेश जठरं ततः१११।\nबहुस्रोतं च तं ज्ञात्वा महायोगी समाविशत्।\nनाभ्यां विष्णोः समुद्भूतं पद्मं हेमविभूषितं११२।\nस तु निर्गम्य वै ब्रह्मा योगी भूत्वा महाप्रभुः।\nसिसृक्षुः पृथिवीं वायुं पर्वतांश्च महीरुहान्११३।\nतदंतराः प्रजाः सर्वा मानुषांश्च सरीसृपान्।\nजरायुजाण्डजान्सर्वान्ससर्ज स महातपाः११४।\nतस्य गात्रसमुत्पन्नः कैटभो मधुना सह।\nदानवौ तौ महावीर्यौ घोरौ लब्धवरौ तदा११५।\nदृष्ट्वा प्रजापतिं तत्र क्रोधाविष्टावुभौ नृप।\nवेगेन महता भोक्तुं स्वयंभुवमधावतां११६।\nदृष्ट्वा सत्वानि सर्वाणि निस्सरन्ति पृथक्पृथक्।\nब्रह्मणा संस्तुतो विष्णुर्हत्वा तौ मधुकैटभौ११७।\nपृथिवीं वर्धयामास स्थित्यर्थं मेदसा तयोः।\nमेदोगंधा तु धरणी मेदिनीत्यभिधां गता११८।\nतस्माद्गृध्रस्त्वसत्यो वै पापकर्मापरालयम्।\nस्वीयं करोति पापात्मा दण्डनीयो न संशयः११९।\nततोऽशरीरिणीवाणी अंतरिक्षात्प्रभाषते।\nमा वधी राम गृध्रं त्वं पूर्वंदग्धं तपोबलात्१२०।\nपुरा गौतम दग्धोऽयं प्रजानाथो जनेश्वर।\nब्रह्मदत्तस्तु नामैष शूरः सत्यव्रतः शुचिः१२१।\nगृहमागत्य विप्रर्षेर्भोजनं प्रत्ययाचत।\nसाग्रं वर्षशतं चैव भुक्तवान्नृपसत्तम१२२।\nब्रह्मदत्तस्य वै तस्य पाद्यमर्घ्यं स्वयं ततः।\nआत्मनैवाकरोत्सम्यग्भोजनार्थं महाद्युते१२३।\nसमाविश्य गृहं तस्य आहारे तु महात्मनः।\nनारीं पूर्णस्तनीं दृष्ट्वा हस्तेनाथ परामृशत्१२४।\nअथ क्रुद्धेन मुनिना शापो दत्तः सुदारुणः।\nगृध्रत्वं गच्छ वै मूढ राजा मुनिमथाब्रवीत्१२५।\nकृपां कुरु महाभाग शापोद्धारो भविष्यति।\nदयालुस्तद्वचः श्रुत्वा पुनराह नराधिप१२६।\nउत्पत्स्यते रघुकुले रामो नाम महायशाः।\nइक्ष्वाकूणां महाभागो राजा राजीवलोचनः१२७।\nतेन दृष्टो विपापस्त्वं भविता नरपुंगव।\nदृष्टो रामेण तच्छ्रुत्वा बभूव पृथिवीपतिः१२८।\nगृध्रत्वं त्यज्य वै शीघ्रं दिव्यगंधानुलेपनः।\nपुरुषो दिव्यरूपोऽसौ बभाषे तं नराधिपं१२९।\nसाधु राघव धर्मज्ञ त्वत्प्रसादादहं विभो।\nविमुक्तो नरकाद्घोरादपापस्तु त्वया कृतः१३०।\nविसर्जितं मया गार्ध्यं नररूपी महीपतिः।\nउलूकं प्राह धर्मज्ञ स्वगृहं विश कौशिक१३१।\nअहं संध्यामुपासित्वा गमिष्ये यत्र वै मुनिः।\nअथोदकमुपस्पृश्य संध्यामन्वास्य पश्चिमां१३२।\nआश्रमं प्राविशद्रामः कुंभयोनेर्महात्मनः।\nतस्यागस्त्यो बहुगुणं फलमूलं च सादरं१३३।\nरसवंति च शाकानि भोजनार्थमुपाहरत्।\nसभुक्तवान्नरव्याघ्रस्तदन्नममृतोपमम्१३४।\nप्रीतश्च परितुष्टश्च तां रात्रिं समुपावसत्।\nप्रभाते काल्यमुत्थाय कृत्वाह्निकमरिंदम१३५।\nॠषिं समभिचक्राम गमनाय रघूत्तमः।\nअभिवाद्याब्रवीद्रामो महर्षिं कुंभसंभवम्१३६।\nआपृच्छे साधये ब्रह्मन्ननुज्ञातुं त्वमर्हसि।\nधन्योस्म्यनुगृहीतोस्मि दर्शनेन महामुने१३७।\nदिष्ट्या चाहं भविष्यामि पावनात्मा महात्मनः।\nएवं ब्रुवति काकुत्स्थे वाक्यमद्भुतदर्शनं१३८।\nउवाच परमप्रीतो बाष्पनेत्रस्तपोधनः।\nअत्यद्भुतमिदं वाक्यं तव राम शुभाक्षरं१३९।\nपावनं सर्वभूतानां त्वयोक्तं रघुनंदन।\nमुहूर्तमपि राम त्वां मैत्रेणेक्षंति ये नराः१४०।\nपावितास्सर्वसूक्तैस्ते कथ्यंते त्रिदिवौकसः।\nये च त्वां घोरचक्षुर्भिरीक्षंते प्राणिनो भुवि१४१।\nते हता ब्रह्मदंडेन सद्यो नरकगामिनः।\nईदृशस्त्वं रघुश्रेष्ठ पावनः सर्वदेहिनां१४२।\nकथयंतश्च लोकास्त्वां सिद्धिमेष्यंति राघव।\nगच्छस्वानातुरोऽविघ्नं पंथानमकुतोभयः१४३।\nप्रशाधि राज्यं धर्मेण गतिस्तु जगतां भवान्।\nएवमुक्तस्तु मुनिना प्राञ्जलि प्रग्रहो नृपः१४४।\nअभिवादयितुं चक्रे सोऽगस्त्यमृषिसत्तमम्।\nअभिवाद्य मुनिश्रेष्ठंस्तांश्च सर्वांस्तपोधिकान्१४५।\nअथारोहत्तदाव्यग्रः पुष्पकं हेमभूषितम्।\nतं प्रयांतं मुनिगणा आशीर्वादैस्समंततः१४६।\nअपूपुजन्नरेंद्रं तं सहस्राक्षमिवामराः।\nततोऽर्धदिवसे प्राप्ते रामः सर्वार्थकोविदः१४७।\nअयोध्यां प्राप्य काकुत्स्थः पद्भ्यां कक्षामवातरत्।\nततो विसृज्य रुचिरं पुष्पकं कामवाहितं१४८।\nकक्षांतराद्विनिष्क्रम्य द्वास्थान्राजाऽब्रवीदिदं।\nलक्ष्मणं भरतं चैव गच्छध्वं लघुविक्रमाः१४९।\nममागमनमाख्याय समानयत मा चिरम्।\nश्रुत्वाथ भाषितं द्वास्था रामस्याक्लिष्टकर्मणः1.37.१५०।\nगत्वा कुमारावाहूय राघवाय न्यवदेयन्।\nद्वास्थैः कुमारावानीतौ राघवस्य निदेशतः१५१।\nदृष्ट्वा तु राघवः प्राप्तौ प्रियौ भरतलक्ष्मणौ।\nसमालिंग्य तु रामस्तौ वाक्यं चेदमुवाच ह१५२।\nकृतं मया यथातथ्यं द्विजकार्यमनुत्तमं।\nधर्महेतुमतो भूयः कर्तुमिच्छामि राघवौ१५३।\nभवद्भ्यामात्मभूताभ्यां राजसूयं क्रतूत्तमं।\nसहितो यष्टुमिच्छामि यत्र धर्मश्च शाश्वतः१५४।\nपुष्करस्थेन वै पूर्वं ब्रह्मणा लोककारिणा।\nशतत्रयेण यज्ञानामिष्टं षष्ट्याधिकेन च१५५।\nइष्ट्वा हि राजसूयेन सोमो धर्मेण धर्मवित्।\nप्राप्तः सर्वेषु लोकेषु कीर्तिस्थानमनुत्तमम्१५६।\nइष्ट्वा हि राजसूयेन मित्रः शत्रुनिबर्हणः।\nमुहूर्तेन सुशुद्धेन वरुणत्वमुपागतः१५७।\nतस्माद्भवंतौ संचिंत्य कार्येस्मिन्वदतं हि तत्।\nभरत उवाच।\nत्वं धर्मः परमः साधो त्वयि सर्वा वसुंधरा१५८।\nप्रतिष्ठिता महाबाहो यशश्चामितविक्रम।\nमहीपालाश्च सर्वे त्वां प्रजापतिमिवामराः१५९।\nनिरीक्षंते महात्मानो लोकनाथ तथा वयं।\nप्रजाश्च पितृवद्राजन्पश्यंति त्वां महामते१६०।\nपृथिव्यां गतिभूतोसि प्राणिनामिह राघव।\nसत्वमेवंविधं यज्ञं नाहर्त्तासि परंतप१६१।\nपृथिव्यां सर्वभूतानां विनाशो दृश्यते यतः।\nश्रूयते राजशार्दूल सोमस्य मनुजेश्वर१६२।\nज्योतिषां सुमहद्युद्धं संग्रामे तारकामये।\nतारा बृहस्पतेर्भार्या हृता सोमेनकामतः१६३।\nतत्र युद्धं महद्वृत्तं देवदानवनाशनम्।\nवरुणस्य क्रतौ घोरे संग्रामे मत्स्यकच्छपाः१६४।\nनिवृत्ते राजशार्दूल सर्वे नष्टा जलेचराः।\nहरिश्चंद्रस्य यज्ञांते राजसूयस्य राघव१६५।\nआडीबकंमहद्युद्धं सर्वलोकविनाशनम्।\nपृथिव्यां यानि सत्वानि तिर्यग्योनिगतानि वै१६६।\nदिव्यानां पार्थिवानां च राजसूये क्षयः श्रुतः।\nस त्वं पुरुषशार्दूल बुद्ध्या संचिंत्य पार्थिव१६७।\nप्राणिनां च हितं सौम्यं पूर्णधर्मं समाचर।\nभरतस्य वचः श्रुत्वा राघवः प्राह सादरम्१६८।\nप्रीतोस्मि तव धर्मज्ञ वाक्येनानेन शत्रुहन्।\nनिवर्तिता राजसूयान्मतिर्मे धर्मवत्सल१६९।\nपूर्णं धर्मं करिष्यामि कान्यकुब्जे च वामनम्।\nस्थापयिष्याम्यहं वीर सा मे ख्यातिर्दिवं गता१७०।\nभविष्यति न संदेहो यथा गंगा भगीरथात्१७१।"
  }
]
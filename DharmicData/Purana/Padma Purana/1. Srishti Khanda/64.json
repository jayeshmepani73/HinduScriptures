[
  {
    "text": "व्यास उवाच-\nपुनरन्यत्प्रवक्ष्यामि स्तोत्रं गणाधिपस्य च।\nसर्वसिद्धिकरं पूतं सर्वाभीष्टफलप्रदं१।\nएकदंतं महाकायं तप्तकांचनसन्निभम्।\nलंबोदरं विशालाक्षं वंदेहं गणनायकं २।\nमुंजकृष्णाजिनधरं नागयज्ञोपवीतकम्।\nबालेंदुकलिकामौलिं वंदेहं गणनायकं३।\nसर्वविघ्नहरं देवं सर्वविघ्नविवर्जितम्।\nमूषकोत्तममारुह्य देवासुरमहाहवे४।\nयोद्धुकामं महाबाहुं वंदेहं गणनायकम्।\nअंबिकाहृदयानंदं मातृकापरिवेष्टितम्५।\nभक्तिप्रियं मदोन्मत्तं वंदेहं गणनायकम्।\nचित्ररत्नविचित्रांगं चित्रमालाविभूषणम्६।\nकामरूपधरं देवं वंदेहं गणनायकम्।\nगजवक्त्रं सुरश्रेष्ठं चारुकर्णविभूषितम्७।\nपाशांकुशधरं देवं वंदेहं गणनायकम्।\nयक्षकिन्नरगंधर्वैः सिद्धविद्याधरैस्सदा८।\nस्तूयमानं महादेहं वंदेहं गणनायकम्।\nगणाष्टकमिदं पुण्यं भक्तितो यः पठेन्नरः९।\nसर्वसिद्धिमवाप्नोति रुद्रलोके महीयते।\nन निःस्वतां तथाभ्येति सप्तजन्मसु मानवः१०।\nय इदं पठते नित्यं महाराजो भवेन्नरः।\nवश्यं करोति त्रैलोक्यं पठनाच्छ्रवणादपि।\nस्तोत्रं परं महापुण्यं गणपस्य महात्मनः११।\nइति श्रीपाद्मपुराणे प्रथमे सृष्टिखंडे गणपतिस्तोत्रं नाम-चतुष्षष्टितमोऽध्यायः६४।"
  }
]
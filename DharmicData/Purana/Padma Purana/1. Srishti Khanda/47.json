[
  {
    "text": "नारद उवाच-।\nतव प्रसादतो ज्ञातो विप्रः पुण्यतमश्च यः।\nयथा जानामि देवेश क्रियया ब्राह्मणाधमम्१।\nब्रूहि शीघ्रं सुरश्रेष्ठ यदि प्रीतिं मयीच्छसि।\nब्रह्मोवाच-।\nस्नानैर्दशविधैर्मुक्तस्तथैव तर्पणादिभिः२।\nसंध्यासंयमहीनश्च स एव ब्राह्मणाधमः।\nदेवपूजाव्रतैर्मुक्तो वेदविद्यादिभिस्तथा३।\nसत्यशौचादिभिश्चैव योगज्ञानाग्नितर्पणैः।\nपंचस्नानानानि विप्राणां कीर्तितानि महर्षिभिः४।\nआग्नेयं वारुणं ब्राह्मं वायव्यं दिव्यमेव च।\nआग्नेयं भस्मना स्नानमद्भिर्वारुणमुच्यते५।\nआपोहिष्ठेति वै ब्राह्मं वायव्यं गोरजः स्मृतम्।\nअद्भिरातपवर्षाभिर्दिव्यं स्नानमुदाहृतम्६।\nएतैस्तु मंत्रतः स्नानात्तीर्थानां फलमाप्नुयात्।\nतुलसीपत्रसंलग्नं सालग्रामशिलांबु च ७।\nगवां शृंगोदकं चैव विप्रपादोदकं च यत्।\nगुरूणामेव मुख्यानां पूतात्पूतमिति स्मृतिः८।\nत्याग तीर्थादिभिर्यज्ञैर्व्रतहोमादिभिस्तथा।\nयत्फलं लभते धीरः स्नानैरेतैस्तु तत्फलम्९।\nतर्पणैश्च विनिर्मुक्तः पितॄणामेव नित्यशः।\nपितृहा नरकं याति संध्याहीनस्तु विप्रहा१०।\nमंत्रव्रतविहीनश्च वेदविद्यागुणैरपि।\nयज्ञदानादिभिर्मुक्तो ब्राह्मणश्चाधमाधमः११।\nयज्ञार्थका देवलका नाक्षत्रा ग्रामयाजकाः।\nपरदाररता नित्यं पंचैते ब्राह्मणाधमाः१२।\nमंत्रसंस्कारहीनाश्च शुचिसंयमवर्जिताः।\nमोघाशिनो दुरात्मानो ब्राह्मणाश्चाधमाधमाः१३।\nअपि स्तेयरता मूढाः सर्वधर्मविवर्जिताः।\nउन्मार्गगामिनो नित्यं ब्राह्मणाश्चाधमाधमाः१४।\nश्राद्धादिकर्मरहिता गुरुसेवाविवर्जिताः।\nअमंत्रा भिन्नमर्यादा एते सर्वाधमाधमाः१५।\nअसंभाष्या इमे दुष्टास्सर्वे निरयगामिनः।\nअमेध्यास्ते दुराचारा अपूज्याश्च समंततः१६।\nखड्गोपजीविकाः प्रेष्या गोवाहनरता द्विजाः।\nकारुवृत्युपजीवाश्च गणवार्द्धषिकाश्च ये१७।\nबालापण्याभिचाराश्च अंत्यजाश्रयमाश्रिताः।\nकृतघ्नाश्च गुरुघ्नाश्च एते सर्वाधमाः स्मृताः१८।\nये चैवान्ये हताचाराः पाषंडा धर्मनिंदकाः।\nदूषकादेव भेदानामेते ब्रह्मद्विषो द्विजाः१९।\nतथापि ब्राह्मणश्चैव न हंतव्यः कदाचन।\nएनं हत्वा द्विजश्रेष्ठ ब्रह्महा पुरुषो भवेत्२०।\nअंत्यजातिषु म्लेच्छेषु तथा चांडालजातिषु।\nपतितो वान्नयोनिभ्यां न हंतव्यः कथंचन२१।\nसर्वजातिस्त्रियं गत्वा सर्वाभक्ष्यस्य भक्षणात्।\nद्विजत्वं न विनश्येत पुण्याद्विप्रो भवेत्पुनः२२।\nनारद उवाच-।\nईदृशं दुष्कृतं कृत्वा पश्चात्पुण्यं समाचरेत्।\nकां गतिं यात्यसौ विप्रः सर्वलोकपितामह२३।\nब्रह्मोवाच-।\nकृत्वा सर्वाणि पापानि पश्चाद्यस्तु जितेंद्रियः।\nमुच्यते सर्वपापेभ्यः पुनर्ब्रह्मत्वमर्हति२४।\nशृणु पुत्र कथां रम्यां विचित्रां च पुरातनीम्।\nकस्यचिद्ब्राह्मणस्यापि यौवनाढ्यः सुतोऽभवत्२५।\nततो यौवनसंपत्तेर्मोहाच्च पूर्वकर्मणः।\nचांडालीमगमत्सद्यस्तस्याः प्रियतरोऽभवत्२६।\nतस्यामुत्पादितास्तेन पुत्रा दुहितरस्तथा।\nस्वकुटुंबं परित्यज्य गृहे तस्याश्चिरं स्थितः२७।\nअन्या भक्ष्यं न चाश्नाति घृणया च सुरां त्यजेत्।\nतमुवाच सदा सा च भक्षयान्यतरां सुराम्२८।\nतामुवाच तदा शौचं गदितुं नार्हसि प्रिये।\nउत्कारो जायते तस्याः श्रवणात्सततं मम२९।\nएकदा स मृगान्वेषात्श्रांतः सुप्तो गृहे दिवा।\nगृहीत्वा सा सुरां तस्य हसित्वा च मुखे ददौ३०।\nततो विप्रमुखादग्निः प्रजज्वाल समंततः।\nज्वाला तु सकुटुबांतामदहच्च गृहं वसु३१।\nहाहा कृत्वा समुत्थाय विललाप तदा द्विजः।\nविलापांते च जिज्ञासा समारब्धा च तेन हि३२।\nकुतश्चाग्निः समुद्भूतो गृहे दाहः कथं मम।\nततः खे तमुवाचेदं तेजस्ते ब्राह्मणस्य च३३।\nकथिते तद्यथावृत्ते ब्राह्मणो विस्मयं गतः।\nविमृश्यार्थमुवाचेदं पुनः खेऽस्य हितं वचः३४।\nविप्रणष्टं सुतेजस्ते तस्माद्धर्मचरो भव।\nततो मुनिवरान्गत्वा पप्रच्छात्महितं द्विजः३५।\nतमूचुर्मुनयः सर्वे दानधर्मं समाचर।\nऋषय ऊचुः-।\nपूयंते सर्वपापेभ्यो ब्राह्मणानि यमैर्व्रतैः३६।\nनियमान्शास्त्रदृष्टांश्च पूतत्वार्थमुपाचर।\nचांद्रायणांश्च कृच्छ्रांश्च तप्तकृच्छ्रान्पुनः पुनः३७।\nप्राजापत्यांश्च दिव्यांश्च दोषशोषाय सत्वरम्।\nगच्छ तीर्थानि पूतानि गोविंदाराधनं कुरु३८।\nक्षयमेष्यंति पापानि न चिरेण समंततः।\nपुण्यतीर्थप्रभावाच्च गोविंदस्य प्रभावतः३९।\nक्षयमेष्यंति पापानि ब्रह्मत्वं प्राप्स्यते भवान्।\nशृणु तात यथावृत्तं कथयामः पुरातनम्४०।\nआहारार्थी पुरा वत्स गरुडो विनतासुतः।\nपतंगोपि बहिः साक्षादंडान्निस्सृत्य शावकः४१।\nक्षुधार्थी मातरं प्राह भक्ष्यं मे दीयतामिति।\nततः पर्वतसंकाशं गरुडं च महाबलम्४२।\nदृष्ट्वा माता महाभागा तनयं हृष्टमानसा।\nक्षुधां ते बाधितुं पुत्र न शक्नोमि समंततः४३।\nतव तातस्तपस्तेपे लौहित्यस्योत्तरे तटे।\nकश्यपो नाम धर्मात्मा साक्षाल्लोकपितामहः४४।\nतत्र गच्छस्व पितरं पृच्छ कामं यथा तव।\nअस्योपदेशतस्तात क्षुधा ते शममेष्यति४५।\nततो मातुर्वचः श्रुत्वा वैनतेयो महाबलः।\nअगमत्पितुरभ्याशं समुहूर्तान्मनोजवः४६।\nदृष्ट्वा तातं मुनिश्रेष्ठं ज्वलंतमिव पावकम्।\nप्रणम्य शिरसा वाक्यमुवाच पितरं खगः४७।\nभक्षार्थी समनुप्राप्तः सुतोहं ते महात्मनः।\nक्षुधया पीडितो नाथ भक्ष्यं मे दीयतां प्रभो४८।\nततो ध्यानं समालभ्य ज्ञात्वा तं विनतासुतं।\nपुत्रस्नेहाद्वचश्चेदं प्रोवाच मुनिसत्तमः४९।\nअनेकशतसाहस्रा निषादाः सरितांपतेः।\nतीरे तिष्ठंति पापिष्ठास्तान्संभक्ष्य सुखी भव1.47.५०।\nतीर्थमुत्सादयंति स्म तीर्थकाका दुरासदाः।\nविना विप्रं निषादेषु भक्षय त्वमलक्षितं५१।\nइत्युक्तः प्रययौ पक्षी भक्षयामास तांस्ततः।\nअलक्ष्यभावो विप्रोपि गिलितस्तेन पक्षिणा५२।\nस तस्य गलके गाढं लालगीति द्विजस्तदा।\nवमितुं गिलितुं चापि न शशाक द्विजोत्तमः५३।\nगत्वाथ पितरं प्राह किमेतदिति मे पितः।\nलग्नं मे गलके सत्वं प्रतिकर्तुं न शक्नुयां५४।\nतस्य तद्वचनं श्रुत्वा कश्यपस्तमुवाच ह।\nमयोक्तं ते पुरा वत्स ब्राह्मणोयं न बुध्यसे५५।\nइत्युक्त्वा च मुनिर्धीमान्द्विजं प्राह स धार्मिकः।\nआगच्छ त्वं ममासन्नं हितं ते प्रवदाम्यहं५६।\nतमुवाच तदा विप्रः कश्यपं मुनिपुंगवम्।\nममैते सुहृदो नित्यं सर्वे संबंधिनः प्रियाः५७।\nश्वशुराः स्यालकाश्चाप्तास्सबालाश्च तथापरे।\nएतैः सह प्रयास्यामि निरयं चापि वा शिवम्५८।\nतस्य तद्वचनं श्रुत्वा विस्मितः कश्यपोऽब्रवीत्।\nद्विजानां च कुले जातश्चांडालैः पतितो भवान्५९।\nपुरुषास्ते प्रतिष्ठंते घोरे च निरये ध्रुवम्।\nचिराय निष्कृतिस्तेषां नैवास्तीह कथंचन६०।\nसर्वांश्चैव दुराचारांश्चांडालान्पापकारिणः।\nदोषांस्त्यक्त्वा नरः पश्चात्सुखी भवति नान्यथा६१।\nअज्ञानाद्यदि वा मोहात्कृत्वा पापं सुदारुणं।\nततो धर्मं चरेद्यस्तु स गच्छेत्परमां गतिं६२।\nपापकृन्न चरेद्धर्मं पापे कुर्यान्मतिं पुनः।\nशिलानावं यथारूढः सागरे संनिमज्जति६३।\nकृत्वा सर्वाणि पापानि तथा दुर्गतिसंचयं।\nउपशांतो भवेत्पश्चात्तं दोषं शमयिष्यति६४।\nतमुवाच महाप्राज्ञं द्विजं मुनिवरोत्तमम्।\nयदिमां न जहातीह खगः सर्वांश्च बांधवान्६५।\nततः प्राणं च त्यक्ष्यामि खगे मर्मावघातिनि।\nनोचेत्त्यजतु मे बंधून्प्रतिज्ञा मे दृढात्मनः६६।\nततस्तार्क्ष्यमुवाचेदं मुनि र्ब्रह्मवधे भयात्।\nउद्वमैतान्सविप्रांश्च म्लेछानेतान्समंततः६७।\nवनेषु पर्वतान्तेषु दिक्षु तान्पतगेश्वर।\nउद्ववाम ततः शीघ्रं दोषज्ञः पितुराज्ञया६८।\nततः सर्वेऽभवन्व्यक्ता अकेशाः श्मश्रुवर्जिताः।\nयवना भोजनप्रीताः किंचिच्छ्मश्रुयुताश्च ये६९।\nअग्नौ च नग्नकाः पापा दक्षिणस्यामवाचकाः।\nघोराः प्राणिवधे प्रीता दुरात्मानो गवाशिनः७०।\nनैर्ऋते कुवदाः पापा गोब्राह्मणवधोद्यताः।\nखर्पराः पश्चिमे पूर्वे निवसंति च दारुणाः७१।\nवायव्यां च तुरुष्काश्च श्मश्रुपूर्णा गवाशिनः।\nअश्वपृष्ठसमारूढाः प्रयुद्धेष्वनिवर्तिनः७२।\nउत्तरस्यां च गिरयो म्लेच्छाः पर्वतवासिनः।\nसर्वभक्षा दुराचाराः वधबंधरताः किल७३।\nऐशान्यां निरयास्संति कर्तॄणां वृक्षवासिनः।\nएते म्लेच्छा स्थिता दिक्षु घोरास्ते शस्त्रपाणयः७४।\nयेषां च स्पर्शमात्रेण सचेलो जलमाविशेत्।\nएतेषां च कलौ देशेप्यकाले धर्मवर्जिते७५।\nसंस्पर्शं च प्रकुर्वंति वित्तलोभात्समंततः।\nम्लेच्छांस्तान्मोचयित्वा तु क्षुधया परिपीडितः७६।\nपुनराह द्विजस्तात क्षुधा मे बाधतेतराम्।\nअवदद्गरुडं तत्र कश्यपः कृपया द्रुतम्७७।\nतिष्ठंतौ विपुलौ तत्र जिघांसू गजकच्छपौ।\nअप्रमेयौ महासत्वौ सागरस्यैकदेशतः७८।\nतावप्सु च द्रुतं वत्स क्षुधां ते वारयिष्यतः।\nस पितुर्वचनं श्रुत्वा तत्र गत्वाभिपद्य तौ७९।\nनखैर्भित्वा कूर्मगजौ महासत्वौ महाजवः।\nखमुत्पपात तौ धृत्वा विद्युद्वेगो महाबलः८०।\nआधारतां न गच्छंति नगाश्च मंदरादयः।\nततो योजनलक्षे द्वे गत्वा मारुतरंहसा८१।\nमहत्यां जंबुशाखायां निपपात महाबलः।\nभग्ना सा सहसा शाखा तां पतंतीं खगेश्वरः८२।\nगोब्राह्मणवधाद्भीतो दधार तरसा बली।\nधृत्वा तां रुचिरं वेगाद्द्रवंतं खे महाबलम्८३।\nगत्वा विष्णुरुवाचेदं नररूपधरो हरिः।\nकस्त्वं भ्रमसि चाकाशे किमर्थं पतगेश्वर८४।\nविधृत्य महतीं शाखां महांतौ गजकच्छपौ।\nतमुवाच द्विजस्तस्मिन्नररूपधरं हरिम्८५।\nगरुडोहं महाबाहो खगरूपः स्वकर्मणा।\nकश्यपस्य मुनेस्सूनुर्विनतागर्भसंभवः८६।\nपश्यैतौ च महासत्वौ भक्षणार्थं मया धृतौ।\nन धरा च ममाधारो न वृक्षा न च पर्वताः८७।\nअनेकयोजनान्यूर्ध्वं दृष्ट्वा जंबूमहीरुहम्।\nअपतंतस्य शाखायां सहेमौ परिभक्षितुं८८।\nभग्ना सा सहसा शाखा तां च धृत्वा भ्रमाम्यहम्।\nकोटिकोटिसहस्राणां ब्राह्मणानां गवां वधात्८९।\nभयं तत्र विषादो मे सहसा प्राविशद्बुध।\nकिं करोमि कथं यामि को मे वेगं सहिष्यति९०।\nइत्युक्ते पतगश्रेष्ठं प्रोवाचेदं हरिस्तदा।\nअस्मद्बाहुं समारुह्य भक्षेमौ गजकच्छपौ९१।\nगरुड उवाच-।\nममाधारं न गच्छंति सागराश्च नगोत्तमाः।\nअथ चैवं महासत्वं कथं त्वं धारयिष्यसि९२।\nऋते नारायणादन्यः को मां धारयितुं क्षमः।\nत्रैलोक्ये कः पुमांस्तिष्ठेद्यो वेगं मे सहिष्यति९३।\nहरिरुवाच-।\nस्वकार्यमुद्धरेत्प्राज्ञः स्वकार्यं कुरु सांप्रतम्।\nकृत्वा कार्यं खगश्रेष्ठ विजानीषे च मां ध्रुवम्९४।\nमहासत्वं च तं दृष्ट्वा विमृश्य मनसा खगः।\nएवमस्त्विति चोक्त्वा स पपात ह महाभुजे९५।\nन चचाल भुजस्तस्य सन्निपाते खगेशितुः।\nतत्र स्थित्वा स तां शाखां मुमोच पर्वतालये९६।\nशाखापतनमात्रेण सचराचरकानना।\nचचाल वसुधा चैव सागराः प्रचकंपिरे९७।\nततश्च खादितौ सत्त्वौ सहसा गजकच्छपौ।\nतृप्तिं न प्राप्तवान्सोपि क्षुधा तस्य न शाम्यति९८।\nएतज्ज्ञात्वा तु गोविंदस्तमुवाच खगेश्वरम्।\nभुजस्य मम मांसं तु भक्षयित्वा सुखी भव९९।\nइत्युक्ते प्रचुरं मांसं भुजस्य तस्य तेन हि।\nखादितं क्षुधया पुत्र व्रणं तस्य न विद्यते1.47.१००।\nतमुवाच महाप्राज्ञश्चराचरगुरुं हरिम्।\nकस्त्वं किं वा प्रियं तेद्य करिष्यामि च सांप्रतम्१०१।\nनारायण उवाच-।\nविद्धि नारायणं मां हि त्वत्प्रियार्थं समागतम्।\nरूपं स्वं दर्शयामास प्रत्ययार्थं च तस्य वै१०२।\nपीतवस्त्रं घनश्यामं चतुर्भुजमनोहरम्।\nशंखचक्रगदापद्मधरं सर्वसुरेश्वरम्१०३।\nतं च दृष्ट्वा गरुत्मांश्च प्रणम्य शिरसा हरिम्।\nप्रियं किं ते करिष्यामि वद नः पुरुषोत्तम१०४।\nतमब्रवीन्महातेजा देवदेवेश्वरो हरिः।\nभव मे वाहनं शूर सखे त्वं सार्वकालिकम्१०५।\nतमुवाच खगश्रेष्ठो धन्योहं विबुधेश्वर।\nसफलं जन्म मे नाथ त्वां च दृष्ट्वाद्य मे प्रभो१०६।\nप्रार्थयित्वा च पितरावागमिष्यामि तेऽन्तिकम्।\nप्रीतो विष्णुरुवाचेदं भव त्वमजरामरः१०७।\nअवध्यः सर्वभूतेभ्यः कर्म तेजश्च मत्समम्।\nसर्वत्र ते गतिश्चास्तु निखिलं तु सुखं ध्रुवम्१०८।\nसंमिलतु द्रुतं सर्वं यत्ते मनसि वर्तते।\nयथेष्टं प्रीतिमाहारमकष्टेन प्रलप्स्यसे१०९।\nव्यसनान्मातरं सद्यो मोचयिष्यसि नान्यथा।\nएवमुक्त्वा हरिः सद्यस्तत्रैवांतरधीयत११०।\nतार्क्ष्योपि पितरं गत्वा कथयच्चाखिलं ततः।\nस तच्छ्रुत्वा प्रहृष्टात्मा तनयं पुनरब्रवीत्१११।\nधन्योहं च खगश्रेष्ठ धन्या ते जननी शिवा।\nधन्यं क्षेत्रं कुलं चैव यस्य पुत्रस्त्वमीदृशः११२।\nयस्य पुत्रः कुले जातो वैष्णवः पुरुषोत्तमः।\nकुलकोटिं समुद्धृत्य विष्णुसायुज्यतां व्रजेत्११३।\nविष्णुं यः पूजयेन्नित्यं विष्णुं ध्यायेत गायति।\nजपेन्मंत्रं सदा विष्णोः स्तोत्रं तस्य पठिष्यति११४।\nप्रसादं च भजेन्नित्यमुपवासं हरेर्दिने।\nक्षयाच्च सर्वपापानां मुच्यते नात्र संशयः११५।\nयस्य तिष्ठति गोविंदो मानसे च सदैव हि।\nस एव च लभेद्दास्यं सपुण्यैः पुरुषोत्तमः११६।\nजन्मकोटिसहस्रेभ्यः कृत्वा सत्कर्मसंचयम्।\nक्षयाच्च सर्वपापानां विष्णोः किंकरतां व्रजेत्११७।\nधन्योसौ मानवो लोके विष्णोस्सादृश्यमाव्रजेत्।\nनित्यः सुरवरैः पूज्यो लोकनाथोऽच्युतोऽव्ययः११८।\nसुप्रसन्नो भवेद्यस्य स एव पुरुषोत्तमः।\nतपोभिर्बहुभिर्धर्मैर्मखैर्नानाविधैरपि११९।\nविष्णुर्न लभ्यते देवैस्त्वयासौ विप्र लभ्यते।\nसपत्नीव्यसनाद्धोरान्मातरं ते प्रमोचय१२०।\nततो यास्यसि देवेशं कृत्वा मातुः प्रतिक्रियाम्।\nगृहीत्वा जनकस्याज्ञां लब्ध्वा विष्णोर्वरं महत्१२१।\nअंबापार्श्वं गतो हृष्टस्तां प्रणम्याग्रतः स्थितः।\nविनतोवाच-।\nअभवद्भोजनं तेऽद्य पुत्र दृष्टः पितापि च१२२।\nकिमर्थं वा विलंबस्ते चिंतया व्यथिता ह्यहम्।\nस मातुर्वचनं श्रुत्वा गरुडः प्रहसन्निव१२३।\nकथयामास वृत्तांतं सा श्रुत्वा विस्मिताऽभवत्।\nकथं च दुःष्करं कर्म शिशुभावात्त्वया कृतम्१२४।\nधन्याहं मे कुलं धन्यं यस्त्वं विष्णुसखोऽभवः।\nलब्ध्वा वरं महात्मानं दृष्ट्वा मे हृष्यते मनः१२५।\nपौरुषेण त्वया वत्स उद्धृतं मे कुलद्वयम्।\nसुपर्ण उवाच-।\nमातः किं ते करिष्यामि प्रियमेव तदुच्यताम्१२६।\nकार्यं कृत्वाथ यास्यामि पार्श्वं नारायणस्य च।\nएतच्छ्रुत्वा तु सा प्राह गरुडं विनता सती१२७।\nमहद्दुःखं च मे चास्ति कुरु तात प्रतिक्रियाम्।\nभगिनी मे सपत्नी सा पणितहं तया पुरा१२८।\nतस्या दास्यमहं प्राप्ता कस्तारयति मामितः।\nकृष्णं कृत्वा विषैरश्वं तस्याः पुत्रैर्महोरगैः१२९।\nउषःकालेऽवदत्सा च अश्वोयं कृष्णतां व्रजेत्।\nततोहमवदं तत्र सदा चायं रुचासितः१३०।\nमिथ्या ते वचनं मातः प्रतिज्ञां साऽकरोत्तदा।\nततोहमब्रुवं कद्रूं शपथं नागमातरम्१३१।\nयदीमं कृष्णताभ्येति हरेरश्वमहं तदा।\nकृता भवामि ते दासीत्यहमेतत्तदाऽवदम्१३२।\nततस्तस्मिन्हरेरश्वे कृते कृष्णे च कृत्रिमैः।\nतस्याः पुत्रैश्च धूर्तैश्च दासीत्वमगमं तदा१३३।\nयस्मिन्काले ह्यभीष्टञ्च तस्या द्रव्यं ददाम्यहम्।\nतस्मिन्काले ह्यदासीत्वं यास्यामि कुलनंदन१३४।\nगरुड उवाच।\nपृच्छ शीघ्रं च मातस्तां करिष्यामि प्रतिक्रियाम्।\nभक्षयिष्यामि तान्नागान्प्रतिज्ञामे यथार्थतः१३५।\nततः कद्रूमुवाचेदं विनता दुःखिता सती।\nअभीष्टं वद कल्याणि येन मुच्येय कृच्छ्रतः१३६।\nअब्रवीत्सा दुराचारा पीयूषं दीयतामिति।\nएतच्छ्रुत्वा तु वचनमभवत्सा च निष्प्रभा१३७।\nततः शनैरुपागम्य तनयं प्राह दुःखिता।\nअमृतं प्रार्थयत्पापा तात किं वा करिष्यसि१३८।\nश्रुत्वा वाक्यं गरुत्मांश्च महाक्रोधसमन्वितः।\nअमृतं चानयिष्यामि मातर्मा विमुखी भव१३९।\nएवमुक्त्वा तु तरसा स गतः पितुरंतिकम्।\nअमृतं चानयिष्यामि मातुरर्थेऽधुनाऽनघ१४०।\nस तस्य वचनं श्रुत्वा मुनिः प्राह खगेश्वरम्।\nसत्यलोकस्य वै चोर्ध्वे विश्वकर्मविनिर्मिता१४१।\nपुरी चास्ति सभा रम्या देवानां हित हेतवे।\nवह्निप्राकारदुर्लभ्या दुर्धर्षा चासुरैः सुरैः१४२।\nरक्षार्थं निर्मितो देवः सुरैस्तत्र महाबलः।\nयं यं पश्यति वीरः स स एव भस्मतां व्रजेत्१४३।\nसुपर्ण उवाच।\nनारायणाद्वरो लब्धो मया च मुनिसत्तम।\nभयं नास्तीह मे तात सुरासुरगणादपि४४।\nएममुक्त्वा गरुत्मान्स उद्धृत्य सागराज्जलम्।\nजगामाकाशमाविश्य खगश्चोर्ध्वं मनोजवः१४५।\nपक्षवातेन तस्यैव रजः समुद्गतं बहु।\nतस्यांतिकं न च त्यक्तमगमत्तस्य तच्च यः१४६।\nगत्वा चंचूजलेनापि वह्निं निर्वापयद्बली।\nरजोभिः परिपूर्णाक्षो न सुरस्तं च पश्यति१४७।\nजघान रक्षिवर्गांस्तानमृतं चाहरद्बली।\nआनयंतं च पीयूषं खगं गत्वा शतक्रतुः१४८।\nऐरावतं समारूढो वाक्यमेतदुवाच ह।\nखगरूपधरः कस्त्वं पीयूषं हरसे बलात्१४९।\nअप्रियं सर्वदेवानां कृत्वा जीवे रतिः कथम्।\nविशिखैरग्निसंकाशैर्नयामि यममंदिरम्1.47.१५०।\nश्रुत्वा वाक्यं हरेः कोपादुवाच स महाबलः।\nनयामि तव पीयूषं दर्शयस्व पराक्रमम्१५१।\nएतच्छ्रुत्वा महाबाहुर्जघान विशिखैः शितैः।\nयथामेरुगिरेः शृंगं तोयवर्षेण तोयदः१५२।\nनखैरशनिसंकाशैर्बिभेद गरुडो गजम्।\nमातलि च रथं चक्रं तथा देवान्पुरस्सरान्१५३।\nव्यथितोसौ महाबाहुर्मातलिर्गजपुंगवः।\nविमुखाः पक्षवातेन सर्वे देवगणास्तदा१५४।\nततस्तु कोपितो जिष्णुर्जघानकुलिशेन तम्।\nकुलिशस्यावपातेन न च क्षुब्धो महाखगः१५५।\nस्वं मोघं भिदुरं दृष्ट्वा हरिर्भीतोऽभवत्तदा।\nसंनिवृत्य ततो युद्धात्तत्रैवांतरधीयत१५६।\nसुतरामपिगच्छंतं वेगाद्भूतलमागतः।\nअब्रवीत्स सुरश्रेष्ठः सर्वदेवगणाग्रतः१५७।\nशक्र उवाच-।\nयदि दास्यसि पीयूषमिदानीं नागमातरि।\nभुजगाश्चामराः सर्वे क्रियंते हि ध्रुवं तया१५८।\nप्रतिज्ञा ते भवेन्नष्टा न फलं जीवितस्य ते।\nतस्मादिदं हरिष्यामि संमतेन तवानघ१५९।\nगरुत्मानुवाच-।\nयस्मिन्काले ह्यदासी सा माता मे दुःखिता सती।\nविदिता सर्वलोकेषु हरेऽमृतं हरिष्यसि१६०।\nएवमुक्त्वा महावीर्यो गत्वोवाच प्रसूं तदा।\nआनीतममृतं मातस्तस्या एव प्रदीयताम्१६१।\nप्रोत्फुल्लहृदया सा च दृष्ट्वा पुत्रं सहामृतम्।\nतामाहूयामृतं दत्वा चादासीतां तदा गता१६२।\nतृणकाष्ठानि भूतानि पशवश्च सरीसृपाः।\nदृष्ट्वा सविस्मयास्सर्वे देवा महर्षयस्तदा१६३।\nमोचयित्वा तु तामंबां गरुडः सुष्ठुतां गतः।\nएतस्मिन्नंतरे शक्रो जहार सहसा सुधाम्१६४।\nनिधाय गरलं तत्र तया चानुपलक्षितः।\nप्रहृष्टहृदया कद्रूः पुत्रानाहूय संभ्रमात्१६५।\nतेषां मुखे ददौ हृष्टा क्ष्वेडं चामृतलक्षणम्।\nतानुवाच प्रसूः पुत्रान्युष्माकं च कुले सदा१६६।\nमुखे तिष्ठन्त्वमी दैवा बिंदवश्चस्तनिर्वृताः।\nमहर्षयस्ततो देवाः सिद्धगंधर्वमानुषाः१६७।\nऊचुःस्सन्तु कुले मातरस्माकं च प्रसादतः।\nनागैर्विसर्जिता देवाः ससिद्धा मुनयस्तथा१६८।\nजग्मुः स्वमालयं हृष्टा नागाः प्रमुदिताः स्थिताः।\nएतस्मिन्नंतरे नागांश्चखाद गरुडो बलात्१६९।\nदिक्षु पलायिताः शेषाः पर्वतेषु वनेषु च।\nसागरेषु च पाताले बिलेषु तरुकोटरे१७०।\nनिभृतेषु निकुञ्जेषु स्थिताः सर्पाश्च निर्वृताः।\nभुजगास्तस्य भक्ष्याश्च सदैव विधिनिर्मिताः१७१।\nस खादयित्वा नागांश्च संभाष्य पितरावथ।\nविबुधान्पूजयित्वा तु जगाम हरिमव्ययम्१७२।\nयः पठेच्छृणुयाद्वापि सुपर्णचरितं शुभम्।\nसर्वपापविनिर्मुक्तः सुरलोके महीयते१७३।"
  }
]
[
  {
    "text": "भीष्म उवाच-\nश्रुतं सूर्यस्य चंद्रस्य भौमस्यापि प्रपूजनं।\nबुधस्य सोमसूनोश्च पूजनं कथयाधुना१।\nपुलस्त्य उवाच-।\nतारागर्भसमुद्भूतो बुधश्चंद्रकुमारकः।\nसौम्यः क्रूरो ग्रहो ज्ञेयः शुभाशुभप्रदो नृणां२।\nशराकारं मंडलं तु बुधस्य परिकीर्तितं।\nहरिन्मणिसमैर्वर्णैश्चूर्णैः कुर्यात्तु मंडलं३।\nपूजयेत्तत्र गंधाद्यैः पुष्पैर्धूपैस्सुशोभनैः।\nदानं च विधिवत्कुर्याद्दशारिष्टे च गोचरे४।\nकर्पूराश्चैव मुद्गाश्च हरिद्वस्त्रं हरिन्मणिः।\nसुवर्णं च यथाशक्ति दद्याद्बोधनतुष्टये५।\nसोमपुत्र महाप्राज्ञ वेदवेदांगपारग।\nनमस्ते ग्रहमध्यस्थ प्रसन्नो भव मे सदा६।\nइति स्तुत्वा महाराज बुधं भक्त्या समाहितः।\nप्राप्नुयान्निखिलान्कामान्सोमसूनुप्रसादतः७।\nगुरोश्च पूजनं प्रोक्तं पट्टसाकारमंडले।\nपीतवर्णैः सुनिष्पन्नैश्चूर्णैराजन्सुशोभनैः८।\nपीतैर्गंधयुतैः पुष्पैर्वस्त्रैर्हेम्ना च पूजयेत्।\nदशागोचरयोर्दौष्ट्ये दानं दद्याच्च शक्तितः९।\nचणकद्विदलं चैव पीतवस्त्रं सुवर्णकं।\nपुष्यरागं तु विप्राय दद्याच्चारिष्टशांतये१०।\nबृहस्पते सुराचार्य सर्वशास्त्रविशारद।\nदानेनानेन संतुष्टो भव सौम्यो ममाधुना११।\nएवं कृते तु राजेंद्र स्वानुकूलो भवेद्गुरुः।\nसर्वान्कामानवाप्नोति नरो गुरुसमर्चनात्१२।\nभार्गवस्यापि वक्ष्यामि पूजनं नृपतेधुना।\nयत्कृत्वा सर्वकामाप्तिः सम्यक्पुंसां प्रजायते१३।\nपंचकोणं समुद्दिष्टं मंडलं भार्गवस्य तु।\nचूर्णकैः श्वेतवर्णैश्च विधिना सुधिया कृतं१४।\nश्वेतगंधैश्च पुष्पैश्च वस्त्रैश्चापि सितैस्तथा।\nपूजयेद्भार्गवं भक्त्या नरः श्रद्धासमन्वितः१५।\nरौप्यं च दक्षिणादानं यथाशक्ति प्रकीर्तितं।\nदशाद्यरिष्टे चोत्पन्ने सितमश्वं प्रदापयेत्१६।\nतंडुलाः श्वेतवस्त्रं च रौप्यं चंदनमेव च।\nकर्पूरं च सुगंधाढ्यं देयं दानं द्विजातये१७।\nभृगुपुत्र महाभाग दानवानां पुरोहित।\nदानेनानेन संतुष्टो भव सर्वासुरार्चित१८।\nइति मंत्रं समुच्चार्य दद्याद्दानं यथोदितं।\nतस्य तुष्टो भवत्याशु भार्गवः कुरुनंदन१९।\nशनैश्चरस्य पूजार्थं मंडलं च नराकृति।\nकृत्वा चूर्णैः कृष्णवर्णैः पूजयेत्तत्र भक्तितः२०।\nकृष्णैर्गन्धैश्च पुष्पैश्च वस्त्रैश्चापि तथाविधैः।\nलोहं च दक्षिणादानं पिण्याकं च तिलस्य च२१।\nदानं शनैश्चरारिष्टे कृष्णां गां कृष्णवस्त्रकं।\nसुवर्णं च यथाशक्ति दद्यान्नीलमणिं तथा२२।\nसूर्यसूनो महाभाग छायापुत्र महाबल।\nअधोदृष्टे भव शने प्रसन्नोऽस्मात्प्रदानतः२३।\nएवं स्तुत्वा शनिं भक्त्या यश्च दद्याद्द्विजातये।\nस्वानुकूलो भवेत्तस्य शनिः पापे च गोचरे२४।\nराहोर्वर्णादिकं सर्वं शनिवन्मंडलं तथा।\nसूर्याकारं समुद्दिष्टं तत्र पूजार्कसूनुवत्२५।\nगोमेदं सर्षपाश्चैव तिला माषाश्च कृष्णकाः।\nमहिषी च तथा च्छागो दानं राहोः प्रकीर्तितम्२६।\nसिंहिकासुत दैत्येंद्र राहो चंद्रार्कमर्दन।\nभव तुष्टो महाभाग दानेनानेन सुव्रत२७।\nकेतोर्मंडलकं कुर्याद्ध्वजाकृतिसुशोभनम्।\nशनिवत्सकलं ज्ञेयं पूजावर्णादिकं नृप२८।\nसप्तधान्यं समुद्दिष्टं सस्वर्णं केतुदानकम्।\nएवं कृते स्वानुकूलौ भवेतां च नृणां नृप२९।\nप्रदद्यातां धनं पुत्रान्सुखं सौभाग्यमेव च।\nआकृष्णेति रवेर्मंत्र इमं देवास्तथा विधोः३०।\nअग्निर्मूर्धेति भौमस्य मंत्रो जप्येर्हणे तथा।\nउद्बुध्यस्वेतींदुसूनोर्बृहस्पते गुरोस्तथा३१।\nअन्नात्परीति शुक्रस्य शन्नोदेवीरयं शनेः।\nकया न इति राहोश्च केतोः केतुमिति स्मृतः३२।\nएते मंत्रास्समुद्दिष्टा ग्रहणां पूजने जपे।\nएवं कृते नृपश्रेष्ठानुकूला अखिला ग्रहाः३३।\nभवंति पुंसां सततं यच्छंति च सुसंपदः।\nएतन्महाराज मया समस्तं तुभ्यं समुद्दिष्टमिहक्रमेण३४।\nश्रुत्वा नरः सर्वश्रुतार्थसारमेतीश्वरस्यैव च सन्निधानम्।\nइदं पवित्रं यशसो निधानमिदं पितॄणामतिवल्लभं स्यात्३५।\nइदं च देवेष्वमृताय कल्पते पुण्यावहं पातकिनां च पुंसाम्।\nइति पठति यशस्यं यः शृणोतीह भक्त्या मधुमुरनकारेरर्चनं वाथ पश्येत्३६।\nमतिमपि च जनानां यो ददातींद्रलोके विधिशिवविबुधेन्द्रैः पूज्यते कल्पमेकम्।\nय इदं शृणुयान्नित्यमृषीणां चरितं शुभम्३७।\nविमुक्तस्सर्वपापेभ्यः स्वर्गलोके महीयते।\nतपः कृते प्रशंसंति त्रेतायां ज्ञानमेव च३८।\nद्वापरे यज्ञमित्याहुर्दानमेकं कलौ युगे।\nसर्वेषामेव दानानामिदमेवैकमुत्तमम्३९।\nअभयं सर्वभूतानां नास्ति दानमतः परम्।\nदानं प्रधानं शूद्रस्य त्वित्याह भगवान्प्रभुः४०।\nदानेन सर्वकामाप्तिस्तस्य संजायते तपः।\nपुण्यं पवित्रमायुष्यं सर्वपापविनाशनम्४१।\nपुराणमेतत्कथितं तीर्थश्राद्धानुवर्णनम्।\nशृणोति यः पठेद्वापि श्रीमान्संजायते नरः४२।\nसर्वपापविनिर्मुक्तः सलक्ष्मीकं हरिं लभेत्।\nइदं महाराज अगादि तुभ्यं पुण्यं महापातकनाशनं च४३।\nब्रह्मार्करुद्रैश्च सुपूजितं च श्रोतव्यमेतत्प्रवदंति तज्ज्ञाः।\nसृष्टिखंडमिदं राजन्मया तुभ्यं प्रकीर्तितम्४४।\nपुराणस्यादिभूतं च नवधा सृष्टि पौष्करम्।\nद्विजेभ्यः श्रावयेद्विद्वान्यश्च वै शृणुयात्पठेत्।\nकल्पकोटिशतं साग्रं ब्रह्मलोके स मोदते४५।\nइति श्रीपाद्मपुराणे सृष्टिखंडे पुराणावतारे ग्रहार्चनवर्णनंनाम द्व्यशीतितमोऽध्यायः८२।\nसृष्टिखंडं समाप्तम्।\nशुभं भवतु।"
  }
]
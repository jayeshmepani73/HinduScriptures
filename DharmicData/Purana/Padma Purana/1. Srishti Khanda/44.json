[
  {
    "text": "शर्व उवाच।\nशरीरे मम तन्वंगि सिते भास्यसितद्युतिः।\nभुजंगी वा सिता शुभ्रे संश्लिष्टा चंदनेतरौ१।\nचंद्रातपेन संपृक्ता रुधिराम्बरसंवृता।\nरजनी वा सिते पक्षे दृष्टिदोषं ददासि मे२।\nइत्युक्ता गिरिजा तेन मुक्तकंठा पिनाकिनम्।\nउवाच कोपरक्ताक्षी भ्रुकुटी विकृतानना३।\nदेव्युवाच-।\nस्वकृतेन जनः सर्वो जाड्येन परिभूयते।\nअवश्यमर्थी प्राप्नोति खंडनं शशिमंडन४।\nतपोभिर्दीर्घचरितैर्या त्वां प्रार्थितवत्यहं।\nतस्या मेनि यतस्त्वेष ह्यवमानः पदे पदे५।\nनैवास्मि कुटिला शर्व विषमा न च धूर्जटे।\nसविषस्त्वं जगत्ख्यातो व्यक्तदोषाकराश्रयः६।\nत्वं हि मुष्णासि दशनान्नेत्रहंता भगस्य च।\nआदित्यस्त्वां विजानाति भगवान्द्वादशात्मकः७।\nमूर्ध्नि शूलं जनयसि स्वैर्दोषैर्मामधिक्षिपन्।\nयस्त्वं मामात्थकृष्णेति महाकालोसि विश्रुतः८।\nयास्याम्यहं परित्यक्तुमात्मानं तपसा गिरिम्।\nजीवंत्या न मया कृत्यं धूर्तेन परिभूतया९।\nकापालिकेन क्षुद्रेण श्मशाने नित्यवासिना।\nभूत्या विलिप्त स्वांगेन मातृमध्यस्थ चारिणा१०।\nनिशम्य तस्या वचनं कोपतीक्ष्णाक्षरं हरः।\nउवाचानिष्टसंभ्रांतः प्रचलेनेंदुमौलिना११।\nशर्व उवाच।\nअगात्मजासि गिरिजे नाहं निंदापरस्तव।\nचाटूक्तिबुध्या तु मया कृत उन्मादसंश्रयः१२।\nविकल्पः स्वस्थचित्ते तु गिरिजे न मम क्रमात्।\nयद्येवं कुपिता भीरु तत्तवाहं न वै पुनः१३।\nनर्मवादी भविष्यामि जहि कोपं शुचिस्मिते।\nशिरसा प्रणतेनैष रचितस्ते मयांजलि१४।\nनि हीनो ह्यपमानेन निंदिते नैति विक्रियाम्।\nअसतां तु सतां न स्यान्मर्मस्पृष्टो नरः किल१५।\nअनेकैश्चाटुभिर्देवी देवेन प्रतिबोधिता।\nकोपं तीव्रं न तत्याज सती मर्मणि घट्टिता१६।\nअवष्टब्धमथाच्छिद्य वासः शंकरपाणिना।\nविपर्यस्तालकावेगाद्गन्तुमैच्छच्च शैलजा१७।\nतस्या व्रजंत्याः कोपेन पुनराह पुरांतकः।\nसत्यं सर्वैरवयवैस्तनोषि सदृशां पितुः१८।\nहिमाचलस्य शृंगस्थमेव जालाकुलं मनः।\nतथा दुरवगाह्येभ्यो गहनो हि तवाशयः१९।\nकाठिन्यमश्मसारेभ्यो वनेभ्यो बहुलां गता।\nकुटिलत्वं निम्नगाभ्यो दुःसेव्यत्वं हिमादपि२०।\nसंक्रांतं सर्वमेवैतत्तन्वंगि हिमभूधरात्।\nइत्युक्ता सा पुनः प्राह गिरिशं शैलकन्यका२१।\nकोपकंपितमूर्द्धा सा प्रस्फुरद्दशनच्छदा।\nउमोवाच-।\nस्यात्सर्वं दोषदानेन निंदायां गुणिनो बलात्२२।\nतवापि दुष्टसंपर्कात्संक्रांतं सर्वमेव हि।\nव्यालेभ्योनेकजिह्वत्वं भस्मनोऽस्नेहवृत्तिता२३।\nहृत्कालुष्यं शशांकोत्थं दुर्बाधत्वं विषादपि।\nकिं चात्र बहुनोक्तेन अलं वाचां श्रमेण ते२४।\nश्मशानवासान्निर्भीस्त्वं नग्नत्वात्तवनत्रपा।\nनिर्घृणत्वं कपालित्वाद्दया ते विगता चिरम्२५।\nइत्युक्त्वा मंदिरात्तस्मान्निर्जगाम हिमाद्रिजा।\nतस्यां व्रजंत्यां देवेश्यां गणैः किलकिलाकृता२६।\nक्व मातर्गच्छसीत्युक्त्वा रुदद्भिर्धावितं पुनः।\nविष्टभ्य चरणौ देव्या वीरको बाष्पगद्गदः२७।\nप्रोवाच मातः किन्न्वेतत्क्व यासि कुपितातुरा।\nअहं त्वामनुयास्यामि व्रजंतीं स्नेहवर्जिताम्२८।\nनोचेत्पतिष्ये शिखराद्गिरेरस्य त्वयोज्झितः।\nउन्नम्यवदनं देवी दक्षिणेन तु पाणिना२९।\nउवाच वीरकं माता त्वं शोकं पुत्र मा कृथाः।\nशैलाग्रात्पतितुं नैव न च गंतुं मया सह३०।\nयुक्तं ते पुत्र गच्छामि येन कार्येण तच्छृणु।\nकृष्णेत्युक्ता हरेणाहं स्तंभितास्म्यवमानिता३१।\nसाहं तपः करिष्यामि येन गौरीत्वमाप्नुयाम्।\nएष स्त्रीलंपटो देवो यातायां मय्यनंतरम्३२।\nद्वाररक्षा त्वया कार्या नित्यं रन्ध्रान्ववेक्षणम्।\nयथा न काचित्प्रविशेद्योषित्तत्र हरांतिकम्३३।\nदृष्ट्वा परस्त्रियं चापि वदेथा मम पुत्रक।\nशीघ्रमेव करिष्यामि यथायुक्तमनंतरम्३४।\nएवमस्त्विति देवेशीं वीरकोवाच सांप्रतम्।\nमातुराज्ञामृताहार प्लावितांगो गतज्वरः३५।\nजगाम रक्षां स द्रष्टुं प्रणिपत्य तु मातरम्।\nदेवी चापश्यदायांतीं सखीं मातुर्विभूषिताम्३६।\nकुसुमामोहिनीं नाम तस्य शैलस्य देवताम्।\nसापि दृष्ट्वा गिरिसुतां स्नेहविक्लवमानसा३७।\nक्व पुत्रि गच्छसीत्युच्चैरालिग्योवाच देवता।\nसा तस्याः सर्वमाचख्यौ शंकरात्कोपकारणम्३८।\nपुनश्चोवाचगिरिजा देवतां मातृसंमिताम्।\nउमोवाच-।\nनित्यं शैलाधिराजस्य देवतात्वमनिंदिते३९।\nसर्वतः सन्निधानं ते मनसातीव वत्सला।\nअतस्तु ते प्रवक्ष्यामि यद्विधेयं त्वयांबिके४०।\nअन्यस्त्रीसंप्रवेशस्तु त्वया रक्ष्यः प्रयत्नतः।\nसरहस्ये प्रयत्नेन निषेव्यः सततं गिरौ४१।\nपिनाकिनः प्रविष्टायां वक्तव्यं मे त्वयानघे।\nततोहं संविधास्यामि यत्क्षमं तदनंतरम्४२।\nइत्युक्ता तां तथेत्युक्त्त्वा जगाम सा गिरिं शुभा।\nउमापि पितुरुद्यानं जगामाद्रिसुताद्भुतम्४३।\nअंतरिक्षं समाविश्य मेघमालाविलप्रभम्।\nभूषणानि ततो न्यस्य वृक्षवल्कलधारिणी४४।\nग्रीष्मे पंचाग्निसंतप्ता वर्षासु च जलोषिता।\nवन्याहारा निराहारा शुष्कस्थंडिलशायिनी४५।\nएवं साधयती तत्र तपः सा च व्यवस्थिता।\nज्ञात्वा गतां गिरिसुतां दैत्यस्तत्रांतरे बली४६।\nअंधकस्य सुतो हृष्टः पितुर्वधमनुस्मरन्।\nदेवान्सर्वान्विजित्याजौ बकभ्राता रणोत्कटः४७।\nआडिर्नामांतरप्रेक्षी सततं चंद्रमौलिनः।\nआजगामामररिपुः पुरं त्रिपुरघातिनः४८।\nस तत्रागत्य ददृशे वीरकं द्वार्यवस्थितम्।\nविचिंत्य सोपि च वरं दत्तं कमलयोनिना४९।\nहते किलांधके दैत्ये गिरिशेनासुरद्विषा।\nआडिश्चकार विपुलं तपः परमदारुणम्1.44.५०।\nसमागत्याब्रवीद्ब्रह्मा तपसा परितोषितः।\nकिमाडे दानवश्रेष्ठ तपसा प्राप्तुमिच्छसि५१।\nब्रह्माणमाह दैत्यस्तु निर्मृत्युत्वमहं वृणे।\nब्रह्मोवाच-।\nजातानामिह संसारे विना मृत्युं न युज्यते५२।\nयतस्ततोपि दैत्येंद्र मृत्युः प्राप्यश्शरीरिभिः।\nइत्युक्तो दैत्यसिंहस्तु प्रोवाचांबुजसंभवम्५३।\nरूपस्यपरिवर्तो मे यदा स्यात्पद्मसंभव।\nतदा मृत्युर्मम भवेदन्यथा त्वमरोस्म्यहम्५४।\nइत्युक्तस्तु तदोवाच तुष्टः कमलसंभवः।\nयदा द्वितीयो रूपस्य विवर्त्तस्ते भविष्यति५५।\nतदा ते भविता मृत्युरन्यथा न भविष्यति।\nइत्युक्तोमरतां मेने दैत्यसूनुर्महाबलः५६।\nतस्मिन्काले त्वसंस्मृत्य तद्वधोपायमात्मनः।\nप्रतिहर्तुर्दृष्टिपथे वीरकस्याभवंस्तदा५७।\nभुजंगरूपी रंध्रेण प्रविवेश दृशःपथम्।\nपरिहृत्य गणेशस्य दानवो रौद्रदुर्जयः५८।\nअलक्षितो गणेशेन प्रविश्याथ परां तनुम्।\nभुजंगरूपं संत्यज्य जग्राहाथ महासुरः५९।\nउमारूपं रमयितुं गिरिशं मूढचेतनः।\nकृत्वा मायामयं रूपमप्रतर्क्यं मनोहरम्६०।\nसर्वैरवयवैः पूर्णं सर्वाभिज्ञानबृंहितम्।\nकृत्वा भगांतरे दंतं दैत्यो वज्रमयं दृढम्६१।\nतीक्ष्णाग्रं बुद्धिमोहेन गिरिशं हंतुमुद्यतः।\nकृत्वोमारूपसंस्थानं गतो दैत्यो हरांतिकम्६२।\nपापो रम्याकृतिश्चित्र भूषणांबरसंयुतः।\nतं दृष्ट्वा गिरिशस्तुष्टस्तमालिंग्य महासुरम्६३।\nमन्यमानो गिरिसुतां सर्वैरवयवांतरैः।\nअपृच्छत्साधुभावं ते गिरिपुत्रि न कृत्रिमम्६४।\nया त्वं मदाशयं ज्ञात्वा प्राप्तेह वरवर्णिनी।\nत्वया विरहितं शून्यं मम स्थानं जगत्त्रयम्६५।\nप्राप्ता प्रसन्नवदने युक्तमेवंविधं त्वयि।\nइत्युक्तो दानवेंद्रस्तु तं बभाषे स्मितं शनैः६६।\nस चाबुध्यदभिज्ञानैः प्राह त्रिपुरघातिनम्।\nदैत्य उवाच।\nयातास्मि तपसः कामाद्वरं लब्धुं हिमाचलम्६७।\nरतिश्च तत्र मेनाभूत्ततः प्राप्ता त्वदंतिकम्।\nइत्युक्तः शंकरः शंकां चित्ते प्राप्तो विचारयन्६८।\nहृदयेन समाधाय देवः प्रहसिताननः।\nकुपिता कुपितं बुद्ध्वा प्रकृत्या च दृढव्रता६९।\nअप्राप्तकामा संप्राप्ता किमेतत्संविजानती।\nइति चिंत्य हरस्तस्या अभिज्ञानं विचारयन्७०।\nनापश्यद्वामपार्श्वे तु तदंकं पद्मलक्षणम्।\nलोम्नामावर्तरचितं ततो देवः पिनाकधृक्७१।\nबुद्ध्वा तां दानवीं मायामाकारं गूहयंस्ततः।\nमेढ्रदंष्ट्रास्त्रमादाय दानवं तमसादयत्७२।\nन चाबुध्यत तद्वृत्तं वीरको द्वाररक्षकः।\nकुसुमामोदिनं दृष्ट्वा स्त्रीरूपं दानवेश्वरम्७३।\nदूतेन मारुतेनाशु बोधिता हिमशैलजा।\nश्रुत्वा वायुमुखाद्देवी क्रोधरक्ताविलेक्षणा७४।\nअपश्यद्वीरकं पुत्रं हृदयेनैव दूयता।\nदेव्युवाच।\nमातरं मां परित्यज्य यस्मात्त्वं स्नेहविक्लवाम्७५।\nविहितावसरः स्त्रीणां शंकरस्य रहोविधौ।\nतस्मात्ते मानुषे रूक्षा जडा हृदयवर्जिता७६।\nगणेशाकारसदृशी शिला माता भविष्यति।\nनिमित्त एष विख्यातो वीरकस्य सुतादरात्७७।\nसंभवे प्रक्रमे चैव विचित्राख्या न संशयः।\nएवमुत्सृष्टशापायां गिरिपुत्र्यामनंतरं७८।\nनिर्जगाम मुखात्क्रोधः सिंहरूपी महाबलः।\nस तु सिंहः करालास्यः सटाजटिलकंधरः७९।\nऊर्ध्वप्रोद्भूतलांगूलो दंष्ट्रोत्कटमुखावटः।\nव्यादितास्यो लंबजिह्वः क्षामः कुक्षिबलादिषु८०।\nअस्यास्ये वर्तितुं देवी व्यवस्थितवती तदा।\nज्ञात्वा मनोगतं तस्या भगवांश्चतुराननः८१।\nआजगामाश्रमपदं संपदामाश्रयं यतः।\nआगम्योवाच देवेशो गिरिजां स्पष्टया गिरा८२।\nब्रह्मोवाच-।\nकिं पुनः प्राप्तुकामासि किमलभ्यं ददामि ते।\nविरम्यतामतिक्लेशात्तपसोस्मान्मदाज्ञया८३।\nतच्छ्रुत्वोवाचगिरिजा गुरोर्गौरवयंत्रितं।\nवाक्यं वाचाहरोद्गीर्णवर्णनिर्गमवांछितं८४।\nदेव्युवाच-।\nतपसा दुष्करेणाप्तः पतिर्वै शंकरो मया।\nसमां श्यामलवर्णेति बहुशः प्रोक्तवान्रहः८५।\nतस्मादहं कांचनाभवर्णा तन्नामसंयुता।\nभर्तुर्भूतपतेरंगमेकतो निर्विषं भवेत्८६।\nतस्यास्तद्भाषितं श्रुत्वा प्रोवाच जगदीश्वरः।\nएवं भव त्वं भूयश्च भर्तुर्देहार्द्धचारिणी८७।\nततस्तत्याजतां कृष्णां फुल्लनीलोत्पलत्वचं।\nत्वक्च साप्यभवद्भीमा घंटाहस्तात्रिलोचना८८।\nनानाभरणसंपूर्णा पीतकौशेयधारिणी।\nतामब्रवीत्ततो ब्रह्मा देवीं नीलांबुजत्विषं८९।\nनिशे भूधरजा देह संपर्का त्वं मदाज्ञया।\nसंप्राप्ता कृतकृत्यत्वमेकानंशा पुरो ह्यसि९०।\nय एष सिंहः प्रोद्भूतो देव्याः क्रोधाद्वरानने।\nस तेस्तु वाहनं देवि केतौ चास्तु महाबलः९१।\nगच्छ विंध्याचलं तत्र सुरकार्यं करिष्यसि।\nपंचालो नाम यक्षोयं यक्षलक्षपदानुगः९२।\nदत्तस्ते किंकरो देवि मया मायाशतैर्युतः।\nइत्युक्त्वा कौशिकी देवी विंध्यशैलं जगाम ह९३।\nउमापि प्राप्तसंकल्पा जगाम गिरिशांतिकं।\nप्रविशंतीं तु तां द्वारादपहृत्य समाहितः९४।\nरुरोध वीरको देवीं हेमवेत्रलताधरः।\nतामुवाच च कोपेन रूपे तु व्यभिचारिणीं९५।\nप्रयोजनं न तेत्रास्ति गच्छ यावन्न भक्ष्यसे।\nदेव्यारूपधरो दैत्यो देवं वंचितुमागतः९६।\nप्रविष्टो न च दृष्टोसौ स च देवेन घातितः।\nघातिते चाहमाज्ञप्तो नीलकंठेन कोपिना९७।\nद्वारे त्वनवधानं ते यस्मात्पश्यामि वै ततः।\nभविष्यसि न मे द्वास्थो वर्षपूगाननेकशः९८।\nअतस्ते नात्र दास्यामि प्रवेशं गम्यतां द्रुतम्।\nएकां मुक्त्वा गिरिसुतां मातरं स्नेहवत्सलाम्९९।\nप्रवेशं लभते नान्या नारी कमललोचने।\nइत्युक्त्वा तु तदा देवी चिंतयामास चेतसा1.44.१००।\nनारी नैव स दैतेयो वायुर्मे यामभाषत।\nवृथैव वीरकश्शप्तो मया क्रोधपरीतया१०१।\nअकार्यं क्रियते मूढैः प्रायः क्रोधसमन्वितैः।\nक्रोधेन नश्यते कीर्तिः क्रोधो हंति स्थितां श्रियम्१०२।\nअपरिच्छिन्नतत्वार्था पुत्रं शापितवत्यहं।\nविपरीतार्थबुद्धीनां सुलभो विपदागमः१०३।\nसंचिंत्यैवमुवाचेदं वीरकं प्रति शैलजा।\nसज्जलज्जाविकारेण वदनेनाम्बुजत्विषा१०४।\nदेव्युवाच-।\nअहं वीरक ते माता न तेस्तु मनसो भ्रमः।\nशंकरस्यास्मि दयिता सुता तुहिनभूभृतः१०५।\nमम गात्रच्छविभ्रांत्या मा शंकां पुत्र धारय।\nतुष्टेन गौरता दत्ता ममेयं पद्मजन्मना१०६।\nमया शप्तोस्यविदिते वृत्तांते दैत्यनिर्मिते।\nज्ञात्वा नारीप्रवेशं तु शंकरे रहसि स्थिते१०७।\nननिवर्तयितुं शक्यः शापः किंतु ब्रवीमि ते।\nशीघ्रमेष्यसि मानुष्यात्सर्वकामसमन्वितः१०८।\nशिरसा तु ततो वंद्य मातरं पूर्णमानसः।\nउवाच साध्वीं पूर्णेन्दु द्युतिं तुहिनशैलजां१०९।\nवीरक उवाच-।\nनतसुरासुरमौलिलसन्मणिप्रवरकांतिकरालिनखाङ्घ्रिके।\nनगसुते शरणागतवत्सले नवनमोवनतार्त्तिविनाशिनि११०।\nतपनमंडलमंडितकंधरे पृथुसुवर्णनगद्युतिहारिके।\nविषमभंगविषंगमभीषितो गिरिसुते भवतीमहमाश्रये१११।\nजगतिकाप्रणताभिमता ददौ झटिति सिद्धिमृते भवतीं यथा।\nजगतिकां प्रणमेच्छशिशेखरो भुवनभृन्मुनयो भवतीं यथा११२।\nविमलयोगविनिर्मितदुर्जये सुतनुतुल्यमहेश्वरमंडली।\nविदलितांधकबांधवसंहतिः सुरवरैः प्रथमं त्वमभिष्टुता११३।\nसितसटापटलोद्धतकंधराभवमहामृगराजरयस्थिता।\nविमलशक्तिमुखानलपिंगला यतभुजौघनिपिष्टमहासुरा११४।\nनिगदिता भुवनैरतिचंडिकाजननिशुंभनिशुंभनिषूदिनी।\nप्रणतचिंतितदा भवदा नवप्रशमनैकरतिस्तरसा भुवि११५।\nवियतिवायुपथे ज्वलनाकुलेवनितले तव देवि च यद्वपुः।\nतदजितेप्रतिमे प्रणमाम्यहं भुवनभाविनिते भववल्लभे११६।\nजलधयो ललितोद्धतवीचयो हुतवहो द्युतिदग्धचराचरः।\nफणसहस्रभृतश्च भुजंगमास्त्वमभिधास्यसि मामभयंकरा११७।\nभगवति स्थिरभक्तजनाश्रये प्रतिगतो भवतीचरणाश्रयं।\nकरणजातमिहास्तु ममाश्रवैतवविलासमुखानुभवास्यदम्११८।\nसुप्रसन्ना ततो देवी वीरकस्येति संस्तुता।\nप्रविवेश शुभंभर्तुर्भुवनं भूधरात्मजा११९।\nद्वास्थोपि वीरको देवान्हरदर्शनकांक्षिणः।\nव्यसर्जयत्स्वकानेव गृहानादरपूर्वकं१२०।\nनास्त्यत्रावसरो देवा देव्याः सह वृषाकपिः।\nनिभृतः क्रीडतीत्युक्ता ययुस्ते च यथागतं१२१।\nगते वर्षसहस्रे तु देवास्त्वरितमानसाः।\nज्वलनं चोदयामासुर्ज्ञातुं शंकरचेष्टितं१२२।\nप्रविश्य पक्षिरंध्रेण शुकरूपी हुताशनः।\nददर्श शयने सर्वं रतौ गिरिजया सह१२३।\nददर्श तं च देवेशो हुताशं शुकरूपिणं।\nतमुवाच महादेवः किंचित्कोपसमन्वितः१२४।\nशर्व उवाच।\nनिषिक्तमर्धं देव्यां मे वीर्यं च शुकविग्रह।\nलज्जया विरतिश्चास्य त्वमर्धं पिब पावक१२५।\nयस्मात्तु त्वत्कृते विघ्नं तस्मात्त्वय्युपपद्यते।\nइत्युक्तः प्राञ्जलिर्वह्निरपिबद्वीर्यमाहितं१२६।\nतेनाप्लुतास्ततो देवास्तन्मुखा ऋभवो यतः।\nविपाट्य जठरं तेषां वीर्यं माहेश्वरं ततः१२७।\nनिष्क्रांतं तप्तहेमाभं वितते शंकराश्रमे।\nतस्मिन्सरो महज्जातं विमलं बहुयोजनं१२८।\nप्रोत्फुल्लहेमकमलं नानाविहगनादितम्।\nतच्छ्रुत्वा तु सरो देवी जातं हेममहांबुजम्१२९।\nजगाम कौतुकाविष्टा तत्सरः कनकांबुजम्।\nतत्र कृत्वा जलक्रीडां तदब्जकृतशेखरा१३०।\nउपविष्टा ततस्तस्य तीरे देवी सखीवृता।\nपातुकामा च तत्तोयं स्वादुनिर्मलपंकजम्१३१।\nअपश्यत्कृत्तिकास्तास्स षडर्कद्युतिसन्निभाः।\nपद्मपत्रे तु तद्वारि गृहीत्वा प्रस्थिता गृहम्१३२।\nहर्षात्सोवाच पास्यामि पद्मपत्रे स्थितं पयः।\nततःस्ता ऊचुरखिलाः कृत्तिका हिमशैलजाम्१३३।\nकृत्तिका ऊचुः-।\nदास्यामो दयिते गर्भे संभूतो यो भविष्यति।\nसोस्माकमपि पुत्रः स्यादस्मत्त्राता च वृत्तिमान्१३४।\nत्रिषु लोकेषु विख्यातः सर्वेष्वपि शुभानने।\nइत्युक्तोवाच गिरिजा कथं मद्गात्रसंभवैः१३५।\nसर्वैरवयवैर्युक्तो भवतीभ्यः सुतो भवेत्।\nततस्तां कृत्तिका ऊचुर्विधास्यामोस्य वै वयम्१३६।\nउत्तमान्युत्तमांगानि यद्येवं तु भविष्यति।\nउक्ता वै शैलजा प्राह भवत्वेवमनिंदिताः१३७।\nततस्तु हर्षसंपूर्णा पद्मपत्रस्थितं पयः।\nतस्यै ददुस्तया चापि तत्पीतं क्रमशो जलम्१३८।\nपीते तु सलिले चैव तस्मिन्नेव क्षणे वरः।\nविपाट्य देव्याश्च ततो दक्षिणं कुक्षिमुद्गतः१३९।\nनिश्चक्रामाद्भुतो बालो रोगशोकविनाशनः।\nप्रभाकरकरव्रात प्रकारप्रकरप्रभुः१४०।\nगृहीतनिर्मलोदग्र शक्तिशूलांकुशोनलः।\nदीप्तो मारयितुं दैत्यानुत्थितः कनकच्छविः१४१।\nएतस्मात्कारणादेव कुमारश्चापि सोभवत्।\nवामं विदार्य निष्क्रांतस्ततो देव्याः पुनः शिशुः१४२।\nस्कंदोथ वदनाद्वह्नेः शुभ्रात्षड्वदनोरिहा।\nकृत्तिकासलिलादेव शाखाभिः सविशेषतः१४३।\nशाखाः शिवाः समाख्याताः षट्सुवक्त्रेषु विस्तृताः।\nयतस्ततो विशाखोसौ ख्यातो लोकेषु षण्मुखः१४४।\nस्कंदो विशाखः षड्वक्त्रः कार्तिकेयश्च विश्रुतः।\nपक्षे चैत्रस्य बहुले पंचदश्यां महाबलौ१४५।\nसंभूतावर्कसदृशौ विशाले शरकानने।\nसिते पक्षे तु पंचम्यां तथैतौ पावकानलौ१४६।\nबालकाभ्यां चकारैकं संध्यायामेव भूतये।\nतस्यामेव ततः षष्ठ्यामभिषिक्तो गुहः प्रभुः१४७।\nसर्वैरमरसंघातैर्ब्रह्मोपेंद्रेंद्र भास्करैः।\nगंधमाल्यैः शुभैर्धूपैस्तथा क्रीडनकैरपि१४८।\nछत्रैश्चामरजालैश्च भूषणैश्च विलेपनैः।\nअभिषिक्तो विधानेन यथावत्षण्मुखः प्रभुः१४९।\nसुतामस्मै ददौ शक्रो देवसेनेति विश्रुताम्।\nपत्न्यर्थं देवदेवेशो ददौ विष्णुरथायुधम्1.44.१५०।\nयक्षाणां दशलक्षाणि ददावस्य धनाधिपः।\nददौ हुताशनस्तेजो ददौ वायुश्च वाहनम्१५१।\nददौ क्रीडनकं त्वष्टा कुक्कुटं कामरूपिणम्।\nएवं सुरास्तु ते सर्वे परिवारमनन्तकम्१५२।\n।\nददुर्मुदितचेतस्काः स्कंदायादित्यवर्चसे।\nजानुभ्यामवनौ स्थित्वा सुरसंघास्तमस्तुवन्१५३।\nस्तोत्रेणानेन वरदं षण्मुखं मुख्यशः सुराः।\nदेवा ऊचुः-।\nनमः कुमाराय महाप्रभाय स्कंदाय चास्कंदितदानवाय१५४।\nनवार्कबिंबप्रतिमप्रभाव नमोस्तु गुह्याय गुहाय तुभ्यम्।\nनमोस्तु ते लोकभयापहाय नमोस्तु ते लोककृपापराय१५५।\nनमो विशालामललोचनाय नमो विशाखाय महाव्रताय।\nनमो नमस्तेस्तु रणोत्कटाय नमो मयूरोज्ज्वलवाहनाय१५६।\nनमोस्तु केयूरधराय तुभ्यं नमो धृतोदग्रपताकिने ते।\nनमः प्रभावप्रणताय तेस्तु नमोऽस्तु घंटाधरधैर्यशालिने१५७।\nकुमार उवाच-।\nकं वः कामं प्रयच्छामि भवंतो ब्रूतनिर्वृताः।\nयद्यप्य साध्यं कृत्यं नो हृदये चिंतितं चिरम्१५८।\nइत्युक्तास्तु सुरास्तेन प्रोचुः प्रणतमौलयः।\nसर्व एव महात्मानं गुहं मुदितमानसाः१५९।\nदैत्येंद्रस्तारको नाम सर्वामरकुलांतकृत्।\nबलवान्दुर्जयस्तीक्ष्णो दुराचारोतिकोपनः१६०।\nतमेव जहि दुर्धर्षं दैत्यं सर्वविनाशनम्।\nउपस्थितः कृत्यशेषो ह्यस्माकं च भयावहः१६१।\nहिरण्यकशिपुश्चोग्रो ह्यवध्यो देवतागणैः।\nयज्ञघ्नः पापकर्मा वै येन ब्रह्मापि तापितः१६२।\nएतौ हरस्व भद्रं ते तावकं च महाबलम्।\nएवमुक्तस्तथेत्युक्त्वा सर्वामरपदानुगः१६३।\nजगाम जगतांनाथस्तूयमानोमरेश्वरैः।\nतारकस्य वधार्थाय जगतां कंटकस्य च१६४।\nततश्च प्रेषयामास शक्रो गूढसमाश्रयः।\nदूतं दानवसिंहस्य परुषाक्षरवादिनम्१६५।\nस तु गत्वाब्रवीद्दैत्यमभयो भीमदर्शनम्।\nदूत उवाच।\nशक्रस्त्वामाह देवेशो दैत्यकेतुं दिवस्पतिः१६६।\nतारकासुर तच्छक्त्या घटयस्व यथेच्छया।\nयज्जगज्ज्वलनोद्दीप्तं किल्बिषं च त्वया कृतम्१६७।\nतस्याहं सादकस्तेद्य राजास्मि भुवनत्रये।\nश्रुत्वैतदद्भुतं वाक्यं कोपसंरक्तलोचनः१६८।\nउवाच दूतं दुष्टात्मा नष्टप्रायविभूतिकः।\nतारक उवाच-।\nदृष्टं ते पौरुषं शक्र शतशोथ महारणे१६९।\nनिस्त्रपत्वान्न ते शांतिर्विद्यते शक्र दुर्मते।\nएवमुक्ते गते दूते चिंतयामास दानवः१७०।\nनालब्धसंश्रयः शक्रो वक्तुमेवमिहार्हति।\nजातः स्कंदोधुना शक्राज्ज्ञायते समुपाश्रयात्१७१।\nनिमित्तौघांस्तदा दुष्टान्सोपश्यन्नाशवेदिनः।\nपांसुवर्षमसृक्पातं गगनादवनीतले१७२।\nवामनेत्रप्रकंपं च वक्त्रशोषं मनोमयम्।\nस्वकानां वक्त्रपद्मानां म्लानतां च व्यलोकयत्१७३।\nदुष्टांश्च प्राणिनो रौद्रान्सोपश्यद्दुष्टवादिनः।\nतदचिंत्यैव दितिजो न्यस्तचित्तोभवत्क्षणात्१७४।\nयावद्गजघटाघंटा घनत्काररवोत्कटाम्।\nतद्वत्तुरंगसंघातहेषोत्साहविभूषिताम्१७५।\nसैन्यैस्सेनान्तरोदग्र ध्वजराजैर्विराजिताम्।\nविमानैश्चाद्भुताकारैश्चलितामलचामरैः१७६।\nविभूषणपिनद्धां च किन्नरोद्गीतनादिताम्।\nनाना नाकतरूत्फुल्ल कुसुमापीडधारिणीम्१७७।\nविशोकास्त्रपरिस्फार चर्मनिर्मलदर्शिनीं।\nविद्युत्पुष्टद्युतिधरां नानावाद्यविनादिताम्१७८।\nसेनां नाकसदां दैत्यः प्रासादस्थो व्यलोकयत्।\nसचिंतयामास तदा किंचिद्विभ्रांतमानसः१७९।\nअपूर्वः को भवेद्योद्धा यो मया न विनिर्जितः।\nततश्चिंताकुलो दैत्यः शुश्राव कटुकाक्षरम्।\nसिद्धवंदिभिरुद्घुष्टमिदं हृदयदारुणम्१८०।\nजयातुलशक्तिदीधितिपंजरभुजदंडप्रचंडतर।\nरभससुरवदनकुमुदविकासनविलासनेत्र कुमारवर१८१।\nजय दितिजकुलमहोदधि बडवानल मधुरमयूररथ सुरमकुट कोटि कुंचित चरण नखांकुर महासेन१८२।\nजय चलितललित चूडाकलापनवविमलकमल।\nदंडकांत दैत्येशवंश दुःसह दावानल१८३।\nजय विशाखविभोजय बालसप्तवासर भुवनालिशोकशमन जय सकललोक दितिसुतधुरंधरनाशक स्कंद१८४।\nश्रुत्वैतत्तारकः सर्वमुद्घुष्टं देववंदिभिः।\nसस्मार ब्रह्मणो वाक्यं वधं बालादुपस्थितं१८५।\nस्मृत्वा धर्मौघविध्वंसी सदा वीरपदानुगः।\nमंदिरान्निर्जगामाशु शोकग्रस्तेन चेतसा१८६।\nकालनेमिमुखा दैत्याः संत्रस्ता भ्रांतचेतसः।\nस्वेष्वनीकेषु च तदा त्वरा विस्मितचेतसः१८७।\nहिरण्यकशिपुः प्राह दानवानां धुरंधरः।\nत्रपाकरं भवेन्मह्यं बालस्यास्य पलायनम्१८८।\nयद्यहं हंतवे यामि सोपि वै कमलाश्रितः।\nहत्वाहं बालकं चैनं दुःस्पर्शः स्यामकारणं१८९।\nयात धावत गृह्णीत योजयध्वं वरूथिनीम्।\nकुमारं तारको दृष्ट्वा बभाषे भीषणाकृतिः१९०।\nकिं बाल योद्धुकामोसि क्रीडकंदुकलीलया।\nयेनातपो निसृष्टस्ते सत्संगरविभाषक१९१।\nबालत्वादथ ते बुद्धिरेवं स्वल्पार्थदर्शिनी।\nकुमारोपि तमग्रस्थं बभाषे हर्षवत्तमं१९२।\nशृणु तारक शास्त्रार्थ इह नैव निरूप्यते।\nशस्त्रैरर्था न दृश्यंते समरे निर्भरं भये१९३।\nशिशुत्वं मावमंस्था मे शिशुः कष्टो भुजंगमः।\nदुष्प्रेक्षो भास्करो बालस्तथाहं दुर्जयः शिशुः१९४।\nअल्पाक्षरो न मंत्रः किं सस्फुरो दैत्य दृश्यते।\nकुमारे प्रोक्तवत्येवं दैत्यश्चिक्षेप मुद्गरं१९५।\nकुमारस्तं निरासोग्रं चक्रेणामोघवर्चसा।\nततश्चिक्षेप दैत्येंद्रो भिंदिपालमयोमयं१९६।\nकरेण तं च जग्राह कार्तिकेयोमरारिहा।\nगदां मुमोच दैत्याय समुत्थाय खरस्वनाम्१९७।\nतया हतस्ततो दैत्यश्चकम्पेचलराडिव।\nमेने च दुर्जयं दैत्यस्तदाबालं सुदुःसहं१९८।\nचिंतयामास बुद्ध्या वै प्राप्तः कालो न संशयः।\nकंपितं च समालोक्य कालनेमि पुरोगमाः१९९।\nसर्वे देत्यैश्वरा जघ्नुः कुमारं रणदारुणं।\nस तैः प्रहारैरस्पृष्टस्तथा क्लैशैर्महाद्युतिः1.44.२००।\nस बालो बलिभिर्वेगैरयुध्यद्दानवै रणे।\nरणशौण्डाश्च दैत्येंद्रा पुःनर्जघ्नुः शिलीमुखैः२०१।\nकुमारं समरे दैत्या बलिनो देवकंटकाः।\nकुमारस्य व्यथा नाभूद्दैत्यास्त्रनिहतस्य तु२०२।\nप्राणांतकरणं जातं देवानां दानवा हवं।\nदेवान्निपीडितान्दृष्ट्वा कुमारः कोपमाविशत्२०३।\nततोस्त्रैर्दारयामास दानावानामनीकिनीम्।\nतैरस्त्रैर्निष्प्रतीकारैस्ताडितास्सुरकंटकाः२०४।\nकालनेमिमुखाः सर्वे रणे ह्यासन्पराङ्मुखाः।\nविद्रुतेषु च दैत्येषु प्रहतेषु समंततः२०५।\nकिन्नरोद्गारगीतैश्च हास्यसन्यस्तचेतनः।\nजघ्ने कुमारं गदया निष्टप्तकनकत्विषा२०६।\nशरैर्मयूरं चित्रैश्च चकार विमुखं रणे।\nदृष्ट्वा पराड्मुखो देवो मुक्तरक्तं स्ववाहनम्२०७।\nजग्राह शक्तिं विमलां रणे कनकभूषणाम्।\nबाहुना हेमकेयूर रुचिरेण षडाननः२०८।\nततोब्रवीन्महासेनस्तारकं दानवाधिपम्।\nतिष्ठतिष्ठ सुदुर्बुद्धे यमलोकं विलोकय२०९।\nहतो ह्यसि मया शक्त्या स्मर स्वं दैत्यचेष्टितम्।\nइत्युक्त्वा तु ततः शक्तिं मुमोच दितिजं प्रति२१०।\nसा कुमारभुजोत्सृष्टा तत्केयूररवानुगा।\nबिभेद दैत्यहृदयं वज्रशैलेंद्रकर्कशम्२११।\nगतासुः स पपातोर्व्यां प्रलये भूधरो यथा।\nविकीर्णमकुटोष्णीषो विस्रस्ताखिलभूषणः२१२।\nतस्मिन्विनिहते दैत्ये दानवानां धुरंधरे।\nनाभूत्कश्चित्तदा दुःखी नरकेष्वपि पापकृत्२१३।\nस्तुवंतः षण्मुखं देवाः प्राक्रीडन्नागतस्मिताः।\nजग्मुः स्वानेव भुवनान्निरस्यासंस्तथोत्सुकाः२१४।\nददुश्चापि वरं सर्वे देवाश्च षण्मुखं प्रति।\nतुष्टाः संप्राप्तसर्वार्थास्सहसिद्धैस्तपोधनैः२१५।\nदेवा ऊचुः।\nयः पठेत्स्कंदसंबंधां कथामेतां महामतिः।\nशृणुयाच्छ्रावयेद्वापि स भवेत्कीर्तिमान्नरः२१६।\nबह्वायुः सुभगः श्रीमान्कीर्तिमान्शुभदर्शनः।\nभूतेभ्यो निर्भयश्चापि सर्वदुःखविवर्जितः२१७।\nसंध्यामुपास्य यः पूर्वां स्कंदस्य चरितं पठेत्।\nस युक्तः किन्नरैः सर्वैर्महाधनपतिर्भवेत्२१८।"
  }
]
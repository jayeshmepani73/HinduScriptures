[
  {
    "text": "श्रीभगवानुवाच।\nअद्रोहकस्य चाख्यातो महिमा लोकदुःसहः।\nएकतल्पगतां वामां क्षांत्वा सर्वजितोऽभवत्१।\nज्ञानिनामपिदुःसाध्यं मुनीनां ब्रह्मचारिणां।\nसुरासुरमनुष्याणां विषमं तत्समं गतः२।\nस्वभावाद्विषमं कामं जेतुं कः पुरुषः क्षमः।\nअद्रोहकमृते विप्र स एव भवजित्पुमान्३।\nअहल्याहरणादेव सुरेशस्य भगांकता।\nपुनर्देव्याः प्रसादाच्च सहस्राक्षेति विश्रुतः४।\nविदितं सर्वलोके च त्रैलोक्ये सचराचरे।\nद्विज उवाच-\nकथं च देवदेवस्य अहल्याहरणं प्रभो५।\nभगांकत्वं च संप्राप सहस्राक्षः सुराधिपः।\nन गां कोपि भगांकत्वं संप्राप्तस्सुरराट्कथम्६।\nदुःश्रुतं सुरवैकल्यं श्रोतुमिच्छामि तत्वतः।\nश्रीभगवानुवाच-\nपुरा स्वांतोद्भवां कन्यां लोकेशश्च महामनाः७।\nगौतमाय ददौ धाता लोकपालाग्रतो मुदा।\nततस्तु लोकपालानां मन्मथाविष्टचेतसाम्८।\nशचीपतेस्तु संमोहो हृदि शल्य इव स्थितः।\nलोकपालानतिक्रम्य सुवेषा वरवर्णिनी९।\nद्विजाय रत्नभूतैषा दत्ता किंवा करोम्यहम्।\nइति संचिंत्य तस्यास्तु वर्तमाने च यौवने१०।\nपुनश्च मायया दृष्टं रूपं तस्यास्सुशोभनम्।\nपुनश्चिन्तयमानोऽसौ गौतमाध्यासनं गतः११।\nपश्चात्तु तस्य गमनाद्यद्वृत्तं तच्छृणुष्व मे।\nएकदा गौतमः स्नातुं गतोऽसौ पुष्करं प्रति१२।\nसाध्वी च गृहशौचे च गृहवस्तुनि तत्परा।\nप्रवृत्ता देववास्तूनां बलिकर्तुं च तत्परा१३।\nइंधनं वह्निकार्यं च नित्यकर्मानुसंचयम्।\nएतस्मिन्नंतरे शक्रो मुनेस्तस्य महात्मनः१४।\nरूपमास्थाय गात्रेण प्रविवेशोटजं मुदा।\nपतिव्रता पतिं दृष्ट्वा श्रद्धया परया सती१५।\nदेवस्थाने च वस्तूनां संचयं कर्तुमुद्यता।\nततस्तामब्रवीदार्तो मुनिवेषधरो हरिः१६।\nप्रद्युम्नवशगो वामे देहि मे चुंबनादिकम्।\nएतस्मिन्नंतरे सा च त्रपायुक्ताऽब्रवीद्वचः१७।\nदेवकार्यादिकं त्यक्त्वा वक्तुं नार्हसि मे प्रभो।\nसर्वं जानासि धर्मज्ञ पुण्यानां निश्चयं मुने१८।\nअयमर्थो हि वेलायामधुनैव न युज्यते।\nततस्तां चारुसर्वांगीं दृष्ट्वा मन्मथपीडितः१९।\nअलं प्रियेन वक्तव्यं हृच्छयो मे प्रजायते।\nकर्तव्यं चाप्यकर्तव्यं पत्युर्वचनसंमतम्२०।\nकरोति सततं या च सा च नारी पतिव्रता।\nलंघयेद्या च तस्याज्ञां सुरते च विशेषतः२१।\nपुण्यं तस्या भवेन्नष्टं दुर्गतिं चाधिगच्छति।\nसाब्रवीद्देववस्तूनि संति देवार्थतो मुने२२।\nनित्यकर्माणि चान्यानि किं वा तेषु विपर्ययः।\nस चोवाच सतीं तत्र देह्यालिगादिकं मम२३।\nमनसा भयमुत्सृज्य मया दत्तानि तानि च।\nइत्युक्त्वा तां परिष्वज्य कृतस्तेन मनोरथः२४।\nएतस्मिन्नंतरे विप्र मुनेर्हृद्या सकल्मषम्।\nततो ध्यानं समारभ्याजानाद्वृत्तं शचीपतेः२५।\nतूर्णमेव द्वारदेशे गत्वा च समुपस्थितः।\nशक्रो मुनिं तु संलक्ष्य चौतुदेहं विवेश ह२६।\nगच्छतः पृषदंशस्य पद्धतौ प्रचचाल ह।\nमुनिस्तत्रावदत्तं वै कस्त्वं मार्जाररूपधृत्२७।\nभयात्तस्य मुनेरग्रे शक्रः प्रांजलिराश्रितः।\nमघवंतं पुरो दृष्ट्वा चुकोप मुनिपुंगवः२८।\nयत्त्वया चेदृशं कर्म भगार्थं छलसाहसम्।\nकृतं तस्मात्तवांगेषु सहस्रभगमुत्तमम्२९।\nभवत्विह तु पापिष्ठ लिंगं ते निपतिष्यति।\nगच्छ मे पुरतो मूढ सुरस्थानं दिवौकसः३०।\nपश्यंति मुनिशार्दूला नराः सिद्धास्सहोरगाः।\nएवमुक्त्वा मुनिश्रेष्ठो रुदंतीं तां पतिव्रताम्३१।\nपप्रच्छ किमिदानीं ते कर्म दारुणमागतम्।\nइत्युक्ता वेपमाना सा भीता पतिमुवाच ह३२।\nअज्ञानाद्यत्कृतं कर्म क्षंतुमर्हसि वै प्रभो।\nमुनिरुवाच-\nपरेणाभिगतासि त्वममेध्या पापचारिणी३३।\nअस्थिचर्मसमाविष्टा निर्मांसा नखवर्जिता।\nचिरं स्थास्यसि चैकापि त्वां पश्यंतु जनाः स्त्रियः३४।\nदुःखिता तमुवाचेदं शापस्यांतो विधीयताम्।\nइत्युक्ते करुणाविष्टो मन्युनापि परिप्लुतः३५।\nजगाद गौतमो वाक्यं रामो दाशरथिर्यदा।\nवनमभ्यागतो विष्णुः सीतालक्ष्मणसंयुतः३६।\nदृष्ट्वा त्वां दुःखितां शुष्कां निर्देहां पथिसंस्थितां।\nगदिष्यति च वै रामो वसिष्ठस्याग्रतो हसन्३७।\nकिमियं शुष्करूपा च प्रतिमास्थिमयी शवा।\nन दृष्टं मे पुरा ब्रह्मन्रूपं लोकविपर्ययम्३८।\nततो रामं महाभागं विष्णुं मानुषविग्रहम्।\nयद्वृत्तमासीत्पूर्वं तद्वसिष्ठः कथयिष्यति३९।\nवसिष्ठवचनं श्रुत्वा रामो वक्ष्यति धर्मवित्।\nअस्या दोषो न चैवास्ति दोषोयं पाकशासने४०।\nएवमुक्ते तु रामेण त्यक्त्वा रूपं जुगुप्सितं।\nदिव्यं रूपं समास्थाय मद्गृहं चागमिष्यसि४१।\nशप्त्वा तु गौतमस्तां हि तपस्तप्तुं गतो वनम्।\nततोत्यंतं शुष्करूपा तथैव पथि संस्थिता४२।\nरामस्य वचनादेव गौतमं पुनरागता।\nगौतमोपि तया सार्द्धमद्यैवं दिवि तिष्ठति४३।\nइंद्रोपि त्रपयायुक्तः स्थितश्चांतर्जले चिरम्।\nस्थित्वा चांतर्जले देवीमस्तौदिंद्राक्षिसंज्ञिताम्४४।\nसुप्रसन्ना ततो देवी स्तोत्रेण परितोषिता।\nगत्वोवाच ततः सा च वरोस्मत्तो विगृह्यताम्४५।\nततो देवीमुवाचेदं शक्रः परपुरंजयः।\nत्वत्प्रसादाच्च मे देवि वैरूप्यं मुनिशापजम्४६।\nसंत्यज्य देवराज्यं च लब्ध्वाहं तु पुरा यथा।\nतमुवाच ततो देवी पापं तं मुनिशापजम्४।\nकिंतु बुद्धिं सृजाम्यद्य येन लोकैर्न लक्ष्यते४८।\nयोनिमध्यगतं दृष्टि सहस्रं ते भविष्यति।\nसहस्राक्ष इति ख्यातस्सुरराज्यं करिष्यसि४९।\nमेषांडं तव शिश्नं च भविष्यति च मद्वरात्।\nइत्युक्त्वा सा जगन्माता तत्रैवांतरधीयत५० 1.54.50।\nशक्रो देववरैः पूज्यो ह्यद्यापि दिवि वर्तते।\nइंद्रस्यैतादृशी कामादवस्था द्विजसत्तम५१।\nइति श्रीपाद्मपुराणे प्रथमे सृष्टिखंडे अहल्याहरणंनाम चतुष्पंचाशत्तमोऽध्यायः५४।"
  }
]
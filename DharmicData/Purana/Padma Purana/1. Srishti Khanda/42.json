[
  {
    "text": "भीष्म उवाच।\nश्रुतः पद्मोद्भवो ब्रह्मन्विस्तरेण त्वयेरितः।\nसमासाद्भवमाहात्म्यमुत्पत्तिं च गुहस्य च१।\nश्रोतुमिच्छामि ते ब्रह्मन्यथाभूतः कृतं च यत्।\nतारकश्च कथं भूतो दानवो बलवत्तरः२।\nकार्त्तिकेयेन स ब्रह्मन्कथं ध्वस्तो महासुरः।\nकथं रुद्रेण मुनयः प्रेषिता मंदरं गिरिम्३।\nकथं लब्धा उमा तत्र रुद्रेण परमेष्ठिना।\nएतदाख्याहि मे सर्वं यथाभूतं महामुने४।\nपुलस्त्य उवाच।\nकश्यपेन पुरा प्रोक्ता दितिर्दैत्यारणिः शुभा।\nवज्रसारमयैश्चांगैः पुत्रो देवि भविष्यति५।\nवज्रांगो नाम पुत्रस्तु भविता धर्मवत्सलः।\nसा च लब्धवरा देवी सुषुवे वज्रदुश्छिदम्६।\nस जातमात्र एवाभूत्सर्वशास्त्रार्थपारगः।\nउवाच मातरं भक्त्या मातः किं करवाण्यहम्७।\nतस्योवाच ततो हृष्टा दितिर्दैत्याधिपस्य तु।\nबहवो मे हताः पुत्राः सहस्राक्षेण पुत्रक८।\nतेषामपचितिं कर्तुं गच्छ शक्रवधाय तु।\nबाढमित्येव तां चोक्त्वा जगाम त्रिदिवं बलात्९।\nबध्वा ततः सहस्राक्षं पाशेनामोघवर्चसा।\nमातुरंतिकमागच्छद्व्याधः क्षुद्रमृगं यथा१०।\nएतस्मिन्नंतरे ब्रह्मा कश्यपश्च महातपाः।\nआगतौ तत्र यत्रास्तां मातापुत्रावभीतकौ११।\nदृष्ट्वा तु तावुवाचेदं ब्रह्मा कश्यप एव च।\nमुंचैनं पुत्र देवेंद्रं किमनेन प्रयोजनम्१२।\nअवमानो वधः प्रोक्तः पुत्र संभावितस्य तु।\nअस्मद्वाक्येन यो मुक्तस्त्वद्धस्तान्मृत एव सः१३।\nपरस्य गौरवान्मुक्तः शत्रूणां शत्रुराहवे।\nसजीवन्नेव हि मृतो दिवसे दिवसे पुनः१४।\nएतच्छ्रुत्वा तु वज्रांगः प्रणतो वाक्यमब्रवीत्।\nन मे कृत्यमनेनास्ति मातुराज्ञा कृता हि मे१५।\nत्वं सुरासुरनाथो वै मान्यश्च प्रपितामहः।\nकरिष्ये त्वद्वचो देव एष मुक्तः शतक्रतुः१६।\nतपसेमेरतिर्देवनिर्विघ्नंतच्चमेभवेत्।\nत्वत्प्रसादेन भगवन्नित्युक्त्वा विरराम ह१७।\nतस्मिंस्तूष्णीं स्थिते दैत्ये प्रोवाचेदं पितामहः।\nब्रह्मोवाच।\nतपस्त्वं कुरु मापन्नः सोस्मच्छासनसंस्थितः१८।\nअनया चित्तशुद्ध्या हि पर्याप्तं जन्मनः फलम्।\nइत्युक्त्वा पद्मजः कन्यां ससर्जायतलोचनाम्१९।\nतामस्मै प्रददौ देवः पत्न्यर्थे पद्मसंभवः।\nवरांगीति च नामास्याः कृत्वा यातः पितापहः२०।\nवज्रांगोपि तया सार्द्धं जगाम तपसे वनम्।\nऊर्द्ध्वबाहुस्स दैत्येंद्रो चरद्वर्षसहस्रकम्२१।\nकालं कमलपत्राक्षः शुद्धबुद्धिर्महातपाः।\nतावच्चाधोमुखः कालं तावत्पंचाग्निमध्यगः२२।\nनिराहारो घोरतपास्तपोराशिरजायत।\nततः सोंतर्जले चक्रे वासं वर्षसहस्रकम्२३।\nजलांतरं प्रविष्टस्य तस्य पत्नी महाव्रता।\nतस्यैव तीरे सरसः स्थिताऽसौ मौनमाश्रिता२४।\nनिराहारं तपो घोरं प्रविवेश महाद्युतिः।\nतस्यां तपसि वर्तंत्यामिंद्रश्चक्रे विभीषिकाम्२५।\nगत्वा तु मर्कटाकारस्तदाश्रमपदं महत्।\nब्रसीं चकर्ष बलवान्गंधाद्यर्चाकरंडकम्२६।\nततस्तु सिंहरूपेण भीषयामास भामिनीम्।\nततो भुजंगरूपेणाप्यदशच्चरणद्वयम्२७।\nतपोबलवशात्सा तु नवध्यत्वं जगाम ह।\nभीषिकाभिरनेकाभिः क्लेशयन्पाकशासनः२८।\nविरराम यदा नैव वज्रांगमहिषी तदा।\nशैलस्यदुष्टतां मत्वा शापं दातुं समुद्यता२९।\nतां शापाभिमुखीं दृष्ट्वा शैलः पुरुषविग्रहः।\nउवाच तां वरारोहां वरांगीं भीतलोचनः३०।\nशैल उवाच।\nनाहं महाव्रते दुष्टः सेव्योहं सर्वदेहिनाम्।\nविप्रियं ते करोत्येष रुषितः पाकशासनः३१।\nएतस्मिन्नंतरे जातः कालो वर्षसहस्रकः।\nतस्मिन्ज्ञात्वा तु भगवान्काले कमलसंभवः३२।\nतुष्टः प्रोवाच वज्रांगं तदागत्य जलाशयम्।\nब्रह्मोवाच।\nददामि सर्वकामं त उत्तिष्ठ दितिनंदन३३।\nएवमुक्तस्तदोत्थाय स दैत्येंद्रस्तपोनिधिः।\nउवाच प्रांजलिर्वाक्यं सर्वलोकपितामहम्३४।\nवज्रांग उवाच।\nआसुरो मास्तु मे भावः संतु लोका ममाक्षयाः।\nतपस्यभिरतिर्मेऽस्तु शरीरस्यास्य वर्तनम्३५।\nएवमस्त्विति तं देवो जगाम स्वकमालयम्।\nवज्रांगोपि समाप्ते तु तपसि स्थिरसंयमः३६।\nसंगंतुमिच्छन्स्वां भार्यां न ददर्शाश्रमे स्वके।\nक्षुधाविष्टः स शैलस्य गहनं प्रविवेश ह३७।\nआदातुं फलमूलानि स च तस्मिन्व्यलोकयत्।\nरुदन्तीं स्वां प्रियां दीनां तरुप्रच्छादिताननाम्३८।\nतां विलोक्य ततो दैत्यः प्रोवाच परिसांत्वयन्।\nवज्रांग उवाच।\nकेन तेऽपकृतं भद्रे यमलोकं यियासुना३९।\nकं वा कामं प्रयच्छामि शीघ्रं प्रब्रूहि मानिनि।\nवरांग्युवाच।\nत्रासितास्म्यपविद्धास्मि ताडिता पीडितास्मि च४०।\nरौद्रेण देवराजेन नष्टनाथेव भूरिशः।\nदुःखस्यांतमपश्यंती प्राणांस्त्यक्तुं व्यवस्थिता४१।\nपुत्रं मे तारकं देहि तस्माद्दुःखमहार्णवात्।\nएवमुक्तस्तु दैत्येंद्रः कोपव्याकुललोचनः४२।\nशक्तोपि देवराजस्य प्रतिकर्तुं महासुरः।\nतप एव पुनश्चर्तुं व्यवस्यत महाबलः४३।\nज्ञात्वा तस्य तु संकल्पं ब्रह्मा क्रूरतरं पुनः।\nआजगाम त्वरायुक्तो यत्रासौ दितिनंदनः४४।\nब्रह्मोवाच।\nकिमर्थं पुत्र भूयस्त्वं कर्तुं नियममुद्यतः।\nतदहं ते पुनर्दद्मि कांक्षितं पुत्रमोजसा४५।\nवज्रांग उवाच।\nउत्थितेन मया दृष्टा समाधानात्त्वदाज्ञया।\nत्रासितेंद्रेण मामाह सा वरांगी सुतार्थिनी४६।\nपुत्रं मे तारकं देहि तुष्टो मे त्वं पितामह।\nब्रह्मोवाच।\nअलं ते तपसा वीर मा क्लेशे दुस्तरे विश४७।\nपुत्रस्तु तारको नाम भविष्यति महाबलः।\nदेवसीमंतिनीनां तु धम्मिल्लक विमोक्षकः४८।\nइत्युक्तो दैत्यनाथस्तु प्रणम्य प्रपितामहम्।\nगत्वा तां नंदयामास महिषीं कर्शितांतराम्४९।\nतौ दंपती कृतार्थौ तु जग्मतुः स्वाश्रमं तदा।\nआहितं तु तदा गर्भं वरांगी वरवर्णिनी1.42.५०।\nपूर्णं वर्षसहस्रं तु दधारोदर एव हि।\nततो वर्षसहस्रांते वरांगी सा प्रसूयत५१।\nजायमाने तु दैत्ये तु तस्मिन्लोकभयंकरे।\nचचाल सर्वा पृथिवी प्रोद्भूताश्च महार्णवाः५२।\nचेलुर्धराधराश्चापि ववुर्वाताश्च भीषणाः।\nजेपुर्जप्यं मुनिवरा नेदुर्व्यालमृगा अपि५३।\nजहौ कांतिश्चंद्रसूर्यौ नीहारच्छादिता दिशः।\nजाते महासुरे तस्मिन्सर्वे चापि महासुराः५४।\nआजग्मुर्हर्षितास्तत्र तथा चासुरयोषितः।\nजगुर्हर्षसमाविष्टा ननृतुश्चाप्सरोगणाः५५।\nततो महोत्सवे जाते दानवानां महाद्युते।\nविषण्णमनसो देवाः सहेंद्रा अभवंस्तदा५६।\nवरांगी तु सुतं दृष्ट्वा हर्षेणापूरिता तदा।\nबहुमेने च दैत्येंद्रो विजातं तं तदा तया५७।\nजातमात्रस्तु दैत्येंद्रस्तारकश्चोग्रविक्रमः।\nअभिषिक्तो सुरैर्मुख्यैः कुजंभमहिषादिभिः५८।\nसर्वासुरमहाराज्ये पृथिवीतुलनक्षमे।\nस तु प्राप्तमहाराज्यस्तारको नृपसत्तम५९।\nउवाच दानवश्रेष्ठो युक्तियुक्तमिदं वचः।\nतारक उवाच।\nशृणुध्वमसुराः सर्वे वाक्यं मम महाबलाः६०।\nवंशक्षयकरा देवाः सर्वेषामेव दानवाः।\nअस्माकं जातिधर्मेण विरूढं वैरमक्षयम्६१।\nवयं तपश्चरिष्यामः सुराणां निग्रहाय तु।\nस्वबाहुबलमाश्रित्य सर्व एव न संशयः६२।\nतच्छ्रुत्वा संमतं कृत्वा पारियात्रं ययौ गिरिं।\nनिराहारः पंचतपाः पत्रभुग्वारिभोजनः६३।\nशतंशतं समानां तु तपांस्येतान्यथाकरोत्।\nएवं तु कर्शिते देहे तपोराशित्वमागते६४।\nब्रह्मागत्याह दैत्येंद्रं वरं वरय सुव्रत।\nस वव्रे सर्वभूतेभ्यो न मे मृत्युर्भवेदिति६५।\nतमुवाच ततो ब्रह्मा देहिनां मरणं ध्रुवम्।\nयतस्ततोपि वरय मृत्युं यस्मान्न शंकसे६६।\nततः संचिंत्य दैत्येंद्रः शिशोर्वै सप्तवासरात्।\nवव्रे महासुरो मृत्युं मोहितो ह्यवलेपतः६७।\nजगामोमित्युदाहृत्य ब्रह्मा दैत्यो निजं गृहम्।\nअथाह मंत्रिणस्तूर्णं बलं मे संप्रयुज्यताम्६८।\nयदि वो मत्प्रियं कार्यं निग्राह्याः सुरसत्तमाः।\nनिगृहीतेषु मे प्रीतिर्जायते चातुलाऽसुराः६९।\nतारकस्य वचः श्रुत्वा ग्रसनो नाम दानवः।\nसेनानीर्दैत्यराजस्य सज्जं चक्रे बलं च तत्७०।\nआहत्य भेरीं गंभीरां दैत्यानाहूय सत्वरः।\nदशकोटीश्वरा दैत्या दैत्यानां चंडविक्रमाः७१।\nतेषामग्रेसरो जंभः कुजंभोनंतरोऽसुरः।\nमहिषः कुंजरो मेघः कालनेमिर्निमिस्तथा७२।\nमंथनो जंभकः शुम्भो दैत्येंद्रा दशनायकाः।\nअन्ये च शतशस्तत्र पृथिवीतुलनक्षमाः७३।\nगरुडानां सहस्रेण चक्राष्टकविभूषितः।\nसकूबरपरीवारश्चतुर्योजनविस्तृतः७४।\nस्यंदनस्तारकस्यासीत्व्याघ्रसिंहखरार्वभिः।\nयुक्ता रथास्तु ग्रसन जंभकौ जंभकुंभिनां७५।\nमेघस्य द्वीपिभिर्युक्तः कूष्मांडैः कालनेमिनः।\nपर्वताभश्चतुर्दंष्ट्रो निमेश्चैव महागजः७६।\nशतहस्ततुरंगस्थो मंथनो नाम दैत्यराट्।\nजंभकस्तूष्ट्रमारूढो गिरींद्राभं महाबलः७७।\nशुंभो मेषं समारूढोऽन्येप्येवं चित्रवाहनाः।\nप्रचंडाश्चित्रवर्माणः कुंडलोष्णीषभूषिताः७८।\nतद्बलं दैत्यसिंहस्य भीमरूपं व्यजायत।\nप्रमत्तमत्तमातंगतुरंगरथसंकुलम्७९।\nप्रतस्थेऽमरयुद्धाय बहुपत्तिपताकिकम्।\nएतस्मिन्नंतरे वायुर्देवदूतोऽसुरालये८०।\nदृष्ट्वा तद्दानवबलं जगामेंद्रस्य शंसितुं।\nस गत्वा तु सभां दिव्यां महेंद्रस्य महात्मनः८१।\nशशंस मध्ये देवानां तत्कार्यं समुपस्थितम्।\nतच्छ्रुत्वा देवराजस्तु निमीलितविलोचनः८२।\nबृहस्पतिमुवाचेदं वाक्यं काले महाभुजः।\nइंद्र उवाच।\nसंप्राप्नोति विमर्दोयं देवानां दानवैः सह८३।\nकार्यं किमत्र तद्ब्रूहि नीत्युपायोपबृंहितम्।\nएतच्छ्रुत्वा तु वचनं महेंद्रस्य गिरां पतिः८४।\nइत्युवाच महाभागो बृहस्पतिरुदारधीः।\nबृहस्पतिरुवाच।\nसामपूर्वा श्रुता नीतिश्चतुरंगा पताकिनी८५।\nजिगीषतां सुरश्रेष्ठ स्थितिरेषा सनातनी।\nसामभेदस्तथा दानं दंडश्चांगचतुष्टयम्८६।\nन सांत्वगोचरे लुब्धानभेद्यास्त्वेकधर्मिणः।\nन दानमत्त्र संसिद्ध्यै प्रसह्यैवापहारिणाम्८७।\nएकोभ्युपायो दंडोऽत्र भवतां यदि रोचते।\nएवमुक्तः सहस्राक्ष एवमेतदुवाच ह८८।\nकर्त्तव्यतां च संचिंत्य प्रोवाचामरसंसदि।\nइंद्र उवाच।\nअवधानेन मे वाचं शृणुध्वं नाकवासिनः८९।\nभवंतो यज्ञभोक्तारो दिव्यात्मानो हि सान्वयाः।\nस्वे महिम्नि स्थिता नित्यं जगतः पालने रताः९०।\nक्रियतां समरोद्योगः सैन्यं संयोज्यतां मम।\nआह्रियंतां च शस्त्राणि पूज्यंतां शस्त्रदेवताः९१।\nवाहनानि विमानानि योजयद्ध्वं ममेश्वराः।\nयमं सेनापतिं कृत्वा शीघ्रमेव दिवौकसः९२।\nइत्युक्तास्समनह्यंत देवानां ये प्रधानतः।\nवाजिनामयुतेनाजौ हेमघंटा परिष्कृतम्९३।\nनानाश्चर्यगुणोपेतं संप्राप्तं देवदानवैः।\nरथं मातलिना युक्तं देवराजस्य दुर्जयम्९४।\nयमो महिषमास्थाय सेनाग्रे समवर्त्तत।\nचंडकिंकरवृंदेन सर्वतः परिवारितः९५।\nकल्पकालोद्गतज्वाला पूरितोम्बरगोचरः।\nहुताशनस्त्वजारूढः शक्तिहस्तो व्यवस्थितः९६।\nपवनोऽङकुशहस्तश्च विस्तारित महाजवः।\nभुजगेंद्रसमारूढो जलेशो भगवान्स्वयम्९७।\nनरयुक्ते रथे देवो राक्षसेशो वियच्चरः।\nतीक्ष्णखड्गयुतो भीमः समरे समवस्थितः९८।\nमहासिंहरथे देवो धनाध्यक्षो गदायुधः।\nचंद्रादित्यावश्विनौ च चतुरंगबलान्विताः९९।\nसेनान्यो देवराजस्य दुर्जया भुवनत्रये।\nकोटयस्तास्त्रयस्त्रिंशद्देवदेवनिकायिनाम्1.42.१००।\nहिमाचलाभे सितचारुचामरे सुवर्णपद्मामलसुंदरस्रजि।\nकृताभिरामो ज्वलकुंकुमांकुरे कपोललीलालिकदंबसंकुले१०१।\nस्थितस्तदैरावणनाम कुंजरे महामनाश्चित्रविभूषणांबरः।\nविशालवज्रः सुवितानभूषितः प्रकीर्णकेयूरभुजंगमंडलः१०२।\nसहस्रदृग्वंदितपादपल्लवस्त्रिविष्टपे शोभत पाकशासनः।\nतुरंग मातंग कुलौघसंकुला सितातपत्त्रद्ध्वजशालिनी च१०३।\nबभूव सा दुर्जयपत्तिसंतता विभाति नानायुधयोधदुस्तरा।\nततोश्विनौ च मरुतः ससाध्याः सपुरंदराः१०४।\nयक्षराक्षसगंधर्वा दिव्य नानास्त्रपाणयः।\nजघ्नुर्दैत्येश्वरं सर्वे संभूय तु महाबलाः१०५।\nन चैवास्त्राण्यसज्जंत गात्रे वज्राचलोपमे।\nअथो रथादवप्लुत्य तारको दानवाधिपः१०६।\nजघान कोटिशो देवान्करपार्ष्णिभिरेव च।\nहतशेषाणि सैन्यानि देवानां विप्र दुद्रुवुः१०७।\nदिशो भीतानि संत्यज्य रणोपकरणानि च।\nदृष्ट्वा तान्विद्रुतान्देवांस्तारको वाक्यमब्रवीत्१०८।\nमा वधिष्ठ सुरान्दैत्या वज्रांगाय च मंदिरे।\nशीघ्रमानीय दर्श्यंतां बद्धान्पश्यत्वयं सुरान्१०९।\nलोकपालांस्ततो दैत्यो बद्ध्वा चेंद्रमुखान्रणे।\nसरुद्रान्सुदृढैः पाशैः पशुपालः पशूनिव११०।\nस भूयो रथमास्थाय जगाम स्वकमालयं।\nसिद्धगंधर्वसंघुष्टं विपुलाचलमस्तकम्१११।\nस्तूयमानो दितिसुतैरप्सरोभिः सुसेवितः।"
  }
]
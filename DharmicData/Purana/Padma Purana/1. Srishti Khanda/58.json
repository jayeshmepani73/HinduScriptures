[
  {
    "text": "व्यास उवाच-\nशाखिनामेव सर्वेषां फलं वक्ष्यामि यादृशम्।\nतच्छृणुध्वं महाभागा रोपणे च पृथक्पृथक्१।\nयस्तु रोपयते तीरे पुण्यवृक्षान्समंततः।\nतस्य पुण्यफलं ज्ञातुं कथितुं नैव शक्यते२।\nअन्यत्र रोपणं कृत्वा शाखिनां यत्फलं लभेत्।\nततो जलसमीपे तु लक्षकोटिगुणं भवेत्३।\nस्वयं पुष्करिणी तीरे त्वनंतं फलमश्नुते।\nतस्माच्छतगुणं ब्रूमः शाखिनां पुण्यकारिणाम्४।\nअश्वत्थरोपणं कृत्वा जलाशयसमीपतः।\nयत्फलं लभते मर्त्यो न तत्क्रतुशतैरपि५।\nपतंति यानि पत्राणि जले पर्वणि पर्वणि।\nतानि पिंडसमानीह पितॄणामक्षयं ययुः६।\nखादंति पतगास्तत्र फलानि कामतो ध्रुवम्।\nब्रह्मभक्ष्यसमं तस्य पुण्यं भवति चाक्षयम्७।\nअश्वत्थेनैव भक्ष्येण रोपणेनैव यत्फलम्।\nतद्वै क्रतुशतैर्नैव पुत्रैरेव शतैरपि८।\nउष्णेच्छायां प्रगृह्णंति गावो देवद्विजातयः।\nकर्तुः पितृगणानां च स्वर्गो भवति चाक्षयः९।\nकर्तुं स्वस्थस्य वै विघ्नमक्षयत्वान्न शक्यते।\nतस्मात्सर्वप्रयत्नेन रोपयेद्वृक्षमाधवम्१०।\nएकं वृक्षं समारोप्य नरः स्वर्गान्न हीयते।\nतस्मादेव महावृक्षं रोपयध्वं द्विजोत्तमाः११।\nजलानां निकटे रम्ये रसानां क्रयविक्रये।\nमार्गे जलाशये वृक्षान्रोपयेद्यो महाशयः१२।\nअश्वत्थादीन्समारोप्य स्वर्गं याति मनोरमम्।\nअर्चयित्वा तु यत्पुण्यं प्रवक्ष्यामि द्विजातयः१३।\nस्नात्वाश्वत्थं स्पृशेद्यस्तु सर्वपापैः प्रमुच्यते।\nअस्नातो यः स्पृशेन्मर्त्यो लभते स्नानजं फलम्१४।\nदृष्ट्वा च नाशयेत्पापं स्पृष्ट्वा लक्ष्मीं प्रपद्यते।\nप्रदक्षिणे भवेदायुः सदाश्वत्थ नमोस्तु ते१५।\nचलद्दलाय वृक्षाय सदा विष्णुस्थिताय च।\nबोधिसत्वाय योग्याय सदाश्वत्थ नमोस्तु ते१६।\nअश्वत्थाय तु हव्यं तु पयो नैवेद्यमेव च।\nपुष्पं धूपं दीपकं च दत्वा स्वर्गान्न हीयते१७।\nसपुत्रं चाक्षयं विद्धि धनवृद्धियशस्करम्।\nविजयं मानदं भद्रमश्वत्थस्य प्रपूजनम्१८।\nयज्जप्तं च हुतं स्तोत्रं यन्त्रमंत्रादिकं च यत्।\nसर्वं कोटिगुणं प्रोक्तं मूले चलदलस्य च१९।\nयस्य मूले स्थितो विष्णुर्मध्ये तिष्ठति शंकरः।\nअग्रभागे स्थितो ब्रह्मा कस्तं जगति नार्चयेत्२०।\nसोमवारे त्वमायां च स्नानं यन्मौनिना कृतम्।\nदानस्य गोसहस्रस्य फलं चाश्वत्थवंदने२१।\nसप्तप्रदक्षिणेनैव गवामयुतजं फलम्।\nप्रचुराल्लक्षकोटिश्च तस्मात्कार्या हि सा सदा२२।\nयत्किंचिद्दीयते तत्र फलमूलजलादिकम्।\nसर्वं तच्चाक्षयफलं जन्मजन्मसु जायते२३।\nअहोश्वत्थसमो नास्ति वृक्षरूपी हरिर्भुवि।\nयथा पूज्यो द्विजो लोके यथा गावो यथामराः२४।\nतथाश्वत्थवृक्षरूपी देवः पूज्यतमः स्मृतः।\nरोपणे रक्षणे स्पर्शे पूजाकर्मणि वै सदा२५।\nददाति वित्तं पुत्रांश्च स्वर्गं मोक्षं पुनः क्रमात्।\nकिंचिच्छेदं तु यः कुर्यादश्वत्थस्य तनौ नरः२६।\nकल्पैकं निरयं भुक्त्वा चांडालादौ प्रजायते।\nमूलच्छेदेन तस्यैव स च यात्यपुनर्भवम्२७।\nपुरुषास्तस्य तिष्ठंति रौरवे घोरदर्शने।\nअश्वत्थस्यैकवृक्षस्य रोपणे यत्फलं भवेत्२८।\nतथैव चंपकेर्के च त्रयाणां रोपणेपि च।\nअष्टौ बिल्वस्य वृक्षाश्च न्यग्रोधाश्चैव सप्त च२९।\nनिंबस्य दशवृक्षाश्च फलं चैषां समं भवेत्।\nएकैकस्य फलं चोक्तं वृक्षाणां रोपणे द्विजाः३०।\nएवं बुध्वा तु धर्मात्मा यः कुर्यात्कृत्रिमं वनम्।\nकल्पकोटिसहस्राणि कल्पकोटिशतानि च३१।\nनाकमेति स चूतस्य समारोप्य सहस्रकम्।\nततो द्वित्रिगुणेनैव न्यूने वा प्रचुरेपि वा३२।\nभुंक्ते भुक्त्वा पुनः कुर्यान्नृपो वाथ सदीश्वरः।\nस्वर्गं भोग्यं ततो राज्यं कल्याणं मंगलं शुभम्३३।\nआरोग्यं शौर्यसंपन्नमारामादेव जायते।\nफलानि यस्य खादंति जंतवोथ सहस्रशः३४।\nआश्रिता विहगाः कीटाः पतगाः शलभादयः।\nछायाश्रिताश्च ये सत्वास्तत्संख्याताः पृथग्जनाः३५।\nतस्य किंकरतां यांति शतशो देवतार्चिताः।\nये च वृक्षा महासत्वास्सर्वे ते देवरूपिणः३६।\nतदर्चा पितृवत्कार्या शुश्रूषां जलपिंडकम्।\nमर्त्यलोके च ते पुत्रास्तस्य जन्मनि जन्मनि३७।\nसुरूपाः सुविनीताश्च सदापुण्यक्रिया शुभाः।\nएवं गणेशतां यांति जंतवश्चूतलग्नकाः३८।\nधात्री हरीतकी चान्ये कटुतिक्ताम्लसंभवाः।\nसर्वे चारामतः शुद्धाः फलदाः शिवदाः सदा३९।\nप्रासादा यत्र सौवर्णाः सर्वरत्नविभूषिताः।\nसर्वाभरणसंयुक्ता विमानाश्चानिलोपमाः४०।\nशातकुंभमया वृक्षाः सदैव सर्वदायिनः।\nसर्वर्तुसुखदाः सौम्यकन्यका अप्सरस्समाः४१।\nगीतनृत्यपराधीरास्तत्र तिष्ठंति वृक्षदाः।\nपुष्करिण्यो विशेषेण खातान्यन्यानि यानि च४२।\nशुद्धोपलांतरचिता नद्यः पायसकर्द्दमाः।\nपुनर्दुग्धसफेनाश्च अन्नादिषड्रसान्विताः४३।\nमर्त्यलोके यथा भोग्यं पुनः स्वर्गे पुनर्भुवि।\nपुनरेव तदभ्यासात्खातमारामकं पुनः४४।\nयथा पुण्यादिकं कृत्वा स्वर्गमर्त्याधिपः पुमान्।\nअशक्तस्तु प्रपां कृत्वा पुष्करिण्याः फलं लभेत्४५।\nप्रपाया लक्षणं चात्र सर्वपापहरं परं।\nसर्वभोगप्रदं शुद्धं स्वर्गापवर्गदं स्थिरं४६।\nलक्षणं च प्रवक्ष्यामि प्रपायाः कीर्तिवर्धनम्।\nनिर्जलेऽध्वनि पृक्ते च स्थाने कृत्वा च मंडपम्४७।\nबहुपान्थे समायाते ग्रीष्मवर्षाशरत्स्वपि।\nअगरुकादि सौगंध्यं जलं पूगं सचंद्रकम्४८।\nआसनं चैव तांबूलं दत्वा स्वर्गान्न हीयते।\nएवं वर्षत्रयेणैव पुष्करिण्याः फलं लभेत्४९।\nस्वर्गाच्चैवाच्युतो मर्त्यो देवैरपि प्रपूज्यते।\nमासमेकं तु यो दद्यात्प्रपां ग्रीष्मेथ निर्जले५० 1.58.50।\nकल्पैकं तु वसेत्स्वर्गे स्वर्गाद्भ्रष्टो महीयते।\nप्रपादास्तत्र तिष्ठंति यत्र पुष्करिणीप्रदाः५१।\nनोचेद्धर्मघटो देयः पुण्यः पापक्षयाय च।\nएष धर्मघटो ज्ञेयो ब्रह्मविष्णुशिवात्मकः५२।\nतवप्रसादात्सफलाः मम संतु मनोरथाः।\nस्वर्णमाषं चतुर्भागं दक्षिणार्थं घटस्य च५३।\nएवं वर्षत्रयेणैव प्रपादानफलं लभेत्।\nयः पठेच्छ्रावयेद्वापि पुष्करिण्यादिजं फलम्५४।\nसाक्षात्पापाद्भवेन्मुक्तस्तत्प्रसादात्तु सद्गतिः।\nजनेषु श्रावयेद्यस्तु पुण्याख्यानमिदं शुभम्५५।\nकल्पकोटिसहस्राणि सुरलोके स तिष्ठति५६।\nइति श्रीपाद्मपुराणे प्रथमे सृष्टिखंडे पुष्करिण्यादिधर्मकीर्तनंनामाष्टपंचाशत्तमो।\nऽध्यायः५८।"
  }
]
[
  {
    "text": "भीष्म उवाच।\nदितेः पुत्राः कथं जाता मरुतो देववल्लभाः।\nदेवैर्जग्मुश्च सापत्नैः कस्मात्सख्यमनुत्तमम्१।\nपुलस्त्य उवाच।\nपुरा दैवासुरे युद्धे हतेषु हरिणा सुरैः।\nपुत्रपौत्रेषु शोकार्ता गता भूलोकमुत्तमम्२।\nपुष्करेषु महातीर्थे सरस्वत्यास्तटे शुभे।\nभर्त्तुराराधनपरा तप उग्रं चचार ह३।\nदितिर्वै दैत्यमाता तु ऋषिकार्येण सुव्रता।\nफलाहारा तपस्तेपे कृच्छ्रचांद्रायणादिभिः४।\nयावद्वर्षशतं साग्रं जराशोकसमाकुला।\nततः सा तपसा तप्ता वसिष्ठादीनपृच्छत५।\nकथयंतु भवंतो मे पुत्रशोकविनाशनम्।\nव्रतं सौभाग्यफलदमिहलोके परत्र च६।\nऊचुर्वसिष्ठप्रमुखा ज्येष्ठस्य पूर्णिमाव्रतम्।\nयस्य प्रसादादभवत्सुतशोकविवर्जिता७।\nभीष्म उवाच।\nश्रोतुमिच्छाम्यहं ब्रह्मन्ज्येष्ठस्य पूर्णिमाव्रतम्।\nसुतानेकोनपंचाशद्येन लेभे पुनर्दितिः८।\nपुलस्त्य उवाच।\nयद्वसिष्ठादिभिः पूर्वं दित्यै संकथितं व्रतम्।\nविस्तरेण तदेवेदं मत्सकाशान्निशामय९।\nज्येष्ठे मासि सिते पक्षे पौर्णमास्यां यतव्रता।\nस्थापयेदव्रणं कुंभं सिततण्डुलपूरितम्१०।\nनानाफलयुतं तद्वदिक्षुदंडसमन्वितम्।\nसितवस्त्रयुगच्छन्नंसितचंदनचर्चितम्११।\nनानाभक्ष्यसमोपेतं सहिरण्यं तु शक्तितः।\nताम्रपात्रं गुडोपेतं तस्योपरि निवेशयेत्१२।\nतस्मादुपरि ब्रह्माणं सौवर्णं पद्मकोटरे।\nकुर्यात्शर्करयोपेतां सावित्रीं तस्य वामतः१३।\nगंधंधूपं तयोर्दद्याद्गीतं वाद्यं च कारयेत्।\nतदभावे कथं कुर्याद्यथा पद्मे पितामहः१४।\nब्रह्माह्वयां च प्रतिमां कृत्वा गुडमयीं शुभाम्।\nशुक्लपुष्पाक्षततिलैरर्चयेत्पद्मसंभवम्१५।\nब्राह्माय पादौ संपूज्य जंघे सौभाग्यदाय च।\nविरिंचायोरुयुग्मं च मन्मथायेति वै कटिम्१६।\nस्वच्छोदरायेत्युदरमतंद्रायेत्युरो विधेः।\nमुखं पद्ममुखायेति बाहू वै वेदपाणये१७।\nनमः सर्वात्मने मौलिमर्च्चयेच्चापि पंकजम्।\nततः प्रभाते तत्कुंभं ब्राह्मणाय निवेदयेत्१८।\nब्राह्मणं भोजयेद्भक्त्या स्वयं तु लवणं विना।\nभक्त्या प्रदक्षिणं दद्यादिमं मंत्रमुदीरयेत्१९।\nप्रीयतामत्र भगवान्सर्वलोकपितामहः।\nहृदये सर्वलोकानां यस्त्वानंदोभिधीयते२०।\nअनेन विधिना सर्वं मासिमासि समाचरेत्।\nउपवासी पौर्णमास्यामर्चयेद्ब्राह्ममव्ययम्२१।\nफलमेकं च संप्राश्य शर्वर्यां भूतले स्वपेत्।\nततस्त्रयोदशे मासि घृतधेनुसमन्विताम्२२।\nशय्यां दद्याद्विरिंचाय सर्वोपस्करसंयुताम्।\nब्रह्माणं कांचनं कृत्वा सावित्रीं रजतैस्तथा२३।\nपद्मात्मकः सृष्टिकर्त्ता सावित्रीमुपलभ्यतु।\nवस्त्रैर्द्विजं सपत्नीकं पूज्य भक्त्या विभूषणैः२४।\nशक्त्या गवादिकं दद्यात्प्रीयतामित्युदीरयेत्।\nहोमं शुक्लैस्तिलैः कुर्याद्ब्रह्मनामानि कीर्तयेत्२५।\nगव्येन सर्पिषा तद्वत्पायसेन च धर्मवित्।\nविप्रेभ्योथ धनं दद्यात्पुष्पमालां च शक्तितः२६।\nयः कुर्याद्विधिनानेन पौर्णमास्यां स्त्रियोपि वा।\nसर्वपापविनिर्मुक्तः प्राप्नोति ब्रह्मसात्म्यताम्२७।\nइहलोके वरान्पुत्रान्सौभाग्यं ध्रुवमश्नुते।\nयो ब्रह्मा स स्मृतो विष्णुरानंदात्मा महेश्वरः२८।\nसुखार्थी कामरूपेण स्मरेद्देवं पितामहम्।\nएवं श्रुत्वा चकारासौ दितिः सर्वमशेषतः२९।\nकश्यपो व्रतमाहात्म्यादागत्य परया मुदा।\nचकार कर्कशां भूयो रूपलावण्यसंयुताम्३०।\nवरैराछंदयामास सा तु वव्रे वरंवरम्।\nपुत्रं शक्रवधार्थाय समर्थं च महौजसम्३१।\nवरयामि महात्मानं सर्वामरनिषूदनम्।\nउवाच कश्यपो वाक्यमिंद्रहंतारमूर्जितम्३२।\nप्रदास्याम्यहमेतेन किन्त्वेतत्क्रियतां शुभे।\nआपस्तंबीं तु कृत्वेष्टिं पुत्रीयामद्य सुस्तनि३३।\nविधास्यामि ततो गर्भं स्पृष्ट्वाहं ते स्तनौ शुभे।\nभविष्यति शुभो गर्भो देवि शक्रनिषूदनः३४।\nआपस्तंबीं ततश्चक्रे पुत्रेष्टिं द्रविणाधिकाम्।\nइंद्रशत्रोभवस्वेति जुहाव च हविस्त्वरन्३५।\nदेवाश्च मुमुर्हुर्दैत्या विमुखाश्चैव दानवाः।\nदित्यां गर्भमथाधत्त कश्यपः प्राह तां पुनः३६।\nमुखं ते चंद्रप्रतिमं स्तनौ बिल्वफलोपमौ।\nअधरौ विद्रुमाकारौ वर्णश्चातीव शोभनः३७।\nत्वां दृष्ट्वाहं विशालाक्षि विस्मरामि स्विकां तनुम्।\nतदेवं गर्भः सुश्रोणि हस्तेनोप्तस्तनौ तव३८।\nत्वया यत्ने विधातव्यो ह्यस्मिन्गर्भे वरानने।\nसंवत्सरशतं त्वेकमस्मिन्नेव तपोवने३९।\nसंध्यायां नैव भोक्तव्यं गर्भिण्या वरवर्णिनि।\nन स्थातव्यं न गंतव्यं वृक्षमूलेषु सर्वदा४०।\nनोपस्करेषु निविशेन्मुसलोलूखलादिषु।\nजलं च नावगाहेत शून्यागारं च वर्जयेत्४१।\nवल्मीकेषु न तिष्ठेत न चोद्विग्नमना भवेत्।\nन नखेन लिखेद्भूमौ नांगारे न च भस्मनि४२।\nन शयालुः सदा तिष्ठेद्व्यायामं च विवर्जयेत्।\nन तुषांगारभस्मास्थि कपालेषु समाविशेत्४३।\nवर्जयेत्कलहं लोके गात्राभ्यंगं तथैव च।\nन मुक्तकेशी तिष्ठेत नाशुचिः स्यात्कथंचन४४।\nन शयीतोत्तरशिराः न चैवाधः शिराः क्वचित्।\nन वस्त्रहीना नोद्विग्ना न चार्द्रचरणा सती४५।\nनामंगल्यां वदेद्वाचं न च हास्याधिकाभवेत्।\nकुर्याच्च गुरुभिर्नित्यं पूजां मांगल्यतत्परा४६।\nसर्वौषधीभिः सृष्टेन वारिणा स्नानमाचरेत्।\nतिष्ठेत्प्रसन्नवदना भर्तृप्रियहिते रता।\nन गर्हयेच्च भर्तारं सर्वावस्थमपि क्वचित्४८।\nकृशाहं दुर्बला चैव वार्द्धक्यं मम चागतम्।\nस्तनौ मे चलितौ स्थानान्मुखं च वलिभंगुरम्४९।\nएवंविधा त्वया चाहं कृतेति न वदेत्क्वचित्।\nस्वस्त्यस्तुते गमिष्यामि तथेत्युक्तस्तया पुनः५० 1.7.50।\nपश्यतां सर्वभूतानां तत्रैवांतरधीयत।\nततः सा भर्तृवाचोक्तविधिना समतिष्ठत५१।\nअथ ज्ञात्वा तथेंद्रोपि दितेः पार्श्वमुपागतः।\nविहाय देवसदनं तां शुश्रूषुरवस्थितः५२।\nदितेश्छिद्रांतरप्रेप्सुरभवत्पाकशासनः।\nविपरीतोंतरव्यग्रः प्रसन्नवदतो बहिः५३।\nअजानन्निव तत्त्कार्यमात्मनश्शुभमाचरन्।\nततो वर्षशतांते सा न्यूने तु दिवसैस्त्रिभिः५४।\nमेने कृतार्थमात्मानं प्रीत्या विस्मितमानसा।\nअकृत्वा पादयोः शौचं शयाना मुक्तमूर्धजा५५।\nनिद्राभरसमाक्रांता दिवा परशिराः क्वचित्।\nततस्तदंतरं लब्ध्वा प्रविश्यांतः शचीपतिः५६।\nवज्रेण सप्तधा चक्रे तं गर्भं त्रिदशाधिपः।\nततः सप्त च ते जाताः कुमाराः सूर्यवर्चसः५७।\nरुदंतः सप्त ते बाला निषिद्धा दानवारिणा।\nभूयोपि रुदमानांस्तानेकैकान्सप्तधा हरिः५८।\nचिच्छेद वज्रहस्तो वै पुनः स्तूदरसंस्थितान्।\nएवमेकोनपंचाशद्भूत्वा ते रुरुदुर्भृशम्५९।\nइंद्रो निवारयामास मा रुदध्वं पुनःपुनः।\nततः स चिंतयामास वितर्कमिति वृत्रहा६०।\nकर्मणः कस्य माहात्म्यात्पुनः संजीवितास्त्वमी।\nविदित्वा पुण्ययोगेन पौर्णमासीफलं त्विदम्६१।\nनूनमेतत्परिणतमथवा ब्रह्मपूजनात्।\nवज्रेणाभिहताः संतो न विनाशमुपाययुः६२।\nएकोप्यनेकतामाप यस्मादुदरगोपनम्।\nअवध्या नूनमेते वै तस्माद्देवा भवंत्विति६३।\nयस्मान्मा रुद इत्युक्ता रुदंतो गर्भसंभवाः।\nमरुतो नाम ते नाम्ना भवंतु सुखभागिनः६४।\nततः प्रसाद्य देवेशः क्षमस्वेति दितिं पुनः।\nअर्थशास्त्रं समास्थाय मयैतद्दुष्कृतं कृतम्६५।\nकृत्वा मरुद्गणं देवैः समानममराधिपः।\nदितिं विमानमारोप्य ससुतामगमद्दिवम्६६।\nयज्ञभागभुजः सर्वे मरुतस्ते ततोभवन्।\nन जग्मुरैक्यमसुरैरतस्ते सुरवल्लभाः६७।\nभीष्म उवाच।\nआदिसर्गस्त्वया ब्रह्मन्कथितो विस्तरेण मे।\nप्रतिसर्गश्च यो येषामधिपांस्तान्वदस्व मे६८।\nपुलस्त्य उवाच।\nयदाभिषिक्तः सकलेपि राज्ये पृथुर्द्धरित्र्यामधिपो बभूव।\nतथौषधीनामधिपं चकार यज्ञव्रतानां तपसां च सोमम्६९।\nनक्षत्रताराद्विजवृक्षगुल्मलतावितानस्य च रुक्मगर्भम्।\nअपामधीशं वरुणं धनानां राज्ञां प्रभुं वैश्रवणं च तद्वत्७०।\nविष्णुं रवीणामधिपं वसूनामग्निं च लोकाधिपतिं चकार।\nप्रजापतीनामधिपं च दक्षं चकार शक्रं मरुतामधीशम्७१।\nदैत्याधिपानामथ दानवानां प्रह्लादमीशं च यमं पितॄणाम्।\nपिशाचरक्षःपशुभूतयक्षवेतालराजं ह्यथ शूलपाणिम्७२।\nप्रालेयशैलं च पतिं गिरीणामीशं समुद्रं सरितामधीशम्।\nगंधर्वविद्याधरकिन्नराणामीशं पुनश्चित्ररथं चकार७३।\nनागाधिपं वासुकिमुग्रवीर्यं सर्पाधिपं तक्षकमादिदेश।\nदिग्वारणानामधिपं चकार गजेंद्रमैरावणनामधेयम्७४।\nसुपर्णमीशं पततामथार्वतां राजानमुच्चैःश्रवसं चकार।\nसिंहं मृगाणां वृषभं गवां च प्लक्षं पुनः सर्ववनस्पतीनाम्७५।\nपितामहः पूर्वमथाभ्यषिंचदेतान्पुनः सर्वदिशाधिनाथान्।\nपूर्वेश दिक्पालमथाभ्यषिंचन्नाम्ना सुवर्माणमरातिकेतुं७६।\nततोधिपं दक्षिणतश्चकार सर्वेश्वरं शंखपदाभिधानम्।\nसकेतुमंतं दिगधीशमीशं चकार पश्चाद्भुवनांडगर्भः७७।\nहिरण्यरोमाणमुदग्दिगीशं प्रजापतिं मेघसुतं चकार।\nअद्यापि कुर्वंति दिशामधीशाः सदा वहंतस्तु भुवोभिरक्षाम्७८।\nचतुर्भिरेतैः पृथुनामधेयो नृपोभिषिक्तः प्रथमः पृथिव्याम्।\nगतेंतरे चाक्षुषनामधेये वैवस्वतं चक्रुरिमं पृथिव्यां७९।\nगतेंतरे चाक्षुषनामधेये वैवस्वताख्ये च पुनः प्रवृत्ते।\nप्रजापतिः सोस्य चराचरस्य बभूव सूर्यान्वयजः सचिह्नः८०।\nपुलस्त्य उवाच।\nमन्वंतराणि सर्वाणि मनूनां चरितानि यत्।\nप्रमाणं चैव कल्पस्य तत्सृष्टिं च समासतः८१।\nएकचित्तः प्रसन्नात्मा शृणु कौरवनंदन।\nयामा नाम पुरा देवा आसन्स्वायंभुवांतरे८२।\nसप्तैव ऋषयः पूर्वं ये मरीच्यादयः स्मृताः।\nआग्नीध्रश्चाग्निबाहुश्च विभुः सवन एव च८३।\nज्योतिष्मान्द्युतिमान्भव्यो मेधा मेधातिथिर्वसुः।\nस्वायंभुवस्यास्य मनोर्दशैते वंशवर्द्धनाः८४।\nप्रतिसर्गममी कृत्वा जग्मुस्ते परमं पदम्।\nएवं स्वायंभुवं प्रोक्तं स्वारोचिषमतः परम्८५।\nस्वारोचिषस्य तनयाश्चत्वारो देववर्चसः।\nनभोनभस्य प्रभृतिर्भावनः कीर्तिवर्द्धनः८६।\nदत्तोग्निश्च्यवनस्तंभः प्राणः कश्यप एव च।\nअर्वा बृहस्पतिश्चैव सप्त सप्तर्षयोभवन्८७।\nतदा देवाश्च तुषिताः स्मृता स्वारोचिषेंतरे।\nहवींद्रसुःकृतो मूर्तिरापो ज्योतिरथः स्मृतः८८।\nवसिष्ठस्य सुताः सप्त ये प्रजापतयस्तदा।\nद्वितीयमेतत्कथितं मन्वंतरमतः परं८९।\nअन्यच्चैव प्रवक्ष्यामि तथा मन्वंतरं शुभं।\nमनुर्नामौत्तमिस्तत्र दश पुत्रानजीजनत्९०।\nइषऊर्जस्तनूजश्च शुचिः शुक्रस्तथैव च।\nमधुश्च माधवश्चैव नभस्योथ नभस्तथा९१।\nसहः सहस्य एतेषामुत्तमः कीर्तिवर्द्धनः।\nभानवस्तत्र देवाः स्युरूर्जाः सप्तर्षयः स्मृताः९२।\nकौकभिण्डिः कुतुण्डश्च दाल्भ्यः शंखः प्रवाहितः।\nमितिश्च संमितिश्चैव सप्तैते योगवर्द्धनाः९३।\nमन्वंतरं चतुर्थं तु तामसं नाम विश्रुतं।\nकपिः पृथुस्तथैवाग्निरकपिः कविरेव च९४।\nतथैव जन्यधामानौ मुनयः सप्त नामतः।\nसाध्या देवगणा ये च कथितास्तामसेंतरे९५।\nअकल्मषस्तपोधन्वी तपोमूलस्तपोधनः।\nतपोराशिस्तपस्यश्च सुतपस्यः परंतपः९६।\nतामसस्य सुताः सर्वे दशवंशविवर्द्धनाः।\nपंचमस्य मनोस्तद्वद्रैवतस्यांतरं शृणु९७।\nदेवबाहुः सुबाहुश्च पर्ज्यन्यः समयोमुनिः।\nहिरण्यरोमा सप्ताश्वः सप्तैते ऋषयः स्मृताः९८।\nदेवाश्च भूतरजसस्तथा प्रकृतयः स्मृताः।\nअवशस्तत्वदर्शी च वीतिमान्हव्यपः कपिः९९।\nमुक्तो निरुत्सुकः सत्वो निर्मोहोथ प्रकाशकः।\nधर्मवीर्यबलोपेता दशैते रेवतात्मजाः१०० 1.7.100।\nभृगुः सुधामा विरजः सहिष्णुर्नारदस्तथा।\nविवस्वान्कृतिनामा च सप्त सप्तर्षयोपरे१०१।\nचाक्षुषस्यांतरे देवा लेखानामपरिश्रुताः।\nविभवोथ पृथक्चानु कीर्तितास्त्रिदिवौकसः१०२।\nचाक्षुषस्यांतरे प्राप्ते देवानां पंचमो जनः।\nरुरुप्रभृतयस्तद्वच्चाक्षुषस्य सुता दश१०३।\nप्रोक्ताः स्वायंभुवे वंशे ये मया पूर्वमेव ते।\nअन्तरं चाक्षुषं चैव मया ते परिकीर्तितं१०४।\nसप्तमं च प्रवक्ष्यामि यद्वैवस्वतमुच्यते।\nअत्रिश्चैव वसिष्ठश्च कश्यपो गौतमस्तथा१०५।\nभारद्वाजस्तथा योगी विश्वामित्रः प्रतापवान्।\nजमदग्निश्च सप्तैते सांप्रतं ते महर्षयः१०६।\nकृत्वा धर्मव्यवस्थानं प्रयान्ति परमं पदं।\nसावर्ण्यस्य प्रवक्ष्यामि मनोर्भावि तथांतरं१०७।\nअश्वत्थामा शरद्वांश्च कौशिको गालवस्तथा।\nशतानंदः काश्यपश्च रामश्च ऋषय स्मृताः१०८।\nधृतिर्वरीयान्यवसुः सुवर्णो धृतिरेव च।\nवरिष्णुवीर्यः सुमतिर्वसुश्शुक्रश्च वीर्यवान्१०९।\nभविष्यस्यार्कसावर्णेर्मनोः पुत्राः प्रकीर्तिताः।\nरौच्यादयस्तथान्येपि मनवः संप्रकीर्तिताः११०।\nरुचेः प्रजापतेः पुत्रो रौच्यो नाम भविष्यति।\nमनुर्भूतिसुतस्तद्वद्भौत्यो नाम भविष्यति१११।\nततस्तु मेरुसावर्णिर्ब्रह्मसुनुर्मनुः स्मृतः।\nऋभुश्च ॠतुधामा च विष्वक्सेनो मनुस्तथा११२।\nअतीतानागताश्चैव मनवः परिकीर्तिताः।\nवर्षाणां युगसाहस्रमेभिर्व्याप्तं नराधिप११३।\nस्वेस्वेन्तरे सर्वमिदं समुत्पाद्य चराचरं।\nकल्पक्षये निवृत्ते तु मुच्यंते ब्रह्मणा सह११४।\nअमीयुगसहस्रान्ते विनश्यन्ति पुनःपुनः।\nब्रह्माद्या विष्णुसायुज्यं ततो यास्यंति वै नृप११५।"
  }
]
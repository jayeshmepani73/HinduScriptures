[
  {
    "text": "व्यास उवाच-\nतारेयो बलसंपन्नः शक्रतुल्यपराक्रमः।\nजघान विशिखैस्स्कन्दं पितृघातिनमाहवे१।\nततस्स्कन्दो महाबाहुर्हरितुल्यपराक्रमः।\nविचकर्त शरांस्तांस्तान्निर्बिभेद शरोत्तमैः२।\nस दैत्यस्सहसा स्कंदं छादयामास मार्गणैः।\nअसंभ्रान्तः प्रचिच्छेद विशाखो विशिखैस्तदा३।\nतारेयोग्निशरैः स्कंदं जघान रणमूर्धनि।\nविशिखं भिदुरप्रख्यं चखान हरनंदने४।\nवैश्वानरेण सेनानीस्तत्र संपर्यवारयत्।\nरौद्रमस्त्रं पुनर्दैत्यः प्रेषयामास तं प्रति५।\nतन्निरस्तं कृतं तेन बाणेनास्फालितेन च।\nअघोरं प्राक्षिपद्दैत्यो घोररूपं सुदारुणं६।\nभूधरा विटपास्सिंहास्तथा सर्पादयः शराः।\nधावंति पार्वतीपुत्रं कोटिकोटिसहस्रशः७।\nछित्वा तांस्तुशरान्स्कंदो बिभेद दैत्यपुंगवं।\nआपादं शीर्षपर्यंतं शरैरग्न्यर्कसन्निभैः८।\nस्वर्णपुंखाः शरा लग्ना देहे दैत्यपतेर्भृशं।\nरेजुस्ते स्वर्णशकला यथा कृष्णशिलोच्चये९।\nतस्य देहात्ततश्चैव बहु सुस्राव शोणितं।\nयथा च माधवे मासि पुरुपुष्पश्शमी तरुः१०।\nस्यंदनाधश्चराश्वाश्च शिश्यिरे भूमिलग्नकाः।\nअथ क्रुद्धो महादैत्यः शूलं भीमं च दारुणं११।\nधृत्वा तं प्रतिचिक्षेप कालमृत्युसमप्रभं।\nपार्वतीनंदनेनापि शूलं पाशुपतेन ह१२।\nक्षिप्तं तेन कृतं दग्धं मुहूर्तेन रणाजिरे।\nपुनः शक्तिं मुमोचाथ ब्रह्मदत्तान्तु दानवः१३।\nशूलं प्रतिजघानाथ शतकूटसमप्रभम्।\nततोऽस्त्रे वज्रसंकाशे जघटाते वियत्यपि१४।\nतयोस्सवीर्ययोरस्त्रे धरण्यां प्रणिपेततुः।\nततो दैत्यपतिः स्कंदं शरैरग्निशिखोपमैः१५।\nअर्दयामास सहसा घनधारेव पर्वतं।\nतांस्तु च्छित्वा महाबाहुः सेनानीश्चापमस्य वै१६।\nविचकर्तार्धचंद्रेण तथा यंतुः शिरोमहत्।\nतथाश्वान्बहुभिर्बाणैः पातयामास भूतले१७।\nगृहीत्वा मुसलं वेगात्स दुद्राव स्थले गुहं।\nजघान तेन दैत्येन्द्रः शिखिनं शिखिवाहनं१८।\nततो मोहं गतो बर्ही प्रचकंपे मुहुर्मुहुः।\nततः स्कंदः पुनस्तं च जघानासुरपुंगवं१९।\nप्रचिच्छेदासिना वेगान्मुसलं चातिदारुणं।\nतारेयः शक्तिमादाय जघान क्रौंचदारणम्२०।\nसोपि शक्तिं मुमोचाथ अमोघां दुष्टघातिनीम्।\nततः संदह्य सा शक्तिर्विश्वप्रलयकारिणी२१।\nयमदंडसमानं च भित्वा पुनर्गुहं गता।\nस गतासुः पपातोर्व्यां चालयंश्च वसुंधरां२२।\nपुष्पधूपादिभिः स्कंदः सर्वदेवैः प्रपूजितः२३।\nइति श्रीपाद्मपुराणे प्रथमे सृष्टिखंडे तारेयवधोनामैकोनसप्ततितमोऽध्यायः६९।"
  }
]
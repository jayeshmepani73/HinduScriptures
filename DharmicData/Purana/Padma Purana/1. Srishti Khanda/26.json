[
  {
    "text": "भीष्म उवाच।\nदीर्घायुरारोग्यकुलातिवृद्धिभिर्युक्तः पुमान्रूपकुलान्वितः स्यात्।\nमुहुर्मुहुर्जन्मनि येन सम्यक्व्रतं समाचक्ष्व च शीतरश्मेः१।\nपुलस्त्य उवाच।\nत्वया पृष्टमिदं सम्यगक्षयस्वर्गकारकम्।\nरहस्यं तु प्रवक्ष्यामि यत्पुराणविदो विदुः२।\nरोहिणीचंद्रशयनं नामव्रतमिहोच्यते।\nतस्मिन्नारायणस्यार्चामर्चयेदिंदुनामभिः३।\nयदा सोमदिने शुक्ला भवेत्पंचदशी क्वचित्।\nअथवा ब्रह्मनक्षत्रं पौर्णमास्यां प्रजायते४।\nतदा स्नानं नरः कुर्यात्पंचगव्येन सर्षपैः।\nआप्यायस्वेति च जपेद्विद्वानष्टशतं पुनः५।\nशूद्रोपि परया भक्त्या पाषंडालापवर्जितः।\nसोमाय शांताय नमोस्तु पादावनंतधाम्नेति च जानुजंघे।\nऊरुद्वयं चापि जलोदराय संपूजयेन्मेढ्रमनंगधाम्ने८।\nनमोनमः कामसुखप्रदाय कटिः शशांकस्य सदार्चनीयः।\nतथोदरं चाप्यमृतोदराय नाभिः शशांकाय नमोभिपूज्या९।\nनमोस्तु चंद्राय मुखं च नित्यं दंता द्विजानामधिपाय पूज्याः।\nहास्यं नमश्चंद्रमसेऽभिपूज्यमोष्ठौ तु कौमोदवनप्रियाय१०।\nनासा च नाथाय वरौषधीनामानंदबीजाय पुनर्भ्रुवौ च।\nनेत्रद्वयं पद्मनिभं तथेंदोरिंदीवरव्यासकराय शौरेः११।\nनमः समस्ताध्वरपूजिताय कर्णद्वयं दैत्यनिषूदनाय।\nललाटमिंदोरुदधिप्रियाय केशाः सुषुम्नाधिपतेः प्रपूज्याः१२।\nशिरः शशांकाय नमो मुरारेर्विश्वेश्वरायाथ नमः किरीटं।\nपद्मप्रिये रोहिणीनाम लक्ष्मि सौभाग्यसौख्यामृतसागराय१३।\nदैवीं च संपूज्य सुगंधिपुष्पैर्नैवेद्यधूपादिभिरिंदुपत्नीम्।\nसुप्त्वा तु भूमौ पुनरुत्थितो यः स्नात्वा च विप्राय हविष्यभुक्तः१४।\nदेयः प्रभाते सहिरण्य वारिकुंभो नमः पापविनाशनाय।\nसंप्राश्य गोमूत्रममांसमन्नमक्षारमष्टावथ विंशतिं च१५।\nग्रासांश्च त्रीन्सर्पियुतानुपोष्य भुक्त्वेतिहासं शृणुयान्मुहूर्तं ।\nकदंबनीलोत्पलकेतकानि जातिःसरोजं शतपत्रिका च१६।\nअम्लानपुष्पाण्यथ सिंदुवारं पुष्पं पुनर्भारतमल्लिकायाः।\nशुक्लं च पुष्पं करवीरपुष्पं श्रीचंपकं चंद्रमसे प्रदेयम्१७।\nश्रावणादिषु मासेषु क्रमादेतानि सर्वदा।\nयस्मिन्मासे व्रतादिः स्यात्तत्पुष्पैरर्चयेद्धरिम्१८।\nएवं संवत्सरं यावदुपोष्य विधिवन्नरः।\nव्रतांते शयनं दद्याच्छयनोपस्करान्वितम्१९।\nरोहिणीचंद्रमिथुनं कारयित्वा तु कांचनम्।\nचंद्रः षडंगुलः कार्यो रोहिणी चतुरंगुला२०।\nमुक्ताफलाष्टकयुतां सितनेत्रसमन्विताम्।\nक्षीरकुंभोपरि पुनः कांस्यपात्राक्षतान्विताम्२१।\nदद्यान्मंत्रेण पूर्वाह्णे शालीक्षुफलसंयुताम्।\nश्वेतामथ सुवर्णास्यां रौप्यखुरसमन्विताम्२२।\nसवस्त्रभाजनां धेनुं तथा शंखं च भाजनम्।\nभूषणैर्द्विजदाम्पत्यमलंकृत्य गुणान्वितं२३।\nचंद्रोयं विप्ररूपेण सभार्य इति कल्पयेत्।\nयथा ते रोहिणी कृष्ण शयनं न त्यजेदपि२४।\nसोमरूपस्य वैतद्वन्न मे भेदो विभूतिभिः।\nयथा त्वमेव सर्वेषां परमानंदमुक्तिदः२५।\nभुक्तिर्मुक्तिस्तथा भक्तिस्त्वयि चंद्र दृढास्तु मे।\nइति संसारभीतस्य मुक्तिकामस्य चानघ२६।\nरूपारोग्यायुषामेतद्विधायकमनुत्तमम्।\nइदमेव पितॄणां च सर्वदा वल्लभं नृप२७।\nत्रैलोक्याधिपतिर्भूत्वा सप्तकल्पशतत्रयम्।\nचंद्रलोकमवाप्नोति पुनरावृत्तिदुर्लभम्२८।\nनारी वा रोहिणीचंद्रशयनं या समाचरेत्।\nसापि तत्फलमाप्नोति पुनरावृत्तिदुर्लभम्२९।\nइति पठति शृणोति वा य इत्थं मधुमथनार्चनमिंदुकीर्तनेन।\nमतिमपि च ददाति सोपि शौरेर्भवनगतः परिपूज्यतेमरौघैः३०।\nइति श्रीपाद्मपुराणे प्रथमे सृष्टिखंडे रोहिणीचंद्रशयनव्रतं नाम षड्विंशोऽध्यायः२६।"
  }
]
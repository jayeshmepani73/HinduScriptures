[
  {
    "text": "एकषष्टितमोऽध्यायः 1.61\nद्विजाऊचुः-\nतुलसीपुष्पमाहात्म्यं श्रुतं त्वत्तो हरेः शुभम्।\nतस्या स्तोत्रं कृतं पुण्यं श्रोतुमिच्छामहे वयम् १।\nव्यास उवाच-\nपुरा स्कंदपुराणे च यन्मया कीर्तितं द्विजाः।\nकथयामि पुराणं च पुरतो मोक्षहेतवे २।\nशतानंद मुनेः शिष्याः सर्वे ते संशितव्रताः।\nप्रणिपत्य गुरुं विप्राः पप्रच्छुः पुण्यतो हितम् ३।\nपूर्वं ब्रह्ममुखान्नाथ यच्छ्रुतं तुलसीस्तवम्।\nतद्वयं श्रोतुमिच्छामस्त्वत्तो ब्रह्मविदांवर ४।\nशतानंद उवाच-\nनामोच्चारे कृते तस्याः प्रीणात्यसुरदर्पहा।\nपापानि विलयं यांति पुण्यं भवति चाक्षयम् ५।\nसा कथं तुलसी लोकैः पूज्यते वंद्यते नहि।\nदर्शनादेव यस्यास्तु दानं कोटिगवां भवेत् ६।\nधन्यास्ते मानवा लोके यद्गृहे विद्यते कलौ।\nसालग्रामशिलार्थं तु तुलसी प्रत्यहं क्षितौ ७।\nतुलसीं ये विचिन्वंति धन्यास्ते करपल्लवाः।\nकेशवार्थं कलौ ये च रोपयंतीह भूतले ८।\nकिं करिष्यति संरुष्टो यमोपि सह किंकरैः।\nतुलसीदलेन देवेशः पूजितो येन दुःखहा ९।\nतीर्थयात्रादिगमनैः फलैः सिध्यति किन्नरः।\nस्नाने दाने तथा ध्याने प्राशने केशवार्चने १०।\nतुलसी दहते पापं कीर्तने रोपणे कलौ।\nतुलस्यमृतजन्मासि सदा त्वं केशवप्रिये ११।\nकेशवार्थं चिनोमि त्वां वरदा भव शोभने।\nत्वदंगसंभवैर्नित्यं पूजयामि यथाहरिम् १२।\nतथा कुरु पवित्रांगि कलौ मलविनाशिनि।\nमंत्रेणानेन यः कुर्याद्विचित्य तुलसीदलम् १३।\nपूजनं वासुदेवस्य लक्षकोटिगुणं भवेत्।\nप्रभावं तव देवेशि गायंति सुरसत्तमाः १४।\nमुनयः सिद्धगंधर्वाः पाताले नागराट्स्वयम्।\nन ते प्रभावं जानंति देवताः केशवादृते १५।\nगुणानां परिमाणं तु कल्पकोटिशतैरपि।\nकृष्णानंदात्समुद्भूता क्षीरोदमथनोद्यमे १६।\nउत्तमांगे पुरा येन तुलसी विष्णुना धृता।\nप्राप्यैतानि त्वया देवि विष्णोरंगानि सर्वशः १७।\nपवित्रता त्वया प्राप्ता तुलसीं त्वां नमाम्यहम्।\nत्वदंगसंभवैः पत्रैः पूजयामि यथा हरिम् १८।\nतथा कुरुष्व मेऽविघ्नं यतो यामि परां गतिम्।\nरोपिता गोमतीतीरे स्वयं कृष्णेन पालिता १९।\nजगद्धिताय तुलसी गोपीनां हितहेतवे।\nवृंदावने विचरता सेविता विष्णुना स्वयम् २०।\nगोकुलस्य विवृद्ध्यर्थं कंसस्य निधनाय च।\nवसिष्ठवचनात्पूर्वं रामेण सरयूतटे २१।\nराक्षसानां वधार्थाय रोपिता त्वं जगत्प्रिये।\nरोपिता तपसो वृद्ध्यै तुलसीं त्वां नमाम्यहम् २२।\nवियोगे वासुदेवस्य ध्यात्वा त्वां जनकात्मजा।\nअशोकवनमध्ये तु प्रियेण सह संगता २३।\nशङ्करार्थं पुरा देवि पार्वत्या त्वं हिमालये।\nरोपिता तपसो वृद्ध्यै तुलसीं त्वां नमाम्यहम् २४।\nसर्वाभिर्देवपत्नीभिः किन्नरैश्चापि नंदने।\nदुःस्वप्ननाशनार्थाय सेविता त्वं नमोस्तु ते २५।\nधर्मारण्ये गयायां च सेविता पितृभिः स्वयम्।\nसेविता तुलसी पुण्या आत्मनो हितमिच्छता २६।\nरोपिता रामचंद्रेण सेविता लक्ष्मणेन च।\nपालिता सीतया भक्त्या तुलसी दंडके वने २७।\nत्रैलोक्यव्यापिनी गंगा यथा शास्त्रेषु गीयते।\nतथैव तुलसी देवी दृश्यते सचराचरे २८।\nऋश्यमूके च वसता कपिराजेन सेविता।\nतुलसी वालिनाशाय तारासंगम हेतवे २९।\nप्रणम्य तुलसीदेवीं सागरोत्क्रमणं कृतम्।\nकृतकार्यः प्रहृष्टश्च हनूमान्पुनरागतः ३०।\nतुलसीग्रहणं कृत्वा विमुक्तो याति पातकैः।\nअथवा मुनिशार्दूल ब्रह्महत्यां व्यपोहति ३१।\nतुलसीपत्रगलितं यस्तोयं शिरसा वहेत्।\nगंगास्नानमवाप्नोति दशधेनुफलप्रदम् ३२।\nप्रसीद देवि देवेशि प्रसीद हरिवल्लभे।\nक्षीरोदमथनोद्भूते तुलसि त्वां नमाम्यहम् ३३।\nद्वादश्यां जागरे रात्रौ यः पठेत्तुलसीस्तवम्।\nद्वात्रिंशदपराधांश्च क्षमते तस्य केशवः ३४।\nयत्पापं यौवने बाल्ये कौमारे वार्द्धके कृतम्।\nतत्सर्वं विलयं याति तुलसीस्तव पाठतः ३५।\nप्रीतिमायाति देवेशस्तुष्टो लक्ष्मीं प्रयच्छति।\nकुरुते शत्रुनाशं च सुखं विद्यां प्रयच्छति३६।\nतुलसीनाममात्रेण देवा यच्छंति वांछितम्।\nगर्ह्याणमपि देवेशो मुक्तिं यच्छति देहिनाम् ३७।\nतुलसी स्तवसंतुष्टा सुखं वृद्धिं ददाति च।\nउद्गतं हेलया विद्धि पापं यमपथे स्थितम् ३८।\nयस्मिन्गृहे च लिखितो विद्यते तुलसीस्तवः।\nनाशुभं विद्यते तस्य शुभमाप्नोति निश्चितम् ३९।\nसर्वं च मंगलं तस्य नास्ति किंचिदमंगलम्।\nसुभिक्षं सर्वदा तस्य धनं धान्यं च पुष्कलम् ४०।\nनिश्चला केशवे भक्तिर्न वियोगश्च वैष्णवैः।\nजीवति व्याधिनिर्मुक्तो नाधर्मे जायते मतिः ४१।\nद्वादश्यां जागरे रात्रौ यः पठेत्तुलसीस्तवम्।\nतीर्थकोटिसहस्रैस्तु यत्फलं लक्षकोटिभिः ४२।\nतत्फलं समवाप्नोति पठित्वा तुलसीस्तवम् ४३।\nइति श्रीपाद्मपुराणे प्रथमे सृष्टिखंडे तुलसीस्तवमाहात्म्यं नामैकषष्टितमोऽध्यायः ६१।"
  }
]
[
  {
    "text": "भीष्म उवाच\nवैष्णवा ये तु वै धर्मा यान्रुद्रः प्रोक्तवानिह\nतान्मे कथय विप्रेंद्र कीदृशास्ते फलं तु किम्१\nपुलस्त्य उवाच\nपुरा रथंतरे कल्पे परिपृष्टो महात्मना\nमंदरस्थो महादेवः पिनाकी ब्रह्मणा स्वयम्२\nकथमारोग्यमैश्वर्यमनंतममरेश्वर\nअल्पेन तपसा देव भवेन्मोक्षः सदा नृणां३\nकिं तज्ज्ञानं महादेव त्वत्प्रसादादधोक्षज\nअल्पकेनापि तपसा महाफलमिहोच्यते४\nइति पृष्टस्स विश्वात्मा ब्रह्मणा लोकभावनः\nउमापतिरुवाचेदं मनसः प्रीतिकारकम्५\nईश्वर उवाच\nअस्माद्रथंतरात्कल्पाद्भूयो विंशतिमो यदा\nवाराहो भविता कल्पस्तदा मन्वंतरे शुभे६\nवैवस्वताख्ये संप्राप्ते सप्तमे  सप्तलोकधृक्\nद्वापराख्यं युगं तस्मिन्सप्तविंशतिमं यदा७\nतस्यां ते तु महातेजा वासुदेवो जनार्दनः\nभारावतरणार्थाय त्रिधा विष्णुर्भविष्यति८\nद्वैपायन ऋषिस्तत्र रौहिणेयोथ केशवः\nकंसारिः केशिमथनः केशवः क्लेशनाशनः९\nपुरीं द्वारवतीं नाम सांप्रतं या कुशस्थली\nदिव्यानुभावसंयुक्तामधिवासाय शार्ङ्गिणः१०\nत्वष्टा तदाज्ञया ब्रह्मन्करिष्यति जगत्पतेः\nतस्यां कदाचिदासीनः सभायां सोऽमितद्युतिः११\nभार्याभिर्वृष्णिविद्वद्भिभूरिभिर्भूरिदक्षिणैः\nकुरुभिर्देवगंधर्वैरन्वितः कैटभार्दनः१२\nप्रवृत्तासु पुराणासु धर्मसंबधधिनीषु च\nकथासु भीमसेनेन परिपृष्टः प्रतापवान्१३\nत्वया पृष्टस्य धर्मस्य वक्ष्यत्यस्य च भेददृक्\nभविता स तदा ब्रह्मन्कर्ता चैव वृकोदरः१४\nप्रवर्तकोऽस्य धर्मस्य पांडुसूनुर्महाबलः\nयस्य तीक्ष्णो वृको नाम जठरे हव्यवाहनः१५\nसंभाष्यते स धर्मात्मा तेन चासौ वृकोदरः\nअतीव स्वादशीलश्च नागायुत बलो महान्१६\nधार्मिकस्याप्यशक्तस्य तीव्राग्नित्वादुपोषणे\nइदं व्रतमशेषाणां व्रतानामधिकं यतः१७\nकथयिष्यति विश्वात्मा वासुदेवो जगद्गुरुः\nअशेषयज्ञफलदमशेषाघविनाशनम्१८\nअशेषदुष्टशमनमशेषसुरपूजितम्\nपवित्राणां पवित्रं यन्मगलानां च मंगलम्\nभविष्यं च भविष्याणां पुराणानां पुरातनम्१९\nवासुदेव उवाच\nयद्यष्टमी चतुर्द्दश्योर्द्वादशीषु च भारत\nअन्येष्वपि दिनर्क्षेषु नशक्तस्त्वमुपोषितुम्२०\nततस्त्वग्र्यामिमां भीम तिथिं पापप्रणाशिनीम्\nउपोष्य विधिनानेन गच्छ विष्णोः परं पदं२१\nमाघमासस्य दशमी यदा शुक्ला भवेत्तदा\nघृतेनाभ्यंजनं कृत्वा तिलैः स्नानं समाचरेत्२२\nतथैव विष्णुमभ्यर्चेन्नमो नारायणाय च\nकृष्णाय पादौ संपूज्य शिरः कृष्णात्मनेति च२३\nवैकुंठायेति वैकंठमुरः श्रीवत्सधारिणे\nशंखिने गदिने चैव चक्रिणे वरदाय वै२४\nसर्वं नारायणन्त्वेवं संपूज्यावाहनक्रमात्\nदामोदरायेत्युदरं कटिं पंचजनाय वै२५\nऊरूसौभाग्यनाथाय जानुनी भूतधारिणे\nनमो नीलाय वै जंघे पादौ विश्वभुजे पुनः२६\nनमो देव्यै नमः शांत्यै नमो लक्ष्म्यै नमः श्रियै\nनमस्तुष्ट्यै नमः पुष्ट्यै धृत्यै व्युष्ट्यै नमो नमः२७\nनमो विहंगनाथाय वायुवेगाय पक्षिणे\nविषप्रमथनायेति गरुडं चाभिपूजयेत्२८\nएवं संपूज्य गोविंदमुमापतिविनायकौ\nगंधैर्माल्यैस्तथा धूपैर्भक्ष्यैर्नानाविधैरपि२९\nगव्येन पयसा सिक्तां कृसरामथ पायसम्\nसर्पिषा सह भुक्त्वा तु गत्वा स्थानांतरं पुनः३०\nनैयग्रोधं दंतकाष्ठमथवा खादिरं बुधः\nगृहीत्वा धावयेद्दंतानाचांतः प्रागुदङ्मुखः३१\nब्रूयात्सायंतनीं कृत्वा संध्यामस्तमिते रवौ\nनमो नारायणायेति त्वामहं शरणं गतः३२\nएकादश्यां निराहारः समभ्यर्च्य च केशवम्\nतां रात्रिं सकलां स्थित्वा शेषपर्यंकशायिनम्३३\nसर्पिषा विश्वदहनं हुत्वा ब्राह्मणपुंगवैः\nसहैव पुंडरीकाक्षं द्वादश्यां क्षीरभोजनम्३४\nकरिष्यामि यथात्मानं निर्विघ्नेनास्तु तच्च मे\nएवमुक्त्वा स्वपेद्भूमावितिहासकथां पुनः३५\nश्रुत्वा प्रभाते संजाते नदीं गत्वा विशांपते\nस्नानं कृत्वा मुदा तद्वत्पाषण्डानभिवर्जयेत्३६\nउपास्य सन्ध्यां विधिवत्कृत्वा च पितृतर्पणम्\nप्रणम्य च हृषीकेशं शेषपर्यङ्कशायिनम्३७\nगृहस्य पुरतो भक्त्या मण्डपं कारयेद्बुधः\nचतुर्हस्तां शुभां कुर्याद्वेदीमरिनिषूदन३८\nचतुर्हस्तप्रमाणं तु विन्यसेत्तत्र तोरणम्\nमध्ये च कलशं तत्र माषमात्रेण संयुतम्३९\nछिद्रेण जलसंपूर्णमधः कृष्णाजिने स्थितः\nतस्य धारां च शिरसा धारयेत्सकलां निशाम्४०\nधाराभिर्भूरिभिर्भूरि फलं वेदविदो विदुः\nयस्मात्तस्मात्कुरुश्रेष्ठ कारयेत्प्रयतो द्विजः४१\nदक्षिणे चार्धचंद्रं तु पश्चिमे वर्तुलं तथा\nअश्वत्थपत्राकारं च उत्तरेण तु कारयेत्४२\nमध्ये तु पद्माकारं च कारयेद्वैष्णवो द्विजः\nपूर्वतो वेदिकां स्थो न स्थो न याम्ये च कल्पयेत्४३\nपानीयधारां शिरसि धारयेद्विष्णुतत्परः\nद्वितीया वेदी देवस्य तत्र पद्मं सकर्णिकम्४४\nतस्य  मध्ये स्थितं देवं कुर्याद्वै पुरुषोत्तमम्\nहस्तमात्रं च तत्कुंडं कृत्वा तत्र त्रिमेखलम्४५\nयोनिवक्त्रं ततस्तस्मिन्ब्राह्मणैर्यवसर्पिषी\nतिलांश्च विष्णुदेवत्यैर्मंत्रैरेवानले हुनेत्४६\nकृत्वा तु वैष्णवं सम्यग्यागं तत्र प्रकल्पयेत्\nआज्यधारा मध्यमे तु कुंडे दद्यात्तु यत्नतः४७\nक्षीरधारां देवदेवे वारिधारात्मनोपरि\nनिष्पावार्धप्रमाणां वै धारामाज्यस्य पातयेत्४८\nस्वेच्छया क्षीरजलयोरविच्छिन्नां च शर्वरीं\nजलकुंभान्महावीर्य स्थापयित्वा त्रयोदश४९\nभक्ष्यैर्नानाविधैर्युक्तान्सितवस्त्रैरलंकृतान्\nप्रतानौदुंबरैः पात्रैः पंचरत्नसमन्वितैः1.23.५०\nचतुर्भिर्बह्वृचैर्होमः कार्यस्तत्र उदङ्मुखैः\nरुद्रजाप्यश्चतुर्भिश्च यजुर्वेदपरायणैः५१\nवैष्णवानि च सामानि चतुर्भिः सामवेदिभिः\nएवं द्वादश वै विप्रान्वस्त्रमाल्यानुलेपनैः५२\nपूजयेदंगुलीयैश्च कटकैर्हेमसूत्रकैः\nवासोभिः शयनीयैश्च वित्तशाठ्यविवर्जितः५३\nएवं क्षपातिवाह्या वै गीतमङ्गलनिःस्वनैः\nउपाध्यायस्य च पुनर्द्विगुणं सर्वमेव तु५४\nततः प्रभाते विमले समुत्थाय त्रयोदश\nगावो देयाः कुरुश्रेष्ठ सौवर्णशृंगसंवृताः५५\nपयस्विन्यः शीलवत्यः कांस्यदोहसमन्विताः\nरौप्यखुराः सवत्साश्च चंदनेनाभिभूषिताः५६\nतास्तु तेषां ततो दत्वा भक्ष्यभोज्येन तर्पितान्\nकृत्वा वै ब्राह्मणान्सर्वान्छत्रैर्नानाविधैस्तथा५७\nभुक्त्वा चाक्षारलवणमात्मना च विसर्जयेत्\nअनुगम्य पदान्यष्टौ पुत्रभार्यासमन्वितः५८\nप्रीयतामत्र देवेशः केशवः क्लेशनाशनः\nएवं गुर्वाज्ञया कुंभान्गाश्चैव शयनानि च५९\nवासांसि चैव सर्वेषां गृहाणि प्रापयेद्बुधः\nअभावे बहुशय्यानामेकामपि सुसंस्कृताम्६०\nशय्यां दद्याद्गृही भीम सर्वोपस्करसंयुताम्\nइतिहासपुराणानि वाचयित्वा तु वाहयेत्६१\nतद्दिनं कुरुशार्दूल य इच्छेद्विपुलां श्रियम्\nतस्मात्त्वं सत्त्वमालंब्य भीमसेन विमत्सरः६२\nकुरु व्रतमिदं सम्यक्स्नेहाद्गुह्यं मयोदितम्\nत्वया कृतमिदं वीर त्वन्नाम्ना च भविष्यति६३\nसा भीमद्वादशी ह्येषा सर्वपापहरा शुभा\nया तु कल्याणिनी नाम पुरा कल्पेषु पठ्यते६४\nत्वं चादिकर्ता भव सौकरेस्मिन्कल्पे महावीर वरप्रधान\nयस्याः स्मृतेः कीर्तनतोप्यशेषं पापं प्रणष्टं त्रिदशाधिपस्य६५\nदृष्ट्वा च तामप्सरसामभीष्टां वेश्याकृतामन्यभवांतरेषु\nजाताथ सा वैश्यकुलोद्भवापि पुलोमकन्या पुरुहूतपत्नी६६\nतत्रापि तस्याः परिचारिकेयं मम प्रिया संप्रति सत्यभामा\nकृतं पुरा मंगलमेतदेव द्विजात्मजा वेदवती बभूव६७\nअस्यां च कल्याणतिथौ विवस्वान्सहस्रधारेण सहस्ररश्मिः\nस्नातः पुरा मंडलमेत्य तद्वत्तेजोमयं खेटपतिर्बभूव६८\nइदमेवकृतं महेंद्रमुख्यैर्बहुभिर्देवसुरारिकोटिभिश्च\nफलमस्येह न शक्यते हि वक्तुं यदि जिह्वायुतकोटयो मुखे स्युः६९\nकलिकलुषविदारिणीमनंतामपि कथयिष्यति यादवेंद्रसूनुः\nअथ नरकगतान्पितॄनथैषा ह्यलमुद्धर्तुमिहैव यः करोति७०\nइदमनघशृणोति वक्ति भक्त्या परिपठतीह परोपकारहेतोः\nइह पंकजनाभभक्तिमान्भवेदथ शक्रस्य सपूज्यतामुपैति७१\nकल्याणिनी नाम पुरा विसर्गे या द्वादशी माघसितेभिपूज्या\nसा पांडुपुत्रेण कृता भविष्यत्यंनतपुण्यानघभीमपूर्वा७२\nब्रह्मोवाच\nवर्णाश्रमाणां प्रभवः पुराणेषु मया श्रुतः\nसदाचारश्च भगवान्धर्मशास्त्रांगविस्तरैः७३\nपण्यस्त्रीणां समाचारं श्रोतुमिच्छामि तत्वतः\nईश्वर उवाच\nतस्मिन्नेव पुरे ब्रह्मन्सहस्राणि तु षोडश७४\nवासुदेवस्य नारीणां भविष्यंत्यंबुजोद्भव\nताभिर्वसंतसमये कोकिलालिकुलाकुले७५\nपुष्पितोपवने फुल्लकल्हारसरसस्तटे\nनिर्भरं सहपत्नीभिः प्रशस्ताभिरलंकृतः७६\nरमयिष्यति  विश्वात्मा कृष्णो यदुकुलोद्वहः\nकुरंगनयनः श्रीमान्मालतीकृतशेखरः७७\nगच्छन्समीपमार्गेण सांबो जांबवतीसुतः\nसाक्षात्कंदर्परूपेण सर्वाभरणभूषितः७८\nअनंगशरतप्ताभिः साभिलाषमवेक्षितः\nप्रबुद्धो मन्मथस्तासां भविष्यति यदात्मनि७९\nतदवेक्ष्य जगन्नाथस्सर्वज्ञो ध्यानचक्षुषा\nस्वयंप्रभुर्वक्ष्यति ता वो हरिष्यंति दस्यवः८०\nअपरोक्षं यतस्त्वेवं स्निग्धमेतद्विचिंतितम्\nततः प्रसादितो देव इदं वक्ष्यति शार्ङ्गभृत्८१\nताभिः शापाभितप्ताभिर्भगवान्भूतभावनः\nउत्तराश्रितदाशानामुद्धर्ता ब्राह्मणप्रियः८२\nउपदेक्ष्यत्यनंतात्मा भावि कल्याणकारकम्\nभवतीनामृषिर्दाल्भ्यो यद्व्रतं कथयिष्यति८३\nइत्युक्त्वा ताः परित्यज्य गतोन्तर्धानमीश्वरः\nततः कालेन महता भारावतरणे कृते८४\nनिवृत्ते मौसले तद्वत्केशवे दिवमागते\nशून्ये  यदुकुले सर्वे चोरैरपि जितेर्जुने८५\nहृतासु कृष्णपत्नीषु दाशभोग्यासु चार्बुदे\nतिष्ठंतीषु च दौर्गत्यसंतप्तासु चतुर्मुख८६\nआगमिष्यति योगात्मा दाल्भ्योनाम महातपाः\nतास्तमर्घ्येण संपूज्य प्रणिपत्य पुनःपुनः८७\nलालप्यमाना बहुशो वाष्पपर्याकुलेक्षणाः\nस्मरंत्यो विविधान्भोगान्दिव्यमाल्यानुलेपनान्८८\nभर्त्तारं जगतामीशमनंतमपराजितम्\nदिव्यानुभावां च पुरींनानारत्नगृहाणि च८९\nद्वारकावासिनः सर्वान्देवरूपान्कुमारकान्\nप्रश्नमेतं  करिष्यंति मुनेरभिमुखंस्थिताः९०\nदस्युमिर्भगवन्सर्वाः परिभुक्ता वयं बलात्\nस्वधर्मश्च्यावितोस्माकमस्मिन्नः शरणं भवान्९१\nआदिष्टोसि पुरा ब्रह्मन्केशवेन च धीमता\nकस्मादीशेन संयोगं प्राप्य वेश्यात्वमागताः९२\nवेश्यानामपि यो धर्मस्तं नो ब्रूहि तपोधन\nकथयिष्ये वदत्तासां यद्दाल्भ्यश्चैकितायनः९३\nदाल्भ्य उवाच\nजलक्रीडाविहारेषु पुरा सरसि मानसे\nभवतीनां सगर्वाणां नारदोभ्याशमागतः९४\nहुताशनसुताः सर्वा भवत्योप्सरसः पुरा\nअप्रणम्यावलेपेन परिपृष्टः स योगवित्९५\nकथं नारायणोस्माकं भर्त्ता स्यादित्युपादिश\nतस्माद्वरप्रदानं च शापश्चायमभूत्पुरा९६\nशय्याद्वयप्रदानेन मधुमाधवमासयोः\nसुवर्णोपस्करोत्संगं द्वादश्यां शुक्लपक्षतः९७\nभर्ता नारायणो नूनं भविष्यत्यन्यजन्मनि\nयदकृत्वा प्रणामं मे रूपसौभाग्यमत्सरात्९८\nपरिपृष्टोस्मि तेनाशु वियोगो वो भविष्यति\nचोरैरपहृताः सर्वा वेश्यात्वं समवाप्स्यथ९९\nएवं नारदशापेन केशवस्य च शापतः\nवेश्यात्वमागताः सर्वा भवत्यः काममोहिताः1.23.१००\nइदानीमपि यद्वक्ष्ये तच्छ्रणुध्वं वरांगनाः\nपुरा दैवासुरे युद्धे हतेषु शतशः सुरैः१०१\nदानवासुरदैत्येषु राक्षसेषु ततस्ततः\nतेषां दारसहस्राणि शतशोथ सहस्रशः१०२\nपरिणीतानि यानि स्युर्बलाद्भुक्तानि यानि वै\nतानि सर्वाणि देवेशः प्रोवाच वदतां वरः१०३\nवेश्याधर्मेण वर्तध्वमधुना नृपमंदिरे\nभक्तिमत्यो वरारोहास्तथा देवकुलेषु च१०४\nराजतः स्वामिनश्चापि जीविकां च प्रलप्स्यथ\nभविष्यति च सौभाग्यं सर्वासामपि शक्तितः१०५\nयः कश्चिच्छुल्कमादाय गृहमेष्यति वः सदा\nनिश्छद्मनैवोपचर्यः प्रीतिभावैरदांभिकैः१०६\nदेवतानां पितॄणां च पुण्येह्नि समुपस्थिते\nगोभूहिरण्यधान्यानि प्रदेयानि च शक्तितः१०७\nयद्व्रतं चोपदेक्ष्यामि तत्कुरुध्वं च सर्वशः\nसंसारोत्तारणायालमेतद्वेदविदो विदुः१०८\nयदा सूर्यदिने हस्तः पुष्यो वाथ पुनर्वसुः\nभवेत्सर्वौषधिस्नानं सम्यक्नारी समाचरेत्१०९\nतदा पंचशरात्मा तु हरिस्सन्निधिमेष्यति\nअर्चयेत्पुंडरीकाक्षमनंगस्यानुकीर्तनैः११०\nकामाय पादौ संपूज्य जंघे वै मोहकारिणे\nमेढ्रं कंदर्पनिधये कटिं प्रीतिमते नमः१११\nनाभिं सौख्यसमुद्राय वामनाय तथोदरम्\nहृदयं हृदयेशाय स्तनावाह्लादकारिणे११२\nउत्कंठायेति वै कंठमास्यमानंदकारिणे\nवामांसं पुष्पचापाय पुष्पबाणाय दक्षिणम्११३\nमानसायेति वै मालि विलोलायेति मूर्द्धजम्\nसर्वात्मने शिरस्तद्वद्देवदेवस्य पूजयेत्११४\nनमः शिवाय शांताय पाशांकुशधराय च\nगदिने पीतवस्त्राय शंखचक्रधराय च११५\nनमो नारायणायेति कामदेवात्मने नमः\nनमः शांत्यै नमः प्रीत्यै नमारेत्यै नमः श्रियै११६\nनमः पुष्ट्यै नमस्तुष्ट्यै नमः सर्वार्थसंपदे\nएवं संपूज्य गोविंदमनंगात्मकमीश्वरम्११७\nगंधमाल्यैस्तथा धूपैर्नैवेद्येन च भामिनी\nतत आहूय धर्मज्ञं ब्राह्मणं वेदपारगम्११८\nअव्यंगमथ संपूज्य गंधपुष्पार्चनादिभिः\nशालेयतंडुलप्रस्थं घृतपात्रेण संयुतम्११९\nतस्मै विप्राय वै दद्यान्माधवः प्रीयतामिति\nयथेष्टाहारसंभुक्तमेनं द्विजमनुत्तमम्१२०\nरत्यर्थं कामदेवोयमिति चित्ते च धारयेत्\nयद्यदिच्छति विप्रेंद्रस्तत्तत्कुर्याद्विलासिनी१२१\nसर्वभावेन चात्मानमर्पयेत्स्मितभाषिणी\nएवमादित्यवारेण सर्वमेतत्समाचरेत्१२२\nतंडुलप्रस्थदानं च यावन्मासास्त्रयोदश\nततस्त्रयोदशे मासि संप्राप्ते  चास्य भामिनी१२३\nविप्रस्योपस्करैर्युक्तां शय्यां दद्याद्विचक्षणा\nसोपधानां सविन्यासां स्वास्तरावरणां शुभाम्१२४\nदीपिकोपानहच्छत्र पादुकासनसंयुताम्\nसपत्नीकमलंकृत्य हेमसूत्रांगुलीयकैः१२५\nसूक्ष्मवस्त्रैः सकटकैर्धूपमाल्यानुलेपनैः\nकामदेवं सपत्नीकं गुडकुंभोपरिस्थितम्१२६\nताम्रपात्रासनगतं हेमनेत्रपटावृतम्\nसुकांस्यभाजनोपेतमिक्षुदंडसमन्वितम्१२७\nदद्यादनेन मंत्रेण तथैकां गां पयस्विनीम्\nयथांतरं न पश्यामि कामकेशवयोः सदा१२८\nतथैव सर्वकामाप्तिरस्तु विप्र सदा मम\nतथा च कांचनं देवं प्रतिगृह्य द्विजोत्तमः१२९\nकोदात्कामोदादिति वैदिकं मंत्रमुदीरयेत्\nततः प्रदक्षिणीकृत्य विसृज्य द्विजपुंगवम्१३०\nशय्यासनादिकं सर्वं ब्राह्मणस्य गृहं नयेत्\nततः प्रभृति योऽन्योपि रत्यर्थं गेहमागतः१३१\nसम्मान्य सूर्यवारेण स संपूज्यो भवेत्सदा\nएवं त्रयोदशं यावन्मासमेकं द्विजोत्तमम्१३२\nतर्पयित्वा यथाकामं प्रेषयेच्चैव मंदिरम्\nतदनुज्ञया रूपवंतं यावदस्यागमो भवेत्१३३\nआत्मनोपि यदा विघ्नं गर्भसूतकराजकम्\nदैवं वा मानुषं वा स्यादुपरागेण वा ततः१३४\nसावारा नष्टपंचाशद्यथाशक्ति समर्पयेत्\nएतद्धि कथितं सम्यग्भवतीनां विशेषतः१३५\nस्वधर्मोयं यतो भाव्यो वेश्यानामिह सर्वदा\nशय्यया त्यज्यते देव न कदाचिद्यथा भवान्१३६\nशय्या ममाप्यशून्येयं तथास्तु मधुसूदन\nगीतवादित्रनिर्घोषं देवदेवस्य कारयेत्१३७\nएतद्वः कथितं सर्वं वेश्याधर्ममशेषतः\nपुरुहूतेन यत्प्रोक्तं दानवीषु पुरा मया१३८\nतदिदं सांप्रतं सर्वं भवतीष्वपि युज्यते\nसर्वपापप्रशमनमनंतफलदायकम्१३९\nकल्याणिनीनां कथितं तदेतद्दुश्चरं व्रतम्\nकरोति याऽशेषमुदग्रमेतत्कल्याणिनी माधवलोकसंस्था१४०\nसा पूजिता देवगणैरशेषैरानंदकृत्स्थानमुपैति विष्णोः\nतपोधनः सोप्यभिधाय चैतदनंगदानव्रतमंगनानाम्१४१\nस्वस्थानमेष्यंति समस्तमित्थं व्रतं करिष्यंति च देवयोने१४२"
  }
]
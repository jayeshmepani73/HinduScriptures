[
  {
    "text": "वैशंपायन उवाच-\nप्रभवत्ययमाकाशे नित्यं द्विजवर प्रभो।\nकोऽयं को वा प्रभावोस्य कुत्र जातो घृणीश्वरः१।\nकिं करोति हि कार्यं वै यतो रश्मिमयो भृशम्।\nदेवैर्मुनिवरैस्सिद्धैश्चारणैर्दैत्यराक्षसैः२।\nनिखिलैर्मानुषैः पूज्यः सदैव ब्राह्मणादिभिः।\nव्यास उवाच-।\nपरमं ब्रह्मणस्तेजो ब्रह्मदेहाद्विनिस्सृतम्३।\nसाक्षाद्ब्रह्ममयं विद्धि धर्मकामार्थमोक्षदम्।\nमयूखैर्निर्मलैः कूटमतिचंडं सुदुःसहम्४।\nदृष्ट्वा प्रदुद्रुवुर्लोकाः करैश्चंडैः प्रपीडिताः।\nततश्च सागराः सर्वे वरनद्यो नदादयः५।\nशुष्यंति जंतवस्तत्र म्रियंते चातुरा जनाः।\nअथ शक्रादयो देवा ब्रह्माणं समुपागताः६।\nइममर्थं तदा प्रोचुर्देवांश्च विधिरब्रवीत्।\nआदिर्ब्रह्मतनोर्देवाः सत्त्वगो जनकः प्रभुः७।\nअयं रजोमयः साक्षात्सुधांशुस्तनुमध्यगः।\nएताभ्यां पालिता लोकास्त्रैलोक्ये सचराचराः८।\nदिव्योपपादका देवा ये वात्रैव जरायुजाः।\nअंडजाः स्वेदजाश्चैव ये वात्रैवोद्भिज्जादयः९।\nसूर्यस्यास्य प्रभावं तु वक्तुमेव न शक्नुमः।\nअनेन रक्षिता लोका जनिताः पालिता ध्रुवम्१०।\nअस्यैव सदृशो नास्ति सर्वेषां परिरक्षणात्।\nयं च दृष्ट्वाप्युषःकाले पापराशिः प्रलीयते११।\nतमाराध्य जना मोक्षं साधयंति द्विजातयः।\nसंध्योपासनकाले तु विप्रा ब्रह्मविदः किल१२।\nउद्बाहवो भवंत्येव ते च देवप्रपूजिताः।\nअस्यैव मंडलस्थां च देवीं संध्यास्वरूपिणीं१३।\nसमुपास्य द्विजास्सर्वे लभंते स्वर्गमोक्षकौ।\nधरायां पतितोच्छिष्टाः पूतास्ते चास्य रश्मिभिः१४।\nसंध्योपासनमात्रेण कल्मषात्पूततां व्रजेत्।\nदृष्ट्वा चांडालकं गोघ्नं पतितं कुष्ठसंगतम्१५।\nमहापातकसंकीर्णमुपपातकसंवृतम्।\nपश्यंति ये नरास्सूरं ते पूता गुरुकिल्बिषात्१६।\nअस्योपासनमात्रेण सर्वरोगात्प्रमुच्यते।\nनांधत्वं न च दारिद्र्यं दुःखं न च शोच्यताम्१७।\nलभते च इहामुत्र समुपास्य विरोचनम्।\nअदृष्टा नैव लोकैश्च देवा हरिहरादयः१८।\nध्यानरूपप्रगम्यास्ते दृष्टो देवो ह्ययं स्मृतः।\nदेवा ऊचुः।\nअस्तु प्रसादनाराध्यश्चास्तूपासनपूजनम्१९।\nअस्यैव दर्शनं ब्रह्मन्प्रलयानलसंमितम्।\nसर्वे नरादयस्सत्वा मृतावस्थां गता भुवि२०।\nअस्य तेजःप्रभावेण प्रणष्टास्सागरादयः।\nन समर्था वयं सोढुं कथमन्ये पृथग्जनाः२१।\nतस्मात्तवप्रसादाच्च पूजयामो यथा रविम्।\nयजंति च नरा भक्त्या तदुपायो विधीयताम्२२।\nदेवानां वचनं श्रुत्वा गतो ब्रह्मखगेश्वरम्।\nगत्वा स्तोतुं समारेभे सर्वलोकहिताय वै२३।\nदेवत्वं सर्वलोकस्य चक्षुर्भूतो निरामयः।\nब्रह्मरूपधरः साक्षाद्दुष्प्रेक्ष्यः प्रलयानलः२४।\nसर्वदेवस्थितस्त्वं हि सदा वायुसखस्तनौ।\nअन्नादिपाचनं त्वत्तो जीवनं च भवेद्ध्रुवम्२५।\nउत्पत्तिप्रलयौ देव त्वमेको भुवनेश्वरः।\nत्वदृते सर्वलोकानां दिनैकं नास्ति जीवनम्२६।\nप्रभुस्त्वं सर्वलोकानां त्राता गोप्ता पिता प्रसूः।\nचराचराणां सर्वेषां त्वत्प्रसादाद्धृतं जगत्२७।\nदेवेषु त्वत्समो नास्ति भगवंस्त्वखिलेषु च।\nसर्वत्र तेऽस्ति सद्भावस्त्वयैव धारितं जगत्२८।\nरूपगंधादिकारी त्वं रसानां स्वादुता त्वया।\nएवं विश्वेश्वरः सूरो निखिलस्थितिकारकः२९।\nतीर्थानां पुण्यक्षेत्राणां मखानां जगतः प्रभो।\nत्वमेकः प्रयतो हेतुस्सर्वसाक्षी गुणाकरः३०।\nसर्वज्ञः सर्वकर्ता च हर्ता पाता सदोत्सुकः।\nध्वांतपंकामयघ्नश्च दारिद्र्यदुःखनाशनः३१।\nप्रेत्येह च परो बंधुः सर्वज्ञः सर्वलोचनः।\nत्वदृते सर्वलोकानामुपकारी न विद्यते३२।\nआदित्य उवाच-।\nपितामह महाप्राज्ञ विश्वेंद्र विश्वभावक।\nब्रूहि शीघ्रं परं यत्ते करिष्यामि मतं विधे३३।\nब्रह्मोवाच-।\nमयूखस्त्वतिचंडश्च लोकानामतिदुःसहः।\nयथैव मृदुतामेति तथा कुरु सुरेश्वर३४।\nआदित्य उवाच-।\nकिरणाः कोटिकोटिर्मे लोकनाशकराः पराः।\nन चाभीष्टकरा लोके प्रयोगाच्छिन्धि तान्प्रभो३५।\nततो विरिंचिना तूर्णं रविवाक्यवशाद्ध्रुवं।\nआहूय विश्वकर्माणं कृत्वा वज्रमयीं भ्रमि३६।\nचिच्छेद च रवेर्भानून्प्रलयानलसन्निभान्।\nतैरेव रचितं तत्र विष्णोश्चक्रं सुदर्शनम्३७।\nअमोघं यमदंडं च शूलं पशुपतेस्तथा।\nकालस्य च परः खड्गश्शक्तिर्गुरुप्रमोदिनी३८।\nचंडिकायाः परं शस्त्रं विचित्रं शूलकं तथा।\nचक्रे ब्रह्माज्ञया शीघ्रं तेनैव विश्वकर्मणा३९।\nसहस्रकिरणं शिष्टमन्यच्चैव प्रशातितम्।\nअजनोपायभावेन पुनश्च कश्यपान्मुने४०।\nअदितेर्गर्भसंजात आदित्य इति वै स्मृतः।\nअयं चरति विश्वांते मेरुशृंगं भ्रमत्यपि४१।\nसदोर्ध्वं दिनरात्रं च धरण्या लक्षयोजने।\nग्रहाश्चंद्रादयस्तत्र चरंति विधिनोदिताः४२।\nसूरः संचरते मासान्द्वादशद्वादशात्मकः।\nसंक्रमादस्य संक्रांतिः सर्वैरेव प्रतीयते४३।\nतासु यद्वा फलं ब्रूमो लोकानां निखिलं मुने।\nधनुर्मिथुनमीनेषु कन्यायां षडशीतयः४४।\nवृषवृश्चिककुंभेषु सिंहे विष्णुपदी स्मृता।\nतर्पणं चाक्षयं विद्धि दानं देवार्चनं तथा४५।\nषडशीतिसहस्राणि षडशीतौ फलं भवेत्।\nविष्णुपद्यां तु लक्षं तु अयने कोटिकोटकं४६।\nविष्णुपद्यां तु यद्दानमक्षयं परिकीर्तितं।\nदातुर्वदामि सान्निध्यं सदा जन्मनिजन्मनि४७।\nशीते तूलपटीदानान्न दुःखं जायते तनौ।\nतुलादाने तल्पदाने द्वयोरेवाक्षयं फलं४८।\nसर्वोपकरणां शय्यां यो ददाति विमत्सरः।\nवर्णमुख्याय विप्राय स राजपदवीं लभेत्४९।\nतथैवाग्निं जलं दत्वा नदीतीरे पथिप्रगे।\nदत्वा च तैलतांबूलमूर्व्या अधिपतिर्भवेत्५० 1.77.50\nसत्यभावाद्द्विजं नत्वा धनी चाक्षयतां व्रजेत्।\nमाघे मास्यसिते पक्षे पंचदश्यामहर्मुखे५१।\nपितॄंस्तिलजलैरेव तर्पयित्वाक्षयो दिवि।\nसुलक्षणां च गां दत्वा हेमशृंगां मणिप्रभाम्५२।\nरौप्यखुरप्रदेशां च तथा कांस्यसुदोहनाम्।\nएतां दत्वा द्विजाग्र्याय सार्वभौमो भवेन्नृपः५३।\nदत्वान्नाभरणं राजा मंडलेशो धनीश्वरः।\nतिलधेनुं तु यो दद्यात्सर्वोपस्करणान्विताम्५४।\nसप्तजन्मार्जितात्पापान्मुक्तो नाकेऽक्षयो भवेत्।\nभोज्यान्नं ब्राह्मणे दत्वा अक्षयं स्वर्गमश्नुते५५।\nधान्यं वस्त्रं तथा भृत्यं गृहपीठादिकं च यत्।\nयो ददाति द्विजाग्र्याय तं च लक्ष्मीर्न मुंचति५६।\nयत्किंचिद्दीयते दानं स्वल्पं वा यदि वा बहु।\nअक्षयं परलोकेषु युगाद्यासु तथैव च५७।\nयद्वा देवार्चनं स्तोत्रं धर्माख्यानप्रतिश्रवः।\nपुनाति सर्वपापेभ्यो दिवि पूज्यो भवत्यसौ५८।\nतृतीया माघमासस्य सिता मन्वंतरा स्मृता।\nतस्यां यद्दीयते दानं सर्वमक्षयमुच्यते५९।\nधनं भोग्यं तथा राज्यं नाकं कल्पांतरस्थितम्।\nतस्माद्दानं सतां पूजा प्रेत्यानंतफलप्रदा६०।\nमन्वंतरा तु माघे स्यात्सप्तमी या शितीतरा।\nतिथिः पुण्यतमा प्रोक्ता पुराणैरभिरक्षिता६१।\nमाघमासे सिते पक्षे सप्तमी कोटिभास्करा।\nतामुपोष्य नरः पुण्यां मुच्यते नात्र संशयः६२।\nसूर्यग्रहणतुल्या हि शुक्ला माघस्य सप्तमी।\nअरुणोदयवेलायां तस्यां स्नानं महाफलम्६३।\nयच्च तत्र कृतं पापं मया सप्तसु जन्मसु।\nतन्मे रोगं च शोकं च भास्करी हंतु सप्तमी६४।\nजननी सर्वभूतानां सप्तमी सप्तसप्तिके।\nसप्तम्यामुदिते देवि नमस्ते रविमंडले६५।\nअर्कपत्रं यवाः पुष्पं सुगंधं बदरीफलम्।\nतत्पत्रे ताम्रपात्रे वा युक्तमानीय तण्डुलम्६६।\nयज्ञसूत्रं ससिंदूरं दत्वा चार्घं सुशोभनम्।\nसर्वपापं क्षयं याति सप्तजन्मकृतं च यत्६७।\nनरकैः पीड्यते तावद्रोगैः पापैश्च दुःखदैः।\nहविष्यं भोजयेदन्नं शुद्धमातपतंडुलैः६८।\nवर्जयेच्च शिलाघृष्टं शृंगबेरं तु शाककम्।\nकोरदूषकपत्रं च रंभाच्छागीघृतं तथा६९।\nकेशकीटादिकं वर्ज्यमुष्णोदस्नानमेव च।\nअल्पबीजादिकं सर्वं व्रते सूरस्य वर्जयेत्७०।\nअन्यच्च नाचरेत्तत्र धर्मचिंतां विना व्रती।\nसौरव्रतं महापुण्यं पुराणैरभिनंदितम्७१।\nवर्षकोटिसहस्राणि वर्षकोटिशतानि च।\nआदित्यस्य समं भोग्यं लभते दिवि शाश्वतम्७२।\nएवं स्वर्गक्षयादेव राजा भूमौ महाधनी।\nमर्त्यलोके पुराभ्यासात्करोति भास्करव्रतम्७३।\nतथा स्वयं सुखं भोग्यं लभते दिवि शाश्वतम्।\nआरोग्यं संपदं जन्मी भास्करस्य प्रसादतः७४।\nरविवारे भवेद्या च सप्तमी माघशुक्लके।\nमहाजयेति विख्याता अन्यत्र विजया स्मृता७५।\nविजया कोटिलक्षं स्यादनंतं स्यान्महाजया।\nतत्रैकेन व्रतेनैव मुच्यते जन्मबंधनात्७६।\nअश्वरत्नं सुवर्णं च रक्तवस्त्रं च धान्यकम्।\nददाति भास्कर प्रीत्या स्वर्ग मर्त्यपतिः क्रमात्७७।\nएषां भेदं प्रवक्ष्यमि शृणु विप्र यथार्थवत्।\nउत्तमाभरणैर्युक्तं सद्वाहं यो ददाति ह७८।\nसमुद्रैस्सप्तभिर्जुष्टां भूमिमेत्यारिवर्जिताम्।\nलभेद्भवांतरे मर्त्यमेकेनैकाधिपो भवेत्७९।\nअश्वहीनं च पत्रांगं वृषभैर्वाप्यलंकृतम्।\nहेममाषं द्विमाषं वा दक्षिणा विहिता बुधैः८०।\nरत्नभांडं महार्थं च हैमैरेव कृतं च यत्।\nस्वर्णं वा केवलं दत्वा त्रिविष्टपधनेश्वरः८१।\nरक्तवस्त्रं च धान्यं च शक्तितो यः प्रयच्छति।\nस्वर्गोर्व्योरीशतामेति न तं लक्ष्मीर्विमुंचति८२।\nअरोगी सुप्रसन्नात्मा दस्युजेता प्रतापवान्।\nयावत्प्रभासते भानुस्तावत्पूज्यतमो हि सः८३।\nमाघादौ द्वादशींमायां सप्तमीं कारयेत्स तु।\nइहाभीष्टफलं भुक्त्वा सुरैश्चैव प्रपूज्यते८४।\nअर्काङ्गसप्तमी व्रतं कृत्वा च विधिवद्बुधः।\nपापात्पूत इहाभीष्टं संप्राप्य मुक्तिमाप्नुयात्८५।\nलक्षणं च प्रवक्ष्यामि मासि मासि च यो विधिः।\nव्रतस्यास्य प्रसादाच्च सुराणामर्चितो दिवि८६।\nशुक्लपक्षे रविदिने प्रवृत्ते चोत्तरायणे।\nपुंनामधेयनक्षत्रे गृह्णीयात्सप्तमीव्रतम्८७।\nहस्तो मैत्रं तथा पुष्यः श्रवो मृग पुनर्वसु।\nपुंनामधेय नक्षत्राण्येतान्याहुर्मनीषिणः८८।\nपंचम्यामेकभक्तं तु षष्ठ्यां नक्तं प्रकीर्तितम्।\nसप्तम्यामुपवासं च अष्टम्यां पारणं भवेत्८९।\nअर्काग्रं शुचिगोमयं सुमरिचं तोयं फलं चाश्नुते ।\nमूलं नक्तमुपोषणं च विधिवत्कृत्वैकभक्तं तथा।\nक्षीरं वाप्यशनं घृताक्तमिति च प्रोक्ताः क्रमेणामुना।\nकृत्वा वासरसप्तमीं दिनकृतः प्राप्नोत्यभीष्टं फलं९०।\nअर्काग्रं ग्रामात्पूर्वोत्तरदिग्गतार्कविटपस्य शाखाग्रस्थितं।\nविशिष्टं सूक्ष्मपत्रद्वयं सतोयं दन्तैरस्पृष्टं पातव्यं।\nशुचिगोमयं भूमावपतितं मद्याङ्गुष्ठाभ्यां पलमात्रं दन्तैरस्पृष्टं सतोयं पातव्यम्।\nसुमरिचमव्रणमपुरातनं स्थूलमवशुष्कमेकं दन्तैरस्पृष्टं सतोयं पातव्यम्।\nतोयं ब्रह्मपित्रङ्गुलीमूलप्रसरं पातव्यम्फलं खर्जूरनारिकेलानामन्यतमं दंतैरस्पृष्टं पातव्यं घृताक्तमिति चाहारं मयूरडिंभपरिमाणं।\nघृतमपि तत्परिमाणम्९१।\nआत्मनो द्विगुणां छायां यदा कुर्वीत भास्करः।\nतदा नक्तं विजानीयान्न नक्तं निशिभोजनं९२।\nप्रथमं पूजयेद्देवं फलपुष्पादिमंत्रकैः।\nअन्नदानं ततः कुर्याद्विध्युक्तपरिमाणकं९३।\nततो ध्यानम्-।\nसर्वलक्षणसंपूर्णं सर्वाभरणभूषितं।\nद्विभुजं रक्तवर्णं च रक्तपंकजधृत्करं९४।\nतेजोबिंबं बहुजलमध्यस्थं सपरिच्छदं।\nपद्मासनगतं देवं रक्तगंधानुलेपनं९५।\nआदित्यं चिंतयेद्देवं पूजाकाले विशेषतः।\nअथ मंत्रश्चायं-।\nभास्कराय विद्महे सहस्ररश्मये धीमहि तन्नः सूर्यः प्रचोदयात्९६।\nजप्य एष परः प्रोक्तःसप्तम्यां विजयावहः।\nकरवीरैः करंजैश्च रक्तकुंकुमसन्निभैः९७।\nपश्चाच्च पारणा कार्या तथाष्टम्यां विशेषतः।\nअष्टम्यामेव कर्तव्यं नवम्यां नैव पारणं९८।\nव्रते फलं न चाप्नोति नवम्यां पारणे कृते।\nपारणं त्वपराह्णे तु कटुतिक्ताम्लवर्जितं९९।\nतंडुलं शोधयेद्यत्नात्तृणबीजादिकं त्यजेत्।\nमुद्ग माष तिलादीनि घृतं च परिवर्जयेत्१०० 1.77.100\nब्राह्मणान्भोजयेद्भक्त्या शक्तः क्षीरादिहव्यकैः।\nयथाशक्त्यन्नपानैश्च व्यंजनैश्च निरामिषैः१०१।\nविप्राय दक्षिणां दद्याद्विभज्य चानुरूपतः।\nइमामनंतफलदां यः कुर्यात्सप्तमीं नरः१०२।\nसर्वपापप्रशमनीं धनपुत्रविवर्धनीम्।\nमासि मासि द्विजश्रेष्ठ व्रतं कृत्वार्कतुष्टये१०३।\nयः कुर्यात्पारणं भक्त्या सूर्यलोकं स गच्छति।\nकल्पकोटिं वसेत्स्वर्गे ततो याति परां गतिं१०४।\nइदमेव परं गुह्यं भाषितं शंभुना पुरा।\nश्रवणात्सततं तस्य व्रतस्य परिपालनात्।\nश्रावयेद्वापि लोकस्य फलं तुल्यं प्रकीर्तितं१०५।\nइति श्रीपाद्मपुराणे प्रथमे सृष्टिखंडे अर्काङ्गसप्तमीव्रतंनाम।\nसप्तसप्ततितमोऽध्यायः७७।"
  }
]
[
  {
    "text": "पुलस्त्य उवाच।\nक्रोष्टोः शृणु त्वं राजेंद्र वंशमुत्तमपूरुषम्।\nयस्यान्ववाये संभूतो विष्णुर्वृष्णिकुलोद्वहः१।\nक्रोष्टोरेवाभवत्पुत्रो वृजिनीवान्महायशाः।\nतस्य पुत्रोभवत्स्वातिः कुशंकुस्तत्सुतोभवत्२।\nकुशंकोरभवत्पुत्रो नाम्ना चित्ररथोस्य तु।\nशशबिंदुरिति ख्यातश्चक्रवर्ती बभूव ह३।\nअत्रानुवंशश्लोकोयं गीतस्तस्य पुराभवत्।\nशशबिंदोस्तु पुत्राणां शतानामभवच्छतम्४।\nधीमतां चारुरूपाणां भूरिद्रविणतेजसाम्।\nतेषां शतप्रधानानां पृथुसाह्वा महाबलाः५।\nपृथुश्रवाः पृथुयशाः पृथुतेजाः पृथूद्भवः।\nपृथुकीर्तिः पृथुमतो राजानः शशबिंदवः६।\nशंसंति च पुराणज्ञाः पृथुश्रवसमुत्तमम्।\nततश्चास्याभवन्पुत्राः उशना शत्रुतापनः७।\nपुत्रश्चोशनसस्तस्य शिनेयुर्नामसत्तमः।\nआसीत्शिनेयोः पुत्रो यः स रुक्मकवचो मतः८।\nनिहत्य रुक्मकवचो युद्धे युद्धविशारदः।\nधन्विनो विविधैर्बाणैरवाप्य पृथिवीमिमाम्९।\nअश्वमेधे ऽददाद्राजा ब्राह्मणेभ्यश्च दक्षिणां।\nजज्ञे तु रुक्मकवचात्परावृत्परवीरहा१०।\nतत्पुत्रा जज्ञिरे पंच महावीर्यपराक्रमाः।\nरुक्मेषुः पृथुरुक्मश्च ज्यामघः परिघो हरिः११।\nपरिघं च हरिं चैव विदेहे स्थापयत्पिता।\nरुक्मेषुरभवद्राजा पृथुरुक्मस्तथाश्रयः१२।\nताभ्यां प्रव्राजितो राज्याज्ज्यामघोवसदाश्रमे।\nप्रशांतश्चाश्रमस्थस्तु ब्राह्मणेन विबोधितः१३।\nजगाम धनुरादाय देशमन्यं ध्वजी रथी।\nनर्मदातट एकाकी केवलं वृत्तिकर्शितः१४।\nऋक्षवंतं गिरिं गत्वा मुक्तमन्यैरुपाविशत्।\nज्यामघस्याभवद्भार्या शैब्या परिणता सती१५।\nअपुत्रोप्यभवद्राजा भार्यामन्यामचिंतयन्।\nतस्यासीद्विजयो युद्धे तत्र कन्यामवाप्य सः१६।\nभार्यामुवाच संत्रासात्स्नुषेयं ते शुचिस्मिते।\nएवमुक्त्वाब्रवीदेनं कस्य केयं स्नुषेति वै१७।\nराजोवाच।\nयस्ते जनिष्यते पुत्रस्तस्य भार्या भविष्यति।\nतस्याः सा तपसोग्रेण कन्यायाः संप्रसूयत१८।\nपुत्रं विदर्भं सुभगं शैब्या परिणता सती।\nराजपुत्र्यां तु विद्वांसौ स्नुषायां क्रथकौशिकौ१९।\nलोमपादं तृतीयं तु पुत्रं परमधार्मिकम्।\nपश्चाद्विदर्भो जनयच्छूरं रणविशारदम्२०।\nलोमपादात्मजो बभ्रुर्धृतिस्तस्य तु चात्मजः।\nकौशिकस्यात्मजश्चेदिस्तस्माच्चैद्यनृपाः स्मृताः२१।\nक्रथो विदर्भपुत्रो यः कुंतिस्तस्यात्मजोभवत्।\nकुंतेर्धृष्टस्ततो जज्ञे धृष्टात्सृष्टः प्रतापवान्२२।\nसृष्टस्य पुत्रो धर्मात्मा निवृत्तिः परवीरहा।\nनिवृत्तिपुत्रो दाशार्हो नाम्ना स तु विदूरथः२३।\nदाशार्हपुत्रो भीमस्तु भीमाज्जीमूत उच्यते।\nजीमूतपुत्रो विकृतिस्तस्यभीमरथः सुतः२४।\nअथ भीमरथस्यापि पुत्रो नवरथः किल।\nतस्य चासीद्दशरथः शकुनिस्तस्य चात्मजः२५।\nतस्मात्करंभस्तस्माच्च देवरातो बभूव ह।\nदेवक्षत्रोभवद्राजा देवरातान्महायशाः२६।\nदेवगर्भसमो जज्ञे देवक्षत्रस्य नंदनः।\nमधुर्नाममहातेजा मधोः कुरुवशः स्मृतः२७।\nआसीत्कुरुवशात्पुत्रः पुरुहोत्रः प्रतापवान्।\nअंशुर्जज्ञेथ वैदर्भ्यां द्रवंत्यां पुरुहोत्रतः२८।\nवेत्रकी त्वभवद्भार्या अंशोस्तस्यां व्यजायत।\nसात्वतः सत्वसंपन्नः सात्वतान्कीर्तिवर्द्धनः२९।\nइमां विसृष्टिं विज्ञाय ज्यामघस्य महात्मनः।\nप्रजावानेति सायुज्यं राज्ञः सोमस्य धीमतः३०।\nसात्वतान्सत्वसंपन्ना कौसल्या सुषुवे सुतान्।\nतेषां सर्गाश्च चत्वारो विस्तरेणैव तान्शृणु३१।\nभजमानस्य सृंजय्यां भाजनामा सुतोभवत्।\nसृंजयस्य सुतायां तु भाजकास्तु ततोभवन्३२।\nतस्य भाजस्य भार्ये द्वे सुषुवाते सुतान्बहून्।\nनेमिं चकृकणं चैव वृष्णिं परपुरंजयं३३।\nते भाजकाः स्मृता यस्माद्भजमानाद्वि जज्ञिरे।\nदेवावृधः पृथुर्नाम मधूनां मित्रवर्द्धनः३४।\nअपुत्रस्त्वभवद्राजा चचार परमं तपः।\nपुत्रः सर्वगुणोपेतो मम भूयादिति स्पृहन्३५।\nसंयोज्य कृष्णमेवाथ पर्णाशाया जलं स्पृशन्।\nसा तोयस्पर्शनात्तस्य सांनिध्यं निम्नगा ह्यगात्३६।\nकल्याणं चरतस्तस्य शुशोच निम्नगाततः।\nचिंतयाथ परीतात्मा जगामाथ विनिश्चयम्३७।\nभूत्वा गच्छाम्यहं नारी यस्यामेवं विधः सुतः।\nजायेत तस्मादद्याहं भवाम्यस्य सुतप्रदा३८।\nअथ भूत्वा कुमारी सा बिभ्रती परमं वपुः।\nज्ञापयामास राजानं तामियेष नृपस्ततः३९।\nअथसानवमेमासिसुषुवेसरितांवरा।\nपुत्रं सर्वगुणोपेतं बभ्रुं देवावृधात्परम्४०।\nअत्र वंशे पुराणज्ञा ब्रुवंतीति परिश्रुतम्।\nगुणान्देवावृधस्याथ कीर्त्तयंतो महात्मनः४१।\nबभ्रुः श्रेष्ठो मनुष्याणां देवैर्देवावृधः समः।\nषष्टिः शतं च पुत्राणां सहस्राणि च सप्ततिः४२।\nएतेमृतत्वं संप्राप्ता बभ्रोर्देवावृधादपि।\nयज्ञदानतपोधीमान्ब्रह्मण्यस्सुदृढव्रतः४३।\nरूपवांश्च महातेजा भोजोतोमृतकावतीम्।\nशरकान्तस्य दुहिता सुषुवे चतुरः सुतान्४४।\nकुकुरं भजमानं च श्यामं कंबलबर्हिषम्।\nकुकुरस्यात्मजो वृष्टिर्वृष्टेस्तु तनयो धृतिः४५।\nकपोतरोमा तस्यापि तित्तिरिस्तस्य चात्मजः।\nतस्यासीद्बहुपुत्रस्तु विद्वान्पुत्रो नरिः किल४६।\nख्यायते तस्य नामान्यच्चंदनोदकदुंदुभिः।\nअस्यासीदभिजित्पुत्रस्ततो जातः पुनर्वसुः४७।\nअपुत्रोह्यभिजित्पूर्वमृषिभिः प्रेरितो मुदा।\nअश्वमेधंतुपुत्रार्थमाजुहावनरोत्तमः४८।\nतस्य मध्ये विचरतः सभामध्यात्समुत्थितः।\nअन्धस्तु विद्वान्धर्मज्ञो यज्ञदाता पुनर्वसुः४९।\nतस्यासीत्पुत्रमिथुनं वसोश्चारिजितः किल।\nआहुकश्चाहुकी चैव ख्याता मतिमतां वर५० 1.13.50।\nइमांश्चोदाहरंत्यत्र श्लोकांश्चातिरसात्मकान्।\nसोपासंगानुकर्षाणां तनुत्राणां वरूथिनाम्५१।\nरथानां मेघघोषाणां सहस्राणि दशैव तु।\nनासत्यवादिनो भोजा नायज्ञा नासहस्रदाः५२।\nनाशुचिर्नाप्यविद्वांसो न भोजादधिकोभवत्।\nआहुकां तमनुप्राप्त इत्येषोन्वय उच्यते५३।\nआहुकश्चाप्यवंतीषु स्वसारं चाहुकीं ददौ।\nआहुकस्यैव दुहिता पुत्रौ द्वौ समसूयत५४।\nदेवकं चोग्रसेनं च देवगर्भसमावुभौ।\nदेवकस्य सुताश्चैव जज्ञिरे त्रिदशोपमाः५५।\nदेववानुपदेवश्च सुदेवो देवरक्षितः।\nतेषां स्वसारः सप्तैव वसुदेवाय ता ददौ५६।\nदेवकी श्रुतदेवा च यशोदा च श्रुतिश्रवा।\nश्रीदेवा चोपदेवा च सुरूपा चेति सप्तमी५७।\nनवोग्रसेनस्य सुताः कंसस्तेषां च पूर्वजः।\nन्यग्रोधस्तु सुनामा च कंकः शंकुः सुभूश्च यः५८।\nअन्यस्तु राष्ट्रपालश्च बद्धमुष्टिः समुष्टिकः।\nतेषां स्वसारः पंचासन्कंसा कंसवती तथा५९।\nसुरभी राष्ट्रपाली च कंका चेति वरांगनाः।\nउग्रसेनः सहापत्यो व्याख्यातः कुकुरोद्भवः६०।\nभजमानस्य पुत्रोभूद्रथिमुख्यो विदूरथः।\nराजाधिदेवः शूरश्च विदूरथसुतोभवत्६१।\nराजाधिदेवस्य सुतौ जज्ञाते वीरसंमतौ।\nक्षत्रव्रतेतिनिरतौ शोणाश्वः श्वेतवाहनः६२।\nशोणाश्वस्य सुताः पंच शूरा रणविशारदाः।\nशमी च राजशर्मा च निमूर्त्तः शत्रुजिच्छुचिः६३।\nशमीपुत्रः प्रतिक्षत्रः प्रतिक्षत्रस्य चात्मजः।\nप्रतिक्षत्रसुतो भोजो हृदीकस्तस्य चात्मजः।\nहृदीकस्याभवन्पुत्रा दश भीमपराक्रमाः६४।\nकृतवर्माग्रजस्तेषां शतधन्वा च सत्तमः।\nदेवार्हश्च सुभानुश्च भीषणश्च महाबलः६५।\nअजातश्च विजातश्च करकश्च करंधमः।\nदेवार्हस्य सुतो विद्वान्जज्ञे कंबलबर्हिषः६६।\nअसमौजास्ततस्तस्य समौजाश्च सुतावुभौ।\nअजातपुत्रस्य सुतौ प्रजायेते समौजसौ६७।\nसमौजः पुत्रा विख्यातास्त्रयः परमधार्मिकाः।\nसुदंशश्च सुवंशश्च कृष्ण इत्यनुनामतः६८।\nअंधकानामिमं वंशं यः कीर्तयति नित्यशः।\nआत्मनो विपुलं वंशं प्रजामाप्नोत्ययं ततः६९।\nगांधारी चैव माद्री च क्रोष्टोर्भार्ये बभूवतुः।\nगांधारी जनयामास सुनित्रं मित्रवत्सलम्७०।\nमाद्री युधाजितं पुत्रं ततो वै देवमीढुषं।\nअनमित्रं शिनिं चैव पंचात्र कृतलक्षणाः७१।\nअनमित्रसुतो निघ्नो निघ्नस्यापि च द्वौ सुतौ।\nप्रसेनश्च महावीर्यः शक्तिसेनश्च तावुभौ७२।\nस्यमंतकं प्रसेनस्य मणिरत्नमनुत्तमं।\nपृथिव्यां मणिरत्नानां राजेति समुदाहृतम्७३।\nहृदि कृत्वा सुबहुशो मणिं तं स व्यराजत।\nमणिरत्नं ययाचेथ राजार्थं शौरिरुत्तमम्७४।\nगोविंदश्च न तं लेभे शक्तोपि न जहार सः।\nकदाचिन्मृगयां यातः प्रसेनस्तेन भूषितः७५।\nबिले शब्दं स शुश्राव कृतं सत्त्वेन केनचित्।\nततः प्रविश्य स बिलं प्रसेनो ह्यृक्षमासदत्७६।\nऋक्षः प्रसेनं च तथा ऋक्षं चापि प्रसेनजित्।\nआसाद्य युयुधाते तौ परस्परजयेच्छया७७।\nहत्वा ऋक्षः प्रसेनं च ततस्तं मणिमाददात्।\nप्रसेनं तु हतं श्रुत्वा गोविंदः परिशंकितः७८।\nसत्राजित्रा तु तद्भ्रात्रा यादवैश्च तथापरैः।\nगोविंदेन हतो नूनं प्रसेनो मणिकारणात्७९।\nप्रसेनस्तु गतोरण्यं मणिरत्नेन भूषितः।\nतं दृष्ट्वा निजघानाथ न त्यजन्तं स्यमंतकम्८०।\nजघानैवाप्रदानेन शत्रुभूतं च केशवः।\nइति प्रवादस्सर्वत्र ख्यातस्सत्राजिता कृतः८१।\nअथ दीर्घेण कालेन मृगयां निर्गतः पुनः।\nयदृच्छया च गोविंदो बिलाभ्याशमथागमत्८२।\nततश्शब्दं यथापूर्वं स चक्रे ऋक्षराड्बली।\nशब्दं श्रुत्वा तु गोविंदः खङ्गपाणिः प्रविश्य च८३।\nअपश्यज्जांबवंतं च ऋक्षराजं महाबलं।\nततस्तूर्णं हृषीकेशस्तमृक्षमतिरंहसा८४।\nजांबवंतं स जग्राह क्रोधसंरक्तलोचनः।\nदृष्ट्वा चैनं तथा विष्णुं कर्मभिर्वैष्णवीं तनुं८५।\nतुष्टाव ऋक्षराजोपि विष्णुसूक्तेन सत्वरं।\nततस्तु भगवांस्तुष्टो वरेण समरोचयत्८६।\nजाम्बवानुवाच।\nइष्टं चक्रप्रहारेण त्वत्तो मे मरणं शुभम्।\nकन्या चेयं मम सुता भर्त्तारं त्वामवाप्नुयात्८७।\nयोयं मणिः प्रसेनात्तु हत्वा चैवाप्तवानहम्।\nस त्वया गृह्यतां नाथ मणिरेषोऽत्र वर्त्तते८८।\nइत्युक्तो जांबवंतं वै हत्वा चक्रेण केशवः।\nकृतकार्यो महाबाहुः कन्यां चैवाददौ तदा८९।\nततः सत्राजिते चैतन्मणिरत्नं स वै ददौ।\nयल्लब्धमृक्षराजाच्च सर्वयादवसन्निधौ९०।\nतेन मिथ्याप्रवादेन संतप्तोयं जनार्दनः।\nततस्ते यादवाः सर्वे वासुदेवमथाब्रुवन्९१।\nअस्माकं मनसि ह्यासीत्प्रसेनस्तु त्वया हतः।\nएकैकस्यास्तु सुंदर्यो दश सत्राजितः सुताः९२।\nसत्योत्पन्नास्सुतास्तस्य शतमेकं च विश्रुताः।\nविख्याताश्च महावीर्या भंगकारश्च पूर्वजः९३।\nसत्या व्रतवती स्वप्ना भंगकारस्य पूर्वजा।\nसुषुवुस्ताः कुमारांश्च शिनीवालः प्रतापवान्९४।\nअभंगो युयुधानश्च शिनिस्तस्यात्मजोभवत्।\nतस्माद्युगंधरः पुत्राश्शतं तस्य प्रकीर्तिताः९५।\nअनमित्राह्वयो यो वै विख्यातो वृष्णिवंशजः।\nअनमित्रात्शिनिर्जज्ञे कनिष्ठो वृष्णिनंदनः९६।\nअनमित्राच्च संजज्ञे वृष्णिवीरो युधाजितः।\nअन्यौ च तनयौ वीरा वृषभश्चित्र एव च९७।\nऋषभः काशिराजस्य सुतां भार्यामनिंदितां।\nजयंतश्च जयंतीं च शुभां भार्यामविंदत९८।\nजयंतस्य जयंत्यां वै पुत्रः समभवत्ततः।\nसदा यज्वातिधीरश्च श्रुतवानतिथिप्रियः९९।\nअक्रूरः सुषुवे तस्मात्सुदक्षो भूरिदक्षिणः।\nरत्नकन्या च शैब्या च अक्रूरस्तामवाप्तवान्१०० 1.13.100।\nपुत्रानुत्पादयामास एकादशमहाबलान्।\nउपलंभं सदालंभमुत्कलं चार्य्यशैशवं१०१।\nसुधीरं च सदायक्षं शत्रुघ्नं वारिमेजयं।\nधर्मदृष्टिं च धर्मं च सृष्टिमौलिं तथैव च१०२।\nसर्वे च प्रतिहर्तारो रत्नानां जज्ञिरे च ते।\nअक्रूराच्छूरसेनायां सुतौ द्वौ कुलनंदनौ१०३।\nदेववानुपदेवश्च जज्ञाते देवसंमतौ।\nअश्विन्यां त्रिचतुः पुत्राः पृथुर्विपृथुरेव च१०४।\nअश्वग्रीवो श्वबाहुश्च सुपार्श्वक गवेषणौ।\nरिष्टनेमिः सुवर्चा च सुधर्मा मृदुरेव च१०५।\nअभूमिर्बहुभूमिश्च श्रविष्ठा श्रवणे स्त्रियौ।\nइमां मिथ्याभिशप्तिं यो वेद कृष्णस्य बुद्धिमान्१०६।\nन स मिथ्याभिशापेन अभिगम्यश्च केनचित्।\nएक्ष्वाकी सुषुवे पुत्रं शूरमद्भुतमीढुषम्१०७।\nमीढुषा जज्ञिरे शूरा भोजायां पुरुषा दश।\nवसुदेवो महाबाहुः पूर्वमानकदुंदुभिः१०८।\nदेवभागस्तथा जज्ञे तथा देवश्रवाः पुनः।\nअनावृष्टिं कुनिश्चैव नंदिश्चैव सकृद्यशाः१०९।\nश्यामः शमीकः सप्ताख्यः पंच चास्य वरांगनाः।\nश्रुतकीर्तिः पृथा चैव श्रुतदेवी श्रुतश्रवाः११०।\nराजाधिदेवी च तथा पंचैता वीरमातरः।\nवृद्धस्य श्रुतदेवी तु कारूषं सुषुवे नृपम्१११।\nकैकेयाच्छ्रुतकीर्तेस्तु जज्ञे संतर्दनो नृपः।\nश्रुतश्रवसि चैद्यस्य सुनीथः समपद्यत११२।\nराजाधिदेव्याः संभूतो धर्माद्भयविवर्जितः।\nशूरः सख्येन बद्धोसौ कुंतिभोजे पृथां ददौ११३।\nएवं कुंती समाख्या च वसुदेवस्वसा पृथा।\nकुंतिभोजोददात्तां तु पांडोर्भार्यामनिंदिताम्११४।\nपाण्ड्वर्थेसूत देवी सा देवपुत्रान्महारथान्।\nधर्माद्युधिष्ठिरो जज्ञे वाताज्जज्ञे वृकोदरः११५।\nइंद्राद्धनंजयश्चैव शक्रतुल्यपराक्रमः।\nयोऽसौ त्रिपुरुषाज्जातस्त्रिभिरंशैर्महारथः११६।\nदेवकार्यकरश्चैव सर्वदानवसूदनः।\nअवध्याश्चापि शक्रस्य दानवा येन घातिताः११७।\nस्थापितस्स तु शक्रेण लब्धवर्चास्त्रिविष्टपे।\nमाद्रवत्यां तु जनितावश्विनाविति नः श्रुतम्११८।\nनकुलः सहदेवश्च रूपसत्वगुणान्वितौ।\nरोहिणी पौरवी नाम भार्या चानकदुंदुभेः११९।\nलेभे चेष्टं सुतं रामं सारणं च रणप्रियम्।\nदुर्धरं दमनं चैव पिंडारकमहाहनुं१२०।\nअथ मायात्वमावास्या देवकी या भविष्यति।\nतस्यां जज्ञे महाबाहुः पूर्वं तु स प्रजापतिः१२१।\nअनुजाताभवत्कृष्णा सुभद्रा भद्रभाषिणी।\nविजयो रोचमानस्तु वर्धमानश्च देवलः१२२।\nएते सर्वे महात्मान उपदेव्यां प्रजज्ञिरे।\nअगावहं महात्मानं बृहद्देवी व्यजायत१२३।\nबृहद्देव्यां स्वयं जज्ञे मन्दको नाम नामतः।\nसप्तमं देवकी पुत्रं रेमंतं सषुवे सुतम्१२४।\nगवेषणं महाभागं संग्रामेष्वपराजितम्।\nश्रुतदेव्या विहारे तु वने विचरता पुरा१२५।\nवैश्यायां समधाच्छौरिः पुत्रं कौशिकमग्रजम्।\nश्रुतंधरा तु राज्ञी तु सौरगंधपरिग्रहः१२६।\nपुत्रं च कपिलं चैव वसुदेवात्मजो बली।\nजनानां च विषादोभूत्प्रथमः स धनुर्द्धरः१२७।\nसौभद्रश्चाभवश्चैव महासत्वौ बभूवतुः।\nदेवभागसुतश्चापि प्रस्तावः स बुधः स्मृतः१२८।\nपण्डितं प्रथमं बाहु देवश्रवसमुत्तमम्।\nइक्ष्वाकुकुलतो यस्य मनस्विन्या यशस्विनी१२९।\nनिवृत्तशत्रुः शत्रुघ्नः श्रद्धा तस्मादजायत।\nगंडूषायामपत्यानि कृष्णस्तुष्टः शतं ददौ१३०।\nस चंद्रं तु महाभागं वीर्यवंतं महाबलम्।\nरंतिपालश्च रंतिश्च नंदनस्य सुतावुभौ१३१।\nशमीकपुत्राश्चत्वारो विक्रांताः सुमहाबलाः।\nविरजश्च धनुश्चैव व्योमस्तस्य स सृंजयः१३२।\nअनपत्योभवद्व्योमः सृंजयस्य धनंजयः।\nयो जायमानो भोजत्वं राजर्षित्वमवाप्तवान्१३३।\nकृष्णस्य जन्माभ्युदयं यः कीर्तयति नित्यशः।\nशृणोति वा नरो नित्यं सर्वपापैः प्रमुच्यते१३४।\nअथ देवो महादेवः पूर्वं कृष्णः प्रजापतिः।\nविहारार्थं स देवोसौ मानुषेष्वप्यजायत१३५।\nदेवक्यां वसुदेवेन तपसा पुष्करेक्षणः।\nचतुर्बाहुस्तु संजातो दिव्यरूपो जनाश्रयः१३६।\nश्रीवत्सलक्षणं देवं दृष्ट्वा देवैः सलक्षणम्।\nउवाच वसुदेवस्तं रूपं संहर वै प्रभो१३७।\nभीतोहं देव कंसस्य ततस्त्वेतद्ब्रवीमि ते।\nमम पुत्रा हतास्तेन श्रेष्ठाः षड्भीमविक्रमाः१३८।\nवसुदेववचः श्रुत्वा रूपं संहरदच्युतः।\nअनुज्ञाप्य तु तं शौरिर्नन्दगोपगृहेनयत्१३९।\nदत्वा तं नंदगोपाय रक्ष्यतामिति चाब्रवीत्।\nअतस्तुसर्वकल्याणं यादवानां भविष्यति१४०।\nअयं तु गर्भो देवक्या यावत्कंसं हनिष्यति।\nतावत्पृथिव्यां भविता क्षेमो भारावहः परम्१४१।\nये वै दुष्टास्तु राजानस्तांस्तु सर्वान्हनिष्यति।\nकौरवाणां रणे भूते सर्वक्षत्रसमागमे१४२।\nसारथ्यमर्जुनस्यायं स्वयं देवः करिष्यति।\nनिःक्षत्रियां धरां कृत्वा भोक्ष्यते शेषतां गताम्१४३।\nसर्वं यदुकुलं चैव देवलोकं नयिष्यति।\nभीष्म उवाच।\nक एष वसुदेवस्तु देवकी का यशस्विनी१४४।\nनंदगोपश्च कश्चैव यशोदा का महाव्रता।\nया विष्णुं पोषितवती यां स मातेत्यभाषत१४५।\nया गर्भं जनयामास या चैनं समवर्द्धयत्।\nपुलस्त्य उवाच।\nपुरुषः कश्यपश्चासावदितिस्तत्प्रिया स्मृता१४६।\nकश्यपो ब्रह्मणोंशस्तु पृथिव्या अदितिस्तथा।\nनंदो द्रोणस्समाख्यातो यशोदाथ धराभवत्१४७।\nअथकामान्महाबाहुर्देवक्याः समपूरयत्।\nये तया कांक्षिताः पूर्वमजात्तस्मान्महात्मनः१४८।\nअचिरं स महादेवः प्रविष्टो मानुषीं तनुं।\nमोहयन्सर्वभूतानि योगाद्योगी समाययौ१४९।\nनष्टे धर्मे तथा यज्ञे विष्णुर्वृष्णिकुले विभुः।\nकर्तुं धर्मव्यवस्थानमसुराणां प्रणाशनम्१५० 1.13.150।\nरुक्मिणी सत्यभामा च सत्या नाग्निजिती तथा।\nसुमित्रा च तथा शैब्या गांधारी लक्ष्मणा तथा१५१।\nसुभीमा च तथा माद्री कौशल्या विजया तथा।\nएवमादीनि देवीनां सहस्राणि च षोडश१५२।\nरुक्मिणी जनयामास पुत्रान्शृणु विशारदान्।\nचारुदेष्णं रणेशूरं प्रद्युम्नञ्च महाबलम्१५३।\nसुचारुं चारुभद्रञ्च सदश्वं ह्रस्वमेव च।\nसप्तमञ्चारुगुप्तञ्च चारुभद्रञ्च चारुकं१५४।\nचारुहासं कनिष्ठञ्च कन्याञ्चारुमतीं तथा।\nजज्ञिरे सत्यभामाया भानुर्भीमरथः क्षणः१५५।\nरोहितो दीप्तिमांश्चैव ताम्रबंधो जलंधमः।\nचतस्रो जज्ञिरे तेषां स्वसारश्च यवीयसीः१५६।\nजांबवत्याः सुतो जज्ञे सांबश्चैवातिशोभनः।\nसौरशास्त्रस्य कर्त्ता वै प्रतिमा मंदिरस्य च१५७।\nमूलस्थाने निवेशश्च कृतस्तेन महात्मना।\nतुष्टेन देवदेवेन कुष्ठरोगो विनाशितः१५८।\nसुमित्रं चारुमित्रं च मित्रविंदा व्यजायत।\nमित्रबाहुः सुनीथश्च नाग्नजित्यां बभूवतुः१५९।\nएवमादीनि पुत्राणांसहस्राणि निशामय।\nअशीतिश्च सहस्राणां वासुदेवसुतास्तथा१६०।\nप्रद्युम्नस्य च दायादो वैदर्भ्यां बुद्धिसत्तमः।\nअनिरुद्धो रणे योद्धा जज्ञेस्य मृगकेतनः१६१।\nकाम्या सुपार्श्वतनया सांबाल्लेभे तरस्विनम्।\nसत्त्वप्रकृतयो देवाः पराः पंच प्रकीर्तिताः१६२।\nतिस्रः कोट्यः प्रवीराणां यादवानां महात्मनां।\nषष्टिः शतसहस्राणि वीर्यवंतो महाबलाः१६३।\nदेवांशाः सर्व एवेह उत्पन्नास्ते महौजसः।\nदैवासुरे हता ये वा असुरास्तु महाबलाः१६४।\nइहोत्पन्ना मनुष्येषु बाधंते सर्वमानवान्।\nतेषामुद्धरणार्थाय उत्पन्ना यादवे कुले१६५।\nकुलानां शतमेकं च यादवानां महात्मनाम्।\nविष्णुस्तेषां प्रणेता च प्रभुत्वे च व्यवस्थितः१६६।\nनिदेशस्थायिनस्तस्य ऋद्ध्यंते सर्वयादवाः।\nभीष्म उवाच।\nसप्तर्षयः कुबेरश्च यक्षो मणिधरस्तथा१६७।\nसात्यकिर्नारदश्चैव शिवो धन्वंतरिस्तथा।\nआदिदेवस्तथाविष्णुरेभिस्तु सह दैवतैः१६८।\nकिमर्थं सहसंभूताः सुरसम्भूतयः क्षितौ।\nभविष्याः कति वा चास्य प्रादुर्भावा महात्मनः१६९।\nसर्वक्षेत्रेषु सर्वेषु किमर्थमिह जायते।\nयदर्थमिह संभूतो विष्णुर्वृष्ण्यंधके कुले१७०।\nपुनःपुनर्मनुष्येषु तन्मे त्वं ब्रूहि पृच्छतः।\nपुलस्त्य उवाच।\nशृणु भूप प्रवक्ष्यामि रहस्यातिरहस्यकम्।\nयथा दिव्यतनुर्विष्णुर्मानुषेष्विह जायते१७१।\nयुगांते तु परावृत्ते काले प्रशिथिले प्रभुः।\nदेवासुरमनुष्येषु जायते हरिरीश्वरः१७२।\nहिरण्यकशिपुर्दैत्यस्त्रैलोक्यस्य प्रशासिता।\nबलिनाधिष्ठिते चैव पुनर्लोकत्रये क्रमात्१७३।\nसख्यमासीत्परमकं देवानामसुरैः सह।\nयुगाख्या दश संपूर्णा आसीदव्याकुलं जगत्१७४।\nनिदेशस्थायिनश्चापि तयोर्देवासुरा स्वयं।\nबद्धो बलिर्विमर्दोयं सुसंवृत्तः सुदारुणः१७५।\nदेवानामसुराणां च घोरः क्षयकरो महान्।\nकर्तुं धर्मव्यवस्थां च जायते मानुषेष्विह१७६।\nभृगोः शापनिमित्तं तु देवासुरकृते तदा।\nभीष्म उवाच।\nकथं देवासुरकृते हरिर्देहमवाप्तवान्१७७।\nदैवासुरं यथावृत्तं तन्मे कथय सुव्रत।\nपुलस्त्य उवाच।\nतेषां जयनिमित्तं वै संग्रामा स्युः सुदारुणाः१७८।\nअवतारा दशद्वौ च शुद्धा मन्वंतरे स्मृताः।\nनामधेयं समासेन शृणु तेषां विवक्षितम्१७९।\nप्रथमो नारसिंहस्तु द्वितीयश्चापि वामनः।\nतृतीयस्तु वराहश्च चतुर्थोऽमृतमंथनः१८०।\nसंग्रामः पंचमश्चैव सुघोरस्तारकामयः।\nषष्ठो ह्याडीबकाख्यश्च सप्तमस्त्रैपुरस्तथा१८१।\nअष्टमश्चांधकवधो नवमो वृत्रघातनः।\nध्वजश्च दशमस्तेषां हालाहलस्ततः परं१८२।\nप्रथितो द्वादशस्तेषां घोरः कोलाहलस्तथा।\nहिरण्यकशिपुर्दैत्यो नरसिंहेन सूदितः१८३।\nवामनेन बलिर्बद्धस्त्रैलोक्याक्रमणे पुरा।\nहिरण्याक्षो हतो द्वंद्वे प्रतिवादे तु दैवतैः१८४।\nदंष्ट्रया तु वराहेण समुद्रस्थो द्विधा कृतः।\nप्रह्लादो निर्जितो युद्धे इंद्रेणामृतमंथने१८५।\nविरोचनस्तु प्राह्लादिर्नित्यमिन्द्रवधोद्यतः।\nइंद्रेणैव च विक्रम्य निहतस्तारकामये१८६।\nअशक्नुवत्सु देवेषु त्रिपुरं सोढुमासुरम्।\nमोहयित्वाऽमृते पीते गोरूपेणासुरारिणा१८७।\nनासन्जीवयितुं शक्या भूयो भूयोमृतासुराः।\nनिहता दानवाः सर्वे त्रैलोक्ये त्र्यंबकेण तु१८८।\nअसुराश्च पिशाचाश्च दानवाश्चांधके वधे।\nहता देवमनुष्यैस्ते पितृभिश्चैव सर्वशः१८९।\nसंपृक्तो दानवैर्वृत्रो घोरे कोलाहले हतः।\nतदा विष्णुसहायेन महेंद्रेण निपातितः१९०।\nहतस्ततो महेंद्रेण मायाछन्नस्तु योगवित्।\nवज्रेण क्षणमाविश्य विप्रचित्तिः सहानुगः१९१।\nदैत्याश्च दानवाश्चैव संयुताः कृत्स्नशस्तु ते।\nएते दैवाऽसुरावृत्ताः संग्रामाद्वा दशैव तु१९२।\nदेवासुरक्षयकराः प्रजानां च हिताय वै।\nहिरण्यकशिपू राजा वर्षाणामर्बुदं बभौ१९३।\nद्विसप्ततिं तथान्यानि नियुतान्यधिकानि तु।\nअशीति च सहस्राणि त्रैलोक्यैश्वर्यवानभूत्१९४।\nपर्यायेण तु राजाभूद्बलिर्वर्षार्बुदं पुनः।\nषष्ठिं चैव सहस्राणि नियुतानि च विंशतिं१९५।\nबलिराज्याधिकारे तु यावत्कालश्च कीर्तितः।\nतावत्कालं तु प्रह्लादो निर्वृतो ह्यसुरैः सह१९६।\nजयार्थमेते विज्ञेया असुराणां महौजसः।\nत्रैलोक्यमिदमव्यग्रं महेंद्रेणानुपाल्यते१९७।\nअसम्पन्नमिदं सर्वं यावद्वर्षायुतं पुनः।\nपर्यायेणैव सम्प्राप्ते त्रैलोक्यं पाकशासने१९८।\nततोऽसुरान्परित्यज्य यज्ञो देवानगच्छत।\nयज्ञे देवानथ गते दितिजाः काव्यमब्रुवन्१९९।\nदैत्या ऊचुः-।\nहृतं मघवता राज्यं त्यक्त्वा यज्ञः सुरान्गतः।\nस्थातुं न शुक्नुमो ह्यत्र प्रविशामो रसातलम्२०० 1.13.200।\nएवमुक्तोब्रवीदेतान्विषण्णान्सांत्वयन्गिरा।\nमा भैष्ट धारयिष्यामि तेजसा स्वेन वोऽसुराः२०१।\nमंत्राश्चौषधयश्चैव धरायां यत्तु वर्तते।\nमयि तिष्ठति तत्सर्वं पादमात्रं सुरेषु वै२०२।\nतत्सर्वं च प्रदास्यामि युष्मदर्थे धृतं मया।\nततो देवास्तुतान्दृष्ट्वा धृतान्काव्येन धीमता२०३।\nअमंत्रयंत देवा वै संविग्नास्तज्जिघृक्षया।\nकाव्यो ह्येष इदं सर्वं व्यावर्तयति नो बलात्२०४।\nसाधु गच्छामहे तूर्णं यावन्न च्यावयेत वै।\nप्रसह्य जित्वा शिष्टांस्तु पातालं प्रापयामहे२०५।\nततो देवास्तु संरब्धा दानवानुपसृत्य ह।\nततस्ते वध्यमानास्तैः काव्यमेवाभिदुद्रुवुः२०६।\nततः काव्यस्तु तान्दृष्ट्वा तूर्णं देवैरभिद्रुतान्।\nरक्षाकार्येण संहृत्य देवेभ्यस्तान्सुरार्दितान्२०७।\nकाव्यं दृष्ट्वा स्थितं देवा निर्विशंकास्तु ते जहुः।\nततः काव्योनुचिंत्याथ ब्रह्मणो वचनं हितम्२०८।\nतानुवाच ततः काव्यः पूर्ववृत्तमनुस्मरन्।\nत्रैलोक्यं वो हृतं सर्वं वामनेन त्रिभिः क्रमैः२०९।\nबलिर्बद्धो हतो जंभो निहतश्च विरोचनः।\nमहासुरा द्वादशसु संग्रामेषु सुरैर्हताः२१०।\nतैस्तैरुपायैर्भूयिष्ठा निहतास्तु प्रधानतः।\nकेचिच्छिष्टाश्च यूयं वै युद्धं नास्तीति मे मतम्२११।\nनीतयो वो विधातव्या उपासे कालपर्ययात्।\nयास्याम्यहं महादेवं मंत्रार्थं विजयावहम्२१२।\nअप्रतीपांस्ततो देवान्मंत्रान्प्राप्य महेश्वरात्।\nयोत्स्यामहे पुनर्देवैस्ततः प्राप्स्यथ वै जयम्२१३।\nततस्ते कृतसंवादा देवानूचुस्तदासुराः।\nन्यस्तशस्त्रा वयं सर्वे निःस्सन्नाहा रथैर्विना२१४।\nवयं तपश्चरिष्यामः संवृता वल्कलैस्तथा।\nदेवास्तेषां वचः श्रुत्वा सत्याभिव्याहृतं ततः२१५।\nततोन्यवर्तयन्सर्वे विज्वरा मुदिताश्च ते।\nन्यस्तशस्त्रेषु दैत्येषु विनिवृत्तास्तदा सुराः२१६।\nततस्तानब्रवीत्काव्य उपाध्वं तपसि स्थिताः।\nनिरुत्सिक्तास्तपोयुक्ताः कालं कार्यार्थसाधकम्२१७।\nपितुराश्रमसंस्था वै मां प्रतीक्षथ दानवाः।\nतानुद्दिश्यासुरान्काव्यो महादेवं प्रपद्यत२१८।\nशुक्र उवाच।\nमंत्रानिच्छाम्यहं देव येन सन्ति बृहस्पतौ।\nपराभवाय देवानामसुराणां जयाय च२१९।\nएवमुक्तोब्रवीद्देवो व्रतं त्वं चर भार्गव।\nपूर्णं वर्षसहस्रं तु कणधूममधः शिराः२२०।\nयदि पास्यसि भद्रं ते ततो मंत्रानवाप्स्यसि।\nतथेति समनुज्ञाप्य शुक्रस्तु भृगुनंदनः२२१।\nपादौ संस्पृश्य देवस्य बाढमित्यब्रवीद्वचः।\nव्रतं चराम्यहं देव त्वयादिष्टोद्य वै प्रभो२२२।\nआदिष्टो देवदेवेन कृतवान्भार्गवो मुनिः।\nतदा तस्मिन्गते शुक्रे असुराणां हिताय वै२२३।\nमंत्रार्थे तनुते काव्यो ब्रह्मचर्यं महेश्वरात्।\nतद्बुद्ध्वा नीतिपूर्वं वै राजन्यास्तु तदा सुखं२२४।\nअस्मिंश्छिद्रे तदामर्षाद्देवास्तानभिदुद्रुवुः।\nदंशिताः सायुधाः सर्वे बृहस्पतिपुरःसराः२२५।\nदृष्ट्वा सुरगणा देवान्प्रगृहीतायुधान्पुनः।\nउत्पेतुस्सहसा सर्वे संत्रस्तास्तान्वचोब्रुवत्२२६।\nदैत्या ऊचुः।\nन्यस्तशस्त्रा वयं देवा आचार्ये व्रतमास्थिते।\nदत्वा भवंतस्त्वभयं संप्राप्ता नो जिघांसया२२७।\nअनमर्षा वयं सर्वे त्यक्तशस्त्राश्च संस्थिताः।\nचीरकृष्णाजिनधरा निष्क्रिया निष्परिग्रहाः२२८।\nरणे विजेतुं देवांश्च न शक्ष्यामः कथंचन।\nअयुद्धेन प्रपत्स्यामः शरणं काव्यमातरम्२२९।\nज्ञापयामः कृच्छ्रमिदं यावन्नाभ्येति नो गुरुः।\nनिवृत्ते च तथा शुक्रे योत्स्यामो दंशितायुधाः२३०।\nएवमुक्त्वा च तेन्योन्यं शरणं काव्यमातरम्।\nप्रापद्यंत ततो भीतास्तेभ्योऽदादभयं तु सा२३१।\nन भेतव्यं न भेतव्यं भयं त्यजत दानवाः।\nमत्सन्निधौ वर्त्ततां वो न भीर्भवितुर्महति२३२।\nतयाभिरक्षितांस्तांश्च दृष्ट्वा देवास्तदाऽसुरान्।\nअभिजग्मुः प्रसह्यैतानविचार्य बलाबलम्२३३।\nततस्तान्बध्यमानांस्तु देवैर्दृष्ट्वासुरांस्तदा।\nदेवी क्रुद्धाब्रवीद्देवान्निद्रया मोहयाम्यहम्२३४।\nसंभृत्य सर्वसंभारान्निद्रां सा व्यसृजत्तदा।\nतस्तंभ देवी च बलाद्योगयुक्ता तपोधना२३५।\nततस्तं स्तभितं दृष्ट्वा इन्द्रं देवाश्च मूढवत्।\nप्राद्रवंत ततो भीता इन्द्रं दृष्ट्वा वशीकृतम्२३६।\nगतेषु सुरसंघेषु विष्णुरिंद्रमभाषत।\nविष्णुरुवाच।\nमां त्वं प्रविश भद्रं ते रक्षिष्ये त्वां सुरोत्तम२३७।\nएवमुक्तस्ततो विष्णुं प्रविवेश पुरंदरः।\nविष्णुसंरक्षितं दृष्ट्वा देवी क्रुद्धा वचोऽब्रवीत्२३८।\nएष त्वां विष्णुना सार्धं दहामि मघवन्बलात्।\nमिषतां सर्वभूतानां दृश्यतां मे तपोबलम्२३९।\nतयाभिभूतौ तौ देवाविंद्रविष्णू बभूवतुः।\nकथं मुच्येय सहितो विष्णुरिंद्रमभाषत२४०।\nइंद्रोब्रवीज्जहि ह्येनां यावन्नौ न दहेत्प्रभो।\nविशेषेणाभिभूतोस्मि जहीमां जहि मा चिरम्२४१।\nततः समीक्ष्य विष्णुस्तांस्त्रीवधे कृच्छ्रमास्थितः।\nअभिध्याय ततः शक्रमापन्नं सत्वरं प्रभुः२४२।\nततः स त्वरयायुक्तः शीघ्रकारी भयान्वितः।\nज्ञात्वा विष्णुस्ततस्तस्याः क्रूरं देव्याश्चिकीर्षितम्२४३।\nक्रुद्धश्च चक्रमादाय शिरश्चिच्छेद वै भयात्।\nतं दृष्ट्वा स्त्रीवधं घोरं चुक्रोध भृगुरीश्वरः२४४।\nततो हि शप्तो भृगुणा विष्णुर्भार्यावधे कृते।\nभृगुरुवाच।\nयत्त्वया जानता धर्ममवध्या स्त्री निषूदिता२४५।\nतस्मात्त्वं सप्तकृत्वो हि मानुषेषूपयास्यसि।\nततस्तेनाभिशापेन नष्टे धर्मे पुनःपुनः२४६।\nलोकस्य च हितार्थाय जायते मानुषेष्विह।\nअथ व्याहृत्य विष्णुं स तदादाय शिरः स्वयम्२४७।\nसमानीय ततः कायं पाणौ गृह्येदमब्रवीत्।\nभृगुरुवाच।\nएषा त्वं विष्णुना देवि हता संजीवयाम्यहं२४८।\nयदि कृत्स्नो मया धर्मो ज्ञायते चरितोपि वा।\nतेन सत्येन जीवस्व यदि सत्यं ब्रवीम्यहम्२४९।\nततस्तां प्रोक्ष्य शीताद्भिर्जीवजीवेति सोब्रवीत्।\nततोभिव्याहृते तस्मिन्देवी संजीविता तदा२५० 1.13.250।\nततस्तां सर्वभूतानि दृष्ट्वा सुप्तोत्थितामिव।\nसाधुसाध्विति दृष्ट्वैव वचस्तां सर्वतोब्रुवन्२५१।\nएवं प्रत्याहृता तेन देवी सा भृगुणा तदा।\nमिषतां दैवतानां हि तदद्भुतमिवाभवत्२५२।\nअसंभ्रांतेन भृगुणा पत्नी संजीविता पुनः।\nदृष्ट्वा चेंद्रो नालभत शर्म काव्यभयात्पुनः२५३।\nप्रजागरे ततश्चेंद्रो जयंतीमिदमब्रवीत्।\nसंधिकामोभ्यधाद्वाक्यं स्वां कन्यां पाकशासनः२५४।\nइन्द्र उवाच।\nएष काव्यो ह्यनिंद्राय व्रतं चरति दारुणम्।\nतेनाहं व्याकुलः पुत्रि कृतो मतिमता दृढम्२५५।\nतैस्तैर्मनोनुकूलैश्च उपचारैरतंद्रिता।\nआराधय तथा पुत्रि यथा तुष्येत स द्विजः२५६।\nगच्छ त्वं तस्य दत्तासि प्रयत्नं कुरु मत्कृते।\nएवमुक्ता जयंती सा वचः संगृह्य वै पितुः२५७।\nअगच्छद्यत्र घोरं स तपो ह्यारभ्य तिष्ठति।\nतं दृष्ट्वा च पिबंतं सा कणधूममधोमुखम्२५८।\nयक्षेण पात्यमानं च कुंडधारेण पावनम्।\nदृष्ट्वा तं यतमानं तु देवी काव्यमवस्थितम्२५९।\nशत्रूपघाते श्राम्यंन्तं दुर्बलस्थितिमास्थितम्।\nपित्रा यथोक्तं वाक्यं सा काव्ये कृतवती तदा२६०।\nगीर्भिश्चैवानुकूलाभिः स्तुवंती वल्गुभाषिणी।\nगात्रसंवाहनैः काले सेवमाना त्वचः सुखैः२६१।\nव्रतचर्यानुकूलाभिरुपास्य बहुलाः समाः।\nपूर्णे धूमव्रते तस्मिन्घोरे वर्षसहस्रके२६२।\nवरेण छंदयामास शिवः प्रीतोभवत्तदा।\nमहेश्वर उवाच।\nएतद्व्रतं त्वयैकेन चीर्णं नान्येन केनचित्२६३।\nतस्माद्वै तपसा बुद्ध्या श्रुतेन च बलेन च।\nतेजसा च सुरान्सर्वांस्त्वमेकोभिभविष्यसि२६४।\nयच्च किंचिन्मयि ब्रह्मन्विद्यते भृगुनंदन।\nप्रतिदास्यामि तत्सर्वं त्वया वाच्यं न कस्यचित्२६५।\nकिं भाषितेन बहुना अवध्यस्त्वं भविष्यसि।\nतान्दत्वा तु वरांस्तस्मै भार्गवाय पुनः पुनः२६६।\nप्रजेशत्वं धनेशत्वमवध्यत्वं च वै ददौ।\nएतान्लब्ध्वा वरान्काव्यः संप्रहृष्टतनूरुहः२६७।\nएवमाभाष्य देवेशमीश्वरं नीललोहितम्।\nप्रज्ञान्वितस्ततस्तस्मै प्राञ्जलि प्रणतो ऽभवत्२६८।\nततः सोंऽतर्हिते देवे जयंतीमिदमब्रवीत्।\nकस्य त्वं सुभगे का वा दुःखिते मयि दुःखिता२६९।\nमहता तपसा युक्ता किमर्थं मां जिगीषसि।\nअनया संस्थिता भक्त्या प्रश्रयेण दमेन च२७०।\nस्नेहेन चैव सुश्रोणि प्रीतोस्मि वरवर्णिनि।\nकिमिच्छसि वरारोहे कस्ते कामः समुद्यतः२७१।\nतं ते संपादयाम्यद्य यद्यपि स्यात्सुदुष्करम्।\nएवमुक्ताब्रवीदेनं तपसा ज्ञातुमर्हसि२७२।\nचिकीर्षितं हि मे ब्रह्मंस्त्वं वै वद यथातथम्।\nएवमुक्तोब्रवीदेनं दृष्ट्वा दिव्येन चक्षुषा२७३।\nमया सह त्वं सुश्रोणि शतवर्षाणि भामिनि।\nसर्वभूतैरदृश्यांतः संप्रयोगमिहेच्छसि२७४।\nदेवि इंदीवरश्यामे वरार्हे वामलोचने।\nएवं वृणोषि कामांस्त्वं ददे वै वल्गुभाषिते२७५।\nएवं भवतु गच्छाव गृहं मे मत्तकाशिनि।\nततः स गृहमागम्य जयंत्या सह चोशना२७६।\nतया सहावसद्देव्या शतवर्षाणि भार्गवः।\nअदृश्यः सर्वभूतानां मायया संशितव्रतः२७७।\nकृतार्थमागतं ज्ञात्वा शुक्रं सर्वे दितेस्सुताः।\nअभिजग्मुर्गृहं तस्य मुदितास्ते दिदृक्षवः२७८।\nगता यदा न पश्यंति मायया संवृतं गुरुम्।\nलक्षणं तस्य चाबुद्ध्वा नाद्यागच्छति नो गुरुः२७९।\nएवं ते स्वानि धिष्ण्यानि गताः सर्वे यथागताः।\nततो देवगणास्सर्वे गत्वांगिरसमब्रुवन्२८०।\nदानवालये तु भगवान्गत्वा तत्र च तां चमूम्।\nमोहयित्वात्मवशगां क्षिप्रमेव तथा कुरु२८१।\nधिषणस्तान्सुरानाह एवमेव व्रजाम्यहम्।\nतेन गत्वा दानवेंद्रः प्रह्लादो वै वशीकृतः२८२।\nशुक्रो भूत्वा स्थितस्तत्र पौरोहित्यं चकार सः।\nस्थितो वर्षशतं साग्रमुशना तावदागतः२८३।\nदनुपुत्रैस्ततो दृष्टः सभायां तु बृहस्पतिः।\nउशना एक एवात्र द्वितीयः किमिहागतः२८४।\nसुमहत्कौतुकं चात्र भविता विग्रहो दृढम्।\nकिं वदिष्यति लोकोयं द्वारि योयं व्यवस्थितः२८५।\nसभायामास्थितो योयं गुरुः किं नो वदिष्यति।\nएवं प्रजल्पतां तेषां दनूनां कविरागतः२८६।\nस्वरूपधारिणं तत्र दृष्ट्वासीनं बृहस्पतिम्।\nउवाच वचनं क्रुद्धः किमर्थं त्वमिहागतः२८७।\nशिष्यान्मोहयसे मे त्वं युक्तं सुरगुरोस्तव।\nमूढास्ते त्वां न जानंति त्वन्मायामोहिता ध्रुवम्२८८।\nतन्न युक्तं तव ब्रह्मन्परशिष्यप्रधर्षणम्।\nव्रज त्वं देवलोकं स्वं तिष्ठ धर्ममवाप्स्यसि२८९।\nशिष्यो हि मे कचः पूर्वं हतो दानवपुंगवैः।\nविद्यार्थी तनयो ब्रह्मंस्तवायोग्या गतिस्त्विह२९०।\nश्रुत्वा तु तस्य तद्वाक्यं स्मितं कृत्वावदद्गुरुः।\nसंति चोराः पृथिव्यां येपरद्रव्यापहारिणः२९१।\nएवं विधानदृष्टाश्च रूपदेहापहारिणः।\nवृत्रघातेन चेंद्रस्य ब्रह्महहत्या पुराभवत्२९२।\nलोकायतिक शास्त्रेण भवता सा तिरस्कृता।\nजानामि त्वामांगिरसं देवाचार्यं बृहस्पतिम्२९३।\nमद्रूपधारिणं प्राप्तं सर्वे पश्यत दानवाः।\nएष वो मोहनायालं प्राप्तो विष्णुविचेष्टितैः२९४।\nतदेनं शृंखलैर्बद्ध्वा क्षिपेत लवणार्णवे।\nपुनरेवाब्रवीच्छुक्रः पुरोधायं दिवौकसाम्२९५।\nमोहितानूनमेतेन क्षयं यास्यथ दानवाः।\nभो अहं दानवेंद्रेह वंचितोऽस्मि दुरात्मना२९६।\nकिमर्थं भवता त्यक्तः कृतश्चान्यः पुरोहितः।\nदेवाचार्यॐगिरःपुत्रएषएवबृहस्पतिः२९७।\nवंचितोसि न संदेहो हितार्थं तु दिवौकसाम्।\nत्यजस्वैनं महाभाग शत्रुपक्षजयावहम्२९८।\nअनुशिष्यभयाद्यातः पूर्वमेवमहं प्रभो।\nजलमध्येस्थितः पीतो महादेवेन शंभुना२९९।\nउदरस्थस्य मे जातं साग्रं वर्षशतं किल।\nउदराच्छुक्ररूपेण शिश्नेनाहं विसर्जितः३०० 1.13.300।\nवरदः प्राह मां देवश्शुक्रेष्टं त्वं वरं वृणु।\nमयावृतो वरं राजन्देवदेवः पिनाकधृत्३०१।\nमनसा चिंतिता ह्यर्था मानसे ये स्थिता वराः।\nभवंतु मयि ते सर्वे प्रसादात्तव शंकर३०२।\nएवमस्त्विति देवेन प्रेषितोऽस्मि तवांतिकम्।\nतावदत्राभवच्चायं पुरोधास्ते बृहस्पतिः३०३।\nदृष्टः सत्यं दानवेंद्र मयोक्तं त्वं निशामय।\nबृहस्पतिस्तदा वाक्यं प्रह्लादं प्रत्यभाषत३०४।\nनाहमेतं प्रजानामि देवं वा दानवं नरम्।\nमद्रूपधारिणं राजन्वंचनार्थं तवागतम्३०५।\nततस्ते दानवाः सर्वे साधुसाध्विति वादिनः।\nपुरोधाः पौर्विको नोस्तु यो वा को वा भवत्विति३०६।\nनानेन कार्यमस्माकं या तु ह्येष यथागतः।\nसक्रोधमशपत्काव्यो दानवेंद्रान्समागतान्३०७।\nत्यक्तो यथाहं युष्माभिस्तथा सर्वांश्चिरादिव।\nगतश्रीकान्गतप्राणान्पश्येयं दुःखजीविकान्३०८।\nसुघोरामापदं प्राप्तानचिरादेव सर्वशः।\nएवमुक्त्वा गतः काव्यो यदृच्छातस्तपोवनम्३०९।\nतस्मिन्गते ततः शुक्रे स्थितस्तत्र बृहस्पतिः।\nपालयन्दानवांस्तत्र किंचित्कालमतिष्ठत३१०।\nततो बहुतिथे काले अतिक्रांते नरेश्वर।\nसंभूय दानवाः सर्वे पर्यपृछंस्तदा गुरुम्३११।\nसंसारेस्मिन्नसारे तु किंचिज्ज्ञानं प्रयच्छ नः।\nयेन मोक्षं व्रजामश्च प्रसादात्तव सुव्रत३१२।\nततः सुरगुरुः प्राह काव्यरूपी तदा गुरुः।\nममाप्येषा मतिः पूर्वं या युष्माभिरुदाहृता३१३।\nक्षणं कुर्वंतु सहिताश्शुचीभूय समाहिताः।\nज्ञानं वक्ष्यामि वो दैत्या अहं वै मोक्षदायि यत्३१४।\nएषा श्रुतिर्वैदिकी या ऋग्यजुःसामसंज्ञिता।\nवैश्वानरप्रसादात्तु दुःखदा प्राणिनामिह३१५।\nयज्ञश्राद्धं कृतं क्षुद्रैरैहिकस्वार्थतत्परैः।\nये त्वमी वैष्णवा धर्मा ये च रुद्रकृतास्तथा३१६।\nकुधर्मा दारसहितैर्हिंसाप्रायाः कृताहितैः।\nअर्द्धनारीश्वरो रुद्र कथं मोक्षं गमिष्यति३१७।\nवृतो भूतगणैर्भूरिभूषितश्चास्थिभिस्तथा।\nन स्वर्गो नैव मोक्षोत्र लोकाः क्लिश्यंति वै तथा३१८।\nहिंसायामास्थितो विष्णुः कथं मोक्षं गमिष्यति।\nरजोगुणात्मको ब्रह्मा स्वां सृष्टिमुपजीवति३१९।\nदेवर्षयोथ ये चान्ये वैदिकं पक्षमाश्रिताः।\nहिंसाप्रायाः सदा क्रूरा मांसादाः पापकारिणः३२०।\nसुरास्तु मद्यपानेन मांसादा ब्राह्मणास्त्वमी।\nधर्मेणानेन कः स्वर्गं कथं मोक्षं गमिष्यति३२१।\nयच्च यज्ञादिकं कर्म स्मार्तं श्राद्धादिकं तथा।\nतत्र नैवापवर्गोस्ति यत्रैषा श्रूयते श्रुतिः३२२।\nयज्ञं कृत्वा पशुं हत्वा कृत्वा रुधिरकर्दमम्।\nयद्येवं गम्यते स्वर्गो नरकः केन गम्यते३२३।\nयदि भुक्तमिहान्येन तृप्तिरन्यस्य जायते।\nदद्यात्प्रवसतः श्राद्धं न स भोजनमाहरेत्३२४।\nआकाशगामिनो विप्राः पतिता मांसभक्षणात्।\nतेषां न विद्यते स्वर्गो मोक्षो नैवेह दानवाः३२५।\nजातस्य जीवितं जंतोरिष्टं सर्वस्य जायते।\nआत्ममांसोपमं मांसं कथं खादेत पंडितः३२६।\nयोनिजास्तु कथं योनिं सेवंते जंतवस्त्वमी।\nमैथुनेन कथं स्वर्गं यास्यंते दानवेश्वर।\nमृद्भस्मना यत्रशुद्धिस्तत्र शुद्धिस्तु का भवेत्३२७।\nविपरीततमं लोकं पश्य दानव यादृशम्।\nविण्मूत्रस्य कृतोत्सर्गे शिश्नापाने तु शोधनम्३२८ ।\nभुक्ते वा भोजने राजन्कथं नापानशिश्नयोः३२९।\nक्रियते शोधनं तद्वद्विपरीता स्थितिस्त्वियम्।\nयत्र प्रक्षालनं प्रोक्तं तत्र तेनैव कुर्वते३३०।\nतारां बृंहस्पतेर्भार्यां हृत्वा सोमः पुरा गतः।\nतस्यां जातो बुधः पुत्रो गुरुर्जग्राह तां पुनः३३१।\nगौतमस्य मुनेः पत्नीमहल्यां नाम नामतः।\nअगृह्णात्तां स्वयं शक्रः पश्य धर्मो यथाविधः३३२।\nएतदन्यच्च जगति दृश्यते पापदायकम्।\nएवंविधो यत्र धर्मः परमार्थो मतस्तु कः३३३।\nवदस्व त्वं दानवेंद्र वद भूयो वदामि ते।\nगुरोस्तु गदितं श्रुत्वा परमार्थान्वितं वचः३३४।\nजातकौतूहलास्तत्र विविक्तास्तु भवार्णवात्।\nदानवा ऊचुः।\nदीक्षयस्व गुरो सर्वान्प्रपन्नान्भक्तितः स्थितान्३३५।\nयेन वै न पुनर्मोहं व्रजामस्तव शासनात्।\nसुविरक्ताः स्म संसारे शोकमोहप्रदायिनि३३६।\nउद्धरस्व गुरो सर्वान्केशाकर्षेण कूपतः।\nकस्य देवस्य शरणं गच्छामो ब्राह्मणोत्तम३३७।\nदैवतं च प्रपन्नानां प्रकाशय महामते।\nस्मरणेनोपवासेन ध्यानधारणया तथा३३८।\nपूजोपहारे च कृते अपवर्गस्तु लभ्यते।\nविरक्तास्स्म कुटुंबे तु भूयो नात्र यतामहे३३९।\nएवं चैव गुरुश्छन्नस्तैरुक्तो दनुपुंगवैः।\nचिंतयामास तत्कार्यं कथमेतत्करोम्यहम्३४०।\nकथमेते मया पापाः कर्तव्या नरकौकसः।\nविडंबनाच्छ्रुतेर्बाह्यास्त्रैलोक्ये हास्यकारिणः३४१।\nइत्युक्त्वा धिषणो राजंश्चिन्तयामास केशवम्।\nतस्य तच्चिंतितं ज्ञात्वा मायामोहं जनार्दनः३४२।\nसमुत्पाद्य ददौ तस्य प्राह चेदं बृहस्पतिम्।\nमायामोहोयमखिलांस्तान्दैत्यान्मोहयिष्यति३४३।\nभवता सहितः सर्वान्वेदमार्गबहिष्कृतान्।\nएवमादिश्य भगवानंतर्द्धानं जगाम ह३४४।\nतपस्यभिरतान्सोथ मायामोहो गतोऽसुरान्।\nतेषां समीपमागत्य बृहस्पतिरुवाच ह३४५।\nअनुग्रहार्थं युष्माकं भक्त्या प्रीतस्त्विहागतः।\nयोगी दिगम्बरो मुण्डो बर्हिपत्रधरो ह्ययम्३४६।\nइत्युक्ते गुरुणा पश्चान्मायामोहोब्रवीद्वचः।\nभो भो दैत्याधिपतयः प्रब्रूत तपसि स्थिताः३४७।\nएहिकार्थं तु पारक्यं तपसः फलमिच्छथ।\nदानवा ऊचुः।\nपारक्यधर्मलाभाय तपश्चर्या हि नो मता३४८।\nअस्माभिरियमारब्धा किं वा तत्र विवक्षितम्।\nदिगंबर उवाच।\nकुरुध्वं मम वाक्यानि यदि मुक्तिमभीप्सथ३४९।\nआर्हतं सर्वमेतच्च मुक्तिद्वारमसंवृतम्।\nधर्माद्विमुक्तेरर्होयं नैतस्मादपरः परः३५० 1.13.350।\nअत्रैवावस्थिताः स्वर्गं मुक्तिं चापि गमिष्यथ।\nएवंप्रकारैर्बहुभिर्मुक्तिदर्शनवर्जितैः३५१।\nमायामोहेन ते दैत्याः वेदमार्गबहिष्कृताः।\nधर्मायैतदधर्माय सदेतदसदित्यपि३५२।\nविमुक्तये त्विदं नैतद्विमुक्तिं संप्रयच्छति।\nपरमार्थोयमत्यर्थं परमार्थो न चाप्ययम्३५३।\nकार्यमेतदकार्यं हि नैतदेतत्स्फुटं त्विदम्।\nदिग्वाससामयं धर्मो धर्मोयं बहुवाससाम्३५४।\nइत्यनेकार्थवादांस्तु मायामोहेन ते यतः।\nउक्तास्ततोऽखिला दैत्याः स्वधर्मांस्त्याजिता नृप३५५।\nअर्हध्वं मामकं धर्मं मायामोहेन ते यतः।\nउक्तास्तमाश्रिता धर्ममार्हतास्तेन तेभवन्३५६।\nत्रयीमार्गं समुत्सृज्य मायामोहेन तेसुराः।\nकारितास्तन्मया ह्यासंस्तथान्ये तत्प्रबोधिताः३५७।\nतैरप्यन्ये परे तैश्च तैरन्योन्यैस्तथापरे।\nनमोऽर्हते चेति सर्वे संगमे स्थिरवादिनः३५८।\nअल्पैरहोभिः संत्यक्ता तैर्दैत्यैः प्रायशस्त्रयी।\nपुनश्च रक्तांबरधृन्मायामोहो जितेक्षणः३५९।\nसोन्यानप्यसुरान्गत्वा ऊचेन्यन्मधुराक्षरम्।\nस्वर्गार्थं यदि वो वाञ्छा निर्वाणार्थाय वा पुनः३६०।\nतदलं पशुघातादि दुष्टधर्मैर्निबोधत।\nविज्ञानमयमेतद्वै त्वशेषमधिगच्छत३६१।\nबुध्यध्वं मे वचः सम्यग्बुधैरेवमिहोदितम्।\nजगदेतदनाधारं भ्रांतिज्ञानानुतत्परम्३६२।\nरागादिदुष्टमत्यर्थं भ्राम्यते भवसंकटे।\nनानाप्रकारं वचनं स तेषां मुक्तियोजितम्३६३।\nतथा तथावदद्धर्मं तत्यजुस्ते यथायथा।\nकेचिद्विनिंदां वेदानां देवानामपरे नृप३६४।\nयज्ञकर्मकलापस्य तथा चान्ये द्विजन्मनाम्।\nनैतद्युक्तिसहं वाक्यं हिंसा धर्माय जायते३६५।\nहवींष्यनलदग्धानि फलान्यर्हंति कोविदाः।\nनिहतस्य पशोर्यज्ञे स्वर्गप्राप्तिर्यदीष्यते३६६।\nस्वपिता यजमानेन किं वा तत्र न हन्यते।\nतृप्तये जायते पुंसो भुक्तमन्येन चेद्यदि३६७।\nदद्याच्छ्राद्धं प्रवसतो न वहेयुः प्रवासिनः।\nयज्ञैरनेकैर्देवत्वमवाप्येंद्रेण भुज्यते३६८।\nशम्यादि यदि चेत्काष्ठं तद्वरं पत्रभुक्पशुः।\nजना श्रद्धेयमित्येतदवगम्य तु तद्वचः३६९।\nउपेक्ष्य श्रेयसे वाक्यं रोचतां यन्मयेरितम्।\nन ह्याप्तवादा नभसो निपतंति महासुराः३७०।\nयुक्तिमद्वचनं ग्राह्यं मयान्यैश्च भवद्विधैः।\nदानवा ऊचुः।\nतत्ववादे वयं सर्वे प्रपन्नास्तव भक्तितः३७१।\nकुरुष्वानुग्रहं चाद्य प्रसन्नोसि यदि प्रभो।\nसंभारानाहरामोद्य दीक्षायोग्यांश्च सर्वशः३७२।\nप्रसादात्तव येनाशु मोक्षो हस्तगतो भवेत्।\nततस्तानब्रवीत्सर्वान्मायामोहोसुरांस्तदा३७३।\nप्रपन्नः शासनं ह्येष मदीयो गुरुरग्र्यधीः।\nदीक्षां दास्यति युष्माकं निदेशान्मम सत्तमः३७४।\nएतान्दीक्षय भो ब्रह्मन्वचनान्मम पुत्रकान्।\nगते मोहे दानवास्ते भार्गवं वाक्यमब्रुवन्३७५।\nदेहि दीक्षां महाभाग सर्वसंसारमोचनीम्।\nतथेत्याहोशना दैत्यान्गच्छामो नर्मदामनु३७६।\nभोभोस्त्यजत वासांसि दीक्षां कारयितास्मि वः।\nएवं ते दानवा भीष्म भृगुरूपेण धीमता३७७।\nआंगिरसेन ते तत्र कृता दिग्वाससोसुराः।\nबर्हिपिच्छध्वजं तेषां गुंजिका चारुमालिकां३७८।\nदत्वा चकार तेषां तु शिरसो लुंचनं ततः।\nकेशस्योत्पाटनं चैव परमं धर्मसाधनम्३७९।\nधनानामीश्वरो देवो धनदः केशलुंचनात्।\nसिद्धिं परमिकां प्राप्ताः सदा वेषस्य धारणात्३८०।\nनित्यत्वं लभ्यते ह्येवं पुरा प्राहार्हतः स्वयम्।\nवालोत्पाटेन देवत्वं मानुषैर्लभ्यते त्विह३८१।\nकिं न कुर्वीत तत्तस्मान्महापुण्यप्रदं यतः।\nमनोरथो हि देवानां लोके वै मानुषे कदा३८२।\nअस्मिन्स्याद्भारते वर्षे जन्मनः श्रावके कुले।\nतपसा युञ्ज्महेस्मान्वै केशोत्पाटनपूर्वकम्३८३।\nतीर्थंकराश्चतुर्विंशत्तथा तैस्तु पुरस्कृताः।\nछायाकृतं फणींद्रेण ध्यानमार्गप्रदर्शकम्३८४।\nस्तुवन्तं मंत्रवादेन स्वर्गो हस्तगतोर्हतं।\nमोक्षो वा भविता नूनं विचारः कोत्र कथ्यते३८५।\nकदा स्यामर्षयो भूत्वा सूर्याग्निसमतेजसः।\nजप्त्वा विरागिणश्चैवमनुपंचांगकं तथा३८६।\nतथा तपस्यतां मृत्युं गतानां कालपर्ययात्।\nपाषाणेन शिरोभग्नं भवते पुण्यकर्मणाम्३८७।\nअरण्ये निर्जने वासःकदा वै भविता हि नः।\nकर्णजप्यं श्रावकाश्च करिष्यंति समाहिताः३८८।\nभोभो ऋषे न गंतव्यं मोक्षमार्गी यतो भवान्।\nलब्धानि यानि स्थानानि भूयोवृत्तिकराणि च३८९।\nत्याज्यानि तेन चैतानि सत्यमेव वचो हि नः।\nअस्मदीयेन तपसा नियमैर्विविधैस्तथा३९०।\nव्रजध्वं चोत्तमं स्थानं मोक्षमार्गं च यं बुधाः।\nविंदंति भक्तिभावेन तपोयुक्तास्तपस्विनः३९१।\nअक्षेषु निग्रहो यत्र दयाभूतेषु सर्वदा।\nतत्तपोधर्ममित्युक्तं सर्वा चान्या विडंबना३९२।\nज्ञात्वैतद्भवता साध्यं गंतव्यं परमं पदम्।\nयां वै तीर्थंकरा याता यां गतिं योगिनो गताः३९३।\nएवं वै देवताः पूर्वं विद्याधरमहोरगाः।\nमनोरथाभिलाषांस्ते चिंतयंतो दिवानिशम्३९४।\nयद्येषणा वै युष्माकं संसारविरतौ कृता।\nपरित्यजध्वं दाराणि स्वर्गमार्गार्गलानि च३९५।\nयस्यां योनौ पिता यातस्तां योनिं सेवसे कथम्।\nआत्ममांसोपमं मांसं कथं खादंति जंतवः३९६।\nततस्ते दानवा भीष्मा ऊचुः सर्वे गुरुं वचः।\nदीक्षस्व नो महाभाग भ्रूणकानग्रतः स्थितान्३९७।\nतथा कृत्वा स तानाह समयेन पुरोहितः।\nप्रणामो नान्यदेवेषु कर्तव्यो वः कदाचन३९८।\nएकस्थाने यदा भक्तं भोक्तव्यं करसंपुटे।\nतत्रस्थाने स्थितं तोयं केशकीटविवर्जितम्३९९।\nतुल्यं प्रियाप्रियं कार्यं नान्यदृष्टिहतं क्वचित्।\nभोक्तव्यमेतेन विभो आचारेण तथा कुरु४०० 1.13.400।\nभवध्वं सहिता यूयं ते तथा मोक्षभागिनः।\nएवमुक्त्वा स नियमान्कृत्वा तान्दनुपुंगवान्४०१।\nजगाम धिषणो राजन्देवलोकं दिवौकसाम्।\nआचचक्षे स तत्सर्वं दानवानां च कारितम्४०२।\nततस्ते त्वसुरा जग्मुर्नर्मदामभितो वसन्।\nदृष्ट्वा तान्दानवांस्तत्र प्रह्लादेन विना कृतान्४०३।\nदेवराजस्ततो हृष्टो नमुचिं प्राह वै वचः।\nहिरण्याक्षं यज्ञहनं धर्मघ्नं वेदनिंदकम्४०४।\nराक्षसं क्रूरकर्माणं प्रघसं विघसं तथा।\nमुचिं चैव तथा बाणं विरोचनमथापि वा४०५।\nमहिषाक्षं बाष्कलं च प्रचंडं चंडकं तथा।\nरोचमानं तथात्युग्रं सुषेणं दानवोत्तमम्४०६।\nएतान्दृष्ट्वा तथा चान्यान्दानवेंद्रानथाब्रवीत्।\nइन्द्र उवाच।\nदानवेंद्राः पुरा जाताः कृतं राज्यं त्रिविष्टपे४०७।\nइदानीं कथमेवेदं व्रतं वेदविलोपकम्।\nभवद्भिः कर्तुमारब्धं नग्नमुंडिकमंडलु४०८।\nमयूरध्वजधारित्वं कथं चैवेह तिष्ठथ।\nदानवा ऊचुः।\nत्यक्तः सर्वासुरभाव ऋषिधर्मे वयं स्थिताः४०९।\nधर्मवृद्धिकरं कर्म चरामः सर्वजंतुषु।\nत्रैलोक्यराज्यमखिलं भुंक्ष्व शक्र व्रजस्व च४१०।\nतथेति चोक्त्वा मघवा पुनर्यातस्त्रिविष्टपम्।\nएवं ते मोहिताः सर्वे भीष्म देवपुरोधसा४११।\nनर्मदा सरितं प्राप्य स्थिता दानवसत्तमाः।\nज्ञात्वा शुक्रेण ते सर्वे वृत्तांतमनुबोधिताः४१२।\nतदा त्रैलोक्यहरणे चक्रुः क्रूरां पुनर्मतिम्४१३।"
  }
]
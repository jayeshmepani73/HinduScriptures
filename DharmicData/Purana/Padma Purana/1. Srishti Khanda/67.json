[
  {
    "text": "व्यास उवाच-\nएतच्छ्रुत्वा तु दैत्येंद्रो हिरण्याक्षो महाबलः।\nसरोषश्चातिताम्राक्षो ह्यसुरानादिदेश ह१।\nस्वयं गच्छामि युद्धाय देवानां विजिघांसया।\nनागच्छंति न युद्ध्यंते तेन मार्गाद्विशन्त्वितः२।\nएतच्छ्रुत्वा तु वचनं शेषा दैत्यगणाधिपाः।\nयुद्धाय प्रययुः सर्वे शूलपाशातिपंडिताः३।\nअधिकं पूर्वसैन्याश्च तथा शतगुणैरपि।\nनिरंतरं तथाकाशं प्रययुर्युद्धकांक्षिणः४।\nततो रुद्रास्स साध्याश्च विश्वे च वसवस्तथा।\nस्कंदश्च गणपश्चैव विष्णुजिष्णुपुरोगमाः५।\nसर्वे योद्धुं गतास्ते च हृष्टा रणसमुत्सुकाः।\nएतस्मिन्नंतरे युद्धं देवदानवयोरपि६।\nन भूतं न श्रुतं पूर्वं सर्वलोकभयंकरम्।\nशस्त्रास्त्रैबर्हुधा युक्तं शिशिरेणेव काननम्७।\nधरां स्वर्गौक आकाशं संरुध्य युद्धमाबभौ।\nअन्योन्यं जघ्नुराकाशे तथान्योन्यं महीतले८।\nशक्तिभिर्मुसलैर्भल्लैर्बहुभिः शरवृष्टिभिः।\nदारुणैः खड्गपातैश्च तथा चक्रपरःश्वधैः९।\nअन्यायुधैश्च विविधैर्निर्जघ्नुस्ते परस्परम्।\nअभवन्घोररूपाणि धराकाशे व्ययानि च१०।\nशस्त्रैः शरैरसृक्पातैः कंकवायसजंबुकैः।\nयथा मुसलधाराभिर्घना वर्षंति लोहितम्११।\nतथैव क्षतजैः स्रस्तैः स्वाङ्गाच्च देवदानवाः।\nकेचित्पतंति मुह्यंति स्खलंति च हसंति च१२।\nमुंचंति चार्तनादांश्च सिंहनादं मुहुर्मुहुः।\nकेषांचिद्बाहवश्छिन्नाश्छिन्नपादास्तथापरे१३।\nछिन्नपार्श्वोदराः केचिन्निपेतुः शतशो भुवि।\nकोटिकोटिसहस्राणि गजवाज्यसुराणि च१४।\nअपतन्धरणीपृष्ठे रक्तौघे बहुधा भुवि।\nततस्तु धरणीपृष्ठे त्वभवल्लोहितार्णवः१५।\nविपरीतास्ततो नद्यः सद्यस्तत्र विसुस्रुवुः।\nतृणकाष्ठपरास्तत्र शक्तयो दारुसंचयाः१६।\nमुद्गरा मुसलाः शूला मकराद्या भवंति च।\nजयंतिका ध्वजा मीनाः कमठाश्चर्मकायकाः१७।\nशरादिभिर्महोष्ट्रैश्च निरुद्धाः प्रचुरैस्तथा।\nकेशचामरशैवालाः संपूर्णास्तास्ततःस्ततः१८।\nपतद्भिश्च तथान्यैश्च विविधैः क्षतजार्णवः।\nतदा वसुंधरा सर्वा सशैलवनकानना१९।\nरुधिरौघा महाघोरा सर्वलोकभयंकरा।\nस्कंदस्य शक्तिपातेन गता दैत्या यमक्षयम्२०।\nपर्शुना परमेणैव अग्निनाग्निशिखैः शरैः।\nवरुणस्य च पाशेन बद्धा मग्ना यमक्षये२१।\nयेषां पुत्रैश्च पौत्रैश्च पुरोगैः सचिवैस्तथा।\nनिपातिताश्च दैतेयाः शरशक्त्यृष्टिवृष्टिभिः२२।\nग्रहैश्च श्वसनैरेव यक्षगंधर्वकिन्नरैः।\nमहत्या गदया चैव कुबेरेण च धीमता२३।\nघनानां निकरैर्वज्रैस्तुषारैर्विधुनेरितैः।\nपन्नगानां विषैर्घोरैर्दैत्याः पेतुर्धरातले२४।\nअन्यैश्च विविधैर्देवैः कोटिकोटिसहस्रशः।\nपातिताः प्रययुस्सर्वे धरण्यां तु गतासवः२५।\nदेहांस्त्यक्त्वा दिवं यांति केचिच्च यममंदिरम्।\nकेचिद्गच्छंति पातालं पुण्यापुण्यप्रयोगतः२६।\nएतस्मिन्नंतरे वेदाञ्जजल्पुः परमर्षयः।\nस्वस्त्यस्तु ब्राह्मणेभ्यश्च गोभ्यः स्त्रीभ्यस्तपस्विषु२७।\nप्रयुध्यमानेष्वन्येषु सांप्रतं सर्वजंतुषु।\nविबुधैरर्दिता दैत्याः शेषाः पर्वतमाश्रिताः२८।\nप्रजग्मुश्च दिशः सर्वाः कातरा रणभीरवः।\nदैत्यव्यूहे प्रभग्ने च बलो नाम महाबलः२९।\nअर्दयामास देवांश्च संयम्याग्निसमैः शरैः।\nतस्य बाणार्दिता देवा बहवो बलदर्पिताः३०।\nपतिता धरणीपृष्ठे केचिद्भग्ना रणाजिरे।\nदृष्ट्वा तस्य महत्कर्म दारुणं लोकभीषणम्३१।\nशशंसुर्ऋषयो देवास्तत्र शिष्टाः प्रचुक्रुशुः।\nअथ क्रुद्धो महातेजाश्शतक्रतुररिंदमः३२।\nजघान शरसंदोहैर्बलं बलवतां वरम्।\nसोपि क्रुद्धो बलो युद्धे तथा शक्रं ससंभ्रमः३३।\nरुधिरेणावसिक्तांगौ प्रसृतेन महाबलौ।\nतौ यथा माधवे मासि पुष्पितौ किंशुकद्रुमौ३४।\nचक्राणि च सहस्राणि शूलानि मुसलानि च।\nनिचखान रणे शक्रे चपले चासुरोत्तमः३५।\nतानि चक्राणि शूलानि निचकर्त्त शरोत्तमैः।\nसुरराट्सहसा भ्रांतो लीलया समरे बली३६।\nस च दैत्यो महातेजाः शक्त्या चैव पुरंदरम्।\nनिजघान तदा तूर्णं गजस्थं च स्तनांतरे३७।\nतया विनिहतः शक्रः प्रचचाल गजोपरि।\nलब्धसंज्ञो बलं जिष्णुर्बिभेद दनुजं क्षणात्३८।\nरथसंस्थस्य हस्तौ च धनुश्चिच्छेद चेषुणा।\nचर्मतीक्ष्णं ध्वजं तस्य शरेणैकेन वीरहा३९।\nचतुर्भिर्निशितैर्बाणैर्विव्याध चतुरो हयान्।\nशरेणैकेन सूतस्य शिरश्चिच्छेद तत्क्षणात्४०।\nछिन्नधन्वा हतरथो हताश्वो हतसारथिः।\nनिपत्य मूर्च्छितः पृथ्व्यां मुहूर्तान्मृत्युमाप सः४१।\nअथ क्रुद्धो महादैत्यो नमुचिः सुरदर्पहा।\nगदामादाय सहसा स जघान महागजम्४२।\nयथा मेरुगिरेः शृंगे वज्रपातो भवेद्ध्रुवम्।\nतथैव च महाशब्दो ह्यभवल्लोमहर्षणः४३।\nप्रहारेणार्दितः पद्मी संचचाल स विह्वलः।\nरुधिरेणावसिक्तांगो विमुखो वेदनातुरः४४।\nशतक्रतुं विधावंति शतशोथ सहस्रशः।\nअर्धचंद्रैक्षुःरप्रैश्च चिच्छेद पाकशासनः४५।\nजंतुभिस्तस्य मायाभिरर्दितास्सुरपुंगवाः।\nभूमौ निपतिताः केचित्केचित्सुप्ता रथोपरि४६।\nदृष्ट्वा तस्य महत्कर्म माधवो विशिखांस्तथा।\nजंतुभूतान्स चक्रेण चिच्छेद देहलग्नकान्४७।\nततो जिष्णुस्त्रिभिर्बाणैः पातयामास भूतले।\nपृथिव्यां पतितो दैत्यो मूर्च्छितस्खलितः पुनः४८।\nदधार मुद्गरं घोरं शक्रं हंतुं समुद्यतः।\nततो जघान मघवा कुलिशेन महासुरम्४९।\nस पपात महीपृष्ठे क्षतवक्षा महाबलः।\nसाधुसाध्विति देवाश्च सिद्धाश्चैव महर्षयः५० 1.67.50\nअपूजयंस्तदा शक्रं बहुभिः पुष्पवृष्टिभिः।\nततो दैत्यगणाः सर्वे भीतास्तत्र प्रदुद्रुवुः।\nगीतं गायंति गंधर्वा ननृतुश्चाप्सरोगणाः५१।\nइति श्रीपाद्मपुराणे प्रथमे सृष्टिखंडे बलनमुचिवधोनाम सप्तषष्टितमोऽध्यायः६७।"
  }
]
[
  {
    "text": "पुलस्त्य उवाच।\nएकोद्दिष्टं ततो वक्ष्ये यदुक्तं ब्रह्मणा पुरा।\nमृते पुत्रैर्यथाकार्यमाशौचं च पितुर्यदि१।\nदशाहं शावमाशौचं ब्राह्मणस्य विधीयते।\nक्षत्रियेषु दश द्वे च पक्षं वैश्येषु चैव हि२।\nशूद्रेषु मासमाशौचं सपिंडेषु विधीयते।\nनैशमाचूडमाशौचं त्रिरात्रं परतः स्मृतम्३।\nजननेप्येवमेव स्यात्सर्ववर्णेषु सर्वदा।\nअस्थिसंचयनादूर्ध्वमङ्गस्पर्शो विधीयते४।\nप्रेताय पिंडदानं तु द्वादशाहं समाचरेत्।\nपाथेयं तस्य तत्प्रोक्तं यतः प्रीतिकरं महत्५।\nयस्मात्प्रेतपुरं प्रेतो द्वादशाहेन नीयते।\nगृहे पुत्रकलत्रं च द्वादशाहं प्रपश्यति६।\nतस्मान्निधेयमाकाशे दशरात्रं पयस्तथा।\nसर्वदाहोपशांत्यर्थमध्वश्रमविनाशनम्७।\nततस्त्वेकादशाहेपि द्विजानेकादशैव तु।\nगोत्रादिसूतकांते च भोजयेन्मनुजो द्विजान्८।\nद्वितीयेह्नि पुनस्तद्वदेकोद्दिष्टं समाचरेत्।\nनावाहनाग्नौकरणं दैवहीनं विधानतः९।\nएकं पवित्रमेकोर्घ एकः पिंडो विधीयते।\nउपतिष्ठतामिति वदेद्देयं पश्चात्तिलोदकं१०।\nस्वास्ति ब्रूयाद्विप्रकरे विसर्गे चाभिरम्यताम्।\nशेषं पूर्ववदत्रापि कार्यं वेदविदो विदुः११।\nअनेन विधिना सर्वमनुमासं समाचरेत्।\nसूतकांते द्वितीयेह्नि शय्यां दद्याद्विलक्षणाम्१२।\nकांचनं पुरुषं तद्वत्फलवस्त्रसमन्वितम्।\nप्रपूज्य द्विजदांपत्यं नानाभरणभूषितम्१३।\nउपवेश्य तु शय्यायां मधुपर्कं ततो ददेत्।\nरजतस्य तु पात्रेण दधिदुग्धसमन्वितम्१४।\nअस्थिलालाटिकं गृह्य सूक्ष्मं कृत्वा विमिश्रयेत्।\nपाययेदिद्वजदांपत्यं पितृभक्त्या समन्वितः१५।\nएष एव विधिर्दृष्टः पार्वतीयैर्द्विजोतमैः।\nतेन दुष्टा तु सा शय्या न ग्राह्या द्विजसत्तमैः१६।\nगृहीतायां तु तस्यां हि पुनः संस्कारमर्हति।\nवेदे चैव पुराणे च शय्या सर्वत्र गर्हिता१७।\nग्रहीतारस्तु जायन्ते सर्वे नरकगामिनः।\nग्रथितां वसुजालेन शय्यां दांपत्यसेविताम्१८।\nये स्पृशंति न जानंतः सर्वे नरकगामिनः।\nनवश्राद्धेन भोक्तव्यं भुक्त्वा चांद्रायणं चरेत्१९।\nपितृभक्त्या तु पुत्राणां कार्यमेव सदा भवेत्।\nवृषोत्सर्गं च कुर्वीत देया च कपिला शुभा२०।\nउदकुंभश्च दातव्यो भक्ष्यभोज्यफलान्वितः।\nयावदब्दं नरश्रेष्ठ सतिलोदकपूर्वकम्२१।\nततः संवत्सरे पूर्णे सपिंडीकरणं भवेत्।\nसपिंडीकरणादूर्द्ध्वं प्रेतः पार्वणभुग्यतः२२।\nवृद्धिपूर्वेषु कार्येषु गृहस्थस्य भवेत्ततः।\nसपिंडीकरणं श्राद्धं देवपूर्वं नियोजयेत्२३।\nपितॄनावाहयेत्तत्र पृथक्प्रेतं विनिर्दिशेत्।\nगंधोदकतिलैर्युक्तं कुर्यात्पात्रचतुष्टयम्२४।\nअर्घ्यार्थं पितृपात्रेषु प्रेतपात्रं प्रसेचयेत्।\nतद्वत्संकल्प्य चतुरः पिंडान्पितृपरस्तदा२५।\nये समाना इति द्वाभ्यामन्नं तु विभजेत्त्रिधा।\nअनेन विधिना चार्घ्यं पूर्वमेव प्रदापयेत्२६।\nततः पितृत्वमापन्नस्स चतुर्थस्तदा त्वनु।\nअग्निष्वात्तादि मध्ये तु प्राप्नोत्यमृतमुत्तमम्२७।\nसपिण्डीकरणादूर्ध्वं पृथक्तस्मै न दीयते।\nपितृष्वेव च दातव्यं तत्पिंडं येषु संस्थितम्२८।\nततः प्रभृति संक्रान्तावुपरागादि पर्वसु।\nत्रिपिंडमाचरेच्छ्राद्धमेकोद्दिष्टं मृतेहनि२९।\nएकोद्दिष्टं परित्यज्य मृताहे यः समाचरेत्।\nस दैवं पितृहा स स्यात्तथा भ्रातृविनाशकः३०।\nमृताहे पार्वणं कुर्वन्नधो याति स मानवः।\nसंपृक्ते स्वर्गती भावे प्रेतमोक्षो यतो भवेत्३१।\nआमश्राद्धं तदा कुर्याद्विधिज्ञः श्राद्धदस्ततः।\nतेनाग्नौकरणं कुर्यात्पिंडांस्तेनैव निर्वपेत्३२।\nत्रिभिः सपिंडीकरणं मासैक्ये त्रितये तथा।\nयदा प्राप्स्यति कालेन तदा मुच्येत बंधनात्३३।\nमुक्तोपि लेपभागित्वं प्राप्नोति कुशमार्जनात्।\nलेपभाजश्चतुर्थाद्यास्त्रयः स्युः पिंडभागिनः३४।\nपिण्डदः सप्तमस्तेषां सपिंडाः सप्तपूरुषाः।\nभीष्म उवाच।\nकथं हव्यानि देयानि कव्यानि च जनैरिह३५।\nगृह्णंति पितृलोके वा प्रायः के कैर्निगद्यते।\nयदि मर्त्ये द्विजो भुंक्ते हूयते यदि वानले३६।\nशुभाशुभात्मकाः प्रेतास्तदन्नं भुंजते कथम्।\nपुलस्त्य उवाच।\nवसुस्वरूपाः पितरो रुद्राश्चैव पितामहाः३७।\nप्रपितामहास्तथादित्या इत्येषा वैदिकी श्रुतिः।\nनामगोत्रं पितॄणां तु प्रापकं हव्यकव्ययोः३८।\nश्राद्धस्य मन्त्रतस्तत्वमुपलभ्येत भक्तितः।\nअग्निष्वात्तादयस्तेषामाधिपत्ये व्यवस्थिताः३९।\nनामगोत्रास्तदा देशा भवंत्युद्भवतामपि।\nप्राणिनः प्रीणयत्येतदर्हणं समुपागतं४०।\nदिव्यो यदि पिता माता गुरुः कर्मानुयोगतः।\nतस्यान्नममृतं भूत्वा दिव्यत्त्वेप्यनुगच्छति४१।\nदैत्यत्वे भोगरूपेण पशुत्वेपि तृणं भवेत्।\nश्राद्धान्नं वायुरूपेण नागत्वेप्युपतिष्ठति४२।\nपानं भवति यक्षत्वे राक्षसत्वे तथामिषं।\nदानवत्वे तथा पानं प्रेतत्वे रुधिरोदकम्४३।\nमनुष्यत्वेन्नपानादि नानाभोगवतां भवेत्।\nरतिशक्तिस्त्रियः कान्तेऽन्येषां भोजनशक्तिता४४।\nदानशक्तिः स विभवा रूपमारोग्यमेव च।\nश्राद्धपुष्पमिदं प्रोक्तं फलं ब्रह्मसमागमः४५।\nआयुः पुत्रान्धनं विद्यां स्वर्गं मोक्षं सुखानि च।\nप्रयच्छन्ति तथा राज्यं प्रीताः पितृगणा नृप४६।\nश्रूयते च पुरा मोक्षं प्राप्ताः कौशिकसूनवः।\nपंचभिर्जन्मसंबंधैः प्राप्ता ब्रह्मपरं पदम्४७।\nभीष्म उवाच।\nकथं कौशिकदायादाः प्राप्ता योगमनुत्तमम्।\nपंचभिर्जन्मसंबन्धैः कथं कर्मक्षयो भवेत्४८।\nपुलस्त्य उवाच।\nकौशिको नाम धर्मात्मा कुरुक्षेत्रे महानृषिः।\nनामतः कर्मतस्तस्य पुत्राणां तन्निबोध मे४९।\nस्वसृपः क्रोधनो हिंस्रः पिशुनः कविरेव च।\nवाग्दुष्टः पितृवर्ती च गर्गशिष्यास्तदाभवन्५० 1.10.50।\nपितर्युपरते तेषामभूद्दुर्भिक्षमुल्बणं।\nअनावृष्टिश्च महती सर्वलोकभयंकरी५१।\nगर्गादेशाद्वने दोग्ध्रीं रक्षंति च तपोधनाः।\nखादामः कपिलामेतां वयं क्षुत्पीडिता भृशं५२।\nइति चिंतयतां पापं लघुः प्राह तदानुजः।\nयद्यवश्यमियं वध्या श्राद्धरूपेण योज्यतां५३।\nश्राद्धे नियोज्यमानायां पापं नश्यति नो ध्रुवं।\nएवं कुर्वित्यनुज्ञातः पितृवर्ती तदानुजैः५४।\nचक्रे समाहितः श्राद्धमुपयुज्याथ तां पुनः।\nद्वौ दैवे भ्रातरो कृत्वा पित्र्ये त्रींश्चापरान्क्रमात्५५।\nतथैकमतिथिं कृत्वा श्राद्धदः स्वयमेव तु।\nचकार मंत्रवच्छ्राद्धं स्मरन्पितृपरायणः५६।\nतदा गत्वा विशंकास्ते गुरवे च न्यवेदयन्।\nव्याघ्रेण निहता धेनुर्वत्सोयं प्रतिगृह्यतां५७।\nएवं सा भक्षिता धेनुः सप्तभिस्तैस्तपोधनैः।\nवैदिकं बलमाश्रित्य क्रूरे कर्मणि निर्भयाः५८।\nततः काले प्रणष्टास्ते व्याधा दश पुरेभवन्।\nजातिस्मरत्वं प्राप्तास्ते पितृभावेन भाविताः५९।\nतत्र विज्ञाय वैराग्यं प्राणानुत्सृज्य धर्मतः।\nलोकैरवीक्ष्यमाणास्ते तीर्थांतेनशनेन तु६०।\nसंजाता मृगरूपास्ते सप्त कालंजरे गिरौ।\nप्राप्तविज्ञानयोगास्ते तत्यजुस्तां निजां तनुम्६१।\nमम्रुः प्रपतनेनाथ जातवैराग्यमानसाः।\nमानसे चक्रव्राकास्ते संजाताः सप्तयोगिनः६२।\nनामतः कर्मतः सर्वे सुमनाः कुसुमोवसुः।\nचित्तदर्शी सुदर्शी च ज्ञाता ज्ञानस्य पारगः६३।\nज्येष्ठानुरक्ताः श्रेष्ठास्ते सप्तैते योगपावनाः।\nयोगभ्रष्टास्त्रयस्तेषां बभूवुश्चलचेतसः६४।\nदृष्ट्वा विभ्राजमानं तमणुहं स्त्रीभिरन्वितम्।\nक्रीडंतं विविधैर्भोगैर्महाबलपराक्रमम्६५।\nपञ्चालान्वयसंभूतं प्रभूतबलवाहनम्।\nराज्यकामोभवत्त्वेकस्तेषां मध्ये जलौकसाम्६६।\nपितृवर्ती च यो विप्रः श्राद्धकृत्पितृवत्सलः।\nअपरौ मंत्रिणौ दृष्ट्वा प्रभूतबलवाहनौ६७।\nमंत्रित्वे चक्रतुश्चेच्छामस्मिन्मर्त्यौ द्विजोत्तमौ।\nविभ्राजपुत्रस्त्वेकोभूद्ब्रह्मदत्त इति स्मृतः६८।\nमंत्रिपुत्रौ तथा चैव पुंडरीकसुबालकौ।\nब्रह्मदत्तोभिषिक्तस्तु कांपिल्ये नगरोत्तमे६९।\nपंचालराजो विक्रांतः श्राद्धकृत्पितृवत्सलः।\nयोगवित्सर्वजंतूनां चित्तवेत्ताभवत्तदा७०।\nतस्य राज्ञोभवद्भार्या सुदेवस्यात्मजा तदा।\nसन्नतिर्नाम विख्याता कपिलायाभवत्पुरा७१।\nपितृकार्ये नियुक्तत्वादभवद्ब्रह्मवादिनी।\nतया चकार सहितः स राज्यं राजनंदनः७२।\nकदाचिद्गतउद्यानं तया सह स पार्थिवः।\nददर्श कीटमिथुनमनंगकलहान्वितम्७३।\nपिपीलिकामधोवक्त्रां पुरतः कीटकामुकः।\nपंचबाणाभितप्तांगः सगद्गदमुवाच ह७४।\nन त्वया सदृशी लोके कामिनी विद्यते क्वचित्।\nमध्ये क्षीणातिजघना बृहद्वक्त्रातिगामिनी७५।\nसुवर्णवर्णसदृशी सद्वक्त्रा चारुहासिनी।\nआलक्ष्यते च वदनं गुडशर्करवत्सलं७६।\nभोक्ष्यसे मयि भुक्ते त्वं स्नासि स्नाते तथा मयि।\nप्रोषिते मयि दीना त्वं क्रुद्धे च भयचंचला७७।\nकिमर्थं वद कल्याणि सदाधोवदनास्थिता।\nसा तमाह ज्वलत्कोपा किमालपसि रे शठ७८।\nत्वया मोदकचूर्णं तु मां विहायापि भक्षितम्।\nप्रादास्त्वं तदतिक्रम्य मामन्यस्यै समन्मथः७९।\nपिपीलक उवाच।\nत्वत्सादृश्यान्मया दत्तमन्यस्यै वरवर्णिनि।\nतदेकमपराधं मे क्षंतुमर्हसि भामिनि८०।\nनैवं पुनः करिष्यामि त्यज कोपं च सुस्तनि।\nस्पृशामि पादौ सत्येन प्रणतस्य प्रसीद मे८१।\nरुष्टायां त्वयि सुश्रोणि मृत्युर्मे पुरतो भवेत्।\nतुष्टायां त्वयि वामोरु पूर्णाः सर्वमनोरथाः८२।\nपूर्णचंद्रोपमं वक्त्रं स्वादेमृतरसोपमम्।\nनिर्भरं पिब सुश्रोणि कामासक्तस्य मे सदा८३।\nएतन्मत्वा शुभे कार्या सर्वदा तु कृपा मयि।\nइति सा वचनं श्रुत्वा प्रसन्ना चाभवत्ततः८४।\nआत्मानमर्पयामास मोहनाय पिपीलिका।\nब्रह्मदत्तोपि तत्सर्वं ज्ञात्वा सस्मयमाहसत्८५।\nसर्वसत्वरुतज्ञानी प्रभावात्पूर्वकर्मणः।\nभीष्म उवाच।\nकथं सर्वरुतज्ञोभूद्ब्रह्मदत्तो नराधिपः८६।\nतच्चापि चाभवत्कुत्र चक्रवाकचतुष्टयं।\nतन्मे कथय सर्वज्ञ कुले कस्य च सुव्रतम्८७।\nपुलस्त्य उवाच।\nतस्मिन्नेव पुरे जाताश्चक्रवाका अथो नृप८८।\nवृद्धद्विजस्य दायादा विप्रा जातिस्मरा बुधाः।\nधृतिमांस्तत्त्वदर्शी च विद्यावर्णस्तपोधिकः८९।\nनामतः कर्मतश्चैव सुदरिद्रस्य ते सुताः।\nतपसे बुद्धिरभवत्तेषां वै द्विजजन्मनां९०।\nयास्यामः परमां सिद्धिमूचुस्ते द्विजसत्तमाः।\nतत्तेषां वचनं श्रुत्वा सुदरिद्रो महातपाः९१।\nउवाच दीनया वाचा किमेतदिति पुत्रकाः।\nअधर्म एष वः पुत्रा पिता तानित्युवाच ह९२।\nवृद्धं पितरमुत्सृज्य दरिद्रं वनवासिनम्।\nक्व नु धर्मोत्र भविता मां त्यक्त्वा गतिमेव च९३।\nऊचुस्ते कल्पिता वृत्तिस्तव तात वचश्शृणु।\nव्रतमेतत्पुरा राज्ञः स ते दास्यति पुष्कलं९४।\nधनं ग्राम सहस्राणि प्रभाते पठतस्तव।\nकुरुक्षेत्रे तु ये विप्रा व्याधा दशपुरे तु ये९५।\nकालंजरे मृगा भूताश्चक्रवाकास्तु मानसे।\nइत्युक्त्वा पितरं जग्मुस्ते वनं तपसे पुनः९६।\nवृद्धोपि स द्विजो राजन्जगाम स्वार्थसिद्धये।\nअणुहो नाम वैभ्राजः पञ्चालाधिपतिः पुरा९७।\nपुत्रार्थी देवदेवेशं पद्मयोनिं पितामहम्।\nआराधयामास विभुं तीव्रव्रतपरायणः९८।\nततः कालेन महता तुष्टस्तस्य पितामहः।\nवरं वरय भद्रं ते हृदयेभीप्सितं नृप९९।\nअणुह उवाच।\nपुत्रं मे देहि देवेश महाबलपराक्रमम्।\nपारगं सर्वविद्यानां धार्मिकं योगिनां वरम्१०० 1.10.100।\nसर्वसत्वरुतज्ञं मे देहि योगिनमात्मजम्।\nएवमस्त्विति विश्वात्मा तमाह परमेश्वरः१०१।\nपश्यतां सर्वभूतानां तत्रैवांतरधीयत।\nततः स तस्य पुत्रोभूद्ब्रह्मदत्तः प्रतापवान्१०२।\nसर्वसत्वानुकंपी च सर्वसत्वबलाधिकः।\nसर्वसत्वरुतज्ञश्च सर्वसत्वेश्वरेश्वरः१०३।\nअथ सत्वेन योगात्मा स पिपीलकमागतः।\nयत्र तत्कीटमिथुनं रममाणमवस्थितम्१०४।\nततः सा सन्नतिर्दृष्ट्वा प्रहसंतं सुविस्मितं।\nकिमप्याशंकमाना सा तमपृच्छन्नरेश्वरम्१०५।\nसन्नतिरुवाच।\nअकस्मादतिहासोयं किमर्थमभवन्नृप।\nहास्यहेतुं न जानामि यदकाले कृतं त्वया१०६।\nअवदद्राजपुत्रोसौ तं पिपीलिकभाषितम्।\nरागवद्विरसोत्पन्नमेतद्धास्यं वरानने१०७।\nन चान्यत्कारणं किंचिद्धास्यहेतुः शुचिस्मिते।\nन सामन्यततं देवी प्राहालीकमिदं तव१०८।\nअहमेवेह हसिता न जीविष्ये त्वयाधुना।\nकथं पिपीलिकालापं मर्त्यो वेत्ति सुरादृते१०९।\nतस्मात्त्वयाहमेवाद्य हसिता किमतः परम्।\nततो निरुत्तरो राजा जिज्ञासुस्तद्वचो हरेः११०।\nआस्थाय नियमं तस्थौ सप्तरात्रमकल्मषः।\nस्वप्नान्ते प्राह तं ब्रह्मा प्रभाते पर्यटन्पुरम्१११।\nवृद्धद्विजोत्तमाद्वाक्यं सर्वं ज्ञास्यति ते प्रिया।\nइत्युक्त्वांतर्दधे ब्रह्मा प्रभाते च नृपः पुरात्११२।\nनिर्गच्छन्मन्त्रिसहितः सभार्यो वृद्धमग्रतः।\nगदंतं विप्रमायांतं वृद्धं च स ददर्श ह११३।\nब्राह्मण उवाच।\nये विप्रमुख्याः कुरुजांगलेषु दाशास्तथा दाशपुरे मृगाश्च।\nकालंजरे सप्त च चक्रवाका ये मानसे तेत्र वसंति सिद्धाः११४।\nइत्याकर्ण्य वचस्तस्य स पपात शुचान्वितः।\nजातिस्मरत्वमगमत्तौ च मंत्रिवरात्मजौ११५।\nकामशास्त्रप्रणेता तु बाभ्रव्यः स तु बालकः।\nपंचाल इति लोकेषु विश्रुतः सर्वशास्त्रवित्११६।\nपुंडरीकोपि धर्मात्मा वेदशास्त्रप्रवर्तकः।\nभूत्वा जातिस्मरौ शोकात्पतितावग्रतस्तथा११७।\nहा वयं कर्मविभ्रष्टाः कामतः कर्मबंधनात्।\nएवं विलप्य बहुशस्त्रयस्ते योगपारगाः११८।\nविस्मयाच्छ्राद्धमाहाम्यमभिनंद्य पुनः पुनः।\nस तु तस्मै धनं दत्त्वा प्रभूतग्रामसंयुतम्११९।\nविसृज्य ब्राह्मणं तं च वृद्धं धनमदान्वितम्।\nआत्मीयं नृपतिः पुत्रं नृपलक्षणसंयुतम्१२०।\nविष्वक्सेनाभिधानं च राजाराज्येभ्यषेचयत्।\nमानसे सलिले सर्वे ततस्ते योगिनां वराः१२१।\nब्रह्मदत्तादयस्तस्मिन्पितृभक्ता विमत्सराः।\nसन्नतिश्चाभवद्धृष्टा मयैव तव दर्शितम्१२२।\nराजन्योगफलं सर्वं यदेतदभिलक्ष्यते।\nतथेति प्राह राजापि पुरस्तादभिनंदयन्१२३।\nत्वत्प्रसादादिदं सर्वं मयैवं प्राप्यते फलम्१२४।\nततस्ते योगमास्थाय सर्व एव वनौकसः।\nब्रह्मरंध्रेण परमं पदमापुस्तपोबलात्१२५।\nएवमायुर्धनं विद्यां स्वर्गमोक्षसुखानि च।\nप्रयच्छंति सुतं राज्यं नृणां तुष्टाः पितामहाः१२६।\nइदं च पितृमाहात्म्यं ब्रह्मदत्तस्य वै नृप।\nद्विजेभ्यः श्रावयेद्विद्वान्शृणोति पठतेपि वा।\nकल्पकोटिशतं साग्रं ब्रह्मलोके महीयते१२७।\nइति श्रीपाद्मपुराणे प्रथमे सृष्टिखंडे पितृमाहात्म्यकथनंनाम दशमोऽध्यायः१०।"
  }
]
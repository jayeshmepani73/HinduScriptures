[
  {
    "text": "स्वच्छं चंद्रावदातं करिकरमकरक्षोभसंजातफेनं।\nब्रह्मोद्भूतिप्रसक्तैर्व्रतनियमपरैः सेवितं विप्रमुख्यैः।\nकारालंकृतेन त्रिभुवनगुरुणा ब्रह्मणा दृष्टिपूतं।\nसंभोगाभोगरम्यं जलमशुभहरं पौष्करं वः पुनातु१।\nसूतमेकांतमासीनं व्यासशिष्यं महामतिः।\nलोमहर्षणनामा वा उग्रश्रवसमाह तत्२।\nऋषीणामाश्रमांस्तात गत्वा धर्मान्समासतः।\nपृच्छतां विस्तराद्ब्रूहि यन्मत्तः श्रुतवानसि३।\nवेदव्यासान्मया पुत्र पुराणान्यखिलानि च।\nतवाख्यातानि प्राप्तानि मुनिभ्यो वद विस्तरात्४।\nप्रयागे मुनिवर्यैश्च यथापृष्टः स्वयं प्रभुः।\nपृष्टेन चानुशिष्टास्ते मुनयो धर्मकांक्षिणः५।\nदेशं पुण्यमभीप्संतो विभुना च हितैषिणा।\nसुनाभं दिव्यरूपं च सत्यगं शुभविक्रमं६।\nअनौपम्यमिदं चक्रं वर्तमानमतंद्रिताः।\nपृष्टतो यातनियमात्पदं प्राप्स्यथ यद्धितम्७।\nगच्छतो धर्मचक्रस्य यत्र नेमिर्विशीर्यते।\nपुण्यः स देशो मंतव्य इत्युवाच स्वयं प्रभुः८।\nउक्त्वा चैवमृषीन्सर्वानदृश्यत्वमगात्पुनः।\nगंगावर्तसमाहारो नेमिर्यत्र व्यशीर्यत९।\nईजिरे दीर्घसत्रेण ऋषयो नैमिषे तदा।\nतत्र गत्वा तु तान्ब्रूहि पृच्छतो धर्मसंशयान्१०।\nउग्रश्रवास्ततो गत्वा ज्ञानविन्मुनिपुंगवान्।\nअभिगम्योपसंगृह्य नमस्कृत्वा कृतांजलिः११।\nतोषयामास मेधावी प्रणिपातेन तानृषीन्।\nते चापि सत्रिणः प्रीताः ससदस्या महात्मने१२।\nतस्मै समेत्य पूजां च यथावत्प्रतिपेदिरे।\nऋषय ऊचुः।\nकुतस्त्वमागतः सूत कस्माद्देशादिहागतः१३।\nकारणं चागमे ब्रूहि वृंदारकसमद्युते।\nसूत उवाच।\nपित्राहं तु समादिष्टो व्यासशिष्येण धीमता१४।\nशुश्रूषस्व मुनीन्गत्वा यत्ते पृच्छंति तद्वद।\nवदंतु भगवंतो मां कथयामि कथां तु यां१५।\nपुराणं चेतिहासं वा धर्मानथ पृथग्विधान्।\nतां गिरं मधुरां तस्य शुश्रुवुर्ऋषिसत्तमाः१६।\nअथ तेषां पुराणस्य शुश्रूषा समपद्यत।\nदृष्ट्वा तमतिविश्वस्तं विद्वांसं लौमहर्षणिं१७।\nतस्मिन्सत्रे कुलपतिस्सर्वशास्त्राविशारदः।\nशौनको नाम मेधावी विज्ञानारण्यके गुरुः१८।\nइत्थं तद्भावमालंब्य धर्माञ्छुश्रूषुराह तम्।\nत्वया सूत महाबुद्धे भगवान्ब्रह्मवित्तमः१९।\nइतिहासपुराणार्थं व्यासः सम्यगुपासितः।\nदुदोहिथमतिं तस्य त्वं पुराणाश्रयां शुभां२०।\nअमीषां विप्रमुख्यानां पुराणं प्रति सम्प्रति।\nशुश्रूषाऽस्ते महाबुद्धे तछ्रावयितुमर्हसि२१।\nसर्वे हीमे महात्मानो नानागोत्राः समागताः।\nस्वान्स्वानंशान्पुराणोक्ताञ्छृण्वन्तु ब्रह्मवादिनः२२।\nसंपूर्णे दीर्घसत्रेस्मिंस्तांस्त्वं श्रावय वै मुनीन्।\nपाद्मं पुराणं सर्वेषां कथयस्व महामते२३।\nकथं पद्मं समुद्भूतं ब्रह्म तत्र कथं न्वभूत्।\nप्रोद्भूतेन कथं सृष्टिः कृता तां तु तथा वद२४।\nएवं पृष्टस्ततस्तांस्तु प्रत्युवाच शुभां गिरम्।\nसूक्ष्मं च न्यायसंयुक्तं प्राब्रवीद्रौमहर्षणिः२५।\nप्रीतोस्म्यनुगृहीतोस्मि भवद्भिरिह चोदनात्।\nपुराणार्थं पुराणज्ञैः सर्वधर्मपरायणैः२६।\nयथाश्रुतं सुविख्यातं तत्सर्वं कथयामि वः।\nधर्म एष तु सूतस्य सद्भिर्दृष्टः सनातनः२७।\nदेवतानामृषीणां च राज्ञां चामिततेजसाम्।\nवंशानां धारणं कार्यं स्तुतीनां च महात्मनाम्२८।\nइतिहासपुराणेषु दृष्टा ये ब्रह्मवादिनः।\nन हि वेदेष्वधीकारः कश्चित्सूतस्य दृश्यते२९।\nवैन्यस्य हि पृथोर्यज्ञे वर्त्तमाने महात्मनः।\nमागधश्चैव सूतश्च तमस्तौतां नरेश्वरम्३०।\nतुष्टेनाथ तयोर्द्दत्तो वरो राज्ञा महात्मना।\nसूताय सूतविषयो मगधो मागधाय च३१।\nतत्र सूत्यां समुत्पन्नः सूतो नामेह जायते।\nऐन्द्रे सत्रे प्रवृत्ते तु ग्रहयुक्ते बृहस्पतौ३२।\nतमेवेंद्रं बार्हस्पत्ये तत्र सूतो व्यजायत।\nशिष्यहस्तेन यत्पृक्तमभिभूतं गुरोर्हविः३३।\nअधरोत्तरधारेण जज्ञे तद्वर्णसंकरम्।\nयेत्र क्षत्रात्समभवन्ब्राह्मण्याश्चैव योनितः३४।\nपूर्वेणैव तु साधर्म्याद्वैधर्मास्ते प्रकीर्तिताः।\nमध्यमो ह्येष सूतस्य धर्मः क्षेत्रोपजीविनः३५।\nपुराणेष्वधिकारो मे विहितो ब्राह्मणैरिह।\nदृष्ट्वा धर्ममहं पृष्टो भवद्भिर्ब्रह्मवादिभिः३६।\nतस्मात्सम्यग्भुवि ब्रूयां पुराणमृषिपूजितम्।\nपितॄणां मानसी कन्या वासवं समपद्यत३७।\nअपध्याता च पितृभिर्मत्स्यगर्भे बभूव सा।\nअरणीव हुताशस्य निमित्तं पुण्यजन्मनः३८।\nतस्यां बभूव पूतात्मा महर्षिस्तु पराशरात्।\nतस्मै भगवते कृत्वा नमः सत्याय वेधसे३९।\nपुरुषाय पुराणाय ब्रह्मवाक्यानुवर्तिने।\nमानवच्छद्मरूपाय विष्णवे शंसितात्मने४०।\nजातमात्रं च यं वेद उपतस्थे ससंग्रहः।\nमतिमंथानमाविध्य येनासौ श्रुतिसागरात्४१।\nप्रकाशो जनितो लोके महाभारत चंद्रमाः।\nभारतं भानुमान्विष्णुर्यदि न स्युरमी त्रयः४२।\nततोऽज्ञानतमोंधस्य कावस्था जगतो भवेत्।\nकृष्णद्वैपायनं व्यासं विद्धि नारायणं प्रभुम्४३।\nको ह्यन्यः पुंडरीकाक्षान्महाभारतकृद्भवेत्।\nतस्मादहमुपाश्रौषं पुराणं ब्रह्मवादिनः४४।\nसर्वज्ञात्सर्वलोकेषु पूजिताद्दीप्ततेजसः।\nपुराणं सर्वशास्त्राणां प्रथमं ब्रह्मणा स्मृतम्४५।\nउत्तमं सर्वलोकानां सर्वज्ञानोपपादकम्।\nत्रिवर्गसाधनं पुण्यं शतकोटिप्रविस्तरम्४६।\nनिःशेषेषु च लोकेषु वाजिरूपेण केशवः।\nब्रह्मणस्तु समादेशाद्वेदानाहृतवानसौ४७।\nअंगानि चतुरो वेदान्पुराणन्यायविस्तरम्।\nअसुरेणाखिलं शास्त्रमपहृत्यात्मसात्कृतम्४८।\nमत्स्यरूपेणाजहार कल्पादावुदकार्णवे।\nअशेषमेतदवददुदकांतर्गतो विभुः४९।\nश्रुत्वा जगाद च मुनीन्प्रतिवेदांश्चतुर्मुखः।\nप्रवृत्तिस्सर्वशास्त्राणां पुराणस्याभवत्तदा५० 1.1.50।\nकालेनाग्रहणं दृष्ट्वा पुराणस्य तदा विभुः।\nव्यासरूपस्तदा ब्रह्मा संग्रहार्थं युगे युगे५१।\nचतुर्लक्षप्रमाणेन द्वापरे द्वापरे जगौ।\nतदाष्टादशधा कृत्वा भूलोकेस्मिन्प्रकाशितं५२।\nअद्यापि देवलोकेषु शतकोटिप्रविस्तरम्।\nतदेवात्र चतुर्लक्षं संक्षेपेण निवेशितम्५३।\nप्रवक्ष्यामि महापुण्यं पुराणं पाद्मसञ्ज्ञितम्।\nसहस्रं पञ्चपञ्चाशत्पंचखण्डैस्समन्वितम्५४।\nतत्रादौ सृष्टिखण्डं स्याद्भूमिखण्डं ततः परम्।\nस्वर्गखण्डं ततः पश्चात्ततः पातालखण्डकम्५५।\nपञ्चमं च ततः ख्यातमुत्तरं खण्डमुत्तमम्।\nएतदेव महापद्ममुद्भूतं यन्मयं जगत्५६।\nतद्वृत्तान्ताश्रयं यस्मात्पाद्ममित्युच्यते ततः।\nएतत्पुराणममलं विष्णुमाहात्म्यनिर्मलम्५७।\nदेवदेवो हरिर्यद्वै ब्रह्मणे प्रोक्तवान्पुरा।\nब्रह्मणाभिहितं पूर्वं यावन्मात्रं मरीचये५८।\nएतदेव च वै ब्रह्मा पाद्मं लोके जगाद वै।\nसर्वभूताश्रयं तच्च पाद्ममित्युच्यते बुधैः५९।\nपाद्मं तत्पंचपंचाशत्सहस्राणीह पठ्यते।\nपंचभिः पर्वभिः प्रोक्तं संक्षेपाद्व्यासकारितात्६०।\nपौष्करं प्रथमं पर्व यत्रोत्पन्नः स्वयं विराट्।\nद्वितीयं तीर्थपर्व स्यात्सर्वग्रहगणाश्रयम्६१।\nतृतीयपर्वग्रहणा राजानो भूरिदक्षिणाः।\nवंशानुचरितं चैव चतुर्थे परिकीर्तितम्६२।\nपंचमे मोक्षतत्वं च सर्वतत्वं निगद्यते।\nपौष्करे नवधा सृष्टिः सर्वेषां ब्रह्मकारिता६३।\nदेवतानां मुनीनां च पितृसर्गस्तथापरः।\nद्वितीये पर्वताश्चैव द्वीपाः सप्त ससागराः६४।\nतृतीये रुद्रसर्गस्तु दक्षशापस्तथैव च।\nचतुर्थे संभवो राज्ञां सर्ववंशानुकीर्त्तनम्६५।\nअन्त्येपवर्गसंस्थानं मोक्षशास्त्रानुकीर्त्तनम्।\nसर्वमेतत्पुराणेऽस्मित्कथयिष्यामि वो द्विजाः६६।\nइदं पवित्रं यशसो निधानमिदं पितॄणामतिवल्लभं स्यात् इदं च देवस्य सुखाय नित्यमिदं महापातकभिच्च पुंसाम्६७।"
  }
]
[
  {
    "text": "व्यास उवाच-\nततो देवांतको दैत्यो व्यनदत्समरं प्रति।\nरणं चकार धर्मेण संदष्टौष्ठपुटो बली१।\nस गत्वा चाब्रवीद्वाक्यं सर्वलोकविगर्हितं।\nन जानासि महद्धर्मं दुष्ट मोहाद्यथाक्रमम्२।\nपापपुण्यप्रयोगेण निग्रहानुग्रहे प्रभुः।\nअहं च निर्मितो धात्रा करोमि तव शासनम्३।\nन जानासि यतो धर्मं कालमृत्यु पुरःसरः।\nन रोगो न जरा कालो न मृत्युर्न च किंकरः४।\nधर्मात्प्रचलितः कर्मी कष्टं याति दिवानिशम्।\nउक्तं वसुं महावीर्यं यमं धर्मैकसाक्षिकम्५।\nस जघान त्रिभिर्बाणैः कालमृत्युसमप्रभैः।\nप्रचिच्छेद स धर्मात्मा ते त्वन्यैर्विशिखैस्त्रिभिः६।\nततस्तूच्चैः शरैः प्राज्यैर्युगांतानलसप्रभैः।\nनिजघान यमं संख्ये स चिच्छेद शरैः शरान्७।\nएतस्मिन्नंतरे क्रुद्धौ परस्परजयैषिणौ।\nजघ्नतुः समरेन्योन्यं महाबलपराक्रमौ८।\nअहोरात्रं तयोर्युद्धमवर्त्तत सुदारुणम्।\nएतस्मिन्नन्तरे क्रुद्धः शक्त्या प्रशमनं रुषा९।\nबिभेद दैत्यशार्दूलो ह्यहंकारयुतो बली।\nतामेवाथ रुषा धर्मो गृहीत्वा शक्तिकां द्रुतं१०।\nनिजघान तयैवामुंस्तनयोरंतरे भृशम्।\nस विह्वलित सर्वांगो मुखादागतशोणितः११।\nततः क्रुद्धो महातेजा धृत्वा दंडं सुदारुणम्।\nअमोघं पातयामास तस्य दैत्यस्य विग्रहे१२।\nसाश्वं रथं तथा सूतं योद्धारं शस्त्रसंचयम्।\nचकार भस्मसात्तं च शमनः क्रोधमूर्च्छितः१३।\nपतिते च तथा दैत्ये दुर्धर्षो नाम दानवः।\nशमनं शूलहस्तस्तु प्रदुद्राव जिघांसया१४।\nशूलहस्तं समायांतं बडवानलसन्निभम्।\nआससाद रणे मृत्युः शक्तिहस्तोतिनिर्भयः१५।\nस च दृष्ट्वाऽसुरो मृत्युं शूलेनैव जघान ह।\nशक्तिं चैव ततो मृत्युः प्रचिक्षेप रणाजिरे१६।\nसंदह्य सहसा शूलं वह्निकूटसमप्रभम्।\nदैत्यस्य हृदयं भित्वा गता सा च धरातलम्१७।\nसरथः स पपातोर्व्यां शक्तिजर्जरविग्रहः।\nअथान्यो दुर्मुखो मृत्युं कृष्टचापो महाबलः१८।\nखड्गचर्मधरः कालो रथ एव गतोभवत्।\nदृष्ट्वा तं विशिखैः प्राज्यैर्जघान स यमं रणे१९।\nस चाप्लत्य रथाद्देवो ह्यसिना च सकुंडलम्।\nशिरश्चिच्छेद सहसा पातयित्वा च भूतले२०।\nहतशेषं बलं सर्वं प्रदुद्राव दिशो दश२१।\nइति श्रीपाद्मपुराणे प्रथमे सृष्टिखंडे देवांतकर्दुर्धर्षदुर्मुखवधोनाम सप्ततिमोऽध्यायः७०।"
  }
]
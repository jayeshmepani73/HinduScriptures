[
  {
    "text": "भीष्म उवाच।\nदेवानां दानवानां च गंधर्वोरगरक्षसाम्।\nउत्पत्तिं विस्तरेणेमां गुरो ब्रूहि यथाविधि१।\nपुलस्त्य उवाच।\nसंकल्पाद्दर्शनात्स्पर्शात्पूर्वेषां सृष्टिरुच्यते।\nदक्षात्प्राचेतसादूर्ध्वं सृष्टिर्मैथुनसंभवा२।\nयथा ससर्ज चैवासौ तथैव शृणु कौरव।\nयदा तु सृजतस्तस्य देवर्षिगणपन्नगान्३।\nन वृद्धिमगमल्लोकस्तदा मैथुनयोगतः।\nदक्षः पुत्रसहस्राणि तदासिक्न्यामजीजनत्४।\nतांस्तु दृष्ट्वा महाभागान्सिसृक्षून्विविधाः प्रजाः।\nनारदः प्राह हर्यश्वान्दक्षपुत्रान्समागतान्५।\nभुवः प्रमाणं सर्वं तु ज्ञात्वोर्द्धमध एव वा।\nततः सृष्टिं विशेषेण कुरुध्वमृषिसत्तमाः६।\nते तु तद्वचनं श्रुत्वा प्रयाताः सर्वतोदिशम्।\nअद्यापि न निवर्त्तंते समुद्रादिव सिंधवः७।\nहर्यश्वेषु प्रणष्टेषु पुनर्दक्षः प्रजापतिः।\nवीरिण्यामेव पुत्राणां सहस्रमसृजत्प्रभुः८।\nशबलाश्वा नाम ते च समेताः सृष्टिकर्मणि।\nनारदोनुगतान्प्राह पुनस्तान्पूर्ववन्मुनिः९।\nभुवः प्रमाणं सर्वं तु ज्ञात्वा भ्रातॄनथो पुनः।\nआगत्य च पुनः सृष्टिं करिष्यथ विशेषतः१०।\nतेपि तेनैव मार्गेण जग्मुर्भ्रात्रनुगास्तदा।\nततः प्रभृति न भ्रातुः कनीयान्मार्गमिच्छति११।\nअन्वेष्टा दुःखमाप्नोति तेन तत्परिवर्जयेत्।\nततस्तेष्वपि नष्टेषु(यु) षष्टिं कन्याः प्रजापतिः१२।\nवीरिण्यां जनयामास दक्षः प्राचेतसस्तदा।\nप्रादात्स दश धर्माय कश्यपाय त्रयोदश१३।\nविंशतिसप्त सोमाय चतस्रोरिष्टनेमिने।\nद्वे चैव भृगुपुत्राय द्वे कृशाश्वाय धीमते१४।\nद्वे चैवांगिरसे प्रादात्तासां नामानि विस्तरात्।\nशृणु त्वं देवमातॄणां प्रजाविस्तारमादितः१५।\nअरुंधती वसुर्जामिर्लम्बा भानुर्मरुत्वती।\nसंकल्पा च मुहूर्ता च साध्या विश्वा च भामिनी१६।\nधर्मपत्न्यः समाख्यातास्तासां पुत्रान्निबोध मे।\nविश्वेदेवास्तु विश्वायाः साध्या साध्यानजीजनत्१७।\nमरुत्वत्यां मरुत्वंतो वसोस्तु वसवस्तथा।\nभानोस्तु भानवो जाता मूहूर्त्ताया मुहूर्तजाः१८।\nलंबायां घोषनामानो नागवीथी तु जामिजा।\nपृथिवीतलसंभूतमरुंधत्यामजायत१९।\nसंकल्पायास्तु संकल्पा वसु सृष्टिं निधारय।\nज्योतिष्मतंश्च ये देवा व्यापकाः सर्वतोदिशम्२०।\nवसवस्ते समाख्यातास्तेषां नामानि मे शृणु।\nआपो ध्रुवश्च सोमश्च धरश्चैवानिलोनलः२१।\nप्रत्यूषश्च प्रभासश्च वसवोष्टौ प्रकीर्तिताः।\nआपस्य पुत्राश्चत्वारः श्रांतो वैतण्ड एव च२२।\nअपि शांतो मुनिर्वभ्रुर्यज्ञरक्षाधिकारिणः।\nध्रुवस्य कालः पुत्रस्तु वर्चाः सोमादजायत२३।\nद्रविणो हव्यवाहश्च धर पुत्राविमौ स्मृतौ।\nकल्पांतस्थस्ततः प्राणो रमणः शिशिरोपि च२४।\nमनोहरो धवश्चाथ शिवो वाथ हरेः सुताः।\nशिवो मनोजवं पुत्रमविज्ञातगतिप्रदम्२५।\nअवाप चानलः पुत्रानग्निप्रायगुणांस्ततः।\nतत्र शाखो विशाखश्च निगमेषु स्वयंभुवः२६।\nअपत्यं कृत्तिकानां च कार्तिकेयस्ततः स्मृतः।\nप्रत्यूषस्य ऋभुः पुत्रो मुनिर्नामाथ देवलः२७।\nविश्वकर्मा प्रभासस्य पुत्रः शिल्पी प्रजापतिः।\nप्रासादभवनोद्यान प्रतिमा भूषणादिषु२८।\nतटाकारामकूपेषु त्रिदशानां च वर्द्धकिः।\nअजैकपादहिर्बुध्न्यो विरूपाक्षोथ रैवतः२९।\nहरश्च बहुरूपश्च त्र्यंबकश्च सुरेश्वरः।\nसावित्त्रश्च जयंतश्च पिनाकी चापराजितः३०।\nएते रुद्रास्समाख्याता एकादश गणेश्वराः।\nएतेषां मानसानां तु त्रिशूलवरधारिणाम्३१।\nकोट्यश्चतुरशीतिस्तु तत्पुत्राश्चाक्षया मताः।\nदिक्षु सर्वासु ये रक्षां प्रकुर्वन्ति गणेश्वराः३२।\nएते वै पुत्रपौत्राश्च सुरभीगर्भसंभवाः।\nकश्यपस्य प्रवक्ष्यामि पुत्रपौत्रादि पत्निषु३३।\nअदितिर्दितिर्दनुश्चैव अरिष्टा सुरसा तथा।\nसुरभिर्विनता चैव ताम्रा क्रोधवशा इरा३४।\nकद्रू खसा मुनिस्तद्वत्तासु पुत्रान्निबोध मे।\nतुषिता नाम ये देवाश्चाक्षुषस्यांतरे मनोः३५।\nवैवस्वतेंतरे चैव आदित्या द्वादश स्मृताः।\nइन्द्रो धाता भगस्त्वष्टा मित्त्रोऽथ वरुणोऽर्यमा३६।\nविवस्वान्सविता पूषा अंशुमान्विष्णुरेव च।\nएते सहस्रकिरणा आदित्या दाद्वश स्मृताः३७।\nमारीचात्कश्यपाज्जाताः पुत्त्रास्तेऽदितिनंदनाः।\nकृशाश्वस्य ऋषेः पुत्रा देवप्रहरणाः स्मृताः३८।\nएते देवगणास्तात प्रतिमन्वंतरेषु च।\nउत्पद्यंते विलीयंते कल्पेकल्पे तथैव च३९।\nदितिः पुत्रद्वयं लेभे कश्यपादिति नः श्रुतम्।\nहिरण्यकशिपुं चैव हिरण्याक्षं तथैव च४०।\nहिरण्यकशिपोस्तद्वज्जातं पुत्रचतुष्टयम्।\nप्रह्लादश्चानुह्लादश्च संह्लादोह्लाद एव च४१।\nप्रह्लादपुत्रा आयुष्मान्शिबिर्बाष्कलिरेव च।\nविरोचनश्चतुर्थस्तु स बलिं पुत्रमाप्तवान्४२।\nबलेः पुत्रशतं त्वासीद्बाणज्येष्ठं ततो नृप।\nधृतराष्ट्रस्तथासूर्य्यो विवस्वानंशुतापनः४३।\nनिकुम्भनामा गुर्वक्षः कुक्षिर्भौमोथ भीषणः।\nएवमन्ये तु बहवो बाणोज्येष्ठो गुणाधिकः४४।\nबाणस्सहस्रबाहुस्तु सर्वास्त्रगुणसंयुतः।\nतपसा तोषितो यस्य पुरे वसति शूलधृत्४५।\nमहाकालत्वमगमत्सार्थ्यं यस्य पिनाकिनः।\nहिरण्याक्षस्य पुत्रोभूदंधको नामनामतः४६।\nभूतसंतापनश्चैव महानागस्तथैव च।\nएतेभ्यः पुत्रपौत्राणां कोटयः सप्तसप्ततिः४७।\nमहाबला महाकाया नानारूपा महौजसः।\nदनुः पुत्रशतं लेभे कश्यपाद्वरदर्पितम्४८।\nविप्रचित्तिः प्रधानोभूदेषां मध्ये महाबलः।\nद्विरष्टमूर्द्धा शकुनिस्तथा शंकुशिरोधरः४९।\nअयोमुखः शंबरश्च कपिलो वामनस्तथा।\nमरीचिर्मागधश्चैव हरिर्गजशिरास्तथा५० 1.6.50।\nनिद्राधरश्च केतुश्च केतुवीर्यः शतक्रतुः।\nइन्द्रमित्रग्रहश्चैव वज्रनाभस्तथैव च५१।\nएकवस्त्रो महाबाहुर्वज्राक्षस्तारकस्तथा।\nअसिलोमा पुलोमा च विकुर्वाणो महासुरः५२।\nस्वर्भानुर्वृषपर्वा च एवमाद्या दनोस्सुताः।\nस्वर्भानोः सुप्रभा कन्या शची चैव पुलोमजा५३।\nउपदानवी मयस्यासीत्तथा मंदोदरी कुहूः।\nशर्मिष्ठा सुंदरी चैव चंडा च वृषपर्वणः५४।\nपुलोमा कालका चैव वैश्वनरसुते उभे।\nबह्वपत्यो महासत्वो मारीचस्य परिग्रहः५५।\nतयोः षष्टिसहस्राणि दानवानां पुराभवन्।\nपौलोमान्कालखंजांश्च मारीचोजनयत्पुरा५६।\nअवध्या ये नराणां वै हिरण्यपुरवासिनः।\nचतुर्मुखाल्लब्धवरा ये हता विजयेन तु५७।\nविप्रचित्तिः सिंहिकायां नव पुत्रानजीजनत्।\nहिरण्यकशिपोर्येवै भागिनेयास्त्रयोदश५८।\nकंसः शंखश्च राजेन्द्र नलो वातापिरेव च।\nइल्वलो नमुचिश्चैव खसृमश्चांजनस्तथा५९।\nनरकः कालनाभश्च परमाणुस्तथैव च।\nकल्पवीर्यश्च विख्यातो दनुवंशविवर्द्धनः६०।\nसंह्लादस्य तु दैत्यस्य निवातकवचाः कुले।\nअवध्याः सर्वदेवानां गंधर्वोरगराक्षसाम्६१।\nये हता बलमाश्रित्य अर्जुनेन रणाजिरे।\nषट्कन्या जनयामास ताम्रा मारीचवीर्यतः६२।\nशुकीं श्येनीं च भासीं च सुगृध्रीं गृध्रिकां शुचिम्।\nशुकी शुकानुलूकांश्च जनयामास धर्मतः६३।\nश्येनी श्येनांश्च भासी च कुररानप्यजीजनत्।\nगृध्री गृध्रान्सुगृध्री च पारावतविहंगमान्६४।\nहंस सारस कारंड प्लवान्शुचिरजीजनत्।\nएते ताम्रासुताः प्रोक्ता विनताया निशामय६५।\nगरुडः पतगश्रेष्ठोऽरुणश्चेशः पतत्रिणाम्।\nसौदामिनी तथा कन्या येयं नभसि विश्रुता६६।\nसंपातिश्च जटायुश्च अरुणस्य सुतावुभौ।\nसंपातिपुत्रो बभ्रुश्च शीघ्रगश्चातिविश्रुतः६७।\nजटायोः कर्णिकारश्च शतगामी च विश्रुतौ।\nतेषामसंख्यमभवत्पक्षिणां पुत्रपौत्रकम्६८।\nसुरसायां सहस्रं तु सर्पाणामभवत्पुरा।\nसहस्रशिरसां कद्रूः सहस्रं प्राप सुव्रता६९।\nप्रधानास्तेषु विख्याता ष्षड्विंशतिररिन्दम।\nशेषवासुकिकर्कोट शंखैरावतकंबलाः७०।\nधनंजय महानील पद्माश्वतर तक्षकाः।\nएलापत्र महापद्म धृतराष्ट्र बलाहकाः७१।\nशंखपाल महाशंख पुष्पदंष्ट्रं शुभाननाः।\nशंखरोमा च नहुषो रमणः पणिनस्तथा७२।\nकपिलो दुर्मुखश्चापि पतंजलिमुखास्तथा।\nएषामनंतमभवत्सर्वेषां पुत्रपौत्रकम्७३।\nप्रायशो यत्पुरादग्धं जनमेजयमंदिरे।\nरक्षोगणं क्रोधवशा सुनामानमजीजनत्७४।\nदंष्ट्रिणां नियुतं तेषां भीमसेनादगात्क्षयम्।\nदंष्ट्रि गोमायु काकादीन्महिषीर्गोवराङ्गनाः७५।\nसुरभिर्जनयामास कश्यपात्त्त्रितयं पुरा।\nमुनिर्मुनीनां च गणं गणमप्सरसां तथा७६।\nतथा किन्नरगंधर्वानरिष्टा जनयद्बहून्।\nतृणवृक्षलता गुल्ममिरा सर्वमजीजनतत्७७।\nखसा तु यक्षरक्षांसि जनयामास कोटिशः।\nएते कश्यपदायादाः शतशोथ सहस्रशः७८।\nएष मन्वंतरे भीष्म सर्गः स्वारोचिषे स्मृतः।\nततस्त्वेकोनपंचाशन्मरुतः कश्यपाद्दितिः।\nजनयामास धर्मज्ञ सर्वानमरवल्लभान्७९।"
  }
]
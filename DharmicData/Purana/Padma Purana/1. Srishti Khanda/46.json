[
  {
    "text": "श्री भीष्म उवाच-।\nनरसिंहस्य माहात्म्यं विस्तरेण त्वयेरितं।\nतथा भवस्य माहात्म्यं भैरवस्याभिधीयताम्१।\nपुलस्त्य उवाच।\nतस्यापि देवदेवस्य शृणु त्वं कर्म चोत्तमं।\nआसीद्दैत्योंधको नाम भिन्नांजनचयोपमः२।\nतपसा महता युक्तो ह्यवध्यस्त्रिदिवौकसाम्।\nस कदाचिन्महादेवं पार्वत्या सहितं विभुं३।\nक्रीडमानं तदा दृष्ट्वा हर्तुं देवीं प्रचक्रमे।\nएतां देवीं हराम्यद्य वियोगे मृत्युमेष्यति४।\nततः स्थिरा भवित्री मे भार्यैषा लोकसुंदरी।\nबिबौष्ठं चारुवदनं चारुकांततरं मुखं५।\nयद्येषा न भवेद्भार्या जीविते किं प्रयोजनम्।\nएतां मतिमथास्थाय मंत्रिभिः सह मंत्र्य च६।\nचक्रे योगं ससैन्यस्य सेनापतिमभाषत।\nआनयस्व रथं मह्यं जैत्रं देवनिपातनम्७।\nजयिष्ये त्रिदशान्सर्वान्विष्णुरुद्रपुरोगमान्।\nहरिष्ये पर्वतसुतां तया मेऽपहृतं मनः८।\nमंत्रिणा तस्य चाख्यातः कनकस्य वधस्सुरैः।\nपरभार्यानुरक्तस्य कृतो देवैः सवासवैः९।\nततः कोपपरीतात्मा हन्मि देवान्सशंकरान्।\nतं हत्वा दानवं शक्रो भयादंधासुरस्य च१०।\nजगाम शरणान्वेषी कैलासं शंकरालयं।\nदृष्ट्वा प्रणम्य देवेशं चंद्रार्द्धकृतशेखरं११।\nभीतो विज्ञापयामास धृतसाहस्रलोचनः।\nअभयं देहि मे देव दानवादंधकादहं१२।\nबिभेमि तस्य पुत्रोद्य मया युधि निपातितः।\nतद्यावन्न स जानाति हतं पुत्रं महासुरः१३।\nतावत्तत्रस्थ एवाशु हन्यतां मद्भयावहः।\nस्त्रीलौल्याद्दानवः क्रूरः परभार्यापहारकः१४।\nसर्वथा घातनीयस्ते भवता सुरसत्तम।\nशक्रस्यैवं वचः श्रुत्वा शरण्यः शंकरस्तदा१५।\nददावभयमेवासौ मा भैरिति शतक्रतोः।\nदत्ताभयोथ कैलासादाजगाम कुशस्थलीम्१६।\nवृतो भूतगणैरीशो वधार्थमंधकस्य तु।\nकृत्वा रूपं महाकायं विश्वरूपं सुभैरवं१७।\nसर्पैर्ज्वलद्भिर्धावद्भिर्भीमं भीमभुजंगवत्।\nजटासटाभिराकाशं फणिरत्नशिखार्चिषा१८।\nदहन्नतीवतेजोभिः कालाग्निरिव संक्षये।\nमुखैर्दंष्ट्रांकुरांकैश्च द्वितीयेन्दुकलोज्ज्वलैः१९।\nपातालोदररूपाभैर्भैरवारावनादिभिः।\nभुजैरनेकसाहस्रैर्बहुशस्त्रकृतग्रहः२०।\nबह्वाभरणभूषाढ्यै रणे घोरनिनादिभिः।\nसिंहचर्मपरीधानं व्याघ्रत्वगुत्तरीयकं२१।\nगजाजिनकृताटोपं पतद्भृंगरवाकुलं।\nईदृग्रूपं विधायेशो दनुदैत्यभयावहं२२।\nअवातरन्महीं भीमो दनूनां क्षयकारकः।\nअंधासुरोपि दनुजः पुत्रं श्रुत्वा हतं युधि२३।\nक्रोधेन तमसाविष्टो रणतूर्याण्यचोदयत्।\nसंहत्यावहितः प्राप्तो यत्र ते त्रिदशाः स्थिताः२४।\nमहत्या सेनया सार्द्धं रथवारणयुक्तया।\nते देवा दानवान्वीक्ष्य महाहवकृतादरान्२५।\nव्यपयाततनुत्राणाः शंभुं शरणमन्वयुः।\nमा भैरिति च तान्देवो देवानुक्त्वा त्रिलोचनः२६।\nगृहीत्वा शूलमातिष्ठद्दंष्ट्रारवधरो रुषा।\nअंधकेनाथ रुष्टेन शतकोटिशरैर्गणाः२७।\nनिहताश्चापि देवानां बहूनामेकताकृतां।\nसस्फुलिंगार्चिषो वह्नेर्मुंचमानः पिनाकधृक्२८।\nशरैः समावृतं चक्रे अंधकं रथगं ततः।\nदनुनाथो रथस्थोथ शिथिलः शिथिलायुधः२९।\nनिमंत्र्य दानवान्सर्वान्स योद्धुमुपचक्रमे।\nबहुधा तद्बलं भग्नं विविधायुधयोधिभिः३०।\nयुधि वीरैर्हतं देवैः स्थाणुना सख्यमाश्रितैः।\nदानवश्चांधकः सैन्यं भिन्नं दृष्ट्वा कृतं सुरैः३१।\nआत्मानं च महेशेन निरुद्धं बाणकोटिभिः।\nविह्वलीभूतदेहोसौ धैर्यमालंब्य केवलम्३२।\nपिनाकं चैव रुद्रस्य गृह्य रुद्रमताडयत्।\nपिनाकस्याभिघातेन रुद्रो भूमिमथागमत्३३।\nभूमौ निपातिते देवे चलितं भुवनत्रयं।\nतत्यजुः सागरा वेलां पर्वताः शिखराणि च३४।\nनक्षत्राणि वियोगीनि जग्मुर्मुक्तान्यनेकशः।\nपतिते भुवि देवेशे अंधको गदया पुनः३५।\nजघान रुषितो नागं हत्वा तं पातयद्भुवि।\nशिवं त्यक्त्वा नागराजः प्रपलाय्यान्यतो गतः३६।\nमुहूर्त्ताच्चेतनां लब्ध्वा उत्थितः परमेश्वरः।\nगृहीत्वा परशुं दिव्यं दानवं नैव पश्यति३७।\nकृत्वा तु तामसीं मायां मायाशतविशारदः।\nतया विमोहिते देवे क्व नु वै दानवो गतः३८।\nशंभोर्भयमथो प्राप्य किं नु पापः करिष्यति।\nतमसा छादिता यावद्देवा व्याकुलतां गताः३९।\nसंभ्रांतमानसानीकास्तदोचुः कार्यगौरवात्।\nएतस्मिन्नंतरे सूर्यस्तेजोरूपो व्यवस्थितः४०।\nउत्तस्थौ नररूपेण कुर्वन्वितिमिरा दिशः।\nनष्टे तमसि हृष्टाङ्गे खद्योते प्रकटे स्थिते४१।\nदेवा मुदमवापुस्ते स्पष्टाननविलोचनाः।\nउद्दीप्तास्तु सुराः सर्वे गणाः स्कंदपुरोगमाः४२।\nस्तुवंति विविधैस्तोत्रैः नररूपं दिवाकरम्।\nअनौपम्यं जगद्व्यापि ब्रह्मविष्णुशिवात्परम्४३।\nस्निग्धविद्रुमसच्छायं सिंदूरारुणसप्रभम्।\nप्रभासंतं तदा दृष्ट्वा पंचांगालिंगितावनिः४४।\nपुनः प्रणामप्रवणं प्रणिधानपुरःसरम्।\nआलोक्य स्निग्धया दृष्ट्या देवदेवं त्रिलोचनः४५।\nउवाच स्निग्धगंभीर वाचा देवं शनैर्हरः।\nपूरयन्निव तेजोभिर्भगवान्भुवनत्रयम्४६।\nदैत्यमायाभिपन्नानां दर्शनाकुलचेतसाम्।\nप्राणिनामिदमेवैकमविसंवादि दैवतम्४७।\nअयमेव च संसारसागरात्सकलादपि।\nसत्त्वानुत्तारयन्देवः कर्णधाराय ते प्रभुः४८।\nयजंतो जंतवो भक्त्या यं देवं विविधाः सदा।\nनिःश्रेयसाय कल्पंते तं नतो भास्करं विभुम्४९।\nयस्तूदयाद्रिशिखरे मकुटायमानलीलागभस्तिभिरलं कुसुमप्रकाशैः।\nव्याप्य स्वदीधितिगणैः प्रदिशो दिशश्च देदीप्यते स सविता विभवाय लोके1.46.५०।\nब्रह्मेंद्ररुद्रमरुदच्युतवह्निपाथो नाथ प्रयोगनिपुणैश्च ऋषींद्रसंघैः।\nश्रेयोर्थिभिः प्रतिदिनं दिवसांगरागैर्दिव्यांगरागपरिलिप्त समस्तदैहैः५१।\nपूज्यं वपुस्तव सदा प्रलये हि वेदैर्गीर्भिर्विचित्रपदमंडलमंडिताभिः।\nये त्वां स्तुवंति परसद्मनि सद्महीना नित्यं प्रसारितकरा भुवि ते भवंति५२।\nये दद्रुकुष्ठपिटिकादिभिरर्दितांगाः शीर्णत्वचः कुनखिनश्च्युतकेशनाशाः।\nदेवेश तेपि तवपादनता भवंति सद्यो द्विरष्टशरदाकृतयो मनुष्याः५३।\nसामेति सामगगणा हि मखार्थकं त्वामध्वर्यवस्त्वृगिति बह्वृचमुख्यपूगाः।\nत्वामेवमार्यमिति कार्यविदोधिगंतुं नागाश्च वेति पितरोप्यथ सर्वगंधम्५४।\nमायेति चोपनिषदर्कषडेव देवा मर्त्यास्तथा वयमिवेह उपासतेऽमी।\nगंधर्वकिन्नरगणाः सहचारणैस्तु रूपं तथा च भगवन्प्रतिपद्यसे त्वम्५५।\nयेनार्चयंति सततं भवतोर्च्यमर्चिस्तेर्चिष्प्रतापितदिगंबरवित्तहीनाः।\nक्षुत्क्षामकंठजठराघटखर्परेण भिक्षामटंति परवेश्मसुतेर्थहीनाः५६।\nउत्फुल्लकोकनदकोशविशालनेत्रमीषद्विलासलुलिताञ्चितपिंगतारम्।\nकामं प्रशस्ततरसुंदरहाररम्यमुत्तुंगपीवरपयोधरभारखिन्नं५७।\nरंभोपमोरु पृथुपीननितंबबिंबानद्धक्वणन्मणिरणद्रशनाकलापं।\nबृंदं ललाटतटकोटिपटांतलंबि हेमांचलांचितमुखं कुलपालिकानाम्५८।\nकांतं गृहेषु कलगद्गदभाषितानां झंकारनूपुररवेणविरावितानाम्।\nतेषां कृशानुकरमिन्दुसमानकांतं यैरर्चितोसि भगवन्भवमोचनस्त्वं५९।\nब्रह्मा त्वमेव हरिरस्यनिलोऽनलोसि रुद्रोंऽतकोसि वरुणोऽस्यमराधिपोसि।\nसोमोसि वायुरसि भूरसि चेश्वरोसि यज्ञोसि वित्तपतिरस्यपराजितोसि६०।\nते सप्तसप्तिसुरवाहरणेन मुक्ता भूमावथेति तरसोरुतरंतरीताः।\nव्योमैतदंतरहितं परितो हि गत्वा गच्छंति न श्रमदं हिमनागपीमे६१।\nध्यानैकयोगनिरताश्च समाधिभावात्ध्यात्वा पदं तव तुरीयमनंतमूर्ते।\nमुक्तामयास्तनुभृतो न भियाभियुक्तास्तद्ब्रह्मशाश्वतमचिंत्यमनाद्यनंतं६२।\nजन्मादिरोगरहितं परमं पुराणमीशं जरामरणशोकभयातिरिक्तम्।\nस्थूलानुभावनगणागणितं विशुद्धं वेदांतवादिभिरलं परिमन्यते यत्६३।\nत्वामग्निपुंजवपुषं तपसां निवासं याता दिवं सुचिरकालमुपास्यभक्ताः।\nभानो सुरासुरसमूहशिरोनिघृष्ट पादारविंदयुगलामलचारुमूर्त्ते६४।\nभूतेशभूतवरदा सकृदव्ययात्मन्व्योमाट्टहाससवितर्भुवनैकदीप।\nऋक्साममंत्रयजुषामधिवास नाम सृष्टिस्थितिप्रलयकारणलोकपाल६५।\nदीनस्य देव कृपणस्य भवेभवे मे मग्नस्य चारुदविचार मनोरथानि।\nशश्वद्यतीश्वर शशी करकंकघोरोत्पातो जरामरणशोकरुगांतरस्य६६।\nयः प्रातः सायमिदं मध्याह्ने वा पठेच्च दीप्तांशोः।\nसालोक्यं याति रवेः प्राप्नोति धर्मार्थकामांश्च६७।\nनित्यं तस्माच्च सूर्याच्च मनसोभिहितं च यत्।\nनमस्ते देवदेवेश भक्तानामभयंकर६८।\nसुब्रह्मण्य नमस्ते तु सर्वदेवनमस्कृत।\nतिग्मांशो वै नमस्तुभ्यं जगतश्चक्षुषे नमः६९।\nप्रभाकर नमस्तेस्तु भानो जय जगत्पते।\nअनेन दनुमुख्येन पीडितोहं जगत्पते७०।\nकिं करोमि कथं चैनं घातयामि दिवाकर।\nसूर्य उवाच-।\nजय शूलेन पापिष्ठं मायाशतविशारदम्७१।\nजयं प्राप्नुहि देवेश हत्वा शूलेन चांधकम्।\nगृह्य शूलं ततो दूरमाक्षिप्य हर तेजसा७२।\nततोन्धकस्त्रिशूलेनाताडयत्पापकर्मकृत्।\nतस्मिन्युद्धे तथा रुद्रो ह्यन्धकेनाभिपीडितः७३।\nमुमोच बाणमुत्युग्रं नाम्ना पाशुपतं हि यत्।\nपिनाकमानम्य दोर्भ्यां पिनाकी शंकरः स्वयम्७४।\nरुद्रबाणविनिर्भेदाद्रुधिरादन्धकस्य तु।\nअंधकाश्च समुत्पन्नाश्शतशोथ सहस्रशः७५।\nतेषां विदार्यमाणानां रुधिरादपरे पुनः।\nबभूवुरंधका घोरा यैर्व्याप्तमखिलं जगत्७६।\nतं तु मायाविनं दृष्ट्वा देवदेवस्तदांधकम्।\nपानार्थमंधकस्यास्रं ससृजे मातृकास्तदा७७।\nमाहेश्वरीं तथा ब्राह्मीं शौरीं वा बाडवीं तथा।\nसौपर्णीमथ वायव्यां शंखिनीं तैत्तिरीं तथा७८।\nसौरीं सौम्यां शिवदूतीं चामुंडामथ वारुणीं।\nवाराहीं नारसिंहीं च वैष्णवीं च विभावरीं७९।\nशतानंदां भगानंदां पिच्छिलां भगमालिनीं।\nबालामतिबलां रक्तां सुरभीं मुखमंडिताम्८०।\nमातृनंदां सुनंदां च बिडानीं शकुनीं तथा।\nरेवतीं च महापुण्यां तथैव शिखिपट्टिकां८१।\nशूलेन च ततो दैत्यं बिभेद त्रिपुरांतकः।\nनिर्गतं रुधिरं तस्मात्पपुस्ता मातरस्तदा८२।\nनीरक्तो हि तदा दैत्यश्शुष्कतां प्राप भूपते।\nशूले प्रोतस्तदा दैत्यो दिव्यवर्षसहस्रकम्८३।\nमहाबलेन रुद्रेण विधृतोपि मृतो नहि।\nस्तुतस्तेन तदा शंभुर्भक्त्या दैत्येन सुव्रत८४।\nनमोस्तु शंभो भवनाशहेतो नमोस्तु ते देव वरप्रसीद।\nत्वं भू जलाग्नीरनभोर्कसोमयज्वाष्टमूर्तिर्भवभावनोलम्८५।\nत्वां वै बाणो बहुवाद्येन तोष्य प्राप्तश्चैश्यं स्वे पुरे तत्स्वरक्ष्यम्।\nरक्षोधीशो बाहुभिस्तोल्यशैलं युष्मत्क्रांतक्लिष्टरूपो ह्यनौषीत्८६।\nप्राप्तोप्यैश्यं सर्वरक्षोगणानां पुत्रं चापि प्रोर्जितं शक्रबंधम्।\nभवभयहर हर परम उदार मम सुखकरण निखिल सुरसार८७।\nजितमरुदभिमतवितरणपार तव पदकमलमिहारणसार।\nतवेश पादपंकजं करोति यो नरो हृदि सदेशतस्य वांछितं ददासि भक्तिभावितः८८।\nमुनीश्वराः पुरा हरं भवंतमेवमादरात्प्रपूज्य लिंगरूपिणं समापिता मनोरथान्।\nभवोद्भवैकरूपिणं प्रपंचपंचकाकृतिं विचिंत्यवृक्षकोटरस्थ एष जीवजीवनं८९।\nभवेद्भवाङ्घ्रिचिंतनाप्तसर्वकामईश्वर त्वदीय किंकरान्विते पदे पदे समागतः।\nमूढोहं नाभिजानामि त्वां स्तोतुं भक्तवत्सल९०।\nसदीश्वरेण मनसाप्यनुकंप्यो रणं गतः।\nइति स्तुतो महेशस्तु भक्त्या दैत्येन सादरं९१।\nगणेशतां ददौ तस्मै नाम भृंगीरिटीति च।\nएष ते महिमा भूप हरस्य भवहारिणः९२।\nकथितो विघ्नविघ्नाख्यस्तत्पराणां सुखावहः।\nभीष्म उवाच।\nमनुष्यस्यापि देवत्वं सुखं राज्यं धनं यशः९३।\nजयं भोग्यं तथारोग्यमायुर्विद्यां श्रियं सुतं।\nबंधुवर्ग शिवं सर्वं ब्रूहि मे विप्रसत्तम९४।\nपुलस्त्य उवाच।\nएभिर्गुणैर्युतः श्रीमान्सदैवब्राह्मणो भुवि।\nत्रैलोक्ये तु सदा मेध्यो विप्रदेवो युगेयुगे९५।\nपूजयित्वा द्विजान्देवाः स्वर्गं भुंजंति चाक्षयं।\nधरामवंति राजानो लोकावित्तं सुखं शिवं९६।\nलोके विप्र समो नास्ति देवानामपि दैवतं।\nस च धर्ममयः साक्षाद्भुवि मुक्तिप्रदो भृशं९७।\nलोकानां स गुरुः पूज्यस्तीर्थभूतोऽनघो जनः।\nसर्वदेवालयः सत्वो निर्मितो ब्रह्मणा पुरा९८।\nइममर्थं पुरा पृष्टो नारदेन पितामहः।\nकस्मिंस्तु पूजिते ब्रह्मन्प्रसादी माधवो भवेत्९९।\nब्रह्मोवाच -।\nयस्य विप्राः प्रसीदंति तस्य विष्णुः प्रसीदति।\nतस्माद्ब्राह्मण शुश्रूषुः परं ब्रह्माधिगच्छति1.46.१००।\nविष्णुर्ब्राह्मणदेहेषु सदा वसति नान्यथा।\nतस्माद्ब्राह्मणपूजायां विष्णुस्तुष्यति तत्क्षणात्१०१।\nविप्रान्यः पूजयेन्नित्यं दानमानार्चनादिभिः।\nकृतं क्रतुशतं तेन विध्युक्तं प्रियदक्षिणम्१०२।\nब्राह्मणस्य मुखं क्षेत्रमनूषरमकण्टकम्।\nवापयेत्सर्वबीजानि सा कृषिस्सार्वकालिकी१०३।\nअभिगम्य तु यद्दत्तं यच्च दानं मनोरमं।\nविद्यते सागरस्यांतो दानस्यांतो न विद्यते१०४।\nमनसापि न हिंसंति भूदेवमाततायिनं।\nमनोनुकूलतां यांति देवैरपि च दुर्लभां१०५।\nगृहे यस्यागतो विद्वान्नैराश्यं नोपगच्छति।\nसर्वपापक्षयस्तस्य चाक्षयं स्वर्गमश्नुते१०६।\nकाले देशे च पात्रे च विप्रे यच्चार्पयेद्वसु।\nतद्धनं चाक्षयं विद्धि जन्मजन्मनि तिष्ठति१०७।\nन च दारिद्र्यतामेति नातुरो न च कातरः।\nमनोनुकूलां प्रमदामर्चयित्वा द्विजान्लभेत्१०८।\nकृत्वा साहसकर्माणि दद्याद्विप्राय पर्वसु।\nतद्दानं सुगुणं प्रोक्तमभयं लाभ एव च१०९।\nविप्रपादतलोद्घृष्टि क्षती भवति यः करः।\nस करः श्रीकरो नाम अन्यः कर्मकरः करः११०।\nविप्रपादरजः पूताः पूतास्तज्जलबिन्दुभिः।\nविपद्भिश्च सदा पापैर्मुक्ता यांति त्रिविष्टपम्१११।\nविप्रपादरजः पूताः शुचयो गृह चत्वराः।\nपुण्यक्षेत्रसमास्ते स्युः प्रशस्ता यज्ञकर्मसु११२।\nआदौ ब्रह्ममुखाद्विप्रः समुद्भूतः पुरानघः।\nवेदास्तत्रैव संजाताः सृष्टिसंस्थिति हेतवः११३।\nतस्माद्विप्रमुखे वेदाश्चार्पिताः पुरुषेण हि।\nपूजार्थं सर्वलोकानां सर्वयज्ञार्थतो ध्रुवम्११४।\nपितृयज्ञे विवाहे च वह्निकार्येषु शांतिषु।\nप्रशस्ता ब्राह्मणा नित्यं सर्व स्वस्त्ययनेषु च११५।\nदेवा भुंजंति हव्यानि बलिप्रेतादयोऽसुराः।\nपितरश्चैव कव्यानि विप्रस्यैव मुखाद्र्धुवम्११६।\nदेवेभ्यश्च पितृभ्यश्च यो दद्याद्यज्ञकर्मसु।\nदानं होमं बलिं चैव विना विप्रेण निष्फलम्११७।\nभुंजंति चासुरास्तत्र प्रेता दैत्याश्च राक्षसाः।\nतस्माद्ब्राह्मणमाहूय तेषु कर्माणि कारयेत्११८।\nकाले देशे च पात्रे च लक्षकोटिगुणं भवेत्।\nश्रद्धया च द्विजं दृष्ट्वा प्रकुर्यादभिवादनम्११९।\nदीर्घायुस्तस्य वाक्येन चिरंजीवी भवेन्नरः।\nअनभिवादनाद्विप्र द्वेषादश्रद्धयापि च१२०।\nआयुः क्षीणं भवेत्पुंसां भूतिनाशश्च दुर्गतिः।\nआयुर्वृद्धिर्यशोवृद्धिर्वृद्धिर्विद्या धनस्य च१२१।\nपूजयित्वा द्विजान्श्रेष्ठो भवेन्नास्त्यत्र संशयः।\nन विप्रपादोदककर्दमानि न वेदशास्त्रप्रतिघोषितानि१२२।\nस्वाहा स्वधा स्वस्तिविवर्जितानि श्मशानतुल्यानि गृहाणि तानि।\nनारद उवाच।\nकश्च पूज्यतमो विप्रो ह्यपूज्यो वाथ को भवेत्१२३।\nविप्रस्य लक्षणं ब्रूहि याथातथ्यं गुरोरपि।\nब्रह्मोवाच-।\nपूज्यः श्रोत्रियको नित्यं सदाचारसमन्वितः१२४।\nसद्वृत्तः कलुषैर्मुक्तस्तीर्थभूतो जनोऽनघः।\nनारद उवाच-।\nजातः कः श्रोत्रियस्तात सत्कुले वाप्यसत्कुले१२५।\nसदसत्कर्मकर्ता वा कः पूज्यो भुवि बाडवः।\nब्रह्मोवाच-।\nसत्श्रोत्रियकुले जातो ह्यक्रियो नैव पूजितः१२६।\nअसत्क्षेत्रकुले पूज्यो व्यास वैभांडकौ यथा।\nक्षत्रियाणां कुले जातो विश्वामित्रोस्ति मत्समः१२७।\nवेश्यापुत्रो वसिष्ठश्च अन्ये सिद्धा द्विजादयः।\nतस्मात्सच्छोत्रियादीनां शृणु पुत्रक लक्षणम्१२८।\nधरायां तीर्थभूतानां सर्वपापहराय च।\nजन्मना ब्राह्मणो ज्ञेयः संस्कारैर्द्विज उच्यते१२९ द्विज।\nविद्यया याति विप्रत्वं त्रिभिः श्रोत्रियलक्षणम् विप्र।\nविद्यापूतो मंत्रपूतो वेदपूतस्तथैव च१३०।\nतीर्थस्नानादिभिर्मेध्यो विप्रः पूज्यतमः स्मृतः।\nनारायणे सदा भक्तः शुद्धांतःकरणस्तथा१३१।\nजितेंद्रियो जितक्रोधस्समः सर्वजनेषु च।\nगुरुदेवातिथेर्भक्तः पित्रोः शुश्रूषणे रतः१३२।\nपरदारे मनो यस्य कदाचिन्नैव मोदते।\nपुराणकथको नित्यं धर्माख्यानस्य संततिः१३३।\nअस्यैव दर्शनान्नित्यमश्वमेधादिजं फलम्।\nसंलापे गतिमेत्यस्य भागीरथ्या प्लवस्य च१३४।\nव्रतैश्च विविधैः पूतो नित्यस्नानद्विजार्चनैः।\nमित्रामित्रे दयालुः स्यात्समः सर्वजनेषु च१३५।\nपरस्वं न हरेद्यस्तु तृणमप्यटवीगतम्।\nकामक्रोधादिनिर्मुक्त इंद्रियैरजितः पुमान्१३६।\nपरदारान्न गृह्णाति मनसापि गृहागतान्।\nनारद उवाच-।\nगायत्र्या लक्षणं किं वा प्रत्येकाक्षरजं गुणम्१३७।\nकुक्षिचरणगोत्राणां तस्या ब्रूहि सुनिश्चयम्।\nब्रह्मोवाच-।\nछंदो गायत्री गायत्र्याः सविता देवता ध्रुवम्१३८।\nशुक्लवर्णात्वग्निमुखा विश्वामित्र ऋषिस्तथा।\nब्रह्मणश्शिरआरूढा शिखा विष्णु हृदि स्थिता१३९।\nउपनयने नियोगः स्यात्सांख्यायन सगोत्रजा।\nत्रैलोक्यचरणा ज्ञेया पृथिवीकुक्षि संस्थिता१४०।\nचतुर्विंशतिस्थाने च पादादौ मस्तकांतके।\nचतुर्विंशत्यक्षरं न्यस्य ब्रह्मलोकं स विंदति१४१।\nप्रत्यर्णदेवतां ज्ञात्वा विष्णुसायुज्यमाप्नुयात्।\nअपरं च प्रवक्ष्यामि गायत्र्या लक्षणं ध्रुवं१४२।\nसप्तपंच तथा ब्रह्म यजुरष्टादशाक्षरम्।\nज्वलनादिहकारांतं जले स्थित्वा शतं जपेत्१४३।\nउपपातककोट्या तु तथातिपातकैरपि।\nब्रह्महत्यादिभिः पापैर्मुक्ता यांति ममालयं१४४।\nॐअग्नेर्वाक्पुंसि यजुर्वेदेन जुष्टात्सोमं पिब स्वाहा।\nविष्णुमंत्रं महामंत्रं तथा माहेश्वरस्य च१४५।\nदेवीसूर्यगणेशानां तथा क्रतुभुजां सुत।\nयस्य कस्य कुले जातो गुणवानेव तैर्गुणैः१४६।\nसाक्षाद्ब्रह्ममयो विप्रः पूजनीयः प्रयत्नतः।\nदानं दद्याच्च विधिवत्सदा पर्वणि पर्वणि१४७।\nअक्षयं लभते दाता जन्मकोटिशतान्प्रति।\nस्वाध्यायनिरतो विप्रो यः पठेत्पाठयेत्परान्१४८।\nधर्मं च श्रावयेल्लोके सदाचारं श्रुतिं स्मृतिं।\nपुराणसंहितां नूनं तथैव धर्मसंहितां१४९।\nश्रावयित्वा तु लोकेषु श्रावयित्वा द्विजातिषु।\nउर्व्यां विष्णुसमः सोपि पूजनीयो नरैः सुरैः1.46.१५०।\nयद्बलं चाक्षयं तस्य तीर्थभूतानघस्य च।\nसमानमर्चनं कृत्वा नरो यात्यच्युतालयं१५१।\nकदाचित्क्रियते पापं विप्रः पापैर्न लिप्यते।\nचांडालस्य गृहे निष्ठौ भास्करज्वलनौ यथा१५२।\nयाजनाध्यापनाद्यौनात्तथैवासत्प्रतिग्रहात्।\nविप्राणां न भवेद्दोषो ज्वलनार्कसमा द्विजाः१५३।\nतान्प्रतिग्रहजान्दोषान्प्राणायाम व्यवस्थिताः।\nनाशयंतीह पापानि वायुर्मेघमिवांबरे१५४।\nगायत्रीं यो जपेन्नित्यं प्राणायामसमन्वितां।\nप्रत्यक्षरामरैर्युक्तां स्वाङ्गे विन्यस्य तामपि१५५।\nसर्वपापाद्विनिर्मुक्तो जन्मकोटिकृतादपि।\nब्रह्मणः पदवीं प्राप्य स गच्छेत्प्रकृतेः परम्१५६।\nप्राणायामयुतां तस्माद्गायत्रीं जप नारद।\nनारद उवाच-।\nप्राणायामाः कथं ब्रह्मन्प्रत्येकाक्षरदेवताः१५७।\nतेषां न्यासं तथांगेषु वद तात यथाक्रमम्।\nब्रह्मोवाच-।\nगुददेशेत्वपानस्याद्धृदि प्राणोस्ति देहिनः१५८।\nतस्माद्गुदं समाकुंच्य प्राणेन सह योजयेत्।\nपूरकेण तदा पुत्र कृत्वा कुंभकमुत्तमं१५९।\nप्राणायामत्रयं कृत्वा गायत्रीं संजपेदिद्वजः।\nअनेनैव जपेद्यस्तु महापातकसंचयः१६०।\nसकृदुच्चारितेनैव क्षयं यात्युपपातकं।\nप्रतिवर्णस्वरं ज्ञात्वा विन्यस्येद्यः कलेवरे१६१।\nस जनो ब्रह्मतामेति फलं वक्तुं न शक्नुमः।\nप्रत्यक्षरस्य यद्दैवं शृणु पुत्र वदाम्यहं१६२।\nयज्जप्त्वा च पुनर्मातुस्तनं न पिबति द्विजः।\nआग्नेयं प्रथमं ज्ञेयं वायव्यं तु द्वितीयकम्१६३।\nतृतीयं सूर्यदैवत्यं चतुर्थं वैयतं तथा।\nपंचमं यमदैवत्यं वारुणं षष्ठमुच्यते१६४।\nसप्तमं बार्हस्पत्यं तु पार्जन्यं चाष्टमं विदुः।\nऐन्द्रं च नवमं ज्ञेयं गांधर्वं दशमं तथा१६५।\nपौष्णमेकादशं विद्धि मैत्रं द्वादशकं स्मृतं।\nत्वाष्ट्रं त्रयोदशं ज्ञेयं वासवं तु चतुर्दशं१६६।\nमारुतं पंचदशकं सौम्यं षोडशकं स्मृतं।\nआंगिरसं सप्तदशं वैश्वदेवमतः परं१६७।\nआश्विनं चैकोनविंशं प्राजापत्यं तु विंशकं।\nसर्वदेवमयं ज्ञेयमेकविंशकमक्षरं१६८।\nरौद्रं द्वाविंशकं ज्ञेयं ब्राह्मं ज्ञेयमतः परं।\nवैष्णवं तु चतुर्विंशमेता अक्षरदेवताः१६९।\nजपकाले तु संचिंत्य तासु सायुज्यतां व्रजेत्।\nज्ञात्वा तु देवतास्तस्य वाङ्मयं विदितं भवेत्१७०।\nसर्वपापविनिर्मुक्तो ब्रह्मणः पदवीं व्रजेत्।\nगायत्रीं विन्यसेत्पूर्वं शरीरे चात्मनो बुधः१७१।\nचतुर्विंशति स्थानेषु आपादमस्तकेषु च।\nतत्कारं विन्यसेद्योगी पदांगुष्ठे विचक्षणः१७२।\nसकारं गुल्फदेशे तु विकारं जंघयोर्न्यसेत्।\nतुकारं जानुमध्ये च वकारं चोरुदेशतः१७३।\nरेकारं गुह्यदेशे तु णिकारं वृषणे न्यसेत्।\nयंकारं कटिदेशे तु भकारं नाभिमण्डले१७४।\nगोकारं जठरे न्यस्य देकारं स्तनयोर्न्यसेत्।\nवकारं हृदये न्यस्य स्यकारं करदेशतः१७५।\nधीकारं वदने न्यस्य मकारं तालुके न्यसेत्।\nहिकारं नासिकाग्रे च धिकारं चक्षुषोर्न्यसेत्१७६।\nयोकारं तु भ्रुवोर्मध्ये योकारं च ललाटके।\nनःकारं तु मुखे पूर्वे प्रकारं दक्षिणे मुखे१७७।\nचोकारं पश्चिमे न्यस्य दकारं चोत्तरे न्यसेत्।\nयात्कारं मूर्ध्नि विन्यस्य सर्वव्यापी व्यवस्थितः१७८।\nएतान्विन्यस्य धर्मात्मा ब्रह्मविष्णुशिवात्मकः।\nमहायोगी महाज्ञानी परं निर्वाणकं व्रजेत्१७९।\nसंध्याकाले पुनर्न्यासं शृणु त्वं तद्यथार्थतः।\nॐभूरिति हृदये न्यस्य ॐभुवश्शिरसि न्यसेत्१८०।\nॐस्वः शिखायै तत्सवितुर्वरेण्यमिति कलेवरे।\nॐभर्गो देवस्य धीमहीति नेत्रयोः१८१।\nॐधियो यो नः प्रचोदयादिति करयोर्न्यसेत्।\nॐआपो ज्योती रसोमृतं ब्रह्म भूर्भुवःस्वरोम्।\nइत्युदकस्पर्शमात्रेण पापात्पूतो व्रजेद्धरिं१८२।\nॐभूः ॐभुवः ॐस्वः ॐमहः ॐजनः ॐतपः ॐसत्यम्।\nॐतत्सवितुर्वरेण्यं भर्गो देवस्य धीमहि धियो यो नः प्रचोदयात्।\nॐआपो ज्योती रसोमृतं ब्रह्म भूर्भुवःस्वरोम्।\nइति सव्याहृति सप्रणवां द्वादश ॐकारां संध्याकाले कुंभकेन वारत्रयं जप्त्वा।\nसूर्योपस्थाने सावित्रीं चतुर्विंशत्यक्षरां जप्त्वा।\nमहाविद्याधिको भवति ब्रह्मत्वं लभते१८३।\nषट्कुक्षिलक्षणां पुत्र गायत्रीं शृणु यत्नतः।\nयां ज्ञात्वा तु परं ब्रह्मस्थानं गच्छति वै द्विजः१८४।\nॐतत्सवितुर्वरेणियं भर्गो देवस्य धीमहि धियो यो नः प्रचोदयात्१८५।\nअथ गायत्री पंचशीर्षलक्षणम्।\nॐभूः ॐभुवः ॐस्वः ॐमहः ॐजनः ॐतपः ॐसत्यम्।\nॐतत्सवितुर्वरेण्यं भर्गो देवस्य धीमहि धियो यो नः प्रचोदयात्१८६।\nसव्याहृतिं तु गायत्रीं पुनर्न्यासं तु कारयेत्।\nसर्वपापविनिर्मुक्तो विष्णुसायुज्यतां व्रजेत्१८७।\nॐभूः पादाभ्याम् ॐभुवः जानुभ्याम् ॐस्वः कट्याम् ॐमहः नाभौ ॐजनः हृदये न्यसेत् ॐतपः करयोः ॐसत्यं ललाटे।\nॐतत्सवितुर्वरेणियं भर्गो देवस्य धीमहि धियो यो नः प्रचोदयात्।\nइति शिखायाम्१८८।\nएवं विप्रो न जानाति स एव ब्राह्मणाधमः।\nन तस्य क्षीयते पाप्मा भवेद्भूरिप्रतिग्रहः१८९।\nइमां यो वेत्ति गायत्रीं सर्वबीजसमन्विताम्।\nस वेत्ति चतुरो वेदान्योगज्ञानं जपत्रयम्१९०।\nय एनां नैव जानाति स शूद्रात्परतः स्मृतः।\nतस्यापूतस्य विप्रस्य न देयं पितृपार्वणम्१९१।\nन स्नानफलदः कश्चित्सर्वं च निष्फलं भवेत्।\nविद्या वित्तं तथा जन्म द्विजत्वं कारणं यतः१९२।\nनिष्फलं सकलं तस्य मेध्यं पुष्पं यथाऽशुचौ।\nचतुर्वेदाश्च गायत्री पुरा वै तुलिता मया१९३।\nचतुर्वेदात्परा गुर्वी गायत्री मोक्षदा स्मृता।\nदशभिर्जन्मजनितं शतेन च पुरा कृतम्१९४।\nत्रियुगं तु सहस्रेण गायत्री हंति किल्बिषम्।\nगायत्रीमक्षमालायां सायं प्रातश्च यो जपेत्१९५।\nचतुर्णामपि वेदानां फलं प्राप्नोत्यसंशयम्।\nत्रिसंध्यं यो जपेन्नित्यं गायत्रीं हायनं द्विजः१९६।\nतस्य पापं क्षयं याति जन्मकोटिसमुद्भवम्।\nगायत्र्युच्चारमात्रेण पापकूटात्पुनाति च१९७।\nस्वर्गापवर्गमाप्नोति जप्त्वा नित्यं द्विजोत्तमः।\nवासुदेवस्य मंत्राणि जपेद्यस्तु दिनेदिने१९८।\nप्रणमेच्च हरेः पादौ स गच्छेदपवर्गिताम्।\nवासुदेवस्य स्तोत्राणि मुखे चापि कथोत्तमा१९९।\nपंकस्य लवमात्रं तु तस्य देहे न तिष्ठति।\nवेदशास्त्रावगाहेन त्रिस्रोतः स्नानजं फलम्1.46.२००।\nधर्मपाठकृतां लोके यज्ञकोटिफलं लभेत्।\nएवं विप्रगुणान्वक्तुं न शक्नोमि द्विजोत्तम२०१।\nविश्वरूपश्च को देही समूर्तो हरिरेव च।\nयस्य शापाद्विनाशः स्यादायुर्विद्या यशो धनम्२०२।\nवरदानात्समायांति सर्वाः संपत्तयस्तथा।\nविष्णुर्ब्रह्मण्यतामेति सदा विप्र प्रसादतः२०३।\nनमो ब्रह्मण्यदेवाय गोब्राह्मणहिताय च।\nजगद्धिताय कृष्णाय गोविंदाय नमो नमः२०४।\nमंत्रेणैवं हरिं यस्तु पूजयेत्सततं नरः।\nप्रसादी च हरिस्तस्य विष्णुसायुज्यतां व्रजेत्२०५।\nय इदं शृणुयात्पुण्यमाख्यानं धर्मविग्रहम्।\nतस्य पापं क्षयं याति जन्मजन्मकृतं च यत्२०६।\nयः पठेत्पाठयेद्वापि उपदेष्टा जनस्य च।\nन तस्य पुनरावृत्तिः स्वर्गमक्षयमश्नुते२०७।\nधनं धान्यं लभेदत्र राज्यभोगानरोगिताम्।\nसत्सुतं च शुभां कीर्तिं देववद्रमते दिवि२०८।"
  }
]
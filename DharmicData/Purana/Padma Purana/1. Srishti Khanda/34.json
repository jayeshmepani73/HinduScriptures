[
  {
    "text": "भीष्म उवाच॥\nकस्मिन्काले भगवता ब्रह्मणा लोककारिणा।\nयज्ञियैर्यष्टुमारब्धं तद्भवान्वक्तुमर्हति१॥\nकिं नामान ऋत्विजस्ते ब्रह्मणा ये प्रकल्पिताः।\nका च वै दक्षिणा तेषां दत्ता तेन महात्मना२॥\nयथाभूतं यथावृत्तं तथा त्वं मे प्रकीर्तय।\nसुमहत्कौतुकं जातं यज्ञं पैतामहं प्रति३॥\nपुलस्त्य उवाच॥\nपूर्वमेव मया ख्यातं यदा स्वायंभुवो मनुः।\nसृष्ट्वा प्रजापतीन्सर्वानुक्तः सृष्टिं कुरुष्व वै४॥\nस्वयं तु पुष्करं गत्वा यज्ञस्याहृत्य विस्तरम्।\nससंभारान्समानाय्य वह्न्यगारे स्थितोभवत्५॥\nगायंति नित्यं गंधर्वा नृत्यंत्यप्सरसां गणाः।\nब्रह्मोद्गाता होताध्वर्युश्चत्वारो यज्ञवाहकाः६॥\nएकैकस्य त्रयश्चान्ये परिवाराः स्वयंकृताः।\nब्रह्मा च ब्रह्मणाच्छंसी पोता चाग्नीध्र एव च७॥\nआन्वीक्षिकी सर्वविद्या ब्राह्मी ह्येषा चतुष्टयी।\nउद्गाता च प्रत्युद्गाता प्रतिहर्ता सुब्रह्मण्यः८॥\nचतुष्टयी द्वितीयैषा तूद्गातुश्च प्रकीर्तिता।\nहोता च मैत्रावरुणस्तथाऽच्छावाक एव च९॥\nग्रावस्तुच्च चतुर्थोत्र तृतीया च चतुष्टयी।\nअध्वर्युश्च प्रतिष्ठाता नेष्टोन्नेता तथैव च१०॥\nचतुष्टयी चतुर्थ्येषा प्रोक्ता शंतनुनंदन।\nएते वै षोडश प्रोक्ता ऋत्विजो वेदचिंतकैः११॥\nशतानि त्रीणि षष्टिश्च यज्ञाः सृष्टाः स्वयंभुवा॥\nएतांश्चैतेषु सर्वेषु प्रवदंति सदा द्विजान्१२॥\nसदस्यं केचिदिच्छंति त्रिसामाध्वर्युमेव च।\nब्रह्माणं नारदं चक्रे ब्राह्मणाच्छंसि गौतमम्१३॥\nदेवगर्भं च पोतारमाग्नीध्रं चैव देवलम्।\nउद्गातांगिरसः प्रत्युद्गाता च पुलहस्तथा१४॥\nनारायणः प्रतिहर्ता सुब्रह्मण्योत्रिरुच्यते।\nतस्मिन्यज्ञे भृगुर्होता वसिष्ठो मैत्र एव च१५॥\nअच्छावाकः क्रतुः प्रोक्तो ग्रावस्तुच्च्यवनस्तथा।\nपुलस्त्योद्ध्वर्युरेवासीत्प्रतिष्ठाता च वै शिबिः१६॥\nबृहस्पतिस्तत्र नेष्टा उन्नेता शांशपायनः।\nधर्मः सदस्यस्तत्रासीत्पुत्रपौत्रसहायवान्१७॥\nभरद्वाजः शमीकश्च पुरुकुत्सो युगंधरः।\nएनकस्तीर्णकश्चैव केशः कुतप एव च१८॥\nगर्गो वेदशिराश्चैव त्रिसामाद्ध्वर्यवः कृताः।\nकण्वादयस्तथा चान्ये मार्कंडो गंडिरेव च१९॥\nपुत्रपौत्रसमेताश्च सशिष्याः सहबांधवाः।\nकर्माणि तत्र कुर्वाणा दिवानिशमतंद्रिताः२०॥\nमन्वंतरे व्यतीते तु यज्ञस्यावभृथोभवत्।\nदक्षिणा ब्रह्मणे दत्ता प्राची होतुस्तु दक्षिणा२१॥\nअद्ध्वर्यवे प्रतीची तु उद्गातुश्चोत्तरा तथा।\nत्रैलोक्यं सकलं ब्रह्मा ददौ तेषां तु दक्षिणाम्२२॥\nधेनूनां च शतं प्राज्ञैर्दातव्यं यज्ञसिद्धये।\nअष्टौ तु यज्ञवाहानां चत्वारिंशाधिकास्तथा२३॥\nद्वितीयस्थानिनां चैव चतुर्विंशत्प्रकीर्तिताः।\nषोडशैव तृतीयानां देया वै धेनवः शुभाः२४॥\nद्वादशैव तथा चान्या आग्नीध्रादिषु दापयेत्।\nअनया संख्यया चैव ग्रामान्दासीरजाविकं२५॥\nसहस्रभोज्यं दातव्यं स्नात्वा चावभृथे क्रतौ।\nयजमानेन सर्वस्वं देयं स्वायंभुवोब्रवीत्२६॥\nअद्ध्वर्यूणां सदस्यानां स्वेच्छया दानमिष्यते।\nविष्णुं चाहूय वै ब्रह्मा वाक्यमाह मुदान्वितः२७॥\nअभिप्रसाद्य सावित्रीं त्वमिहानय सुव्रत।\nत्वयि दृष्टे न सा कोपं करिष्यति शुभानना२८॥\nस्निग्धैः सानुनयैर्वाक्यैर्हेतुयुक्तैर्विशेषतः।\nत्वं सदा मधुराभाषी जिह्वा ते स्रवतेमृतम्२९॥\nयः करोति न ते वाक्यं त्रैलोक्ये न स दृश्यते।\nगंधर्वैः सहितो गत्वा प्रियां मम समानय३०॥\nत्वया प्रसादिता साद्ध्वी तुष्टा सा त्वेष्यति ध्रुवम्।\nविलंबो न त्वया कार्यो व्रज माधव माचिरम्३१॥\nलक्ष्मीस्ते पुरतो यातु सावित्र्याः सदनं शुभा।\nतस्यास्त्वं पदवीं गच्छ सांत्वयस्व प्रियां मम३२॥\nन च ते विप्रियं देवि विविक्तं कर्तुमीहते।\nमुखं प्रेक्ष्य सदा कालं वर्तते तव सुंदरि३३॥\nएवंविधानि वाक्यानि मधुराणि बहूनि च।\nदेवी श्रावयितव्या सा यथातुष्टाऽचिराद्भवेत्३४॥\nएवमुक्तस्तदा विष्णुर्ब्रह्मणा लोककारिणा।\nजगाम त्वरितो भूत्वा सावित्री यत्र तिष्ठति३५॥\nदूरादेवागच्छमानं पत्न्या सह च केशवम्।\nउत्तस्थौ सत्वरा भूत्वा विष्णुना चाभिवंदिता३६॥\nनमस्ते देवदेवेशि ब्रह्मपत्नि नमोस्तु ते।\nत्वां नमस्कृत्य सर्वो हि जनः पापात्प्रमुच्यते३७॥\nपतिव्रता महाभागा ब्रह्मणस्त्वं हृदि स्थिता।\nअहर्निशं चिंतयंस्त्वां प्रसादं तेभिकांक्षति३८॥\nसखीं चैनां प्रियां पृच्छ लक्ष्मीं भृगुसुतां सतीम्।\nयदि च श्रद्दधा नासि वाक्यादस्मात्सुलोचने३९॥\nएवमुक्त्वा ततः शौरिः सावित्र्याश्चरणद्वयम्।\nउभाभ्यां चैव हस्ताभ्यां क्षम देवि नमोस्तु ते४०॥\nजगद्वंद्ये जगन्मातरिति स्पृष्ट्वाऽभ्यवन्दत।\nसंकोच्य पादौ सा देवी स्वकरेण करौ हरेः४१॥\nगृहीत्वोवाच तं विष्णुं सर्वं क्षान्तं मयाच्युत।\nइयं लक्ष्मीः सदा वत्स हृदये ते निवत्स्यति४२॥\nविना त्वया न चान्यत्र रतिं यास्यति कर्हिचित्।\nभृगोः पत्न्यां समुत्पन्ना पत्न्येषा तव सुव्रता४३॥\nदेवदानवयत्नेन संभूता चोदधौ पुनः।\nभगवान्यत्र तत्रैषा अवतारं च कुर्वती४४॥\nदेवत्वे देवदेहा वै मानुषत्वे च मानुषी।\nत्वत्सहाया न संदेहो दांपत्यव्रतिनी चिरम्४५॥\nयन्मया चात्र कर्त्तव्यं प्रभोतन्मां वदस्व वै।\nविष्णुरुवाच॥\nयज्ञावसानं संजातं प्रेषितोहं तवांतिकं४६॥\nसावित्रीमानय क्षिप्रं मया स्नानं समाचरेत्।\nआगच्छ त्वरिता देवि याहि तत्र मुदान्विता४७॥\nपश्यस्व स्वपतिं गत्वा देवैः सर्वैस्समन्वितम्।\nलक्ष्मीरुवाच॥\nआर्ये उत्तिष्ठ शीघ्रं त्वं याहि यत्र पितामहः४८॥\nविना त्वया न यास्यामि स्पृष्टौ पादौ मया तव।\nउत्थाप्य साग्रहीद्धस्तं दक्षिणा दक्षिणे करे४९॥\nचिरायमाणां सावित्रीं ज्ञात्वा देवः पितामहः।\nसमीपस्थं महादेवमिदमाह तदा वचः1.34.५०॥\nगच्छ त्वमनया सार्द्धं पार्वत्याऽसुरदूषण।\nगौरी त्वदग्रतो यातु पश्चात्त्वं गच्छ शंकर५१॥\nप्रतिबोध्यानय यथा शीघ्रमायाति तत्कुरु।\nएवमुक्तौ तदा तौ तु पार्वतीपरमेश्वरौ५२॥\nगत्वादिष्टौ दंपती तां प्रोचतुर्ब्रह्मणः प्रियाम्।\nबृहत्कृत्यं त्वया तत्र करणीयं पतिव्रते५३॥\nपृच्छस्वेमां वरारोहां गौरीं पर्वतनंदिनीम्।\nलक्ष्मीं चैतां विशालाक्षीमिंद्राणीं वा शुभानने५४॥\nयासां वा श्रद्धधासि त्वं पृच्छ देवि नमोस्तु ते।\nआशीर्वादस्तया दत्तो देवदेवस्य शूलिनः५५॥\nशरीरार्धे च ते गौरी सदा स्थास्यति शंकर।\nअनया शोभसे देव त्वया त्रैलोक्यसुंदर५६॥\nसुखभागि जगत्सर्वं त्वया नाथेन शत्रुहन्।\nएवं ब्रुवंती सावित्री गृहीता ब्रह्मणः प्रिया५७॥\nगौर्य्या च वामहस्ते तु लक्ष्म्या वै दक्षिणे करे।\nअभिवंद्य तु तां देवीं शंकरो वाक्यमब्रवीत्५८॥\nएह्यागच्छ महाभागे यत्र तिष्ठति ते पतिः।\nतत्र गच्छ वरारोहे स्त्रीणां भर्ता परागतिः५९॥\nबृहदाग्रहणे देवि प्रणयाद्गंतुमर्हसि।\nलक्ष्मीश्चैषा पार्वती च स्थिता देवि तवाग्रतः६०॥\nएतयोर्वचसा देवि आवयोश्च शुभानने।\nमानभंगो न ते कर्तुं यज्यते ब्रह्मणः प्रिये६१॥\nअस्मदभ्यर्थिता देवि तत्र याहि मुदान्विता।\nगौर्युवाच॥\nअहं च ते प्रिया देवि सर्वदा वदसि स्वयम्६२॥\nलक्ष्मीश्च ते करे लग्ना दक्षिणे च मया धृता।\nएह्यागच्छ महाभागे यत्र तिष्ठति ते पतिः६३॥\nनीता सा तु तदा ताभ्यां देवी सा मध्यतः कृता।\nपुरस्सरौ विष्णुरुद्रौ शक्राद्याश्च तथा सुराः६४॥\nगंधर्वाप्सरसश्चैव त्रैलोक्यं सचराचम्।\nतत्रायाता च सा देवी सावित्री ब्रह्मणः प्रिया६५॥\nसावित्रीं सुमुखीं दृष्ट्वा सर्वलोकपितामहः।\nगायत्र्या सहितो ब्रह्मा इदं वचनमब्रवीत्६६॥\nएषा देवी कर्मकरी अहं ते वशगस्थितः।\nसमादिश वरारोहे यत्ते कार्यं मया त्विह६७॥\nएवमुक्ता च सा देवी स्वयं देवेन ब्रह्मणा।\nत्रपयाधोमुखी देवी न च किंचिदवोचत६८॥\nपादयोः पतिता देवी गायत्री ब्रह्मचोदिता।\nकृतवत्यपराधं ते क्षम देवि नमोस्तु ते६९॥\nआलिंग्य सादरं कंठे सा परिष्वज्य पीडितां।\nगायत्रीं सांत्वयामास मान्यश्चैष पतिर्मम७०॥\nकर्त्तव्यं वचनं तस्य स्त्रीणां प्राणेश्वरः पतिः।\nउक्तं भगवता पूर्वं सृष्टिकाले विरिंचिना७१॥\nन च स्त्रीणां पृथग्यज्ञो न व्रतं नाप्युपोषणम्।\nभर्ता यद्वदते वाक्यं तत्तु कुर्यादकुत्सया७२॥\nभर्तृनिंदां या कुरुते स्वसृनिंदां तथैव च।\nपरिवादं प्रलापं वा नरकं सा तु गच्छति७३॥\nपत्यौ जीवति या नारी उपवासव्रतं चरेत्।\nआयुष्यं हरते भर्तुर्मृता नरकमिच्छति७४॥\nएवं ज्ञात्वा त्वया भर्तुर्न कार्यं विप्रियं सति।\nन चास्य दक्षिणं त्वंगं त्वया सेव्यं कथंचन७५॥\nसर्वकार्ये त्वहं चास्य दक्षिणं पक्षमाश्रिता।\nसव्यं त्वमायेस्साध्वि पार्श्वे नारदपुष्करौ७६॥\nब्रह्मस्थानानि चान्यानि स्थितान्यायतनानि च।\nलभे वै शोभमानेह यावत्सृष्टिः प्रजायते७७॥\nभवत्या च मया चैव स्थातव्यं च न संशयः।\nपुष्करे ब्रह्मणः पार्श्वे वामं च त्वं समाश्रय७८॥\nअनेन चोपदेशेन सुखं तिष्ठ मयान्विता।\nगायत्र्युवाच॥\nएवमेतत्करिष्यामि तव निर्देशकारिका७९॥\nतवैवाज्ञा मया कार्या त्वं मे प्राणसमा सखी।\nअहं ते त्वनुजा देवि सदा मां पातुमर्हसि८०॥\nदेवदेवस्तदा ब्रह्मा पुष्करे विष्णुना सह।\nस्नानावसाने देवानां सर्वेषां प्रददौ वरान्८१॥\nदेवानां च पतिं शक्रं ज्योतिषां च दिवाकरं।\nनक्षत्राणां तथा सोमं रसानां वरुणं तथा८२॥\nप्रजापतीनां दक्षं च नदीनां चैव सागरं।\nकुबेरं च धनाध्यक्षं तथा चक्रे च रक्षसां८३॥\nभूतानां चैव सर्वेषां गणानां च पिनाकिनम्।\nमानवानां मनुं चैव पक्षिणां गरुडं तथा८४॥\nऋषीणां च वसिष्ठं च ग्रहाणां च प्रभाकरं।\nएवमादीनि वै दत्वा देवदेवः पितामहः८५॥\nविष्णुं च शंकरं चैव ब्रह्मा प्रोवाच सादरम्।\nपृथिव्याः सर्वतीर्थेषु भवंतौ पूज्यसत्तमौ८६॥\nभवद्भ्यां न विना तीर्थं पुण्यतामेति कर्हिचित्।\nलिंगं वा प्रतिमा वापि दृश्यते यत्रकुत्रचित्८७॥\nतत्तीर्थं पुण्यतां याति सर्वमेव फलप्रदं।\nमानवा ह्युपहारैश्च ये करिष्यंति पूजनं८८॥\nयुष्माकं मां पुरस्कृत्य तेषां रोगभयं कुतः।\nयेषु राष्ट्रेषु युष्माकमुत्सवाः पूजनादिकाः८९॥\nप्रवर्त्स्यंति क्रियाः सर्वा यत्फलं तेषु तच्छृणु।\nनाधयो व्याधयश्चैव नोपसर्गा न क्षुद्भयं९०॥\nविप्रयोगो न चापीष्टैरनिष्टैर्नापि संगतिः।\nनाक्षिरोगः शिरार्तिर्वा पित्तशूल भगंदराः९१॥\nनाभिचारं भयं तत्रापस्मारो न विषूचिका।\nवृद्धिर्निकामतस्तस्मिन्सम्यग्बुद्धिरनुत्तमा९२॥\nआरोग्यं सर्वतश्चैव दीर्घायुश्च प्रजाधनं।\nनाकाले भविता मृत्युर्गावो नाल्पपयोमुचः९३॥\nनाकालफलिता वृक्षा नोत्पातभयमण्वपि।\nएतच्छ्रुत्वा ततो विष्णुर्ब्रह्माणं स्तोतुमुद्यतः९४॥\nविष्णुरुवाच॥\nनमोस्त्वनंताय विशुद्धचेतसे स्वरूपरूपाय सहस्रबाहवे।\nसहस्ररश्मिप्रभवाय वेधसे विशालदेहाय विशुद्धकर्मणे९५॥\nसमस्तविश्वार्तिहराय शंभवे समस्तसूर्यानलतिग्मतेजसे।\nनमोस्तु विद्यावितताय चक्रिणे समस्तधीस्थानकृते सदा नमः९६॥\nअनादिदेवाच्युत शेखरप्रभो भाव्युद्भवद्भूतपते महेश्वर।\nमहत्पते सर्वपते जगत्पते भुवस्पते भुवनपते सदा नमः९७॥\nयज्ञेश नारायण जिष्णु शंकर क्षितीश विश्वेश्वर विश्वलोचन।\nशशांकसूर्याच्युतवीरविश्वप्रवृत्तमूर्तेमृतमूर्त अव्यय९८॥\nज्वलद्धुताशार्चि निरुद्धमंडल प्रदेशनारायण विश्वतोमुख।\nसमस्तदेवार्तिहरामृताव्यय प्रपाहि मां शरणगतं तथा विभो९९॥\nवक्त्राण्यनेकानि विभो तवाहं पश्यामि यज्ञस्य गतिं पुराणम्।\nब्रह्माणमीशं जगतां प्रसूतिं नमोस्तु तुभ्यं प्रपितामहाय1.34.१००॥\nसंसारचक्रक्रमणैरनेकैः क्वचिद्भवान्देववराधिदेवः।\nतत्सर्वविज्ञानविशुद्धसत्वैरुपास्यसे किं प्रणमाम्यहं त्वाम्१०१॥\nएवं भवंतं प्रकृतेः पुरस्ताद्यो वेत्त्यसौ सर्वविदां वरिष्ठः।\nगुणान्वितेषु प्रसभं विवेद्यो विशालमूर्तिस्त्विह सूक्ष्मरूपः१०२॥\nवाक्पाणिपादैर्विगतेन्द्रियोपि कथं भवान्वै सुगतिस्सुकर्मा।\nसंसारबंधे निहितेंद्रियोपि पुनः कथं देववरोसि वेद्यः१०३॥\nमूर्त्तादमूर्त्तं न तु लभ्यते परं परं वपुर्देवविशुद्धभावैः।\nसंसारविच्छित्तिकरैर्यजद्भिरतोवसीयेत चतुर्मुख त्वम्१०४॥\nपरं न जानंति यतो वपुस्ते देवादयोप्यद्भुतरूपधारिन्।\nविभोवतारेग्रतरं पुराणमाराधयेद्यत्कमलासनस्थम्१०५॥\nन ते तत्त्वं विश्वसृजोपि योनिमेकांततो वेत्ति विशुद्धभावः।\nपरं त्वहं वेद्मि कथं पुराणं भवंतमाद्यं तपसा विशुद्धम्१०६॥\nपद्मासनो वै जनकः प्रसिद्ध एवं प्रसिद्धिर्ह्यसकृत्पुराणात्।\nसंचिंत्य ते नाथ विभुं भवंतं जानाति नैवं तपसाविहीनः१०७॥\nअस्मादृशैश्च प्रवरैर्विबोध्यं त्वां देवमूर्खाः स्वमतिं विभज्य।\nप्रबोद्धुमिच्छन्ति न तेषु बुद्धिरुदारकीर्तिष्वपि वेदहीनाः१०८॥\nजन्मांतरैर्वेद विवेकबुद्धिभिर्भवेद्यथा वा यदि वा प्रकाशः।\nतल्लाभलुब्धस्य न मानुषत्वं न देवगंधर्वपतिः शिवः स्यात्१०९॥\nन विष्णुरूपो भगवान्सुसूक्ष्मः स्थूलोसि देवः कृतकृत्यतायाः।\nस्थूलोपि सूक्ष्मः सुलभोसि देव त्वद्बाह्यकृत्या नरकेपतंति११०॥\nविमुच्यते वा भवति स्थितेस्मिन्दस्रेन्दुवह्न्यर्कमरुन्महीभिः।\nतत्वैः स्वरूपैः समरूपधारिभिरात्मस्वरूपे वितत स्वभावः१११॥\nइति स्तुतिं मे भगवन्ह्यनंत जुषस्व भक्तस्य विशेषतश्च।\nसमाधियुक्तस्य विशुद्धचेतसस्त्वद्भावभावैकमनोनुगस्य११२॥\nसदा हृदिस्थो भगवन्नमस्ते नमामि नित्यं भगवन्पुराण।\nइति प्रकाशं तव मे तदीशस्तवं मया सर्वगतिप्रबुद्ध११३॥\nसंसारचक्रे भ्रमणादियुक्ता भीतिं पुनर्नः प्रतिपालयस्व११४॥\nब्रह्मोवाच॥\nसर्वज्ञस्त्वं न संदेहो प्रज्ञाराशिश्च केशव।\nदेवानां प्रथमः पूज्यः सर्वदा त्वं भविष्यसि११५॥\nनारायणादनंतरं रुद्रो भक्त्या विरिंचनम्।\nतुष्टाव प्रणतो भूत्वा ब्रह्माणं कमलोद्भवम्११६॥\nनमः कमलपत्राक्ष नमस्ते पद्मजन्मने।\nनमः सुरासुरगुरो कारिणे परमात्मने११७॥\nनमस्ते सर्वदेवेश नमो वै मोहनाशन।\nविष्णोर्नाभिस्थितवते कमलासन जन्मने११८॥\nनमो विद्रुमरक्तांग पाणिपल्लवशोभिने।\nशरणं त्वां प्रपन्नोस्मि त्राहि मां भवसंसृतेः११९॥\nपूर्वं नीलांबुदाकारं कुड्मलं ते पितामह।\nदृष्ट्वा रक्तमुखं भूयः पत्रकेसरसंयुतम्१२०॥\nपद्मं चानेकपत्रान्तमसंख्यातं निरंजनम्।\nतत्र स्थितेन त्वयैषा सृष्टिश्चैव प्रवर्तिता१२१॥\nत्वां मुक्त्वा नान्यतस्त्राणं जगद्वंद्य नमोस्तु ते।\nसावित्रीशापदग्धोहं लिंगं मे पतितं क्षितौ१२२॥\nइदानीं कुरु मे शांतिं त्राहि मां सह भार्यया।\nब्रह्मा वै पातु मे पादौ जंघे वै कमलासनः१२३॥\nविरिंचो मे कटिं पातु सृष्टिकृद्गुह्यमेव च।\nनाभिं पद्मनिभः पातु जठरं चतुराननः१२४॥\nउरस्तु विश्वसृक्पातु हृदयं पातु पद्मजः।\nसावित्रीपतिर्मे कंठं हृषीकेशो मुखं मम१२५॥\nपद्मवर्णश्च नयने परमात्मा शिरो मम।\nएवं न्यस्य गुरोर्नाम शंकरो नामशंकरः१२६॥\nनमस्ते भगवन्ब्रह्मन्नित्युक्त्वा विरराम ह।\nततस्तुष्टो हरं ब्रह्मा वाक्यमेतदुवाच ह१२७॥\nकं ते कामं करोम्यद्य पृच्छ मां यद्यदिच्छसि।\nरुद्र उवाच॥\nयदि प्रसन्नो मे नाथ वरदो यदि वा मम१२८॥\nतदेकं मे वद विभो यस्मिन्स्थाने भवान्स्थितः।\nकेषुकेषु च स्थानेषु त्वां पश्यंति सदा द्विजाः१२९॥\nनाम्ना च केन ते स्थानं शोभते धरणीतले।\nतन्मे वदस्व सर्वेश तव भक्तिरतस्य च१३०॥\nब्रह्मोवाच॥\nपुष्करेहं सुरश्रेष्ठो गयायां च चतुर्मुखः।\nकान्यकुब्जे देवगर्भो भृगुकक्षे पितामहः१३१॥\nकावेर्य्यां सृष्टिकर्ता च नंदिपुर्य्यां बृहस्पतिः।\nप्रभासे पद्मजन्मा च वानर्यां च सुरप्रियः१३२॥\nद्वारवत्यां तु ऋग्वेदी वैदिशे भुवनाधिपः।\nपौंड्रके पुंडरीकाक्षः पिंगाक्षो हस्तिनापुरे१३३॥\nजयंत्यां विजयश्चास्मि जयंतः पुष्करावते।\nउग्रेषु पद्महस्तोहं तमोनद्यां तमोनुदः१३४॥\nअहिच्छन्ने जया नंदी कांचीपुर्यां जनप्रियः।\nब्रह्माहं पाटलीपुत्रे ऋषिकुंडे मुनिस्तथा१३५॥\nमहितारे मुकुंदश्च श्रीकंठः श्रीनिवासिते।\nकामरूपे शुभाकारो वाराणस्यां शिवप्रियः१३६॥\nमल्लिकाक्षे तथा विष्णुर्महेंद्रे भार्गवस्तथा।\nगोनर्दे स्थविराकार उज्जयिन्यां पितामहः१३७॥\nकौशांब्यां तु महाबोधिरयोध्यायां च राघवः।\nमुंनींद्रश्चित्रकूटे तु वाराहो विंध्यपर्वते१३८॥\nगंगाद्वारे परमेष्ठी हिमवत्यपि शंकरः।\nदेविकायां स्रुचाहस्तः स्रुवहस्तश्चतुर्वटे१३९॥\nवृंदावने पद्मपाणिः कुशहस्तश्च नैमिषे।\nगोप्लक्षे चैव गोपीन्द्रः सचंद्रो यमुनातटे१४०॥\nभागीरथ्यां पद्मतनुर्जलानंदो जलंधरे।\nकौंकणे चैव मद्राक्षः कांपिल्ये कनकप्रियः१४१॥\nवेंकटे चान्नदाता च शंभुश्चैव क्रतुस्थले।\nलंकायां च पुलस्त्योहं काश्मीरे हंसवाहनः१४२॥\nवसिष्ठश्चार्बुदे चैव नारदश्चोत्पलावते।\nमेलके श्रुतिदाताहं प्रपाते यादसांपतिः१४३॥\nसामवेदस्तथा यज्ञे मधुरे मधुरप्रियः।\nअंकोटे यज्ञभोक्ता च ब्रह्मवादे सुरप्रियः१४४॥\nनारायणश्च गोमंते मायापुर्यां द्विजप्रियः।\nऋषिवेदे दुराधर्षो देवायां सुरमर्दनः१४५॥\nविजयायां महारूपः स्वरूपो राष्ट्रवर्द्धने।\nपृथूदरस्तु मालव्यां शाकंभर्यां रसप्रियः१४६॥\nपिंडारके तु गोपालः शंखोद्धारेंगवर्द्धनः।\nकादंबके प्रजाध्यक्षो देवाध्यक्षः समस्थले१४७॥\nगंगाधरो भद्रपीठे जलशाय्यप्यहमर्बुदे।\nत्र्यंबके त्रिपुराधीशः श्रीपर्वते त्रिलोचनः१४८॥\nमहादेवः पद्मपुरे कापाले वैधसस्तथा।\nशृंगिबेरपुरे शौरिर्नैमिषे चक्रपाणिकः१४९॥\nदंडपुर्यां विरूपाक्षो गौतमो धूतपापके।\nहंसनाथो माल्यवति द्विजेंद्रो वलिके तथा1.34.१५०॥\nइंद्रपुर्यां देवनाथो द्यूतपायां पुरंदरः।\nहंसवाहस्तु लंबायां चंडायां गरुडप्रियः१५१॥\nमहोदये महायज्ञः सुयज्ञो यज्ञकेतने।\nसिद्धिस्मरे पद्मवर्णः विभायां पद्मबोधनः१५२॥\nदेवदारुवने लिंगं महापत्तौ विनायकः।\nत्र्यंबको मातृकास्थाने अलकायां कुलाधिपः१५३॥\nत्रिकूटे चैव गोनर्दः पाताले वासुकिस्तथा।\nपद्माध्यक्षश्च केदारे कूष्मांडे सुरतप्रियः१५४॥\nकुंडवाप्यां शुभांगस्तु सारण्यां तक्षकस्तथा।\nअक्षोटे पापहा चैव अंबिकायां सुदर्शनः१५५॥\nवरदायां महावीरः कांतारे दुर्गनाशनः।\nअनंतश्चैव पर्णाटे प्रकाशायां दिवाकरः१५६॥\nविराजायां पद्मनाभः स्वरुद्रश्च वृकस्थले।\nमार्कंडो वटके चैव वाहिन्यां मृगकेतनः१५७॥\nपद्मावत्यां पद्मगृहो गगने पद्मकेतनः।\nअष्टोत्तरं स्थानशतं मया ते परिकीर्तितम्१५८॥\nयत्र वै मम सांनिध्यं त्रिसंध्यं त्रिपुरांतक।\nएतेषामपि यस्त्वेकं पश्यते भक्तिमान्नरः१५९॥\nस्थानं सुविरजं लब्ध्वा मोदते शाश्वतीः समाः।\nमानसं वाचिकं चैव कायिकं यच्च दुष्कृतम्१६०॥\nतत्सर्वं नाशमायाति नात्र कार्या विचारणा।\nयस्त्वेतानि च सर्वाणि गत्वा मां पश्यते नरः१६१॥\nभवते मोक्षभागी च यत्राहं तत्र वै स्थितः।\nपुष्पोपहारैर्धूपैश्च ब्राह्मणानां च तर्पणैः१६२॥\nध्यानेन च स्थिरेणाशु प्राप्यते परमेश्वरः।\nतस्य पुण्यफलं चाग्र्यमंते मोक्षफलं तथा१६३॥\nस ब्रह्मलोकमासाद्य तत्कालं तत्र तिष्ठति।\nपुनः सृष्टौ भवेद्देवो वैराजानां महातपाः१६४॥\nब्रह्महत्यादि पापानि इहलोके कृतान्यपि।\nअकामतः कामतो वा तानि नश्यंति तत्क्षणात्१६५॥\nइहलोके दरिद्रो यो भ्रष्टराज्योथवा पुनः।\nस्थानेष्वेतेषु वै गत्वा मां पश्यति समाधिना१६६॥\nकृत्वा पूजोपहारं च स्नानं च पितृतर्पणम्।\nकृत्वा पिंडप्रदानं च सोचिराद्दुःखवर्जितः१६७॥\nएकच्छत्रो भवेद्राजा सत्यमेतन्न संशयः।\nइह राज्यानि सौभाग्यं धनं धान्यं वरस्त्रियः१६८॥\nभवंति विविधास्तस्य यैर्यात्रा पुष्करे कृता।\nइदं यात्राविधानं यः कुरुते कारयेत वा१६९॥\nशृणोति वा स पापैस्तु सर्वैरेव प्रमुच्यते।\nअगम्यागमनं येन कृतं जानाति मानवः१७०॥\nब्रह्मक्रियाया लोपेन बहुवर्षकृतेन च।\nयात्रां चेमां सकृत्कृत्वा वेदसंस्कारमाप्नुयात्१७१॥\nकिमत्र बहुनोक्तेन इदमस्तीह शंकर।\nअप्राप्यं प्राप्यते तेन पापं चापि विनश्यति१७२॥\nसर्वयज्ञफलैस्तुल्यं सर्वतीर्थफलप्रदम्।\nसर्वेषां चैव वेदानां समाप्तिस्तेन वै कृता१७३॥\nयैः कृत्वा पुष्करे संध्यां सावित्री समुपासिता।\nस्वपत्नीहस्तदत्तेन पौष्करेण जलेन तु१७४॥\nभृंगारेण वरेणैव मृण्मयेनापि शंकर।\nआनीय तज्जलं पुण्यं संध्योपास्तिर्दिनक्षये१७५॥\nसमाधिना समाधेया सप्राणायामपूर्विका।\nतस्यां कृतायां यत्पुण्यं तच्छृणुष्व हराद्य मे१७६॥\nतेन द्वादशवर्षाणि भवेत्संध्या सुवंदिता।\nअश्वमेधफलं स्नाने दाने दशगुणं तथा१७७॥\nउपवासेप्यनंतं च स्वयं प्रोक्तं मयानघ।\nसावित्र्याः पुरतो यस्तु दंपत्योर्भोजनं ददेत्१७८॥\nतेनाहं भोजितस्तत्र भवामीह न संशयः।\nद्वितीयं भोजयेद्यस्तु भोजितस्तेन केशवः१७९॥\nलक्ष्मीसहायो वरदो वरांस्तस्य प्रयच्छति।\nउमासहायस्तार्तीये भोजितोसि न संशयः१८०॥\nअथवा या कुमारीणां भक्त्या दद्याच्च भोजनम्।\nतस्याः कुले भवेद्वंध्या न कदाचिच्च दुर्भगा१८१॥\nन कन्या जननी क्वापि न भर्तुर्या न वल्लभा।\nतस्मात्सर्वप्रयत्नेन सावित्र्यग्रे तु भोजनम्१८२॥\nपारत्रमैहिकं वापि कामयद्भिर्नरैः सदा।\nदातव्यं सर्वदा भीष्म कटुतैलविवर्जितम्१८३॥\nन चाम्लं न च वै क्षारं स्त्रीणां भोज्यं कदाचन।\nभक्ष्यं पंचप्रकारं च रसैः सर्वैस्सुसंस्कृतम्१८४॥\nघृतपूर्यः सुपक्वाश्च बहुक्षीरसमन्विताः।\nशिखरिणी तथा पेया दधिक्षीरसमन्विता१८५॥\nआह्लादकारिणी पुंसां स्त्रीणां चातीव वल्लभा।\nधनधान्यां जनोपेतं नारीणां च शताकुलम्१८६॥\nपूपकं शष्कुलं तस्यां जायते नात्र संशयः।\nन ज्वरो न च संतापो न दुःखं न वियोगिता१८७॥\nअसौ तारयते स्वानां कुलानामेकविंशतिं।\nबंधुभिश्च सुतैश्चैव दासीदासैरनंतकैः१८८॥\nपूरितं च कुलं तस्याः पूरिकां या प्रदास्यति।\nएधते च चिरं कालं पुत्रपौत्रसमन्वितम्१८९॥\nकुलं च सकलं तस्य शष्कुलं यः प्रयच्छति।\nपुत्रिण्यो वै दुहितरो बंधुभिः सहितं कुलम्१९०॥\nशिखरिणीप्रदात्रीणां युवतीनां न संशयः।\nमोदते तु कुलं तस्याः सर्वसिद्धिप्रपूरितम्१९१॥\nमोदकानां प्रदानेन एवमाह प्रजापतिः।\nएतदेव तु गौरीणां भोजनं हर शस्यते१९२॥\nसुभगा पुत्रिणी साध्वी धनऋद्धिसमन्विता।\nसहस्रभोजिनी शंभो जन्मजन्म भविष्यति१९३॥\nपूपानि चैव पुण्यानि कृतानि मधुराणि च।\nद्राक्षारसप्रधानं च गुडखंडसमन्वितम्१९४॥\nशारदेन तु धान्येन कृत्वा खंडं विमिश्रितत्।\nस्त्रीणां चैव तु पेयानि भक्ष्याणि च द्विजन्मनाम्१९५॥\nइह चाविकवासांसि वर्षायोग्यानि सर्वशः।\nयानियानि च पेयानि तानि योग्यानि दापयेत्१९६॥\nप्रतिपूज्य विधानेन वसुदानैः सकंचुकैः।\nकुंकुमेनानुलिप्तांग्यः स्रग्दामभिरलंकृताः१९७॥\nदत्वा तूपानहावङ्घ्र्योर्नारिकेलं करे तथा।\nअक्ष्णोश्चैवांजनं दत्वा सिंदूरं चैव मस्तके१९८॥\nगुडं फलानि हृद्यानि वांछितानि मृदूनि च।\nहस्ते दत्वा सपात्राणि प्रणिपत्य विसर्जयेत्१९९॥\nस्वयं भुंजीत वै पश्चात्सबंधुर्बालकैः सह।\nअथवा नैव संपत्तिस्तीर्थे दानं च भाजनम्1.34.२००॥\nगृहे गतः प्रदास्यामि हृष्टो देव प्रसीद मे।\nएवमेव पितॄणां च आगत्य स्वीय मंदिरे२०१॥\nपिंडप्रदानपूर्वं तु श्राद्धं कुर्याद्विधानतः।\nपितरस्तस्य वै तृप्ता भवंति ब्रह्मणो दिनम्२०२॥\nतीर्थादष्टगुणं पुण्यं स्वगृहे ददतां शिव।\nन च पश्यंति वै नीचाः श्राद्धं द्विजातिभिः कृतं२०३॥\nएकांते तु गृहे गुप्ते पितॄणां श्राद्धमिष्यते।\nनीचदृष्ट्या हतं तच्च पितॄन्नैवोपतिष्ठति२०४॥\nतस्मात्सर्वप्रयत्नेन श्राद्धं गुप्तं च कारयेत्।\nपितॄणां तृप्तिदं प्रोक्तं स्वयमेव स्वयंभुवा२०५॥\nगौरीभक्त्याधिका या तु शस्ता ज्ञातक्रिया तु सा।\nराजसी मनसा ज्ञाता जनानां कीर्तिदायिनी२०६॥\nगुप्तं दानं सदा देयमात्मनो हितमिच्छता।\nपक्वान्नं दृश्यतामेति दीयमानं जनैर्भुवि२०७॥\nदृश्यमानं तु तत्तुष्ट्यै दृश्यते नेह कर्हिचित्।\nएकस्मिन्भोजिते विप्रे कोटिर्भवति भोजिता२०८॥\nभवने नात्र संदेहः सत्यं पौराणिकं वचः।\nतीर्थे तु ब्राह्मणं नैव परीक्षेत कथंचन२०९॥\nअन्नार्थिनमनुप्राप्तं भोज्यं तं मनुरब्रवीत्।\nसक्तुभिः पिंडदानं च संयावैः पायसेन वा२१०॥\nकर्त्तव्यमृषिभिर्दृष्टं पिण्याकेनैंगुदेन वा।\nतिलपिण्याककैर्देयं भक्तिमद्भिर्नरैः सदा२११॥\nश्राद्धं तत्र तु कर्तव्यमर्घ्यावाहनवर्जितम्।\nस्वधां तु गृध्राः काका वा नैव दृष्ट्या हरन्ति ते२१२॥\nश्राद्धं तत्तैर्थिकं प्रोक्तं पितॄणां तृप्तिदं परम्।\nकर्तव्यं तत्प्रयत्नेन भक्तिरेवात्र कारणम्२१३॥\nभक्त्या तुष्यन्ति पितरस्तुष्टाः कामान्दिशन्ति ते।\nपुत्रं पौत्रं धनं धान्यं कामान्यान्मनसेच्छति२१४॥\nभक्त्या चाराधितो दद्यान्नृणां प्रीतः पितामहः।\nअकालेप्यथ काले वा तीर्थे श्राद्धं सदा नरैः२१५॥\nप्राप्तैरेव सदा स्नानं कर्तव्यं पितृतर्पणम्।\nपिंडदानं च कर्तव्यं पितॄणां चातिवल्लभम्२१६॥\nपितरो हि निरीक्षन्ते गोत्रजं समुपागतम्।\nआशया परया युक्ताः कांक्षंतस्सलिलं च ते२१७॥\nविलम्बो नैव कर्तव्यो नैव विघ्नं समाचरेत्।\nअच्छिन्ना सन्ततिस्तेषां सदा कालं भविष्यति२१८॥\nपितरः पुत्रदातारं वृद्धिश्राद्धाभिकांक्षिणः।\nतेन ते सन्ततिच्छेदं न कुर्वन्ति हि कर्हिचित्२१९॥\nअतः श्राद्धं पुरा प्रोक्तं स्वयमेव स्वयंभुवा।\nगुणोत्तरंतुयत्कार्यंद्विजैःपितृपरायणैः२२०॥\nतीर्थे क्षेत्रे गृहे वापि संक्रांतौ ग्रहणेपि वा।\nविषुवे अयने चापि जन्मर्क्षे च प्रपीडिते२२१॥\nएतान्वै श्राद्धकालांस्तु पुरा स्वायंभुवोब्रवीत्।\nकृते श्राद्धे न वै पुंसां पीडा भवति देहजा२२२॥\nतदा पुत्रकृतं वापि सर्वं त्यजति दुष्कृतम्।\nयथा न भविता पीडा ग्रहचोरनृपादिकात्२२३॥\nदुष्कृतं नश्यते सर्वं परत्र च गतिं शुभाम्।\nलभते नात्र सन्देहः प्रजापतिवचो यथा२२४॥\nकृते युगे पुष्कराणि त्रेतायां नैमिषं स्मृतम्।\nद्वापरे च कुरुक्षेत्रं कलौ गंगां समाश्रयेत्२२५॥\nदुष्करः पुष्करे वासो दुष्करं पुष्करे तपः।\nयदन्यत्र कृतं पापं तीर्थे तद्याति लाघवम्२२६॥\nन तीर्थकृतमन्यत्र क्वचित्पापं व्यपोहति।\nसायंप्रातः स्मरेद्यस्तु पुष्कराणि कृताञ्जलि२२७॥\nउपस्पृष्टं भवेत्तेन सर्वतीर्थेषु भारत।\nसायंप्रातरुपस्पृश्य पुष्करे नियतेन्द्रियः२२८॥\nक्रतून्सर्वानवाप्नोति ब्रह्मलोकं च गच्छति।\nद्वादशाब्दं द्वादशाहं मासं मासार्धमेव च२२९॥\nयो वसेत्पुष्करे नित्यं स गच्छेत्परमांगतिम्।\nसर्वेषामेवलोकानांब्रह्मलोकोपरिस्थितः२३०॥\nयइच्छेत्पुष्करंगन्तुंसोनुसेवेतपुष्करम्।\nयथा लोमविलोमाभ्यां तथा व्यस्तसमस्तयोः२३१॥\nस्नातस्तु पुष्करे सम्यक्कोट्याश्च फलमुश्नुते।\nविधिवत्क्रियमाणेषु सर्वतीर्थेषु यत्फलम्२३२॥\nपुष्करालोकनादेव नरः प्राप्नोति तत्फलम्।\nदशकोटिसहस्राणि तीर्थानां वै महीतले२३३॥\nसान्निध्यं पुष्करे तेषां त्रिसंध्यं कुरुनन्दन।\nयावत्तिष्ठंति गिरयो यावत्तिष्ठन्तिसागराः२३४॥\nतावत्पुष्कर मृत्यूनां ब्रह्मलोको न संशयः।\nजन्मान्तरसहस्रैश्च आजन्ममरणांन्तिकम्२३५॥\nनिर्दहेद्दुष्कृतं सर्वं सकृत्स्नात्वा तु पुष्करे।\nपुष्करं दुष्करं क्षेत्रं सर्वपापप्रणाशनम्२३६॥\nइदानीं शृणु मे राजन्पञ्चपातकनाशनम्।\nयजनं देवदेवस्य ब्रह्मपुत्र वसुप्रदम्२३७॥\nइह जन्मनि दारिद्र्य व्याधिकुष्ठादिपीडितः।\nअलक्ष्मीवानपुत्रस्तु यो भवेत्पुरुषो भुवि२३८॥\nतस्य सद्यो भवेल्लक्ष्मीरायुः पूर्णं सुतास्सुखम्।\nकृत्वा तु मण्डलगतं लोकपालसमन्वितम्२३९॥\nब्रह्माणं तु परं देवं यः पश्यति विधानतः।\nपूजितं नवनाभेन मन्त्रमूर्तिमयो निजम्२४०॥\nकार्तिके मासि शुक्लायां पौर्णमास्यां विशेषतः।\nसर्वासु वा यजेदेवं पूर्णिमासु विधानतः२४१॥\nसंक्रान्तौ च महाबाहो चन्द्रसूर्यग्रहेपि वा।\nयः पश्यति विभुं देवं पूजितं गुरुणा नृप२४२॥\nतस्य सद्यो भवेत्तुष्टिः पापध्वंसश्च जायते।\nस मान्यो देवतानां च भवतीह नराधिप२४३॥\nब्राह्मणक्षत्रियविशां भक्तानां तु परीक्षणम्।\nसंवत्सरं गुरुः कुर्याज्जातिशौचक्रियादिभिः२४४॥\nउपपन्नमिति ज्ञात्वा हृदये नावधारयेत्॥\nतेपि भक्तियुता ध्यात्वा त्वाचार्यं परमेश्वरम्२४५॥\nसंवत्सरं गुरौ भक्तिं कुर्युर्विष्णौ यथा तथा।\nप्रसादयेयुश्च ततः पूर्णे संवत्सरे गुरुम्२४६॥\nभगवंस्त्वत्प्रसादेन संसारार्णवतारणम्।\nपरब्रह्मोपासनेन विरिंच्याराधनेन च२४७॥\nसहस्रशीर्षजप्येन मण्डलब्राह्मणेन च।\nध्यानेन स्यात्तथास्माकमुपदेशः प्रदीयताम्२४८॥\nइच्छामो वैदिकीं लक्ष्मीं विशेषेण प्रसीदताम्।\nअभ्यर्थितो गुरुस्त्वेवं मेधावी तैस्तदा ततः२४९॥\nयथाविधि समभ्यर्चेद्ब्रह्माणं विष्णुमग्रतः।\nते बद्धनेत्राः स्वाप्यास्तु कार्तिकस्य चतुर्दशीम्1.34.२५०॥\nब्राह्मे मुहूर्ते चोत्त्थाय बद्धपद्मासनास्तु ते।\nध्यात्वा गुरुं सहस्रारे श्वेतवस्त्रोपवीतकम्२५१॥\nश्वेतमाल्यांबरधरं श्वेतगंधानुलेपनम्।\nनिर्गम्य च बहिर्नद्यां कुर्युर्नित्यमतन्द्रिताः२५२॥\nक्षीरवृक्षोत्थमाचार्यो दापयेद्दन्तधावनम्।\nते च तं भक्षयेयुर्हि नदीं गत्वा समुद्रगाम्२५३॥\nइतरद्वा तटाकं वा गृहे वापि विधानतः।\nतद्भक्षयेयुर्मंत्रेण मंत्रितं परमेष्ठिनः२५४॥\nआपोहिष्ठेति मंत्रेण सप्तकृत्वोभिमंत्रितं।\nदेवस्य त्वेति वै जप्त्वा युंजानेति करे न्यसेत्२५५॥\nइरावत्येति प्रक्षाल्य ब्रह्मोदनेति वै मुखे।\nभक्षयित्वा क्षिपेद्दूरं पतितं च निरीक्षयेत्२५६॥\nसम्मुखं प्राङ्मुखं वापि विदिशं चापि वा गतम्।\nसंमुखे देवतालब्धिर्मंत्रसिद्धिश्च जायते२५७॥\nपराङ्मुखे दंतकाष्ठे सर्वे देवाः पराङ्मुखाः।\nउत्तरेण गते तस्मिन्सिद्धिर्भवति वा न वा२५८॥\nदक्षिणेन भवेन्मृत्युर्गुरोस्तस्य न संशयः।\nप्रेक्ष्याशुभं स्वपेद्भूमौ देवदेवस्य सन्निधौ२५९॥\nस्वप्नान्दृष्ट्वा गुरोरग्रे श्रावयेयुर्विचक्षणाः।\nततः शुभाशुभं तत्र लक्षयेत्परमो गुरुः२६०॥\nपौर्णमास्यामथ स्नात्वा ततो देवालयं व्रजेत्।\nगुरुश्च मंडलं भूमौ कल्पितायां तु वर्तयेत्२६१॥\nलक्षणैर्विविधैर्भूमिं लक्षयित्वा विधानतः।\nषोडशारं लिखेत्पद्मं नवधारमथापि वा२६२॥\nअष्टपत्रमथो वापि लिखित्त्वा दर्शयेद्बुधः।\nनेत्रबंधं तु कुर्वीत सितवस्त्रेण यत्नतः२६३॥\nवर्णानुक्रमतः शिष्यान्पुष्पहस्तान्प्रवेशयेत्।\nनवनाभं यदा कुर्यान्मंडलं वर्णकैर्बुधः२६४॥\nइंद्राणीपूर्वकं देवमिंद्रमैंद्र्यां तु पूजयेत्।\nलोकपालैः समं तद्वदग्निं संपूजयेन्नृप२६५॥\nदिशि वह्नेर्यमं याम्यां नैऋत्यां चैव निर्ऋतिम्।\nवरुणं वारुणाशायां वायुं वायव्यगोचरे२६६॥\nधनदं चोत्तरे न्यस्य रुद्रमीशानगोचरे।\nकमंडलुं पूर्वतो हि स्रुचं वै दक्षिणे तथा२६७॥\nहंसं वै पश्चिमायां तु उत्तरायां स्रुवं तथा।\nआग्नेय्यां च ब्रसीं दद्यान्नैर्ऋत्यां पादुके तथा२६८॥\nवायव्यां योगपट्टं च ऐशान्यां च गलंतिकाम्।\nविष्णुस्तु पूर्वतः पूज्यो दक्षिणे चापि शंकरः२६९॥\nपश्चिमे तु रविर्देव ऋषयश्चोत्तरे तथा।\nमध्ये स्वयं पद्मजन्मा सावित्री दक्षिणे तथा२७०॥\nउत्तरे चैव गायत्री देवी पद्मदलेक्षणा।\nऋग्वेदं पूर्वतो न्यस्य यजुर्वेदं च दक्षिणे२७१॥\nपश्चिमे सामवेदं च अथर्वं चोत्तरे तथा।\nइतिहासपुराणानिच्छंदोज्यौतिषमेवच२७२॥\nधर्मशास्त्राणि चान्यानि इंद्रादि दिक्षु विन्यसेत्।\nपूर्वपत्रे बलं पूज्य प्रद्युम्नं दक्षिणे दले२७३॥\nपश्चिमे चानिरुद्धं च वासुदेवमथोत्तरे।\nपूर्वतो वामदेवं च सद्योजातं तु दक्षिणे२७४॥\nईशानं पश्चिमे स्थाप्य तत्पुरुषं चोत्तरे तथा।\nअघोरस्सर्वतः पूज्य एषा पूजा तु मंडले२७५॥\nपूर्वतो भास्करं पूज्य दक्षिणेन दिवाकरं।\nप्रभाकरं पश्चिमे तु ग्रहराजमथोत्तरे२७६॥\nएवं पूज्य विधानेन ब्रह्माणं परमेश्वरम्।\nदिङ्मंडले तु विन्यस्य अष्टौ कुंभान्विधानतः२७७॥\nब्राह्मं तु कलशं मध्ये नवमं तत्र कल्पयेत्।\nस्नापयेन्मुक्तिकामं तु ब्रह्मणो वै घटेन तु२७८॥\nश्रीकामं वैष्णवेनेह कलशेन तु पार्थिव।\nराज्यार्थिनं स्नापयेच्च ऐंद्रेण कलशेन तु२७९॥\nद्रव्यप्रतापकामं तु आग्नेय घटवारिणा।\nमृत्युंजयविधानाय याम्येन स्नापयेन्नरम्२८०॥\nदुष्टप्रध्वंसनायालं नैर्ऋतेन विधीयते।\nस्नापयेद्वारुणेनाशु पापनाशाय मानवं२८१॥\nशरीरारोग्यकामं तु वायव्येनाभिषेचयेत्।\nद्रव्यसंपत्तिकामस्य कौबेरेण विधीयते२८२॥\nरौद्रेण ज्ञानकामस्य लोकपालघटास्त्विमे।\nएकैकेन नरः स्नात्वा सर्वदोषविवर्जितः२८३॥\nजायते ब्रह्मसदृशो राजासद्योऽथ वा नरः।\nअथवा दिक्षु सर्वासु यथासंख्येन लोकपान्२८४॥\nपूजयेत्तु स्वनाम्ना तु कुंभैरेव विधानतः।\nएवं संपूज्य देवांस्तु लोकपालान्प्रसन्नधीः२८५॥\nपश्चात्परीक्षितान्शिष्यान्बद्धनेत्रान्प्रवेशयेत्।\nदग्ध्वाग्नेय्या धारणया वायुना विधुनेत्ततः२८६॥\nसोमेनाप्यायितान्कृत्वा श्रावयेत्समयांस्ततः।\nन निंद्याद्ब्राह्मणान्देवान्विष्णुं ब्रह्माणमेव च२८७॥\nइंद्रमादित्यमग्निं च लोकपालान्ग्रहांस्तथा॥\nगुरुं च ब्राह्मणं वापि मुनींद्रं पूर्वदीक्षितम्२८८॥\nएवं तु समयान्श्राव्य पश्चाद्धोमं तु कारयेत्।\nऊँ नमो भगवते ब्रह्मणे सर्वरूपिणे हुंफट्स्वाहा२८९॥\nषोडशाक्षरमंत्रेण होमयेज्ज्वलितेनले।\nगर्भाधानादिकाः सर्वा आहुतीस्संप्रदापयेत्२९०॥\nतिसृभिस्तु व्याहृतिभिर्देवदेवस्य सन्निधौ।\nहोमांते दीक्षितः पश्चाद्दापयेद्गुरुदक्षिणाम्२९१॥\nहस्त्यश्वयानशकटहेमधान्यादिकं नृप।\nदापयेद्गुरवे प्राज्ञो मध्यमे मध्यमं तथा२९२॥\nदापयेदपरे युग्मं सहिरण्यं तु तद्गुरोः।\nएवं कृते तु यत्पुण्यं महत्संजायते तथा२९३॥\nतन्न शक्यं निगदितुमपि वर्षशतैरपि।\nदीक्षितोथ पुरा भूत्वा पाद्मं वै शृणुयाद्यदि२९४॥\nतेन वेदाः पुराणानि सर्वमंत्रास्ससंग्रहाः।\nजप्तास्स्युः पुष्करे तीर्थे प्रयागे सिंधुसागरे२९५॥\nदेवह्रदे कुरुक्षेत्रे वाराणस्यां विशेषतः।\nग्रहणे विषुवे चैव यत्फलं जपतां भवेत्२९६॥\nफलं शतगुणं तच्च पुष्करस्थं पितामहम्।\nदृष्ट्वा प्राप्नोति विविधान्कामान्कामयते यदि२९७॥\nपूजां वैधानिकीं कृत्वा दीक्षितो यः शृणोति च।\nदेवा अपि तपः कृत्वा ध्यायंति च वदन्ति च२९८॥\nकदा मे भारते वर्षे जन्म स्यादिति पार्थिव।\nदीक्षिताश्च भविष्यामः पाद्मं श्रोष्यामहे कदा२९९॥\nपाद्मं तु षोडशात्मानं न्यस्य देहे कदा वयम्।\nयास्यामस्तु परं स्थानं यद्गत्वा न पुनर्भवेत्1.34.३००॥\nएवं जल्पंति विबुधा मनसा चिंतयंति च।\nब्रह्मयज्ञं च कार्तिक्यां कदा द्रक्ष्यामहे नृप३०१॥\nएवं ते विधिरुद्दिष्टो मयायं कुरुसत्तम।\nदेवगंधर्वयक्षाणां सर्वदा दुर्लभो ह्यसौ३०२॥\nएवं यो वेत्ति तत्त्वेन यश्च पश्यति मंडलम्।\nयश्चेमं शृणुयाच्चैव सर्वे मुक्ता इति श्रुतिः३०३॥\nअतः परं प्रवक्ष्यामि रहस्यमिदमुत्तमम्।\nयेन लक्ष्मीर्धृतिस्तुष्टिः पुष्टिश्चापि भवेन्नृणाम्३०४॥\nसर्वे ग्रहास्सदा सौम्या जायंते येन पार्थिव।\nआदित्यवारं हस्तेन पूर्वमादाय भक्तितः३०५॥\nभक्तैकेन क्षिपेत्तावद्यावत्सप्त च संख्यया।\nततस्तु सप्तमे पूर्णे कुर्याद्ब्राह्मणभोजनम्३०६॥\nआदित्यं चैव सौवर्णं कृत्वा यत्नेन मानवः।\nरक्तवस्त्रयुगच्छन्नं छत्रिकां पादुके तथा३०७॥\nउपानहौ च दातव्ये स्थापयेत्ताम्रभाजने।\nघृतेन स्नपनं कृत्वा संपूर्णांग द्विजातये३०८॥\nदापयेत्कृत्यविदुषे ब्राह्मणाय विशेषतः।\nएवं कृतौ फलं तस्य भवेदारोग्यमुत्तमम्३०९॥\nद्रव्यसंपत्समग्राप्तिरिति पौराणिकी क्रिया।\nअविसंवादिनी चेयं शांति पुष्टिप्रदा नृणाम्३१०॥\nतद्वच्चित्रासु संगृह्य सोमवारं विचक्षणः।\nरात्रिभक्षः क्षिपेदष्टौ सोमवारान्प्रयत्नतः३११॥\nप्रत्येकं ब्राह्मणा भोज्या यथाशक्ति विचक्षणाः।\nनवमे तु ततः पूर्णे कुर्याद्ब्राह्मणभोजनम्३१२॥\nवस्त्रयुग्मं च दातव्यं ततः सोमं प्रदापयेत्।\nकांस्यभाजनसंस्थं तु क्षीरसंपूरितं ततः३१३॥\nतद्वच्छत्रं पादुके च तथोपानत्समन्वितम्।\nसंपूर्णांगाय दातव्यं ब्राह्मणाय विशेषतः३१४॥\nस्वात्यामंगारकं पूज्य क्षपयेन्नक्तभोजनैः।\nअष्टावेवं च यावच्च कुर्याद्ब्राह्मणभोजनम्३१५॥\nअंगारकं च सौवर्णं स्थापितं ताम्रभाजने।\nदापयेद्ब्राह्मणायाथ संपूर्णांगाय चैव हि३१६॥\nनक्षत्रानुक्रमेणैव क्षिपेन्नक्तानि सप्त वै।\nअष्टमे तु क्रमात्खेटान्सौवर्णान्दापयेद्बुधः३१७॥\nअग्निकार्यं च कुर्वीत यथादृष्टं विधानतः।\nएवं कृते भवेद्यद्वै तन्निबोध नराधिप३१८॥\nअसौम्याश्च ग्रहास्सर्वे सौम्यरूपा भवंति च॥\nसर्वे रोगा विनश्यन्ति तुष्टिमायान्ति देवताः३१९॥\nन विरुन्धन्ति तं नागाः पितरस्तर्पितास्तथा।\nदुस्स्वप्ननाशो भवति शृण्वतां पठतां तथा३२०॥\nयदि भौमो रविसुतो भास्करो राहुणा सह।\nकेतुश्च मूर्ध्नि तिष्ठंति रौद्राः पीडाकरा ग्रहाः३२१॥\nअनेन कृतमात्रेण ससौभाग्या भवंति हि।\nय एवं कुरुते राजन्सदाभक्तिसमन्वितः३२२॥\nतस्य सानुग्रहाः सर्वे शांतिं यच्छंति नान्यथा।\nशनैश्चरं राहुकेतू लोहपात्रेषु विन्यसेत्३२३॥\nलोहेन कारयेच्चैनान्ब्राह्मणेभ्यश्च दापयेत्।\nकृष्णं वस्त्रयुगं देयमेतेषां प्रीणनाय वै३२४॥\nसौवर्णां गाश्च दातव्याः शांतिश्रीविजयेप्सुभिः।\nव्रतांते सर्व एते हि ग्रहास्सौवर्णका नृप३२५॥\nदातव्याः शांतिमिच्छद्भिर्व्रतांते द्विजभोजनम्।\nयथाशक्ति दक्षिणा च ग्रहाणां प्रीतये तथा३२६॥\nअल्पायासेन राजेंद्र सर्वान्कामानवाप्नुयात्।\nशंकराज्ज्ञानमन्विच्छेदारोग्यं भास्करात्तथा३२७ (ज्ञान)॥\nहुताशनाद्धनमिच्छेद्गतिमिच्छेज्जनार्दनात् । (गति)॥\nब्राह्म्यं पितामहाच्चैव सर्वजन्तुप्रशांतिदम्३२८॥\nभीष्म उवाच॥\nयस्त्वया कथितो यज्ञो यज्वनां तु फलं महत्।\nतथायुषस्स्वल्पतया अन्यैः प्राप्तुं न शक्यते३२९॥\nस्वल्यायासेन यत्पुण्यं संवत्सरमुपोषजम्।\nभवेत्तन्मे मुनिश्रेष्ठ कथयस्व महाफलम्३३०॥\nपुलस्त्य उवाच॥\nइदमर्थं महाराज श्वेतो राजा महायशाः।\nवसिष्ठं पृष्टवान्प्रश्नं क्षुधया पीडितो भृशम्३३१॥\nआसीदिलावृते वर्षे श्वेतो राजा महाबलः।\nस महीं सकलां जिग्ये सप्तद्वीपां सपत्तनाम्३३२॥\nब्रह्मपुत्रो वसिष्ठश्च आसीत्तस्य पुरोहितः।\nस कदाचिन्नृपश्रेष्ठो जित्वा परमधार्मिकः३३३॥\nपुरोहितमुवाचेदं वसिष्ठं जपतां वरम्।\nश्वेत उवाच॥\nभगवन्नश्वमेधानां सहस्रं कर्तुमुत्सहे३३४॥\nसुवर्णरूप्यरत्नानां दानं कर्तुं द्विजातिषु।\nपृथिव्यामन्नदानं तु दातुन्नेच्छामि वै गुरो३३५॥\nनान्नेन किंचिद्दत्तेन दत्ते होम्नि द्विजे प्रभो।\nन किंचिद्वस्त्विति ज्ञात्वा न दत्तं तत्कदाचन३३६॥\nरक्तवस्त्रमलंकारं ग्रामांश्च नगराणि च।\nअददाद्ब्राह्मणेभ्योऽसौ श्वेतो राजा महायशाः३३७॥\nनान्नं जलं तेन राज्ञा दत्तमासीत्कदाचन।\nततोऽश्वमेधैर्बहुभिर्यज्वासौ नृपसत्तम३३८॥\nस्वर्गं गतः पुण्यजितं तपस्तप्त्वार्बुदत्रयम्।\nब्राह्मीं सलोकतां प्राप्तः सर्वालंकारभूषितः३३९॥\nनृत्यंत्यप्सरसस्तत्र गायंते सिद्धयोषितः।\nतुंबुरुर्नारदस्तत्र द्वावप्यनुगतौ सदा३४०॥\nअगायेतां महाप्राज्ञौ मुनयश्च तपोन्विताः।\nवेदोक्तमंत्रैः स्तुवन्ति अनेकक्रतुयाजिनम्३४१॥\nएवं विभवयुक्तस्य राज्ञस्तस्य महात्मनः।\nक्षुधाया पीड्यते देहं तृष्णया च विशेषतः३४२॥\nस तया पीड्यमानस्तु क्षुधया राजसत्तमः॥\nविमानेनाप्यसौ स्वर्गं त्यक्त्वागादृक्षपर्वतम्३४३॥\nयत्रात्ममूर्तिस्तत्रागात्पुरा दग्धा महावने।\nतत्रास्थीनि स्वयं गृह्य लिहन्नास्ते स पार्थिवः३४४॥\nपुनर्विमानमारुह्य ययौ नाकं नराधिपः।\nअथ कालेन महता स राजा संशितव्रतः३४५॥\nस्वान्यस्थीनि लिहन्दृष्टो वसिष्ठेन पुरोधसा।\nउक्तश्च किन्नु राजेन्द्र स्वास्थिभक्षो नराधिप३४६॥\nएवमुक्तस्ततो राजा वसिष्ठेन महर्षिणा।\nउवाच वचनं चेदं श्वेतो राजाथ तं मुनिम्३४७॥\nभगवंस्तृट्क्षुधार्तोहमन्नदानं पुरा मया।\nन दत्तं मुनिशार्दूल तेन मां क्षुत्प्रबाधते३४८॥\nएवमुक्तस्तदा राजा वसिष्ठो मुनिपुंगवः।\nउवाच तं नृपं भूयो वाक्यमेतन्महामुनिः३४९॥\nकिं ते करोमि राजेंद्र क्षुधितस्य विशेषतः।\nवस्तु कस्यापि किंचिद्धि नाऽदत्तमुपतिष्ठति1.34.३५०॥\nरत्नहेमप्रदानेन भोगवान्जायते नरः।\nअन्नदानप्रदानेन सर्वकामैः प्रदीपितः३५१॥\nतन्न दत्तं त्वया राजन्स्तोकं मत्वा नराधिपः।\nश्वेत उवाच॥\nअदत्तस्य च संभूतिर्यथा भवति मे गुरो३५२॥\nवसिष्ठ त्वत्प्रसादेन तन्ममाचक्ष्व पृच्छतः।\nवसिष्ठ उवाच॥\nअस्त्येकं कारणं येन जायते नात्र संशयः३५३॥\nतच्छृणुष्व नरव्याघ्र कथ्यमानं मया तव।\nआसीद्राजा पुरा कल्पे विनीताश्वेति कीर्तितः३५४॥\nस चाश्वमेधमारेभे यज्ञं कर्तुं वरं नृपः।\nयजनांते द्विजेंद्रेभ्यो दत्तं गोऽश्वादि याचितम्३५५॥\nनान्नं दत्तं तेन किंचित्स्वल्पं मत्वा यथा त्वया।\nततः कालेन महता मृतोऽसौ जाह्नवी तटे३५६॥\nमायापुर्यां विनीताश्वः सार्वभौमोऽभवन्नृपः।\nस्वर्गं च गतवान्सोऽपि यथा राजा भवान्प्रभो३५७॥\nअसावपि क्षुधाविष्ट एवमेवागतोऽभवत्।\nमर्त्यलोके नदीतीरे गंगायां नीलपर्वते३५८॥\nविमानेनार्कवर्णेन भास्वता देववन्नृप।\nददर्श तत्स्वकं देहं तथा स्वं च पुरोहितम्३५९॥\nहोतारं ब्राह्मणं नाम यजंतं जाह्नवी तटे।\nतं दृष्ट्वाऽसावपि पुनः पर्यपृच्छदिद्वजोत्तमम्३६०॥\nक्षुधायाः कारणं राजन्स होता तमुवाच ह।\nतिलधेनुं च वै राजन्घृतधेनुं च सत्तम३६१॥\nजलधेनुं च धेनुं च रसधेनुं च पार्थिव।\nदेहि शीघ्रं येन भवांस्तृट्क्षुधावर्जितो दिवि३६२॥\nरमे तयावदादित्यस्तपते दिवि चंद्रमाः।\nएवमुक्तस्ततो राजा तं पुनः पृष्टवानिदम्३६३॥\nतिलधेनुस्थितिं ब्रूहि तथा कृत्वा ददाम्यहम्।\nपुरोहित उवाच॥\nविधानं तिलधेनोस्तु तच्छृणुष्व नराधिप३६४॥\nधेनुस्स्यात्षोडशाढक्य चतुर्भिर्वत्सको भवेत्।\nइक्षुदंडमयाः पादा दन्ताः पुष्पमयाः शुभाः३६५॥\nनासा गंधमयी तस्या जिह्वा गुडमयी तथा।\nपुच्छे स्रक्कल्पनीयास्याद्घंटाभरणभूषिता३६६॥\nईदृशीं कल्पयित्वा तु स्वर्णशृंगीं तु कल्पयेत्।\nरौप्यखुरां कांस्यदोहां पूर्वधेनुविधानतः३६७॥\nकृत्वा तां ब्राह्मणायाशु दापयेन्मंत्रतो नृप।\nस्थितां कृष्णाजिने धेनुं वासोभिर्गोपितां शुभाम्३६८॥\nसूत्रेणासूत्रितां कृत्वा पंचरत्नसमन्विताम्।\nसर्वौषधिसमायुक्तां मंत्रपूतां तु दापयेत्३६९॥\nअन्नम्मे जायतां सद्यः पानं सर्वरसास्तथा।\nकामान्संपादयास्माकं तिलधेनो द्विजेर्पिता३७०॥\nगृह्णामि देवि त्वां भक्त्या कुटुम्बार्थे विशेषतः।\nदेहि कामान्वितान्सर्वांस्तिलधेनो नमोस्तु ते३७१॥\nएवं विधानतो दत्ता तिलधेनुर्नृपोत्तम।\nसर्वकामसमावाप्तिं कुरुते नात्र संशयः३७२॥\nजलधेनुस्तथैवेह कुंभैरेव प्रकल्पिता।\nदत्ता तु विधिना कामान्सद्यः सर्वान्प्रयच्छति३७३॥\nधेनुशतं तथा दत्तं पूर्णिमा नियमेन हि।\nसावित्री इव वै स्वर्गे सर्वकामप्रदा भवेत्३७४॥\nघृतधेनुस्तथा दत्ता विधानेन विचक्षणैः।\nसर्वकामसमावाप्तिं कुरुते कांतिदा भवेत्३७५॥\nरसधेनुस्तथा दत्ता कार्तिके मासि पार्थिव।\nसर्वान्कामान्प्रयच्छेत्तु नित्यं सा गतिदा भवेत्३७६॥\nएतत्ते सर्वमाख्यातं समासाद्बहुविस्तरम्।\nअपारं फलमुद्दिष्टं ब्रह्मणा सर्वकर्मणा३७७॥\nतृष्णया क्षुधया यद्वा पीडितो राजसत्तम।\nतद्दानं कार्तिके देयं पूर्वं देहि नराधिप३७८॥\nब्रह्मांडं सर्वसंपन्नं भूतरत्नौषधीयुतम्।\nदेवदानवयक्षैश्च युक्तमेतत्सदा विभो३७९॥\nएतत्तु सकलं कृत्वा सर्वतो रजतान्वितम्।\nसुरत्नसूर्यचंद्राढ्यं कार्तिके द्वादशी दिने३८०॥\nअथवा पंचदश्यां तु कार्तिकस्यैव नान्यतः।\nपुरोहिताय गुरवे दापयेद्भक्तिमान्नरः३८१॥\nब्रह्मांडोदरवर्तीनि यानि भूतानि पार्थिव।\nतानि दत्तानि वै तेन समासात्कथितं तव३८२॥\nयद्यज्ञैर्यजतो राजन्समाप्तवरदक्षिणैः।\nसर्वं फलं तत्खंडस्य ब्रह्मांडस्य विशेषतः३८३॥\nयः पुनः सकलं चेदं ब्रह्मांडं प्रदिशेन्नरः।\nतेन जप्तं हुतं दत्तं पठितं कीर्तितं भवेत्३८४॥\nराजोवाच॥\nविधिं ब्रह्मांडदानस्य कृत्वा तत्मोक्षभाग्भवेत्।\nकालं देशं विप्रतीर्थं सर्वं त्वं वद मेनघ३८५॥\nकृतेन येन सर्वस्य फलभागी भवाम्यहम्।\nकुत्सितस्यास्य भावस्य मोक्षस्स्यादचिराच्च मे३८६॥\nवसिष्ठ उवाच॥\nएवं श्रुत्वा ततो राजन्पुरोधास्तस्य स द्विजः।\nब्रह्मांडं कारयामास सौवर्णं सर्वधातुभिः३८७॥\nयुतं निष्कसहस्रेण पद्मं तत्र ह्यकल्पयत्॥\nतत्र ब्रह्मा तस्य मध्येपद्मरागैरलंकृतः३८८॥\nसावित्र्या चैव गायत्र्या ऋषिभिर्मुनिभिः सह।\nनारदाद्याः सुताः सर्व इन्द्राद्याश्च दिवौकसः३८९॥\nसौवर्णविग्रहाः सर्वे ब्रह्मणस्तु पुरःसराः।\nवराहरूपी भगवान्लक्ष्म्या सह सनातनः३९०॥\nनीलं मरकतं चैव भूषायां तस्य कारयेत्।\nगोमेदैस्तस्य वै शोभां कारयेत च बुद्धिमान्३९१॥\nमोक्तिकैश्चापि सोमस्य शोभां वज्रैर्दिवाकरे।\nग्रहाणां चैव सर्वेषां सुवर्णानि च दापयेत्३९२॥\nस्वर्णात्सप्तगुणं रौप्यं रौप्यात्ताम्रं तथाविधम्।\nततः सप्तगुणं कार्यं कांस्यं सप्तगुणं तथा३९३॥\nकांस्यात्सप्तगुणं कार्यं त्रपु चैव नराधिप।\nत्रपुसप्तगुणं सीसं सीसाल्लोहं च कारयेत्३९४॥\nसप्तद्वीपास्समुद्राश्च सप्त वै कुलपर्वताः।\nअनया संख्यया कृत्वा निपुणैः शिल्पिभिस्ततः३९५॥\nपादपादीनि भूतानि राजतान्येव कारयेत्।\nआरण्यानि च सत्त्वानि सौवर्णानि च कारयेत्३९६॥\nवृक्षान्वनस्पतीन्गुल्मतृणपर्णानि वीरुधः।\nसर्वं प्रकल्प्य विधिवत्तीर्थे देयं विचक्षणैः३९७॥\nकुरुक्षेत्रे गयायां च प्रयागेऽमरकंटके।\nद्वारवत्यां प्रभासे च गंगाद्वारे च पुष्करे३९८॥\nतीर्थेष्वेतेषु वै देयं ग्रहणे शशिसूर्ययोः।\nदिनच्छिद्रेषु सर्वेषु अयने दक्षिणोत्तरे३९९॥\nव्यतीपाते बहुगुणं विषुवे च विशेषतः।\nदातव्यमेतद्राजेंद्र विचारं नैव कारयेत्1.34.४००॥\nशालाग्निहोत्रिणं कृत्वा सुरूपं च गुणान्वितम्।\nसपत्नीकं च संपूज्य भूषयित्वा च भूषणैः४०१॥\nपुरोहितं मुख्यतमं कृत्वाऽन्ये च तथा द्विजाः।\nचतुर्विंशद्गुणोपेताः सपत्नीका निमंत्रिताः४०२॥\nअंगुलीयानि च तथा कर्णवेष्टं च दापयेत्।\nएवंविधांस्तु तान्पूज्य तेषामग्रे सुसंस्थितः४०३॥\nअष्टांगप्रणिपातेन प्रणम्य च पुनःपुन।ः॥\nपुरोहिताय पुरतः कृत्वा वै करसंपुटम्४०४॥\nयूयं वै ब्राह्मणाः प्रीता मैत्रत्वेनानुगृह्णत।\nसौमुख्येन द्विजश्रेष्ठा भूयः पूततरस्त्वहः४०५॥\nभवतां प्रीतियोगेन स्वयं प्रीतः पितामहः।\nब्रह्मांडेन तु दत्तेन तोषं यातु जनार्दनः४०६॥\nपिनाकपाणिर्भगवान्शक्रश्च त्रिदशेश्वरः।\nएते तोषं समायांतु अनुध्यानाद्द्विजोत्तमाः४०७॥\nएवं स्तुत्वा ततो राजा ब्राह्मणान्वेदपारगान्।\nब्रह्माण्डं तु गुरोः प्रादात्सविधानं पुनः क्षणात्४०८॥\nसर्वकामैस्ततस्तृप्तो ययौ स्वर्गं नराधिपः।\nतेनैव गुरुणा तच्च विभक्तं ब्राह्मणैः सह४०९॥\nदत्तं तेनापि चान्येभ्यो ब्रह्मांडं च नराधिप।\nब्रह्मांडे भूमिदाने च ग्राही चैको न वै भवेत्४१०॥\nगृह्णन्दोषमवाप्नोति ब्रह्महत्यां न संशयः।\nसर्वेषां चैव प्रत्यक्षं दातव्यं परिकीर्त्य वै४११॥\nदीयमानं च पश्यंति तेपि पूता भवंति हि।\nदर्शनादेव ते मुक्ता भवंन्त्येव न संशयः४१२॥\nया भीमद्वादशी प्रोक्ता स्वर्णं तोयं मृगाजिनं।\nएतानि कृत्वा पश्यन्तु दृष्टैरेतैः क्रियाफलं४१३॥\nअयत्नादेव लभ्येत कर्तुश्चैव सलोकता।\nसदा गावः प्रणम्याश्च मंत्रेणानेन पार्थिव४१४॥\nनमो गोभ्यः श्रीमतीभ्यः सौरभेयीभ्य एव च।\nनमो ब्रह्मसुताभ्यश्च पवित्राभ्यो नमोनमः४१५॥\nमंत्रस्य चास्य स्मरणाद्गोदानफलमाप्नुयात्।\nतस्मात्त्वमपि राजेंद्र पुष्करे तीर्थ उत्तमे४१६॥\nकार्तिक्यां तु विशेषेण गोदानफलमाप्स्यसि।\nयत्किंचिद्विद्यते पापं स्त्रियो वा पुरुषस्य वा४१७॥\nपुष्करे स्नानमात्रेण तदशेषं प्रणश्यति।\nपृथिव्यां यानि तीर्थानि आसमुद्रात्तु भारत४१८॥\nपुष्करे तान्युपायांति कार्तिक्यां तु विशेषतः४१९॥"
  }
]
[
  {
    "text": "भीष्मउवाच।\nअत्यद्भुतमिदं ब्रह्मन्श्रुतवानस्मि तत्त्वतः।\nअभिषेकं तु गायत्र्याः सदस्यत्र तथा कृतम्१।\nविरोधं चैव सावित्र्या शापदानं तथा कृतम्।\nविष्णुना च यथा देवी सर्वस्थानेषु कीर्तिता२।\nगायत्री चापि रुद्रेण स्तुता च वरवर्णिनी।\nतं श्रुत्वा प्रतिमात्मानं विस्तरेण पितामहम्३।\nप्रहृष्टानि च रोमाणि प्रशांतं च मनो मम।\nश्रुत्वा मे परमा प्रीतिः कौतूहलमथैव हि४।\nनारायणस्तु भगवान्कृत्वा तां परमां च वै।\nब्रह्मपत्न्याः स्तुतिं भक्त्या न्यस्यतां पर्वतोपरि५।\nउवाच वचनं विष्णुस्तुष्टिपुष्टिप्रदायकम्।\nश्रीमति ह्रीमती चैव या च देवीश्वरी तथा६।\nएतदेव श्रुतं ब्रह्मंस्तव वक्त्राद्विनिःसृतम्।\nउत्तरं तत्र यद्भूतं यच्च तस्मिन्स्थले कृतम्७।\nआनुपूर्व्या च तत्सर्वं भगवान्वक्तुमर्हति।\nश्रुतेन मे देहशुद्धिर्भविष्यति न संशयः८।\nपुलस्त्य उवाच।\nयजतः पुष्करे तस्य देवस्य परमेष्ठिनः।\nशृणुराजन्निदं चित्रं पूर्वमेव यथाकृतम्९।\nआदौ कृतयुगे तस्मिन्यजमाने पितामहे।\nमरीचिरंगिराश्चैव पुलस्त्यः पुलहः क्रतुः१०।\nदक्षः प्रजापतिश्चैव नमस्कारं प्रचक्रिरे।\nविद्योतमानाः पुरुषाः सर्वाभरणभूषिताः११।\nउपनृत्यंति देवेशं विष्णुमप्सरसां गणाः।\nततो गंधर्वतूर्यैस्तु प्रतिनंद्य विहायसि१२।\nबहुभिः सह गंधर्वैः प्रगायति च तुंबरुः।\nमहाश्रुतिश्चित्रसेन ऊर्णायुरनघस्तथा१३।\nगोमायुस्सूर्यवर्चाश्च सोमवर्चाश्च कौरव।\nयुगपच्च तृणायुश्च नंदिश्चित्ररथस्तथा१४।\nत्रयोदशः शालिशिराः पर्जन्यश्च चतुर्दशः।\nकलिः पंचदशश्चात्र तारकश्चात्र षोडशः१५।\nहाहाहूहूश्च गंधर्वो हंसश्चैव महाद्युतिः।\nइत्येते देवगंधर्वा उपगायंति ते विभुम्१६।\nतथैवाप्सरसो दिव्या उपनृत्यंति तं विभुं।\nधातार्यमा च सविता वरुणोंशो भगस्तथा१७।\nइंद्रो विवस्वान्पूषा च त्वष्टा पर्जन्य एव च।\nइत्येते द्वादशादित्या ज्वलंतो दीप्ततेजसः१८।\nचक्रुरस्मिन्सुरेशाश्च नमस्कारं पितामहे।\nमृगव्याधश्च शर्वश्च निर्ऋतिश्च महायशाः१९।\nअजैकपादहिर्बुध्न्यः पिनाकी चापराजितः।\nभवो विश्वेश्वरश्चैव कपर्दी च विशांपते२०।\nस्थाणुर्भगश्च भगवान्रुद्रास्तत्रावतस्थिरे।\nअश्विनौ वसवश्चाष्टौ मरुतश्च महाबलाः२१।\nविश्वेदेवाश्च साध्याश्च तस्मै प्रांजलयः स्थिताः।\nशेषाद्यास्तु महानागा वासुकिप्रमुखाहयः२२।\nकाश्यपः कंबलश्चापि तक्षकश्च महाबलः।\nएते नागा महात्मानस्तस्मै प्रांजलयः स्थिताः२३।\nतार्क्ष्यश्चारिष्टनेमिश्च गरुडश्च महाबलः।\nवारुणिश्चैवारुणिश्च वैनतेया व्यवस्थिताः२४।\nनारायणश्च भगवान्स्वयमागत्य लोकवान्।\nप्राह लोकगुरुं श्रीमान्सहसर्वैर्महर्षिभिः२५।\nत्वया ततमिदं सर्वं त्वया सृष्टं जगत्पते।\nतस्माल्लोकेश्वरश्चासि पद्मयोने नमोस्तु ते२६।\nयदत्र ते मया कार्यं कर्तव्यं च तदादिश।\nएवं प्रोवाच भगवान्सार्धं देवर्षिभिः प्रभुः२७।\nनमस्कृत्य सुरेशाय ब्रह्मणेऽव्यक्तजन्मने।\nस च तत्रस्थितो ब्रह्मा तेजसा भासयन्दिशः२८।\nश्रीवत्सलोमसंच्छन्नो हेमसूत्रेण राजता।\nसुरर्षिप्रतिमः श्रीमान्स्वयंभूर्भूतभावनः२९।\nशुचिरोमा महावक्षाः सर्वतेजोमयः प्रभुः।\nयो गतिः पुण्यशीलानामगतिः पापकर्मणां३०।\nयोगसिद्धा महात्मानो यं विदुर्लोकमुत्तमं।\nयस्याष्टगुणमैश्वर्यं यमाहुर्देवसत्तमम्३१।\nयं प्राप्य शाश्वतं विप्रा नियता मोक्षकांक्षिणः।\nजन्मनो मरणाच्चैव मुच्यंते योगभाविताः३२।\nयदेतत्तप इत्याहुः सर्वाश्रमनिवासिनः।\nसेवंसेवं यताहारा दुश्चरं व्रतमास्थिताः३३।\nयोनंत इति नागेषु प्रोच्यते सर्वयोगिभिः।\nसहस्रमूर्द्धा रक्ताक्षः शेषादिभिरनुत्तमैः३४।\nयो यज्ञ इति विप्रेंद्रैरिज्यते स्वर्गलिप्सुभिः।\nनानास्थानगतिः श्रीमानेकः कविरनुत्तमः३५।\nयं देवं वेत्ति वेत्तारं यज्ञभागप्रदायिनं।\nवृषाग्निसूर्यचंद्राक्षं देवमाकाशविग्रहं३६।\nतं प्रपद्यामहे देवं भगवन्शरणार्थिनः।\nशरण्यं शरणं देवं सर्वदेवभवोद्भवं३७।\nऋषीणां चैव स्रष्टारं लोकानां च सुरेश्वरं।\nप्रियार्थं चैव देवानां सर्वस्य जगतः स्थितौ ३८।\nकव्यं पितॄणामुचितं सुराणां हव्यमुत्तमं।\nयेन प्रवर्तितं सर् तं नतास्मस्सुरोत्तमं ३९।\nत्रेताग्निना तु यजता देवेन परमेष्ठिना।\nयथासृष्टिः कृता पूर्वं यज्ञसृष्टिस्तथा पुनः४०।\nतथा ब्रह्माप्यनंतेन लोकानां स्थितिकारिणा।\nअन्वास्यमानो भगवान्वृद्धोप्यथ च बुद्धिमान्४१।\nयज्ञवाटमचिंत्यात्मा गतस्तत्र पितामहः।\nधनाढ्यैर्ऋत्विजैः पूर्णं सदस्यैः परिपालितम्४२।\nगृहीतचापेन तदा विष्णुना प्रभविष्णुना।\nदैत्यदानवराजानो राक्षसानां गणाः स्थिताः४३।\nआत्मानमात्मना चैव चिंतयामास वै द्रुतं।\nचिंतयित्वा यथातत्वं यज्ञं यज्ञः सनातनः४४।\nवरणं तत्र भगवान्कारयामास ऋत्विजाम्।\nभृग्वाद्या ऋत्विजश्चापि यज्ञकर्मविचक्षणाः४५।\nचक्रुर्बह्वृचमुख्यैश्च प्रोक्तं पुण्यं यदक्षरं।\nशुश्रुवुस्ते मुनिश्रेष्ठा वितते तत्र कर्मणि४६।\nयज्ञविद्या वेदविद्या पदक्रमविदां तथा।\nघोषेण परमर्षीणां सा बभूव निनादिना४७।\nयज्ञसंस्तरविद्भिश्च शिक्षाविद्भिस्तथा द्विजैः।\nशब्दनिर्वचनार्थज्ञैः सर्वविद्याविशारदैः४८।\nमीमांसा हेतुवाक्यज्ञैः कृता नानाविधा मुखे।\nतत्र तत्र च राजेंद्र नियतान्संशितव्रतान्४९।\nजपहोमपरान्मुख्यान्ददृशुस्तत्रवै द्विजान्।\nयज्ञभूमौ स्थितस्तस्यां ब्रह्मा लोकपितामहः५० 1.18.50।\nसुरासुरगुरुः श्रीमान्सेव्यमानः सुरासुरैः।\nउपासते च तत्रैनं प्रजानां पतयः प्रभुं५१।\nदक्षो वसिष्ठः पुलहो मरीचिश्च द्विजोत्तमः।\nअंगिरा भृगुरत्रिश्च गौतमो नारदस्तथा५२।\nविद्यामानमंतरिक्षं वायुस्तेजो जलं मही।\nशब्दः स्पर्शश्च रूपं च रसो गंधस्तथैव च५३।\nविकृतश्च विकारश्च यच्चान्यत्कारणं महत्।\nऋग्यजुः सामाथर्वाख्या वेदाश्चत्वार एव च५४।\nशब्दः शिक्षा निरुक्तं च कल्पश्च्छंदः समन्विताः।\nआयुर्वेद धनुर्वेदौ मीमांसा गणितं तथा५५।\nहस्त्यश्वज्ञानसहिता इतिहाससमन्विताः।\nएतैरंगैरुपांगैश्च वेदाः सर्वे विभूषिताः५६।\nउपासते महात्मानं सहोंकारं पितामहं।\nतपश्च क्रतवश्चैव संकल्पः प्राण एव च५७।\nएते चान्ये च बहवः पितामहमुपस्थिताः।\nअर्थो धर्मश्च कामश्च द्वेषो हर्षश्च सर्वदा५८।\nशुक्रो बृहस्पतिश्चैव संवर्तो बुध एव च।\nशनैश्चरश्च राहुश्च ग्रहाः सर्वे तथैव च५९।\nमरुतो विश्वकर्मा च पितरश्चापि भारत।\nदिवाकरश्च सोमश्च ब्रह्माणं पर्युपासते६०।\nगायत्री दुर्गतरणी वाणी सप्तविधा तथा।\nअक्षराणि च सर्वाणि नक्षत्राणि तथैव च६१।\nभाष्याणि सर्वशास्त्राणि देहवंति विशांपते।\nक्षणा लवा मुहूर्ताश्च दिनं रात्रिस्तथैव च६२।\nअर्द्धमासाश्च मासाश्च क्रतवः सर्व एव च।\nउपासते महात्मानं ब्रह्माणं दैवतैः सह६३।\nअन्याश्च देव्यः प्रवरा ह्रीः कीर्तिर्द्युतिरेव च।\nप्रभा धृतिः क्षमा भूतिर्नीतिर्विद्या मतिस्तथा६४।\nश्रुतिः स्मृतिस्तथा क्षांतिः शांतिः पुष्टिस्तथा क्रिया।\nसर्वाश्चाप्सरसो दिव्या नृत्यगीतविशारदाः६५।\nउपतिष्ठंति ब्रह्माणं सर्वास्ता देवमातरः।\nविप्रचित्तिः शिविः शंकुरयःशंकुस्तथैव च६६।\nवेगवान्केतुमानुग्रः सोग्रो व्यग्रो महासुरः।\nपरिघः पुष्करश्चैव सांबोश्वपतिरेव च६७।\nप्रह्लादोथ बलि कुंभः संह्रादो गगनप्रियः।\nअनुह्रादो हरिहरौ वराहश्च कुशो रजः६८।\nयोनिभक्षो वृषपर्वा लिंगभक्षोथ वै कुरुः।\nनिःप्रभः सप्रभः श्रीमांस्तथैव च निरूदरः६९।\nएकचक्रो महाचक्रो द्विचक्रः कुलसंभवः।\nशरभः शलभश्चैव क्रपथः क्रापथः क्रथः७०।\nबृहद्वांतिर्महाजिह्वः शंकुकर्णो महाध्वनिः।\nदीर्घजिह्वोर्कनयनो मृडकायो मृडप्रियः७१।\nवायुर्गरिष्ठो नमुचिश्शम्बरो विज्वरो विभुः।\nविष्वक्सेनश्चंद्रहर्ता क्रोधवर्द्धन एव च७२।\nकालकः कलकांतश्च कुंडदः समरप्रियः।\nगरिष्ठश्च वरिष्ठश्च प्रलंबो नरकः पृथुः७३।\nइंद्रतापन वातापी केतुमान्बलदर्पितः।\nअसिलोमा सुलोमा च बाष्कलि प्रमदो मदः७४।\nसृगालवदनश्चैव केशी च शरदस्तथा।\nएकाक्षश्चैव राहुश्च वृत्रः क्रोधविमोक्षणः७५।\nएते चान्ये च बहवो दानवा बलवर्द्धनाः।\nब्रह्माणं पर्युपासंत वाक्यं चेदमथोचिरे७६।\nत्वया सृष्टाः स्म भगवंस्त्रैलोक्यं भवता हि नः।\nदत्तं सुरवरश्रेष्ठ देवेभ्यधिकाः कृताः७७।\nभगवन्निह किं कुर्मो यज्ञे तव पितामह।\nयद्धितं तद्वदास्माकं समर्थाः कार्यनिर्णये७८।\nकिमेभिस्ते वराकैश्च अदितेर्गर्भसंभवैः।\nदैवतैर्निहतैः सर्वैः पराभूतैश्च सर्वदा७९।\nपितामहोसि सर्वेषामस्माकं दैवतैः सह।\nतव यज्ञसमाप्तौ च पुनरस्मासु दैवतैः८०।\nश्रियं प्रति विरोधश्च भविष्यति न संशयः।\nइदानीं प्रेक्षणं कुर्मः सहिताः सर्वदानवैः८१।\nपुलस्त्य उवाच।\nसगर्वं तु वचस्तेषां श्रुत्वा देवो जनार्दनः।\nशक्रेण सहितः शंभुमिदमाह महायशाः८२।\nविघ्नं प्रकर्तुं वै रुद्र आयाता दनुपुंगवाः।\nब्रह्मणामंत्रिताश्चेह विघ्नार्थं प्रयतंति ते८३।\nअस्माभिस्तु क्षमाकार्या यावद्यज्ञः समाप्यते।\nसमाप्ते तु क्रतावस्मिन्युद्धं कार्यं दिवौकसां८४।\nयथानिर्दानवा भूमिस्तथा कार्यं त्वया विभो।\nजयार्थं चेह शक्रस्य भवता च मया सह८५।\nद्विजानां परिवेष्टारो मरुतः परिकल्पिताः।\nदानवानां धनं यच्च गृहीत्वा तद्यजामहे८६।\nअत्रागतेषु विप्रेषु दुःखितेषु जनेष्विह।\nव्ययं तस्य करिष्यामो दासभावे निवेशिताः८७।\nवदंतमेवं तं विष्णुं ब्रह्मा वचनमब्रवीत्।\nएते दनुसुताः क्रुद्धा युष्माकं कोपनेप्सिताः८८।\nभवता च क्षमा कार्या रुद्रेण सह दैवतैः।\nकृते युगावसाने तु समाप्तिं चक्रतौ गते८९।\nमया च प्रेषिता यूयमेते च दनुपुंगवाः।\nसंधिर्वा विग्रहो वापि सर्वैः कार्यस्तदैव हि९०।\nपुलस्त्य उवाच।\nपुनस्तान्दानवान्ब्रह्मा वाक्यमाह स्वयंप्रभुः।\nदानवैर्न विरोधोत्र यज्ञे मम कथंचन९१।\nमैत्रभावस्थिता यूयमस्मत्कार्ये च नित्यशः।\nदानवा ऊचुः।\nसर्वमेतत्करिष्यामः शासनं ते पितामह९२।\nअस्माकमनुजा देवा भयं तेषां न विद्यते।\nपुलस्त्य उवाच।\nएतच्छुत्वा तदा तेषां परितुष्टः पितामहः९३।\nमुहूर्तं तिष्ठतां तेषामृषिकोटिरुपागता।\nश्रुत्वा पैतामहं यज्ञं तेषां पूजां तु केशवः९४।\nआसनानि ददौ तेषां तदा देवः पिनाकधृत्।\nवसिष्ठोर्घं ददौ तेषां ब्रह्मणा परिचोदितः९५।\nगामर्घं च ततो दत्वा पृष्ट्वा कुशलमव्ययम्।\nनिवेशं पुष्करे दत्वा स्थीयतामिति चाब्रवीत्९६।\nततस्ते ऋषयः सर्वे जटाजिनधरास्तथा।\nशोभयंतः सरःश्रेष्ठं गङ्गामिव दिवौकसः९७।\nमुंडाः काषायिणश्चैके दीर्घश्मश्रुधराः परे।\nविरलैर्दशनैः केचिच्चिपिटाक्षास्तथा परे९८।\nबृहत्तनूदराः केपि केकराक्षास्तथापरे।\nदीर्घकर्णा विकर्णाश्च कर्णैश्च त्रुटितास्तथा९९।\nदीर्घफाला विफालाश्च स्नायुचर्मावगुंठिताः।\nनिर्गतं चोदरं तेषां मुनीनां भावितात्मनां१०० 1.18.100।\nदृष्ट्वा तु पुष्करं तीर्थं दीप्यमानं समंततः।\nतीर्थलोभान्नरव्याघ्र तस्य तीरे व्यवस्थिताः१०१।\nवालखिल्या महात्मानो ह्यश्मकुट्टास्तथापरे।\nदंतोलूखलिनश्चान्ये संप्रक्षालास्तथापरे१०२।\nवायुभक्षा जलाहाराः पर्णाहारास्तथापरे।\nनाना नियमयुक्ताश्च तथा स्थंडिलशायिनः१०३।\nसरस्यस्मिन्मुखं दृष्ट्वा सुरूपास्याः क्षणादभुः।\nकिमेतदिति चिंत्याथ निरीक्ष्य च परस्परम्१०४।\nअस्मिंस्तीर्थे दर्शनेन मुखस्येह सुरूपता।\nमुखदर्शनमित्येव नाम कृत्वा तु तापसाः१०५।\nस्नाता नियमयुक्ताश्च सुरूपास्ते तदाभवन्।\nदेवपुत्रोपमा जाता अनौपम्य गुणान्विताः१०६।\nशोभमाना नरश्रेष्ठ स्थिताः सर्वे वनौकसः।\nयज्ञोपवीतमात्रेण व्यभजंस्तीर्थमंजसा१०७।\nजुह्वतश्चाग्निहोत्राणि चक्रुश्च विविधाः क्रियाः।\nचिंतयंतो हि राजेंद्र तपसा दग्धकिल्बिषाः१०८।\nन यास्यामो परं तीर्थं ज्येष्ठभावेत्विदं सरः।\nज्येष्ठपुष्करमित्येव नाम चक्रुर्द्विजातयः१०९।\nतत्र कुब्जान्बहून्दृष्ट्वा स्थितांस्तीर्थसमीपतः।\nबभूवुर्विस्मितास्तत्र जना ये च समागताः११०।\nदत्वा दानं द्विजातिभ्यो भांडानि विविधानि च।\nश्रुत्वा सरस्वतीं प्राचीं स्नातुकामा द्विजागताः१११।\nसरस्वतीतीर्थवरा नानाद्विजगणैर्युता।\nबदरेंगुदकाश्मर्य प्लक्षाश्वत्थविभीतकैः११२।\nपौलोमैश्च पलाशैश्च करीरैः पीलुभिस्तथा।\nसरस्वतीतीर्थरुहैर्धन्वनैः स्यंदनैस्तथा११३।\nकपित्थैः करवीरैश्च बिल्वैराम्लातकैस्तथा।\nअतिमुक्तकपंडैश्च पारिजातैश्च शोभिता११४।\nकदंबवनभूयिष्ठा सर्वसत्वमनोरमा।\nवाय्वंबुफलपर्णादैर्दंतोलूखलिकैरपि११५।\nतथाश्मकुट्टमुख्यैश्च वरिष्ठैर्मुनिभिर्वृता।\nस्वाध्यायघोषसंघुष्टा मृगयूथशताकुला११६।\nअहिंसैर्धर्मपरमैस्तथा चातीव शोभिता।\nसुप्रभा कांचनाख्या च प्राची नंदा विशालका११७।\nस्रोतोभिः पंचभिस्तत्र वर्तते पुष्करे नदी।\nपितामहस्य सदसि वर्त्तमाने महीतले११८।\nवितते यज्ञवाटे तु स्वागतेषु द्विजादिषु।\nपुण्याहघोषैर्विततैर्देवानां नियमैस्तथा११९।\nदेवेषु चैव व्यग्रेषु तस्मिन्यज्ञविधौ तथा।\nतत्र चैव महाराज दीक्षिते च पितामहे१२०।\nयजतस्तस्य सत्रेण सर्वकामसमृद्धिना।\nमनसा चिंतिता ह्यर्था धर्मार्थकुशलास्तथा१२१।\nउपतिष्ठंति राजेंद्र द्विजातींस्तत्र तत्र ह।\nजगुश्च देवगंधर्वा ननृतुश्चाप्सरोगणाः१२२।\nवादित्राणि च दिव्यानि वादयामासुरंजसा।\nतस्य यज्ञस्य संपत्या तुतुषुदेर्वता अपि१२३।\nविस्मयं परमं जग्मुः किमु मानुषयोनयः।\nवर्तमाने तथा यज्ञे पुष्करस्थे पितामहे१२४।\nअब्रुवन्नृषयो भीष्म तदा तुष्टास्सरस्वतीम्।\nसुप्रभां नाम राजेंद्र नाम्ना चैव सरस्वतीम्१२५।\nते दृष्ट्वा मुनयः सर्वे वेगयुक्तां सरस्वतीम्।\nपितामहं भासयंतीं क्रतुं ते बहु मेनिरे१२६।\nएवमेषा सरिच्छ्रेष्ठा पुष्करेषु सरस्वती।\nपितामहार्थं सम्भूता तुष्ट्यर्थं च मनीषिणाम्१२७।\nपुण्यस्य पुण्यताकारि पंचस्रोतास्सरस्वती।\nसुप्रभा नाम राजेंन्द्र नाम्ना चैव सरस्वती१२८।\nयत्र ते मुनयश्शान्ता नानास्वाध्यायवादिनः।\nते समागत्य ऋषयस्सस्मरुर्वै सरस्वतीम्१२९।\nसाभिध्याता महाभागा ऋषिभिः सत्रयाजिभिः।\nसमास्थिता दिशं पूर्वां भक्तिप्रीता महानदी१३०।\nप्राची पूर्वावहा नाम्ना मुनिवंद्या सरस्वती।\nइदमन्यन्महाराज शृण्वाश्चर्यवरं भुवि१३१।\nक्षतो मंकणको विप्रः कुशाग्रेणेति नः श्रुतम्।\nक्षतात्किल करे तस्य राजन्शाकरसोस्रवत्१३२।\nस वै शाकरसं दृष्ट्वा हर्षाविष्टः प्रनृत्तवान्।\nततस्तस्मिन्प्रनृत्ते तु स्थावरं जंगमं च यत्१३३।\nप्रानृत्यत जगत्सर्वं तेजसा तस्य मोहितम्।\nशक्रादिभिस्सुरै राजन्नृषिभिश्च तपोधनैः१३४।\nविज्ञप्तस्तत्र वै ब्रह्मा नायं नृत्येत्तथा कुरु।\nआदिष्टो ब्रह्मणा रुद्र ऋषेरर्थे नराधिप१३५।\nनायं नृत्येद्यथा भीम तथा त्वं वक्तुमर्हसि।\nगत्वा रुद्रो मुनिं दृष्ट्वा हर्षाविष्टमतीव हि१३६।\nभो भो विप्रर्षभ त्वं हि नृत्यसे केन हेतुना।\nनृत्यमानेन भवता जगत्सर्वं च नृत्यति१३७।\nतेनायं वारितः प्राह नृत्यन्वै मुनिसत्तमः।\nमुनिरुवाच।\nकिं न पश्यसि मे देव कराच्छाकरसोस्रवत्१३८।\nतं तु दृष्ट्वाप्र नृत्तोहं हर्षेण महतावृतः।\nतं प्रहस्याब्रवीद्देवो मुनिं रागेण मोहितम्१३९।\nअहं न विस्मयं विप्र गच्छामीह प्रपश्य मां।\nएवमुक्तो मुनिश्रेष्ठो महादेवेन कौरव१४०।\nध्यायमानस्तदा कोयं प्रतिषिद्धोस्मि येन हि।\nअंगुल्यग्रेण राजेंद्र स्वांगुष्ठस्ताडितस्तथा१४१।\nततो भस्मक्षताद्राजन्निर्गतं हिमपांडुरं।\nतद्दृष्ट्वा व्रीडितश्चासौ प्राह तत्पादयोः पतन्१४२।\nनान्यद्देवादहं मन्ये रुद्रात्परतरं महत्।\nचराचरस्य जगतो गतिस्त्वमसि शूलधृत्१४३।\nत्वया सृष्टमिदं सर्वं वदंतीह मनीषिणः।\nत्वामेव सर्वं विशति पुनरेव युगक्षये१४४।\nदेवैरपि न शक्यस्त्वं परिज्ञातुं मया कुतः।\nत्वयि सर्वे च दृश्यन्ते सुरा ब्रह्मादयोपि ये१४५।\nसर्वस्त्वमसि देवानां कर्ता कारयिता च यः।\nत्वत्प्रसादात्सुराः सर्वे भवंतीहाकुतोभयाः१४६।\nएवं स्तुत्वा महादेवमृषिश्च प्रणतोब्रवीत्।\nभगवंस्त्वत्प्रसादेन तपो न क्षीयते त्विह१४७।\nततो देवः प्रीतमनास्तमृषिं पुनरब्रवीत्।\nतपस्ते वर्द्धतां विप्र मत्प्रसादात्सहस्रधा१४८।\nप्राचीमेवेह वत्स्यामि त्वया सार्द्धमहं सदा।\nसरस्वती महापुण्या क्षेत्रे चास्मिन्विशेषतः१४९।\nन तस्य दुर्लर्भं किंचिदिह लोके परत्र च।\nसरस्वत्युत्तरे तीरे यस्त्यजेदात्मनस्तनुम्१५० 1.18.150।\nप्राचीतटे जाप्यपरो न चेह म्रियते पुनः।\nआप्लुतो वाजिमेधस्य फलमाप्स्यति पुष्कलं१५१।\nनियमैश्चोपवासैश्च कर्शयन्देहमात्मनः।\nजलाहारो वायुभक्षः पर्णाहारश्च तापसः१५२।\nतथा स्थंडिलशायी च ये चान्ये नियमाः पृथक्।\nकरोति यो द्विजश्रेष्ठो नियमांस्तान्व्रतानि च१५३।\nस याति शुद्धदेहश्च ब्रह्मणः परमं पदं।\nतस्मिंस्तीर्थे तु यैर्दत्तं तिलमात्रं तु कांचनं१५४।\nमेरुदानसमं तत्स्यात्पुरा प्राह प्रजापतिः।\nतस्मिंस्तीर्थे तु ये श्राद्धं करिष्यंति हि मानवाः१५५।\nएकविंशकुलोपेताः स्वर्गं यास्यंति ते नराः।\nपितॄणां च शुभं तीर्थं पिंडेनैकेन तर्पिताः१५६।\nब्रह्मलोकं गमिष्यंति स्वपुत्रेणेह तारिताः।\nभूयश्चान्नं न चेच्छंति मोक्षमार्गं व्रजंति ते१५७।\nप्राचीनत्वं सरस्वत्या यथा भूतं शृणुष्व तत्।\nसरस्वती पुरा प्रोक्ता देवैः सर्वैः सवासवैः१५८।\nतटं त्वया प्रयातव्यं प्रतीच्यां लवणोदधेः।\nवडवाग्निमिमं नीत्वा समुद्रे निक्षिपस्व ह१५९।\nएवं कृते सुराः सर्वे भवंति भयवर्जिताः।\nअन्यथा वाडवाग्निस्तु दहते स्वेन तेजसा१६०।\nतस्माद्रक्षस्व विबुधानेतस्मादचिराद्भयात्।\nमातेव भव सुश्रोणि सुराणामभयप्रदा१६१।\nएवमुक्ता तु सा देवी विष्णुना प्रभविष्णुना।\nआह नाहं स्वतंत्रास्मि पिता मे व्रियतां स्वराट्१६२।\nतदाज्ञाकारिणी नित्यं कुमारीह धृतव्रता।\nपित्रादेशाद्विना नाहं पदमेकमपि क्वचित्१६३।\nगच्छामि तस्मात्कोप्यन्य उपायश्चिंत्यतामहो।\nतदाशयं विदित्वाहुस्ते समेत्य पितामहं१६४।\nनान्येन शक्यते नेतुं वडवाग्निः पितामह।\nअदृष्टदोषाम्मुक्त्वैकां कुमारीं तनयां तव१६५।\nसरस्वतीं समानीय कृत्वांके वरवर्णिनीं।\nशिरस्याघ्रायसस्नेहमुवाचाथसरस्वतीम्१६६।\nमां च देवि सुराः प्राहुः स त्वं ब्रूहि यशस्विनीम्।\nनीत्वा विनिक्षिपेदेनं बाडवं लवणांबुनि१६७।\nपितुर्वाक्यं हि तच्छ्रुत्वा वियुक्ता कुररी यथा।\nपित्रा तदैव सा कन्या रुरुदे दीनमानसा१६८।\nशोभते तन्मुखं तस्याः शोकबाष्पाविलेक्षणं।\nसितं विकसितं तद्वत्पद्मं तोयकणोक्षितम्१६९।\nतत्तथाविधमालोक्य पितामहपुरस्सराः।\nविबुधाः शोकभावस्य सर्वे वशमुपागताः१७०।\nसंस्तभ्य हृदयं तस्याः शोकसंतापितं तदा।\nपितामहस्तामुवाच मा रोदीर्नास्ति ते भयम्१७१।\nमान लाभश्च भविता तव देवानुभावतः।\nनीत्वा क्षारोदमध्ये तु क्षिपस्व ज्वलनं सुते१७२।\nएवमुक्ता तु सा बाला बाष्पाकुलितलोचना।\nप्रणम्य पद्मजन्मानं गच्छाम्युक्तवती तु सा१७३।\nमा भैरुक्ता पुनस्तैस्तु पित्रा चापि तथैव सा।\nत्यक्त्वा भयं हृष्टमनाः प्रयातुं समवस्थिता१७४।\nतस्याः प्रयाणसमये शंखदुंदुभिनिस्वनैः।\nमंगलानां च निर्घोषैर्जगदापूरितं शुभैः१७५।\nसितांबरधराधन्या सितचंदनमंडिता।\nशरदंबुजसच्छाय तारहारविभूषिता१७६।\nसंपूर्णचंद्रवदना पद्मपत्रायतेक्षणा।\nशुभां कीर्तिं सुरेशस्य पूरयंती दिशो दश१७७।\nस्वतेजसा तद्धृदयान्निःसृता भासयज्जगत्।\nअनुव्रजन्ती तां गंगा तयोक्ता वरवर्णिनी१७८।\nद्रक्ष्यामि त्वां पुनरहं प्रयासि कुत्र मे सखि।\nएवमुक्ता तु सा गंगा प्रोवाच मधुरां गिरम्१७९।\nयदैवायास्यसि प्राचीं दिशं मां पश्यसे शुभे।\nविबुधैस्त्वं परिवृता दर्शनं तव संश्रये१८०।\nउदङ्मुखी तदा भूत्वा त्यज शोकं शुचिस्मिते।\nअहं चोदङ्मुखी पुण्या त्वं तु प्राची सरस्वति१८१।\nतत्र क्रतुशतं पुण्यं स्नानदानेन सुव्रते।\nश्राद्धदाने तथा नित्यं पितॄणां दत्तमक्षयम्१८२।\nये करिष्यंति मनुजा विमुक्तास्त्ते ऋणैस्त्रिभिः।\nमोक्षमार्गं गमिष्यंति विचारो नात्र विद्यते१८३।\nतामुवाच ततो गंगा पुनर्दर्शनमस्तु ते।\nगच्छ स्वमालयं भद्रे स्मर्तव्याहं त्वयानघे१८४।\nयमुनापि तथैवं सा गायत्री च मनोरमा।\nसावित्र्या सहिताः सर्वाः सखीं संप्रैषयंस्तथा१८५।\nततो विसृज्य तान्देवान्नदी भूत्वा सरस्वती।\nउत्तंकस्याश्रमपद उद्भूता सा मनस्विनी१८६।\nअधस्तात्प्लक्षवृक्षस्य अवरोप्य च तां तनुम्।\nअवतीर्णा महाभागा देवानां पश्यतां तदा१८७।\nविष्णुरूपस्तरुः सोत्र सर्वदेवैस्तु वंदितः।\nसंसेव्यश्च द्विजैर्नित्यं फलहेतोर्महोदयः१८८।\nअनेकशाखाविततश्चतुर्मुख इवापरः।\nतत्कोटरकुटीकोटि प्रविष्टानां द्विजन्मनाम्१८९।\nश्रूयंते विविधा वाचः सुराणां रक्तचेतसाम्।\nवनस्पतिरपुष्पोपि पुष्पितश्चोपलक्ष्यते१९०।\nजातीचंपकवत्पुष्पैः शाखालग्नैः शुकैः शुभैः।\nकेतकीभिः सुरभिभिरशोभत सरिद्वरा१९१।\nकोकिलाभिस्स मालेव फेनकैः पुष्पितेव सा।\nहरेणेव यथा गंगा प्लक्षेणैव हि सा तथा१९२।\nतत्रांभस्था तदा देवं प्रोवाचाथ जनार्दनम्।\nसमर्पयस्व तं वह्निं देवादेशं करोम्यहम्९१३।\nएवमुक्तेन सा तेन प्रत्युक्ता विष्णुना तदा।\nन ते दाहभयं त्याज्यस्त्वयायं वह्निराट्स्वयम्१९४।\nपश्चिमं सागरं नेतुं वाडवज्वलनं शुभे।\nएवं क्रमेण गच्छंत्या तदापं प्राप्स्यते शुभे१९५।\nततस्तं शातकुंभस्थं कृत्वासौ वडवानलं।\nसमर्पयत गोविंदः सरस्वत्या महोदरे१९६।\nसा तं गृहीत्वा सुश्रोणी प्रतीच्यभिमुखी ययौ।\nअंतर्द्धानेन संप्राप्ता पुष्करं सा महानदी१९७।\nमर्यादापर्वते तस्मिन्संभूता विमला सरित्।\nपुष्करारण्यं विपुलं सुरसिद्धनिषेवितम्१९८।\nपितामहेन यत्रासीद्यज्ञसत्रं निषेवितम्।\nसिध्यर्थं मुनिमुख्यानामागतासौ महानदी१९९।\nयेषु तत्र कृतो होमः कुंडेष्वासीद्विरिंचिना।\nतानि सर्वाणि संप्लाव्य तोयेनाप्युद्गता हि सा२०० 1.18.200।\nतत्र क्षेत्रे महापुण्या पुष्करे सा तथोत्थिता।\nतेन तत्पूरणं प्रोक्तं वायुना जगदायुषा२०१।\nसापि तत्क्षेत्रमासाद्य पुण्यं पुण्या महानदी।\nसरस्वती स्थिता देवी मर्त्यानां पापनाशिनी२०२।\nतत्र ये शुभकर्माणः पुष्करस्थां सरस्वतीम्।\nपश्यंति ते न पश्यंति सुघोरां तामधोगतिं२०३।\nयः पुनस्तत्र भावेन नरः स्नानं समाचरेत्।\nस ब्रह्मलोकमासाद्य ब्रह्मणा सह मोदते२०४।\nयस्तु दद्यात्तत्र दधि ब्राह्मणाय मनोरमम्।\nसोप्यग्निलोकमासाद्य भुंक्ते भोगान्सुशोभनान्२०५।\nवरं प्रावरणं योपि भक्त्या दद्याद्द्विजातये।\nसोपि सद्वस्त्रदानस्य फलं दशगुणं लभेत्२०६।\nज्येष्ठकुंडे नरः स्नात्वा यः संतर्पयते पितॄन्।\nस तानुद्धरते सर्वान्नरकादपि शुद्धधीः२०७।\nक्षेत्रे पैतामहे पूते पुण्यां प्राप्य सरस्वतीम्।\nनरः किं प्रार्थयेदन्यत्तीर्थं ब्रह्मसुतोब्रवीत्२०८।\nतस्मात्सर्वेषु तीर्थेषु स्नातः प्राप्नोति यत्फलम्।\nतत्सर्वं प्राप्नुयान्मर्त्यो ज्येष्ठकुंडे सकृत्प्लुतः२०९।\nकिमत्र बहुनोक्तेन क्षेत्रं तीर्थं गतिश्शुभा।\nयेनैतत्त्रितयं प्राप्तं प्राप्ता तेन गतिः परा२१०।\nकाले क्षेत्रे तथा तीर्थे स्नात्वा हुत्वापि तत्र यः।\nप्रयच्छते द्विजायार्थं सोनंतं सुखमश्नुते२११।\nकार्त्तिके मासि शुक्ले च वैशाखे शशिभूषणे।\nचंद्रसूर्योपरागे च काले च कुरुजांगले२१२।\nक्षेत्रेष्वेतेषु तीर्थानि यान्युक्तानि मुनीश्वरैः।\nतेषां पुण्यतमं तीर्थमिदमाह पितामहः२१३।\nकुंडे तु मध्यमे स्नात्वा कार्तिक्यां यः पुमान्द्विजे।\nप्रयच्छते चापि द्रव्यं सोश्वमेधमवाप्नुयात्२१४।\nएवं कनिष्ठकेप्यत्र कुंडे स्नात्वा समाधिना।\nयः प्रयच्छति विप्राय सुरूपामपि शालिकाम्२१५।\nस प्रयाति नरः क्षिप्रमग्निलोकं मनोरमम्।\nत्रिःसप्तकुलसंयुक्तो भुंक्ते तत्र महाफलम्२१६।\nतस्मात्सर्वप्रयत्नेन गमनाय मतिः स्थिरा।\nपुरुषेण तु कर्तव्या पुष्करावाप्तये शुभा२१७।\nपुष्करारण्यमासाद्य प्राची यत्र सरस्वती।\nमतिः स्मृतिः शुभा प्रज्ञा मेधा बुद्धिर्दयापरा२१८।\nसरस्वत्यास्तु पर्यायाष्षडेते संप्रकीर्तिताः।\nततः प्रभृति यत्रासौ प्राचीभूता सरस्वती२१९।\nतत्रस्थं तज्जलं येपि पश्यंति तटसंस्थिताः।\nतेप्यश्वमेधस्यफलं लभंते नात्र संशयः२२०।\nयोवतीर्य पुनस्तत्र कश्चित्स्नानं समाचरेत्।\nनरः समाधियुक्तो वै ब्रह्मणोनुचरो भवेत्२२१।\nशाकादिनापि हि पितॄन्यस्तत्रार्चयते नरः।\nसोप्येति विपुलान्भोगांस्तेषामेवानुभावतः२२२।\nये पुनर्विधिना तत्र श्राद्धं कुर्वंति मानवाः।\nते नयंति पितॄन्स्वर्गं नरकादपि दुःखदात्२२३।\nतृप्यंति पितरस्तस्य यस्तत्र कुशमिश्रितम्।\nस्नात्वा प्रयच्छते तोयं पूतं तेषां तिलान्वितम्२२४।\nसर्वेषामेव तीर्थानामिदमेवाधिकं स्मृतम्।\nआदितीर्थमिदं तस्मात्तीर्थानां भुवि विश्रुतम्२२५।\nधर्मापवर्गयोःनक्रीडाननिधिभूतमवस्थितम्।\nसरस्वत्यानपुनश्चैवनसमेतंनगुणवत्तरम्२२६।\nधर्मार्थकाममोक्षाणां चतुर्णामपि दायकम्।\nयेप्यत्र मलनाशाय पुमांसो विविशुर्जलम्२२७।\nगोप्रदानसमं तेषां सुखेनैव फलं भवेत्।\nसुवर्णदानेन सममेवमाहुर्मनीषिणः२२८।\nतर्पणात्पिण्डदानाच्च नरकेष्वपि संस्थिताः।\nस्वर्गं प्रयान्ति पितरस्तत्र पुत्रेण तारिताः२२९।\nपुष्करेपि सरस्वत्यां ये पिबन्ति जलं जनाः।\nते लभन्तेऽक्षयान्लोकान्ब्रह्मविश्वेशवंदितान्२३०।\nस्वर्गनिश्रेणिकाभूता पुष्करे च सरस्वती।\nसा पुण्यवद्भिस्संप्राप्तुं पुंभिश्शक्या महानदी२३१।\nमुनिभर्धर्मतत्त्वज्ञैस्तत्र तत्र निषेविता।\nतस्मात्सर्वत्र सा देवी पवित्रा सर्वतस्स्थिता२३२।\nपुष्करे तु विशेषेण पूतात्पूततमा हि सा।\nनदी सरस्वती पुण्या सुलभा जगति स्थिता२३३।\nदुर्लभा सा कुरुक्षेत्रे प्रभासे पुष्करे तथा।\nतत्तीर्थं सर्वतीर्थानां प्रवरं विहितं भुवि२३४।\nधर्मार्थकाममोक्षाणां चतुर्णामपि साधकम्।\nप्राचीं सरस्वतीं प्राप्य योन्यत्तीर्थं हि मार्गते२३५।\nस करस्थं समुत्सृज्य ह्यमृतं विषमिच्छति।\nज्येष्ठे ज्येष्ठा प्रयागस्य मध्यमे मध्यमा स्मृता२३६।\nप्रदक्षिणं ततो गच्छेत्कनीयांसं विचक्षणः।\nत्रिष्वप्येतेषु स्नायीत कुर्याच्चापि प्रदक्षिणम्२३७।\nप्रयच्छति पितृभ्यो यस्तोयं तेषां तिलान्वितम्।\nतेपि तुष्टाः पुनस्तस्य प्रयच्छंत्यमितं फलम्२३८।\nयः स्नात्वा प्रयतो नित्यं ततः पश्येत्पितामहम्।\nअनुलोमविलोमाभ्यां तथा व्यस्तसमस्तयोः२३९।\nस्नातव्यं पुष्करे नित्यं ब्रह्मलोकमभीप्सिता।\nत्रीणि शृंगाणि शुभ्राणि त्रीणि प्रस्रवणानि च२४०।\nपुष्कराणि प्रसिद्धानि न विद्मस्तत्र कारणं।\nकनीयांसं मध्यमं च तृतीयं ज्येष्ठपुष्करं२४१।\nशृंगशद्बाभिधानानि शुभप्रस्रवणानि च।\nधर्मार्थकाममोक्षाणां संकल्पैरफलं नरः२४२।\nयस्तत्र संत्यजेद्देहं मोक्षं प्राप्नोत्यसंशयम्।\nप्रयतः संयतस्तस्यां स्नात्वा दद्याद्विजे शुभाम्२४३।\nगामेकां मंत्रपूतां च लोकानाप्नोतिमोक्षदान्।\nकिमत्र बहुनोक्तेन रात्रावपि हि योर्थिने२४४।\nअर्थं प्रयच्छते स्नात्वा सोनन्तं सुखमश्नुते।\nतत्र दानं प्रशंसंति तिलानां मुनिसत्तमाः२४५।\nकृष्णपक्षे चतुर्दश्यां स्नानं च विहितं सदा।\nपिण्याकेन गुडेनापि पिंडं योत्र प्रयच्छति२४६।\nपितॄणां प्रयतो भूत्वा पितृलोकं स यछति।\nपुष्करारण्यमासाद्य पुनस्तस्मात्सरस्वती२४७।\nअंतर्द्धानं गता गंतुं प्रवृत्तागपश्चिमामुखी।\nनातिदूरे ततस्तस्य पुष्करस्य सुशोभना२४८।\nखर्जूरवनमासाद्य फलपुष्पोपशोभितं।\nतत्रोषित्वा पुनर्देवी वने मुनिमनोरमे२४९।\nसर्वर्तुकुसुमाकीर्णे सिद्धचारणसेविते।\nनंदा नाम सरिच्छ्रेष्ठा त्रिषुलोकेषु विश्रुता२५० 1.18.250।\nमीननक्रझषोपेता विमलोदकपूरिता।\nसूत उवाच।\nअथ देवव्रतःप्राह किमन्या सा सरिद्वरा२५१।\nएतन्मे कौतुकं ब्रह्मन्नंदा शब्दा सरस्वती।\nयथाभूता येन कृता कारणेन सरिद्वरा२५२।\nएवमुक्ते पुलस्त्यः स भीष्मायैतत्पुरातनं।\nआख्यातुमुपचक्राम नंदा नाम यतस्स्मृतं२५३।\nक्षत्रव्रतधरो नित्यमासीद्राजा प्रभंजनः।\nप्रवृत्तोसौ मृगान्हंतुं वने तस्मिन्महाबलः२५४।\nस ददर्श ततस्तस्मिन्मृगीं गुल्मांतरे स्थितां।\nमार्गणेन सुतीक्ष्णेन तां विव्याध पुरोगतां२५५।\nसा विलोक्य दिशः सर्वास्तं दृष्ट्वा शरपाणिनं।\nआह किं ते कृतं मूढ त्वयैतत्कर्मदुष्करं२५६।\nस्तनं तावत्प्रयच्छामि सुतस्याधोमुखी स्थिता।\nमांसलोभेन विद्धाहं तरसा ह्यकुतोभया२५७।\nपिबंतं गुप्तवत्सं च गूढमैथुनमागतं।\nएवंविधं मृगं राजन्न हन्यात्प्राङ्मया श्रुतं२५८।\nस्तनं तु तनयस्यास्य प्रयच्छंती त्वया हता।\nबाणेनाशनिकल्पेन निर्दोषा वनमागता२५९।\nतस्मात्त्वमपि दुर्बुद्धे क्रव्यादत्वमवाप्स्यसि।\nवनेस्मिन्कंटकाकीर्णे व्याघ्ररूपं त्वमाप्नुहि२६०।\nशापप्रदानं श्रुत्वैवं स राजापुरतः स्थितः।\nप्रोवाच प्रांजलिर्भूत्वा तां मृगीं व्यथितेन्द्रियः२६१।\nस्तनं तु तनयस्येह प्रयच्छंती न मे मता।\nअज्ञानेन हता भद्रे प्रसीद सुसमाधिना२६२।\nव्याघ्ररूपमहं त्यक्त्वा प्राप्स्यामि मानुषं कदा।\nएवंविधस्य शापस्य विमोक्षं शंस मे मृगि२६३।\nएवमुक्ते मृगी तस्य प्रोवाच वचनं शुभम्।\nराजन्नब्दशतांते तु शापस्यागतया गवा२६४।\nनंदया सह संवादमासाद्यांतो भविष्यति।\nमृग्योक्ते वचने राजा व्याघ्र एवाभवत्तदा२६५।\nनखदंष्ट्रायुधोपेतो व्याघ्ररूपोति भीषणः।\nतत्रासौ भक्षयन्नास्ते मृगान्हत्वा चतुष्पदः२६६।\nद्विपदानपि तत्रस्थान्कालेन क्रमयोजितान्।\nएवं तत्र वने तस्य संवत्सरशतं गतम्२६७।\nआत्मानं निंदमानस्य मृगमांसानि खादतः।\nकदाहं मानुषं भावं गमिष्यामीदृशं पुनः२६८।\nकुत्सितं न करिष्यामि वियोनिकरणं महत्।\nकुर्वता मांसलोभेन मृगयां परिधावता२६९।\nआपदासहितं प्राप्तं मानुषाणां भयावहम्।\nदर्शनं दुःखदं मह्यं मृगाणां मानुषैः सह२७०।\nपापेन पापतां नीतो ह्यपापेऽपि सतां कुले।\nउत्पन्नो विकृतिं नीतः पश्य कालस्य पर्ययम्२७१।\nतस्मान्मे सुकृतं नास्ति हिंसाप्येका विगर्हिता।\nतया तु प्राप्यते दुःखं न च मोक्षो भविष्यति२७२।\nकथं मे भविता मोक्षः कथं सत्या मृगी भवेत्।\nगते वर्षशते तस्य वसतस्तद्वने तदा२७३।\nआयातं गोकुलं काले यवसोदककारणात्।\nगोवाटवाटीसंस्थानं तत्तत्र समवस्थितम्२७४।\nवनोपकण्ठे मंथानरवेणापूरितं च यत्।\nक्षीबैर्गोपैः समाकीर्णं पादपैरपितद्वनम्२७५।\nनिशिवंशरवोपेतं गोपीनां च शुभप्रदम्।\nएवं तु वसतस्तस्य खर्जूरवनसंसदि२७६।\nहृष्टा तुष्टा च पुष्टा च नंदा वै नाम नामतः।\nगोमंडलस्य सामुख्या हंसवर्णा घटस्रवा२७७।\nदीर्घघोणा विभक्तांगी बंधुरांगी तनुत्वचा।\nनीलकंठा शुभग्रीवा घंटाली मधुरस्वना२७८।\nसा च यूथस्य सर्वस्य पुरश्चरति निर्भया।\nघासस्थानं चरेच्छन्नं गत्वैका च यथासुखम्२७९।\nयथेष्टकामा सुरभी छन्नं चरति वै तृणम्।\nरोहितो नाम तत्रान्यः पर्वतः सरितस्तटे२८०।\nअनेककंदरदरी गुहासत्व निषेवितः।\nतस्य पूर्वोत्तरेभागे घोरे तृणसमाकुले२८१।\nसंकटे विषमे दुर्गे भैरवे लोमहर्षणे।\nमृगसिंहसमाकीर्णे बहु श्वापद सेविते२८२।\nवल्लीवृक्षादिगहने शिवाशत निनादिते।\nदुर्गेस्मिन्वसते रौद्रः कामरूपी भयंकरः२८३।\nद्वीपी शोणित दिग्धांसो घोरदंष्ट्रानखायुधः।\nनंदो नाम स धर्मात्मा स च गोपीहिते रतः२८४।\nअच्छिन्नाग्रैस्तृणैर्दीर्घैर्गोधनं परिरक्षति।\nतस्य यूथपरिभ्रष्टा सानंदा तृणलिप्सया२८५।\nचरंती व्याघ्रपुरतः सा धेनुः प्रत्युपस्थिता।\nअभ्यद्रवच्च तां द्वीपी तिष्ठतिष्ठेति चाब्रवीत्२८६।\nत्वमद्य विहितो भक्षः स्वयं प्राप्तासि धेनुके।\nद्वीपिनश्च वचः श्रुत्वा निष्ठुरं रोमहर्षणं२८७।\nशुक्लरूपान्वितं बालं भद्रमिंदुसमप्रभम्।\nवत्सं स्मरति सा धेनुः स्नेहाक्ता गद्गदाक्षरम्२८८।\nदह्यंती पुत्रशोकेन नंदा सा पुत्रवत्सला।\nरुदंती करुणं चैव निराशा पुत्रदर्शने२८९।\nद्वीपी दृष्ट्वा तु तां धेनुं क्रंदमानां सुदुःखिताम्।\nउवाच वचनं घोरं धेनुके किं प्ररुद्यते२९०।\nदैवात्सुखोपपन्नासि भक्षस्त्वं मे यदृच्छया।\nरुदंत्या वा हसंत्या वा तवात्तं जीवितं भवेत्२९१।\nविहितं भुज्यते लोके स्वयंप्राप्तासि धेनुके।\nमृत्युस्ते विहितोद्यैव वृथा किमनुशोचसि२९२।\nपप्रच्छ तां पुनर्द्वीपी किमर्थं रुदितं त्वया।\nकौतुकं चात्र मे जातं महन्मे कथयस्व वै२९३।\nव्याघ्रस्य वचनं श्रुत्वा नंदा वाक्यमथाब्रवीत्।\nक्षंतुमर्हसि मे नाथ कामरूपिन्नमोस्तु ते२९४।\nत्वां समासाद्य लोकस्य परित्राणं न विद्यते।\nजीवितार्थं न शोचामि प्राप्तव्यं मरणं मया२९५।\nजातस्य हि ध्रुवो मृत्युर्ध्रुवं जन्म मृतस्य च।\nतस्मादपरिहार्येर्थे न शोचामि मृगाधिप२९६।\nदेवैरपि यथा सर्वैर्मर्त्तव्यमवशैर्ध्रुवम्।\nतस्मात्तु नाहमेवैका व्याघ्र शोचामि जीवितम्२९७।\nकिंतु स्नेहेन वै साधो दुःखेन रुदितं मया।\nअस्ति मे हृदि संतापस्तं च त्वं श्रोतुमर्हसि२९८।\nप्रथमे वयसि प्राप्ते प्रसूताहं मृगाधिप।\nइष्टः प्रथमजातश्च सुतस्तु मम बालकः२९९।\nक्षीरपायी च मे वत्सस्तृणं नाद्यापि जिघ्रति।\nस च गोपकुले बद्धः क्षुधार्तो मामवेक्षते३०० 1.18.300।\nतमहं चानुशोचामि कथं जीविष्यते सुतः।\nतस्येच्छामि स्तनं दातुं पुत्रस्नेहवशं गता३०१।\nपाययित्वा स्तनं वत्समवलिह्य च मूर्द्धनि।\nसखीनामर्पयित्वा तु संदिश्य च हिताहितम्३०२।\nपुनः प्रत्यागमिष्यामि यथेष्टं भक्षयिष्यसि।\nस नंदाया वचः श्रुत्वा मृगेंद्रः पुनरब्रवीत्३०३।\nकिं ते पुत्रेण कर्त्तव्यं मरणं किं न बुध्यसे।\nत्रस्यंति सर्वभूतानि म्रियंते मां निरीक्ष्य च३०४।\nत्वं पुनः कृपयाविष्टा पुत्रपुत्रेति भाषसे।\nन पुत्रा न तपो दानं न माता न पिता गुरुः३०५।\nशक्नुवंति परित्रातुं नरं कालप्रपीडितम्।\nकथं त्वं गोकुलं गत्वा गोपीजनसमाकुलम्३०६।\nवृषभैर्नादितं दिव्यं बालवत्सविभूषितम्।\nभूषणं देवलोकस्य स्वर्गतुल्यं न संशयः३०७।\nनित्यं प्रमुदितं दिव्यं सर्वदेवप्रपूजितम्।\nयत्पवित्रं पवित्राणां मंगलानां च मंगलम्३०८।\nयत्तीर्थं सर्वतीर्थानां धन्यानां धन्यमुत्तमम्।\nसमस्तगुणसंपन्नमीश्वरायतनं महत्३०९।\nयत्ख्यातं सर्वतीर्थानां भूमिस्वर्गमनुत्तमम्।\nगोपीमंथनशब्देन बालवत्सरवेण च३१०।\nगवां हुंकारशब्देन अलक्ष्मीः प्रतिहन्यते।\nयत्र वत्साश्च हुंकारं करुणं मातृकांक्षया३११।\nयद्गोपैः पालितं शूरैर्बाहुयुद्धकृतश्रमैः।\nप्रगीतनृत्यसंलापं नंदितास्फोटनादितम्३१२।\nइतस्ततः स्थितैर्वत्सैर्नर्द्यमानं समंततः।\nसरोवद्राजते गोष्टं चलद्भिरिव पंकजैः३१३।\nतं श्रीनिकेतनं सौम्यं हृष्टपुष्टजनाकुलम्।\nगोलोकप्रतिमं दृष्ट्वा कथं प्रत्यागमिष्यसि३१४।\nपंचभूतानि मे भद्रे पिबंतु रुधिरं तव।\nन निर्विण्णानि भूतानि वाङ्मात्रेण करोम्यहम्३१५।\nनंदोवाच।\nएवं प्रथमवत्साया मृगेंद्र शृणु मे वचः।\nदृष्ट्वा सखीः सुतं बालं गोपांश्च प्रतिपालकान्३१६।\nगोपीजनमुपामंत्र्य जननीं च विशेषतः।\nशपथैरागमिष्यामि मन्यसे यदि मुंच मां३१७।\nयत्पापं ब्रह्मवध्यायां मातृपितृवधेषु च।\nतेन पापेन लिप्येहं यद्यहं नागमे पुनः३१८।\nयत्पापं लुब्धकानां तु म्लेच्छानां गरदायिनाम्।\nतेन पापेन लिप्येहं यद्यहं नागमे पुनः३१९।\nगोषु विघ्नांश्च ये कुर्युः स्वपंतीं ताडयंति च।\nतेन पापे नलिप्येहं यद्यहं नागमे पुनः३२०।\nसकृद्दत्वा तु यः कन्यां द्वितीये दातुमिच्छति।\nतस्य पापेन लिप्येहं यद्यहं नागमे पुनः३२१।\nयस्त्वनर्हान्बलीवर्दान्विषमे वाहयेत्पुमान्।\nकथायां कथ्यमानायां विघ्नं कारयते तु यः३२२।\nतेन पापेन लिप्येहं यद्यहं नागमे पुनः।\nगृहे यस्यागतं मित्रं निराशं प्रतिगच्छति३२३।\nतस्य पापेन लिप्येहं यद्यहं नागमे पुनः।\nइत्येतैः पातकैर्घोरैरागमिष्याम्यहं पुनः३२४।\nबुध्वा संप्रत्ययं द्वीपी पुनर्वचनमब्रवीत्।\nव्याघ्र उवाच।\nसंजातः प्रत्ययोस्माकं शपथैर्धेनुके तव३२५।\nकदाचिन्मन्यसे गत्वा मूर्खोयं वंचितो मया।\nअत्रापि केचिद्वक्ष्यंति शपथे नास्ति पातकम्३२६।\nकामिनीषु विवाहेषु गवां मुक्तौ तथैव च।\nप्राणत्यागे समुत्पन्ने श्रद्धातव्यं न च त्वया३२७।\nलोकेस्मिन्नास्तिकाः केचिन्मूर्खाः पंडितमानिनः।\nभ्रामयिष्यंति ते चित्तं चक्रारूढमिव क्षणात्३२८।\nकुतर्कहेतुवृत्तांतैरज्ञानावृतचेतसः।\nमोहयंति नराः क्षुद्रा आगमानविशारदाः३२९।\nअतथ्यान्यपि तथ्यानि दर्शयंत्यतिपेशलाः।\nसमे निम्नोन्नतानीव चित्रकर्मविदो जनाः३३०।\nप्रायः कृतार्थो लोकोयं मन्यते नोपकारिणम्।\nवत्सः क्षीरक्षयं दृष्ट्वा परित्यजति मातरम्३३१।\nन तं पश्यामि लोकेस्मिन्कृते प्रतिकरोति यः।\nसर्वस्य हि कृतार्थस्य मतिरन्या प्रवर्तते३३२।\nऋषिदेवासुरनरैः शपथाः कार्यसिद्धये।\nकृताः परस्परं पूर्वं तान्न मन्यामहे वयम्३३३।\nसत्येनापि शपेद्यस्तु देवाग्निगुरुसन्निधौ।\nतस्य वैवस्वतो राजा धर्मस्यार्द्धं निकृंतति३३४।\nमा ते बुद्धिर्भवेदेवं शपथैरेष वंचितः।\nत्वयैव दर्शितं सर्वं यथेष्टं कुरु सांप्रतं३३५।\nनंदोवाच।\nएवमेव महासाधो कस्त्वां वंचयितुं क्षमः।\nआत्मैव वंचितस्तेन यः परं वंचयिष्यति३३६।\nद्वीप्युवाच।\nधेनुके पश्य गच्छ त्वं पुत्रकं पुत्रवत्सले।\nपाययित्वा स्तनं वत्समवलिह्य च मूर्द्धनि३३७।\nमातरं भ्रातरं दृष्ट्वा सखीस्वजनबांधवान्।\nसत्यमेवाग्रतः कृत्वा शीघ्रमागमनं कुरु३३८।\nएवं सा शपथं कृत्वा धेनुर्वै सत्यवादिनी।\nअनुज्ञाता मृगेंद्रेण प्रयाता पुत्रवत्सला३३९।\nअश्रुपूर्णमुखीदीना वेपमाना सुदुःखिता।\nहंभारवं प्रमुंचंती पतिता शोकसागरे३४०।\nकरीव चरणग्राहं गृहीतः सलिलाशये।\nअशक्ता स्वपरित्राणे विलपंती मुहुर्मुहुः३४१।\nसा तत्र गोकुलं प्राप्ता हरिन्नद्यास्तटे स्थितम्।\nश्रुत्वा वत्सं तु क्रोशंतं पर्यधावत संमुखी३४२।\nउपसृप्य च तं बालं बाष्पपर्याकुलेक्षणम्।\nसंप्राप्य मातरं वत्सः शंकितः परिपृच्छति३४३।\nन ते पश्याम्यहं स्वास्थ्यं धैर्यं नैवाद्य लक्षये।\nउद्विग्ना चापि ते दृष्टिर्भीता चातीव लक्ष्यसे३४४।\nनन्दोवाच।\nपिब पुत्र स्तनं मेद्य कारणं यदि पृच्छसि।\nअशक्ताहं तवाख्यातुं कुरु तृप्तिं यथेप्सिताम्३४५।\nअपश्चिमं तु ते पुत्र दुर्लभं मातृदर्शनम्।\nएकाहमद्य मे पीत्वा प्रभाते कस्य पास्यसि३४६।\nत्वां त्यक्त्वा पुत्र गंतव्यं शपथैरागता ह्यहम्।\nक्षुत्क्षामस्य च व्याघ्रस्य दातव्यमात्मजीवितम्३४७।\nनंदायाश्च वचः श्रुत्वा वत्सो वचनमब्रवीत्।\nवत्स उवाच।\nअहं तत्र गमिष्यामि यत्र त्वं गंतुमिच्छसि३४८।\nश्लाघ्यं ममापि मरणं त्वया सह न संशयः।\nएकाकिनापि मर्तव्यं मयार्तेन त्वया विना३४९।\nयदि मां संहितं मातर्वने व्याघ्रो हनिष्यति।\nया गतिर्मातृभक्तानां ध्रुवं सा मे भविष्यति३५० 1.18.350।\nतस्मादवश्यं यास्यामि त्वया सह न संशयः।\nअथवा तिष्ठ मातस्त्वं शपथाः संतु ते मम३५१।\nजनन्या च वियुक्तस्य जीविते किं प्रयोजनम्।\nअनाथस्य वने नित्यं को मे नाथो भविष्यति३५२।\nनास्ति मातृसमो बंधुर्बालानां क्षीरजीविनाम्।\nनास्ति मातृसमो नाथो नास्ति मातृसमा गतिः३५३।\nनास्ति मातृसमः स्नेहो नास्ति मातृसमं मुखम्।\nनास्ति मातृसमो देव इहलोके परत्र च३५४।\nएवं वै परमो धर्मः प्रजापतिविनिर्मितः।\nये तिष्ठंति सदा पुत्रास्ते यांति परमां गतिम्३५५।\nनंदोवाच।\nममैव विहितो मृत्युर्न त्वं पुत्रागमिष्यसि।\nन चायमन्यजीवानां मृत्युः स्यादन्यमृत्युना३५६।\nअपश्चिममिमं पुत्र मातृसंदेशमुत्तमम्।\nअत्रातिष्ठस्व मद्वाक्यात्ततः शुशूषणं पुनः३५७।\nजलेस्थले च विचरन्प्रमादं तात मा कुरु।\nप्रमादात्सर्वभूतानि विनश्यंति न संशयः३५८।\nन च लोभेन चर्तव्यं विषमस्थं तॄणं क्वचित्।\nलोभाद्विनाशः सर्वेषामिहलोके परत्र च३५९।\nसमुद्रमटवीं पुत्र विशंति लोभमोहिताः।\nलोभादकार्यमत्युग्रं विद्वानपि समाचरेत्३६०।\nलोभात्प्रमादाद्विस्रंभात्त्रिभिर्नाशो भवेन्नॄणाम्।\nतस्माल्लोभं न कुर्वीत न प्रमादं न विश्वसेत्३६१।\nआत्मा हि सततं पुत्र रक्षितव्यः प्रयत्नः।\nसर्वेभ्यः श्वापदेभ्यश्च म्लेच्छचोरादिसंकटात्३६२।\nतिरश्चां पापयोनीनामेकत्र वसतामपि।\nविपरीतानि चित्तानि विज्ञायंते न पुत्रक३६३।\nनखिनां च नदीनां च शृंगिणां शस्त्रधारिणाम्।\nन विश्वासस्त्वया कार्यः स्त्रीणां प्रेष्यजनस्य च३६४।\nन विश्वसेदविश्वस्ते विश्वस्तेनाति विश्वसेत्।\nविश्वासाद्भयमुत्पन्नं मूलान्यपि निकृंतति३६५।\nन विश्वसेत्स्वदेहेपि बलिष्ठे भीतचेतसि।\nवक्ष्यंति गूढमत्यर्थं सुप्तं मत्तं प्रमादतः३६६।\nगंधः सर्वत्र सततमाघ्रातव्यः प्रयत्नतः।\nगावः पश्यंति गंधेन राजानश्चारचक्षुषा३६७।\nनैकस्तिष्ठेद्वनेघोरे धर्ममेकं च चिंतयेत्।\nनचोद्वेगस्त्वयाकार्यः सर्वस्य मरणं ध्रुवं३६८।\nयथा हि पथिकः कश्चिच्छायामाश्रित्य तिष्ठति।\nविश्रम्य च पुनर्याति तद्वद्भूतसमागमः३६९।\nपुत्र नित्यं जगत्सर्वं तत्रैकः शोचसे कथं।\nतावत्त्वं शोकमुत्सृज्य मद्वाक्यमनुपालय३७०।\nशिरस्याघ्राय तं पुत्रमवलिह्य च मूर्द्धनि।\nशोकेन महताविष्टा बाष्पव्याकुललोचना३७१।\nविनिःश्वसंती नागीव दीर्घमुष्णं मुहुर्मुहुः।\nपुत्रहीनं जगच्छून्यं प्रपश्यंतीव साऽभवत्३७२।\nमहापंकनिमग्नेव तिष्ठंती चावसीदती।\nविलप्य नंदिनी पुत्रमुवाचेदं पुनर्वचः३७३।\nनास्ति पुत्रसमः स्नेहो नास्तिपुत्रसमं सुखं।\nनास्ति पुत्रसमा प्रीतिर्नास्ति पुत्रसमा गतिः३७४।\nअपुत्रस्य जगच्छून्यमपुत्रस्य गृहेऽसुखम्।\nपुत्रेण लभते लोकमपुत्रो नरकं व्रजेत्३७५।\nलोको वदति वाक्यानि चंदनं किल शीतलं।\nपुत्रगात्रपरिष्वंगश्चंदनादतिशीतलः३७६।\nइति पुत्रगुणानुक्त्वा निरीक्ष्य च पुनःपुनः।\nस्वमातरं सखीर्गोपीस्त्वरमाणा च पृच्छति३७७।\nयूथस्याग्रे चरंतीं मामाससाद मृगाधिपः।\nमुक्ताहं तेन शपथैः पुनर्यास्यामि तत्र वै३७८।\nसुतं च मातरं चैव सखीर्द्रष्टुं च गोकुलं।\nआगता सत्यवाक्येन पुनर्यास्यामि तत्र वै३७९।\nमातः क्षमस्व तत्सर्वं दौःशील्यादि कृतं मम।\nबालस्तवायं दौहित्रः किमत्रान्यद्ब्रवीम्यहं३८०।\nविपुले चंपके मातर्भद्रे सुरभि मानिनि।\nवसुधारे प्रियानंदे महानंदे घटस्रवे३८१।\nअज्ञानाज्ज्ञानतो वापि यदुक्तं किंचिदप्रियं।\nतत्क्षमध्वं महाभागा यच्चान्यच्च कृतं मया३८२।\nसर्वाः सर्वगुणोपेताः सर्वा लोकस्य मातरः।\nसर्वाः सर्वप्रदा नित्यं रक्षध्वं मम बालकं३८३।\nअनाथं विकलं दीनं रक्षध्वं मम पुत्रकं।\nमातृशोकाभिसंतप्तं भगिन्यः पालयिष्यथ३८४।\nयस्मादनाथमबलं पुत्रवत्पालयिष्यथ।\nक्षमध्वं च महाभागा यास्यामि सत्यसंश्रयात्३८५।\nन चिंता महती कार्या सखीभिश्च कथंचन।\nप्रथमस्यास्य जातस्य स्थितं मरणमग्रतः३८६।\nश्रुत्वा तु नंदावचनं माता सख्यश्च दुःखिताः।\nविषादं परमं जग्मुरिदमूचुश्च विस्मिताः३८७।\nअहोऽत्र महदाश्चर्यं यद्व्याघ्रवचनं त्वया।\nप्रकर्तुमुद्यतं भीमं नंदा त्वं सत्यवादिनी३८८।\nशपथैः सत्यवाक्येन वंचयित्वा महाभयं।\nनाशनीयं प्रयत्नेन न गंतव्यं कथंचन३८९।\nनंदे न चैव गंतव्यमधर्मः क्रियते त्वया।\nयद्बालं स्वसुतं त्यक्त्वा सत्यलोभेन गम्यते३९०।\nअत्र गाथा पुरा प्रोक्ता ऋषिभिर्ब्रह्मवादिभिः।\nप्राणत्यागे समुत्पन्ने शपथैर्नास्ति पातकं३९१।\nउक्त्वानृतं भवेद्यत्र प्राणिनां प्राणरक्षणं।\nअनृतं तत्र सत्यं स्यात्सत्यमप्यनृतं भवेत्३९२।\nकामिनीषु विवाहेषु गवां मुक्तौ तथैव च।\nब्राह्मणानां विपत्तौ च शपथैर्नास्ति पातकं३९३।\nनंदोवाच।\nपरेषां प्राणरक्षार्थं वदाम्येवानृतं वचः।\nनात्मार्थमुत्सहे वक्तुं जीवितार्थे कथंचन३९४।\nएकः संश्लिष्यते गर्भे मरणे भरणे तथा।\nभुंक्ते चैकः सुखं दुःखमतः सत्यं वदाम्यहम्३९५।\nसत्ये प्रतिष्ठिता लोका धर्मः सत्ये प्रतिष्ठितः।\nउदधिस्सत्यवाक्येन मर्यादां न विलंघते३९६।\nविष्णवे पृथिवीं दत्वा बलि पातालमाश्रितः।\nछद्मनापि बलिर्बद्धः सत्यवाक्यं न चात्यजत्३९७।\nप्रवर्धमानः शैलेंद्रः शतशृंगः समुत्थितः।\nसत्येन संस्थितो विंध्यः प्रबन्धं नातिवर्तते३९८।\nस्वर्गापवर्गनरकाः सत्यवाचि प्रतिष्ठिताः।\nयस्तु लोपयते वाचमशेषं तेन लोपितं३९९।\nयोऽन्यथा संतमात्मानमन्यथा प्रतिपद्यते।\nकिं तेन न कृतं पापं चोरेणात्मापहारिणा४०० 1.18.400।\nयास्यामि नरकं घोरं विलोप्यात्मानमात्मना।\nतस्य वैवस्वतो राजा धर्मस्यार्धं निकृंतति४०१।\nअगाधे सलिले शुद्धे सत्य तीर्थे क्षमा ह्रदे।\nस्नात्वा पापविनिर्मुक्तः प्रयाति परमां गतिं४०२।\nअश्वमेधसहस्रं च सत्यं च तुलया धृतं।\nअश्वमेधसहस्राद्धि सत्यमेव विशिष्यते४०३।\nसत्यं साधुफलं श्रुतं च परमं क्लेशादिभिर्वर्जितं।\nसाधूनां निकटं सतां कुलधनं सर्वाश्रमाणां फलं।\nयस्मात्तं समवाप्य गच्छति दिवं संत्यज्यतेऽसौ कथं।\nलोकैरत्र समागमे प्रतिदिनं सत्यं वदध्वं ध्रुवं४०४।\nसख्य ऊचुः।\nनंदे सा त्वं नमस्कार्या सर्वैरपि सुरासुरैः।\nया त्वं परमसत्वेन प्राणांस्त्यजसि दुस्त्यजान्४०५।\nब्रूमः किं तत्र कल्याणि या त्वं धर्मधुरंधरा।\nत्यागेनानेन नाऽप्राप्यं त्रैलोक्ये वस्तु किंचन४०६।\nअवियोगं च पश्यामस्त्यागादस्मात्सुतेन हि।\nनार्याः कल्याणचित्तायानापदः संति कुत्रचित्४०७।\nदृष्ट्वा गोपीजनं सर्वं परिक्रम्य च गोकुलं।\nनंदा संप्रस्थिता देवान्वृक्षांश्चापृच्छ्य सा पुनः४०८।\nक्षितिं वरुणमग्निं च वायुं चापि निशाकरं।\nदशदिग्देवतावृक्षान्नक्षत्राणि ग्रहैः सह४०९।\nसर्वान्विज्ञापयामास प्रणिपत्य मुहुर्मुहुः।\nये संश्रिता वने सिद्धाः सर्वाश्च वनदेवताः४१०।\nवने चरंतं च तृणं ते रक्षंतु सुतं मम।\nचंपकाशोक पुन्नागास्सरलार्जुनकिंशुकाः४११।\nशृण्वंतु पादपाः सर्वे संदेशं मम विक्लवं।\nवत्समेकाकिनं दीनं चरंतं विषमे वने४१२।\nरक्षध्वं वत्सकं बालं स्नेहात्पुत्रमिवौरसं।\nमात्रापित्राविहीनं च अनाथं दीनमानसं४१३।\nविचरंतमिमां भूमिं क्रंदमानं सुदुःखितं।\nतस्येह क्रंदमानस्य मत्पुत्रस्य महावने४१४।\nमहाशोकाभिभूतस्य क्षुत्पिपासातुरस्य च।\nशून्यस्यैकाकिनः सर्वं जगच्छून्यं प्रपश्यतः४१५।\nचरमाणस्य कर्तव्यं सानुक्रोशैस्तु रक्षणं।\nसंदिश्य नंदा प्रीत्यैवं पुत्रस्नेहवशं गता४१६।\nशोकाग्निना च सन्दीप्ता विच्छिन्ना पुत्रदर्शने।\nवियुक्ता चक्रवाकीव लतेव पतिता तरोः४१७।\nअंधेव दृष्टिरहिता प्रस्खलंती पदे पदे।\nअगच्छत्सा पुनस्तत्र यत्रासौ पिशिताशनः४१८।\nआस्ते विस्फूर्जितमुखस्तीक्ष्णदंष्ट्रो भयावहः।\nतावत्तस्याः सुतो वत्स ऊर्द्ध्वपुच्छोतिवेगवान्४१९।\nआगत्य मातुरग्रेसौ मृगेंद्रस्याग्रतोऽभवत्।\nआगतं तु सुतं दृष्ट्वा मृत्युं तमग्रतः स्थितं४२०।\nव्याघ्रं दृष्ट्वा तु सा धेनुरिदं वचनमब्रवीत्।\nभोभो मृगेंद्रागताहं सत्यधर्मव्रते स्थिता४२१।\nकुरु तृप्तिं यथाकाममस्मन्मांसेन सांप्रतम्।\nसंतर्पय स्वभूतानि पिब त्वं शोणितं मम४२२।\nमृतायां तु मयि त्वं भो भक्षयेमं तु बालकम्।\nद्वीप्युवाच।\nस्वागतं तव कल्याणि धेनुके सत्यवादिनी४२३।\nन हि सत्यवतां किंचिदशुभं भवति क्वचित्।\nत्वयोक्तं धेनुके पूर्वं सत्यं प्रत्यागमे पुनः४२४।\nतेन मे कौतुकं प्राप्तं प्राप्ता गच्छेत्कथं पुनः।\nतव सत्यपरीक्षार्थं प्रेषितासि मया पुनः४२५।\nअन्यथा मां समासाद्य जीवंती यास्यसे कथम्।\nयच्च नः कौतुकं जातं सत्यमन्वेषणं मम४२६।\nतस्मादनेन सत्येन मुक्तासि च मयाऽधुना।\nभगिनी भवती मह्यं भागिनेयः सुतस्तव४२७।\nदत्तोपदेशस्य शुभे मम पापिष्ठकर्मणः।\nसत्ये प्रतिष्ठिता लोका धर्मः सत्ये प्रतिष्ठितः४२८।\nसत्येन गौः क्षीरधारां प्रमुंचति हविः प्रियाम्।\nस वै धन्यतमो गोपो यस्त्वत्क्षीरेण जीवति४२९।\nभूमिप्रदेशा धन्यास्ते सतृणा वीरुधः शुभे।\nते धन्याश्च कृतार्थाश्च तैरेव सुकृतं कृतम्४३०।\nतैराप्तं जन्मनः सारं ये पिबंति पयस्तव।\nमृगेंद्रः प्रत्ययं गत्वा विस्मयं परमं गतः४३१।\nप्रत्यादेशोऽयमस्माकं सत्यं देवैः प्रदर्शितः।\nसत्यमिष्टं गवां दृष्ट्वा न मे वाञ्छास्ति जीवितुम्४३२।\nतत्करिष्याम्यहं कर्म येन मुच्येय किल्बिषात्।\nमया जीवसहस्राणि भक्षितानि शतानि च४३३।\nगतिं कामिह गच्छामि दृष्ट्वा गोः सत्यमीदृशम्।\nअहं पापो दुराचारो नृशंसो जीवघातकः४३४।\nकांस्तु लोकान्गमिष्यामि कृत्वा कर्म सुदारुणम्।\nगमिष्ये पुण्यतीर्थानि करिष्ये पापशोधनम्४३५।\nपतिष्ये गिरिमारुह्य प्रवेक्ष्ये वा हुताशनम्।\nधेनोऽद्य यन्मया कार्यं तपः पापाद्विशुद्धये४३६।\nतदादिशस्व संक्षेपान्न कालो विस्तरस्य तु।\nधेनुरुवाच।\nतपः कृते प्रशंसंति त्रेतायां ज्ञानमेव च४३७।\nद्वापरे यज्ञमित्याहुर्दानमेकं कलौ युगे।\nसर्वेषामेव दानानामिदमेवैकमुत्तमम्४३८।\nअभयं सर्वभूतानां नास्ति दानमतः परम्।\nचराचराणां भूतानामभयं यः प्रयच्छति४३९।\nस च सर्वभयान्मुक्तः परं ब्रह्माधिगच्छति।\nनास्त्यहिंसा समं दानं नास्त्यहिंसा समं तपः४४०।\nयथा हस्तिपदेष्वन्यत्पदं सर्वं प्रलीयते।\nसर्वे धर्मास्तथा व्याघ्र प्रलीयंते ह्यहिंसया४४१।\nयोगवृक्षस्य छाया या तापत्रयविनाशिनी।\nधर्मज्ञाने च पुष्पाणि स्वर्गमोक्षौ फलानि च४४२।\nदुःखत्रयाभितप्तस्य छाया योगतरोः स्मृता।\nन बाध्यते पुनर्दुःखैः प्राप्य निर्वाणमुत्तमम्४४३।\nइत्येतत्परमं श्रेयः कीर्तितं ते समासतः।\nज्ञातं चैव त्वया सर्वं केवलं मां तु पृच्छसि४४४।\nद्वीप्युवाच।\nअहं मृग्या पुरा शप्तो व्याघ्ररूपेण संस्थितः।\nततः प्राणिवधात्सर्वमशेषं मम विस्मृतम्४४५।\nत्वत्संपर्कोपदेशाभ्यां संजातं स्मरणं पुनः।\nत्वं चाप्यनेन सत्येन गमिष्यसि परां गतिं४४६।\nतदहं त्वां पुनः पृच्छे प्रश्नमेकं हृदि स्थितम्।\nसाग्रं वर्षशतं जातं चिंतयानस्य मे शुभे४४७।\nभवत्या भाग्ययोगेन कदाचित्स्वर्गशोभने।\nकृतं धर्मस्य संस्थानं सतां मार्गे प्रतिष्ठितम्४४८।\nकिं तेऽभिधानं कल्याणि ब्रूहि मेऽज्ञस्य सुव्रते।\nनंदोवाच।\nमम नंदेति संज्ञा तु कृता नंदेन स्वामिना४४९।\nसांप्रतं भक्षयामीति ह्यतिष्ठः केन हेतुना।\nनंदेति श्रुत्वा तन्नाम मुक्तशापः प्रभंजनः४५० 1.18.450।\nपुनर्नृपत्वमापन्नो बलरूपसमन्वितः।\nएतस्मिन्नंतरे धर्मस्तां ज्ञात्वा सत्यवादिनीम्४५१।\nद्रष्टुं समागतस्तत्र प्राब्रवीच्च पयस्विनीम्।\nतव सत्यव्रताद्धृष्टो धर्मोहमिह चागतः४५२।\nनंदे वृणीष्व भद्रं ते वरं वरतमं हि यत्।\nएवमुक्ता हि सा देवी नंदा तं प्रार्थयद्वरम्४५३।\nतवानुभावात्ससुता गच्छामि पदमुत्तमम्।\nभवेदिदं शुभं तीर्थं मुनीनां धर्मदायकम्४५४।\nमन्नाम्ना च सरिदियं नंदा नाम सरस्वती।\nवरप्रदानाद्देवेश तदेतत्प्रार्थितं मया४५५।\nपुलस्त्य उवाच।\nसा तत्क्षणाद्गता देवी स्थानं सत्यवतां शुभम्।\nप्रभंजनोपि तद्राज्यं संप्राप्तः प्रागुपार्जितम्४५६।\nनंदा येन गता स्वर्गं नंदां प्राप्य सरस्वतीम्।\nतेनाख्यया बुधैस्तस्याः प्रोक्ता नंदा सरस्वती४५७।\nसरस्वती पुनस्तस्माद्वनात्खर्जूरसंज्ञितात्।\nदक्षिणेन पुनर्याता प्लावयंती धरातलम्४५८।\nआगच्छन्नपि यस्तस्या नाम गृह्णाति मानवः।\nजीवन्सुखं स आप्नोति मृतो भवति खेचरः४५९।\nतत्र ये शुभकर्माणस्त्यजंति स्वां तनुं नराः।\nते विद्याधरराजानो भवंति सुखिनो जनाः४६०।\nनराणां स्वर्गनिःश्रेणी स्नानात्पानात्सरस्वती।\nतत्र स्नानं प्रकुर्वन्ति येष्टम्यां सुसमाहिताः४६१।\nते मृताः स्वर्गमासाद्य मोदंते सुमनोरमाः।\nसरस्वती सदा स्त्रीणां तत्र सौभाग्यदायिका४६२।\nउपोषिता तृतीयायामपि सौभाग्यभाजना।\nतत्र तद्दर्शनेनापि मुच्यते पापसंचयात्४६३।\nस्पृशंति ये नराः केचित्तेपि ज्ञेया मुनीश्वराः।\nरजतस्य प्रदानेन रूपवान्जायते नरः४६४।\nपुण्या पुण्यजलोपेता नदीयं ब्रह्मणः सुता।\nनंदा नामेति विपुला प्रवृत्ता दक्षिणामुखी४६५।\nगत्वा ततो नातिदूरं पुनर्याता पराङ्मुखी।\nततः प्रभृति सा देवी प्रसभं प्रकटा स्थिता४६६।\nतस्यास्तटेषु पुण्येषु तीर्थान्यायतनानि च।\nसंसेवितानि मुनिभिः सिद्धैश्चापि समंततः४६७।\nतेषु सर्वेषु भवति धर्महेतुस्सरस्वती।\nस्नानात्पानात्प्रदानाद्वा हिरण्यस्य महानदी४६८।\nहाटकक्षितिगौरीणां नंदातीर्थे महोदयं।\nदानं दत्तं नरैः स्नातैर्जनयत्यक्षयं फलं४६९।\nधान्यप्रदानं प्रवदंति शस्तं वसुप्रदानं च तथा मुनींद्राः ।\nयैस्तेषु तीर्थेषु नरैः प्रदत्तं तद्धर्महेतुः प्रवरं प्रदिष्टम्४७०।\nप्रायोपवेशं प्रयतः प्रयत्नाद्यस्तत्र कुर्यात्प्रमदा पुमान्वा।\nतीर्थेषु सायुज्यमवाप्य सोऽयं भुङ्क्ते फलं ब्रह्मगृहे यथेष्टं४७१।\nतस्योपकंठे तु मृतास्तु ये वै कर्मक्षयात्स्थावरजंगमाश्च।\nतैश्चापि सर्वैः सहसा प्रसह्य लभ्येत यज्ञस्य फलं दुरापम्४७२।\nततस्तु सा धर्मफलप्रदा भवेज्जन्मादि दुःखार्दित चेतसां नृणाम्।\nसर्वात्मना पुण्यफला सरस्वती सेव्या प्रयत्नात्पुरुषैर्महानदी४७३।"
  }
]
[
  {
    "text": "भीष्म उवाच।\nभगवन्महदाश्चर्यं बाष्कलेर्बंधनं हि यत्।\nकृतं त्रिविक्रमं रूपं यदा संयमितो बलि१।\nएतन्मया श्रुतं पूर्वं कथ्यमानं द्विजोत्तमैः।\nपाताले वसतेद्यापि वैरोचनसुतो बलि२।\nनागतीर्थं यथाभूतं पिशाचानां तु संभवम्।\nशिवदूती कथं चात्र केनेयं मंगलीकृता३।\nअंतरिक्षे पुष्करं तु केन नीतं महामुने।\nएतदाचक्ष्व मे सर्वं यथा बाष्कलिबंधनम्४।\nभूमिप्रक्रमणं पूर्वं कृतं देवेन विष्णुना।\nद्वितीये कारणं किं च येन देवश्चकार ह५।\nतत्त्वतस्त्वं हि तत्सर्वं यथाभूतं तथा वद।\nपापक्षयकरं ह्येतच्छ्रोतव्यं भूतिमिच्छता६।\nपुलस्त्य उवाच।\nप्रश्नभारस्त्वया राजन्कौतुकादेव कीर्तितः।\nकथयामि हि तत्सर्वं यथाभूतं नृपोत्तम७।\nविष्णोः पदानुषंगेण बंधनं बाष्कलेरिह।\nश्रुतं तद्भवता सर्वं मया ते परिकीर्तितं८।\nभूयोपि विष्णुना भीष्म प्राप्ते वैवस्वतेंतरे।\nत्रैलोक्यं बलिनाक्रांतं विष्णुना प्रभविष्णुना९।\nगत्वा त्वेकाकिना यज्ञे तथा संयमितो बलि।\nभूयोपि देवदेवेन भूमेः प्रक्रमणं कृतम्१०।\nप्रादुर्भावो वामनस्य तथाभूतो नराधिप।\nपुनस्त्रिविक्रमो भूत्वा वामनो भूदवामनः११।\nउत्पत्तिरेषा ते सर्वा कथिता कुरुनंदन।\nनागानां तु यथा तीर्थं तच्छृणुष्व महाव्रत१२।\nअनंतो वासुकिश्चैव तक्षकश्च महाबलः।\nकर्कोटकश्च नागेंद्रः पद्मश्चान्यः सरीसृपः१३।\nमहापद्मस्तथा शंखः कुलिकश्चापराजितः।\nएते कश्यपदायादा एतैरापूरितं जगत्१४।\nएतेषां तु प्रसूत्या तु इदमापूरितं जगत्।\nकुटिलाभीमकर्माणस्तीक्ष्णास्याश्च विषोल्बणाः१५।\nदष्ट्वा मंदांश्चमनुजान्कुर्युर्भस्मक्षणात्तु ते।\nतद्दर्शनाद्भवेन्नाशो मनुष्याणां नराधिप१६।\nअहन्यहनि जायेत क्षयः परमदारुणः।\nआत्मनस्तु क्षयं दृष्ट्वा प्रजास्सर्वास्समंततः१७।\nजग्मुः शरण्यं शरणं ब्रह्माणं परमेश्वरं।\nइममेवार्थमुद्दिश्य प्रजाः सर्वा महीपते१८।\nऊचुः कमलजं दृष्ट्वा पुराणं ब्रह्मसंज्ञकम्।\nप्रजा ऊचुः।\nदेवदेवेश लोकानां प्रसूते परमेश्वर१९।\nत्राहि नस्तीक्ष्णदंष्ट्राणां भुजगानां महात्मनाम्।\nदिनेदिने भयं देव पश्यामः कृपणा भृशम्२०।\nमनुष्यपशुपक्ष्यादि तत्सर्वं भस्मसाद्भवेत्।\nत्वया सृष्टिः कृता देव क्षीयते तु भुजंगमैः२१।\nएतज्ज्ञात्वा यदुचितं तत्कुरुष्व पितामह।\nब्रह्मोवाच।\nअहं रक्षां विधास्यामि भवतीनां न संशयः२२।\nव्रजध्वं स्वनिकेतानि नीरुजो गतसाध्वसाः।\nएवमुक्ते प्रजाः सर्वा ब्रह्मणाऽव्यक्तमूर्तिना२३।\nआजग्मुः परमप्रीताः स्तुत्वा चैव स्वयंभुवम्।\nप्रयातासु प्रजास्वेवं तानाहूय भुजंगमान्२४।\nशशाप परमक्रुद्धो वासुकिप्रमुखांस्तदा।\nब्रह्मोवाच।\nअहन्यहनि भूतानि भक्ष्यंते वै दुरात्मभिः२५।\nनश्यंति तूरगैर्दष्टा मनुष्याः पशवस्तथा।\nयस्मान्मत्प्रभवान्नित्यं क्षयं नयथ मानुषान्२६।\nअतोन्यस्मिन्भवे भूयान्ममकोपात्सुदारुणात्।\nभवतां हि क्षयो घोरो भावि वैवस्वतेंतरे२७।\nतथान्यः सोमवंशीयो राजा वै जनमेजयः।\nधक्ष्यते सर्पसत्रेण प्रदीप्ते हव्यवाहने२८।\nमातृष्वसुश्च तनयांस्तार्क्ष्यो वो भक्षयिष्यति।\nएवं वो भविता नाशः सर्वेषां दुष्टचेतसाम्२९।\nशप्त्वा कुलसहस्रं तु यावदेकं कुलं स्थितम्।\nएवमुक्ते तु वेपंतो ब्रह्मणा भुजगोत्तमाः३०।\nनिपत्य पादयोस्तस्य इदमूचुर्वचस्तदा।\nभगवन्कुटिला जातिरस्माकं भूतभावन३१।\nविषोल्बणत्वं क्रूरत्वं दंदशूकत्वमेव च।\nसंपादितं त्वया देव इदानीं शपसे कथं३२।\nब्रह्मोवाच।\nयदि नाम मया सृष्टा भवंतः कुटिलाशयाः।\nततः किं बहुना नित्यं भक्षयध्वं गतव्यथाः३३।\nनागा ऊचुः।\nमर्यादां कुरु देवेश स्थानं चैव पृथक्पृथक्।\nमनुष्याणां तथास्माकं समयं देव कारय३४।\nशापो यो भवता दत्तो मनुष्यो जनमेजयः।\nनाशं नः सर्पसत्रेण उल्बणं च करिष्यति३५।\nब्रह्मोवाच।\nजरत्कारुरिति ख्यातो भविता ब्रह्मवित्तमः।\nजरत्कन्या तस्य देया तस्यामुत्पत्स्यते सुतः३६।\nरक्षां कर्ता स वो विप्रो भवतां कुलपावनः।\nतथा करोमि नागानां समयं मनुजैः सह३७।\nतदेकमनसः सर्वे शृणुध्वं मम शासनम्।\nसुतलं वितलं चैव तृतीयं च तलातलम्३८।\nदत्तं च त्रिप्रकारं वो गृहं तत्र गमिष्यथ।\nतत्र भोगान्बहुविधान्भुंजाना मम शासनात्३९।\nतिष्ठध्वं सप्तमं यावत्कालं तं तु पुनःपुनः।\nततो वैवस्वतस्यादौ काश्यपेयो भविष्यति४०।\nदायादः सर्वदेवानां सुपर्णस्सर्पभक्षकः।\nतदा प्रसूतिः सर्पाणां दग्धा वै चित्रभानुना४१।\nभवतां चैव सर्वेषां भविष्यति न संशयः।\nये ये क्रूरा भोगिनो दुर्विनीतास्तेषामंतो भाविता नान्यथैतत्४२।\nकालव्याप्तं भक्षयध्वं च सत्वं तथापकारे चकृते मनुष्यम्।\nमंत्रौषधैर्गारुडैश्चैव तंत्रैर्बंधैर्जुष्टा मानवा ये भवंति४३।\nतेभ्यो भीतैर्वर्तितव्यं न चान्यच्चित्ते कार्यं चान्यथा वो विनाशः।\nइतीरिते ब्रह्मणा वै भुजंगा जग्मुः स्थानं सुतलाख्यं हि सर्वे४४।\nतस्थुर्भोगान्भुंजमानाश्च सर्वे रसातले लीलया संस्थितास्ते।\nएवं शापं तुते लब्ध्वाप्रसादं च चतुर्मुखात्४५।\nतस्थुः पातालनिलये मुदितेनांतरात्मना।\nततः कालांत रेभूते पुनरेवं व्यचिंतयन्४६।\nभविता भरतो राजा पांडवेयो महायशाः।\nअस्माकं तु क्षयकरो दैवयोगेन केनचित्४७।\nकथं त्रिभुवने नाथः सर्वेषां च पितामहः।\nसृष्टिकर्ता जगद्वंद्यः शापमस्मासु दत्तवान्४८।\nदेवं विरंचिनं त्यक्त्वा गतिरन्या न विद्यते।\nवैराजे भवनश्रेष्ठे तत्र देवः स तिष्ठति४९।\nस देवः पुष्करस्थो वै यज्ञं यजति सांप्रतम्।\nगत्वा प्रसादयामस्तं वरं तुष्टः प्रदास्यति1.31.५०।\nएवं विचिंत्य ते सर्वे नागा गत्वा च पुष्करम्।\nयज्ञपर्वतमासाद्य शैलभित्तिमुपाश्रिताः५१।\nदृष्ट्वा नागांस्तथा श्रान्तान्वारिधाराश्च शीतलाः।\nउदङ्मुखा वै निष्क्रांतास्सर्वेषां तु सुखप्रदाः५२।\nनागतीर्थं ततो जातं पृथिव्यां भरतर्षभ।\nनागकुंडं च वै केचित्सरितं चापरेऽब्रुवन्५३।\nपुण्यं तत्सर्वतीर्थानां सर्पाणां विषनाशनम्।\nमज्जन्ति तत्र ये मर्त्या अधिश्रावण पंचमि५४।\nन तेषां तु कुले सर्पाः पीडां कुर्वन्ति कर्हिचित्।\nश्राद्धं पितॄणां ये तत्र करिष्यंति नरा भुवि५५।\nब्रह्मा तेषां परं स्थानं दास्यते नात्र संशयः।\nनागानां तु भयं ज्ञात्वा ब्रह्मा लोकपितामहः५६।\nपूर्वोक्तं तु पुनर्वाक्यं नागानश्रावयत्तदा।\nपंचमी सा तिथिर्धन्या सर्वपापहरा शुभा५७।\nयतोऽस्यामेव सुतिथौ नागानां कार्यमुद्धृतम्।\nएतस्यां सर्वतो यस्तु कट्वम्लं परिवर्जयेत्५८।\nक्षीरेण स्नापयेन्नागांस्तस्य ते यांति मित्रताम्।\nभीष्म उवाच।\nशिवदूती यथा जाता येन चैव निवेशिता५९।\nतन्मे सर्वं यथातत्त्वं भवान्शंसितुर्महति।\nपुलस्त्य उवाच।\nशिवा नीलगिरिं प्राप्ता तपसे धृतमानसा६०।\nरौद्री जटोद्भवा शक्तिस्तस्याः शृणु नृप व्रतम्।\nतपः कृत्वा चिरं कालं ग्रसिष्याम्यखिलं जगत्६१।\nएवमुद्दिश्य पंचाग्निं साधयामास भामिनी।\nतस्याः कालांतरे देव्यास्तपंत्यास्तप उत्तमम्६२।\nरुरुर्नाममहातेजा ब्रह्मदत्तवरोऽसुरः।\nसमुद्रमध्ये रत्नाख्यं पुरमस्ति महाधनम्६३।\nतत्रातिष्ठत्स दैत्येंद्रस्सर्वदेवभयंकरः।\nअनेक शतसाहस्र कोटिकोटिशतोत्तमैः६४।\nअसुरैरर्चितः श्रीमान्द्वितीयो नमुचिर्यथा।\nकालेन महता सोऽथ लोकपालपुरं ययौ६५।\nजिगीषुः सैन्यसंवीतो देवैर्वैरमरोचयत्।\nउत्तिष्ठतस्तस्य महासुरस्य समुद्रतोयं ववृधेति वेगात्६६।\nअनेक नाग ग्रह मीनजुष्टमाप्लावयत्पर्वतसानुदेशान्।\nअंतःस्थितानेकसुरारिसंघं विचित्रवर्मायुधचित्रशोभम्६७।\nभीमं बलं चलितं चारुयोधं विनिर्ययौ सिंधुजलाद्विशालम्।\nतत्र द्विपा दैत्यभठाभ्युपेताः सयानघंटाश्च समृद्धियुक्ताः६८।\nविनिर्ययुः स्वाकृतिभिर्झषाणां समत्वमुच्चैः खलु दर्शयंतः।\nअश्वास्तथा कांचनसूत्रनद्धा रोहीतमत्स्या इव ते जलांते६९।\nव्यवस्थितास्तैः सममेव तूर्णं विनिर्ययुर्लक्षशः कोटिशश्च।\nतथा रविस्यंदनतुल्यवेगाः सचक्रदंडाक्षतवेणुयुक्ताः७०।\nरथाश्च यंत्रोपरिपीडितांगाश्चलत्पताकाः स्वनितं विचक्रुः।\nतथैव योधाः स्थगितास्तरीभिस्तितीर्षवस्ते प्रवरास्त्रपाणयः७१।\nरणेरणे लब्धजयाः प्रहारिणो विरेजुरुच्चैरसुरानुगा भृशं।\nदेवेषु वै रणे तेषु विद्रुतेषु विशेषतः७२।\nअसुरास्सर्वदेवानामन्वधावंस्ततस्ततः।\nततो देवगणाः सर्वे द्रवंतो भयविह्वलाः७३।\nनीलं गिरिवरं जग्मुर्यत्र देवी स्वयं स्थिता।\nरौद्री तपोन्विता धन्या शांभवी शक्तिरुत्तमा७४।\nसंहारकारिणी देवी कालरात्रीति यां विदुः।\nसा तु दृष्ट्वा तदा देवान्भयत्रस्तान्विचेतसः७५।\nपप्रच्छ विस्मयाद्देवी प्रोत्फुल्लांबुजलोचना।\nपृष्ठतो वो न पश्यामि भयं किंचिदुपागतम्७६।\nकथं तु विद्रुता देवाः सर्वे शक्रपुरःसराः।\nदेवा ऊचुः।\nअयमायाति दैत्येंद्रो रुरुर्भीमपराक्रमः७७।\nचतुरंगेण सैन्येन महता परिवारितः।\nतस्माद्दीना वयं देवीं भवतीं शरणं गताः७८।\nदेवानामिति वै श्रुत्वा वाक्यमुच्चैर्जहास सा।\nतस्यां हसंत्यां निश्चेरुर्वरांग्यो वदनात्ततः७९।\nपाशांकुशधराः सर्वाः पीनोन्नतपयोधराः।\nसर्वाश्शूलधरा भीमाः सर्वा दंष्ट्राङ्कुशाननाः८०।\nआबद्धमकुटाः सर्वाः संदष्टदशनच्छदाः।\nफूत्काररावैरशिवैस्त्रासयंत्यश्चराचरम्८१।\nकाश्चिच्छुक्लाम्बरधराः काश्चिच्चित्राम्बरास्तथा।\nसुनीलवसनाः काश्चिद्रक्तपानातिलालसाः८२।\nनानारूपैर्मुखैस्तास्तु नानावेषवपुर्धराः।\nताभिरेवं वृता देवी देवानामभयंकरी८३।\nमा भैष्ट देवा भद्रं वो यावद्वदति दानवः।\nचतुरंगबलोपेतो रुरुस्तावत्समागतः८४।\nतं नीलपर्वतवरं देवानां मार्गमार्गणः।\nदेवानामग्रतः सैन्यं दृष्ट्वा देवी समाकुलम्८५।\nतिष्ठतिष्ठेति जल्पंतो दैत्यास्ते समुपागताः।\nततः प्रववृते युद्धं तासां तेषां महाभयम्८६।\nनाराचैर्भिन्नदेहानां दैत्यानां भुवि सर्पतां।\nरोषाद्दंडप्रभग्नानां सर्पाणामिव सर्पताम्८७।\nशक्तिनिर्भिन्नहृदया गदासंचूर्णितोरसः।\nकुठारैर्भिन्नशिरसो मुसलैर्भिन्नमस्तकाः८८।\nविद्धोदरास्त्रिशूलाग्रैश्छिन्नग्रीवा वरासिभिः।\nक्षताश्वरथमातंगपादाताः पेतुराहवे८९।\nरणभूमिं समासाद्य दैत्याः सर्वे रुरुं विना।\nततो बलं हतं दृष्ट्वा रुरुर्मायां तदाददे९०।\nतया संमोहिता देव्यो देवाश्चापि रणाजिरे।\nतामस्या मायया देव्या सर्वमन्धंतमोभवत्९१।\nततो देवी महाशक्या तं दैत्यं समताडयत्।\nतया तु ताडितस्याजौ दैत्यस्य प्रगतं तमः९२।\nमायायामथ नष्टायां तामस्यां दानवो रुरुः।\nपातालमाविशत्तूर्णं तत्रापि परमेश्वरी९३।\nदेवीभिः सहिता क्रुद्धा पुरतोभिमुखी स्थिता।\nरुरोस्तु दानवेंद्रस्य भीतस्याग्रे गतस्य च९४।\nनखाग्रेण शिरश्छित्वा चर्म चादाय वेगिता।\nनिष्पपाताथ पातालात्पुष्करं च पुनर्गिरिम्९५।\nकन्या सैन्येन महता बहुरूपेण भास्वता।\nदेवैस्तुविस्मितैर्दृष्टा चर्ममुंडधरा रुरोः९६।\nस्वकीये तपसः स्थाने निविष्टा परमेश्वरी।\nततो देव्यो महाभागाः परिवार्य व्यवस्थिताः९७।\nयाचयामासुरव्यग्रास्तां तु देवीं बुभुक्षिताः।\nबुभुक्षिता वयं देवि देहि नो भोजनं वरम्९८।\nएवमुक्त्वा ततो देवी दध्यौ तासां तु भोजनम्।\nनाध्यगच्छत्तदा तासां भोजनं चिन्तितम्महत्९९।\nतदा दध्यौ महादेवं रुद्रं पशुपतिं विभुम्।\nसोपि ध्यानात्समुत्तस्थौ परमात्मा त्रिलोचनः1.31.१००।\nउवाच रुद्रस्तां देवीं किं ते कार्यं विवक्षितम्।\nब्रूहि देवि महामाये यत्ते मनसि वर्तते१०१।\nशिवदूत्युवाच।\nछागमध्ये तु वै देव छागरूपेण वर्तसे।\nएतास्त्वां भक्षयिष्यन्ति भक्ष्यमीप्सितमादरात्१०२।\nभक्षार्थमासां देवेश किंचिद्दातुमिहार्हसि।\nशूलीकुर्वंति मामेता भक्षार्थिन्यो महाबलाः१०३।\nअन्यथा मामपि बलाद्भक्षयेयुर्बुभुक्षिताः।\nएवं मां तु समालक्ष्य भक्ष्यं कल्पय सत्वरम्१०४।\nरुद्र उवाच।\nशिवदूति ब्रवीम्येकं प्रवृत्तं यद्युगांतरे।\nगंगाद्वारे दक्षयज्ञो गणैर्विध्वंसितो मम१०५।\nतत्र यज्ञो मृगो भूत्वा प्रदुद्राव सुवेगवान्।\nमया बाणेन निर्विद्धो रुधिरेण प्रसेचितः१०६।\nअजगंधस्तदा भूतो नाम देवैस्तु मे कृतम्।\nअजगंधस्त्वमेवेति दास्ये चान्यत्तु भोजनम्१०७।\nएतासां शृणु मे देवि भक्ष्यमेकं मयोचितम्।\nकथ्यमानं वरारोहे कालरात्रि महाप्रभे१०८।\nया स्त्री सगर्भा देवेशि अन्यस्त्रीपरिधानकम्।\nपरिधत्ते स्पृशेद्वापि पुरुषस्य विशेषतः१०९।\nसभागोस्तु वरारोहे कासांचित्पृथिवीतले।\nअप्येकवर्षं बालं तु गृहीत्वा तत्र वै बलात्११०।\nभुक्त्वा तिष्ठंतु सुप्रीता अपि वर्षशतान्बहून्।\nअन्याः सूतिगृहे च्छिद्रं गृह्णीयुस्तु ह्यपूजिताः१११।\nनिवसिष्यंति देवेशि तथा वै जातहारिकाः।\nगृहे क्षेत्रे तटाके च वाप्युद्यानेषु चैव हि११२।\nअत्येषु च रुदंत्यो या स्त्रियस्तिष्ठंति नित्यशः।\nतासां शरीरगाश्चान्याः काश्चित्तृप्तिमवाप्नुयुः११३।\nशिवदूत्य उवाच।\nकुत्सितं भवता दत्तं प्रजानां परिपीडनम्।\nन च त्वं बुध्यसे दातुं शंकररस्य विशेषतः११४।\nत्रपाकरं यद्भवति प्रजानां परिपीडकम्।\nन तु तद्युज्यते दातुं तासां भक्ष्यं तु शंकर११५।\nरुद्र उवाच।\nअवंत्यां तु यदा स्कंदो मया पूर्वं तु भद्रितः।\nचूडाकर्मणि वृत्ते तु कुमारस्य तदा शुभे११६।\nआगत्य मातरो भक्ष्यमपूर्वं तु प्रचक्रिरे।\nदेवलोकाद्देवगणा मातॄणां भोक्तुमागताः११७।\nतासां गृहे यदा पूर्वं ब्रह्माद्यास्सुरसत्तमाः।\nगंधर्वाप्सरसश्चैव यक्षास्सर्वे च गुह्यकाः११८।\nमेर्वादयः शिखरिणो गंगाद्याः सरितस्तथा।\nसर्वे नागा गजास्सिद्धाः पक्षिणोऽसुरसूदनाः११९।\nडाकिन्यः सह वेतालैर्वृताः सर्वैर्ग्रहैस्तदा।\nकिमुक्तेनामुना देवि यत्सृष्टं ब्रह्मणा त्विह१२०।\nतत्सर्वं भोजनं दत्तं स्वेच्छान्नं च नभोगतं।\nशिवदूत्युवाच।\nआसां कृतं देहि भोज्यं दुर्लभं यत्त्रिविष्टपे१२१।\nस्नेहाक्तं सगुडं हृद्यं सुपक्वं परिकल्पितम्।\nक्वचिन्नान्येन यद्भुक्तमपूर्वं परमेश्वर१२२।\nएवमुक्तस्तदा सोपि देवदेवो महेश्वरः।\nभक्ष्यार्थं तास्तदा प्राह पार्वत्याश्चैव सन्निधौ१२३।\nमया वै साधितं चान्नं प्रकारैर्बहुभिः कृतं।\nतत्सर्वं च व्ययं यातं न चान्यदिह दृश्यते१२४।\nभवतीष्वागतास्वद्य किं मया देयमुच्यताम्।\nअपूर्वं भवतीनां यन्मया देयं विशेषतः१२५।\nअस्वादितं न चान्येन भक्ष्यार्थे च ददाम्यहम्।\nअधोभागे च मे नाभेर्वर्तुलौ फलसन्निभौ१२६।\nभक्षयध्वं हि सहिता लंबौ मे वृषणाविमौ।\nअनेन चापि भोज्येन परा तृप्तिर्भविष्यति१२७।\nमहाप्रसादं ता लब्ध्वा देव्यस्सर्वास्तदा शिवम्।\nप्रणिपत्य स्थिताश्शर्व इदं वचनमब्रवीत्१२८।\nकरिष्यंति शुभाचारान्विना हास्येन ये नराः।\nतेषां धनं पशुः पुत्रा दाराश्चैव गृहादिकम्१२९।\nभविष्यति मया दत्तं यच्चान्यन्मनसि स्थितम्।\nहास्येन दीर्घदशना दरिद्राश्च भवंति ते१३०।\nतस्मान्न निंदा हास्यं च कर्तव्यं हि विजानता।\nभवत्यो मातरः ख्याता ह्यस्मिन्लोके भविष्यथ१३१।\nउपहारे नरा ये तु करिष्यंति च कौमुदीम्।\nचणकान्पूरिकाश्चैव वृषणैः सह पूपकान्१३२।\nबंधुभिः स्वजनैश्चैव तेषां वंशो न छिद्यते।\nअपुत्रो लभते पुत्रं धनार्थी लभते धनम्१३३।\nरूपवान्सुभगो भोगी सर्वशास्त्रविशारदः।\nहंसयुक्तेन यानेन ब्रह्म लोके महीयते१३४।\nशिवदूति मयाप्येवं तासां दत्तं च भक्षणम्।\nत्रपाकरं किं भवत्या उक्तोहं तन्निशामय१३५।\nजयस्व देवि चामुंडे जय भूतापहारिणि।\nजय सर्वगते देवि कालरात्रि नमोस्तु ते१३६।\nविश्वमूर्तियुते शुद्धे विरूपाक्षि त्रिलोचने।\nभीमरूपे शिवे विद्ये महामाये महोदरे१३७।\nमनोजये मनोदुर्गे भीमाक्षि क्षुभितक्षये।\nमहामारि विचित्रांगि गीतनृत्यप्रिये शुभे१३८।\nविकरालि महाकालि कालिके पापहारिणि।\nपाशहस्ते दंडहस्ते भीमहस्ते भयानके१३९।\nचामुंडे ज्वलमानास्ये तीक्ष्णदंष्ट्रे महाबले।\nशिवयानप्रिये देवि प्रेतासनगते शिवे१४०।\nभीमाक्षि भीषणे देवि सर्वभूतभयंकरि।\nकरालि विकराले च महाकालि करालिनि१४१।\nकालिकरालविक्रांते कालरात्रि नमोस्तु ते।\nसर्वशस्त्रभृते देवि नमो देवनमस्कृते१४२।\nएवं स्तुता शिवदूती रुद्रेण परमेष्ठिना।\nतुतोष परमा देवी वाक्यं चैवमुवाच ह१४३।\nवरं वृणीष्व देवेश यत्ते मनसि वर्तते।\nरुद्र उवाच।\nस्तोत्रेणानेन ये देवि स्तोष्यंति त्त्वां वरानने१४४।\nतेषां त्वं वरदा देवि भव सर्वगता सती।\nइमं पर्वतमारुह्य यः पूजयति भक्तितः१४५।\nस पुत्रपौत्रपशुमान्समृद्धिमुपगच्छतु।\nयश्चैवं शृणुयाद्भक्त्या स्तवं देवि समुद्भवं१४६।\nसर्वपापविनिर्मुक्तः परं निर्वाणमृच्छतु।\nभ्रष्टराज्यो यदा राजा नवम्यां नियतः शुचिः१४७।\nअष्टम्यां च चतुर्दश्यां सोपवासो नरोत्तम।\nसंवत्सरेण लभतां राज्यं निष्कंटकं पुनः१४८।\nएषा ज्ञानान्विता शक्तिः शिवदूतीति चोच्यते।\nय एवं शृणुयान्नित्यं भक्त्या परमया नृप१४९।\nसर्वपापविनिर्मुक्तः परं निर्वाणमाप्नुयात्।\nयश्चैनं पठते भक्त्या स्नात्वा वै पुष्करे जले1.31.१५०।\nसर्वमेतत्फलं प्राप्य ब्रह्मलोके महीयते।\nयत्रैतल्लिखितं गेहे सदा तिष्ठति पार्थिव१५१।\nन तत्राग्निभयं घोरं सर्वचोरादिसंभवं।\nयश्चेदं पूजयेद्भक्त्या पुस्तकेपि स्थितं बुधाः१५२।\nतेन चेष्टं भवेत्सर्वं त्रैलोक्यं सचराचरं।\nजायंते बहवः पुत्रा धनं धान्यं वरस्त्रियः१५३।\nरत्नान्यश्वा गजा भृत्यास्तेषामाशु भवंति च।\nयत्रेदं लिख्यते गेहे तत्राप्येवं ध्रुवं भवेत्१५४।\nइति श्रीपाद्मपुराणे प्रथमे सृष्टिखंडे शिवदूतीचरितं नाम एकत्रिंशोऽध्यायः३१।"
  }
]
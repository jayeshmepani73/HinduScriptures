[
  {
    "text": "व्यास उवाच-\nअथान्यो नमुचिः क्रुद्धः स्यंदनस्थो दिवौकसः।\nविशिखैरर्दयामस घोरैराशीविषोपमैः१।\nततस्तु संयुगे देवाः सिद्धकिन्नरपन्नगाः।\nन शक्नुवंति बाणानां वेगं सोढुं समंततः२।\nरथमुच्चैश्श्रवोश्वेन युक्तं मातलिनेरितम्।\nपुरुहूतः समास्थाय प्रागमत्तं महाबलम्३।\nदृष्ट्वा शक्रं महावीर्यं नमुचिर्दैत्यपुंगवः।\nअब्रवीद्वासवं संख्ये वचनं सानुगं तदा४।\nप्राकृतं निर्जरं हत्वा न यशोस्ति न च प्रियम्।\nन लाभकृतकं वापि न जयस्तु पुरष्टुत५।\nतस्मात्वयि हतेत्रैव सर्वं भवति शाश्वतम्।\nदेवराज्यं प्रलप्स्यामि सुखं भोग्यं सुरालये६।\nतमब्रवीन्महातेजाः शक्रः परपुरंजयः।\nशूरता वाक्यमात्रेण सर्वत्र सुलभा भवेत्७।\nमहापराक्रमं यद्वा अस्ति ते दानवाधम।\nदर्शयस्वाहवे वीर्यं पुरं नेष्यामि भास्करेः८।\nएतच्छ्रुत्वा महातेजाश्चुकोप दैत्यपुंगवः।\nपंचभिर्निशितैर्बाणैर्जघान सुरसत्तमम्९।\nतांस्तु चिच्छेद मघवा क्षुरप्रैः पंचभिर्द्रुतम्।\nजग्मतुस्तौ महावीर्यौ समरे विषयैषिणौ१०।\nअन्योन्यं सहसा वेगाच्छरैश्चिच्छिदतुः शरान्।\nबिभिदातेथ गात्राणि विशिखैर्भिदुरोपमैः११।\nअत्यपूर्वं कृतं कर्म ताभ्यामेव रणे भृशम्।\nलाघवं शरसंधान ग्रहमोक्षं सुदुर्लभम्१२।\nदृष्ट्वा तु विस्मयं जग्मुर्देवासुरगणास्तदा।\nएतस्मिन्नंतरे दैत्यो मायास्संप्रमुमोच ह१३।\nविशिखाः शतशस्तत्र विनिश्चेरुस्समंततः।\nशक्रः कोपात्पुनः शीघ्रं धनुरुद्यम्य वीर्यवान्१४।\nजघान विशिखैरुग्रैः सर्वगात्रेषु संज्वलन्।\nततो मार्गणसाहस्रैरष्टभिस्त्वधिकं तथा१५।\nबिभिदाते ततोन्योन्यं चिच्छिदाते परस्परम्।\nशरैर्निरंतराकाशं ददृशुस्तत्र संयुगे१६।\nनिपतंति धरापृष्ठे खड्गपातैः सहस्रशः।\nएवं सुदीर्घकाले तु गते तस्मिन्महाहवे१७।\nमायास्त्रं दर्शयामास क्रूरकृन्नमुचिस्तदा।\nतामसं त्रिषुलोकेषु कृतं स्यात्तु निरंतरम्१८।\nपरस्परं न पश्यंति देवासुरगणा भृशम्।\nसूर्यचंद्रग्रहाणां च वह्नीनां च दिवौकसाम्१९।\nतस्मिंस्तमसि दुष्पारे गभस्तिर्नैव दृश्यते।\nदैत्यस्य च ततस्तूर्णं शरैरग्निशिखोपमैः२०।\nविभग्नाः सर्वदेवाश्च शक्रश्चरणसंमुखे।\nशरैर्विभिन्नदेहास्तु निपेतुर्धरणीतले२१।\nप्रभग्नाश्चापरे शूरास्संयांति च दिशो दश।\nकूटं तस्य परिज्ञाय सर्वदेवार्चितो हरिः२२।\nसौम्यमस्त्रं मुमोचाथ दिवि सूर्यशतप्रभम्।\nविलंबितं समालोक्य शक्त्या च बहुघंटया२३।\nजघानोरसि दैत्यस्य स पपात व्यथान्वितः।\nचिरात्संलभ्य संज्ञां च दैतेयः क्रोधमूर्च्छितः२४।\nगत्वा वेगात्सुरश्रेष्ठमैरावतं दधार ह।\nत्रासयामास सुतरामिंद्रस्य द्विरदं रुषा२५।\nधृत्वा स तु गजं सेंद्रं मुमोच धरणीतले।\nततो भूमिगतः शक्रः कश्मलं च क्षणं गतः२६।\nअवप्लुत्य स दैत्येंद्रो गजदंतांतरस्थितः।\nशक्रं ग्रहीतुकामस्य वधार्थं यूथपस्य सः२७।\nअसिनाऽसुरमुख्यस्य शिरश्छित्वा न्यपातयत्।\nसर्वे प्रजहृषुर्देवा गंधर्वा ललितं जगुः।\nमुदितास्ते च मुनयः स्तुवंति सुरसत्तमम्२८।\nइति श्रीपाद्मपुराणे प्रथमे सृष्टिखंडे द्वितीय नमुचिवधोनामैकसप्ततितमोऽध्यायः७१।"
  }
]
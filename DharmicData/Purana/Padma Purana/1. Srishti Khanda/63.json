[
  {
    "text": "पुलस्त्य उवाच-\nएतस्मिन्नंतरे पूर्वं व्यासशिष्यो महामुनिः।\nनमस्कृत्य गुरुं भीष्म संजयः परिपृच्छति१।\nदेवानां पूजनोपायं क्रमं ब्रूहि सुनिश्चितम्।\nअग्रे पूज्यतमः कोसौ को मध्यो नित्यपूजने२।\nअंते च पूजा कस्यैव कस्य को वा प्रभावकः।\nकिंवा कं च फलं ब्रह्मन्पूजयित्वा लभेन्नरः३।\nव्यास उवाच-\nगणेशं पूजयेदग्रे त्वविघ्नार्थं परे त्विह।\nविनायकत्वमाप्नोति यथा गौरीसुतो हि सः४।\nपार्वत्यजनयत्पूर्वं सुतौ महेश्वरादिमौ।\nसर्वलोकधरौ शूरौ देवौ स्कंदगणाधिपौ५।\nतौ च दृष्ट्वा नगसुता सिध्यर्थं पर्यभाषत।\nइदं तु मोदकं पुत्रौ देवैर्दत्तं मुदान्वितैः६।\nमहाबुद्धीति विख्यातं सुधया परिनिर्मितम्।\nगुणं चास्य प्रवक्ष्यामि शृणुतं तु समाहितौ७।\nअस्यैवाघ्राणमात्रेण अमरत्वं लभेद्ध्रुवम्।\nसर्वशास्त्रार्थतत्त्वज्ञः सर्वशस्त्रास्त्रकोविदः८।\nनिपुणः सर्वतंत्रेषु लेखकश्चित्रकृत्सुधीः।\nज्ञानविज्ञानतत्त्वज्ञः सर्वज्ञो नात्र संशयः९।\nपुत्रौ धर्मादधिकतां प्राप्य सिद्धिशतं व्रजेत्।\nयस्तस्य वै प्रदास्यामि पितुस्ते संमतं त्विदम्१०।\nश्रुत्वा मातृमुखादेवं वचः परमकोविदः।\nस्कंदस्तीर्थं ययौ सद्यः सर्वं त्रिभुवनस्थितं११।\nबर्हिणं स्वं समारुह्य त्वभिषेकः कृतः क्षणात्।\nपितरौ प्रदक्षिणं कृत्वा लंबोदरधरस्सुधीः१२।\nतत एव मुदायुक्तः पित्रोरेवाग्रत स्थितः।\nपुरतश्च तथा स्कंदो मे देहीति ब्रुवन्स्थितः१३।\nततस्तु तौ समीक्ष्याथ पार्वती विस्मिताब्रवीत्।\nसर्वतीर्थाभिषेकैस्तु सर्वदेवैर्न तैस्तथा१४।\nसर्वयज्ञव्रतैर्मंत्रैर्योगैरन्यैर्यमैस्तथा।\nपित्रोरर्चाकृतः कोपि कलां नार्हति षोडशीम्१५।\nतस्मात्सुतशतादेषोऽधिकः शतगुणैरपि।\nअतो ददामि हेरम्बे मोदकं देवनिर्मितम्१६।\nअस्यैव कारणादस्य अग्रे पूजा मखेषु च।\nवेदशास्त्रस्तवादौ च नित्यं पूजाविधासु च १७।\nपार्वत्या सह भूतेशो ददौ तस्मै वरं महत्।\nअस्यैव पूजनादग्रे देवास्तुष्टा भवंतु च१८।\nसर्वासामपि देवीनां पितॄणां च समंततः।\nतपो भवतु नित्यं च पूजितेऽग्रे गणेश्वरे१९।\nततः सर्वेषु यज्ञेषु पूजयेद्गणपं द्विजः।\nकोटिकोटिगुणं तेषु देवदेवी वचो यथा२०।\nदत्वा सर्वगुणं पुण्यं देवदेव्या तथा मुदा।\nकृतं गणाधिपत्यं च सर्वदेवाग्रतस्तदा२१।\nतस्मात्प्राज्येषु यज्ञेषु स्तोत्रेषु नित्यपूजने।\nगणेशं पूजयित्वा तु सर्वसिद्धिं लभेन्नरः२२।\nएवं ज्ञात्वा तु देवैस्तु दयितप्राप्ति काम्यया।\nपूजितश्चाथसर्वैस्तु स्वर्गमोक्षार्थतो ध्रुवम्२३।\nनक्ताहारश्चतुर्थ्यां तु पूजयित्वा गणाधिपं।\nलिंगे वा प्रतिमा चित्रे देवः पूज्यो भवेद्यदि२४।\nगणाधिप नमस्तुभ्यं सर्वविघ्नप्रशांतिद।\nउमानंदप्रद प्राज्ञ त्राहि मां भवसागरात्२५।\nहरानंदकरध्यान ज्ञानविज्ञानद प्रभो।\nविघ्नराज नमस्तुभ्यं प्रसन्नो भव सर्वदा२६।\nकृतोपवासो गणपं पूजयेद्यो नरो मुदा।\nसर्वपापविनिर्मुक्तः सुरलोके महीयते२७।\nस्तोत्रं तस्य प्रवक्ष्यामि नामद्वादशकं शुभं।\nॐनमो गणपतये मंत्र एष उदाहृतः२८।\nगणपतिर्विघ्नराजो लंबतुंडो गजाननः।\nद्वैमातुरश्च हेरम्ब एकदंतो गणाधिपः२९।\nविनायकश्चारुकर्णः पशुपालो भवात्मजः।\nद्वादशैतानि नामानि प्रातरुत्थाय यः पठेत्३०।\nविश्वं तस्य भवेद्वश्यं न च विघ्नं भवेत्क्वचित्।\nमहाप्रेताश्शमं यांति पीड्यते व्याधिभिर्न च।\nसर्वपापाद्विनिर्मुक्तो ह्यक्षयं स्वर्गमश्नुते३१।\nइति श्रीपाद्मपुराणे प्रथमे सृष्टिखंडे गणपतिस्तोत्रं नाम।\nत्रिषष्टितमोऽध्यायः६३।"
  }
]
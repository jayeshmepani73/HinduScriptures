[
  {
    "text": "वैशंपायन उवाच-\nश्रुतो ग्रहेश्वरस्यैष प्रभावस्त्वत्प्रसादतः।\nरव्यादीनां ग्रहाणां च साधनं नो वद द्विज१।\nके ते रव्यादयस्तेषां कथं तोषः कथं प्रियम्।\nकाले देशे तु संप्राप्ते दर्शनं तच्छिवाशिवम्२।\nव्यास उवाच-।\nग्रहादयो ये लोके तु भुंजंति पुण्यपातकम्।\nशिवाशिवं च कुर्वंति विश्वकर्मक्षयाय वै३।\nसूरः कालोंतको ज्ञेयो जनेषु च ग्रहेषु च।\nतिग्मसौम्याच्च योगात्स निग्रहानुग्रहे प्रभुः४।\nग्रहभावाच्च तस्यैव संतोषं निगदाम्यहम्।\nउदुम्बरपलाशाभ्यां पल्लवाभ्यां जुहोति यः५।\nआकृष्णेनेति मंत्रेण मूलकेनाथ शांतये।\nजुहुयादाज्ययुक्ताभ्यामभीष्टफलहेतवे६।\nशांतये सर्वरोगाणां वधबंधविमोचने।\nएकैकेन तु मंत्रेण होतव्यं च शतंशतम्७।\nशितं चच्छागलं दद्यात्सूरायादित्यवासरे।\nभोजयेद्ब्राह्मणान्शक्त्या हव्यकव्यैर्मनोहरैः८।\nसप्तम्यां च सिते पक्षे पंचदश्यां तथैव च।\nरोगाद्विमुच्यते रोगी न रोगात्कृच्छ्रमेष्यति९।\nपरमं चामरं सत्वमाब्रह्मस्तंबमात्रके।\nब्रह्मांडे चाणुमात्रे च सूरः संभावयिष्यते१०।\nसंहारांतं क्रमात्सर्वमुत्पत्तिस्थितिकारणात्।\nप्राणसर्गे जनानां स पाता विश्वचरस्तनौ११।\nमृत्युकाले तनोर्मध्यात्प्राणेन सह गच्छति।\nशीर्षान्तस्थः सदा चंद्रो द्विरष्टकलया युतः१२।\nअहर्निशं सुधावृष्टिं देहे वर्षत्यधोमुखः।\nजंतवस्तेन जीवंति महासत्वानुमात्रकाः१३।\nउर्व्यां सस्यानि पुष्णाति तथा स्थावरजंगमान्।\nएताभ्यां पुष्पवद्भ्यां च धारितं जनितं जगत्१४।\nतयोराराधनात्पुष्टिः सदा पुण्यापरार्धिका।\nसाधयेत्सर्वकार्याणि साधकः सर्वदा शुचिः१५।\nन पूजयति यो मोहात्सुधांशुं मानवाधमः।\nआयुस्तस्य क्षयं याति नरकं चाधिगच्छति१६।\nनिष्कलंक कलाधार गंगाधर शिरोमणे।\nद्वितीयायां जगन्नाथ तुभ्यं चंद्र नमोस्तु ते१७।\nतिथिमन्यामनुप्राप्य नमस्कारं विधोरपि।\nप्रकरोति नरो यस्तु सोभीष्टं फलमाप्नुयात्१८।\nअत्रिनेत्रोद्भव श्रीमन्क्षीरोद मथनोद्भव।\nमहेशमुकटावास तुभ्यं चंद्र नमोस्तुते१९।\nदिव्यरूप नमस्तुभ्यं सुधाकर जगत्पते।\nशुक्लपक्षे तथा कृष्णे त्रियामायां विदुर्बुधाः२०।\nऊँ ह्रां ह्रीं सोमाय नमः इति जप्यमंत्रः।\nप्रभाते जपनीयः-।\nएवं यः पूजयेत्सोमं श्रावयेच्च शृणोति वा।\nस पीयूषसमो लोके भवेज्जन्मनि जन्मनि२१।\nएवं सहस्रनाम्ना यः स्तौति पूजयते भुवि।\nसोऽक्षयं लभते स्वर्गं पुनरावृत्तिदुर्लभम्२२।\nइति सोमपूजा-।\nपित्तले भाजने कांस्ये दधिपूर्णे घृते शिवे।\nन्यूनोऽधिकस्तु विभवाच्छ्रुत्वा कर्मविमत्सरः२३।\nस्वर्णे वा राजते वारे सौम्ये कृष्णभवे बुधम्।\nसंस्थाप्य सर्वसंस्थाने दद्याद्बहुसुताय च२४।\nपरं भवति सौभाग्यं पीयूषादधिकं भृशम्।\nस्त्रीणां च पुरुषाणां च न दौर्भाग्यं कदाचन२५।\nरूपसौभाग्यकामोहं दधिपूर्णं च भाजनम्।\nददामि कांस्यपात्रस्थं देहि सौभाग्यरूपकम्२६।\nद्विजाय वाक्यपूर्वेण दद्याद्विमत्सरो नरः।\nशक्तितो दक्षिणा देया तथा वस्त्रादिकं नवम्२७।\nभोज्यान्नं सर्वसम्पूर्णं तांबूलं सुमनोहरम्।\nपुष्पमालादिकं दद्याद्रूपसौभाग्यहेतवे२८।\nएवं यः कुरुते दानं सोमोद्दिष्टं द्विजातये।\nस्वर्लोके नरलोके वा रूपसौभाग्यभुग्भवेत्२९।\nइति श्रीपाद्मपुराणे प्रथमे सृष्टिखंडे सोमार्चनं।\nनामाशीतितमोऽध्यायः८०।"
  }
]
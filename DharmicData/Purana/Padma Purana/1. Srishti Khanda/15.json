[
  {
    "text": "भीष्म उवाच।\nकिं कृतं ब्रह्मणा ब्रह्मन्प्रेष्य वाराणसीपुरीम्।\nजनार्दनेन किं कर्म शंकरेण च यन्मुने१।\nकथं यज्ञः कृतस्तेन कस्मिंस्तीर्थे वदस्व मे।\nके सदस्या ऋत्विजश्च सर्वांस्तान्प्रब्रवीहि मे२।\nके देवास्तर्पितास्तेन एतन्मे कौतुकं महत्।\nपुलस्त्य उवाच।\nश्रीनिधानं पुरं मेरोः शिखरे रत्नचित्रितम्३।\nअनेकाश्चर्यनिलयंबहुपादपसंकुलम्।\nविचित्रधातुभिश्चित्रं स्वच्छस्फटिकनिर्मलम्४।\nलतावितानशोभाढ्यं शिखिशब्दविनादितम्।\nमृगेन्द्ररववित्रस्त गजयूथसमाकुलम्५।\nनिर्झरांबुप्रपातोत्थ शीकरासारशीतलम्।\nवाताहततरुव्रात प्रसन्नापानचित्रितम्६।\nमृगनाभिवरामोद वासिताशेषकाननम्।\nलतागृहरतिश्रान्त सुप्तविद्याधराध्वगम्७।\nप्रगीतकिन्नरव्रात मधुरध्वनिनादितम्।\nतस्मिन्ननेकविन्यास शोभिताशेषभूमिकम्८।\nवैराजं नाम भवनं ब्रह्मणः परमेष्ठिनः।\nतत्र दिव्यांगनोद्गीत मधुरध्वनि नादिता९।\nपारिजाततरूत्पन्न मंजरीदाममालिनी।\nरत्नरश्मिसमूहोत्थ बहुवर्णविचित्रिता१०।\nविन्यस्तस्तंभकोटिस्तु निर्मलादर्शशोभिता।\nअप्सरोनृत्यविन्यास विलासोल्लासलासिता११।\nबह्वातोद्यसमुत्पन्नसमूहस्वननादिता।\nलयतालयुतानेक गीतवादित्र शोभिता१२।\nसभा कांतिमती नाम देवानां शर्मदायिका।\nऋषिसंघसमायुक्ता मुनिवृंदनिषेविता१३।\nद्विजातिसामशब्देन नादिताऽऽनंददायिनी।\nतस्यां निविष्टो देवेशस्संध्यासक्तः पितामहः१४।\nध्यायति स्म परं देवं येनेदं निर्मितं जगत्।\nध्यायतो बुद्धिरुत्पन्ना कथं यज्ञं करोम्यहम्१५।\nकस्मिन्स्थाने मया यज्ञः कार्यः कुत्र धरातले।\nकाशीप्रयागस्तुंगा च नैमिषं शृंखलं तथा१६।\nकांची भद्रा देविका च कुरुक्षेत्रं सरस्वती।\nप्रभासादीनि तीर्थानि पृथिव्यामिह मध्यतः१७।\nक्षेत्राणि पुण्यतीर्थानि संति यानीह सर्वशः।\nमदादेशाच्च रुद्रेण कृतान्यन्यानि भूतले१८।\nयथाहं सर्वदेवेषु आदिदेवो व्यवस्थितः।\nतथा चैकं परं तीर्थमादिभूतं करोम्यहम्१९।\nअहं यत्र समुत्पन्नः पद्मं तद्विष्णुनाभिजम्।\nपुष्करं प्रोच्यते तीर्थमृषिभिर्वेदपाठकैः२०।\nएवं चिंतयतस्तस्य ब्रह्मणस्तु प्रजापतेः।\nमतिरेषा समुत्पन्ना व्रजाम्येष धरातले२१।\nप्राक्स्थानं स समासाद्य प्रविष्टस्तद्वनोत्तमम्।\nनानाद्रुमलताकीर्णं नानापुष्पोपशोभितम्२२।\nनानापक्षिरवाकीर्णं नानामृगगणाकुलम्।\nद्रुमपुष्पभरामोदैर्वासयद्यत्सुरासुरान्२३।\nबुद्धिपूर्वमिव न्यस्तैः पुष्पैर्भूषितभूतलम्।\nनानागंधरसैः पक्वापक्वैश्च षडृतूद्भवैः२४।\nफलैः सुवर्णरूपाढ्यैर्घ्राणदृष्टिमनोहरैः।\nजीर्णं पत्रं तृणं यत्र शुष्ककाष्ठफलानि च२५।\nबहिः क्षिपति जातानि मारुतोनुग्रहादिव।\nनानापुष्पसमूहानां गंधमादाय मारुतः२६।\nशीतलो वाति खं भूमिं दिशो यत्राभिवासयन्।\nहरितस्निग्ध निश्छिद्रैरकीटकवनोत्कटैः२७।\nवृक्षैरनेकसंज्ञैर्यद्भूषितं शिखरान्वितैः।\nअरोगैर्दर्शनीयैश्च सुवृत्तैः कैश्चिदुज्ज्वलैः२८।\nकुटुंबमिव विप्राणामृत्विग्भिर्भाति सर्वतः।\nशोभंते धातुसंकाशैरंकुरैः प्रावृता द्रुमाः२९।\nकुलीनैरिव निश्छिद्रैः स्वगुणैः प्रावृता नराः।\nपवनाविद्धशिखरैः स्पृशंतीव परस्परम्३०।\nआजिघ्रंती वचाऽन्योन्यं पुष्पशाखावतंसकाः।\nनागवृक्षाः क्वचित्पुष्पैर्द्रुमवानीरकेसरैः३१।\nनयनैरिव शोभंते चंचलैः कृष्णतारकैः।\nपुष्पसंपन्नशिखराः कर्णिकारद्रुमाः क्वचित्३२।\nयुग्मयुग्माद्विधा चेह शोभन्त इव दंपती।\nसुपुष्पप्रभवाटोपैस्सिंदुवार द्रुपंक्तयः३३।\nमूर्तिमत्य इवाभांति पूजिता वनदेवताः।\nक्वचित्क्वचित्कुंदलताः सपुष्पाभरणोज्वलाः३४।\nदिक्षु वृक्षेषु शोभंते बालचंद्रा इवोच्छ्रिताः।\nसर्जार्जुनाः क्वचिद्भान्ति वनोद्देशेषु पुष्पिताः३५।\nधौतकौशेयवासोभिः प्रावृताः पुरुषा इव।\nअतिमुक्तकवल्लीभिः पुष्पिताभिस्तथा द्रुमाः३६।\nउपगूढा विराजंते स्वनारीभिरिव प्रियाः।\nअपरस्परसंसक्तैः सालाशोकाश्च पल्लवैः३७।\nहस्तैर्हस्तान्स्पृशंतीव सुहृदश्चिरसंगताः।\nफलपुष्पभरानम्राः पनसाः सरलार्जुनाः३८।\nअन्योन्यमर्चयंतीव पुष्पैश्चैव फलैस्तथा।\nमारुतावेगसंश्लिष्टैः पादपास्सालबाहुभिः३९।\nअभ्याशमागतं लोकं प्रतिभावैरिवोत्थिताः।\nपुष्पाणामवरोधेन सुशोभार्थं निवेशिताः४०।\nवसंतमहमासाद्य पुरुषान्स्पर्द्धयंति हि।\nपुष्पशोभाभरनतैः शिखरैर्वायुकंपितैः४१।\nनृत्यंतीव नराः प्रीताः स्रगलंकृतशेखराः।\nशृंगाग्रपवनक्षिप्ताः पुष्पावलियुता द्रुमाः४२।\nसवल्लीकाः प्रनृत्यंति मानवा इव सप्रियाः।\nस्वपुष्पनतवल्लीभिः पादपाः क्वचिदावृताः४३।\nभांति तारागणैश्चित्रैः शरदीव नभस्तलम्।\nद्रुमाणामथवाग्रेषु पुष्पिता मालती लताः४४।\nशेखराइव शोभंते रचिता बुद्धिपूर्वकम्।\nहरिताः कांचनच्छायाः फलिताः पुष्पिता द्रुमाः४५।\nसौहृदं दर्शयंतीव नराः साधुसमागमे।\nपुष्पकिंजल्ककपिला गताः सर्वदिशासु च४६।\nकदंबपुष्पस्य जयं घोषयंतीव षट्पदाः।\nक्वचित्पुष्पासवक्षीबाः संपतंति ततस्ततः४७।\nपुंस्कोकिलगणावृक्ष गहनेष्विव सप्रियाः।\nशिरीषपुष्पसंकाशाः शुका मिथुनशः क्वचित्४८।\nकीर्तयंति गिरश्चित्राः पूजिता ब्राह्मणा यथा।\nसहचारिसुसंयुक्ता मयूराश्चित्रबर्हिणः४९।\nवनांतेष्वपि नृत्यंति शोभंत इव नर्त्तकाः।\nकूजंतःपक्षिसंघाता नानारुतविराविणः५० 1.15.50।\nकुर्वंति रमणीयं वै रमणीयतरं वनम्।\nनानामृगगणाकीर्णं नित्यं प्रमुदितांडजम्५१।\nतद्वनं नंदनसमं मनोदृष्टिविवर्द्धनम्।\nपद्मयोनिस्तु भगवांस्तथा रूपं वनोत्तमम्५२।\nददर्शादर्शवद्दृष्ट्या सौम्ययापा पयन्निव।\nता वृक्षपंक्तयः सर्वा दृष्ट्वा देवं तथागतम्५३।\nनिवेद्य ब्रह्मणे भक्त्या मुमुचुः पुष्पसंपदः।\nपुष्पप्रतिग्रहं कृत्वा पादपानां पितामहः५४।\nवरं वृणीध्वं भद्रं वः पादपानित्युवाच सः।\nएवमुक्ता भगवता तरवो निरवग्रहाः५५।\nऊचुः प्रांजलयः सर्वे नमस्कृत्वा विरिंचनम्।\nवरं ददासि चेद्देव प्रपन्नजनवत्सल५६।\nइहैव भगवन्नित्यं वने संनिहितो भव।\nएष नः परमः कामः पितामह नमोस्तु ते५७।\nत्वं चेद्वससि देवेश वनेस्मिन्विश्वभावन।\nसर्वात्मना प्रपन्नानां वांछतामुत्तमं वरम्५८।\nवरकोटिभिरन्याभिरलं नो दीयतां वरम्।\nसन्निधानेन तीर्थेभ्य इदं स्यात्प्रवरं महत्५९।\nब्रह्मोवाच।\nउत्तमं सर्वक्षेत्राणां पुण्यमेतद्भविष्यति।\nनित्यं पुष्पफलोपेता नित्यसुस्थिरयौवनाः६०।\nकामगाः कामरूपाश्च कामरूपफलप्रदाः।\nकामसंदर्शनाः पुंसां तपःसिद्ध्युज्वला नृणाम्६१।\nश्रिया परमया युक्ता मत्प्रसादाद्भविष्यथ।\nएवं स वरदो ब्रह्मा अनुजग्राह पादपान्६२।\nस्थित्वा वर्ष सहस्रं तु पुष्करं प्रक्षिपद्भुवि।\nक्षितिर्निपतिता तेन व्यकंपत रसातलम्६३।\nविवशास्तत्यजुर्वेलां सागराः क्षुभितोर्मयः।\nशक्राशनि हतानीव व्याघ्र व्याला वृतानि च६४।\nशिखराण्यप्यशीर्यंत पर्वतानां सहस्रशः।\nदेवसिद्धविमानानि गंधर्वनगराणि च६५।\nप्रचेलुर्बभ्रमुः पेतुर्विविशुश्च धरातलम्।\nकपोतमेघाः खात्पेतुः पुटसंघातदर्शिनः६६।\nज्योतिर्गणांश्छादयंतो बभूवुस्तीव्र भास्कराः।\nमहता तस्य शब्देन मूकांधबधिरीकृतम्६७।\nबभूव व्याकुलं सर्वं त्रैलोक्यं सचराचरम्।\nसुरासुराणां सर्वेषां शरीराणि मनांसि च६८।\nअवसेदुश्च किमिति किमित्येतन्न जज्ञिरे।\nधैर्यमालंब्य सर्वेऽथ ब्रह्माणं चाप्यलोकयन्६९।\nन च ते तमपश्यंत कुत्र ब्रह्मागतो ह्यभूत्।\nकिमर्थं कंपिता भूमिर्निमित्तोत्पातदर्शनम्७०।\nतावद्विष्णुर्गतस्तत्र यत्र देवा व्यवस्थिताः।\nप्रणिपत्य इदं वाक्यमुक्तवंतो दिवौकसः७१।\nकिमेतद्भगवन्ब्रूहि निमित्तोत्पातदर्शनम्।\nत्रैलोक्यं कंपितं येन संयुक्तं कालधर्मणा७२।\nजातकल्पावसानं तु भिन्नमर्यादसागरम्।\nचत्वारो दिग्गजाः किं तु बभूवुरचलाश्चलाः७३।\nसमावृता धरा कस्मात्सप्तसागरवारिणा।\nउत्पत्तिर्नास्ति शब्दस्य भगवन्निः प्रयोजना७४।\nयादृशो वा स्मृतः शब्दो न भूतो न भविष्यति।\nत्रैलोक्यमाकुलं येन चक्रे रौद्रेण चोद्यता७५।\nशुभोऽशुभो वा शब्दोरेयं त्रैलोक्यस्य दिवौकसाम्।\nभगवन्यदि जानासि किमेतत्कथयस्व नः७६।\nएवमुक्तोऽब्रवीद्विष्णुः परमेणानुभावितः।\nमा भैष्ट मरुतः सर्वे शृणुध्वं चात्र कारणम्७७।\nनिश्चयेनानुविज्ञाय वक्ष्याम्येष यथाविधम्।\nपद्महस्तो हि भगवान्ब्रह्मा लोकपितामहः७८।\nभूप्रदेशे पुण्यराशौ यज्ञं कर्तुं व्यवस्थितः।\nअवरोहे पर्वतानां वने चातीवशोभने७९।\nकमलं तस्य हस्तात्तु पतितं धरणीतले।\nतस्य शब्दो महानेष येन यूयं प्रकंपिताः८०।\nतत्रासौ तरुवृंदेन पुष्पामोदाभिनंदितः।\nअनुगृह्याथ भगवान्वनं तत्समृगांडजम्८१।\nजगतोऽनुग्रहार्थाय वासं तत्रान्वरोचयत्।\nपुष्करं नाम तत्तीर्थं क्षेत्रं वृषभमेव च८२।\nजनितं तद्भगवता लोकानां हितकारिणा।\nब्रह्माणं तत्र वै गत्वा तोषयध्वं मया सह८३।\nआराध्यमानो भगवान्प्रदास्यति वरान्वरान्।\nइत्युक्त्वा भगवान्विष्णुः सह तैर्देवदानवैः८४।\nजगाम तद्वनोद्देशं यत्रास्ते स तु कंजजः।\nप्रहृष्टास्तुष्टमनसः कोकिलालापलापिताः८५।\nपुष्पोच्चयोज्ज्वलं शस्तं विविशुर्ब्रह्मणो वनम्।\nसंप्राप्तं सर्वदेवैस्तु वनं नंदनसंमितम्८६।\nपद्मिनीमृगपुष्पाढ्यं सुदृढं शुशुभे तदा।\nप्रविश्याथ वनं देवाः सर्वपुष्पोपशोभितम्८७।\nइह देवोस्तीति देवा बभ्रमुश्च दिदृक्षवः।\nमृगयंतस्ततस्ते तु सर्वे देवाः सवासवाः८८।\nअद्भुतस्य वनस्यांतं न ते ददृशुराशुगाः।\nविचिन्वद्भिस्तदा देवं दैवैर्वायुर्विलोकितः८९।\nस तानुवाच ब्रह्माणं न द्रक्ष्यथ तपो विना।\nतदा खिन्ना विचिन्वंतस्तस्मिन्पर्वतरोधसि९०।\nदक्षिणे चोत्तरे चैव अंतराले पुनः पुनः।\nवायूक्तं हृदये कृत्वा वायुस्तानब्रवीत्पुनः९१।\nत्रिविधो दर्शनोपायो विरिंचेरस्य सर्वदा।\nश्रद्धा ज्ञानेन तपसा योगेन च निगद्यते९२।\nसकलं निष्कलं चैव देवं पश्यंति योगिनः।\nतपस्विनस्तु सकलं ज्ञानिनो निष्कलं परम्९३।\nसमुत्पन्ने तु विज्ञाने मंदश्रद्धो न पश्यति।\nभक्त्या परमया क्षिप्रं ब्रह्म पश्यंति योगिनः९४।\nद्रष्टव्यो निर्विकारोऽसौ प्रधानपुरुषेश्वरः।\nकर्मणा मनसा वाचा नित्ययुक्ताः पितामहम्९५।\nतपश्चरत भद्रं वो ब्रह्माराधनतत्पराः।\nब्राह्मीं दीक्षां प्रपन्नानां भक्तानां च द्विजन्मनाम्९६।\nसर्वकालं स जानाति दातव्यं दर्शनं मया।\nवायोस्तु वचनं श्रुत्वा हितमेतदवेत्य च९७।\nब्रह्मेच्छाविष्टमतयो वाक्पतिं च ततोऽब्रुवन्।\nप्रज्ञानविबुधास्माकं ब्राह्मीं दीक्षां विधत्स्व नः९८।\nस दिदीक्षयिषुः क्षिप्रममरान्ब्रह्मदीक्षया।\nवेदोक्तेन विधानेन दीक्षयामास तान्गुरुः९९।\nविनीतवेषाः प्रणता अंतेवासित्वमाययुः।\nब्रह्मप्रसादं संप्राप्ताः पौष्करं ज्ञानमीरितम्१०० 1.15.100।\nयज्ञं चकार विधिना धिषणोध्वर्युसत्तमः।\nपद्मं कृत्वा मृणालाढ्यं पद्मदीक्षाप्रयोगतः१०१।\nअनुजग्राह देवांस्तान्सुरेच्छा प्रेरितो मुनिः।\nतेभ्यो ददौ विवेकिभ्यः स वेदोक्तावधानवित्१०२।\nदीक्षां वै विस्मयं त्यक्त्वा बृहस्पतिरुदारधीः।\nएकमग्निं च संस्कृत्य महात्मा त्रिदिवौकसाम्१०३।\nप्रादादांगिरसस्तुष्टो जाप्यं वेदोदितं तु यत्।\nत्रिसुपर्णं त्रिमधु च पावमानीं च पावनीम्१०४।\nस हि जाप्यादिकं सर्वमशिक्षयदुदारधीः।\nआपो हिष्ठेति यत्स्नानं ब्राह्मं तत्परिपठ्यते१०५।\nपापघ्नं दुष्टशमनं पुष्टिश्रीबलवर्द्धनम्।\nसिद्धिदं कीर्तिदं चैव कलिकल्मषनाशनम्१०६।\nतस्मात्सर्वप्रयत्नेन ब्राह्मस्नानं समाचरेत्।\nकुर्वंतो मौनिनो दांता दीक्षिताः क्षपितेंद्रियाः१०७।\nसर्वे कमंडलुयुता मुक्तकक्षाक्षमालिनः।\nदंडिनश्चीरवस्त्राश्च जटाभिरतिशोभिताः१०८।\nस्नानाचारासनरताः प्रयत्नध्यानधारिणः।\nमनो ब्रह्मणि संयोज्य नियताहारकांक्षिणः१०९।\nअतिष्ठन्दर्शनालापसंगध्यानविवर्जिताः।\nएवं व्रतधराः सर्वे त्रिकालं स्नानकारिणः११०।\nभक्त्या परमया युक्ता विधिना परमेण च।\nकालेन महता ध्यानाद्देवज्ञानमनोगताः१११।\nब्रह्मध्यानाग्निनिर्दग्धा यदा शुद्धैकमानसाः।\nअविर्बभूव भगवान्सर्वेषां दृष्टिगोचरः११२।\nतेजसाप्यायितास्तस्य बभूवुर्भ्रांतचेतसः।\nततोवलंब्य ते धैर्यमिष्टं देवं यथाविधि११३।\nषडंगवेदयोगेन हृष्टचित्तास्तु तत्पराः।\nशिरोगतैरंजलिभिः शिरोभिश्च महीं गताः११४।\nतुष्टुवुः सृष्टिकर्त्तारं स्थितिकर्तारमीश्वरम्।\nदेवा ऊचुः।\nब्रह्मणे ब्रह्मदेहाय ब्रह्मण्यायाऽजिताय च११५।\nनमस्कुर्मः सुनियताः क्रतुवेदप्रदायिने।\nलोकानुकंपिने देव सृष्टिरूपाय वै नमः११६।\nभक्तानुकंपिनेत्यर्थं वेदजाप्यस्तुताय च।\nबहुरूपस्वरूपाय रूपाणां शतधारिणे११७।\nसावित्रीपतये देव गायत्रीपतये नमः।\nपद्मासनाय पद्माय पद्मवक्त्राय ते नमः११८।\nवरदाय वरार्हाय कूर्माय च मृगाय च।\nजटामकुटयुक्ताय स्रुवस्रुचनिधारिणे११९।\nमृगांकमृगधर्माय धर्मनेत्राय ते नमः।\nविश्वनाम्नेऽथ विश्वाय विश्वेशाय नमोनमः१२०।\nधर्मनेत्रत्राणमस्मादधिकं कर्तुमर्हसि।\nवाङ्मनःकायभावैस्त्वां प्रपन्नास्स्मः पितामह१२१।\nएवं स्तुतस्तदा देवैर्ब्रह्मा ब्रह्मविदां वरः।\nप्रदास्यामि स्मृतो बाढममोघं दर्शनं हि वः१२२।\nब्रुवंतु वांछितं पुत्राः प्रदास्यामि वरान्वरान्।\nएवमुक्ता भगवता देवा वचनमब्रुवन्१२३।\nएष एवाद्य भगवन्सुपर्याप्तो महान्वरः।\nजनितो नः सुशब्दोयं कमलं क्षिपता त्वया१२४।\nकिमर्थं कंपिता भूमिर्लोकाश्चाकुलिताः कृताः।\nनैतन्निरर्थकं देव उच्यतामत्र कारणम्१२५।\nब्रह्मोवाच।\nयुष्मद्धितार्थमेतद्वै पद्मं विनिहितं मया।\nदेवतानां च रक्षार्थं श्रूयतामत्र कारणम्१२६।\nअसुरो वज्रनाभोऽयं बालजीवापहारकः।\nअवस्थितस्त्ववष्टभ्य रसातलतलाश्रयम्१२७।\nयुष्मदागमनं ज्ञात्वा तपस्थान्निहितायुधान्।\nहंतुकामो दुराचारः सेंद्रानपि दिवौकसः१२८।\nघातः कमलपातेन मया तस्य विनिर्मितः।\nस राज्यैश्वर्यदर्पिष्टस्तेनासौ निहतो मया१२९।\nलोकेऽस्मिन्समये भक्ता ब्राह्मणा वेदपारगाः।\nमैव ते दुर्गतिं यांतु लभंतां सुगतिं पुनः१३०।\nदेवानां दानवानां च मनुष्योरगरक्षसाम्।\nभूतग्रामस्य सर्वस्य समोस्मि त्रिदिवौकसः१३१।\nयुष्मद्धितार्थं पापोऽसौ मया मंत्रेण घातितः।\nप्राप्तः पुण्यकृतान्लोकान्कमलस्यास्य दर्शनात्१३२।\nयन्मया पद्ममुक्तं तु तेनेदं पुष्करं भुवि।\nख्यातं भविष्यते तीर्थं पावनं पुण्यदं महत्१३३।\nपृथिव्यां सर्वजंतूनां पुण्यदं परिपठ्यते।\nकृतो ह्यनुग्रहो देवा भक्तानां भक्तिमिच्छताम्१३४।\nवनेस्मिन्नित्यवासेन वृक्षैरभ्यर्थितेन च।\nमहाकालो वनेऽत्रागादागतस्य ममानघाः१३५।\nतपस्यतां च भवतां महज्ज्ञानं प्रदर्शितम्।\nकुरुध्वं हृदये देवाः स्वार्थं चैव परार्थकम्१३६।\nभवद्भिर्दर्शनीयं तु नानारूपधरैर्भुवि।\nद्विषन्वै ज्ञानिनं विप्रं पापेनैवार्दितो नरः१३७।\nन विमुच्येत पापेन जन्मकोटिशतैरपि।\nवेदांगपारगं विप्रं न हन्यान्न च दूषयेत्१३८।\nएकस्मिन्निहते यस्मात्कोटिर्भवति घातिता।\nएकं वेदांतगं विप्रं भोजयेच्छ्रद्धयान्वितः१३९।\nतस्य भुक्ता भवेत्कोटिर्विप्राणां नात्र संशयः।\nयः पात्रपूरणीं भिक्षां यतीनां तु प्रयच्छति१४०।\nविमुक्तः सर्वपापेभ्यो नाऽसौ दुर्गतिमाप्नुयात्।\nयथाहं सर्वदेवानां ज्येष्ठः श्रेष्ठः पितामहः१४१।\nतथा ज्ञानी सदा पूज्यो निर्ममो निः परिग्रहः।\nसंसारबंधमोक्षार्थं ब्रह्मगुप्तमिदं व्रतम्१४२।\nमया प्रणीतं विप्राणामपुनर्भवकारणम्।\nअग्निहोत्रमुपादाय यस्त्यजेदजितेंद्रियः१४३।\nरौरवं स प्रयात्याशु प्रणीतो यमकिंकरैः।\nलोकयात्रावितंडश्च क्षुद्रं कर्म करोति यः१४४।\nस रागचित्तः शृंगारी नारीजन धनप्रियः।\nएकभोजी सुमिष्टाशी कृषिवाणिज्यसेवकः१४५।\nअवेदो वेदनिंदी च परभार्यां च सेवते।\nइत्यादिदोषदुष्टो यस्तस्य संभाषणादपि१४६।\nनरो नरकगामी स्याद्यश्च सद्व्रतदूषकः।\nअसंतुष्टं भिन्नचित्तं दुर्मतिं पापकारिणम्१४७।\nन स्पृशेदंगसंगेन स्पृष्ट्वा स्नानेन शुद्ध्यति।\nएवमुक्त्वा स भगवान्ब्रह्मा तैरमरैः सह१४८।\nक्षेत्रं निवेशयामास यथावत्कथयामि ते।\nउत्तरे चंद्रनद्यास्तु प्राची यावत्सरस्वती१४९।\nपूर्वं तु नंदनात्कृत्स्नं यावत्कल्पं सपुष्करम्।\nवेदी ह्येषा कृता यज्ञे ब्रह्मणा लोककारिणा१५० 1.15.150।\nज्येष्ठं तु प्रथमं ज्ञेयं तीर्थं त्रैलोक्यपावनम्।\nख्यातं तद्ब्रह्मदैवत्यं मध्यमं वैष्णवं तथा१५१।\nकनिष्ठं रुद्रदैवत्यं ब्रह्मपूर्वमकारयत्।\nआद्यमेतत्परं क्षेत्रं गुह्यं वेदेषु पठ्यते१५२।\nअरण्यं पुष्कराख्यं तु ब्रह्मा सन्निहितः प्रभुः।\nअनुग्रहो भूमिभागे कृतो वै ब्रह्मणा स्वयम्१५३।\nअनुग्रहार्थं विप्राणां सर्वेषां भूमिचारिणाम्।\nसुवर्णवज्रपर्यंता वेदिकांका मही कृता१५४।\nविचित्रकुट्टिमारत्नैः कारिता सर्वशोभना।\nरमते तत्र भगवान्ब्रह्मा लोकपितामहः१५५।\nविष्णुरुद्रौ तथा देवौ वसवोप्यश्विनावपि ?।\nमरुतश्च महेंद्रेण रमंते च दिवौकसः१५६।\nएतत्ते तथ्यमाख्यातं लोकानुग्रहकारणम्।\nसंहितानुक्रमेणात्र मंत्रैश्च विधिपूर्वकम्१५७।\nवेदान्पठंति ये विप्रा गुरुशुश्रूषणे रताः।\nवसंति ब्रह्मसामीप्ये सर्वे तेनानुभाविताः१५८।\nभीष्म उवाच।\nभगवन्केन विधिना अरण्ये पुष्करे नरैः।\nब्रह्मलोकमभीप्सद्भिर्वस्तव्यं क्षेत्रवासिभिः१५९।\nकिं मनुष्यैरुतस्त्रीभिरुत वर्णाश्रमान्वितैः।\nवसद्भिः किमनुष्ठेयमेतत्सर्वं ब्रवीहि मे१६०।\nपुलस्त्य उवाच।\nनरैः स्त्रीभिश्च वस्तव्यं वर्णाश्रमनिवासिभिः।\nस्वधर्माचारनिरतैर्दंभमोहविवर्जितैः१६१।\nकर्मणा मनसा वाचा ब्रह्मभक्तैर्जितेंद्रियैः।\nअनसूयुभिरक्षुद्रैः सर्वभूतहिते रतैः१६२।\nभीष्म उवाच।\nकिं कुर्वाणो नरः कर्म ब्रह्मभक्तस्त्विहोच्यते।\nकीदृशा ब्रह्मभक्ताश्च स्मृता नॄणां वदस्व मे१६३।\nपुलस्त्य उवाच।\nत्रिविधा भक्तिरुद्दिष्टा मनोवाक्कायसंभवा।\nलौकिकी वैदिकी चापि भवेदाध्यात्मिकी तथा१६४।\nध्यानधारणया बुद्ध्या वेदार्थस्मरणे हि यत्।\nब्रह्मप्रीतिकरी चैषा मानसी भक्तिरुच्यते१६५।\nमंत्रवेदनमस्कारैरग्निश्राद्धादिचिंतनैः।\nजाप्यैश्चावश्यकैश्चैव वाचिकी भक्तिरिष्यते१६६।\nव्रतोपवासनियतैश्चितेंद्रियनिरोधिभिः।\nभूषणैर्हेमरत्नाढ्यैस्तथा चांद्रायणादिभिः१६७।\nब्रह्मकृच्छ्रोपवासैश्च तथाचान्यैः शुभव्रतैः।\nकायिकीभक्तिराख्याता त्रिविधा तु द्विजन्मनाम्१६८।\nगोघृतक्षीरदधिभिः रत्नदीपकुशोदकैः।\nगंधैर्माल्यैश्च विविधैर्धातुभिश्चोपपादितैः१६९।\nघृतगुग्गुलुधूपैश्च कृष्णागरुसुगंधिभिः।\nभूषणैर्हेमरत्नाढ्यैश्चित्राभिः स्रग्भिरेव च१७०।\nनृत्यवादित्रगीतैश्च सर्वरत्नोपहारकैः।\nभक्ष्यभोज्यान्नपानैश्च या पूजा क्रियते नरैः१७१।\nपितामहं समुद्दिश्य भक्तिस्सा लौकिकी मता।\nवेदमंत्रहविर्योगैर्भक्तिर्या वैदिकी मता१७२।\nदर्शे वा पौर्णमास्यां वा कर्तव्यमग्निहोत्रकम्।\nप्रशस्तं दक्षिणादानं पुरोडाशं चरुक्रिया१७३।\nइष्टिर्धृतिः सोमपानां यज्ञीयं कर्म सर्वशः।\nऋग्यजुःसामजाप्यानि संहिताध्ययनानि च१७४।\nक्रियंते विधिमुद्दिश्य सा भक्तिर्वैदिकीष्यते।\nअग्नि भूम्यनिलाकाशांबुनिशाकरभास्करम्१७५।\nसमुद्दिश्य कृतं कर्म तत्सर्वं ब्रह्मदैवतम्।\nआध्यात्मिकी तु द्विविधा ब्रह्मभक्तिः स्थिता नृप१७६।\nसंख्याख्या योगजा चान्या विभागं तत्र मे शृणु।\nचतुर्विंशतितत्वानि प्रधानादीनि संख्यया१७७।\nअचेतनानि भोग्यानि पुरुषः पंचविंशकः।\nचेतनः पुरुषो भोक्ता न कर्ता तस्य कर्मणः१७८।\nआत्मा नित्योऽव्ययश्चैव अधिष्ठाता प्रयोजकः।\nअव्यक्तः पुरुषो नित्यः कारणं च पितामहः१७९।\nतत्वसर्गो भावसर्गो भूतसर्गश्च तत्त्वतः।\nसंख्यया परिसंख्याय प्रधानं च गुणात्मकम्१८०।\nसाधर्म्यमानमैश्वर्यं प्रधानं च विधर्मि च।\nकारणत्वं च ब्रह्मत्वं काम्यत्वमिदमुच्यते१८१।\nप्रयोज्यत्वं प्रधानस्य वैधर्म्यमिदमुच्यते।\nसर्वत्रकर्तृस्यद्ब्रह्मपुरुषस्याप्यकर्तृता१८२ ।\nचेतनत्वं प्रधाने च साधर्म्यमिदमुच्यते।\nतत्वांतरं च तत्वानां कर्मकारणमेव च१८३।\nप्रयोजनं च नैयोज्यमैश्वर्यं तत्वसंख्यया।\nसंख्यास्तीत्युच्यते प्राज्ञैर्विनिश्चित्यार्थचिंतकैः१८४।\nइति तत्वस्य संभारं तत्वसंख्या च तत्वतः।\nब्रह्मतत्वाधिकं चापि श्रुत्वा तत्वं विदुर्बुधाः१८५।\nसांख्यकृद्भक्तिरेषा च सद्भिराध्यात्मिकी कृता।\nयोगजामपि भक्तानां शृणु भक्तिं पितामहे१८६।\nप्राणायामपरो नित्यं ध्यानवान्नियतेंद्रियः।\nभैक्ष्यभक्षी व्रती वापि सर्वप्रत्याहृतेंद्रियः१८७।\nधारणं हृदये कुर्याद्ध्यायमानः प्रजेश्वरम्।\nहृत्पद्मकर्णिकासीनं रक्तवक्त्रं सुलोचनम्१८८।\nपरितो द्योतितमुखं ब्रह्मसूत्रकटीतटम्।\nचतुर्वक्त्रं चतुर्बाहुं वरदाभयहस्तकम्१८९।\nयोगजा मानसी सिद्धिर्ब्रह्मभक्तिः परा स्मृता।\nय एवं भक्तिमान्देवे ब्रह्मभक्तः स उच्यते१९०।\nवृत्तिं च शृणु राजेंद्र या स्मृता क्षेत्रवासिनाम्।\nस्वयं देवेन विप्राणां विष्ण्वादीनां समागमे१९१।\nकथिता विस्तरात्पूर्वं सर्वेषां तत्र सन्निधौ।\nनिर्ममा निरहंकारा निःसंगा निष्परिग्रहाः१९२।\nबंधुवर्गे च निःस्नेहास्समलोष्टाश्मकांचनाः।\nभूतानां कर्मभिर्नित्यैर्विविधैरभयप्रदाः१९३।\nप्राणायामपरा नित्यं परध्यानपरायणाः।\nयाजिनः शुचयो नित्यं यतिधर्मपरायणाः१९४।\nसांख्ययोगविधिज्ञाश्च धर्मज्ञाश्छिन्नसंशयाः।\nयजंते विधिनानेन ये विप्राः क्षेत्रवासिनः१९५।\nअरण्ये पौष्करे तेषां मृतानां सत्फलं शृणु।\nव्रजंति ते सुदुष्प्रापं ब्रह्मसायुज्यमक्षयम्१९६।\nयत्प्राप्य न पुनर्जन्म लभन्ते मृत्युदायकम्।\nपुनरावर्तनं हित्वा ब्राह्मीविद्यां समास्थिताः१९७।\nपुनरावृत्तिरन्येषां प्रपंचाश्रमवासिनाम्।\nगार्हस्थ्यविधिमाश्रित्य षट्कर्मनिरतः सदा१९८।\nजुहोति विधिना सम्यङ्मंत्रैर्यज्ञे निमंत्रितः।\nअधिकं फलमाप्नोति सर्वदुःखविवर्जितः१९९।\nसर्वलोकेषु चाप्यस्य गतिर्न प्रतिहन्यते।\nदिव्येनैश्वर्ययोगेन स्वारूढः सपरिग्रहः२०० 1.15.200।\nबालसूर्यप्रकाशेन विमानेन सुवर्चसा।\nवृतः स्त्रीणां सहस्रैस्तु स्वंच्छदगमनालयः२०१।\nविचरत्यनिवार्येण सर्वलोकान्यदृच्छया।\nस्पृहणीयतमः पुंसां सर्वधर्मोत्तमो धनी२०२।\nस्वर्गच्युतः प्रजायेत कुले महति रूपवान्।\nधर्मज्ञो धर्मभक्तश्च सर्वविद्यार्थपारगः२०३।\nतथैव ब्रह्मचर्येण गुरुशुश्रूषणेन च।\nवेदाध्ययनसंयुक्तो भैक्ष्यवृतिर्जितेन्द्रियः२०४।\nनित्यं सत्यव्रते युक्तः स्वधर्मेष्वप्रमादवान्।\nसर्वकामसमृद्धेन सर्वकामावलंबिना२०५।\nसूर्येणेव द्वितीयेन विमानेनानिवारितः।\nगुह्यकानामब्रह्माख्य गणाः परमसंमताः२०६।\nअप्रमेयबलैश्वर्या देवदानवपूजिताः।\nतेषां स समता याति तुल्यैश्वर्यसमन्वितः२०७।\nदेवदानवमर्त्येषु भवत्यनियतायुधः।\nवर्षकोटिसहस्राणि वर्षकोटिशतानि च२०८।\nएवमैश्वर्यसंयुक्तो विष्णुलोके महीयते।\nउषित्वाऽसौ विभूत्यैवं यदा प्रच्यवते पुनः२०९।\nविष्णुलोकात्स्वकृत्येन स्वर्गस्थानेषु जायते२१०।\nपुष्करारण्यमासाद्य ब्रह्मचर्याश्रमे स्थितः।\nअभ्यासेन तु वेदानां वसति म्रियतेपि वा२११।\nमृतोऽसौ याति दिव्येन विमानेन स्वतेजसा।\nपूर्णचंद्रप्रकाशेन शशिवत्प्रियदर्शनः२१२।\nरुद्रलोकं समासाद्य गुह्यकैः सह मोदते।\nऐश्वर्यं महदाप्नोति सर्वस्य जगतः प्रभुः२१३।\nभुक्त्वा युगसहस्राणि रुद्रलोके महीयते।\nप्रच्युतस्तु पुनस्तस्माद्रुद्रलोकात्क्रमेण तु२१४।\nनित्यं प्रमुदितस्तत्र भुक्त्वा सुखमनामयम्।\nद्विजानां सदने दिव्ये कुले महति जायते२१५।\nमानुषेषु स धर्म्मात्मा सुरूपो वाक्पतिर्भवेत्।\nस्पृहणीयवपुः स्त्रीणाम्महाभोगपतिर्बली२१६।\nवानप्रस्थसमाचारी ग्राम्यौषधिविवर्जितः।\nसर्वलोकेषु चाप्यस्य गतिर्न प्रतिहन्यते२१७।\nशीर्णपर्णफलाहारः पुष्पमूलांबुभोजनः।\nकापोतेनाश्मकुट्टेन दंतोलूखलिकेन च२१८।\nवृत्युपायेन जीवेत चीरवल्कलवाससा।\nजटीत्रिषवणस्नायी त्यक्तदोषस्तु दंडवान्२१९।\nकृच्छ्रव्रतपरो यस्तु श्वपचो यदि वा परः।\nजलशायी पंचतपा वर्षास्वभ्रावगाहकः२२०।\nकीटकंटकपाषाणभूम्यां तु शयनं तथा।\nस्थानवीरासनरतः संविभागी दृढव्रतः२२१।\nअरण्यौषधिभोक्ता च सर्वभूताभयप्रदः।\nनित्यं धर्मार्जनरतो जितक्रोधो जितेंद्रियः२२२।\nब्रह्मभक्तः क्षेत्रवासी पुष्करे वसते मुनिः।\nसर्वसंगपरित्यागी स्वारामो विगतस्पृहः२२३।\nयश्चात्र वसते भीष्म शृणु तस्यापि या गतिः।\nतरुणार्कप्रकाशेन वेदिकास्तंभशोभिना२२४।\nब्रह्मभक्तो विमानेन याति कामप्रचारिणाम्।\nविराजमानो नभसि द्वितीय इव चंद्रमाः२२५।\nगीतवादित्रनृत्यज्ञैर्गंधर्वाप्सरसांगणैः।\nअप्सरोभिः समायुक्तो वर्षकोटिशतान्यसौ२२६।\nयस्य कस्यापि देवस्य लोकं यात्यनिवारितः।\nब्रह्मणोऽनुग्रहेणैव तत्रतत्र विराजते२२७।\nब्रह्मलोकाच्च्युतश्चापि विष्णुलोकं स गच्छति।\nविष्णुलोकात्परिभ्रष्टो रुद्रलोकं स गच्छति२२८।\nतस्मादपि च्युतः स्थानाद्द्वीपेषु स हि जायते।\nस्वर्गेषु च तथान्येषु भोगान्भुक्त्वा यथेप्सितान्२२९।\nभुक्त्वैश्वर्यं ततस्तेषु पुनर्मर्त्येषु जायते।\nराजा वा राजपुत्रो वा जायते धनवान्सुखी२३०।\nसुरूपः सुभगः कांतः कीर्तिमान्भक्तिभावितः।\nब्राह्मणाः क्षत्रिया वैश्याः शूद्रा वा क्षेत्रवासिनः२३१।\nस्वधर्मनिरता राजन्सुवृत्ताश्चिरजीविनः।\nसर्वात्मना ब्रह्मभक्ता भूतानुग्रहकारिणः२३२।\nपुष्करे तु महाक्षेत्रे ये वसंति मुमुक्षवः।\nमृतास्ते ब्रह्मभवनं विमानैर्यांति शोभनैः२३३।\nअप्सरोगणसंघुष्टैः कामगैः कामरूपिभिः।\nअथवा सर्वदीप्ताग्नौ स्वशरीरं जुहोति यः२३४।\nब्रह्मध्यायी महासत्वस्स ब्रह्मभवनं व्रजेत्।\nब्रह्मलोकोऽक्षयस्तस्य शाश्वतो विभवैः सह२३५।\nसर्वलोकोत्तमो रम्यो भवतीष्टार्थसाधकः।\nपुष्करे तु महापुण्ये प्राणान्ये सलिले त्यजन्२३६।\nतेषामप्यक्षयो भीष्म ब्रह्मलोको महात्मनाम्।\nसाक्षात्पश्यंति ते देवं सर्वदुःखविनाशनम्२३७।\nसर्वामरयुतं देवं रुद्रविष्णुगणैर्युतम्।\nअनाशके मृताश्शूद्राः पुष्करे तु वने नराः२३८।\nहंसयुक्तैस्ततो यांति विमानैरर्कसप्रभैः।\nनानारत्नसुवर्णाढ्यैर्दृढैर्गंधाधिवासितैः२३९।\nअनौपम्यगुणैरन्यैरप्सरोगीतनादितैः।\nपताकाध्वजविन्यस्तैर्नानाघण्टानिनादितैः२४०।\nबह्वाश्चर्यसमोपेतैः क्रीडाविज्ञानशालिभिः।\nसुप्रभैर्गुणसंपन्नैर्मयूरवरवाहिभिः२४१।\nब्रह्मलोके नरा धीरा रमंते नाशके मृताः।\nतत्रोषित्वा चिरं कालं भुक्त्वा भोगान्यथेप्सितान्२४२।\nधनी विप्नकुले भोगी जायते मर्त्यमागतः।\nकारीषीं साधयेद्यस्तु पुष्करे तु वने नरः२४३।\nसर्वलोकान्परित्यज्य ब्रह्मलोकं स गच्छति।\nब्रह्मलोके वसेत्तावद्यावत्कल्पक्षयो भवेत्२४४।\nनैव पश्यति मर्त्यं हि क्लिश्यमानं स्वकर्मभिः।\nगतिस्तस्याऽप्रतिहता तिर्यगूर्ध्वमधस्तथा२४५।\nस पूज्यः सर्वलोकेषु यशो विस्तारयन्वशी।\nसदाचारविधिप्रज्ञः सर्वेन्द्रिय मनोहरः२४६।\nनृत्यवादित्रगीतज्ञः सुभगः प्रियदर्शनः।\nनित्यमम्लानकुसुमो दिव्याभरणभूषितः२४७।\nनीलोत्पलदलश्यामो नीलकुंचितमूर्द्धजः।\nअजघन्याः सुमध्याश्च सर्वसौभाग्यपूरिताः२४८।\nसर्वैश्वर्यगुणोपेता यौवनेनातिगर्विताः।\nस्त्रियः सेवंति तत्रस्थाः शयने रमयंति च२४९।\nवीणावेणुनिनादैश्च सुप्तः संप्रतिबुध्यते।\nमहोत्सवसुखं भुंक्ते दुःप्राप्यमकृतात्मभिः२५० 1.15.250।\nप्रसादाद्देवदेवस्य ब्रह्मणः शुभकारिणः।\nभीष्म उवाच।\nआचाराः परमा धर्माः क्षेत्रधर्मपरायणाः२५१।\nस्वधर्माचारनिरता जितक्रोधा जितेंद्रियाः।\nब्रह्मलोकं व्रजंतीति नैतच्चित्रं मतं मम२५२।\nअसंशयं च गच्छंति लोकानन्यानपि द्विजाः।\nविना पद्मोपवासेन तथैव नियमेन च२५३।\nस्त्रियो म्लेछाश्च शूद्राश्च पक्षिणः पशवो मृगाः।\nमूका जडान्धबधिरास्तपो नियमवर्जिताः२५४।\nतेषां वद गतिं विप्र पुष्करे ये त्ववस्थिताः।\nपुलस्त्य उवाच।\nस्त्रियो म्लेच्छाश्च शूद्राश्च पशवः पक्षिणो मृगाः२५५।\nपुष्करे तु मृता भीष्म ब्रह्मलोकं व्रजंति ते।\nशरीरैर्दिव्यरूपैस्तु विमानै रविसप्रभैः२५६।\nदिव्यव्यूहसमायुक्तैः सुवर्णवरकेतनैः।\nसुवर्णवज्रसोपानमणिस्तंभविभूषितैः२५७।\nसर्वकामोपभोगाढ्यैः कामगैः कामरूपिभिः।\nनानारसाढ्यं गच्छंति स्त्रीसहस्रसमाकुलाः२५८।\nब्रह्मलोकं महात्मानो लोकानन्यान्यथेप्सितान्।\nब्रह्मलोकाच्च्युताश्चापि क्रमाद्द्वीपेषु यांति ते२५९।\nकुले महति विस्तीर्णे धनी भवति स द्विजः।\nतिर्यग्योनि गता ये तु सर्पकीटपिपीलिकाः२६०।\nस्थलजा जलजाश्चैव स्वेदांडोद्भिज्जरायुजाः।\nसकामा वाप्यकामा वा पुष्करे तु वने मृताः२६१।\nसूर्यप्रभविमानस्था ब्रह्मलोकं प्रयांति ते।\nकलौ युगे महाघोरे प्रजाः पापसमीरिताः२६२।\nनान्येनास्मिन्नुपायेन धर्मः स्वर्गश्च लभ्यते।\nवसंति पुष्करे ये तु ब्रह्मार्चनरता नराः२६३।\nकलौ युगे कृतार्थास्ते क्लिश्यंत्यन्ये निरर्थकाः।\nरात्रौ करोति यत्पापं नरः पंचभिरिंद्रियैः२६४।\nकर्मणा मनसा वाचा कामक्रोधवशानुगाः।\nप्रातः स जलमासाद्य पुष्करे तु पितामहम्२६५।\nअभिगम्य शुचिर्भूत्त्वा तस्मात्पापात्प्रमुच्यते।\nउदयेऽर्कस्य चारभ्य यावद्दर्शनमूर्ध्वगम्२६६।\nमानसाख्ये प्रसंचिंत्य ब्रह्मयोगे हरेदघम्।\nदृष्ट्वा विरिंचिं मध्याह्ने नरः पापात्प्रमुच्यते२६७।\nमध्याह्नास्तमयान्तं यदिंद्रियैः पापमाचरेत्।\nपितामहस्य संध्यायां दर्शनादेव मुच्यते२६८।\nशब्दादीन्विषयान्सर्वान्भुंजानोपि सकामतः।\nयः पुष्करे ब्रह्मभक्तो निवसेत्तपसि स्थितः२६९।\nपुष्करारण्यमध्यस्थो मिष्टान्नास्वादभोजनः।\nत्रिकालमपि भुंजानो वायुभक्षसमो मतः२७०।\nवसंति पुष्करे ये तु नराः सुकृतकर्मिणः।\nते लभंते महाभोगान्क्षेत्रस्यास्य प्रभावतः२७१।\nयथा महोदधेस्तुल्यो न चान्योऽस्ति जलाशयः।\nतथा वै पुष्करस्यापि समं तीर्थं न विद्यते२७२।\nपुष्करारण्यसदृशं तीर्थं नास्त्यधिकं गुणैः।\nअथ तेऽन्यान्प्रवक्ष्यामि क्षेत्रे येऽस्मिन्व्यवस्थिताः२७३।\nविष्णुना सहिताः सर्व इंद्राद्याश्च दिवौकसः।\nगजवक्त्रः कुमारश्च रेवंतः सदिवाकरः२७४।\nशिवदूती तथा देवी कन्या क्षेमंकरी सदा।\nअलं तपोभिर्नियमैः सुक्रियार्चनकारिणाम्२७५।\nव्रतोपवासकर्माणि कृत्वान्यत्र महांत्यपि।\nज्येष्ठे तु पुष्करारण्ये यस्तिष्ठति निरुद्यमः२७६।\nलभते सर्वकामित्वं योऽत्रैवास्ते द्विजः सदा।\nपितामहसमं याति स्थानं परममव्ययम्२७७।\nकृते द्वादशभिर्वर्षैस्त्रेतायां हायनेन तु।\nमासेन द्वापरे भीष्म अहोरात्रेण तत्कलौ२७८।\nफलं संप्राप्यते लोके क्षेत्रेस्मिंस्तीर्थवासिभिः।\nइत्येवं देवदेवेन पुरोक्तं ब्रह्मणा मम२७९।\nनातः परतरं किंचित्क्षेत्रमस्तीह भूतले।\nतस्मात्सर्वप्रयत्नेनारण्यमेतत्समाश्रयेत्२८०।\nगृहस्थो ब्रह्मचारी च वानप्रस्थोऽथ भिक्षुकः।\nयथोक्तकारिणः सर्वे गच्छंति परमां गतिम्२८१।\nएकस्मिन्नाश्रमे धर्मं योऽनुतिष्ठेद्यथाविधि।\nअकामद्वेषसंयुक्तः स परत्र महीयते२८२।\nचतुष्पथाहि निःश्रेणी ब्रह्मणेह प्रतिष्ठिता।\nएतामाश्रित्य निश्रेणीं ब्रह्मलोके महीयते२८३।\nआयुषोऽपि चतुर्भागं ब्रह्मचार्यनसूयकः।\nगुरौ वा गुरुपुत्रे वा वसेद्धर्मार्थकोविदः२८४।\nकर्मातिरेकेण गुरोरध्येतव्यं बुभूषता।\nदक्षिणानां प्रदापी स्यादाहूतो गुरुमाश्रयेत्२८५।\nजघन्यशायी पूर्वं स्यादुत्थायी गुरुवेश्मनि।\nयच्च शिष्येण कर्त्तव्यं कार्यमासेवनादिकम्२८६।\nकृतमित्येव तत्सर्वं कृत्वा तिष्ठेत्तु पार्श्वतः।\nकिंकरः सर्वकारी च सर्वकर्मसुकोविदः२८७।\nशुचिर्दक्षो गुणोपेतो ब्रूयादिष्टमथोत्तरम्।\nचक्षुषा गुरुमव्यग्रो निरीक्षेत जितेंद्रियः२८८।\nनाऽभुक्तवति चाश्नीयादपीतवति नो पिबेत्।\nन तिष्ठति तथासीत न सुप्तेनैव संविशेत्२८९।\nउत्तानाभ्यां च पाणिभ्यां पादावस्य मृदु स्पृशेत्।\nदक्षिणं दक्षिणेनैव सव्यं सव्येन पीडयेत्२९०।\nअभिवाद्य गुरुं ब्रूयादभिधां स्वां ब्रुवन्निति।\nइदं करिष्ये भगवन्निदं चापि मया कृतम्२९१।\nइति सर्वं च विज्ञाप्य निवेद्य गुरवे धनम्।\nकुर्यात्कृतं च तत्सर्वमाख्येयं गुरवे पुनः२९२।\nयांस्तु गंधान्रसान्वापि ब्रह्मचारी न सेवते।\nसेवेत तान्समावृत्य इति धर्मेषु निश्चयः२९३।\nये केचिद्विस्तरेणोक्ता नियमा ब्रह्मचारिणः।\nतान्सर्वाननुगृह्णीयाद्भक्तश्शिष्यश्च वै गुरोः२९४।\nस एव गुरवे प्रीतिमुपकृत्य यथाबलम्।\nअग्राम्येष्वाश्रमेष्वेव शिष्यो वर्तेत कर्मणा२९५।\nवेदवेदौ तथा वेदान्वेदार्थांश्च तथा द्विजः।\nभिक्षाभुगप्यधःशायी समधीत्य गुरोर्मुखात्२९६।\nवेदव्रतोपयोगी च चतुर्थांशेन योगतः।\nगुरवे दक्षिणां दत्वा समावर्तेद्यथाविधि२९७।\nधर्मान्वितैर्युतो दारैरग्नीनावाह्य पूजयेत्।\nद्वितीयमायुषो भागं गृहमेधी समाचरेत्२९८।\nगृहस्थवृत्तयः पूर्वं चतस्रो मुनिभिः कृताः।\nकुसूलधान्या प्रथमा कुंभीधान्या द्वितीयका२९९।\nअश्वस्तनी तृतीयोक्ता कापोत्यथ चतुर्थिका।\nतासां परापरा श्रेष्ठा धर्मतो लोकजित्तमा३०० 1.15.300।\nषट्कर्मवर्त्तकस्त्वेकस्त्रिभिरन्यः प्रसर्पते।\nद्वाभ्यां चैव चतुर्थस्तु द्विजः स ब्रह्मणि स्थितः३०१।\nगृहमेधिव्रतादन्यन्महत्तीर्थं न चक्षते।\nनात्मार्थे पाचयेदन्नं न वृथा घातयेत्पशुम्३०२।\nप्राणी वा यदि वाप्राणी संस्काराद्यज्ञमर्हति।\nन दिवा प्रस्वपेज्जातु न पूर्वापररात्रयोः३०३।\nन भुंजीतांतराकाले नानृतं तु वदेदिह।\nन चाप्यश्नन्वसेद्विप्रो गृहे कश्चिदपूजितः३०४।\nतथास्यातिथयः पूज्या हव्यकव्यवहाः स्मृताः।\nवेदविद्याव्रतस्नाता श्रोत्रिया वेदपारगाः३०५।\nस्वकर्मजीविनोदांताः क्रियावंतस्तपस्विनः।\nतेषां हव्यं च कव्यं चाप्यर्हणार्थं विधीयते३०६।\nनश्वरैस्संप्रयातस्य स्वधर्मापगतस्य च।\nअपविद्धाग्निहोत्रस्य गुरोर्वालीककारिणः३०७।\nअसत्याभिनिवेशस्य नाधिकारोस्ति कर्मणोः।\nसंविभागोत्र भूतानां सर्वेषामेव शिष्यते३०८।\nतथैवापचमानेभ्यः प्रदेयं गृहमेधिना।\nविघसाशी भवेन्नित्यं नित्यं चामृतभोजनः३०९।\nअमृतं यज्ञशेषं स्याद्भोजनं हविषा समम्।\nसंभुक्तशेषं योश्नाति तमाहुर्विघसाशिनम्३१०।\nस्वदारनिरतो दांतो दक्षोत्यर्थं जितेंद्रियः।\nऋत्विक्पुरोहिताचार्यमातुलातिथिसंहतैः३११।\nवृद्धबालातुरैर्वैद्यैर्ज्ञातिसंबंधि बांधवैः।\nमात्रा पित्रा च जामात्रा भ्रात्रा पुत्रेण भार्यया३१२।\nदुहित्रा दासवर्गेण विवादं न समाचरेत्।\nएतान्विमुच्य संवादान्सर्वपापैः प्रमुच्यते३१३।\nएतैर्जितैस्तु जयति सर्वलोकान्न संशयः।\nआचार्यो ब्रह्मलोकेशः प्राजापत्य प्रभुः पिता३१४।\nअतिथिः सर्वलोकेश ऋत्विग्वेदाश्रयः प्रभुः।\nजामाताप्सरसांलोके ज्ञातयो वैश्वदेविकाः३१५।\nसंबंधि बांधवा दिक्षु पृथिव्यां मातृमातुलौ।\nवृद्धबालातुराश्चैव आकाशे प्रभविष्णवः३१६।\nपुरोधा ऋषिलोकेशः संश्रितास्साध्यलोकपाः।\nअश्विलोकपतिर्वैद्यो भ्राता तु वसुलोकपः३१७।\nचंद्रलोकेश्वरी भार्या दुहिताप्सरसां गृहे।\nभ्राता ज्येष्ठः समः पित्रा भार्या पुत्र स्वकातनुः३१८।\nकायस्था दासवर्गाश्च दुहिता कृपणं परम्।\nतस्मादेतैरधिक्षिप्तः सहेन्नित्यमसंज्वरः३१९।\nगृहधर्मरतो विद्वान्धर्मनिष्ठो जितक्लमः।\nनारभेद्बहुकार्याणि धर्मवान्किंचिदारभेत्३२०।\nगृहस्थवृत्तयस्तिस्रस्तासां निश्रेयसं परं।\nपरस्परं तथैवाहुश्चातुराश्रम्यमेव च३२१।\nये चोक्तानि यमास्तेषां सर्वं कार्यं बुभूषुणा।\nकुंभधान्यैरुंच्छशिलैः कापोतीं वृत्तिमाश्रितैः३२२।\nयस्मिंश्चैते वसंत्यर्थास्तद्राष्ट्रमभिवर्धते।\nपूर्वापरान्दशपरान्पुनाति च पितामहान्३२३।\nगृहस्थवृत्तिमप्येतां वर्तयेद्यो गतव्यथः।\nस चक्रधरलोकानां समानाम्प्राप्नुयाद्गतिम्३२४।\nजितेंद्रियाणामथवा गतिरेषा विधीयते।\nस्वर्गलोको गृहस्थानां प्रतिष्ठा नियतात्मनां३२५।\nब्रह्मणाभिहता श्रेणी ह्येषा यस्याः प्रमुच्यते।\nद्वितीयां क्रमशः प्राप्य स्वर्गलोके महीयते३२६।\nतृतीयामपि वक्ष्यामि वानप्रस्थाश्रमं शृणु।\nगृहस्थस्तु यदा पश्येद्वलीपलितमात्मनः३२७।\nअपत्यस्यैव चापत्यं वनमेव तदाश्रयेत्।\nगृहस्थव्रतखिन्नानां वानप्रस्थाश्रमौकसां३२८।\nश्रूयतां भीष्म भद्रं ते सर्वलोकाश्रयात्मनां।\nदीक्षापूर्वं निवृत्तानां पुण्यदेशनिवासिनां३२९।\nप्रज्ञाबलयुजां पुंसां सत्यशौचक्षमावतां।\nतृतीयमायुषो भागं वानप्रस्थाश्रमे वसन्३३०।\nतानेवाग्नीन्परिचरेद्यजमानो दिवौकसः।\nनियतो नियताहारो विष्णुभक्तिप्रसक्तिमान्३३१।\nतदाग्निहोत्रमात्राणि यज्ञांगानि च सर्वशः।\nअकृष्टं वै व्रीहियवं नीवारं विघसानि च३३२।\nग्रीष्मे हविष्यं प्रायच्छेत्स माघेष्वपि पंचसु।\nवानप्रस्थाश्रमेप्येताश्चतस्रो वृत्तयः स्मृताः३३३।\nसद्यः प्रभक्षकाः केचित्केचिन्मासिकसंचयान्।\nवार्षिकान्संचयान्केचित्केचिद्द्वादशवार्षिकान्३३४।\nकुर्वन्त्यतिथिपूजार्थं यज्ञतन्त्रार्थमेव च।\nअभ्रावकाशा वर्षासु हेमंते जलसंश्रयाः३३५।\nग्रीष्मे पंचाग्नितपसः शरद्यमृतभोजनाः।\nभूमौ विपरिवर्तंते तिष्ठंति प्रपदैरपि३३६।\nस्थानासने च वर्तन्ते वसनेष्वपि संस्थिते।\nदंतोलूखलिनः केचिदश्मकुट्टास्तथा परे३३७।\nशुक्लपक्षे पिबन्त्येके यवागूं क्वथितां क्वचित्।\nकृष्णपक्षे पिबंत्येके भुंजते च यथागमम्३३८।\nमूलैरेके फलैरेके जलैरेके दृढव्रताः।\nवर्त्तयंति यथान्यायं वैखानस धृतव्रताः३३९।\nएताश्चान्याश्च विविधा दीक्षास्तेषां मनस्विनां।\nचतुर्थश्चौपनिषदो धर्मः साधारणो मतः३४०।\nवानप्रस्थो गृहस्थश्च सततोन्यः प्रवर्त्तते।\nतस्मिन्नेव युगे तात विप्रैः सर्वार्थदर्शिभिः३४१।\nअगस्त्यश्च सप्तर्षयो मधुच्छंदो गवेषणः।\nसांकृतिः सदिवो भांडिर्यवप्रोथो ह्यथर्वणः३४२।\nअहोवीर्यस्तथा काम्यः स्थाणुर्मेधातिथिर्बुधः।\nमनोवाकः शिनीवाकः शून्यपालो कृतव्रणः३४३।\nएते कर्मसु विद्वांसस्ततः स्वर्गमुपागमन्।\nएते प्रत्यक्षधर्माणस्तथा यायावरागणाः३४४।\nऋषीणामुग्रतपसां धर्मनैपुण्यदर्शिनाम्।\nसुरेश्वरं समाराध्य ब्राह्मणा वनमाश्रिताः३४५।\nअपास्योपरता मायां ब्राह्मणा वनमाश्रिताः।\nअनक्षत्रास्तथा धृष्या दृश्यन्ते प्रोषिता गणाः३४६।\nजरया तु परिद्यूना व्याधिना परिपीडिताः।\nचतुर्थं त्वाश्रमं शेषं वानप्रस्थाश्रमाद्ययुः३४७।\nसद्यस्कारी सुनिर्वाप्य सर्ववेदसदक्षिणाम्।\nआत्मयाजी सौम्यमतिरात्मक्रीडात्मसंश्रयः३४८।\nआत्मन्यग्निं समाधाय त्यक्त्वासर्वपरिग्रहम्।\nसद्यस्कश्च यजेद्यज्ञानिष्टिं चैवेह सर्वदा३४९।\nसदैव याजिनां यज्ञानात्मनीज्या प्रवर्त्तते।\nत्रीनेवाग्नींस्त्यजेत्सम्यगात्मन्येवात्मना क्षणात्३५० 1.15.350।\nप्राप्नुयाद्येन वा यच्च तत्प्राश्नीयादकुत्सयन्।\nकेशलोमनखान्न्यस्येद्वानप्रस्थाश्रमे रतः३५१।\nआश्रमादाश्रमं सद्यः पूतो गच्छति कर्मभिः।\nअभयं सर्वभूतेभ्यो यो दत्वा प्रव्रजेद्द्विजः३५२।\nलोकास्तेजोमयास्तस्य प्रेत्य चानंत्यमश्नुते।\nसुशीलवृत्तो व्यपनीतकल्मषो न चेह नामुत्र चरन्तुमीहते३५३।\nअरोषमोहो गतसंधिविग्रहः स चेदुदासीनवदात्मचिंतया।\nयमेषु चैवान्यगतेषु न व्यथः स्वशास्त्रशून्यो हृदिनात्मविभ्रमः३५४।\nभवेद्यथेष्टागतिरात्मयाजिनी निस्संशये धर्मपरे जितेन्द्रिये।\nअतःपरं श्रेष्ठमतीवसद्गुणैरधिष्ठितं त्रीनतिवर्त्य चाश्रमान्३५५।\nचतुर्थमुक्तं परमाश्रमं शृणु प्रकीर्त्यमानं परमं परायणम्।\nप्राप्य संस्कारमेताभ्यामाश्रमाभ्यां ततः परम्३५६।\nयत्कार्यं परमात्मार्थं तत्त्वमेकमनाः शृणु।\nकाषायं धारयित्वा तु श्रेणीस्थानेषु च त्रिषु३५७।\nयो व्रजेच्च परं स्थानं पारिव्राज्यमनुत्तमम्।\nतद्भावनेन संन्यस्य वर्तनं श्रूयतां तथा३५८।\nएक एव चरेद्धर्मं सिध्यर्थमसहायवान्।\nएकश्चरति यः पश्यन्न जहाति न हीयते३५९।\nअनग्निरनिकेतस्तु ग्रामं भिक्षार्थमाश्रयेत्।\nअश्वस्तनविधानः स्यान्मुनिर्भावसमन्वितः३६०।\nलघ्वाशी नियताहारः सकृदन्नं निषेवयेत्।\nकपालं वृक्षमूलानि कुचेलमसहायता३६१।\nउपेक्षा सर्वभूतानामेतावद्भिक्षु लक्षणम्।\nयस्मिन्वाचः प्रविशंति कूपे प्राप्ता मृता इव३६२।\nन वक्तारं पुनर्यांति स कैवल्याश्रमे वसेत्।\nनैव पश्येन्न शृणुयादवाच्यं जातु कस्यचित्३६३।\nब्राह्मणानां विशेषेण नैतद्भूयात्कथंचन।\nयद्ब्राह्मणस्यानुकूलं तदेव सततं वदेत्३६४।\nतूष्णीमासीत निंदायां कुर्वन्भैषज्यमात्मनः।\nयेन पूर्णमिवाकाशं भवत्येकेन सर्वदा३६५।\nशून्यं येन समाकीर्णं तं देवा ब्राह्मणं विदुः३६६।\nयेनकेन चिदाछिन्नो येनकेन चिदाशितः।\nयत्र क्वचन शायी च तं देवा ब्राह्मणं विदुः३६७।\nअहेरिव जनाद्भीतः सुहृदो नरकादिव।\nकृपणादिव नारीभ्यस्तं देवा ब्राह्मणं विदुः३६८।\nन हृष्येत विषीदेत मानितो मानितस्तथा।\nसर्वभूतेष्वभयदस्तं देवा ब्राह्मणं विदुः३६९।\nनाभिनंदेत मरणं नाभिनंदेत जीवितम्।\nकालमेव निरीक्षेत निर्देशं कृषको यथा३७०।\nअनभ्याहतचित्तश्च दांतश्चाहतधीस्तथा।\nविमुक्तः सर्वपापेभ्यो नरो गच्छेत्ततो दिवम्३७१।\nअभयं सर्वभूतेभ्यो भूतानामभयं यतः।\nतस्य देहविमुक्तस्य भयं नास्ति कुतश्चन३७२।\nयथा नागपदेऽन्यानि पदानि पदगामिनाम्।\nसर्वाण्येवावलीयंते तथा ज्ञानानि चेतसि३७३।\nएवं सर्वमहिंसायां धर्मोऽर्थश्च महीयते।\nमृतः स नित्यं भवति यो हिंसां प्रतिपद्यते३७४।\nअहिंसकस्ततः सम्यग्धृतिमान्नियतेंद्रियः।\nशरण्यस्सर्वभूतानां गतिमाप्नोत्यनुत्तमाम्३७५।\nएवं प्रज्ञानतृप्तस्य निर्भयस्य मनीषिणः।\nन मृत्युरधिकोभावः सोमृतत्वं च गच्छति३७६।\nविमुक्तः सर्वसंगेभ्यो मुनिराकाशवत्स्थितः।\nविष्णुप्रियकरः शांतस्तं देवा ब्राह्मणं विदुः३७७।\nजीवितं यस्य धर्मार्थं धर्मोरत्यर्थमेव च।\nअहोरात्रादि पुण्यार्थं तं देवा ब्राह्मणं विदुः३७८।\nनिवारितसमारंभं निर्नमस्कारमस्तुतिम्।\nअक्षीणं क्षीणकर्माणं तं देवा ब्राह्मणं विदुः३७९।\nसर्वाणि भूतानि सुखं रमंते सर्वाणि दुःखानि भृशं भवंति।\nतेषां भवोत्पादनजातखेदः कुर्यात्तु कर्माणि च श्रद्दधानः३८०।\nदानं हि भूताभयदक्षिणायाः सर्वाणि दानान्यधितिष्ठतीह।\nतीक्ष्णे तनुं यः प्रथमं जुहोति सोनंतमाप्नोत्यभयं प्रजाभ्यः३८१।\nउत्तानमास्येन हविर्जुहोति अनंतमाप्नोत्यभितः प्रतिष्ठाम्।\nतस्यांगसंगादभिनिष्कृतं च वैश्वानरं सर्वमिदं प्रपेदे३८२।\nप्रादेशमात्रं हृदभिस्रुतं यत्तस्मिन्प्राणेनात्मयाजी जुहोति।\nतस्याग्निहोत्रे हुतमात्मसंस्थं सर्वेषु लोकेषु सदैव तेषु३८३।\nदेवं विधातुं त्रिवृतं सुवर्णं ये वै विदुस्तं परमार्थभूतम्।\nते सर्वभूतेषु महीयमाना देवाः समर्था अमृतं व्रजंति३८४।\nवेदांश्च वेद्यं च विधिं च कृत्स्नमथो निरुक्तं परमार्थतां च।\nसर्वं शरीरात्मनि यः प्रवेद तस्याभिसर्वे प्रचरंति नित्यम्३८५।\nभूमावसक्तं दिवि चाप्रमेयं हिरण्मयं तं च समंडलांते।\nप्रदक्षिणं दक्षिणमंतरिक्षे यो वेदनाप्यात्मनि दीप्तरश्मिः३८६।\nआवर्तमानं च विवर्तमानं षण्नेमि यद्द्वादशारं त्रिपर्व।\nयस्येदमास्यं परिपाति विश्वं तत्कालचक्रं निहितं गुहायाम्३८७।\nयतः प्रसादं जगतः शरीरं सर्वांश्च लोकानधिगच्छतीह।\nतस्मिन्हि संतर्पयतीह देवान्स वै विमुक्तो भवतीह नित्यम्३८८।\nतेजोमयो नित्यमतः पुराणो लोके भवत्यर्थभयादुपैति।\nभूतानि यस्मान्नभयं व्रजंति भूतेभ्यो यो नो द्विजते कदाचित्३८९।\nअगर्हणीयो न च गर्हतेन्यान्स वै विप्रः प्रवरं स्वात्मनीक्षेत्।\nविनीतमोहोप्यपनीतकल्मषो न चेह नामुत्र च योर्थमृच्छति३९०।\nअरोषमोहः समलोष्टकांचनः प्रहीणशोको गतसंधिविग्रहः।\nअपेतनिंदास्तुतिरप्रियाप्रियश्चरन्नुदासीनवदेव भिक्षुः३९१।"
  }
]
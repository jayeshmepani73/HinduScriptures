[
  {
    "text": "द्विजा ऊचुः-\nकीर्तिर्धर्मोथ लोकेषु सर्वाणि प्रवराणि च।\nवद नो मुनिशार्दूल यदि नोऽस्ति त्वनुग्रहः१।\nव्यास उवाच-\nयस्य खाते वने गावस्तृप्यंति मासमेव च।\nयद्वा सप्तदिनात्पूतः सर्वदेवैः स पूजितः२।\nपुष्करिण्या विशेषेण पूता या यज्ञकर्मणा।\nयत्फलं जलदानेन सर्वमत्रास्यि(?) तच्छृणु३।\nहायने हायने चैव कल्पं कल्पं विधीयते।\nदानात्स्वर्गमवाप्नोति तोयदः सर्वदो भुवि४।\nमेघे वर्षति खाते च जायंते ये तु शीकराः।\nतावद्वर्षसहस्राणि दिवमश्नाति मानवः५।\nतोयैरन्नादिपाकैश्च प्रसन्नो मानवो भवेत्।\nप्राणानां च विनान्नैश्च धारणन्नैव जायते६।\nपितॄणां तर्पणं शौचं रूपं वै गंध्यनाशनम्।\nबीजं त्विहार्जितं सर्वं सर्वं तोये प्रतिष्ठितम्७।\nवस्त्रस्य धावनं रुच्यं भाजनानां तथैव च।\nतेनैव सर्वकार्यं च पानीयं मेध्यमेव च८।\nतस्मात्सर्वप्रयत्नेन वापीकूपतटाककम्।\nकारयेच्च बलैः सर्वैस्तथा सर्वधनेन च९।\nततो विनिर्जले देशो(देशे?) यो ददाति जलाशयम्।\nवासरे वासरे तस्य कल्पं स्वर्गं विनिर्दिशेत्१०।\nत्रिविष्टपाच्च्युतो विप्रो वेदशास्त्रार्थपारगः।\nलोकबंधुः स धर्मात्मा तपस्तप्त्वा दिवं व्रजेत्११।\nएवं जन्माष्टकं प्राप्य एकस्याक्षयमिष्यते।\nक्षत्त्रियाणां कुले जातः सार्वभौमो भवेन्नृपः१२।\nविशोऽक्षयं धनं विद्याज्जन्मजन्मसु यत्प्रियम्।\nशूद्रादयोन्त्यजाश्चान्ये लभंते स्वर्गतिं मुहुः१३।\nचतुर्हस्तप्रमाणं तु कूपं खनति यः पुमान्।\nपरोपकारकं नित्यं कल्पं स्वर्गं तु हायने१४।\nद्विगुणे द्विगुणं विद्याच्छतं चैव चतुर्गुणे।\nविंशत्किष्कुप्रमाणां तु दद्यात्पुष्करिणीं तु यः१५।\nविष्णोर्धाम लभेत्सोपि दिव्यभोगं तथैव च।\nअनंतरं नृपो जातो धनी वागीश्वरो भवेत्१६।\nएवं द्विस्त्रिश्चतुर्वापि गुणतो भोग्यमिष्यते।\nविस्तीर्णे प्रचुरं विद्धि सहस्रेणाच्युतो दिवः१७।\nसहस्राद्द्विगुणेनैव सुरपूज्यो भवेन्नरः।\nजंतवस्तत्र ये संति यावंतो जीवनं ययुः१८।\nतत्संख्याका जनास्तस्य किंकराः पृष्टलग्नकाः।\nभवंति सततं गेहे पुरे जनपदेषु च१९।\nविहाय पितरं भोग्या धने क्षीणे यथा वनम्।\nपक्षिणस्सूकरश्चैव महिषी करिणी तथा२०।\nउपदेष्टा च कर्त्ता च षडेते स्वर्गगामिनः।\nदिव्यं च पक्षिणां चैव शतं स्वर्गं विनिर्दिशेत्२१।\nक्रोडो वर्षसहस्रं तु महिष्ययुतहायनम्।\nदेवरूपं समास्थाय करिण्या लक्षमुच्यते२२।\nकोट्येकमुपदेष्टुश्च कर्तुरक्षयमेव च।\nपुरा धनिसुतेनैव कृतः ख्यातो जलाशयः२३।\nअयुतधनव्ययेनैव प्राणेनैव बलेन च।\nसर्वसत्वोपकाराय शिवश्रद्धायुतेन च२४।\nकालेन कियता चापि क्षीणवित्तोऽभवत्किल।\nकश्चिदर्थी धनी तस्य मूल्यदानाय चोद्यतः२५।\nविमृश्य धनिना चोक्तं व्याहारं शृणुताधुना।\nदीनारस्यायुतं वा ते दास्याम्यस्याश्च कारणात्२६।\nलब्धं ते पुष्करिण्याश्च पुण्यं लाभात्प्रमन्यसे।\nशक्त्या दत्वाथ मूल्यं तां स्वीयां कर्तुं व्यवस्थितः२७।\nएवमुक्ते स तं प्राह वासरेप्ययुतं पुनः।\nफलं भवति वै नित्यं पुण्यं पुण्यविदो विदुः२८।\nएतस्मिन्निर्जले देशे शिवं खातं कृतं च मे।\nस्नानपानादिकं कर्म सर्वे कुर्वंत्यभीष्टतः२९।\nतस्मान्मेप्ययुतार्थस्य नैत्यकं फलमिष्यते।\nततस्तस्याभवद्धास्यं तथैव च सभासदाम्३०।\nह्रिया च पीडितः सोपि वाक्यमेतदुवाच ह।\nसत्यमेतद्वचोस्माकं परीक्षां कुरु धर्मतः३१।\nमत्सरात्स तु तं प्राह शृणु मे वचनं पितः।\nदीनारायुत मे तत्ते दत्वा चानीय प्रस्तरम्३२।\nपातयिष्यामि ते खाते यथायोगं प्रमज्जतु।\nउन्मज्जति च यत्काले प्रस्तरः संतरत्यपि३३।\nक्षयं यास्यति नो वित्तं नोचेन्मे धर्मतो हि सा।\nबाढमुक्त्वायुतं तस्य गृहीत्वा स्वगृहं गतः३४।\nसाक्षिणामग्रतस्तेन प्रस्तरः पातितस्तथा।\nपुष्करिण्यां महत्यां च दृष्टं नरसुरासुरैः३५।\nततो धर्मतुलायां तु तुलितं धर्मसाक्षिणा।\nदीनारायुतदानस्य पुष्करिण्या जलस्य तु३६।\nन समं तु दिनैकं तु जलस्य धर्मतो भृशम्।\nधनिनो मानसं दुःखं मोघार्थं च परेऽहनि३७।\nशिलोच्चयोऽभवत्तीर्णो द्वीपवच्च जलोपरि।\nततः कोलाहलः शब्दो जनानां समुपस्थितः३८।\nतच्छ्रुत्वाद्भुतवाक्यं च मुदा तौ चागतौ ततः।\nदृष्ट्वा शैलं तथाभूतं कृतं तेनायुतं तथा३९।\nततः खाताधिपेनैव शैलं दूरे निपातितम्।\nपुण्यं खातस्य चोत्खाते प्रलुप्तस्य सुतेन हि४०।\nसोपि नाकं समारुह्य जन्मजन्मसु निर्वृतः।\nगोत्रमातृगणानां च नृपाणां सुहृदां तथा४१।\nसखीनां चोपकर्तॄणां खातं खात्वाऽक्षयं फलम्।\nतपस्विनामनाथानां ब्राह्मणानां विशेषतः४२।\nखातं तु जनयित्वा तु स्वर्गं चाक्षयमश्नुते।\nतस्मात्खातादिकं विप्राः शक्तितो यः करिष्यति४३।\nसर्वपापक्षयात्पुण्यं मोक्षं यायान्न संशयः।\nय इदं श्रावयेल्लोके धर्माख्यानं महोत्कटम्४४।\nसर्वखातप्रदानस्य फलमश्नाति धार्मिकः।\nग्रहणे भास्करस्यैव भागीरथ्यां तटे वरे४५।\nगवां कोटिप्रदानस्य फलं श्रुत्वा लभेन्नरः।\nन च दारिद्रतामेति न शोकं व्याधिसंचयम्४६।\nअसंमानं महद्दुःखमुभयोर्नाधिगच्छति।\nइति श्रीपाद्मपुराणे प्रथमे सृष्टिखंडे खातादिकीर्तनंनाम सप्तपंचाशत्तमोऽध्यायः ५७।"
  }
]
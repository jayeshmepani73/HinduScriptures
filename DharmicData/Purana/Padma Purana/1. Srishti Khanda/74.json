[
  {
    "text": "व्यास उवाच-\nचतुर्भिस्तुरगैर्जुष्टं रथं सूर्यसमप्रभं।\nत्रैपुरिः संरुरोहाथाब्रवीद्वाक्यं गणाधिपं१।\nपिता मे निहतः पित्रा तव यस्माद्गणाधिप।\nतस्मात्त्वामद्य विशिखैर्नयामि यमसादनं२।\nततस्तमब्रवीद्देवो गणेशस्त्रिपुरात्मजं।\nतव तातेन दुष्टेन सुराणामहितं पुरा३।\nकृतं कर्ममहत्पापं श्रुतं नो जनकेन हि।\nपापकर्मरतं दुष्टं ज्ञात्वा ज्ञानबलेन च४।\nअवधीत्तं शरैकेन पितरं ते बलेन च।\nपंकात्प्रतारितो मोहात्प्रेषितो यममंदिरं५।\nत्वां चाहं तत्पथं दैत्य प्रेषयामि क्षणादिह।\nउक्तवंतं महाप्राज्ञं सुराणां च गणाधिपं६।\nविव्याध दशभिस्तीक्ष्णैः कालानलसमप्रभैः।\nततः शरसहस्रैस्तु दैत्यं विव्याध साहसात्७।\nयमदंडसमैर्बाणैः क्षुरप्रैश्च शिलीमुखैः।\nकंकपत्रैर्महातीक्ष्णैर्वज्रानलसमप्रभैः८।\nविचकर्त शरांश्चास्य लंबोदरः सुरार्चितः।\nपुनर्विव्याध विशिखैः सहसाभि दुरोपमैः९।\nशरैरर्दितसर्वांगो मूर्च्छितस्त्वपतद्भुवि।\nततो भद्रश्च सौभद्रो भीषणो निर्जरांतकः१०।\nस्वां स्वां गदां समादाय दुद्रुवुस्तं विनायकम्।\nयुगपत्ते गदापातैर्निजघ्नुर्गणनायकम्११।\nलाघवात्तु वृथा कृत्वा गदास्तेषां महाबलः।\nभद्रकस्य तु शीर्षे चाहनत्परशुना तदा१२।\nसौभद्रस्योत्तमांगं च असिनाग्रे निपातितम्।\nभीषणस्य कुठारेण खड्गेन निर्जरांतकम्१३।\nपातयित्वा च हेरम्बो महागिरिसमांस्तदा।\nचतुरो गणमुख्यांश्च अन्यांश्चापातयद्द्विषः१४।\nततः संज्ञां समालभ्य त्रैपुरिश्चासुरोत्तमः।\nसमारुह्य रथं स्वं च जघान सुरसत्तमम्१५।\nविशिखैरर्धचंद्रैश्च क्षुरप्रैर्भल्लकैस्तथा।\nतांस्तु चिच्छेद धर्मात्मा पुनर्विव्याध तं शरैः१६।\nचतुर्भिः सैंधवांश्चैव शरैकेन च सारथिम्।\nशरैः संपातयामास धरण्यां गणनायकान्१७।\nलाघवात्तु रथं चान्यं गत्वा त्रिपुरनंदनः।\nविशिखैर्वज्रसंकाशैः संबिभेद गणाधिपम्१८।\nरुधिरेणावसिक्तांगो रुषा घोर यमप्रभः।\nललाटे च त्रिभिर्बाणैस्सप्तभिश्च स्तनांतरे१९।\nचतुर्भिर्नाभिदेशे च पंचभिर्मुष्टिमस्तके।\nसंबिभेद महाक्रोधो बलिनं शंभुनंदनः२०।\nशरैरर्दितसर्वांगः स दैत्यो रणमूर्धनि।\nकश्मलं परमं गत्वा संपपात रथोपरि२१।\nततः सूतेन धीरेण अपनीतो रणाजिरात्।\nविमुखं नाहनच्छूरो विनायकः सुरार्चितः२२।\nचिरात्संज्ञां समालभ्य यंतारं चाब्रवीद्वचः।\nगच्छ सूत रणे भीरुं विनायकं हरात्मजम्२३।\nततो यंताब्रवीद्वाक्यं सत्यं पथ्यं च कोमलम्।\nहरात्मजशरान्सोढुं कस्समर्थो रणाजिरे२४।\nतस्मान्मोहगतस्त्वं च मयानीतः प्रभासुत।\nएतज्ज्ञात्वा त्विदानीं भो यद्युक्तं तद्विधीयताम्२५।\nएतस्मिन्नंतरे राज्ञा प्रेरितः कविसत्तमः।\nऔषधादिप्रयोगेण गजः संज्ञामबोधयत्२६।\nअकारयच्छतगुण प्राणं च जयमादिशत्।\nप्राग्जलं मंत्रितं दत्वा रुरोधास्याङ्गकव्रणान्२७।\nस गजो दशनैरेव स्फोटयामास वै गिरिम्।\nएवं शतसहस्राणि सैन्यानि सैन्यपालकान्२८।\nपातयामास समितौ गजः परमदुर्जयः।\nस दैत्यस्तस्य पृष्ठस्थः शरैः कालानलप्रभैः२९।\nहत्वा त्वपातयच्चोर्व्यां मुख्यमुख्यान्सुराधिपान्।\nशरैस्तस्य तदा देवा यमदंडसमप्रभैः३०।\nनिपतंति महावीर्या रुधिरौघपरिप्लुताः।\nयस्मिन्यस्मिंश्च मार्गे तु स दैत्यः सगजो गतः३१।\nतत्र तत्र चकाराशु भीषणं संचितं शरैः।\nगजेन पातिताः केचिद्गजारोहेण चापरे३२।\nवेगेन भ्रमणेनैव सुराः केचित्प्रतापिताः।\nएवं सुरगणाध्यक्षाः शस्त्रास्त्रैर्विविधैश्च तम्३३।\nसगजं युद्धनिर्भीता निजघ्नुर्बहुभिः शरैः।\nतथापि तद्गजं योद्धुं न शक्तास्ते महाबलाः३४।\nक्षिप्रं तांस्तु गजो दंतैस्त्रैपुरोऽपातयच्छरैः।\nन गता ये धरण्यां च देवा जर्जरविग्रहाः३५।\nशरण्यं गणपं जग्मुर्भीतास्ते वेदनातुराः।\nदेवानां कदनं दृष्ट्वा गणाधीशः प्रतापवान्३६।\nस गजं ताडयामास वज्रानलसमैः शरैः।\nस गजो वेगसंरुद्धः शरेण च समुत्थितः३७।\nअथोतौ द्वौ शरैरेव बिभिदाते परस्परम्।\nउभौ तौ नर्दमानौ च अन्योन्यं जयमैच्छताम्३८।\nशोणितैर्लिप्तसर्वांगौ वीरमुख्यौ सुरासुरौ।\nअथाखुं स गजो मत्तो बिभेद दशनैः स्वकैः३९।\nआखुनाभिद्रुतो नागो घोरयुद्धं तयोः परम्।\nअधोर्ध्वं संविभागे च चतुर्भिर्युद्धमद्भुतम्४०।\nसशब्दं तुमुलं युद्धं सर्वलोकभयंकरम्।\nदशनैर्दशनैरेव शरैरेव शरोत्तमैः४१।\nतद्घोरमभवद्युद्धं देवदानवसंगरे।\nआखुको भेदयांचक्रे महानांगं महाबलम्४२।\nपर्शुना पृष्ठवंशाग्रे स्थित्वा तेनाहनत्पुनः।\nदैत्यस्य दशनद्वारे हृदिस्कंधेथ लाघवात्४३।\nसगजः स पपातोर्व्यां गतासुर्लोहितं वमन्।\nशशंसुर्मुनयो देवास्साधुसाध्विति चाब्रुवत्४४।\nअत्रान्येस्त्रैरमोघैश्च दैत्यानाजघ्नुराहवे।\nयावत्तु सेनयोर्नैव जययुद्धं समापयेत्४५।\nइति श्रीपाद्मपुराणे प्रथमे सृष्टिखंडे त्रैपुरिविमर्दोनाम चतुस्सप्ततितमोऽध्यायः७४।"
  }
]
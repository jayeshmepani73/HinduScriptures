[
  {
    "text": "भीष्म उवाच-।\nयत्पुण्यमधिकं लोके सर्वदा सर्वसंमतम्।\nतद्वदस्वेच्छया विप्र यत्कृतं पूर्वपूर्वकैः१।\nपुलस्त्य उवाच-।\nएकदा तु द्विजाः सर्वे व्यासशिष्यास्सहादरात्।\nव्यासं प्रणम्य पप्रच्छु धर्मं मां च यथा भवान्२।\nद्विजा ऊचुः-।\nपुण्यात्पुण्यतमं लोके सर्वधर्मेषु चोत्तमम्।\nकिं कृत्वा मानवा स्वर्गं भुंजते चाक्षयं वद३।\nलभ्यं चाकष्टकं शुद्धं वर्णानां मर्त्यवासिनाम्।\nगुरूणां च लघूनां च साध्यमेकं क्रतुं वद४।\nयद्यत्कृत्वा च देवानां पूज्यो नाके भवेन्नरः।\nतत्तद्वद च नो ब्रह्मन्प्रसादी भव धर्मतः५।\nव्यास उवाच-।\nपंचाख्यानं वदिष्यामि शृणुध्वं तत्र पूर्वतः।\nपंचानामेककं कृत्वा विंदेन्मोक्षं दिवं यशः६।\nपित्रोरर्चाऽथ पत्युश्च साम्यं सर्वजनेषु च।\nमित्राद्रोहो विष्णुभक्तिरेते पंच महामखाः७।\nप्राक्पित्रोरर्चया विप्रा यद्धर्मं साधयेन्नरः।\nन तत्क्रतुशतैरेव तीर्थयात्रादिभिर्भुवि८।\nपिता धर्मः पिता स्वर्गः पिता हि परमं तपः।\nपितरि प्रीतिमापन्ने प्रीयंते सर्वदेवताः९।\nपितरो यस्य तृप्यंति सेवया च गुणेन च।\nतस्य भागीरथी स्नानमहन्यहनि वर्तते१०।\nसर्वतीर्थमयी माता सर्वदेवमयः पिता।\nमातरं पितरं चैव यस्तु कुर्यात्प्रदक्षिणम्११।\nप्रदक्षिणीकृता तेन सप्तद्वीपा वसुंधरा।\nजानुनी च करौ यस्य पित्रोः प्रणमतः शिरः१२।\nनिपतंति पृथिव्यां च सोक्षयं लभते दिवं।\nतयोश्चरणयोर्यावद्रजश्चिह्नानि मस्तके१३।\nप्रतीके च विलग्नानि तावत्पूतः सुतस्तयोः।\nपादारविंदसलिलं यः पित्रोः पिबते सुतः१४।\nतस्य पापक्षयं याति जन्मकोटिशतार्जितं।\nधन्योसौ मानवो लोके पूतोसौ सर्वकल्मषात्१५।\nविनायकत्वमाप्नोति जन्मनैकेन मानवः।\nपितरौ लंघयेद्यस्तु वचोभिः पुरुषाधमः१६।\nनिरये च वसेत्तावद्यावदाभूतसंप्लवं।\nपित्रोरनर्चनं कृत्वा भुंक्ते यस्तु सुताधमः१७।\nक्रिमिकूपेथ नरके कल्पांतमुपतिष्ठति।\nरोगिणं चापि वृद्धं च पितरं वृत्तिकर्शितम्१८।\nविकलं नेत्रकर्णाभ्यां त्यक्त्वा गच्छेच्च रौरवम्।\nअंत्यजातिषु म्लेच्छेषु चांडालेष्वपि जायते१९।\nपित्रोरपोषणं कृत्वा सर्वपुण्यक्षयो भवेत्।\nनाराध्य पितरौ पुत्रस्तीर्थदेवान्भजन्नपि२०।\nतयोर्न फलमाप्नोति कीटवद्रमते महीम्।\nकथयामि पुरावृत्तं विप्राः शृणुत यत्नतः२१।\nयं श्रुत्वा न पुनर्मोहं प्रयास्यथ पुनर्भुवि।\nपुरासीच्च द्विजः कश्चिन्नरोत्तम इति स्मृतः२२।\nस्वपितरावनादृत्य गतोसौ तीर्थसेवया।\nततः सर्वाणि तीर्थानि गच्छतो ब्राह्मणस्य च२३।\nआकाशे स्नानचेलानि प्रशुष्यंति दिने दिने।\nअहंकारोऽविशत्तस्य मानसे ब्राह्मणस्य च२४।\nमत्समो नास्ति वै कश्चित्पुण्यकर्मा महायशाः।\nइत्युक्ते चानने तस्य अहदच्च बकस्तदा२५।\nक्रोधाच्चैवेरितस्तस्य स शशाप द्विजो बकम्।\nपपात च बकः पृथ्व्यां स भस्मीभूतविग्रहः२६।\nभीर्द्विजेंद्रं महामोहः प्राविशच्चांतकर्मणि।\nततः पापाच्च विप्रस्य चेलं खं च न गच्छति२७।\nविषादमगमत्सद्यस्ततः खं तमुवाच ह।\nगच्छ बाडव चांडालं मूकं परमधार्मिकम्२८।\nतत्र धर्मं च जानीषे क्षेमं ते तद्वचो भवेत्।\nखाच्च तद्वचनं श्रुत्वा गतोसौ मूकमंदिरम्२९।\nशुश्रूषंतं च पितरौ सर्वारंभान्ददर्श सः।\nददतं शीतकाले च सम्यगुष्णं जलं तयोः३०।\nतैलतापनतांबूलं तथा तूलवतीं पटीम्।\nनित्याशनं च मिष्टान्नं दुग्धखंडं तथैव च३१।\nदापयंतं वसंते च मधुमालां सुगंधिकां।\nअन्यानि यानि भोग्यानि कृत्यानि विविधानि च३२।\nउष्णे चावीजयत्सोपि नित्यं च पितरावपि।\nततस्तयोः प्रचर्यां च कृत्वा भुंक्तेथ सर्वदा३३।\nश्रमस्य वारणं कुर्यात्संतापस्य तथैव च।\nएभिः पुण्यैः स्थितो विष्णुस्तस्य गेहोदरे चिरम्३४।\nअंतरिक्षे च क्रीडंतमाधारस्तंभवर्जिते।\nतस्यापि भवने नित्यं स्थितं त्रिभुवनेश्वरं३५।\nविप्ररूपधरं कांतं नान्यैर्भूतं च सत्परम्।\nतेजोमयं महासत्वं शोभयंतं च मंदिरं३६।\nदृष्ट्वा विस्मयमापन्नो विप्रः प्रोवाच मूककम्।\nविप्र उवाच-।\nआसन्नं च ममागच्छ त्वयैवेच्छामि शाश्वतं३७।\nहितं मे सर्वलोकानां तत्वतो वक्तुमर्हसि।\nमूक उवाच-।\nपित्रोरर्चां करोम्यद्य कथमायामि तेंतिकं३८।\nअर्चयित्वा तु पितरौ कृत्यं ते करवाणि वै।\nतिष्ठ मे द्वारदेशे च आतिथ्यं ते करोम्यहम्३९।\nइत्युक्ते चैव चांडाले चुकोप ब्राह्मणस्तदा।\nब्राह्मणं मां परित्यज्य किं कार्यमधिकं तव४०।\nमूक उवाच-।\nकिं कुप्यसि वृथा विप्र न बकोहं तवाधुना।\nकोपस्सिद्ध्यति ते तावद्बकेनान्यत्र किंचन४१।\nगगने स्नानशाटी ते न शुष्यति न तिष्ठति।\nवचनं खात्ततः श्रुत्वा मद्गृहं चागतो भवान्४२।\nतिष्ठ तिष्ठ वदिष्यामि नोचेद्गच्छ पतिव्रतां।\nतां च दृष्ट्वा द्विजश्रेष्ठ दयितं ते फलिष्यति४३।\nततस्तस्यगृहाद्विष्णुर्द्विजरूपधरो विभुः।\nविनिस्सृत्य द्विजं प्राह गेहं तस्याः प्रयाम्यहं४४।\nस विमृश्य द्विजश्रेष्ठस्तेन सार्धं चचाल ह।\nगच्छंतं तमुवाचेदं हरिं विप्रेति विस्मितः४५।\nकिर्थं च त्वया विप्र चांडालस्य गृहोदरे।\nसदा संस्थीयते तात योषाजनवृते मुदा४६।\nहरिरुवाच-।\nइदानीं मानसं शुद्धं न भूतं भवतो ध्रुवम्।\nपतिव्रतादिकं दृष्ट्वा पश्चाज्ज्ञास्यसि मां किल४७।\nविप्र उवाच-।\nपतिव्रता च का तात किं वा तस्याश्श्रुतं महत्।\nयेनाहं तत्र गच्छामि कारणं वद मे द्विज४८।\nहरिरुवाच-।\nनदीनां जाह्नवी श्रेष्ठा प्रमदानां पतिव्रता।\nमनुष्याणां प्रजापालो देवानां च जनार्दनः४९।\nपतिव्रता च या नारि पत्युर्नित्यं हिते रता।\nकुलद्वयस्य पुरुषानुद्धरेत्सा शतं शतं५० 1.50.50।\nस्वर्गं भुनक्ति तावच्च यावदाभूतसंप्लवं।\nस्वर्गाद्भ्रष्टो भवेद्वास्याः सार्वभौमो नृपः पतिः ५१।\nअस्यैव महिषी भूत्वा सुखं विंदेदनंतरं।\nपुनः पुनः स्वर्गराज्यं तस्य तस्या न संशयः ५२।\nएवं जन्मशतं प्राप्य अंते मोक्षो भवेद्ध्रुवम्।\nविप्र उवाच-।\nपतिव्रता भवेत्कावा तस्याः किं वा च लक्षणं ५३।\nब्रूहि मे द्विजशार्दूल यथा जानामि तत्त्वतः।\nहरिरुवाच-।\nपुत्राच्छतगुणं स्नेहाद्राजानं च भयादथ ५४।\nआराधयेत्पतिं शौरिं या पश्येत्सा पतिव्रता।\nकार्ये दासी रतौ वेश्या भोजने जननीसमा ५५।\nविपत्सु मंत्रिणी भर्तुः सा च भार्या पतिव्रता।\nभर्तुराज्ञां न लंघेद्या मनो वाक्कायकर्मभिः ५६।\nभुक्ते पत्यौ सदा चात्ति सा च भार्या पतिव्रता।\nयस्यां यस्यांतु शय्यायां पतिः स्वपिति यत्नतः ५७।\nतत्र तत्र च साभर्तुरर्चां करोति नित्यशः।\nनैव मत्सरमायाति न कार्पण्यं न मानिनी ५८।\nमानेऽमाने समानं च या पश्येत्सा पतिव्रता।\nसुवेषं या नरं दृष्ट्वा भ्रातरं पितरं सुतं ५९।\nमन्यते च परं साध्वी सा च भार्या पतिव्रता।\nतां गच्छ द्विजशार्दूल वदकामं यथा तव ६०।\nतस्य पत्न्योऽष्ट तिष्ठंति तन्मध्ये वरवर्णिनी।\nरूपयौवनसंपन्ना दयायुक्ता यशस्विनी ६१।\nशुभा नामेति विख्याता गत्वा तां पृच्छ ते हितं।\nएवमुक्त्वा तु भगवांस्तत्रैवांतरधीयत ६२।\nतस्यैवादृश्यतां दृष्ट्वा विस्मितोभूद्द्विजस्तदा।\nस च साध्वीगृहं गत्वा पप्रच्छाथ पतिव्रतां ६३।\nअतिथेर्वचनंश्रुत्वागृहान्निःसृत्यसंभ्रमात्।\nदृष्ट्वा द्विजं सती तत्र द्वारदेशे स्थिताभवत् ६४।\nतां च दृष्ट्वा द्विजश्रेष्ठ उवाच वचनं मुदा।\nप्रियं ममहितं ब्रूहि यथादृष्टं त्वमेव हि ६५।\nपतिव्रतोवाच-।\nसांप्रतं पत्युरर्चास्ति न चास्माकं स्वतंत्रता।\nपश्चात्कार्यं करिष्यामि गृहाणातिथ्यमद्य वै ६६।\nविप्र उवाच-।\nमम देहे क्षुधा नास्ति पिपासाद्य न च श्रमः।\nअभीष्टं वद कल्याणि नोचेच्छापं ददामि ते ६७।\nतमुवाच तदा सापि न बकोहं द्विजोत्तम।\nगच्छ धर्मतुलाधारं पृच्छ तं ते हितं द्विज ६८।\nइत्युक्त्वा सा महाभागा प्रययौ च गृहोदरम्।\nतत्रापश्यद्द्विजो विप्रं यथा चांडालवेश्मनि ६९।\nविमृश्य विस्मयापन्नस्तेन सार्धं ययौ द्विजः।\nतिष्ठंतं च द्विजं तं च सोपश्यद्धृष्टमानसम् ७०।\nस चोवाच मुदा विप्रं दृष्ट्वा तं तां सतीं च सः।\nदेशांतरे च यद्वृत्तं तया च कथितं किल ७१।\nकथं जानाति मद्वृत्तं चांडालोपि पतिव्रता।\nअतो मे विस्मयस्तात किमाश्चर्यं परं महत् ७२।\nहरिउवाच-।\nज्ञायते कारणं तात सर्वेषां भूतभावनैः।\nअतिपुण्यात्सदाचाराद्यतस्त्वं विस्मयं गतः ७३।\nकिमुक्तश्च तया त्वं च वद तत्सांप्रतं मुने।\nविप्र उवाच-।\nप्रष्टुं धर्मतुलाधारं सा च मां समुपादिशत् ७४।\nहरिरुवाच-।\nआगच्छ मुनिशार्दूल अहं गच्छामि तं प्रति।\nगच्छंतं च हरिं प्राह तुलाधारः क्व तिष्ठति ७५।\nहरिरुवाच-।\nजनानां निकरो यत्र बहुद्रव्यसुविक्रये।\nविक्रीणाति च क्रीणाति तुलाधारस्ततस्ततः ७६।\nजनो यवान्रसं स्नेहं कूटमन्नस्य संचयं।\nसर्वं तस्य मुखादेव गृह्णाति च ददात्यपि ७७।\nसत्यं त्यक्त्वानृतं किंचित्प्राणांते समुपस्थिते।\nनोक्तं नरवरश्रेष्ठस्तेनधर्मतुलाधरः ७८।\nइत्युक्ते तु तमद्राक्षीद्विक्रीणंतं रसान्बहून्।\nमलपंकधरं मर्त्यं दंतकुड्मलपंकिलम् ७९।\nतत्र वस्तुधनोत्थां च भाषंतं विविधां गिरम्।\nवृतं बहुविधैर्मर्त्यैः स्त्रीभिः पुंभिश्च सर्वतः ८०।\nकथं कथमिति प्राह स तं मधुरया गिरा।\nधर्मस्य मे समुद्देशं वद प्राप्तोंऽतिकं हि ते ८१।\nतुलाधार उवाच-।\nयावज्जनाः प्रतिष्ठंति ममैव सन्निधौ द्विज।\nतावन्मे स्वस्थता नास्ति यावच्च रात्रियामकः ८२।\nतच्चोपदेशमादाय गच्छ धर्माकरं प्रति।\nबकस्य मरणे दोषं खे च वस्त्राविशोषणम् ८३।\nसर्वं तत्र च जानीषे सज्जनाद्रोहकं व्रज।\nतत्र तस्योपदेशेन तव कामः फलिष्यति ८४।\nइत्युक्त्वा तुलाधारः करोति क्रयविक्रयौ।\nतथा तात गमिष्यामि सज्जनाद्रोहकं प्रति ८५।\nतुलाधारसमुद्देशान्न जानामि तदालयम्।\nहरिरुवाच-।\nएह्यागच्छ गमिष्यामि त्वया सार्द्धं च तद्गृहम् ८६।\nअथ वर्त्मनि गच्छंतमुवाच ब्राह्मणो हरिं।\nविप्र उवाच-।\nतुलाधारे च न स्नानं न देवपितृतर्पणम् ८७।\nमलदिग्धं च गात्रं तु सर्वं चेलमलक्षणम्।\nकथं जानाति मद्वृत्तं देशांतरसमुद्भवम् ८८।\nअतो मे विस्मयस्तात सर्वं त्वं वद कारणम्।\nहरिरुवाच-।\nसत्येन समभावेन जितं तेन जगत्त्रयम् ८९।\nतेनातृप्यंत पितरो देवा मुनिगणैः सह।\nभूतभव्य प्रवृत्तं च तेन जानाति धार्मिकः ९०।\nनास्ति सत्यात्परो धर्मो नानृतात्पातकं परम्।\nविशेषे समभावस्य पुरुषस्यानघस्य च ९१।\nअरौ मित्रेप्युदासीने मनो यस्य समं व्रजेत्।\nसर्वपापक्षयस्तस्य विष्णुसायुज्यतां व्रजेत् ९२।\nएवं यो वर्तते नित्यं कुलकोटिं समुद्धरेत्।\nसत्यं दमः शमश्चैव धैर्यं स्थैर्यमलोभता ९३।\nअनाश्चर्यमनालस्यं तस्मिन्सर्वं प्रतिष्ठितम्।\nतेन वै देवलोकस्य नरलोकस्य सर्वशः ९४।\nवृत्तं जानाति धर्मज्ञस्तस्यदेहे स्थितो हरिः।\nलोके तस्य समो नास्ति समः सत्यार्जवेषु च ९५।\nस च धर्ममयः साक्षात्तेनैव धारितं जगत्।\nद्विज उवाच-।\nज्ञातं मे त्वत्प्रसादाच्च तुलाधारस्य कारणम् ९६।\nअद्रोहकस्य यद्वृत्तं तद्ब्रूहि त्वं यदीच्छसि।\nहरिरुवाच-।\nपुरैव राजपुत्रस्य कुलस्त्रीनवयौवना ९७।\nपत्नीव कामदेवस्य शचीव वासवस्य च।\nतस्य प्राणसमा भार्या सुन्दरी नाम सुन्दरी ९८।\nअकस्मात्पार्थिवस्यैव कार्ये गन्तुं समुद्यतः।\nमनसालोचितं तेन प्राणेभ्योपि गरीयसीम् ९९।\nकस्मिन्स्थाने स्थापयामि यतो रक्षा भवेद्ध्रुवम्।\nइत्यालोच्यैव सहसा त्वागतोस्य गृहं प्रति १०० 1.50.100।\nउक्तं च तादृशं वाक्यं श्रुत्वा स विस्मयंगतः।\nन तातस्ते न च भ्राता न चाहं तव बान्धवः १०१।\nपितृमातृकुलस्यैव तस्या न हि सुहृज्जनः।\nकथं च मद्गृहे तात स्थित्या स्वस्थो भविष्यसि १०२।\nएतस्मिन्नन्तरे तेन चोक्तं वाक्यं यथोचितम्।\nलोके त्वत्सदृशो नास्ति धर्मज्ञो विजितेन्द्रियः १०३।\nस चाह तं च सर्वज्ञं वक्तुं नार्हसि दूषणम्।\nत्रैलोक्यमोहिनीं भार्यां कः पुमान्रक्षितुं क्षमः १०४।\nराजपुत्र उवाच-।\nधरण्यां परिविज्ञाय त्वागतोहं तवान्तिकम्।\nएषा तिष्ठतु तेऽगारे व्रजामि निजमन्दिरम्१०५।\nइत्युक्ते स पुनः प्राह नगरेऽस्मिन्प्रशोभने।\nबहुकामुक संपूर्णे कथं रक्षा भवेत्स्त्रियाः१०६।\nस चोवाच पुनस्तं च कुरु रक्षां व्रजाम्यहम्।\nगृहस्थस्सङ्कटादाह धर्मस्य राजपुत्रकम्१०७।\nकरोम्यनुचितं कार्यं स्वदास्यमुचितं हितम्।\nसदा चैवेदृशी भार्या स्थातव्या मद्गृहे पितः१०८।\nअरक्षारक्षणे देव वदाभीष्टं कुरु प्रियम्।\nमम तल्पे मया सार्धं शयानं भार्यया सह१०९।\nमन्यसे दैवतं स्वं चेत्तिष्ठेन्नोचेत्तु गच्छतु।\nक्षणं विमृश्य तं प्राह राजपुत्रः पुनस्तदा११०।\nबाढमेतद्वचस्तात यथाभीष्टं तथा कुरु।\nततो भार्यां जगादाथ अस्य वाक्याच्छिवाशिवम्१११।\nकर्तव्यं च न ते दोष आज्ञया मम सुंदरि।\nएतदुक्त्वा गतः सोपि भूपतेः शासनात्पितुः११२।\nअनंतरं क्षपायां च यदुक्तं च तथाकृतम्।\nयोषितोर्मध्यगः सोपि नित्यं स्वपिति धार्मिकः११३।\nधर्मान्न चलते सोपि स्वभार्यापरभार्ययोः।\nसंस्पर्शात्स्वस्त्रियश्चास्य कामाभिलषितं मनः११४।\nतस्याः संसर्गतश्चैव दुहितैव प्रमन्यते।\nस्तनौ तस्यास्तु पृष्ठे च लगन्तौ च पुनःपुनः११५।\nबालकस्येव पुत्रस्य स्तनौ मातुः समन्यते।\nतस्या अंगानि चांगेषु लगंति च पुनःपुनः११६।\nततो मातुस्सुतस्येव सोमन्यत दिने दिने।\nतस्य योषासुसंसर्गो निवृत्तस्त्वभवत्ततः११७।\nएवं संवत्सरस्यार्द्धे तत्पतिश्चागतः पुरं।\nअपृच्छत्तं च लोकेषु तस्या वृत्तमथोदितम्११८।\nकेचिद्भद्रं बोधयन्तो युवानोपि सुविस्मिताः।\nकेचिदाहुस्त्वया दत्ता तया सार्द्धं स्वपित्यसौ११९।\nस्त्रीपुंसोरेकसंसर्गात्शांतता तु कथं भवेत्।\nतस्यां यस्याभिलाषोस्ति न पृष्टस्स वदेद्युवा१२०।\nलोकानां कुश्रुतिर्वार्ता तेन पुण्यबलाच्छ्रुता।\nजनापवादमोक्षार्थं बुद्धिस्तस्याभवच्छुभा१२१।\nदारूणि स्वयमाहृत्याजिज्वलत्स महानलम्।\nएतस्मिन्नंतरे तात राजपुत्रः प्रतापवान्१२२।\nआगमत्तद्गृहं सद्यः सोपश्यत्तं च योषितम्।\nप्रोत्फुल्लवदनां नारीं प्रविषादगतं नरं१२३।\nअनयोर्मानसं ज्ञात्वा राजपुत्रोवदद्वचः।\nकिं न संभाषसे मां च मित्रकं चिरमागतम्१२४।\nअब्रवीत्सोपि धर्मात्मा राजपुत्रमनष्टधीः।\nयत्कृतं दुष्करं कर्म मया त्वद्धितकारणात्१२५।\nसर्वं व्यर्थमहं मन्ये जनानां च प्रवादतः।\nअद्य वह्निमहं यास्ये प्रपश्यंतु नरास्सुराः१२६।\nइत्युक्त्वा स महाभागः प्रविवेश हुताशनम्।\nविशतस्तस्य वह्नौ न कुसुमं चिकुरालये१२७।\nनांगमस्यानलोधाक्षीन्न च वस्त्रं न कुंतलम्।\nखे च देवा मुदा सर्वेसाधुसाध्विति चाब्रुवन्१२८।\nअपतन्पुष्पवर्षाणि तस्य मूर्ध्नि समंततः।\nयैर्यैश्च दुष्कृतं वाक्यं गदितं तावुभौ प्रति१२९।\nतेषां मुखे प्रजायंते कुष्ठानि विविधानि च।\nतत्रागत्य च देवाश्च वह्नेराकृष्यतं मुदा१३०।\nअपूजयन्सुपुष्पैश्च मुनयो विस्मयं गताः।\nसर्वैर्मुनिवरैरेवं मनुष्यैर्विविधैस्तदा१३१।\nअर्च्यते तु महातेजाः स च सर्वानपूजयत्।\nसज्जनाद्रोहकं नाम कृतं देवासुरैर्नृभिः१३२।\nतस्य पादरजः पूता सस्यपूर्णा धराभवत्।\nसुराश्चाहुश्च तं तत्र भार्या ते संप्रगृह्यताम्१३३।\nएतस्य सदृशो लोके न भूतो न भविष्यति।\nनास्तीति सांप्रतं पृथ्व्यां कामलोभाजितः पुमान्१३४।\nदेवासुरमनुष्याणां रक्षसां मृगपक्षिणाम्।\nकीटादीनां च सर्वेषां काम एष सुदुर्जयः१३५।\nकामाल्लोभात्तथाक्रोधान्नित्यं सत्त्वेषु जायते।\nसंसारबंधकः कामो ह्यकामो न क्वचिद्भवेत्१३६।\nअनेनैव जितं सर्वं भुवनानि चतुर्दश।\nअमुष्य हृदये नित्यं वासुदेवो मुदास्थितः१३७।\nएवं स्पृष्ट्वाथ दृष्ट्वा तं मनुष्याः सर्वकल्मषात्।\nपूयंते ह्यनघाश्चैव लभंते चाक्षयां दिवम्१३८।\nएवमुक्त्वा गता देवा विमानैश्च दिवं मुदा।\nमनुष्याः प्रययुस्तुष्टा दंपती स्वगृहं तथा१३९।\nदिव्यं चक्षुस्तदा तस्य चासीद्देवान्स पश्यति।\nत्रैलोक्यस्य च वार्त्तां च जानाति लीलया भृशम्१४०।\nततस्तस्य च वीथ्यां च दृष्टस्तेन सहैव सः।\nस पप्रच्छ मुदा तं च धर्मोद्देशं हितं वद१४१।\nसज्जनाद्रोह उवाच-।\nगच्छ बाडव धर्मज्ञ वैष्णवं पुरुषोत्तमम्।\nतं च दृष्ट्वा त्वभीष्टं ते सांप्रतं च फलिष्यति१४२।\nबकस्य निधनं यद्वा वस्त्रस्याशोषणं तथा।\nजानीषे चापरो यश्च कामस्तेऽस्ति हृदिस्थितः१४३।\nएतच्छ्रुत्वा तु वचनमागतो वैष्णवं प्रति।\nविष्णुरूपद्विजेनैव सार्द्धं तेन मुदा ययौ१४४।\nअपश्यत्पुरुषं शुद्धं ज्वलंतं च पुरःस्थितम्।\nसर्वलक्षणसंपूर्णं दीप्यमानं स्वतेजसा१४५।\nअब्रवीत्स च धर्मात्मा ध्यानस्थं च हरेः प्रियम्।\nवदनो यद्यद्वृत्तं वै दूरात्त्वां चागतो ह्यहम्१४६।\nवैष्णव उवाच-।\nप्रसन्नस्ते सुरश्रेष्ठो दानवारीश्वरः सदा।\nदृष्ट्वा त्वां च मनोऽस्माकं हृष्यतीवाधुना द्विज१४७।\nकल्याणं चातुलं तेद्य फलिष्यति मनोरथः।\nसुरवर्त्मनि ते नित्यं चेलं शुष्यति नान्यथा१४८।\nदृष्ट्वा देवं सुरश्रेष्ठं मम गेहे हरिं स्थितम्।\nइत्युक्ते वैष्णवेनाथ स तु तं पुनब्रवीत्१४९।\nक्वासौ विष्णुः स्थितो नित्यं दर्शयाद्य प्रसादतः।\nवैष्णव उवाच-।\nअस्मिन्देवगृहे रम्ये प्रविश्य परमेश्वरम्१५० 1.50.150।\nतं दृष्ट्वा किल्बिषाद्धोरान्मुच्यसे जन्मबंधानत्।\nतस्य तद्वचनं श्रुत्वा प्रविश्य सदनं प्रति१५१।\nअपश्यत्तं द्विजं विष्णुं तिष्ठंतं पद्मतल्पके।\nशिरसैव प्रवंद्याथ जग्राह चरणौ मुदा१५२।\nप्रसादी भव देवेश न ज्ञातस्त्वं पुरा मया।\nइहामुत्र च देवेश तवाहं किंकरः प्रभो१५३।\nअनुग्रहश्च मे दृष्टो भवतो मधुसूदन।\nरूपं ते द्रष्टुमिच्छामि यदि चास्ति कृपा मयि१५४।\nविष्णुरुवाच-।\nअस्ति मे त्वयि भूदेव प्रियत्वं च सदैव हि।\nस्नेहात्पुण्यवतामेव दर्शनं कारितं मया१५५।\nदर्शनात्स्पर्शनाद्ध्यानात्कीर्तनाद्भाषणात्तथा।\nसकृत्पुण्यवतामेव स्वर्गं चाक्षयमश्नुते१५६।\nनित्यमेव तु संसर्गात्सर्वपापक्षयो भवेत्।\nभुक्त्वा सुखमनंत च मद्देहे प्रविलीयते१५७।\nस्नात्वा च पुण्यतीर्थेषु दृष्ट्वा मां चैव सर्वतः।\nदृष्ट्वा पुण्यवतां देशान्मम देहे विलीयते१५८।\nकथयित्वा कथां पुण्यां लोकानामग्रतः सदा।\nस चैव नरशार्दूल मद्देहे प्रविलीयते१५९।\nउपोष्य वासरेस्माकं श्रुत्वा मच्चरितं ध्रुवम्।\nरात्रौ जागरणं कृत्वा मद्देहे प्रविलीयते१६०।\nअत्यंतघोषणो नृत्यगीतवाद्यादिकैस्सदा।\nनामस्मरन्द्विजश्रेष्ठ मद्देहे प्रविलीयते१६१।\nमद्भक्तस्तीर्थभूतश्च त्वमेव बकमारणात्।\nयत्पापं तस्य मोक्षाय सखे स्थित्वा उवाच ह१६२।\nगच्छ मूकं महात्मानं तीर्थं पुण्यवतां वरम्।\nमूकस्य दर्शनात्तात सर्वे दृष्टा महाजनाः१६३।\nतेषां च दर्शनादेव तथा संभाषणान्मम।\nममसंपर्कभावाच्च मद्गृहं चागतो भवान्१६४।\nजन्मकोटिसहस्रेभ्यो यस्य पापक्षयो भवेत्।\nस मां पश्यति धर्मज्ञो यथा तेन प्रसन्नता१६५।\nममैवानुग्रहाद्वत्सअहंदृष्टस्त्वयानघ।\nतस्माद्वरं गृहाण त्वं यत्ते मनसि वर्तते१६६।\nविप्र उवाच-।\nअस्माकं सर्वथा नाथ मानसं त्वयि तिष्ठतु।\nत्वदृते सर्वलोकेश कदाचिन्न तु रोचताम्१६७।\nमाधव उवाच-।\nयस्मादेतादृशी बुद्धिः स्फुरते ते सदानघ।\nतस्मान्मत्सदृशान्भोगान्मद्गेहे संप्रलप्स्यसे१६८।\nकिंतु ते पितरौ पूजामाप्नुतो न त्वयानघ।\nपूजयित्वा तु पितरौ पश्चाद्यास्यसि मत्तनुम्१६९।\nतयोर्निश्श्वासवातेन मन्युना च भृशं पुनः।\nतपः क्षरति ते नित्यं तस्मात्पूजय तौ द्विज१७०।\nमन्युर्निपतते यस्मिन्पुत्रे पित्रोश्च नित्यशः।\nतन्निरयं नाबाधेहं न धाता न च शंकरः१७१।\nतस्मात्त्वं पितरौ गच्छ कुरु पूजां प्रयत्नतः।\nततस्त्वं हितयोरेव प्रसादान्मत्पदं व्रज१७२।\nइत्युक्ते तु द्विजश्रेष्ठः पुनराह जगद्गुरुम्।\nप्रसन्नो यदि मे नाथ रूपं स्वं दर्शयाच्युत१७३।\nततो द्विजप्रणयतः प्रसन्नहृदयो वशी।\nरूपं स्वं दर्शयामास ब्रह्मण्यो ब्रह्मकर्मणे१७४।\nशंखचक्रगदापद्मधारणं पुरुषोत्तमम्।\nकारणं सर्वलोकस्य तेजसा पूरयज्जगत्१७५।\nप्रणम्य दंडवद्विप्र उवाच पुनरच्युतम्।\nअद्य मे सफलं जन्म अद्य मे चक्षुषी शिवे१७६।\nअद्य मे च करौ श्लाघ्यौ धन्योहं जगदीश्वर।\nअद्य मे पुरुषा यांति ब्रह्मलोकं सनातनम्१७७।\nनंदंति बांधवा मेद्य त्वत्प्रसादाज्जनार्दन।\nइदानीं च प्रसिद्धा मे सर्वे चैव मनोरथाः१७८।\nकिंतु मे विस्मयो नाथ मूकादि ज्ञानिनो भृशम्।\nकथं जानंति मद्वृत्तं देशांतरमुपस्थितम्१७९।\nतस्य गेहोदराकाशे स्थितो विप्रोतिशोभनः।\nतथा पतिव्रता गेहे तुलाधारशिरस्यपि१८०।\nतथा मित्राद्रोहकस्य त्वं च वैष्णवमंदिरे।\nअनुग्रहाच्च मे विप्र तत्त्वतो वक्तुमर्हसि१८१।\nश्रीभगवानुवाच-।\nपित्रोर्भक्तः सदा मूकः पतिव्रता शुभा च सा।\nसत्यवादी तुलाधारः समः सर्वजनेषु च१८२।\nलोभकामजिदद्रोहो मद्भक्तो वैष्णवः स्मृतः।\nसंप्रीतोहं गुणैरेषां तिष्ठाम्यावसथे मुदा१८३।\nभारतीकमलाभ्यां च सहितो द्विजसत्तम।\nविप्र उवाच-।\nमहापातकिसंसर्गान्नराश्चैवातिपातकाः१८४।\nइति जल्पंति धर्मज्ञाः स्मृतिशास्त्रेषु सर्वदा।\nपुराणागमवेदेषु कथं त्वं तिष्ठसे गृहे१८५।\nश्रीभगवानुवाच-।\nकल्याणानां च सर्वेषां कर्त्ता मूको जगत्त्रये।\nवृत्तस्थो योपि चाण्डालस्तं देवा ब्राह्मणं विदुः१८६।\nमूकस्य सदृशो नास्ति लोकेषु पुण्यकर्मतः।\nपित्रोर्भक्तिपरे नित्यं जितं तेन जगत्त्रयम्१८७।\nतयोर्भक्त्या त्वहं तुष्टः सर्वदेवगणैः सह।\nतिष्ठामि द्विजरूपेण तस्य गेहोदरे च खे१८८।\nतथा पतिव्रता गेहे तुलाधारस्य मंदिरे।\nअद्रोहकस्य भवने वैष्णवस्य च वेश्मनि१८९।\nसदा तिष्ठामि धर्मज्ञ मुहूर्तं न त्यजाम्यहम्।\nतेन पश्यंति मां नित्यं ये त्वन्ये पापकृज्जनाः१९०।\nपुण्यत्वाच्च त्वया दृष्टो ममानुग्रहकारणात्।\nपित्रोर्भक्तिपरः शुद्धश्चांडालो देवतां गतः१९१।\nतस्मात्तेन सह प्रीत्या तिष्ठामि तस्य मंदिरे।\nपुनः पुनः कथालापं करोमि द्विजनंदन९१२।\nतस्य वै मानसे नित्यं वर्तेऽहतभावनः।\nस तज्जानाति त्वद्वृत्तं तथा पतिव्रतादयः१९३।\nतेषां वृत्तं वदिष्यामि शृणु त्वं चानुपूर्वशः।\nयच्छ्रुत्वा सर्वथा मर्त्यो मुच्यते जन्मबंधनात्१९४।\nपितुर्मातुः परं तीर्थं देवदेवेषु नैव हि।\nपित्रोरर्चा कृता येन स एव पुरुषोत्तमः१९५।\nपित्रोराज्ञा च देवस्य गुरोराज्ञा समं फलं।\nआराधनाद्दिवो राज्यं बाधया रौरवं व्रजेत्१९६।\nस चास्माकं हृदिस्थोऽपि तस्याहं हृदये स्थितः।\nआवयोरंतरं नास्ति परत्रेह च मत्समः१९७।\nमदग्रे मत्पुरे रम्ये सर्वैश्च बांधवैः सह।\nसभुंजीताक्षयं भोगमंते मयि च लीयते१९८।\nअतएव हि मूकोसौ वार्त्तां त्रैलोक्यसंभवाम्।\nजानाति नरशार्दूल एष ते विस्मयः कुतः१९९।\nद्विज उवाच-।\nमोहादज्ञानतो वापि न कृत्वा पितुरर्चनं।\nज्ञात्वा वा किं च कर्तव्यं सदसज्जगदीश्वर२०० 1.50.200।\nश्रीभगवानुवाच-।\nदिनैकं मासपक्षौ वा पक्षार्धं वाथ वत्सरं।\nपित्रोर्भक्तिः कृता येन स च गच्छेन्ममालयं २०१।\nकारयित्वा मनः कष्टमवश्यं नरकं व्रजेत्।\nन कृता वाकृता वा स्यात्पित्रोरर्चा परं पुरा २०२।\nवृषोत्सर्गं नरः कृत्वा पितृभक्ति फलं लभेत्।\nअन्नं वस्त्रं तथा गव्यं सामिषं च निरामिषम् २०३।\nसर्वं लक्षगुणं प्रोक्तं ज्ञातिभ्यो यत्प्रदीयते।\nसर्वस्वेन कृतं श्राद्धं येन पुत्रेण धीमता २०४।\nजातिस्मरत्वं प्राप्नोति पितृभक्तिफलं लभेत्।\nश्राद्धात्परो महायज्ञस्त्रैलोक्ये तु न विद्यते २०५।\nअत्र यद्दीयते किंचित्सर्वं चाक्षयमश्नुते।\nअन्यस्मिंश्चायुतं विद्धि ज्ञातिभ्यो लक्षमुच्यते २०६।\nपिण्डे कोटिगुणं प्रोक्तं द्विजायानन्तमुच्यते।\nगंगाजले गयायां च प्रयागे पुष्करे तथा २०७।\nवाराणस्यां सिद्धकुंडे गंगासागर संगमे।\nअन्नपिंडं प्रदद्याद्यस्तस्य मुक्तिर्भवेद्ध्रुवम् २०८।\nपितरश्चाक्षयं स्वर्गं लभंते जन्मनः फलम्।\nभागीरथ्यां विशेषेण यस्तु दद्यात्तिलोदकम् २०९।\nमुक्तिमार्गं स चाप्नोति पिंडदाने तु किं पुनः।\nनदीतीरेषु साहस्रं नदे त्वयुतमिष्यते २१०।\nसामान्यफलसंसर्गाच्छ्राद्धं शतगुणं भवेत्।\nअमायां च युगाद्यायां ग्रहणे सूर्यचंद्रयोः २११।\nपार्वणं कुरुते यस्तु सोक्षयं लोकमश्नुते।\nपितरस्तस्य तुष्यंति सर्वे समायुतं प्रति २१२।\nआशिषं दयितं दत्वा भोग्यं चानंतमात्मजे।\nततः पर्वणि पुत्रैश्च कर्त्तव्यं पार्वणं मुदा २१३।\nपित्रोर्यज्ञमिमं कृत्वा मुच्यते जन्मबंधनात्।\nअहन्यहनि यच्छ्राद्धं नित्यश्राद्धमिति स्मृतम् २१४।\nश्रद्धया कारयेद्यस्तु सोऽक्षयं लोकमश्नुते।\nतथैवापरपक्षे च काम्यश्राद्धं विधानतः २१५।\nकृत्वा कामं स चाप्नोति यद्वा मनसि वर्तते।\nआषाढीमवधिं कृत्वा यस्तु पक्षस्तु पंचमः २१६।\nतत्र श्राद्धं प्रकुर्वीत कन्यां गच्छतु वा न वा।\nकन्यां गते सवितरि यान्यहानि तु षोडश २१७।\nक्रतुभिस्तानि तुल्यानि समाप्त वरदक्षिणैः।\nकाम्यश्राद्धं महापुण्यमिदं तस्यागतं शिवम् २१८।\nअभावात्कृष्णपक्षादौ तुलायां कर्तुमर्हति।\nअमावृश्चिकमायाति नैराश्यं पितरो गताः २१९।\nपुनःस्वभवनं यांति शापं दत्वा सुदारुणम्।\nपितृशापेन पुत्रस्य नष्टं सर्वमिति स्मृतम् २२०।\nधनं पुत्रा यशः काम्यमभीष्टमायुरेव च।\nसर्वाण्येतानि लभ्यंते जन्मजन्मसु मानवैः २२१।\nपितॄणां च वरेणैव तस्मान्मैनं परित्यजेत्।\nविवाहव्रतयज्ञादौ कृत्वा नांदीमुखं द्विजः २२२।\nअक्षयं लभते पुण्यं गोत्रं तस्य प्रवर्द्धते।\nएतद्विपर्ययो यस्य स याति नरकं नरः २२३।\nकुलक्षयो भवेत्तस्य स जीवो दुःखितो भवेत्।\nततस्तु पूजयेदग्रे गणेशं शंभुनंदनम् २२४।\nपरं षोडशमातॄश्च तत्पश्चात्पितृसंचयम्।\nनांदीमुखेषु सर्वेषु प्रपितामहपूर्वकम् २२५।\nनांदीमुखे द्विजान्सर्वान्स्थापयेत्प्राङ्मुखान्सुधीः।\nउच्चारयेन्नमोवाक्यं स्वधा चान्यत्र योजयेत् २२६।\nग्रहणे चंद्रसूर्यस्य दत्वा पिंडोदकं नरः।\nअक्षयं लभते स्वर्गं पितॄणां पुष्टिवर्द्धनम् २२७।\nतत्र स्नानं न कुर्याद्यः शक्त्या पिंडोदकं नरः।\nन ददाति पितॄणां तु चांडालत्वं स गच्छति २२८।\nसर्वं भूमिसमं दानं सर्वे व्याससमा द्विजाः।\nसर्वं गंगासमं तोयं राहुग्रस्ते निशाकरे २२९।\nइंदोर्लक्षगुणं प्रोक्तं दशलक्षं तु भास्करे।\nगंगातोये तु संप्राप्त इंदोः कोटी रवेर्दश २३०।\nगवां शतसहस्रस्य सम्यग्दत्तस्य यत्फलम्।\nतत्फलं जाह्नवीस्नाने राहुग्रस्ते निशाकरे २३१।\nचंद्रसूर्यग्रहे चैव अवगाहति जाह्नवीं।\nस स्नातस्सर्वतीर्थेषु किमर्थमटते महीम् २३२।\nसूर्यग्रहः सूर्यवारे सोमे सोमग्रहस्तथा।\nचूडामणिरिति ख्यातस्तत्रानंतफलं स्मृतम् २३३।\nसमुपोष्य तयोः पूर्वे पुण्यतीर्थे तु यः पुमान्।\nदत्वा पिंडोदकं दानं सत्यलोके प्रतिष्ठितः २३४।\nद्विज उवाच-।\nपितुरेव महायज्ञः श्राद्धं च भवतेरितं।\nताता पश्चिमकालादौ किं कर्त्तव्यं सुतेन हि २३५।\nकिं कृत्वा च परं श्रेयो जन्मजन्मसु लभ्यते।\nपुत्रेण धीमता देव यत्नतो वक्तुमर्हसि २३६।\nश्रीभगवानुवाच-।\nपूर्वे वयसि संप्राप्ते पिता पुत्र इति स्मृतः।\nउत्तरे च सुतस्तातः पालनान्न तु पूजनात् २३७।\nदेववत्पूजयेत्तातं स्नेहं कुर्याच्च पुत्रवत्।\nन लंघयेद्वचस्तस्य मनसापि कदाचन २३८।\nआतुरस्य पितुः पुत्रो यस्तु कुर्यात्प्रतिक्रियां।\nसोक्षयं लभते स्वर्गं सदा देवैः प्रपूज्यते २३९।\nमुमूर्षोरपिता तस्य पश्यतो मृत्युलक्षणम्।\nकृत्वा च यजनं पुत्रो देवानां तुल्यतां व्रजेत् २४०।\nविधिनानशने नैव पितुः स्वर्गं ददाति यः।\nपुत्रस्य तस्य धीरस्य शृणु वक्ष्यामि यद्गुणम् २४१।\nअश्वमेधसहस्राणि राजसूयशतानि च।\nभवेदनशने पुण्यं तीर्थकोटिगुणं तयोः २४२।\nभागीरथ्या जले चैव यो मृतः पुरुषोत्तमः।\nपयोधररसं मातुर्न पिबेन्मुक्ततां व्रजेत् २४३।\nवाराणस्यां त्यजेद्यस्तु प्राणांश्चैव यदृच्छया।\nअभीष्टं च फलं भुक्त्वा मद्देहे प्रविलीयते २४४।\nया गतिर्योगयुक्तानां मुनीनामूर्द्ध्वरेतसां।\nसा गतिस्त्यजतः प्राणान्ब्रह्मपुत्रेषु सप्तसु २४५।\nलोहितस्य विशेषेण तीरोत्तरसमाश्रितः।\nविधिना यस्त्यजेत्प्राणान्स च मत्समतां व्रजेत् २४६।\nतस्यैव चोर्वशीकेशे पुण्यतीर्थे द्विजोत्तम।\nमृतोत्पन्नः समाप्नोति सर्वं दोषैर्न लिप्यते २४७।\nगृहस्याभ्यंतरे यस्य प्राणत्यागो भवेद्ध्रुवम्।\nयावद्ग्रंथिर्गृहे तिष्ठेत्तावद्बंधो भवे तनौ २४८।\nहायनेहायने चापि एकैकं परिहीयते।\nपश्यतां पुत्रबंधूनां वंधने नास्ति निष्कृतिः २४९।\nपर्वते कानने दुर्गे स्थाने वा जलवर्जिते।\nमृतो दुर्गतिमाप्नोति कीटादौ जायते पुनः २५० 1.50.250।\nसंस्कारश्च भवेद्यस्य मृतस्य परवासरे।\nषष्टिर्वर्षसहस्राणि कुंभीपाके प्रतिष्ठति २५१।\nअस्पृश्यस्पर्शनादेव उच्छिष्टः पतितो मृतः।\nसुचिरं नरके स्थित्वा म्लेच्छजातिषु जायते २५२।\nतथैव बहुकीटेषु जायते सत्त्वजातिषु।\nतस्मान्न चिरकालेषु जानीयात्पुण्यपातकम् २५३।\nपुण्यात्पुण्यप्रयोगैश्च सर्वेषां मर्त्यवासिनाम्।\nमरणे या गतिः पुंसां गतिर्भवति तादृशी २५४।\nपुण्यतीर्थे मृतो यस्तु विष्णोर्नामानि चिंतयन्।\nपापात्पूतो व्रजेत्स्वर्गं सर्वदोषैर्न लिप्यते २५५।\nपितुर्मृतस्य देहं तु वहेद्यस्तु सुतो बली।\nपदेपदेश्वमेधस्य फलं प्राप्नोत्यसंशयम् २५६।\nप्राक्चितौ च पितुर्देहे मुखाग्निं कारयेत्सुतः।\nविधिना मंत्रपूतेन पश्चाद्देहं दहेत्पुनः २५७।\nलोभमोहसमायुक्तं पापपुण्यसमावृतम्।\nदहेयं सर्वगात्राणि दिव्यान्लोकान्स गच्छतु २५८।\nदग्ध्वा च लंघयेत्पुत्रोप्यस्थिसंचयनं प्रति।\nदशाहे समनुप्राप्ते चार्द्रवस्त्रं परित्यजेत् २५९।\nछित्वा च लोहितं चेलं वह्नौ चाथ जले क्षिपेत्।\nततश्चैकादशाहे च श्राद्धं कुर्याद्विचक्षणः २६०।\nप्रेतस्य देहपुष्ट्यर्थं ब्राह्मणैकं तु भोजयेत्।\nदानं दद्याच्च विधिवद्वस्त्रं पीठं च पादुकाम् २६१।\nसर्वोपकरणैस्तुल्यं धरादिगजवाजिकम्।\nकृष्णां गां च प्रदद्यात्तु सर्वपापविमुक्तये २६२।\nचतुर्थाहे त्रिपक्षे च षण्मासे चाब्दिके तथा।\nद्वादश प्रतिमास्यानि श्राद्धान्ये तानि षोडश २६३।\nयस्यैतानि न संतीह यथाशक्ति च श्रद्धया।\nपिशाचत्वं स्थिरं तस्य दत्तैः श्राद्धशतैरपि २६४।\nअब्दमंबुघटं दद्यादन्नं चामिषसंयुतं।\nनित्यानित्यमभावाच्च क्षपन्मासं क्षमापयेत् २६५।\nसपिंडीकरणश्राद्धं गते संवत्सरे बुधः।\nपार्वणस्य विधानेन कारयेद्द्विजसत्तमः २६६।\nपितुरब्दमशौचं स्यान्मातुः षण्मासमेव च।\nत्रिमासं तु स्त्रियश्चैव तदर्द्धं भ्रातृपुत्रयोः २६७।\nसपिंडानामशौचं स्याद्यावद्गेहे स तिष्ठति।\nपुत्रस्य यन्निषिद्धं तु शृणु तात वदाम्यहम् २६८।\nब्रह्मचारी सदाचारी न गच्छेच्च स्त्रियं क्वचित्।\nसप्तघट्याः परं चैव नवघट्याश्च पूर्वतः २६९।\nस कालः कुतपो ज्ञेयः पितॄणां दत्तमक्षयम्।\nश्राद्धे त्रीणि पवित्राणि दौहित्रं कुतपस्तिलाः २७०।\nत्रीणि चात्र प्रशंसंति सत्यमक्रोधमत्वराम्।\nसायं संध्यां परान्नं च पुनर्भोजनमैथुनम् २७१।\nदानं प्रतिग्रहं चैव श्राद्धं कृत्वा विवर्जयेत्।\nअकर्तव्यशतं कृत्वा श्राद्धं कुर्याद्विचक्षणः २७२।\nतच्च कर्तव्यतामेति स्वयमुक्तं विरिंचिना।\nशृणु पुत्र पुरावृत्तं बहूनां च वदाम्यहम् २७३।\nगुरोर्गोहननं कृत्वा ददुः श्राद्धं ययुर्दिवम्।\nतेषां च कीर्त्तनादेव श्राद्धं भवति चाक्षयम् २७४।\nवसिष्ठस्य मुनेः शिष्या ब्राह्मणास्सप्त सुव्रताः।\nपितृश्राद्धे समायाते होमधेनुं गुरोः प्रियाम् २७५।\nप्रार्थयित्वा गृहं नीत्वा सप्तभिर्भ्रातृभिर्मुदा।\nगव्यार्थं पितृयज्ञे तां धेनुं हत्वा विमृश्य च २७६।\nददुर्मांसं च विप्रे च शेषं विप्रांस्त्वभोजयन्।\nसमाप्य पितृकर्माणि वत्सं संगृह्यते द्विजाः २७७।\nगुरौ समर्पयामासुर्धेनुर्व्याघ्रेण भक्षिता।\nततस्तपोर्बलादेव ज्ञात्वा तेषां च कारणम् २७८।\nस शशाप ततः शिष्यांश्चाडालाश्च भविष्यथ।\nवेपमानास्ततो विप्राः कृतांजलिपुटाः स्थिताः २७९।\nधेनोर्मांसंप्रदातारः पितृकृत्ये सदानघ।\nअकर्तव्यसहस्राणि महांति पातकानि च २८०।\nकुर्वंतः पितृकार्येषु पापात्पूता दिवं गताः।\nश्रुतं बहुविधं नाथ मुखात्ते च पुरातनम् २८१।\nक्षंतुमर्हसि धर्मज्ञ शापस्यांतो विधीयताम्।\nवसिष्ठ उवाच-।\nशापो वोथ यथा पाप्मा न तु धर्मविचारणात् २८२।\nचांडालादौ समुत्पन्नाः पुरावृत्तं स्मरिष्यथ।\nन च वो ज्ञानलोपश्च स्मृतिशास्त्रमनष्टकम् २८३।\nपापयोनिं समुत्तीर्य पश्चान्मोक्षं गमिष्यथ।\nततः प्राणान्परित्यज्य गुरुशापात्तु ते द्विजाः २८४।\nजाताश्चांडालयोनौ तु सर्वे ज्ञानसमन्विताः।\nस्तन्यं तैस्तु न पीतं वै स्मरद्भिः पूर्वजन्म तत् २८५।\nमृता जाता मृगाः सर्वे चक्रवाकाः पुनर्वने।\nहंसास्तु मानसे तीर्थे शुक्ला जाताः पुनर्द्विजाः २८६।\nमुमूर्षवो महाभागा मृतास्ते खेदकारणात्।\nतस्मिन्काले महाराजो धर्मकेतुरिति स्मृतः २८७।\nययौ स्नातुं ततस्तीर्थं सदारः सपरिच्छदः।\nततो हंसास्त्रयो मोहाद्राज्यं भोग्यं तु योषितः २८८।\nभक्ष्याणि चिंतयंतश्च लोकांतरमयुस्तदा।\nज्ञात्वा वेदं च वेदांगं मोक्षं यास्यामहे वयम् २८९।\nचिंतयंतो गता अन्ये ततो लोकांतरं प्रति।\nअथ त्रयो नृपा जाताश्चत्वारो विप्रसत्तमाः २९०।\nकुरुक्षेत्रे ततो वेदान्वेदांगानि समंततः।\nतपोबलाद्विदंति स्म वार्तां चामुत्र चेह च २९१।\nत्रयो राजकुले जाता राजानो मदमोहिताः।\nज्ञानलोपात्परं लोकं न जानंति हिताहितम् २९२।\nते च विप्राश्च संदेहादाहूय चेटकं स्वकम्।\nराज्ञो गच्छ स्वकार्पण्यात्पत्रं देहि च संभ्रमात् २९३।\nसप्त व्याधा दशार्णेषु मृगाः कालंजरे गिरौ।\nचक्रवाकाः शरद्वीपे हंसाः सरसि मानसे २९४।\nतेपि जाताः कुरुक्षेत्रे ब्राह्मणा वेदपारगाः।\nप्रस्थिता दूतमध्वानं यूयं किमवसीदथ २९५।\nगृहीत्वा चेटको लेखं राज्ञस्तु समदर्शयत्।\nदृष्ट्वा लेखं तु राजानो राज्यं त्यक्त्वा ययुर्द्विजान् २९६।\nश्रुत्वा वाक्यं ततस्तेषां गतास्ते च तपोधनाः।\nअचिरेणैव कालेन मोक्षं याताश्च तैस्सह २९७।\nय इदं शृणुयाच्छ्राद्धे सप्तव्याधादिकं द्विज।\nअक्षयं चान्नपानं च पितॄणामुपतिष्ठति २९८।\nद्विज उवाच-।\nवित्तहीनस्य विप्रस्य पितृकार्यं कथं भवेत्।\nतपस्विनो वनस्थस्य गृहस्थस्य च केशव २९९।\nभगवानुवाच-।\nतृणकाष्ठार्जनं कृत्वा प्रार्थयित्वा वराटकम्।\nकरोति पितृकार्याणि ततो लक्षगुणं भवेत् ३०० 1.50.300।\nअकर्तव्यं शतं कृत्वा पितृश्राद्धं करोति यः।\nसर्वपापक्षयस्तस्य स्वर्गं याति च मानवः ३०१।\nसर्वाभावे पितृतिथौ गोभ्यो घासं ददाति यः।\nफलं च पिंडदानस्य संप्राप्नोत्यधिकं नरः ३०२।\nपुरा वैराटविषये रुरोदातीव दीनकः।\nपितृतिथौ स्वयं प्राप्ते सर्वाभावाच्च रोदिति ३०३।\nरुदित्वा सुचिरं सोपि पप्रच्छ कोविदं द्विजं।\nब्रह्मन्पितृतिथावद्य किंस्वित्कृत्वा हितं भवेत् ३०४।\nवराटकश्च मे नास्ति धनं ब्रह्मविदांवर।\nउपदेशं च मे देहि येन धर्मे स्थितो ह्यहम् ३०५।\nद्विज उवाच-।\nगच्छ शीघ्रं वने तात मुहूर्ते कुतपेऽधुना।\nघासं पितरमुद्दिश्य गवे देहीति सत्वरम् ३०६।\nततस्तस्योपदेशेन गृहीत्वा घासपूलकम्।\nगवे दत्वा यथाहृष्टः पुष्ट्यर्थं पितुरेव च ३०७।\nएतत्पुण्यप्रसादेन गतोसौ सुरमंदिरम्।\nस्वर्गं च सुचिरं भुक्त्वा उत्पन्नो धनिनां कुले ३०८।\nधनवान्स पुरा पुण्यात्पितृयज्ञस्य कारणात्।\nस ददाति पितुः पिंडं सर्वस्वेन धनेन च ३०९।\nतत्रैकजन्मनोभ्यासाद्गतोसौ विष्णुमंदिरम्।\nभुक्त्वानन्तसुखं तत्र सार्वभौमोभवन्नृपः ३१०।\nपितृयज्ञात्परो यस्माद्धर्मो नास्ति कथंचन।\nतस्मात्सर्वप्रयत्नेन शक्त्या कुर्यादमत्सरः ३११।\nयः पठेद्धर्मसंतानं जनानामग्रतो नरः।\nविष्णुपद्या जले स्नानं प्रति लोके च लभ्यते ३१२।\nजन्मजन्मकृतो येन महापातकसंचयः।\nतत्सर्वं प्रलयं याति सकृदुच्चरिते श्रुते ३१३।"
  }
]
[
  {
    "text": "भीष्म उवाच।\nबहुभिर्द्धरणी भुक्ता भूपालैः श्रूयते पुरा।\nपार्थिवाः पृथिवीयोगात्पृथिवी कस्य योगतः१।\nकिमर्थं च कृता संज्ञा भूमेस्सा पारिभाषिकी।\nगौरितीयं च संज्ञा वा भुवः कस्माद्ब्रवीहि मे२।\nपुलस्त्य उवाच।\nपुरा कृतयुगस्यासीदंगो नाम प्रजापतिः।\nमृत्योस्तु दुहिता तेन परिणीतातिदुर्मुखी३।\nसुनीथा नाम तस्यास्तु वेनो नाम सुतः पुरा।\nअधर्मनिरतः कामी बलवान्वसुधाधिपः४।\nलोकस्याधर्मकृच्चापि परभार्यापहारकः।\nअथ तस्य प्रसिद्यर्थं जगदर्थं महर्षिभिः५।\nअनुनीतोपि न ददावशुद्धात्माऽभयं ततः।\nशापेन मारयित्वैनमराजकभयार्दिताः६।\nममंथुर्ब्राह्मणास्तस्य बलाद्देहमकल्मषाः।\nतत्कायान्मथ्यमानात्तु जनिता म्लेच्छजातयः७।\nशरीरे मातुरंशेन कृष्णांजनसमप्रभाः।\nपितुरंशस्य संगेन धार्मिको धर्मकारकः८।\nउत्पन्नो दक्षिणाद्धस्तात्सधनुः सशरो गदी।\nदिव्यतेजोमयः पुत्रस्सरत्नकवचांगदः९।\nपृथुरेवाभवन्नाम्ना स च विष्णुरजायत।\nस विप्रैरभिषिक्तः संस्तपः कृत्वा सुदुष्करं१०।\nविष्णोर्वरेण सर्वस्य प्रभुत्वमगमत्प्रभुः।\nनिःस्वाध्यायवषट्कारं निर्द्धर्मं वीक्ष्य भूतलं११।\nवेद्धुमेवोद्यतः कोपाच्छरेणामितविक्रमः।\nततो गोरूपमास्थाय भूः पलायितुमुद्यता१२।\nपृष्ठे त्वन्वगमत्तस्याः पृथुः सेषुशरासनः।\nततः स्थित्वैकदेशे तु किं करोमीति चाब्रवीत्१३।\nपृथुरप्यवदद्वाक्यमीप्सितं देहि सुव्रते।\nसर्वस्य जगतः शीघ्रं स्थावरस्य चरस्य च१४।\nतथेति चाब्रवीद्भूमिर्दुदोह स नराधिपः।\nस्वके पाणौ पृथुर्वत्सं कृत्वा स्वायंभुवं मनुं१५।\nतदन्नमभवद्दुग्धं प्रजा जीवंति येन तु।\nततस्तु ऋषिभिर्दुग्धा वत्सः सोमस्तदाभवत्१६।\nदोग्धा वाचस्पतिरभूत्पात्रं वेदस्तपो रसः।\nदेवैश्च वसुधा दुग्धा मरुद्दोग्धा तदाभवत्१७।\nइन्द्रो वत्सः समभवत्क्षीरमूर्ज्जस्वलं बलं।\nदेवानां कांचनं पात्रं पितृणां राजतं तथा१८।\nअंतकश्चाभवद्दोग्धा यमो वत्सः स्वधा रसः।\nबिलं च पात्रं नागानां तक्षको वत्सकोभवत्१९।\nविषं क्षीरं ततो दोग्धा धृतराष्ट्रोभवत्पुनः।\nअसुरैरपि दुग्धेयं आयसे शत्रुपीडनम्२०।\nपात्रे मायामभूद्वत्सःप्राल्हादिस्तुविरोचनः।\nदोग्धा त्रिमूर्द्धा तत्रासीन्माया येन प्रवर्तिता२१।\nयक्षैश्च वसुधा दुग्धा पुरांतर्द्धानमीप्सुभिः।\nकृत्वा विश्वावसुं वत्सं मणिमंतं महीपते२२।\nप्रेतरक्षोगणैर्दुग्धा वसा रुधिरमुल्बणं।\nरौप्यनाभोभवद्दोग्धा सुमाली वत्स एव च२३।\nगंधर्वैश्च पुनर्दुग्धा वसुधा साप्सरोगणैः।\nवत्सं चित्ररथं कृत्वा गंधान्पद्मदले तथा२४।\nदोग्धावसुरुचिर्नामाथर्ववेदस्य पारगः।\nगिरिभिर्वसुधा दुग्धा रत्नानि विविधानि च२५।\nऔषधानि च दिव्यानि दोग्धा मेरुर्महीधरः।\nवत्सोभूद्धिमवांस्तत्र पात्रं शैलमयं पुनः२६।\nवृक्षैश्च वसुधा दुग्धा क्षीरं छिन्नप्ररोहणं।\nपालाशपात्रे दोग्धा तु सालः पुष्पवनाकुलः२७।\nप्लक्षोभवत्ततो वत्सः सर्ववृक्षवनाधिपः।\nएवमन्यैश्च वसुधा तथा दुग्धा यथेच्छतः२८।\nआयुर्द्धनानि सौख्यं च पृथौ राज्यं प्रशासति।\nन दारिद्र्यं तथा रोगी नाधनोनचपापकृत्२९।\nनोपसर्गा न चाघातः पृथौ राज्यं प्रशासति।\nनित्यंप्रमुदितालोका दुःखशोकविवर्जिताः३०।\nधनुः कोट्या च शैलेंद्रानुत्सार्य स महाबलः।\nभूमंडलं समं चक्रे लोकानां हितकाम्यया३१।\nन पुरग्रामदुर्गाणि न चायुधधरा नराः।\nम्रियंते यत्र दुःखं च नार्थशास्त्रस्य चादरः३२।\nधर्मैकतानाः पुरुषाः पृथौ राज्यं प्रशासति।\nकथितानि च पात्राणि यत्क्षीरं च यथा तव३३।\nयेषां येन रुचिस्तत्र तेभ्यो दत्तं विजानता।\nयज्ञश्रीदेषु सर्वेषु मया तुभ्यं निवेदितं३४।\nदुहितृत्वं गता यस्मात्पृथोः पृथ्वी महामते।\nतस्यानुसारयोगाच्च पृथिवी विश्रुता बुधैः३५।\nभीष्म उवाच।\nआदित्यवंशमखिलं वद ब्रह्मन्यथाक्रमं।\nसोमवंशं च तत्त्वज्ञ यथावद्वक्तुमर्हसि३६।\nपुलस्त्य उवाच।\nविवस्वान्कश्यपात्पूर्वमदित्यामभवत्पुरा।\nतस्य पत्नीत्रयं तद्वत्संज्ञा राज्ञी प्रभा तथा३७।\nरैवतस्य सुता राज्ञी रेवतं सुषुवे सुतं।\nप्रभा प्रभातं सुषुवे त्वाष्ट्रं संज्ञा तथा मनुं३८।\nयमश्च यमुना चैव यमलौ च बभूवतुः।\nततस्तेजोमयं रूपमसहंती विवस्वतः३९।\nनारीमुत्पादयामास स्वशरीरादनिंदितां।\nत्वाष्ट्री स्वरूपरूपेण नाम्ना छायेति भामिनी४०।\nकिंकरोमीति पुरतः संस्थितां तामभाषत।\nछाये त्वं भज भर्तारं मदीयं तं वरानने४१।\nअपत्यानि मदीयानि मातृस्नेहेन पालय।\nतथेत्युक्त्वा च सा देवमगात्कामाय सुव्रता४२।\nकामयामास देवोपि संज्ञेयमिति चादरात्।\nजनयामास सावर्णिं मनुं मनुस्वरूपिणम्४३।\nसवर्णत्वाच्च सावर्णेर्मनोर्वैवस्वतस्य तु।\nततः सुतां च तपतीं त्वाष्ट्रीं चैव क्रमेण तु४४।\nछायायां जनयामास संज्ञेयमिति भास्करः।\nछाया स्वपुत्रे त्वधिकं स्नेहं चक्रे मनौ तदा४५।\nन चक्षमे मनुः पूर्वस्तद्यमः क्रोधमूर्छितः।\nसंतर्जयामास तदा पादमुत्क्षिप्य दक्षिणं४६।\nशशाप च यमं छाया भवतु क्रिमिसंयुतः।\nपादोयमेको भविता पूयशोणितविस्रवः४७।\nनिवेदयामास पितुर्यमः शापेन धर्षितः।\nनिःकारणमहं शप्तो मात्रा देव सकोपया४८।\nबालभावान्मया किंचिदुद्यतश्चरणः सकृत्।\nमनुना वार्यमाणापि मम शापमदाद्विभो४९।\nप्रायो न माता सास्माकमसमा स्नेहतो यतः।\nदेवोप्याह यमं भूयः किं करोमि महामते५० 1.8.50।\nसौख्यात्कस्य न दुःखं स्यादथवा कर्मसंततिः।\nअनिवार्या भवस्यापि का कथान्येषु जंतुषु५१।\nकृकवाकुस्तव पदे स क्रिमिं भक्षयिष्यति।\nखंजं च रुचिरं चैव पादमेतद्भविष्यति५२।\nएवमुक्तः समाश्वस्तस्तपस्तीव्रं चकार ह।\nवैराग्यात्पुष्करे तीर्थे फलफेनानिलाशनः५३।\nपितामहं समाराध्य यावद्वर्षायुतं पुनः।\nतपःप्रभावाद्देवेशः संतुष्टः पद्मसंभवः५४।\nवव्रे स लोकपालत्वं पितृलोकं तथाक्षयं।\nधर्माधर्मात्मकस्यास्य जगतस्तु परीक्षणम्५५।\nएवं स लोकपालत्वमगमत्पद्मसंभवात्।\nपितॄणामाधिपत्यं च धर्माधर्मस्य चानघ५६।\nविवस्वानथ तज्ज्ञात्वा संज्ञायाः कर्मचेष्टितं।\nत्वष्टुः समीपमगमदाचचक्षे सरोषवान्५७।\nतमुवाच ततस्त्वष्टा सांत्वपूर्वमिदं वचः।\nतवासहंती भगवंस्तेजस्तीव्रं तमोनुद५८।\nबडवारूपमास्थाय मत्सकाशमिहागता।\nनिवारिता मया सा च त्वद्भयेन दिवस्पते५९।\nयस्मादविज्ञातमना मत्सकाशमिहागता।\nतस्मान्मदीयं भवनं प्रवेष्टुं न तवार्हति६०।\nएवमुक्ता जगामाशु मरुदेशमनिंदिता।\nबडवारूपमास्थाय भूतले संप्रतिष्ठिता६१।\nतस्मात्प्रसादं कुरु मे यद्यनुग्रहभागहम्।\nअपनेष्यामि ते तेजः कृत्वा यंत्रे दिवाकरम्६२।\nरूपं तव करिष्यामि लोकानंदकरं प्रभो।\nतथेत्युक्तः स रविणा भ्रमे कृत्वा दिवाकरं६३।\nपृथक्चकार तेजश्च चक्रं विष्णोः प्रकल्पयत्।\nत्रिशूलं चापि रुद्रस्य वज्रमिंद्रस्य चापरं६४।\nदैत्यदानवसंहर्तृ सहस्रकिरणात्मकं।\nरूपं चाप्रतिमं चक्रे त्वष्टा पद्भ्यामृते महत्६५।\nन शशाक च तद्द्रष्टुं पादरूपं रवेः पुनः।\nअद्यापि च ततः पादौ न कश्चित्कारयेत्क्वचित्६६।\nयः करोति स पापिष्ठो गतिमाप्नोति निंदितां।\nकुष्ठरोगमवाप्नोति लोकेस्मिन्दुःखसंज्ञितं६७।\nतस्मान्न धर्मकामार्थी चित्रेष्वायतनेषु च।\nन क्वचित्कारयेत्पादौ देवदेवस्य धीमतः६८।\nततः स भगवान्गत्वा भूर्लोकममराधिपः।\nकामयामास कामार्तो मुख एव दिवाकरः६९।\nअश्वरूपेण महता तेजसा च समन्वितः।\nसंज्ञा च मनसा क्षोभमगमद्भयविह्वला७०।\nनासापुटाभ्यामुत्सृष्टं परोयमिति शंकया।\nतस्याथ रेतसो जातावश्विनाविति नः श्रुतम्७१।\nदस्रौ श्रुतित्वात्संजातौ नासत्यौ नासिकाग्रतः।\nज्ञात्वा चिराच्च तं देवं संतोषमगमत्परं७२।\nविमानेनागमत्स्वर्गे पत्न्या सह मुदान्वितः।\nसावर्ण्योपि मनुर्मेरावद्यापि तपते तपः७३।\nशनिस्तपोबलाच्चापि ग्रहाणां समतां गतः।\nयमुना तपती चैव पुनर्नद्यौ बभूवतुः७४।\nविष्ठिर्घोरात्मिका तद्वत्कालत्वेन व्यवस्थिता।\nमनोर्वैवस्वतस्यापि दश पुत्रा महाबलाः७५।\nइलस्तु प्रथमस्तेषां पुत्रेष्ट्या समकल्पि यः।\nइक्ष्वाकुः कुशनाभश्च अरिष्टो धृष्ट एव च७६।\nनरिष्यंतः करूषश्च शर्यातिश्च महाबलः।\nपृषध्रश्चाथ नाभागः सर्वे ते दिव्यमानुषाः७७।\nअभिषिच्य मनुः पूर्वमिलं पुत्रं स धार्मिकम्।\nजगाम तपसे भूयः पुष्करं स तपोवनं७८।\nअथाजगाम सिध्यर्थं तस्य ब्रह्मा वरप्रदः।\nवरं वरय भद्रं ते मानवेय यथेप्सितं७९।\nउवाच स तदा देवं पद्माक्षं पद्मजं विभुं।\nवंशे मे धर्मसंयुक्ताः पृथिव्यां सर्वपार्थिवाः८०।\nभवेयुरीश्वराः स्वामिन्प्रसादात्तव कंजज।\nतथेत्युक्त्वा तु देवेशस्तत्रैवांतरधीयत८१।\nततोयोध्यां समागत्य समतिष्ठद्यथा पुरा।\nअथैकदा रथारूढ इलो निज सुतो मनोः८२।\nनिर्जगामार्थसिध्यर्थमिनप्रायां महीमिमां।\nभ्रमन्द्वीपानि सर्वाणि क्ष्माभृतः संप्रसाधयन्८३।\nजगामोपवनं शंभोरथाकृष्टः प्रतापवान्।\nकल्पद्रुमलताकीर्णं नाम्ना शरवणं महत्८४।\nरमते यत्र देवेशः सोमः सोमार्द्धशेखरः।\nउमया समयस्तत्र पुरा शरवणे कृतः८५।\nपुंनामसंज्ञं यत्किंचिदागमिष्यति नो वनं।\nस्त्रीत्वमेष्यति तत्सर्वं दशयोजनमंडले८६।\nअज्ञातसमयो राजा इलः शरवणं गतः।\nस्त्रीत्वं जगाम सहसा बडवाश्वोऽभवत्क्षणात्८७।\nपुरुषत्वे कृतं सर्वं स्त्रीकाये विस्मृतं ततः।\nइलेति साभवन्नारी पीनोन्नतघनस्तनी८८।\nउन्नतश्रोणिजघना पद्मपत्रायतेक्षणा।\nपूर्णेन्दुवदना तन्वी विलासिन्यसितेक्षणा८९।\nपीनोन्नतायतभुजा नीलकुंचितमूर्द्धजा।\nतनुलोमा सुवदना मृदुगद्गदभाषिणी९०।\nश्यामागौरेण वर्णेन तनुताम्रनखांकुरा।\nकार्मुकभ्रूयुगोपेता हंसावरणगामिनी९१।\nभ्रममाणा वने तस्मिन्चिंतयामास भामिनी।\nको मे पिता वा भ्राता वा को मे त्राता भवेदिह९२।\nकस्य भर्त्तुरहं दत्ता कियद्वर्षास्मि भूतले।\nचिंतयंती च ददृशे सोमपुत्रेण साङ्गना९३।\nइलारूप समाक्षिप्त मनसा वरवर्णिनी।\nबुधस्तदाप्तये यत्नमकरोत्कामपीडितः९४।\nविशिष्टाकारवान्मुंडी स कमंडलुपुस्तकः।\nवेणुदंडकृतावेशः पवित्रक खनित्रकः९५।\nद्विजरूपः शिखी ब्रह्म निगदन्कर्णकुंडली।\nवटुभिश्चार्थिभिर्युक्तः समित्पुष्पकुशोदकैः९६।\nकालेन्विष्यां ततस्तस्मिन्नाजुहाव स तामिलाम्।\nबहिर्वनस्यांतरितः किल पादपमंडपे९७।\nससंभ्रममकस्माच्च सोपालंभमिवाभवत्।\nत्यक्त्वाग्निहोत्रशुश्रूषां क्व गता मंदिरान्मम९८।\nइयं विहारवेला ते अतिक्रामति सांप्रतम्।\nएह्येहि पृथुसुश्रोणि संभ्रांता केन हेतुना९९।\nइयं सायंतनी वेला विहारस्येह वर्त्तते।\nकृत्वोपलेपनं पुष्पैरलंकुरु गृहं मम१०० 1.8.100।\nसाब्रवीद्विस्मृताहं च सर्वमेव तपोधन।\nआत्मानं त्वां च भर्त्तारं कुलं च वद मेनघ१०१।\nबुधः प्रोवाच तां तन्वीमिला त्वं वरवर्णिनी।\nअहं च कामुको नाम बहुविद्यो बुधः स्मृतः१०२।\nतेजस्विनः कुले जातः पिता मे ब्राह्मणाधिपः।\nइति सा तस्यवचनात्प्रविष्टा बुधमंदिरम्१०३।\nरत्नस्तंभसमाकीर्णं दिव्यमायाविनिर्मितम्।\nइला कृतार्थमात्मानं मेने तद्भवने स्थिता१०४।\nअहो वृत्तमहोरूपमहो धनमहोकुलम्।\nमम चास्य च भर्त्तुर्वा अहो लावण्यमुत्तमम्१०५।\nरेमे च सा तेन सममतिकालमिला वने।\nसर्वभोगमये गेहे यथेंद्रभवने तथा१०६।\nअथान्विष्यंतो राजानं भ्रातरस्तस्य मानवाः।\nइक्ष्वाकुप्रमुखा जग्मुस्तदा शरवणांतिकम्१०७।\nततस्ते ददृशुः सर्वे वडवामग्रतः स्थिताम्।\nरत्नपर्यंतकिरणदीप्यमानामनुत्तमाम्१०८।\nसंप्राप्य प्रत्यभिज्ञानात्सर्वे विस्मयमागताः।\nअयं चंद्रप्रभो नाम वाजी तस्य महात्मनः१०९।\nअगमद्वडवारूपमुत्तमं केन हेतुना।\nततस्तु मैत्रावरुणिं पप्रच्छुः स्वपुरोहितम्११०।\nकिमेतदित्यभूच्चित्रं वद योगविदां वर।\nवसिष्ठोप्यब्रवीत्सर्वं दृष्ट्वा तं ध्यानचक्षुषा१११।\nसमयः शंभुदयिता कृतः शरवणे पुरा।\nयः पुमान्प्रविशेच्चात्र स नारीत्वमवाप्स्यति११२।\nअयमश्वोपि नारीत्वमगाद्राज्ञा सहैव तु।\nइलः पुरुषतामेति यथासौ धनदोपमः११३।\nतथैव यत्नः कर्त्तव्य आराध्य च पिनाकिनम्।\nततस्ते मानवा जग्मुर्यत्र देवो महेश्वरः११४।\nतुष्टवुर्विविधैः स्तोत्रैः पार्वतीपरमेश्वरौ।\nतावूचतुरलं चैष समयः किं नु सांप्रतं११५।\nइक्ष्वाकोरश्वमेधेन यत्फलं स्यात्तदावयोः।\nदत्वा किंपुरुषो वीरः स भविष्यत्यसंशयम्११६।\nतथेत्युक्त्वा तु ते सर्वे जग्मुर्वैवस्वतात्मजाः।\nइष्ट्वाश्वमेधेन तत इला किंपुरुषोभवत्११७।\nमासमेकं पुमान्वीरः स्त्रीत्वं मासमभूत्पुनः।\nबुधस्य भवने तिष्ठन्निलो गर्भधरोभवत्११८।\nअजीजनत्पुत्रमेकमनेकगुणसंयुतम्।\nबुध उत्पाद्य तं पूरुं स स्वर्गमगमत्पुनः११९।\nइलस्य नाम्ना तद्वर्षमिलावृतमभूत्तदा।\nसोमार्कवंशजो राजा इलोभूद्वंशवर्द्धनः१२०।\nएवं पुरूरवाः पूरोरभवद्वंशवर्द्धनः।\nइक्ष्वाकुरर्कवंशस्य तथैवोक्तो नरेश्वरः१२१।\nइलः किंपुरुषत्वे च सुद्युम्न इति चोच्यते।\nपुनः पुत्रत्रयमभूत्सुद्युम्नस्यापराजितम्१२२।\nउत्कलोथ गयस्तद्वद्धरिताश्वश्च वीर्यवान्।\nउत्कलस्योत्कला नाम गयस्य तु गयापुरी१२३।\nहरिताश्वस्य दिग्याम्या संज्ञाता कुरुभिः सह।\nप्रतिष्ठानेभिषिच्याथ स पुरूरवसं सुतम्१२४।\nजगामेलावृतं भोक्तुं दिव्यं वर्षं फलाशनः।\nइक्ष्वाकुर्ज्येष्ठदायादो मध्यदेशमवाप्तवान्१२५।\nनरिष्यंतस्य पुत्रोभूच्छुको नाम महाबलः।\nनाभागादंबरीषस्तु धृष्टस्य तु सुतत्रयम्१२६।\nधृष्टकेतुः स्वधर्माथो रणधृष्टश्च वीर्यवान्।\nआनर्तो नाम शर्यातेः सुकन्या चैव दारिका१२७।\nआनर्तस्याभवत्पुत्रो रोचमानः प्रतापवान्।\nआनर्तो नाम देशोभून्नगरी च कुशस्थली१२८।\nरोचमानस्य रेवोभूद्रेवाद्रैवत एव च।\nककुद्मी चापरं नाम ज्येष्ठः पुत्रशतस्य च१२९।\nरेवती तस्य सा कन्या भार्या रामस्य विश्रुता।\nकरूषाच्चैव कारूषा बहवः प्रथिता भुवि१३०।\nपृषध्रो गोवधाच्छूद्रो गुरुशापादजायत।\nइक्ष्वाकुपुत्रा नाम्नाथ विकुक्षि निमिदंडकाः१३१।\nश्रेष्ठाः पुत्रशतस्यासन्पंचाशच्चाथ तत्सुताः।\nमेरोरुत्तरतस्ते तु जाताः पार्थिवसत्तमाः१३२।\nचत्वारिंशत्तथाष्टान्ये शतमध्ये च येभवन्।\nमेरोर्दक्षिणतश्चैव राजानस्ते प्रकीर्तिताः१३३।\nज्येष्ठात्ककुत्स्थनामाभूत्सुतस्तस्य सुयोधनः।\nतस्य पुत्रः पृथृर्नाम विश्वस्तस्य पृथोः सुतः१३४।\nआर्द्रस्तस्य च पुत्रोभूद्युवनाश्वस्ततोभवत्।\nयुवनाश्वस्य पुत्रोभूच्छावस्तो नाम वीर्यवान्१३५।\nनिर्मिता येन शावस्ती ह्यंगदेशे नराधिप।\nशावस्ताद्बृहदश्वो भूत्कुवलाश्वस्ततोभवत्१३६।\nधुंधुमारत्वमगमद्धुंधुं हत्वाऽसुरं पुरा।\nतस्य पुत्रास्त्रयो जाता दृढाश्वो घृणिरेव च१३७।\nकपिलाश्वश्च विख्यातो धौंधुमारिः प्रतापवान्।\nदृढाश्वस्य प्रमोदस्तु हर्यश्वस्तस्य चात्मजः१३८।\nहर्यश्वस्य निकुंभोभूत्संहताश्वस्ततोभवत्।\nअकृताश्वो रणाश्वश्च संहताश्व सुतावुभौ१३९।\nयुवनाश्वो रणाश्वस्य मांधाता च ततोभवत्।\nमांधातुः पुरुकुत्सोभूद्धर्मसेतुश्च पार्थिवः१४०।\nमुचुकुन्दश्च विख्यातश्शक्रमित्रः प्रतापवान्।\nपुरुकुत्सस्य पुत्रोभूद्दुस्सहो नर्मदापतिः१४१।\nसंभूतिस्तस्य पुत्रोभूत्त्रिधन्वा च ततोभवत्।\nत्रिधन्वनः सुतो जातस्त्रय्यारुण इति स्मृतः१४२।\nतस्य सत्यव्रतो नाम तस्मात्सत्यरथः स्मृतः।\nतस्य पुत्रो हरिश्चन्द्रो हरिश्चंद्राच्च रोहितः१४३।\nरोहताच्च वृको जातो वृकाद्बाहुरजायत।\nसगरस्तस्य पुत्रोभूद्राजा परमधार्मिकः१४४।\nद्वे भार्ये सगरस्यापि प्रभा भानुमती तथा।\nताभ्यामाराधितः पूर्वमौर्वाग्निः पुत्रकाम्यया१४५।\nऔर्वस्तुष्टस्तयोः प्रादाद्यथेष्टं वरमुत्तमम्।\nएका षष्टिसहस्राणि सुतमेकं तथापरा१४६।\nअगृह्णाद्वंशकर्तारं प्रभाऽगृह्णाद्बहून्सुतान्।\nएकं भानुमती पुत्रमगृह्णादसमंजसं१४७।\nततः षष्टिसहस्राणि सुषुवे यादवी प्रभा।\nखनंतः पृथिवीं दग्धा विष्णुना ये ऽश्वमार्गणे१४८।\nअसमंजस्तु तनयो ह्यंशुमान्नाम विश्रुतः।\nतस्य पुत्रो दिलीपस्तु दिलीपात्तु भगीरथः१४९।\nयेन भागीरथी गङ्गा तपः कृत्वावतारिता।\nभगीरथस्य तनयो नाभाग इति विश्रुतः१५० 1.8.150।\nनाभागस्यांबरीषोभूत्सिंधुद्वीपस्ततोभवत्।\nतस्यायुतायुः पुत्रोभूदृतुपर्णस्ततोभवत्१५१।\nतस्य कल्माषपादस्तु सर्वकर्मा ततः स्मृतः।\nतस्यानरण्यः पुत्रोभून्निघ्नस्तस्य सुतोभवत्१५२।\nनिघ्नपुत्रावुभौ जातावनमित्र रघूत्तमौ।\nअनमित्रो वनमगादरिनाशकृते नृप१५३।\nरघोरभूद्दिलीपस्तु दिलीपाच्चाप्यजस्तथा।\nदीर्घबाहुरजाज्जातः प्रजापालस्ततोभवत्१५४।\nततो दशरथो जातस्तस्य पुत्रचतुष्टयं।\nनारायणात्मकाः सर्वे रामस्तस्याग्रजोभवत्१५५।\nरावणांतकरस्तद्वद्रघूणां वंशवर्द्धनः।\nवाल्मीकिर्यस्य चरितं चक्रे भार्गवसत्तमः१५६।\nतस्य पुत्रः कुशो नाम इक्ष्वाकुकुलवर्द्धनः।\nअतिथिस्तु कुशाज्जातो निषधस्तस्य चात्मजः१५७।\nनलस्तु निषधाज्जातो नभास्तस्मादजायत।\nनभसः पुंडरीकोभूत्क्षेमधन्वा ततः परम्१५८।\nतस्यपुत्रोभवद्वीरो देवानीकः प्रतापवान्।\nअहीनगुस्तस्य सुतः सहस्राश्वस्ततः परः१५९।\nततश्चंद्रावलोकस्तु तारापीडस्ततोभवत्।\nतस्यात्मजश्चन्द्रगिरिश्चंद्रस्तस्य सुतोभवत्१६०।\nश्रुतायुरभवत्तस्माद्भारते यो निपातितः।\nनलौ द्वावेव विख्यातौ वंशे यस्य विशेषतः१६१।\nवीरसेनसुतस्तद्वन्नैषधश्च नराधिपः।\nएते विवस्वतो वंशे राजानो भूरिदक्षिणाः१६२।\nइक्ष्वाकुवंशप्रभवाः प्राधान्येन प्रकीर्तिताः१६३।"
  }
]
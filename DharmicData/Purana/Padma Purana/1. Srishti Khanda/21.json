[
  {
    "text": "पुलस्त्य उवाच।।\nआसीत्पुरा बृहत्कल्पे धर्ममूर्तिर्जनाधिपः।।\nसुहृच्छक्रस्य निहता येन दैत्यास्सहस्रशः१।।\nसोमसूर्यादयो यस्य तेजसा विगतप्रभाः।।\nभवंति शतशो येन दानवाश्च पराजिताः२।।\nयथेच्छरूपधारी च मानुषोप्यपराजितः।।\nतस्य भानुमती भार्या सती त्रैलोक्यसुंदरी३।।\nलक्ष्मीसदृशरूपेण निर्जितामरसुंदरी।।\nराज्ञस्तस्याग्रमहिषी प्राणेभ्योपि गरीयसी४।।\nदशनारीसहस्राणां मध्ये श्रीरिव राजते।।\nनृपकोटिसहस्रेण न कदाचित्समुच्यते५।।\nकदाचिदास्थानगतः पप्रच्छ स्वपुरोहितम्।।\nविस्मयेनावृतो नत्वा वसिष्ठमृषिसत्तमम्६।।\nभगवन्केन धर्मेण मम लक्ष्मीरनुत्तमा।।\nकस्माच्च विपुलं तेजो मच्छरीरे सदोत्तमम्७।।\nवसिष्ठ उवाच।।\nपुरा लीलावती नाम वेश्या शिवपरायणा।।\nतया दत्तश्चतुर्दश्यां पुष्करे लवणाचलः८।।\nहेमवृक्षामरैः सार्द्धं यथावद्विधिपूर्वकं।।\nशूद्रः सुवर्णकारश्च कर्मकृत्सोऽभवत्तदा९।।\nभृत्यो लीलावतीगेहे तेन हैमा विनिर्मिताः।।\nतरवो हेमपुष्पाश्च श्रद्धायुक्तेन पार्थिव१०।।\nअतिरूपेण संपन्ना घटितास्ते सुशोभनाः।।\nधर्मकार्यमिति ज्ञात्वा न गृहीतं च वेतनम्११।।\nउज्ज्वालिताश्च ते पत्न्या सुवर्णमयपादपाः।।\nलीलावतीगृहे चापि परिचर्या च पार्थिव१२।।\nकृता ताभ्यामशाठ्येन द्विजशुश्रूषणादिका।।\nसा च लीलावती वेश्या कालेन महतानघ१३।।\nसर्वपापविनिर्मुक्ता जगाम शिवमंदिरम्।।\nयोऽसौ सुवर्णकारश्च दरिद्रोप्यतिसत्त्ववान्१४।।\nन मूल्यमादाद्वेश्यातः स भवानिह सांप्रतम्।।\nसप्तद्वीपपतिर्जातः सूर्यायुतसमप्रभः१५।।\nयया सुवर्णकारस्य तरवो हेमनिर्मिताः।।\nसम्यगुज्ज्वलिताः पत्न्या सेयं भानुमती तव१६।।\nतस्मान्नृलोकेष्वपराजितस्त्वमारोग्यसौभाग्ययुता च लक्ष्मीः।।\nतस्मात्त्वमप्यत्र विधानपूर्वं धान्याचलादीन्नृपते कुरुष्व१७।।\nपुलस्त्य उवाच।।\nतथेति संपूज्य सुधर्ममूर्तिर्वचो वसिष्ठस्य ददौ च सर्वान्।।\nधान्याचलादीन्विधिनास्मरारेर्लोकं गतोसौ सुरपूज्यमानः१८।।\nपश्येद्यदीमानुपनीयमानान्स्पृशेन्मनुष्यैरिह दीयमानान्।।\nशृणोति भक्त्याथ मतिं ददाति विकल्मषः सोपि दिवं प्रयाति१९।।\nदुःस्वप्नप्रशममुपैति पठ्यमानैः शैलेंद्रैर्भवभयभेदनैर्मनुष्यः।।\nयः कुर्यात्किमु नृपपुंगवेह सम्यक्शांतात्मा सकलगिरींद्रसंप्रदानम्२०।।\nभीष्म उवाच।।\nकिमभीष्टवियोगशोकसंधानलमुद्धर्तुमुपोषणं व्रतं वा।।\nविभवध्रुवकारिभूतलेस्मिन्भवभीतेरपि सूदनं च पुंसः२१।।\nपुलस्त्य उवाच।।\nपरिपृष्टमिदं जगत्प्रियं ते विबुधानामपि दुर्लभं महत्त्वात्।।\nतव भक्तिमतस्तथापि वक्ष्ये व्रतमिंद्रासुरमानवेषु गुह्यम्२२।।\nपुण्यमाश्वयुजे मासि विशोकद्वादशीव्रतम्।।\nदशम्यां लघुभुग्विद्वान्प्रारभेत यमेन तु२३।।\nउदङ्मुखः प्राङ्मुखो वा दंतधावनपूर्वकम्।।\nएकादश्यां निराहारः सम्यगभ्यर्च्य केशवम्२४।।\nश्रियं चाभ्यर्च्य विधिवद्भोक्ष्येऽहं चापरेहनि।।\nएवं नियमकृत्सुप्त्वा प्रातरुत्थाय मानवः२५।।\nस्नानं सर्वौषधैः कुर्यात्पंचगव्यजलेन तु।।\nशुभ्रमाल्यांबरधरःपूजयेच्छ्रीशमुत्पलैः२६।।\nविशोकाय नमः पादौ जंघे च वरदाय वै।।\nश्रीशाय जानुनी तद्वदूरू च जलशायिने२७।।\nकंदर्पाय नमो गुह्यं माधवाय नमः कटिं।।\nदामोदरायेत्युदरं पार्श्वे च विपुलायवै२८।।\nनाभिं च पद्मनाभाय हृदयं मन्मथाय वै।।\nश्रीधराय विभोर्वक्षः करौ मधुभिदे नमः२९।।\nवैकुण्ठाय नमः कंठमास्यं पद्ममुखायवै।।\nनासामशोकनिधये वासुदेवाय चाक्षिणी३०।।\nललाटं वामनायेति हरये च पुनर्भ्रुवौ।।\nअलकं माधवायेति किरीटं विश्वरूपिणे३१।।\nनमः सर्वात्मने तद्वच्छिर इत्यभिपूजयेत्।।\nएवं संपूज्य गोविंदं धूपमाल्यानुलेपनैः३२।।\nततस्तु मंडलं कृत्वा स्थंडिलं कारयेन्मृदा।।\nचतुरश्रं समंताच्च रत्निमात्रमुदक्प्लवम्३३।।\nश्लक्ष्णं हृद्यं च परितो वप्रत्रयसमावृतम्।।\nत्रिरंगुलोच्छ्रितावप्रास्तद्विस्तारो द्विरंगुलः३४ (पा. – च्छिता)।।\nस्थंडिलस्योपरिष्टात्तु भित्तिरष्टांगुला भवेत्।।\nनदी वालुकया सूर्ये लक्ष्म्याः प्रतिकृतिं न्यसेत्३५।।\nस्थंडिले सूर्यमध्यस्थ लक्ष्मीमभ्यर्चयेद्बुधः।।\nनमो देव्यै नमः शांत्यै नमो लक्ष्म्यै नमः श्रिये३६।।\nनमस्तुष्ट्यै नमः पुष्ट्यै सृष्ट्यै दृष्ट्यै नमो नमः।।\nविशोका दुःखनाशा यविशोका वरदास्तु ते३७।।\nविशोका मेस्तु संपत्त्यै विशोका सर्वसिद्धये।।\nततः शुभ्रांबरैः सूर्यं वेष्ट्य संपूजयेत्फलैः३८।।\nभक्ष्यैर्नानाविधैस्तद्वत्सुवर्णकमलेन च।।\nराजतीषु च पात्रीषु न्यसेद्दर्भोदकं बुधः३९।।\nततस्तु नृत्यगीतानि कारयेत्सकलां निशाम्।।\nयामत्रये व्यतीते तु तत उत्थाय मानवः४०।।\nअभिगम्य च विप्राणां मिथुनानि च पूजयेत्।।\nशक्तितस्त्रीणि चैकं वा वस्त्रमाल्यानुलेपनैः४१।।\nशयनस्थानि पूज्यानि नमोस्तु जलशायिने।।\nततस्तु गीतवाद्येन रात्र्यां जागरणे कृते४२।।\nप्रभाते च ततः स्नानं कृत्वा दांपत्यमर्चयेत्।।\nभोजयेच्च यथाशक्ति वित्तशाठ्येन वर्जितः४३।।\nभक्त्याश्रुत्वापुराणानितद्दिनंचातिवाहयेत्।।\nअनेन विधिना सर्वं मासिमासि समाचरेत्४४।।\nव्रतांते शयनं दद्याद्गुडधेनुसमन्वितं।।\nसोपधानं सविश्रामं स्वास्तरावरणं शुभं४५।।\nयथालक्ष्मीर्नरेश त्वां न परित्यज्य गच्छति।।\nतथा सुरूपतारोग्यमशोकं चास्तु मे सदा४६।।\nयथा देवेन रहिता न लक्ष्मीर्जायते क्वचित्।।\nतथा विशोकता मेऽस्तु भक्तिरग्य्रा च केशवे४७।।\nमंत्रेणानेन शयनं गुडधेनुसमन्वितं।।\nसूर्यश्च लक्ष्म्या सहितो दातव्यो भूतिमिच्छता४८।।\nउत्पलं करवीरं वाप्यम्लानं चैव कुंकुमं।।\nकेतकं सिंधुवारं च मल्लिकागंधपाटला४९।।\nकदंबं कुब्जकं जाती शस्तान्येतानि सर्वदा।।\nभीष्म उवाच।।\nगुडधेनुविधानं च समाचक्ष्व मुनीश्वर५० 1.21.50।।\nकिं रूपा केन मंत्रेण दातव्या तदिहोच्यतां।।\nपुलस्त्य उवाच।।\nगुडधेनुविधानस्य यद्रूपमिह यत्फलम्५१।।\nतदिदानीं प्रवक्ष्यामि सर्वपापविनाशनम्।।\nकृष्णाजिनं चतुर्हस्तं प्राग्ग्रीवं विन्यसेद्भुवि५२।।\nगोमयेनानुलिप्तायां दर्भानास्तीर्य सर्वतः।।\nलघ्वेणकाजिनं तद्वत्वत्सं च परिकल्पयेत्५३।।\nप्राङ्मुखीं कल्पयेद्धेनुं मृदा वा गां सवत्सकां।।\nउत्तमा गुडधेनुः स्यात्सदा भारचतुष्टयं५४।।\nवत्सं भारेण कुर्वीत भाराभ्यां मध्यमा स्मृता।।\nअर्द्धभारेण वत्सस्स्यात्कनिष्ठा भारकेण तु५५।।\nचतुर्थांशे नवत्सः स्याद्गृहवित्तानुसारतः।।\nधेनुवत्सौ कृतौ चोभौ सितसूक्ष्मांबरावृतौ५६।।\nशुक्तिकर्णाविक्षुपादौ शुचिमुक्ताफलेक्षणौ।।\nसितसूत्रसिराजालौ सितकंबलकंबलौ५७।।\nताम्रगंडकपृष्ठौ द्वौ सितचामरलोमकौ।।\nविद्रुमभ्रूयुगावेतौ नवनीतस्तनान्वितौ५८।।\nकाञ्चनाक्षियुगोपेताविन्द्रनीलकनीनिकौ।।\nक्षौमपुच्छौ कांस्यदोहौ शुभ्रातिकमनीयकौ५९।।\nसुवर्णशृंगाभरणौ राजताढ्य खुरौ च तौ।।\nनानाफलसमायुक्तौ घ्राणगंधकरंडकौ६०।।\nइत्येवं रचयित्वा तु धूपदीपैस्तथार्चयेत्।।\nया लक्ष्मीस्सर्वभूतानां या च देवेष्ववस्थिता६१।।\nधेनुरूपेण सा देवी मम पापं व्यपोहतु।।\nविष्णोर्वक्षसि या लक्ष्मीः स्वाहा या च विभावसौ६२।।\nचंद्रार्कशक्रशक्तिर्या सा धेनुर्वरदास्तु मे।।\nस्वधा त्वं पितृमुख्यानां स्वाहा यज्ञभुजां यतः६३।।\nसर्वपापहरा धेनुस्तस्माद्भूतिं प्रयच्छ मे।।\nएवमामंत्र्य तां धेनुं ब्राह्मणाय निवेदयेत्६४।।\nविधानमेतद्धेनूनां सर्वासामपि पठ्यते।।\nयास्तु पापविनाशिन्यः पठ्यंते दश धेनवः६५।।\nतासां स्वरूपं वक्ष्यामि नामानि च नराधिप।।\nप्रथमा गुडधेनुः स्याद्घृतधेनुरथापरा६६।।\nतिलधेनुस्तृतीया च चतुर्थी जलनामिका।।\nक्षीरधेनुः पंचमी च मधुधेनुस्तथापरा६७।।\nसप्तमी शर्कराधेनुरष्टमी दधिकल्पिता।।\nरसधेनुश्च नवमी दशमी स्यात्स्वरूपतः६८।।\nकुंभास्स्यू रसधेनूनामितरासां स्वराशयः।।\nसुवर्णधेनुं चाप्यत्र केचिदिच्छंति मानवाः६९।।\nनवनीतेन तैलैश्च तथान्येपि महर्षयः।।\nएतदेवविधानं स्यात्त एवोपस्करास्स्मृताः७०।।\nमंत्रावाहनसंयुक्ताः सदा पर्वणि पर्वणि।।\nयथा श्राद्धं प्रदातव्या भुक्तिमुक्तिफलप्रदाः७१।।\nगुडधेनुप्रसंगेन सर्वास्तव मयोदिताः।।\nअशेषयज्ञफलदाः सर्वपापहराः शुभाः७२।।\nव्रतानामुत्तमं यस्माद्विशोकद्वादशीव्रतम्।।\nतदंगत्वेन चैवात्र गुडधेनुः प्रशस्यते७३।।\nअयने विषुवे पुण्ये व्यतीपाते तथा पुनः।।\nगुडधेन्वादयो देया उपरागादिपर्वसु७४।।\nविशोकद्वादशी चैषा सर्वपापहरा शुभा।।\nयामुपोष्य नरो याति तद्विष्णोः परमं पदम्७५।।\nइहलोके स सौभाग्यमायुरारोग्यमेव च।।\nवैष्णवं पुरमाप्नोति मरणे स्मरणं हरेः७६।।\nनवार्बुदसहस्राणि दश चाष्टौ च धर्मवित्।।\nन शोकदुःखदौर्गत्यं तस्य संजायते नृप७७।।\nनारी वा कुरुते या तु विशोकद्वादशीमिमां।।\nनृत्यगीतपरा नित्यं सापि तत्फलमाप्नुयात्७८।।\nयस्मादग्रे हरेर्नृत्यमनन्तं गीतवादनम्।।\nइति पठति य इत्थं यः शृणोतीह सम्यक्।।\nमधुमुरनरकारेरर्चनं वाथ पश्येत्७९।।\nमतिमपि च जनानां यो ददातीन्द्रलोके।।\nस वसति विबुधौघैः पूज्यते कल्पमेकम्।।\nभीष्म उवाच।।\nभगवन्श्रोतुमिच्छामि दानमाहात्म्यमुत्तमम्८०।।\nयदक्षयं परे लोके देवर्षिगणपूजितम्।।\nपुलस्त्य उवाच।।\nमेरोः प्रदानं वक्ष्यामि दशधा नृपसत्तम८१।।\nयत्प्रदातानंतलोकान्प्राप्नोति सुरपूजितान्।।\nपुराणेषु च वेदेषु यज्ञेष्वायतनेषु च८२।।\nन तत्फलमधीतेषु कृतेष्विह यदश्नुते।।\nतस्माद्दानं प्रवक्ष्यामि पर्वतानामनुक्रमात्८३।।\nप्रथमो धान्यशैलः स्यादिद्वतीयो लवणाचलः।।\nगुडाचलस्तृतीयस्तु चतुर्थो हेमपर्वतः८४।।\nपंचमस्तिलशैलस्स्यात्षष्टः कार्प्पासपर्वतः।।\nसप्तमो घृतशैलः स्याद्रत्नशैलस्तथाष्टमः८५।।\nराजतो नवमस्तद्वद्दशमः शर्कराचलः।।\nवक्ष्ये विधानमेतेषां यथावदनुपूर्वशः८६।।\nअयनो वेपुण्ये व्यतीपाते दिनक्षये।।\nशुक्लपक्षे तृतीयायामुपरागेश शिक्षये८७।।\nविवाहोत्सवयज्ञेषु द्वादश्यामथवा पुनः।।\nशुक्लायां पंचदश्यां वा पुण्यर्क्षे वा विधानतः८८।।\nधान्यशैलादयो देयाः कार्तिक्यां ज्येष्ठपुष्करे।।\nतीर्थेष्वायतने वापि गोष्ठे वा भवनांगणे८९।।\nमंडपं कारयेद्भक्त्या चतुरश्रमुदङ्मुखम्।।\nप्रागुदक्प्रवणं पुण्यं प्राङ्मुखं वा विधानतः९०।।\nगोमयेनानुलिप्तायां भूमावास्तीर्य वै कुशान्।।\nतन्मध्ये पर्वतं कुयाद्विष्कंभं पर्वतान्वितम्९१।।\nधान्यद्रोणसहस्रेण भवेद्गिरिरिहोत्तमः।।\nमध्यमः पंचशतकैः कनिष्ठश्च त्रिभिः शतैः९२।।\nमेरुर्महाव्रीहिमयस्तु मध्ये सुवर्णवृक्षत्रयसंयुतः स्यात्।।\nमूर्द्धन्यवस्थानमथांबरेण कार्यं त्वनेकं च पुनर्द्विजाग्र्यैः९३।।\nचत्वारि शृंगाणि च राजतानि नितंबभागा अपि राजतास्स्युः।।\nपूर्वेण मुक्ताफलवज्रयुक्तो याम्येन गोमेदकपद्मरागैः९४।।\nपश्चाच्च गारुत्मतनीलरत्नैः सौम्येन वैडूर्यकपुष्परागैः।।\nश्रीखंडखंडैरभितः प्रवालैर्लतान्वितो मौक्तिकप्रस्तराढ्यः९५।।\nब्रह्माथ विष्णुर्भगवान्पुरारिर्दिवाकरोप्यत्र हिरण्मयः स्यात्।।\nतथेक्षुवंशावृतकंदरस्तु घृतोदकप्रस्रवणो दिशासु९६।।\nशुभ्रांबराण्यंबुधरावलिस्यात्पूर्वेण पीतानि च दक्षिणेन।।\nवासांसि पश्चादथ कर्बुराणि रक्तानि चैवोत्तरतो घनानि९७।।\nरौप्यान्महेंद्रप्रमुखांस्तथाऽष्टौ संस्थाप्य लोकाधिपतीन्क्रमेण।।\nनानावनाली च समंततः स्यान्मनोरमम्माल्यविलेपनं च९८।।\nवितानकं चोपरि पंचवर्णमम्लानपुष्पाभरणं सितं च।।\nइत्थं निवेश्यामरशैलमग्र्यं मेरोस्तु विष्कंभगिरीन्क्रमेण९९।।\nतुरीयभागेन चतुर्दिशं च संस्थापयेत्पुष्पविलेपनाढ्यम्।।\nपूर्वेण मंदरमनेकफलैश्चयुक्तं कामेन कांचनमयेन विराजमानम्१०० 1.21.100।।\nयाम्येन गंधमदनो विनिवेशनीयो गोधूमसंचयमयः कलधौतवांश्च।।\nहैमेन यज्ञपतिना घृतमानसेन वस्त्रेणराजतवनैश्च स संयुतः स्यात्१०१।।\nपश्चात्तिलाचलमनेकसुगंधपुष्पसौवर्णपिप्पलहिरण्मयहंसयुक्तम्।।\nआकारयेद्रजतपुष्पवनेन तद्वद्वस्त्रान्वितं दधिसितोदसरस्तथाग्रे१०२।।\nसंस्थाप्यतं विपुलशैलमथोत्तरेण शैलं सुपार्श्वमपि माषमयं सवस्त्रम्।।\nपुष्पैश्च हेमवटपादपशेखरं तमाकारयेत्कनककेतुविराजमानम्१०३।।\nमाक्षीकभद्रसरसा च वनेन तद्वद्रौप्येण भासुरवितानयुतं विधाय।।\nहोमश्चतुर्भिरथ वेदपुराणविद्भिर्दांतैरनिंद्यचरिताकृतिभिर्द्विजेंद्रैः १०४।।\nपूर्वेण हस्तमितमत्र विधाय कुंडं कार्यस्तिलैर्यवघृतेन समित्कुशैश्च।।\nरात्रौ च जागरमनुद्धतगीतरूपैरावाहनं च कथयामि शिलोच्चयानाम्१०५।।\nत्वं सर्वदेवगणधामनिधे विरुद्धमस्मद्गृहेष्वमरपर्वत नाशयाशु।।\nक्षेमं विधत्स्व कुरु शांतिमनुत्तमां च संपूजितः परमभक्तिमता मया हि१०६।।\nत्वमेव भगवानीशो ब्रह्मा विष्णुर्दिवाकरः।।\nमूर्तामूर्तमयं बीजमतः पाहि सनातन१०७।।\nयस्मात्त्वं लोकपालानां विश्वमूर्तेश्च मंदिरम्।।\nरुद्रादित्यवसूनां च तस्माच्छान्तिं प्रयच्छ मे१०८।।\nयस्मादशून्यममरैर्नारीभिश्च शिरस्तव।।\nतस्मान्मामुद्धरामुष्माद्दुःखसंसारसागरात्१०९।।\nएवमभ्यर्च्य तं मेरुं मंदरं चाभिपूजयेत्।।\nयस्माच्चैत्ररथेन त्वं भद्राश्वेन च पर्वत११०।।\nशोभसे मंदर क्षिप्रमतस्तुष्टिकरो भव।।\nयस्माच्चूडामणिर्जंबूद्वीपे त्वं गंधमादन१११।।\nगंधर्वगणशोभावांस्ततः कीर्तिर्दृढास्तु मे।।\nयस्मात्त्वं केतुमालेन वैभ्राजेन वनेन च११२।।\nहिरण्मयाश्मशोभावांस्तस्मात्पुष्टिर्ध्रुवास्तु मे।।\nउत्तरैः कुरुभिर्यस्मात्सावित्रेण वनेन च११३।।\nसुपार्श्व राजसे नित्यमतः श्रीरक्षयास्तु मे।।\nएवमामंत्र्य तान्सर्वान्प्रभाते विमले पुनः११४।।\nस्नात्वा तु गुरवे दद्यान्मध्यमं पर्वतोत्तमं।।\nविष्कंभपर्वतान्दद्यादृत्विग्भ्यः क्रमशो नृप११५।।\nगावो देयाश्चतुर्विंशदथवा दश पार्थिव।।\nशक्तितः सप्तचाष्टौ वा पंच दद्यादशक्तिमान्११६।।\nएकापि गुरवे देया कपिलाथ पयस्विनी।।\nपर्वतानामशेषाणामेष एव विधिः स्मृतः११७।।\nत एव पूजने मंत्रास्त एवोपस्कराः स्मृताः।।\nग्रहाणां लोकपालानां ब्रह्मादीनां च सर्वतः१८।।\nस्वमंत्रेणैव सर्वेषु होमः शैलेषु पठ्यते।।\nउपवासी भवेन्नित्यमशक्तौ नक्तमिष्यते११९।।\nविधानं सर्वशैलानां क्रमशः शृणु पार्थिव।।\nदानेषु चैव ये मंत्राः पर्वतेषु यथा फलम्१२०।।\nअन्नं ब्रह्म यतः प्रोक्तमन्नं प्राणाः प्रकीर्तिताः।।\nअन्नाद्भवंति भूतानि जगदन्नेन वर्धते१२१।।\nअन्नमेव यतो लक्ष्मीरन्नमेव जनार्दनः।।\nधान्यपर्वतरूपेण पाहि तस्मान्नगोत्तम१२२।।\nअनेन विधिना यस्तु दद्याद्धान्यमयं गिरिम्।।\nमन्वंतरशतं साग्रं देवलोके महीयते१२३।।\nअप्सरोगणगंधर्वैराकीर्णेन विराजितः।।\nविमानेन दिवः पृष्ठमायाति नृपसत्तम१२४।।\nकर्मक्षये राजराज्यमाप्नोतीह न संशयः।।\nअथातः संप्रवक्ष्यामि लवणाचलमुत्तमम्१२५।।\nयत्प्रदानान्नरो लोकमाप्नोति शिवसंयुतम्।।\nउत्तमः षोडशद्रोणैः कर्तव्यो लवणाचलः१२६।।\nमध्यमश्च तदर्धेन चतुर्भिरधमस्स्मृतः।।\nवित्तहीनो यथाशक्ति द्रोणादूर्द्ध्वं च कारयेत्१२७।।\nचतुर्थांशेन विष्कंभपर्वतान्कारयेत्पृथक्।।\nविधानं पूर्ववत्कुर्याद्ब्रह्मादीनां च सर्वदा१२८।।\nतद्वद्धेममयं सर्वलोकपालनिवेशनम्।।\nसरांसि वनवृक्षादि तद्वच्चान्यान्निनिवेशयेत्१२९।।\nकुर्याज्जागरमत्रापि दानमंत्रान्निबोधत।।\nसौभाग्यरससंयुक्तो यतोयं लवणे रसः१३०।।\nतदात्मकत्वेन च मां पाह्यापन्नं नगोत्तम।।\nयस्मादन्ये रसाः सर्वे नोत्कटा लवणं विना१३१।।\nप्रियश्च शिवयोर्नित्यं तस्माच्छांतिप्रदो भव।।\nविष्णुदेहसमुद्भूतो यस्मादारोग्यवर्धनः१३२।।\nतस्मात्पर्वतरूपेण पाहि संसारसागरात्।।\nअनेन विधिना यस्तु दद्याल्लवणपर्वतम्१३३।।\nउमालोके वसेत्कल्पं ततो याति परां गतिम्।।\nअतः परं प्रवक्ष्यामि गुडपर्वतमुत्तमम्१३४।।\nयत्प्रदानान्नरः स्वर्गं प्राप्नोति सुरपूजितः।।\nउत्तमो दशभिर्भारैर्मध्यमः पंचभिर्मतः१३५।।\nत्रिभिर्भारैः कनिष्ठः स्यात्तदर्धेनाल्पवित्तवान्।।\nतद्वदामंत्रणं पूजां हैमवृक्षान्सुरार्चनं१३६।।\nविष्कंभपर्वतांस्तद्वत्सरांसि वनदेवताः।।\nहोमं जागरणं तद्वल्लोकपालाधिवासनम्१३७।।\nधान्यपर्वतवत्कुर्यादिमं मंत्रमुदीरयेत्।।\nयथा देवेषु विश्वात्मा प्रवरोयं जनार्दनः१३८।।\nसामवेदस्तु वेदानां महादेवस्तु योगिनां।।\nप्रणवः सर्वमंत्राणां नारीणां पार्वती यथा१३९।।\nतथा रसानां प्रवरः सदैवेक्षुरसो मतः।।\nमम तस्मात्परां लक्ष्मीं ददातु गुडपर्वतः१४०।।\nयस्मात्सौभाग्यदायिन्या धाम त्वं गुडपर्वत।।\nनिर्मितश्चासि पार्वत्या तस्मान्मां पाहि सर्वदा१४१।।\nअनेन विधिना यस्तु दद्याद्गुडमयं गिरिम्।।\nसंपूज्यमानो गंधर्वैर्गौरीलोके महीयते१४२।।\nपुनः कल्पशतांते च सप्तद्वीपाधिपो भवेत्।।\nआयुरारोग्यसंपन्नः शत्रुभिश्चापराजितः१४३।।\nअथ पापहरं वक्ष्ये सुवर्णाचलमुत्तमम्।।\nयस्य प्रदानाद्भवनं वैरिंचं यांति मानवाः१४४।।\nउत्तमः पलसाहस्रो मध्यमः पंचभिः शतैः।।\nतदर्धेनाधमस्तद्वदल्पवित्तोपि मानवः१४५।।\nदद्यादेकपलादूर्द्ध्वं यथाशक्ति विमत्सरः।।\nधान्यपर्वतवत्सर्वं विदध्याद्राजसत्तम१४६।।\nविष्कंभशैलांस्तद्वच्च ऋत्विग्भ्यः प्रतिपादयेत्।।\nनमस्ते सर्वबीजाय ब्रह्मगर्भाय वै नमः१४७।।\nयस्मादनंतफलदस्तस्मात्पाहि शिलोच्चय।।\nयस्मादग्नेरपत्यं त्वं यस्मात्पुत्रो जगत्पतेः१४८।।\nहेमपर्वतरूपेण तस्मात्पाहि नगोत्तम।।\nअनेन विधिना यस्तु दद्यात्कनकपर्वतम्१४९।।\nस याति परमं ब्रह्म लोकमानंदकारकम्।।\nतत्र कल्पशतं तिष्ठेत्ततो याति परां गतिम्१५० 1.21.150।।\nअथातः संप्रवक्ष्यामि तिलशैलं विधानतः।।\nयत्प्रदानान्नरो याति विष्णुलोकमनुत्तमम्१५१।।\nउत्तमो दशभिर्द्रोणैर्मध्यमः पंचभिः स्मृतः।।\nत्रिभिः कनिष्ठो राजेंद्र तिलशैलः प्रकीर्तितः१५२।।\nपूर्ववच्चापरं सर्वं विष्कंभपर्वतादिकम्।।\nदानमंत्रं प्रवक्ष्यामि यथा च नृपपुंगव१५३।।\nयस्मान्मधुवधे विष्णोर्देहस्वेदसमुद्भवाः।।\nतिलाः कुशाश्च माषाश्च तस्माच्छांतिप्रदो भव१५४।।\nहव्यकव्येषु यस्माच्च तिला एव हि रक्षणम्।।\nलक्ष्मीं च कुरु शैलेंद्र तिलाचल नमोस्तु ते१५५।।\nइत्यामंत्र्य च यो दद्यात्तिलाचलमनुत्तमम्।।\nस वैष्णवं पदं याति पुनरावृत्तिदुर्लभम्१५६।।\nकार्पासपर्वतश्चैव विंशद्भारैरिहोत्तमः।।\nदशभिर्मध्यमः प्रोक्तः कनिष्ठः पंचभिर्मतः१५७।।\nभारेणाल्पधनो दद्याद्वित्तशाठ्यविवर्जितः।।\nधान्यपर्वतवत्सर्वमासाद्यं राजसत्तम१५८।।\nप्रभातायां च शर्वर्यां दद्यादिदमुदीरयेत्।।\nत्वमेवावरणं यस्माल्लोकानामिह सर्वदा१५९।।\nकार्पासाद्रे नमस्तस्मादघौघ ध्वंसनो भव।।\nइति कार्पासशैलेंद्रं यो दद्याच्छर्वसंनिधौ१६०।।\nरुद्रलोके वसेत्कल्पं ततो राजा भवेदिह।।\nअथातः संप्रवक्ष्यामि घृताचलमनुत्तमम्१६१।।\nतेजोमयं घृतं पुण्यंमहापातकनाशनम्।।\nविंशत्या घृतकुंभानामुत्तमः स्याद्घृताचलः१६२।।\nदशभिर्मध्यमः प्रोक्तः पंचभिस्त्वधमः स्मृतः।।\nअल्पवित्तोपि कुर्वीत द्वाभ्यामिह विधानतः१६३।।\nविष्कम्भपर्वतांस्तद्वच्चतुर्भागेन कल्पयेत्।।\nशालितंडुलपात्राणि कुंभोपरि निवेशयेत्१६४।।\nकारयेत्संहतानुच्चान्यथाशोभं विधानतः।।\nवेष्टयेच्छुक्लवासोभिरिक्षुदंडफलादिकैः१६५।।\nधान्यपर्वतवत्संर्वं विधानमिह पठ्यते।।\nअधिवासनपूर्वं हि तद्वद्धोमसुरार्चनम्१६६।।\nप्रभातायां च शर्वर्यां गुरवे विनिवेदयेत्।।\nविष्कंभपर्वतांस्तद्वदृत्विग्भ्यः शांतमानसः१६७।।\nसंयोगाद्घृतमुत्पन्नं यस्मादमृततेजसि।।\nतस्माद्घृतार्चिर्विश्वात्मा प्रीयतामत्र शंकर१६८।।\nयस्मात्तेजोमयं ब्रह्म घृते चैव व्यवस्थितम्।।\nघृतपर्वतरूपेण तस्मान्नः पाहि भूधर१६९।।\nअनेन विधिना दद्याद्घृताचलमनुत्तमम्।।\nमहापातकयुक्तोपि लोकमायाति शांभवम्१७०।।\nहंससारसयुक्तेन किंकिणीजालमालिना।।\nविमानेनाप्सरोभिश्च सिद्धविद्याधरैर्वृतः१७१।।\nविचरेत्पितृभिः सार्धं यावदाभूतसंप्लवम्।।\nअथातः संप्रवक्ष्यामि रत्नाचलमनुत्तमम्१७२।।\nमुक्ताफलसहस्रेण पर्वतस्स्यादनुत्तमः।।\nमध्यमः पंचशतिकस्त्रिशतेनाधमः स्मृतः१७३।।\nचतुर्थांशेन विष्कंभ पर्वताः स्युः समन्ततः।।\nपूर्वेण वज्रगोमेदैर्दक्षिणेनेंद्रनीलकैः१७४।।\nपुष्यरागैर्युतः कार्यो विद्वद्भिर्गंधमादनः।।\nवैडूर्यविद्रुमैः पश्चात्संमिश्रो विपुलाचलः१७५।।\nपद्मरागैः स सौवर्णैरुत्तरेणापि विन्यसेत्।।\nधान्यपर्वतवत्सर्वमत्रापि परिकल्पयेत्१७६।।\nतद्वदावाहनं कृत्वा वृक्षान्देवांश्च कांचनान्।।\nपूजयेत्पुष्पगन्धाद्यैः प्रभाते स्याद्विसर्जनम्१७७।।\nपूर्ववद्गुरुऋत्विग्भ्य इमं मंत्रमुदीरयेत्।।\nयथा देवगणाः सर्वे सर्वरत्नेष्ववस्थिताः१७८।।\nत्वं च रत्नमयो नित्यमतः पाहि महाचल।।\nयस्माद्रत्नप्रदानेन तुष्टिमेति जनार्दनः१७९।।\nपूजामंत्रप्रसादेन तस्मान्नः पाहि पर्वत।।\nअनेन विधिना यस्तु दद्याद्रत्नमयं गिरिम्१८०।।\nस याति वैष्णवं लोकममरेश्वरपूजितः।।\nयावत्कल्पशतं साग्रं वसेत्तत्र नराधिप१८१।।\nरूपारोग्यगुणोपेतः सप्तद्वीपाधिपो भवेत्।।\nब्रह्महत्यादिकं किंचिदत्रामुत्राथवा कृतम्१८२।।\nतत्सर्वं नाशमायाति गिरिर्वज्राहतो यथा।।\nअथातः संप्रवक्ष्यामि रौप्याचलमनुत्तमम्१८३।।\nयत्प्रदानान्नरो याति सोमलोकं नरोत्तम।।\nदशभिः पलसाहस्रैरुत्तमो रजताचलः१८४।।\nपंचभिर्मध्यमः प्रोक्तस्तदर्धेनाधमः स्मृतः।।\nअशक्तो विंशतेरूर्द्ध्वं कारयेच्छक्तितः सदा१८५।।\nविष्कंभपर्वतांस्तद्वत्तुरीयांशेन कल्पयेत्।।\nपूर्ववद्राजतान्कुर्यान्मंदरादीन्विधानतः१८६।।\nकलधौतमयांस्तद्वल्लोकेशान्कारयेद्बुधः।।\nब्रह्मविष्ण्वर्कवान्कार्यो नितंबोत्र हिरण्मयः१८७।।\nराजतं स्यात्तदन्येषां पर्वतांना च कांचनम्।।\nशेषं च पूर्ववत्कुर्याद्धोमजागरणादिकम्१८८।।\nदद्यात्तद्वत्प्रभाते तु गुरवे रौप्यपर्वतम्।।\nविष्कंभशैलानृत्विग्भ्यः पूज्य वस्त्रविभूषणैः१८९।।\nइमं मंत्रं पठन्दद्याद्दर्भपाणिर्विमत्सरः।।\nपितॄणां वल्लभं यस्मादिन्दोर्वा शंकरस्य च१९०।।\nरजतं पाहि तस्मान्नः शोकसंसारसागरात्।।\nइत्थं निवेश्य यो दद्याद्रजताचलमुत्तमम्१९१।।\nगवामयुतसाहस्रफलमाप्नोति मानवः।।\nसोमलोके सगंधर्वैः किन्नराप्सरसांगणैः१९२।।\nपूज्यमानो वसेद्विद्वान्यावदाभूतसंप्लवम्।।\nअथातः संप्रवक्ष्यामि शर्कराचलमुत्तमम्१९३।।\nयस्य प्रदानाद्विष्ण्वर्करुद्रास्तुष्यंति सर्वदा।।\nअष्टभिः शर्कराभारैरुत्तमः स्यान्महाचलः१९४।।\nचतुर्भिर्मध्यमः प्रोक्तो भाराभ्यामधमः स्मृतः।।\nभारेण चार्द्धभारेणकुर्याद्यः स्वल्पवित्तवान्१९५।।\nविष्कंभपर्वतान्कुर्यात्तुरीयांशेन मानवः।।\nधान्यपर्वतवत्सर्वं हैमांबरसुसंयुतम्१९६।।\nमेरोरुपरितः स्थाप्यं हैमं तत्र तरुत्रयम्।।\nमंदारः पारिजातश्च तृतीयः कल्पपादपः१९७।।\nएतद्वृक्षत्रयं मूर्ध्नि सर्वेष्वपि निवेशयेत्।।\nहरिचंदनसंतानौ पूर्वपश्चिमभागयोः१९८।।\nनिवेश्यौ सर्वशैलेषु विशेषाच्छर्कराचले।।\nमंदरे कामदेवस्तु प्रत्यग्वक्त्रः सदा भवेत्१९९।।\nगंधमादनशृंगे तु धनदः स्यादुदङ्मुखः।।\nप्राङ्मुखो वेदमूर्त्तिस्तु हंसः स्याद्विपुलाचले२०० 1.21.200।।\nहैमी भवेत्सुपार्श्वे तु सुरभी दक्षिणामुखी।।\nधान्यपर्वतवत्सर्वमावाहनमखादिकम्२०१।।\nकृत्वाथ गुरवे दद्यान्मध्यमं पर्वतोत्तमम्।।\nऋत्विग्भ्यश्चतुरः शैलानिमान्मंत्रानुदीरयेत्२०२।।\nसौभाग्यामृतसारोयं परमः शर्कराचलः।।\nतस्मादानंदकारी त्वं भवशैलेंद्र सर्वदा२०३।।\nअमृतं पिबतां ये तु पतिता भुवि शीकराः।।\nदेवानां तत्समुत्थस्त्वं पाहि नः शर्कराचल२०४।।\nमनोभवधनुर्मध्यादुद्भूता शर्करा पुनः।।\nतन्मयोसि महाशैल पाहि संसारसागरात्२०५।।\nयो दद्याच्छर्कराशैलमनेन विधिना नरः।।\nसर्वपापविनिर्मुक्तः प्रयाति ब्रह्ममंदिरम्२०६।।\nचंद्रसूर्यप्रतीकाशमधिरुह्यानुजीविभिः।।\nसहैव यानमुत्तिष्ठेत्ततो विष्णुप्रभो दिवि२०७।।\nततः कल्पशतांते तु सप्तद्वीपाधिपो भवेत्।।\nआयुरारोग्यसंपन्नो यावज्जन्मायुतत्रयम्२०८।।\nभोजनं शक्तितः कुर्यात्सर्वशैलेष्वमत्सरः।।\nस्वयं चाक्षारलवणमश्नीयात्तदनुज्ञया२०९।।\nपर्वतोपस्करान्सर्वान्प्रापयेद्ब्राह्मणालयम्।।\nएतत्ते सर्वमाख्यातं शैलदानमनुत्तमम्२१०।।\nयदन्यद्रोचते तुभ्यं तन्मां पृच्छस्व पार्थिव।।\nभीष्म उवाच।।\nभगवन्भवसंसारसागरोत्तारकारकम्२११।।\nकिंचिद्व्रतं समाचक्ष्व स्वर्गारोग्यफलप्रदम्।।\nपुलस्त्य उवाच।।\nसौरधर्मं प्रवक्ष्यामि नाम्ना कल्याणसप्तमीम्२१२।।\nविशोकसप्तमीं तद्वत्तृतीयां फलसप्तमीम्।।\nशर्करासप्तमीं कुर्यात्तथा कमलसप्तमीम्२१३।।\nमंदारसप्तमीं षष्ठीं सप्तमीं शुभसप्तमीम्।।\nसर्वाः पुण्यफलाः प्रोक्ताः सर्वा देवर्षिपूजिताः२१४।।\nविधानमासां वक्ष्यामि यथावदनुपूर्वशः।।\nयदा तु शुक्लसप्तम्यामादित्यस्य दिनं भवेत्२१५।।\nसा तु कल्याणिनी नाम विजया च निगद्यते।।\nप्रातर्गव्येन पयसा स्नानं नद्यां समाचरेत्२१६।।\nशुक्लांबरधरः पद्ममक्षतैः परिकल्पयेत्।।\nप्राङ्मुखोष्टदलं मध्ये तद्वद्वृत्तां च कर्णिकाम्२१७।।\nपुष्पाक्षताद्भिर्देवेशं विन्यसेत्सर्वतः क्रमात्।।\nपूर्वेण तपनायेति मार्तंडायेति वै ततः२१८।।\nयाम्ये दिवाकरायेति विधात्र इति नैर्ऋते।।\nपश्चिमे वरुणायेति भास्करायेति चानिले२१९।।\nसौम्ये विकर्तनायेति देवायेत्यष्टमे दले।।\nआदावंते च मध्ये चनमोस्तु परमात्मने२२०।।\nमंत्रैरेतैस्समभ्यर्च्य नमस्कारांत दापितैः।।\nशुक्लैर्वस्त्रैः फलैर्भक्ष्यैर्धूपमाल्यानुलेपनैः२२१।।\nस्थंडिले पूजयेद्भक्त्या गुडेन लवणेन वै।।\nततो व्याहृतिमंत्रेण विसृज्य द्विजपुंगवान्२२२।।\nशक्तितस्तर्पयेद्भक्त्या गुडक्षीरघृतादिभिः।।\nतिलपात्रं हिरण्यं च ब्राह्मणाय निवेदयेत्२२३।।\nएवं नियमकृत्सुप्त्वा प्रातरुत्थाय मानवः।।\nकृतस्नानजपो विप्रैः सहैव घृतपायसम्२२४।।\nभुक्त्वा च वेदविदुषि वैडालव्रतवर्जिते।।\nघृतपात्रं सकनकं सोदकुंभं निवेदयेत्२२५।।\nप्रीयतामत्र भगवान्परमात्मा दिवाकरः।।\nअनेन विधिना सर्वं मासिमासि समाचरेत्२२६।।\nततस्त्रयोदशे मासि गाश्च दद्यात्त्रयोदश।।\nवस्त्रालंकारसंयुक्ताः स्वर्णशृंगाः पयस्विनीः२२७।।\nएकामपि प्रदद्याच्च वित्तहीनो विमत्सरः।।\nन वित्तशाठ्यं कुर्वीत यतो मोहात्पतत्यधः२२८।।\nअनेन विधिना यस्तु कुर्यात्कल्याणसप्तमीं।।\nसर्वपापविनिर्मुक्तः सूर्यलोके महीयते२२९।।\nआयुरारोग्यमैश्वर्यमनंतमिह जायते।।\nसर्वपापहरा चेयं सर्वदैवतपूजिता२३०।।\nसर्वदुष्टोपशमनी सदा कल्याणसप्तमी।।\nइमामनंतफलदां यस्तु कल्याणसप्तमीं२३१।।\nशृणोति यः पठेद्वापि स च पापैः प्रमुच्यते।।\nविशोकसप्तमीं तद्वद्वक्ष्यामि नृपसत्तम२३२।।\nयामुपोष्य नरः शोकं न कदाचिदिहाश्नुते।।\nमाघे कृष्णतिलै स्नातः पंचम्यां शुक्लपक्षतः२३३।।\nकृताहारः कृसरया दंतधावनपूर्वकम्।।\nउपवासव्रतं कृत्वा ब्रह्मचारी निशि स्वपेत्२३४।।\nततः प्रभात उत्थाय कृतस्नानजपः शुचिः।।\nकृत्वा तु कांचनं पद्ममर्कायेति प्रपूजयेत्२३५।।\nकरवीरेण रक्तेन रक्तवस्त्रयुगेन च।।\nयथा विशोकं भुवनं त्वयैवादित्य सर्वदा२३६।।\nतथा विशोकता मे स्यात्त्वद्भक्तिः प्रतिजन्म च।।\nएवं सपूज्य षष्ठ्यां तु भक्त्या संपूजयेद्द्विजान्२३७।।\nस्वयं संप्राश्य गोमूत्रमुत्थाय कृतनैत्यकः।।\nसंपूज्य विप्रान्यत्नेन गुडपात्रसमन्वितम्२३८।।\nसद्वस्त्रयुग्मं पद्मं च ब्राह्मणाय निवेदयेत्।।\nअतैललवणं भुक्त्वा सप्तम्यां मौनसंयुतः२३९।।\nततः पुराणश्रवणं कर्त्तव्यं भूतिमिच्छता।।\nअनेन विधिना सर्वमुभयोरपि पक्षयोः२४०।।\nकुर्याद्यावत्पुनर्माघशुक्लपक्षस्य सप्तमी।।\nव्रतांते कलशं दद्यात्सुवर्णकमलान्वितम्२४१।।\nशय्यां सोपस्करां दद्यात्कपिलां च पयस्विनीं।।\nअनेन विधिना यस्तु वित्तशाठ्येन वर्जितः२४२।।\nविशोकसप्तमीं कुर्यात्स याति परमां गतिम्।।\nयावज्जन्मसहस्राणां साग्रं कोटिशतं भवेत्२४३।।\nतावन्न शोकमाप्नोति रोगदौर्गत्यवर्जितः।।\nयं यं कामयते कामं तं तं प्राप्नोति पुष्कलम्२४४।।\nनिष्कामं कुरुते यस्तु स परं ब्रह्म गच्छति।।\nयः पठेच्छृणुयाद्वापि विशोकाख्यां तु सप्तमीम्२४५।।\nसोपींद्रलोकमासाद्य न दुःखी जायते क्वचित्।।\nअन्यामपि प्रवक्ष्यामि नाम्ना तु फलसप्तमीम्२४६।।\nयामुपोष्य नरः पापैर्विमुक्तः स्वर्गभाग्भवेत्।।\nमार्गशीर्षे शुभे मासि पंचम्यां नियतव्रतः२४७।।\nषष्ठीमुपोष्य कमलं कारयित्वा तु कांचनम्।।\nशर्करासंयुतं दद्याद्ब्राह्मणाय कुटुंबिने२४८।।\nरूपं च कांचनं कृत्वा फलस्यैकस्य धर्मवित्।।\nदद्याद्द्विकालवेलायां भानुर्मे प्रीयतामिति२४९।।\nशक्त्या तु विप्रान्संपूज्य सप्तम्यां क्षीरभोजनम्।।\nकृत्वा कुर्यात्फलत्यागं यावत्स्यात्कृष्णसप्तमी२५० 1.21.250।।\nतामुपोष्याथ विधिवदनेनैव क्रमेण तु।।\nतद्वद्धेमफलं दत्वा सुवर्णकमलान्वितम्२५१।।\nशर्करापात्रसंयुक्तं वस्त्रमालासमन्वितम्।।\nसंवत्सरमनेनैव विधिनोभयसप्तमीम्२५२।।\nउपोष्य दद्यात्क्रमशः सूर्यमंत्रमुदीरयेत्।।\nभानुरर्को रविर्ब्रह्मा सूर्यः शुक्रो हरिः शिवः२५३।।\nश्रीमान्विभावसुस्त्वष्टा वरुणः प्रीयतामिति।।\nप्रतिमासं च सप्तम्यामेकैकं नाम कीर्त्तयेत्२५४।।\nप्रतिपक्षं फलत्यागमेतत्कुर्वन्समाचरेत्।।\nव्रतांते विप्रमिथुनं पूजयेद्वस्त्रभूषणैः२५५।।\nशर्कराकलशं दद्याद्धेमपद्मफलान्वितम्।।\nयथा न विफलः कामस्त्वद्भक्तानां सदा भवेत्२५६।।\nतथानंतफलावाप्तिरस्तु मे जन्मजन्मनि।।\nइमामनंतफलदां यः कुर्यात्फलसप्तमीम्२५७।।\nभूतभव्यांश्च पुरुषांस्तारयेदेकविंशतिम्।।\nयः शृणोति पठेद्वापि सोपि कल्याणभाग्भवेत्२५८।।\nसर्वपापविशुद्धात्मा सूर्यलोके महीयते।।\nसुरापानादिकं किंञ्चिदत्रामुत्र च वा कृतम्२५९।।\nतत्सर्वं नाशमायाति यः कुर्यात्फलसप्तमीम्।।\nशर्करासप्तमीं वक्ष्ये तद्वत्कल्मषनाशिनीम्२६०।।\nआयुरारोग्यमैश्वर्यं ययानंतं प्रजायते।।\nमाधवस्य सिते पक्षे सप्तम्यां नियतव्रतः२६१।।\nप्रातः स्नात्वा तिलैः शुभ्रैः शुद्धमाल्यानुलेपनः।।\nस्थंडिले पद्ममालिख्य कुंकुमेन सकर्णिकम्२६२।।\nतस्मिन्नमः सवित्रेति गंधपुष्पं निवेदयेत्।।\nस्थापयेदुदकुंभं च शर्करापात्रसंयुतम्२६३।।\nशुक्लवस्त्रैरलंकृत्य शुक्लमाल्यानुलेपनैः।।\nस्वर्णपुष्पसमायुक्तं मंत्रेणानेन पूजयेत्२६४।।\nविश्ववेदमयो यस्मात्त्वं वेदेषु च पठ्यसे।।\nत्वमेवामृतसर्वस्वमतः शांतिं प्रयच्छ मे२६५।।\nपंचगव्यं ततः पीत्वा स्वपेत्तत्पार्श्वतः क्षितौ।।\nसौरसूक्तं जपन्नास्ते पुराणश्रवणेन च२६६।।\nअहोरात्रे गते पश्चादष्टम्यां कृतनैत्यकः।।\nतत्सर्वं वेदविदुषे ब्राह्मणाय निवेदयेत्२६७।।\nभोजयेच्छक्तितो विप्रान्शर्कराघृतपायसैः।।\nभुंजीतातैललवणं स्वयमप्यथ वाग्यतः२६८।।\nअनेन विधिना सर्वं मासिमासि समाचरेत्।।\nसंवत्सरांते शयनं शर्कराकलशान्वितम्२६९।।\nसर्वोपस्करसंयुक्तं तथैकांगां पयस्विनीम्।।\nगृहं च शक्तिमान्दद्यात्समस्तोपस्करान्वितम्२७०।।\nसहस्रेणाथ निष्काणां कृत्वा दद्याच्छतेन वा।।\nदशभिर्वा त्रिभिर्वापि निष्केणैकेन वा पुनः२७१।।\nपद्मं स्वशक्तितो दद्यात्पूर्ववन्मंत्रपाठनम्।।\nवित्तशाठ्यं न कुर्वीत कुर्वन्दोषान्समश्नुते२७२।।\nअमृतं पिबतो वक्त्रात्सूर्यस्यामृतबिंदवः।।\nसमुत्पेतुर्द्धरण्यां ये शालिमुद्गेक्षवस्तु ते२७३।।\nशर्करायारसस्तस्मादिक्षुसारोमृतात्मवान्।।\nइष्टारवेरतः पुण्या शर्करा हव्यकव्ययोः२७४।।\nशर्करासप्तमी चेयं वाजिमेधफलप्रदा।।\nसर्वदुष्टोपशमनी पुत्रपौत्रविवर्धिनी२७५।।\nयः कुर्यात्परया भक्त्या स परं ब्रह्म गच्छति।।\nकल्पमेकं वसेत्स्वर्गे ततो याति परं पदम्२७६।।\nइदमनघ शृणोति यः स्मरेद्वा परिपठतीह सुरेश्वरस्य लोके।।\nमतिमपि च ददाति सोपि देवैरमरपुरे परिपूज्यते मुनीन्द्रैः २७७।।\nअतः परं प्रवक्ष्यामि तद्वत्कमलसप्तमीम्।।\nयस्यास्संकीर्त्तनादेव तुष्यतीह दिवाकरः२७८।।\nवसंतामलसप्तम्यां सुस्नातो गौरसर्षपैः।।\nतिलपात्रे च सौवर्णं निधाय कमलं शुभम्२७९।।\nवस्त्रयुग्मावृतं कृत्वा गंधपुष्पैरथार्चयेत्।।\nनमस्ते पद्महस्ताय नमस्ते विश्वधारिणे२८०।।\nदिवाकर नमस्तेस्तु प्रभाकर नमोस्तुते।।\nततो द्विकालवेलायामुदकुंभसमन्वितम्२८१।।\nविप्राय दद्यात्संपूज्य वस्त्रमाल्यविभूषणैः।।\nशक्तितः कपिलां दद्यादलंकृत्य विधानतः२८२।।\nअहोरात्रे गते पश्चादष्टम्यां भोजयेद्द्विजान्।।\nयथाशक्ति च भुंजीत विमांसं तैलवर्जितं२८३।।\nअनेन विधिना शुक्लसप्तम्यां मासि मासि च।।\nसर्वं समाचरेद्भक्त्या वित्तशाठ्यविवर्जितः२८४।।\nव्रतांते शयनं दद्यात्सुवर्णकमलान्वितम्२८५।।\nगाश्च प्रदद्याच्छक्त्या तु सुवर्णस्य पयस्विनीः।।\nभाजनासनदीपादीन्दद्यादिष्टानुपस्करान्२८६।।\nअनेन विधिना यस्तु कुर्यात्कमलसप्तमीम्।।\nलक्ष्मीमनंतामभ्येति सूर्यलोके च मोदते२८७।।\nकल्पेकल्पे ततो लोकान्सप्त गत्वा पृथक्पृथक्।।\nअप्सरोभिः परिवृतस्ततो याति परां गतिं२८८।।\nपश्येदिमां यः शृणुयान्मुहूर्ते पठेच्च भक्त्याथ मतिं ददाति।।\nसोप्यत्र लक्ष्मीममलामवाप्य गंधर्वविद्याधरलोकमेति२८९।।\nअतः परं प्रवक्ष्यामि सर्वपापप्रणाशिनीम्।।\nसर्वकामप्रदां पुण्यां नाम्ना मंदारसप्तमीं२९०।।\nमाघस्यामलपक्षे तु पंचम्यां लघुभुङ्नरः।।\nदंतकाष्ठं ततः कृत्वा षष्ठीमुपवसेद्बुधः२९१।।\nविप्रान्संपूजयित्वा तु मंदारं प्रार्थयेन्निशि।।\nततः प्रभात उत्थाय कृत्वा स्नानं पुनर्द्विजान्२९२।।\nभोजयेच्छक्तितः कुर्यान्मंदारकुसुमाष्टकं।।\nसौवर्णं पुरुषं तद्वत्पद्महस्तं सुशोभनं२९३।।\nपद्मं कृष्णतिलैः कृत्वा ताम्रपात्रेष्टपत्रकं।।\nहेममंदारकुसुमैर्भास्करायेति पूर्वतः२९४।।\nनमस्कारेण तद्वच्च सूर्यायेत्यमले दले।।\nदक्षिणे तद्वदर्काय तथार्यम्णे च नैर्ऋते२९५।।\nपश्चिमे वेदधाम्ने च वायव्ये चंडभानवे।।\nपूष्णे चोत्तरतः पूज्य आनंदायेति तत्परम्२९६।।\nकर्णिकायां च पुरुषः स्थाप्यः सर्वात्मनेपि च।।\nशुक्लवस्त्रैः समावेष्ट्य भक्ष्यैर्माल्यफलादिभिः२९७।।\nएवमभ्यर्च्य तत्सर्वं दद्याद्वेदविदे पुनः।।\nभुंजीतातैललवणं वाग्यतः प्राङ्मुखो गृही२९८।।\nअनेन विधिना सर्वं सप्तम्यां मासिमासि च।।\nकुर्यात्संवत्सरं यावद्वित्तशाठ्यविवर्जितः२९९।।\nएतदेव व्रतांते तु निधाय कलशोपरि।।\nगोभिर्विभवतः सार्द्धं दातव्यं भूतिमिच्छता३०० 1.21.300।।\nनमो मंदारनाथाय मंदारभवनाय च।।\nत्वं रवे तारयस्वास्मानस्मात्संसारसागरात्३०१।।\nअनेन विधिना यस्तु कुर्यान्मंदारसप्तमीम्।।\nविपाप्मा स सुखी मर्त्यः कल्पं च दिवि मोदते३०२।।\nइमामघौघपटलभीषणध्वांतदीपिकां।।\nगच्छन्संगृह्य संसारशर्वर्यां न स्खलेन्नरः३०३।।\nमंदारसप्तमीमेतामीप्सितार्थफलप्रदां।।\nयः पठेच्छृणुयाद्वापि सोपि पापैः प्रमुच्यते३०४।।\nअथान्यामपि वक्ष्यामि शोभनां शुभसप्तमीं।।\nयामुपोष्य नरो रोगशोकौघात्तु प्रमुच्यते३०५।।\nपुण्यमाश्वयुजे मासि कृतस्नानजपः शुचिः।।\nवाचयित्वा ततो विप्रानारभेच्छुभसप्तमीं३०६।।\nकपिलां पूजयेद्भक्त्या गंधमाल्यानुलेपनैः।।\nनमामि सूर्यसंभूतामशेषभुवनालयां३०७।।\nत्वामहं शुभकल्याणि स्वशरीरविशुद्धये।।\nअथ कृत्वा तिलप्रस्थं ताम्रपात्रेणसंयुतम्३०८।।\nकांचनं वृषभं तद्वद्वस्त्रमाल्यगुडान्वितं।।\nसोपधानं च विश्रामभाजनासनसंयुतम्३०९।।\nफलैर्नानाविधैर्भक्ष्यैः घृतपायससंयुतैः।।\nदद्याद्द्विकालवेलायामर्यमा प्रीयतामिति३१० विकाल।।\nपंचगव्यं च संप्राश्य स्वपेद्भूमावसंस्तरे।।\nततः प्रभाते संजाते भक्त्या संतर्पयेद्द्विजान्३११।।\nअनेन विधिना दद्यान्मासिमासि सदा नरः।।\nवाससी वृषभं हैमं तद्वद्गां कांचनोद्भवाम्३१२।।\nसंवत्सरांते शयनमिक्षुदंडगुडान्वितम्।।\nताम्रपात्रे तिलप्रस्थं सौवर्णं वृषभं तथा३१३।।\nदद्याद्वेदविदे सर्वं विश्वात्मा प्रीयतामिति।।\nअनेन विधिना विद्वान्कुर्याद्यः शुभसप्तमीम्३१४।।\nतस्य श्रीर्विमला कीर्त्तिर्भवेज्जन्मनि जन्मनि।।\nअप्सरोगणगंधर्वैः पूज्यमानः सुरालये३१५।।\nवसेद्गणाधिपो भूत्वा यावदाभूतसंप्लवम्।।\nकल्पादाववतीर्णश्च सप्तद्वीपाधिपो भवेत्३१६।।\nभ्रूणहत्यासहस्रस्य ब्रह्महत्याशतस्य च।।\nनाशायालमियं पुण्या पठ्यते शुभसप्तमी३१७।।\nइमां पठेद्यः शृणुयान्मुहूर्तं पश्येत्प्रसंगादपि दीयमानम्।।\nसोप्यत्र सर्वाघविमुक्तदेहः प्राप्नोति विद्याधरनायकत्वम्३१८।।\nयावत्समास्सप्त नरः करोति यः सप्तमीं सप्तविधानयुक्ताम्।।\nस सप्तलोकाधिपतिः क्रमेण भूत्वा पदं याति परं मुरारेः३१९।।"
  }
]
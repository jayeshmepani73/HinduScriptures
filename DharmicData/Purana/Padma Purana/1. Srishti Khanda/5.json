[
  {
    "text": "भीष्म उवाच।\nकथं सती दक्षसुता देहं त्यक्तवती शुभा।\nदक्षयज्ञस्तु रुद्रेण विध्वस्तः केन हेतुना१।\nएतन्मे कौतुकं ब्रह्मन्कथं देवो महेश्वरः।\nजगामाथ क्रोधवशं त्रिपुरारिर्महायशाः२।\nपुलस्त्य उवाच।\nगंगाद्वारे पुरा भीष्म दक्षो यज्ञमथारभत्।\nतत्र देवासुरगणाः पितरोथ महर्षयः३।\nसमाजग्मुर्मुदायुक्ताः सर्वे देवाः सवासवाः।\nनागा यक्षाः सुपर्णाश्च वीरुदोषधयस्तथा४।\nकश्यपो भगवानत्रिः पुलस्त्यः पुलहः क्रतुः।\nप्रचेतसोंगिराश्चैव वसिष्ठश्च महातपाः५।\nतत्र वेदीं समां कृत्वा चातुर्होत्रं न्यवेशयत्।\nहोता वसिष्ठस्तत्रासीदंगिराध्वर्युसत्तमः६।\nबृहस्पतिरथोद्गाता ब्रह्मा वै नारदस्तथा।\nयज्ञकर्मप्रवृत्तौ तु हूयमानेषु चाग्निषु७।\nआगता वसवः सर्व आदित्या द्वादशैव तु।\nअश्विनौ मरुतश्चैव मनवश्च चतुर्दश८।\nएवं यज्ञे प्रवृत्ते तु हूयमानेषु चाग्निषु।\nविभूतिं तां परां तत्र भक्ष्यभोज्यकृतां शुभाम्९।\nआलोक्य सर्वतो भूमिं समंताद्दशयोजनम्।\nमहावेदी कृता तत्र सर्वैस्तत्र समन्वितैः१०।\nसर्वान्देवान्शक्रमुख्यान्यज्ञे दृष्ट्वा सती शुभा।\nतदासानुनयं वाक्यं प्रजापतिमभाषत११।\nसत्युवाच।\nऐरावतं समारूढो देवराजः शतक्रतुः।\nपत्न्या शच्या सहायातः कृतावासः शतक्रतुः१२।\nपापानां यो यमयिता धर्मेणाधर्मिणां प्रभुः।\nपत्न्या धूमोर्णया सार्द्धमिहायातः स दृश्यते१३।\nयादसां च पतिर्द्देवो वरुणो लोकभावनः।\nगौर्य्या पत्न्या सहायातः प्रचेता मंडपे त्विह१४।\nसर्वयक्षाधिपो देवः पुत्रो विश्रवसो मुनेः।\nपत्न्या त्विह समायातः सह देव्या धनाधिपः१५।\nमुखं यः सर्वदेवानां जंतूनामुदरे स्थितः।\nवेदा यदर्थमुत्पन्नास्सोयं यज्ञमुपागतः१६।\nनिऋती राक्षसेन्द्रोऽसौ दिक्पतित्वे नियोजितः।\nस च त्विहागतस्तात पत्न्या सार्द्धं क्रताविह१७।\nआयुःप्रदो जगत्यस्मिन्ब्रह्मणा निर्मितः पुरा।\nप्राणोपानोव्यानउदानस्समानाह्वयस्तथा१८।\nएकोनपंचाशत्केन गणेन परिवारितः।\nयज्ञे प्रजापतिश्चासौ वायुर्देवःसमागतः१९।\nद्वादशात्मा ग्रहाध्यक्षःचक्षुषी जगतस्त्विह।\nपाति वै भुवनं सर्वं देवानां यः परायणः२०।\nआयुषश्च वनानां च दिवसानां पतिर्हि यः।\nसंज्ञा पतिरिहायातो भास्करो लोकपावनः२१।\nअत्रिवंशसमुद्भूतो द्विजराजो महायशाः।\nनयनानंदजननो लोकनाथो धरातले२२।\nओषधीनां पतिश्चापि वीरुधामपि सर्वशः।\nउडुनाथः सपत्नीक इहायातः शशी तव२३।\nवसवोष्टौ समायाता अश्विनौ च समागतौ।\nवृक्षो वनस्पतिश्चापि गन्धर्वाप्सरसां गणाः२४।\nविद्याधरा भूतसंघा वेताला यक्षराक्षसाः।\nपिशाचाश्चोग्रकर्माणस्तथान्ये जीवहारकाः२५।\nनद्यो नदाः समुद्राश्च द्वीपाश्च सह पर्वतैः।\nग्राम्यारण्याश्च पशवो यदिङ्गं यच्च नेङ्गति२६।\nकश्यपो भगवानत्रिर्वसिष्ठश्चापरैः सह।\nपुलस्त्यः पुलहश्चैव सनकाद्या महर्षयः२७।\nपुण्या राजर्षयश्चैव पृथिव्यां ये च पार्थिवाः।\nवर्णाश्चाश्रमिणश्चैव सर्वे ये कर्मकारिणः२८।\nकिमत्र बहुनोक्तेन ब्राह्मी सृष्टिरिहागता।\nभगिन्यो भागिनेयाश्च भगिनीपतयस्त्विमे२९।\nस्वभार्यासहिताः सर्वे सपुत्रास्सह बांधवाः।\nत्वया समर्चिताः सर्वे दानमानपरिग्रहैः३०।\nआमंत्रणा मंत्रितानां सर्वेषां मानना कृता।\nएक एवात्र भगवान्पतिर्मे न समागतः३१।\nविना तेन त्विदं सर्वं शून्यवत्प्रतिभाति मे।\nमन्ये चाहं तु भवता पतिर्मे न निमंत्रितः३२।\nविस्मृतस्ते भवेन्नूनं सर्वं शंसतु मे भवान्।\nपुलस्य उवाच।\nतस्यास्तदुक्तं वचनं श्रुत्वा दक्षः प्रजापतिः३३।\nपतिस्नेह समायुक्तां प्राणेभ्योपि गरीयसीम्।\nअंकमारोप्य तां बालां साध्वीं पतिपरायणाम्३४।\nपतिव्रतां महाभागां पतिप्रियहितैषिणीम्।\nप्राह गंभीरभावेन शृणु वत्से यथातथम्३५।\nयेनाद्य कारणेनेह पतिस्ते न निमंत्रितः।\nकपालपात्रधृक्चर्मी भस्मावृत तनुस्तथा३६।\nशूली मुण्डी च नग्नश्च श्मशाने रमते सदा।\nविभूत्याङ्गानि सर्वाणि परिमार्ष्टि च नित्यशः३७।\nव्याघ्रचर्मपरीधानो हस्तिचर्मपरिच्छदः।\nकपालमालं शिरसि खट्वागं च करे स्थितं३८।\nकट्यां वै गोनसं बध्वा लिंगेऽस्थ्नां वलयं तथा।\nपन्नगानां तु राजानमुपवीतं च वासुकिम्३९।\nकृत्वा भ्रमति चानेन रूपेण सततं क्षितौ।\nनग्ना गणाः पिशाचाश्च भूतसंघा ह्यनेकशः४०।\nत्रिनेत्रश्च त्रिशूली च गीतनृत्यरतस्सदा।\nकुत्सितानि तथान्यानि सदा ते कुरुते पतिः४१।\nत्रपाकरो भवेन्मह्यं देवानां संनिधिः कथं।\nकीदृक्च वसनं तस्य केतनं प्रति नार्हति४२।\nएतैर्दोषैर्मया वत्से लोकानां चैव लज्जया।\nनाह्वानं तु कृतं तस्य कारणेन मया सुते४३।\nयज्ञस्यास्य समाप्तौ तु पूजां कृत्वा त्वया सह।\nआनीय तव भर्त्तारं त्वया सह त्रिलोचनम्४४।\nत्रैलोक्यस्याधिकां पूजां करिष्यामि च सत्कृतैः।\nएतत्ते सर्वमाख्यातं त्रपायाः कारणं महत्४५।\nनात्र मन्युस्त्वया कार्यः सर्वः स्वं भागमर्हति।\nअन्यजन्मनि यैर्यादृक्कृतं कर्म शुभाशुभम्४६।\nइह जन्मनि ते तादृक्पुत्रिके भुंजते फलम्।\nपरितापं मा कृथास्त्वं फलं भुंक्ष्व पुराकृतम्४७।\nश्रियं परगतां दृष्ट्वा रूपसौभाग्यशोभनाम्।\nरूपं च कांतिसौभाग्यं रम्याण्याभरणानि च४८।\nकुलेमहतिवैजन्मवपुश्चातीवसुंदरम्।\nपूर्वभाग्यैस्तु लभ्यंते नरैरेतानि सुव्रते४९।\nमात्मानं परिनिंदेथामाच भाग्यानि सुव्रते।\nफलं चैवं विधिकृतं दातुं कस्य तु कः क्षमः५० 1.5.50।\nनास्ति वै बलवान्कश्चिन्नमूढो न च पंडितः।\nपांडित्यं च बलं चैव जायते पूर्वकर्मणः५१।\nएते देवा दिवं प्राप्ताः शोभमानाः स्थिताश्चिरम्।\nपुण्येन तपसा चैव क्षेत्रेषुविविधेषुच५२।\nयदेभिरार्जितं पुण्यं तस्यैते फलभागिनः।\nएवमुक्ता ततः सा तु सती भीष्मरुषान्विता५३।\nविनिंदमाना पितरं क्रोधेनारुणितेक्षणा।\nएवमेतद्यथा तात त्वया चोक्तं ममाग्रतः५४।\nसर्वो जनः पुण्यभागी पुण्येन लभते श्रियं।\nपुण्येन लभते जन्म पुण्ये भोगाः प्रतिष्ठिताः५५।\nतदयं जगतामीशः सर्वेषामुत्तमोत्तमः।\nस्थानान्येतानि सर्वेषां दत्तान्येतेन धीमता५६।\nये गुणास्तस्य देवस्य वक्तुं जिह्वापि वेधसः।\nन शक्ता ख्यापने तस्य देवस्य परमेष्ठिनः५७।\nभस्मास्थि च कपालानि श्मशाने वसतिस्तथा।\nगोनसाद्याश्च ये सर्पाः सर्वे ते भूषणीकृताः५८।\nभूतप्रेतगणास्तस्य पिशाचा गुह्यकास्तथा।\nएष धाता विधाता च एष पालयिता दिशः५९।\nप्रसादेन च रुद्रस्य प्राप्तस्वर्गः पुरंदरः।\nयदि रुद्रेस्ति देवत्वं यदि सर्वगतः शिवः६०।\nसत्येन तेन ते यज्ञं विध्वंसयतु शंकरः।\nयद्यस्ति मे तपः किंचित्कश्चिद्धर्मोथवा कृतः६१।\nफलेन तस्य धर्मस्य यज्ञस्ते नाशमर्हति।\nप्रियाहं यदि देवस्य यदि मां तारयिष्यति६२।\nतेन सत्येन ते गर्वः समाप्तिमभिगच्छतु।\nइत्युक्त्वा योगमास्थाय स्वदेहस्थेन तेजसा६३।\nनिर्ददाह तदात्मानं सदेवासुरपन्नगैः।\nकिंकिमेतदिति प्रोक्ते गंधर्वगणगुह्यकैः६४।\nगंगाकूले तदा मुक्तो देहो वै क्रुद्धया तया।\nसौनकं नाम तत्तीर्थं गंगायाः पश्चिमे तटे६५।\nश्रुत्वा रुद्रस्तु तद्वार्त्तां पत्न्यानाश सुदुःखितः।\nहंतुं यज्ञं धीरभवत्देवानामिह पश्यताम्६६।\nगणकोटिः समादिष्टा ग्रहा वैनायकास्तथा।\nभूतप्रेतपिशाचाश्च दक्षयज्ञ विनाशने६७।\nतैर्गत्वा विबुधास्सर्वे यज्ञे निर्जित्य नाशिताः।\nहते यज्ञे तदा दक्षो निरुत्साहो निरुद्यमः६८।\nउपगम्याब्रवीत्त्रस्तो देवदेवं पिनाकिनम्।\nन ज्ञातोसि मया देव देवानां प्रभुरीश्वरः६९।\nत्वमस्य जगतोधीशः सुरास्सर्वे त्वया जिताः।\nकृपां कुरु महेशान गणान्सर्वान्निवर्त्तय७०।\nगणैर्नानाविधैर्घोरैर्नानाभूषणभूषितैः।\nनानावदनदंतौष्ठैर्नाना प्रहरणोद्यतैः७१।\nनाना नागेंद्रसंदष्ट जटाभारोपशोभितैः।\nसुदृढोद्धत दर्पाढ्यैर्घोरैर्घोरनिघातिभिः७२।\nकामरूपैरकांतैश्च सर्वकामसमन्वितैः।\nअनिवार्यबलैश्चोग्रैर्योगिभिर्योगगामिभिः७३।\nव्यालोलकेसरजटैर्दंष्ट्रोत्कटहसन्मुखैः।\nकरींद्रकरटाटोप पाटवैः सिंहदेहिभिः७४।\nकेचित्परमदाघ्राण घूर्णद्दीपसमप्रभैः।\nविचित्रचित्रवसनैर्द्धीरधीरवारदिभिः७५।\nमृगव्याघ्रसिंहरुतैस्तरक्ष्वजिनधारिभिः।\nभुजंगहारवलयकृतयज्ञोपवीतकैः७६।\nशूलासिपट्टिशधरैः परशुप्रासहस्तकैः।\nवज्रक्रकचकोदंडकालदंडास्त्रपाणिभिः७७।\nगणेश्वरैः सुदुर्द्धर्षैर्वृतः सूर्यो ग्रहैरिव।\nदेवदेवमहादेव नष्टो यज्ञो दिवं गतः७८।\nमृगरूपधरो भूत्वा भयभीतस्तु शंकर।\nनमः शङ्खाभदेवाय सगणाय सनंदिने७९।\nवृषासनाय सोमाय क्रतुकालांतकाय च।\nनमो दिक्चर्मवस्त्राय नमस्ते तीव्रतेजसे८०।\nब्रह्मणे ब्रह्मदेहाय ब्रह्मण्यायामिताय च।\nगिरीशाय सुरेशाय ईशानाय नमोनमः८१।\nरुद्राय प्रतिवज्राय शिवाय क्रथनाय च।\nसुरासुराधिपतये यतीनां पतये नमः८२।\nधूम्रोग्राय विरूपाय यज्वने घोररूपिणे।\nविरूपाक्षाशुभाक्षाय सहस्राक्षाय वै नमः८३।\nमुंडाय चंडमुण्डाय वरखट्वाङ्गधारिणे।\nकव्यरूपाय हव्याय सर्वसंहारिणे नमः८४।\nभक्तानुकंपिनेत्यर्थं रुद्रजाप्यस्तुताय च।\nविरूपाय सुरूपाय रूपाणां शतकारिणे८५।\nपंचास्याय शुभास्याय चंद्रास्याय नमो नमः।\nवरदाय वरार्हाय कूर्माय च मृगाय च८६।\nलीलालकशिखंडाय कमंडलुधराय च।\nविश्वनाम्नेथ विश्वाय विश्वेशाय नमोनमः८७।\nत्रिनेत्रत्राणमस्माकं त्रिपुरघ्नविधीयतां।\nवाङ्मनः कायभावैस्तु प्रपन्नस्य महेश्वर८८।\nएवं स्तुतस्तदा देवो दक्षेणापन्नदेहिना।\nदिव्येनानेन स्तोत्रेण भृशमाराधितस्तदा८९।\nसमग्रं ते यज्ञफलं मया दत्तं प्रजापते।\nसर्वकामप्रसिर्द्ध्य्थंफलंप्राप्स्यस्यनुत्तमम्९०।\nएवमुक्तो भगवता प्रणम्याथ सुरेश्वरम्।\nजगाम स्वनिकेतं तु गणानामेव पश्यताम्९१।\nपत्न्याः शोकेन वै देवो गंगाद्वारे तदास्थितः।\nतां सतीं चिंतयानस्तु क्व नु सामेप्रियागता९२।\nतस्य शोकाभिभूतस्य नारदो भवसंन्निधौ।\nसा ते सती या देवेश भार्या प्राणसमामृता९३।\nहिमवद्दुहिता सा च मेनागर्भसमुद्भवा।\nजग्राह देहमन्यं सा वेदवेदार्थवेदिनी९४।\nश्रुत्वा देवस्तदा ध्यानमवतीर्णामपश्यत।\nकृतकृत्यमथात्मानं कृत्वा देवस्तदास्थितः९५।\nसंप्राप्तयौवना देवी पुनरेव विवाहिता।\nएवं हि कथितं भीष्म यथा यज्ञो हतः पुरा९६।\nइति श्रीपाद्मपुराणे प्रथमे सृष्टिखण्डे दक्षयज्ञविध्वंसोनाम पञ्चमोऽध्यायः५।"
  }
]
[
  {
    "text": "व्यास उवाच-।\nनांदीमुखेषु सर्वेषु पूजयेद्यो गणाधिपम्।\nतस्य सर्वो भवेद्वश्यः पुण्यं भवति चाक्षयम्१।\nगणानां त्वेति मंत्रेण सर्वयज्ञघटेषु च।\nसर्वसिद्धिमवाप्नोति स्वर्गं मोक्षं लभेन्नरः२।\nमृण्मये प्रतिमायां च चित्रे चाथ दृषण्मये।\nद्वारदारुणि पात्रे च हेरंबं लेखयेद्बुधः३।\nअन्यस्मिन्नपि देशे तु सततं दृष्टिगोचरे।\nस्थापयित्वा तु हेरंबं शक्त्या यः पूजयेद्बुधः४।\nतस्य कार्याणि सिद्ध्यंति दयितानि समंततः।\nन विघ्नं जायते किंचित्त्रैलोक्यं वशमानयेत्५।\nविद्यार्थी लभते विद्यां वेदशास्त्रसमुद्भवाम्।\nअन्यां च शिल्पिविद्यां च विजयां स्वर्गदायिनीम्६।\nधनार्थी विपुलं वित्तं कन्यां साध्वीं मनोरमाम्।\nऐश्वर्यं धर्मसाध्यं च तनयं कुलमोक्षदम्७।\nन रोगैः पीड्यते कश्चिन्न ग्रहैः प्रेतयोनिभिः।\nशृंगिभिर्नापि रक्षोभिर्विद्युद्भिर्वनतस्करैः८।\nन राजा कुप्यति गृहे न च मारी प्रवर्तते।\nन दौर्भिक्ष्यं न दौर्बल्यं पूजयित्वा विनायकम्९।\nअभिप्रेतार्थसिद्ध्यर्थं पूजितो यः सुरैरपि।\nसर्वविघ्नछिदे तस्मै गणाधिपतये नमः१०।\nमंत्रश्चायं ॐ नमो गणपतये।\nनारायणप्रियैः पुष्पैरन्यैश्चापि सुगंधिभिः।\nमोदकैः फलमूलैश्च द्रव्यैः कालोद्भवैस्तथा११।\nदधिदुग्धैः प्रियैर्वाद्यैरपि धूपसुगंधिभिः।\nपूजयेद्गणपं यस्तु सर्वसिद्धिमवाप्नुयात्१२।\nविशेषात्तस्य लिंगे तु यो ददाति वसुप्रियम्।\nपूजोपकरणं वस्त्रं सर्वं लक्षगुणं भवेत्१३।\nदेशे च भारते वर्षे वनिता पूर्वसन्निधौ।\nलौहित्यदक्षिणे तीरे लिंगरूपो विनायकः१४।\nहरगौरीसमादेशाद्देवानां संमतेन च।\nस्थितो लोकप्रशांत्यर्थं सर्वविघ्नविनाशनात्१५।\nपूजयित्वा तु तं देवं शक्तितो द्रव्यसंचयैः।\nविनायकत्वमाप्नोति वेदशास्त्रार्थपारगः१६।\nसकृत्प्रदक्षिणं कृत्वा दृष्ट्वा स्पृष्ट्वा तु मानवः।\nअक्षयं लभते स्वर्गं सदा देवैः प्रपूज्यते१७।\nसंसर्गिणां च म्लेछानां गत्यर्थं सुतपस्विनाम्।\nपुत्रार्थं सर्वलोकानां तत्र शंभुर्विनायकः१८।\nकृत्वाभिषेकं लौहित्ये स्पृशेद्यस्तु गणाधिपम्।\nसप्तजन्मकृतात्पापान्मुच्यते नात्र संशयः१९।\nन वैधव्यं न कार्पण्यं न शोकं न तु मत्सरम्।\nविनायकं समासाद्य जन्मजन्मनि संलभेत्२०।\nपुनः सिद्धिः पुनर्भोग्यं पुनः कीर्तिः पुनर्बलम्।\nपूजयित्वा तु गणपं नरस्य नात्र संशयः२१।\nअस्य पूजामकृत्वा च सर्वाभीष्टं विनश्यति।\nतत्र देवाश्च सुप्रीता ब्रह्मविष्णुहरादयः२२।\nमघोनो गणपस्याथ पूजाविरहितस्य च।\nअथासुरैर्महावीर्यैर्हिरण्याक्षमुखै रणे२३।\nमघवा तु जितो वीर्याद्धिरण्याक्षेण वै तदा।\nततस्सुराश्च निर्वीर्या यावद्वर्षशतं पुरा२४।\nदैवासुरे महायुद्धे सुराणां च पराजयः।\nततो देवाधिदेवे तु शिवे देवैर्निवेदितम्२५।\nभगवन्नसुरैर्नो हि जितं राज्यं गता मखाः।\nएतस्मिन्नंतरे शंभुर्देवान्वचनमब्रवीत्२६।\nहेरंबाय वरो दत्त उमया प्रीतया मया।\nपूजया ते परा सिद्धिर्देवादीनां भवत्विति२७।\nअवजानाति यो मोहात्पुरुषस्तु महोत्सवे।\nन भवेत्तस्य सिद्धिश्च रणे चापि पराजयः२८।\nमहामखेन युष्माभिः पूजा गणपतेः कृता।\nहेलया न कृता मोहात्तस्मात्प्राप्तः पराजयः२९।\nशीघ्रं गच्छत वै पुण्यां गणपस्य महात्मनः।\nपूजां कुरुत धर्मज्ञा जयस्तूर्णं भविष्यति३०।\nततो हरमुखाच्छ्रुत्वा वचः क्षेमपरं हितम्।\nप्रहृष्टा विबुधास्सर्वे गणपस्य पुरः स्थिताः३१।\nदेवा ऊचुः-।\nगणाधिप नमस्तुभ्यं सर्वदेवैकपालक।\nस्वर्गभोगप्रद प्रीत्या हेरंब त्वां नताः स्म ह३२।\nजयदं सर्वयुद्धेषु सिद्धिदं सर्वकर्मसु।\nमहामायं महाकायं हेरंब त्वां नताः स्म ह३३।\nएकदंतं महाप्राज्ञं लंबतुंडं विनायकम्।\nदेवं महर्षिदेवानांमिंद्रस्य च नताः स्म ह३४।\nयत्ते पुरार्चनं यज्ञे न कृतं तत्क्षमस्व नः।\nसुराणां च गिरः श्रुत्वा गणपो वाक्यमब्रवीत्३५।\nयुष्माभिर्व्रियतां देवा वरो मत्तो हि वांच्छितः।\nततः शक्रादयः सर्वे बृहस्पतिपुरोगमाः३६।\nऊचुर्गणपतिं देवा जयोस्माकं भवत्विति।\nदेवानां वचनं श्रुत्वा गणेशो वाक्यमब्रवीत्३७।\nबाढमेव सुरश्रेष्ठा जयो वो भवतु द्रुतम्।\nततो देवगणास्सर्वे हर्षनिर्भरमानसाः३८।\nगणेशं पूजयामासुर्गंधसारैस्तु मण्डनैः।\nदिव्यधूपैः सुवस्त्रैश्च कुसुमैर्नन्दनोद्भवैः३९।\nपारिजातादिभिः पुष्पैरन्यैर्देवमनोहरैः।\nपूजितो गणपो देवैरुवाच सुरसत्तमान्४०।\nगच्छध्वं विबुधा देवं विष्णुमद्भुतसाहसम्।\nस विधास्यति वः कामं वांच्छितं च ततः सुराः४१।\nस्वंस्वं रथं समारुह्य गतास्ते हरिमव्ययम्।\nपीतांबरं नमस्कृत्य ऊचुर्देवगणा मुदा४२।\nहरात्मजं तु संप्राप्य पूजयित्वा गणाधिपम्।\nआगतास्त्वत्सकाशं वै महात्मन्नद्य केशव४३।\nएतच्छ्रुत्वा तु देवानां वचनं हरिरव्ययः।\nयथातथ्यमुवाचेदं हनिष्ये दैत्यपुंगवान्४४।\nश्रुत्वा वागमृतं देवा नारायणमुखाच्च्युतम्।\nहृष्टाश्च सुमुदाविष्टा द्रव्यैरिष्टैः समर्चयन्४५।\nपुनर्विष्णुरुवाचेदं देवानिंद्रपुरोगमान्।\nस्वंस्वं बलं समाहृत्य सज्जी भवत विज्वराः४६।\nहरिष्ये तान्दुराचारान्बलं चैव समंततः।\nअस्त्रवृंदं तु संगृह्य यूयं तिष्ठत निर्भयाः४७।\nमाधवस्य वचः श्रुत्वा प्रगताः सुरपुंगवाः।\nविमानानि समारुह्य सर्वे दिव्यास्त्रधारिणः४८।\nदेवानां हर्षवाक्यानि दैत्यचारैः श्रुतानि वै।\nराजानं कथयामासुर्हिरण्याक्षं महाबलम्४९।\nश्रुत्वा दैत्यपतिस्तत्र चुकोपाति महाबलः।\nसचिवांस्तु समाहूय क्रुद्धो वचनमब्रवीत्५० 1.65.50।\nअधुनेंद्रादिदेवाश्च निखिलाः क्रूरबुद्धयः।\nमाधवं च परीप्सन्तः शंभौ सर्वं न्यवेदयन्५१।\nकथं जयं च लप्स्यामो दैत्यवृंदेतिदारुणे।\nत्रिपुरारिरुवाचेदं गणेशं यजतामराः५२।\nपूजयित्वा तु तं देवं जेष्यथासुरदानवान्।\nततो देवगणैर्हृष्टैः पूजितो गणनायकः५३।\nगणाधिपेन तुष्टेन क्रूरो दत्तो वरो महान्।\nजेष्यथाद्यासुरान्सर्वांस्ततो देवा मुदान्विताः५४।\nहरिं निवेदयामासुरस्मद्वधपरीप्सवः।\nहरेर्बाढमुपश्रुत्य रथिनः शस्त्रपाणयः५५।\nयुद्धार्थमधितिष्ठंति निर्जरास्त्वभयामयि।\nयस्य या शक्तिरस्तीह देवाञ्जेतुं वदत्वलम्५६।\nततो राज्ञोवचः श्रुत्वा मधुर्वचनमब्रवीत्।\nजेष्यामि च हरिं राजन्सहायं मे नियोजय५७।\nजिते नारायणे देवाः सभयास्त्रिदशा ध्रुवम्।\nतस्मान्नारायणोऽस्माकं भागः सर्वपुरंजयः५८।\nततो धुंधुश्च सुंदश्च कालकेयो महाबलः।\nसहायश्च मधोस्तस्य जेष्यामो माधवं नृप५९।\nसर्वदैत्यबले मुख्याश्चत्वारो दृढविक्रमाः।\nकालमृत्युसमा वीराः सर्वास्त्रविधिपारगाः६०।\nबलस्तत्राब्रवीद्वाक्यं यस्मिन्जय उपस्थितः।\nतं च जेष्यामि जिष्णुं च प्रतिज्ञा मे दृढा नृप६१।\nनमुचिश्च मुचिश्चैव भ्रातरौ बलदर्पितौ।\nऊचतुस्तौ नृपं ह्यावां जेष्यावो वै बलाद्बलौ६२।\nजम्भश्चैवाब्रवीद्वाक्यमिंद्रमिंद्रपुरोगमान्।\nजेष्यामि नात्र संदेहो दैत्या भवत विज्वराः६३।\nत्रिपुरश्चाब्रवीद्वाक्यं जेष्यामि च विनायकम्।\nतावदूचेऽथ सेनानीर्मयो देवांतको बली६४।\nकुबेरं प्रतिरक्षोभिः सर्वांश्चैव हिरण्यकान्।\nएतस्मिन्नंतरे तत्र नारदो मुनिसत्तमः६५।\nगत्वोवाच हिरण्याक्षं जिष्णुदूतोहमागतः।\nराज्यं त्यज स्ववाचा नः प्राणेषु यदि ते हितम्६६।\nन चेद्युध्यस्व मामद्य न वा गच्छ रसातलम्।\nततः कोपादुवाचेदं नारदं मुनिसत्तमम्६७।\nअहिंस्यस्त्वं ब्राह्माणाद्य गच्छ तूर्णं ममाग्रतः।\nदेवानां च विपत्तिं च कदनं निधनं पुरः६८।\nपश्य विप्र क्षणेनांतं प्राप्तं हरिहरादिकम्।\nएवमुक्त्वा स दैत्येंद्रो बलाध्यक्षमुवाच ह६९।\nसज्जीकृत्य बलं सर्वान्रथांश्चानयत द्रुतम्।\nदैत्यराजवचः श्रुत्वा बलाध्यक्षः समंततः७०।\nबलान्याहूय सहसा संत्रस्तास्तूर्णमागताः।\nकोटिकोटिसहस्राणि अक्षौहिण्यो बलानि च७१।\nएकैकस्य च वीरस्य वाहनानि महांति च।\nस्यंदनानि विचित्राणि गजोष्ट्राश्वखरानपि७२।\nसिंहव्याघ्रलुलायांश्च समारुह्य ययुस्तदा।\nवाद्यैः सर्वैश्च भूयिष्ठैः सिंहनादैर्भयानकैः७३।\nदिशस्तु पूरयामासुस्सिन्धुवेलाचला धराः।\nसर्वलोकाश्च वित्रेसुः समुद्राश्च चकंपिरे७४।\nदेवदुंदुभयो नेदुः सर्वदेवैः समीरिताः।\nवाद्यैश्च विविधैरन्यैर्वायुपूर्णैर्घनस्वनैः७५।\nसर्वलोकाभयत्रस्ता ये च त्रैलोक्यवासिनः।\nभ्रष्टकामागताकाशं घोरं तीव्रं महाहवम्७६।\nपरिघैः पाशशूलैश्च खड्गयष्टिपरश्वधैः।\nशरैश्च निशितैर्घोरैर्जघ्नुरन्योन्यमाहवे७७।\nशस्त्रास्त्रैर्बहुधामुक्तैर्दिशः सर्वा निरंतरम्।\nविगृहेषु धरण्यां च पर्वतेषु जलेषु च७८।\nदेवस्थाने तथाकाशे पर्वताग्रेषु सानुषु।\nगह्वरेषु महारण्ये तयोर्युद्धमवर्तत७९।\nपुष्कलादि घनानां च वर्षधारा जलं यथा।\nपतंत्यस्त्राणि सैन्येषु शतशोथ सहस्रशः८०।\nकेचित्पेतुः पृथिव्यां तु शरैः संभिन्नविग्रहाः।\nशक्तिभिर्मुसलैश्चान्ये छत्रशूलपरश्वधैः८१।\nपतिताः संमुखे शूरा युद्धेषु न्यायवर्तिनः।\nगच्छंति सुरसद्मानि स्वाम्यर्थे ये त्वभीरवः८२।\nये चान्ये कातराः पापा हंतारो विमुखान्रणे।\nअन्यायैर्ये च योद्धारस्ते यान्ति यममंदिरं८३।\nत्रिदिवस्था गजारोहाः सैन्धवस्थास्तथापरान्।\nरथस्थांश्च रथारोहाः पदगांश्च पदातयः८४।\nपरस्परं विनिघ्नंति शूरा युद्धाभिकांक्षिणः।\nमुदिताः सत्वसंपन्ना धर्मिष्ठा बलसंवृताः८५।\nकेषांचिद्वाहवश्छिन्ना मुसलैर्भिन्नमस्तकाः।\nकेशाश्शिरांसि वस्त्राणि निपेतुर्धरणीतले८६।\nमध्यच्छिन्नास्तथा भिन्नाः पेतुरुर्व्यां महाबलाः।\nखड्गपातैस्तथा चोग्रैश्छ्रिन्नभिन्नाः परश्वधैः८७।\nगामेव पतिता धीरा दिव्यालंकारभूषिताः।\nप्रदीप्तोभूद्धरादेशो वीरैर्नागैर्हयै रथैः८८।\nविविधाभरणैर्नष्टैः पताकाभिश्च केतुभिः।\nततो वसुंधरा सर्वा सशैलवनकानना८९।\nरुधिरौघप्लुता तत्र विबुधासुरयोर्युधि।\nक्रव्यादैर्बहुभिस्तत्र खादितो द्रव्यसंचयः९०।\nलोहितं प्रचुरं पीतं रक्षोभिश्च वृकादिभिः।\nअन्यैर्महागणैरेव क्षतजं पवनान्वितम्९१।\nखादितं प्रीतिमद्भिश्च फेरुगृध्रगणैर्मुदा।\nएतस्मिन्नंतरे सूरिः सुरपूज्यो बृहस्पतिः९२।\nमृतसंजीवनीविद्यां सुराणां संजजाप ह।\nविशल्यकरणीं दिव्यां ब्रह्मविद्यां महाबलां९३।\nततो धन्वंतरिर्विद्वान्सुरवैद्यो मनोजवः।\nऔषधैस्तत्प्रयोगैश्च रणे पर्यटते मुदा९४।\nतत्र देवाश्च जीवंति ये मृताश्च महाहवे।\nअव्रणा बलसंपन्नाः प्रयुध्यंति भृशं पुनः९५।\nएवं शतसहस्रं तु गणं दैत्यस्य चोद्धतम्।\nपतितं पुण्ययोगाच्च शरैर्निर्भिन्नकंधरम्९६।\nततस्तु जयशब्देन नंदंति सिद्धचारणाः।\nऋषयः खेचराश्चान्ये ये चैवाप्सरसां गणाः९७।\nगीतिं गायंति गंधर्वाः शशंसुः परमर्षयः।\nअथ क्रुद्धो महातेजा दैत्यमुख्यो महाबलः९८।\nकालकेय इति ख्यातः सेनानीर्दैत्यपस्य च।\nस्यन्दनस्थो महावीर्यो धनुरादाय तत्र च९९।\nजघान सुरसंघांस्तान्नर्तयामास भूतले।\nनिरंतरशरौघेण च्छादितं गगनं तदा१०० 1.65.100।\nनिपतंति शराः सैन्ये कोटिकोटि सहस्रशः।\nनिपतंति ततो देवाः संयुगेष्वनिवर्तिनः१०१।\nरुधिरोद्गारिणस्सर्वे सिद्धगंधर्वकिन्नराः।\nविशिखैः पीडिता देवा निपेतुर्धरणीतले१०२।\nकेचिच्छरशतैर्भिन्नास्सहस्रैरयुतैस्तथा।\nपेतुरुर्व्यां महावीर्या ये रणे सुरपुंगवाः१०३।\nव्यथिताश्चाभवन्सर्वे स्यंदनस्था दिवौकसः।\nशरैः प्रव्यथितास्ते तु स्थातुं शक्ता न संमुखे१०४।\nतेनावगाहितं सैन्यं गजेनेव सरोवनम्।\nशरैस्तस्यार्दिता देवा वज्रानलसमप्रभैः१०५।\nन शेकुः समरे स्थातुं मघवंतं ययुस्तदा।\nचित्ररथ इति ख्यातो देवश्शस्त्रभृतां वरः१०६।\nययौ स्यंदनमारुह्य युद्धं प्रति धनुर्धरः।\nअब्रवीद्वचनं सोपि सेनान्यं तु महासुरम्१०७।\nयथा हंसि महाशूर सुरसेनां मुदान्वितः।\nस त्वं प्रशंसनीयश्च शूरोसि सुरसंमतः१०८।\nहिरण्याक्षप्रियं कर्म कृतं युद्धे त्वयाधुना।\nइदानीं मम बाणैश्च गच्छस्व यममंदिरम्१०९।\nततश्च कालकेयस्तु स्मितो वचनमब्रवीत्।\nपुरैव विजितो देव गणः सर्वः प्रलीलया११०।\nइदानीं तु स्थितं युद्धे बलं सर्वं तु हेलया।\nयदि ते निधने प्रीतिरस्तीह सुरपुंगव१११।\nएभिस्त्वां निशितैर्बाणैर्नयामि यममंदिरम्।\nइत्युक्त्वा परमक्रुद्धो बाणमंतकसन्निभम्११२।\nजघान समरे वीरस्त्रिभिश्चिच्छेद सोंबरे।\nपुनर्बाणांश्च समरे योजयित्वा द्रुतं रुषा११३।\nजघान प्रचुरान्दैत्यांस्तांश्चकर्त्त स लाघवात्।\nततोन्योन्यं शरैस्तीक्ष्णैः कालानलसमप्रभैः११४।\nयुद्धे धनुष्मतां श्रेष्ठश्चिच्छेद भुवि वेगतः।\nतद्युद्धमभवद्देवदैत्ययोर्धर्मतो भृशम्११५।\nद्रष्टुकामागताः पार्श्वमृषि देवाः सुरोरगाः।\nएवं शतसहस्राणि बाणानां विधृतानि च११६।\nअन्योन्यं समरे वीरौ विजयाय विरेजतुः।\nअथ क्रुद्धो महातेजा गंधर्वाणां पतिस्तदा११७।\nत्रिभिर्बिभेद बाणैश्च ललाटे हृदि पंचभिः।\nसप्तभिर्जठरे नाभौ बस्तौ तस्य स पंचभिः११८।\nशरैः संपातितो दैत्यो मुग्धः कश्मलतां गतः।\nशिथिलीकृतचापश्च लेभे संज्ञां चिराद्बली११९।\nमधुसंज्ञं त्रिभिर्बाणैस्स बिभेद सुरोत्तमम्।\nचकर्त्त धनुरस्त्रैश्च दैत्यराजस्य पश्यतः१२०।\nततो बाणसहस्रैस्तु कालांतकसमप्रभैः।\nबिभेद दैत्यसिंहं तु सुराणामुत्तमो बली१२१।\nहतचेताः स दैत्येंद्रो बहुशोणितसंस्रवः।\nविह्वलो बहुबाणार्तः शूलं जग्राह दानवः१२२।\nशूलहस्तस्य तस्यैव चतुर्भिस्तुरगान्शरैः।\nहत्वा च पातयामास त्रिभिर्यंतारमेव च१२३।\nजघान शूलमुर्वीष्ठस्ततो गंधर्वसत्तमम्।\nविचकर्त्त त्रिभिर्बाणैः शूलं चित्ररथो बली१२४।\nशूलं च नष्टकं दृष्ट्वा हतभोगमिवोरगम्।\nगृहीत्वा मुद्गरं घोरं प्रदुद्राव सुरं बली१२५।\nस मुद्गरं समायातं दैत्यसेनाधिपं तदा।\nविचकर्त्त शिरो देहादर्धचंद्रेण संभ्रमात्१२६।\nस पपात महीपृष्ठे संचचाल वसुंधरा।\nततो दैत्यगणाः सर्वे विमुखा विप्रदुद्रुवुः१२७।\nइति श्रीपाद्मपुराणे प्रथमे सृष्टिखंडे कालकेयवधोनाम पंचषष्टितमोऽध्यायः६५।\n।"
  }
]
[
  {
    "text": "द्विज उवाच-\nतुलाधारस्य चरितं प्रभावमतुलं प्रभो।\nवक्तुमर्हस्यशेषेण यदि मय्यस्त्यनुग्रहः१।\nश्रीभगवानुवाच -\nसत्यभावादलोभाच्च दद्याद्यो वै त्वमत्सरात्।\nनित्यं यज्ञशतं तस्य सुनिष्पन्नं सुदक्षिणम्२।\nसत्येनोदयते सूरो वाति वातस्तथैव च।\nन लंघयेत्समुद्रस्तु वेलां कूर्मो धरां तथा३।\nसत्येन लोकास्तिष्ठंति सर्वे च वसुधाधराः।\nसत्याद्भ्रष्टोथ यः सत्वोप्यधोवासी भवेद्ध्रुवम्४।\nसत्यवाचिरतोथस्तु सत्यकार्यरतः सदा।\nसशरीरेण स्वर्लोकमागत्याच्युततां व्रजेत्५।\nसत्येन मुनयः सर्वे मां च गत्वा स्थिरं गताः।\nसत्याद्युधिष्ठिरो राजा सशरीरो दिवं गतः६।\nसर्वशत्रुगणं जित्वा लोको धर्मेण पालितः।\nअकरोच्च मखं शुद्धं राजसूयं सुदुर्लभम्७।\nचतुरशीतिसहस्राणि ब्राह्मणानां च नित्यशः।\nभोजयेद्रुक्मपात्रेषु राजोपकरणेषु च८।\nभोजयित्वोपकरणांस्तेभ्यो दत्वा विसर्जयेत्।\nयदभीष्टं द्विजातीनामतोन्यद्दापयेद्धनम्९।\nअदरिद्रं ततो ज्ञात्वा द्विजव्यूहं परित्यजेत्।\nतथैव स्नातकानां तु सहस्राणि तु षोडश।\nनित्यं संभोजयेद्राजा सत्येनैव विमत्सरः१०।\nअतिष्ठंत गृहे पूर्वं चिरं तस्य जिगीषया।\nजितं तेन जगत्सर्वं प्राणानुग्रहकारणात्११।\nसत्येन चासुरो राजा बलिरिंद्रो भविष्यति।\nपातालस्थस्य तस्यैव भूयस्तिष्ठामि वेश्मनि१२।\nनिरंतरं च तिष्ठामि स्वांते पुण्यैककर्मणः।\nयद्वा पुरा मया बद्धो दैत्ययोनेर्विमोक्षणात्१३।\nतलं चैवामरत्वं हि शक्रत्वं प्रददाम्यहम्।\nहरिश्चंद्रो नृपस्सत्यात्सवाहनपरिच्छदः१४।\nस्वशरीरेण शुद्धेन सत्यलोके प्रतिष्ठितः।\nराजानो बहवश्चान्ये ये च सिद्धा महर्षयः१५।\nज्ञानिनो यतयश्चैव सर्वे सत्येऽच्युताऽभवन्।\nतस्मात्सत्यरतो लोके संसारोद्धरणक्षमः१६।\nतुलाधारो महात्मा वै सत्यवाक्ये प्रतिष्ठितः।\nलोके तत्सदृशो नास्ति सत्यवाक्यस्य कारणात्१७।\nअश्वमेधसहस्रेण सत्यं तु तुलया धृतम्।\nअश्वमेधसहस्राद्धि सत्यमेव विशिष्यते१८।\nसर्वं सत्याद्भवेत्साध्यं सत्यो हि दुरतिक्रमः।\nसत्यवाक्येन सा धेनुर्बहुला स्वर्गगामिनी१९।\nसर्वं राष्ट्रं समाधाय पुनरावृत्तिदुर्लभा।\nतथायं सर्वदा साक्षी मृषा नास्ति कदाचन२०।\nबह्वर्घमल्पमर्घं च क्रयविक्रयणे सुधीः।\nसत्यवाक्यं प्रशस्तं च विशेषात्साक्षिणो भवेत्२१।\nसाक्षिणः सत्यमुक्त्वा च अक्षयं स्वर्गमाययुः।\nवावदूकः सभां प्राप्य सत्यं वदति वाक्पतिः२२।\nस याति ब्रह्मणो गेहं यज्ञैरन्यैश्च दुर्लभम्।\nसभायां यो वदेत्सत्यमश्वमेधफलं लभेत्२३।\nलोभाद्द्वेषान्मृषोक्त्वा च रौरवं नरकं व्रजेत्।\nसर्वसाक्षी तुलाधारो जनानां शूर एव च२४।\nविशेषाल्लोभसंत्यागान्नाके निर्जरतां व्रजेत्।\nकश्चिच्छूद्रो महाभागो न लोभे वर्तते क्वचित्२५।\nवृत्तिश्शाकेन दुःखेन तथा शिलोंछतो भृशम्।\nजर्जरं वस्त्रयुग्मं च करौ पात्रे च सर्वदा२६।\nसदापि लाभविरहो न परस्वं गृहीतवान्।\nतस्य जिज्ञासयैवाहं गृहीत्वा वस्त्रयुग्मकम्२७।\nअवकोटे नदीतीरे स्थितस्संस्थाप्य सादरम्।\nस दृष्ट्वा वस्त्रयुग्मं तन्न लोभे कुरते मनः२८।\nइतरस्य परिज्ञाय तत्क्षांत्या स्वगृहं ययौ।\nततो विचिंतयित्वा तु हृदा स्वल्पमिति द्विज२९।\nउदुंबरं हेमगर्भं मया तत्रैव पातितम्।\nकिंकरे च नदीतीरे विकोणे जनवर्जिते३०।\nतस्य यातस्य देशे तु दृष्टं तेन तदद्भुतम्।\nअलं विधानमेतत्तु कृत्रिमं चोपलक्ष्यते३१।\nग्रहणे वाधुना चास्य अलोभं नष्टमेव मे।\nअस्यैव रक्षणे कष्टमहंकारपदं त्विदम्३२।\nयतो लोभस्ततो लाभो लाभाल्लोभः प्रवर्तते।\nलोभग्रस्तस्य पुंसश्च शाश्वतो निरयो भवेत्३३।\nयदि नो विगुणं वित्तं यदा वेश्मनि तिष्ठति।\nतदा मे दारपुत्राणामुन्मादो ह्युपपद्यते३४।\nउन्मादात्कामसंजात विकारान्मतिविभ्रमः।\nभ्रमान्मोहोप्यहंकारः क्रोधलोभावतः परं३५।\nएषां प्रचुरभावाच्च तपः क्षयं गमिष्यति।\nक्षीणे तपसि वर्तंते पंकाश्चित्तप्रमोहकाः३६।\nतैश्च शृंखलयोगैश्च बद्धो नैवोद्धृतिं व्रजेत्।\nएतद्विमृश्य शूद्रोऽसौ परित्यज्य गृहं गतः३७।\nस्वस्था देवा मुदा तत्र साधुसाध्विति चाब्रुवन्।\nनिर्ग्रंथिरूपमादाय तस्यांतिक गृहं तथा३८।\nगत्वाहं दैवसंवादमवदं भूतवर्तनम्।\nततोभ्यासप्रसंगाच्च जनानां च परिप्लवात्३९।\nतस्य योषा तदागत्य पप्रच्छ दैवकारणम्।\nततोहमवदं तस्य यद्वा चेतोगतं द्रुतम्४०।\nनिभृतोथ निनादस्य कारणं कथितं मया।\nहृद्गतं पतिना तेद्य विधिना दत्तमज्ञवत्४१।\nपरित्यक्तं महाभागे पुनर्नास्तीह ते वसु।\nयावज्जीवति दौर्विध्यं तस्य भोक्ता न संशयः४२।\nगच्छ मातर्गृहं शून्यमलब्धं तत्प्रपृच्छतम्।\nश्रुत्वा तद्वै शिवं सा च वचनं पत्युरंतिके४३।\nगत्वा प्रोवाच दुर्वृत्तं तच्छ्रुत्वा विस्मयं गतः।\nस विचिंत्य तया सार्धमागतोसौ ममांतिकम्४४।\nनिभृतं मामुवाचेदं क्षपणत्वं च कीर्तय।\nक्षपणक उवाच-\nचाक्षुषं चिरसंशुद्धं हेलया तृणवत्कथम्४५।\nत्वया त्यक्तं यतस्तात नास्ति भाग्यमकंटकम्।\nऐश्वर्यमतुलं शौर्यं शीर्यते भावुकं पुनः४६।\nस्वबंधूनां महद्दुःखमाजन्ममरणांतिकम्।\nद्रक्ष्यसे चात्मना नित्यं मृतानां या गतिर्ध्रुवम्४७।\nतस्मात्तद्गृह्यतां तूर्णं भुंक्ष्व भोग्यमकंटकम्।\nऐश्वर्यमतुलं शौर्यं लोकानां विस्मयं वरम्४८।\nशूद्र उवाच-\nन मे वित्ते स्पृहा चास्ति धनं संसार वागुरा।\nतद्विधौ पतितो मर्त्यो न पुनर्मोक्षकं व्रजेत्४९।\nशृणु वित्तस्य यद्दोषमिहलोके परत्र च।\nभयं चोराच्च ज्ञातिभ्यो राजभ्यस्तत्करादपि५० 1.53.50।\nसर्वे जिघांसवो मर्त्याः पशुमत्स्यविविष्किराः।\nतथा धनवतां नित्यं कथमर्थास्सुखावहाः५१।\nप्राणस्यांतकरो ह्यर्थस्साधको दुरितस्य च।\nकालादीनां प्रियं गेहं निदानं दुर्गतेः परम्५२।\nक्षपणक उवाच-\nयस्यार्थास्तस्य मित्राणि यस्यार्थास्तस्य बांधवाः।\nकुलं शीलं च पांडित्यं रूपं भोग्यं यशः सुखम्५३।\nधनेन तु विहीनस्य पुत्रदारोज्झितस्य च।\nकथं मित्रं कथं धर्मं दीनानां जन्मनः कथं५४।\nसत्वादिक्रतुकार्यं च पुष्करिण्युपकारकं।\nदानं नाकस्य सोपानं निःस्वस्य च न सिद्ध्यति५५।\nव्रतकार्यस्य रक्षा च धर्मादिश्रवणं भृशम्।\nपितृयज्ञादितीर्थं च निर्वित्तस्य न सिद्ध्यति५६।\nतथा रोगप्रतीकारः पथ्यमौषधसंचयं।\nरक्षणं विग्रहश्चैव शत्रूणां विजयो ध्रुवम्५७।\nस्त्रीणां च जन्मना वार्ता वसुयोगेन लभ्यते।\nभूतभव्यप्रवृत्तानां सुकृतं दुष्कृतं च यत्५८।\nतस्माद्बहुधनं यस्य तस्य भोग्यं यदृच्छया।\nस्वर्गं वितरणादेव लप्स्यसे ह्यचिरादितः५९।\nशूद्र उवाच-\nअकामाच्च व्रतं सर्वमक्रोधात्तीर्थसेवनम्।\nदया जप्यसमा शुद्धं संतोषो धनमेव च६०।\nअहिंसा परमा सिद्धिः शिलोंछवृत्तिरुत्तमा।\nशाकाहारः सुधातुल्य उपवासः परंतप६१।\nसंतोषो मे महाभोग्यं महादानं वराटकम्।\nमातृवत्परदाराश्च परद्रव्याणि लोष्ठवत्६२।\nपरदारा भुजंगाभाः सर्वयज्ञ इदं मम।\nतस्मादेनं न गृह्णामि सत्यं सत्यं गुणाकर६३।\nप्रक्षालनाद्धि पंकस्य दूरादस्पर्शनं वरं।\nइत्युक्ते तु नरश्रेष्ठ पुष्पवर्षं पपात ह६४।\nमूर्ध्रिदेशे तनौ तस्य सर्वदेवेरितं द्विज।\nदेवदुंदुभयो नेदुर्नृत्यंत्यप्सरसां गणाः६५।\nजगुर्गंधर्वपतयो विमानं चापतद्दिवः।\nऊचुर्देवगणास्तत्र विमानमिदमारुह६६।\nसत्यलोकं समासाद्य भुंक्ष्व भोग्यं महेंद्रवत्।\nसंख्या तेनापि वर्तेत भोग्यकालस्य धार्मिक६७।\nइत्युक्तेषु च देवेषु शूद्रो वचनमब्रवीत्।\nकथं निर्ग्रंथकस्यास्य ज्ञानं चेष्टास्य भाषणम्६८।\nकिं वा हरिहरौ ब्रह्मा किं वा शक्रो बृहस्पतिः।\nकिं वा मच्छलनादेव साक्षाद्धर्म इहागतः६९।\nइत्युक्ते क्षपणश्चासौ स्मितो वचनमब्रवीत्।\nविज्ञातुं चैव वो धर्ममहं विष्णुरिहागतः७०।\nविमानेन दिवं गच्छ सकुटुंबो महामुने।\nमत्प्रसादाच्च युष्माकं सदैव नवयौवनम्७१।\nभविष्यति महाप्राज्ञ भाग्यानंत्यं प्रलप्स्यथ।\nदिव्याभरणसंयुक्ता दिव्यवस्त्रोपशोभिताः७२।\nगतास्ते सहसा नाकं सर्वैर्बंधुजनैर्वृताः।\nएवं द्विजवरश्रेष्ठ लोभत्यागाद्ययुर्दिवम्७३।\nतुलाधारस्तथाधीमान्सत्यधर्म प्रतिष्ठितः।\nये न जानाति तद्वृत्तं देशांतरसमुद्भवम्७४।\nतुलाधारसमो नास्ति सुरलोके प्रतिष्ठितः।\nतस्मात्त्वमपि भूदेव समं गत्वा दिवं व्रज७५।\nय इदं शृणुयान्मर्त्यः सर्वधर्मप्रतिष्ठितः।\nजन्मजन्मार्जितं पापं तत्क्षणात्तस्य नश्यति७६।\nसकृत्पठनमात्रेण सर्वयज्ञफलं लभेत्।\nलोकानां पुरतो विप्र देवानामर्च्यतां व्रजेत्७७।\nइति श्रीपाद्मपुराणे प्रथमे सृष्टिखंडे शूद्रस्यालोभाख्यानं नाम त्रिपंचाशत्तमो-ऽध्यायः५३।\n।"
  }
]
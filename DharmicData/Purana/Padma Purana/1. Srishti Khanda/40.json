[
  {
    "text": "पुलस्त्य उवाच।\nअथ योगवतां श्रेष्ठमसृजद्भूरिवर्चसम्।\nस्रष्टारं सर्वलोकानां ब्रह्माणं सर्वतोमुखम्१.४०.१।\nतस्मिन्हिरण्मये पद्मे बहुयोजनविस्तृते।\nसर्वतेजोगुणमये पार्थिवैर्लक्षणैर्वृते१.४०.२।\nतच्च पद्मं पुराभूतं पृथिवीरूपमुत्तमम्।\nनारायणसमुद्भूतं प्रवदंति महर्षयः१.४०.३।\nयत्पद्मं सा रसादेवी पृथिवी परिकथ्यते।\nये पद्मकेसरा मुख्यास्तान्दिव्यान्पर्वतान्विदुः॥१.४०.४।\nहिमवंतं च नीलं च मेरुं निषधमेव च।\nकैलासं शृंगवंतं च तथाद्रिं गंधमादनम्॥१.४०.५।\nपुण्यं त्रिशिखरं चैव कांतं मंदरमेव च।\nउदारं पिंजरं चैव विंध्यमस्तं च पर्वतम्॥१.४०.६।\nएत एव गणानां च सिद्धानां च महात्मनाम्।\nआश्रयाः पुण्यशीलानां सर्वकामफलप्रदाः॥१.४०.७।\nएतेषामंतरे द्वीपो जंबूद्वीप इति स्मृतः।\nजंबुद्वीपस्य संस्थानं याज्ञीया यत्र च क्रियाः॥१.४०.८।\nतेभ्यो यद्द्रवते तोयं दिव्यामृतरसोपमम्।\nदिव्यतीर्थशताधाराः सरस्यः सर्वतः स्मृताः॥१.४०.९।\nयान्येतानीहपद्मस्य केसराणि समंततः।\nअसंख्येयाः पृथिव्यां ते विविधाश्चैव पर्वताः॥१.४०.१०।\nयानि पर्णानि पद्मस्य भूरिपूर्वाणि पार्थिव।\nते दुर्गमाः शैलचिता म्लेच्छदेशाः प्रकीर्तिताः॥१.४०.११।\nयान्यधोभागपत्राणि ता निवासास्तु भागशः।\nदैत्यानामसुराणां च पन्नगानां च पार्थिव॥१.४०.१२।\nतेषां मध्येंतरं यत्तु तद्रसातलसंज्ञितम्।\nमहापातककर्माणो मज्जंते यत्र मानवाः॥१.४०.१३।\nचतुर्दिशासु संख्याताश्चत्वारः सलिलाकराः।\nएवं नारायणस्यार्थे मही पुष्कर संभवा॥१.४०.१४।\nप्रादुर्भावोप्ययं तस्मान्नाम्ना पुष्करसंज्ञितः।\nएतस्मात्कारणाद्यज्ञे पुराणैः परमर्षिभिः॥१.४०.१५।\nयज्ञियैर्वेददृष्टांतैर्यज्ञैर्यूपचितिः कृता।\nएवं भगवता तेन विश्वव्याप्यधराचिता॥१.४०.१६।\nपर्वतानां नदीनां च रचना चैव निर्मिता।\nविश्वस्य यश्चाप्रतिमप्रभावः प्रभाकरा भो वरुणोमितद्युतिः॥१.४०.१७।\nशनैः स्वयंभूर्व्यसृजत्सुषुप्तं जगन्मयः पद्मनिधिं महार्णवे।\nविघ्नस्तपसि संभूतो मधुर्नाम महासुरः॥१.४०.१८।\nतेनैव च सहोद्भूतो ह्यसुरो नाम कैटभः।\nतौ रजस्तमसोर्भूतौ संभूतौ तामसौ गणौ ॥१.४०.१९।\nएकार्णवं जगत्सर्वं क्षोभयेतां महाबलौ।\nदिव्यरक्तांबरधरौ श्वेतदीप्तोग्रदंष्ट्रिणौ॥१.४०.२०।\nकिरीटमकुटोदग्रौ केयूरवलयोज्ज्वलौ।\nमहाविवृतताम्राक्षौ पीनोरस्कौ महाभुजौ॥१.४०.२१।\nमहागिरेः संहननौ जंगमाविव पर्वतौ।\nनवमेघप्रतीकाशावादित्यप्रतिमाननौ॥१.४०.२२।\nविपुलाभोगकेयूर कराभ्यामतिभीषणौ।\nपादसंचारविन्यासैर्विक्षिपंताविवार्णवम्॥१.४०.२३।\nकंपयंतौ हरिमिव शयानं मधुसूदनम्।\nतौ तत्र विचरंतौ तु पुष्करे विश्वतोमुखौ॥१.४०.२४।\nयोगिनां श्रेष्ठमत्यंतं दीप्तं ददृशतुस्तदा।\nनारायणसमाज्ञातं सृजंतमखिलाः प्रजाः॥१.४०.२५।\nदैवतानि च विश्वानि मानसांश्च सुतानृषीन्।\nततस्तावूचतुस्तत्र ब्रह्माणमसुरोत्तमौ॥१.४०.२६।\nदुष्टौ युयुत्सू संक्रुद्धौ क्रोधव्याकुलितेक्षणौ।\nकस्त्वं पुष्करमध्यस्थः सितोष्णीषश्चतुर्भुजः॥१.४०.२७।\nआवामगणयन्मोहादास्से त्वं विगतस्पृहः।\nएह्यागच्छावयोर्युद्धं देहि त्वं कमलोद्भव॥१.४०.२८।\nआवाभ्यां परमेशाभ्यामशक्तः स्थातुमर्णवे।\nतत्र कश्च भवेत्तुभ्यं येन चात्र नियोजितः॥१.४०.२९।\nकः स्रष्टा कश्च ते गोप्ता केन नाम्नाभिधीयते।\nब्रह्मोवाच।\nईश्वरः प्रोच्यते लोके विष्णुश्चानंतशक्तिधृत्॥१.४०.३०।\nतत्सकाशात्तु जातं मां स्रष्टारमवगच्छतम्।\nमधुकैटभा ऊचतुः।\nनावयोः परमं लोके किंचिदस्ति महामुने॥१.४०.३१।\nआवाभ्यां च्छाद्यते विश्वं तमसा रजसा च वै।\nरजस्तमोमयावावामृषीणामतिलंघिनौ॥१.४०.३२।\nधर्म शीलं च्छादयन्तौ नाशकौ सर्वदेहिनाम्।\nआवाभ्यां युज्यते लोको दुस्तराभ्यां युगे युगे॥१.४०.३३।\nआवामर्थश्च कामश्च यज्ञस्सर्वपरिग्रहः।\nसुखं यत्र मदो यत्र यत्र श्रीः कीर्तिरेव च॥१.४०.३४।\nयेषां यत्कांक्षितं किंचित्तत्तदावां विचिंतय।\nब्रह्मोवाच।\nआवाभ्यां संहतौ दृष्ट्वा युवां पूर्वं पराजितौ॥१.४०.३५।\nतं समाधाय गुणिनं सत्वं चास्मि समाश्रितः।\nयः परो योगयुक्तात्मा योक्षरः सत्वमेव च॥१.४०.३६।\nरजसस्तमसश्चैव यः स्रष्टा विश्वसंभवः।\nततो भूतानि जायंते सात्विकानीतराणि च॥१.४०.३७।\nस एव युवयोर्नाशं वासुदेवः करिष्यति।\nस्वपन्नेव ततो देवो बहुयोजनविस्तृतौ॥१.४०.३८।\nबाहू नारायणो ब्रह्म कृतवानात्ममायया।\nकृष्यमाणौ ततस्तस्य बाहुभ्यां बाहुशालिनौ॥१.४०.३९।\nचेरतुस्तौ विगलितौ शकुनाविव पीवरौ।\nततस्तावाहतुर्गत्वा वासुदेवं सनातनम्॥१.४०.४०।\nपद्मनाभं हृषीकेशं प्रणिपत्य नतावुभौ।\nजानीवस्त्वां विश्वयोनिं त्वामेकं पुरुषोत्तमम्॥१.४०.४१।\nआवयोश्चैव हेतुं त्वां जानन्तौ बुद्धिकारणम्।\nअमोघदर्शनं सत्यं यतस्त्वां विद्व(?)शाश्वतम्॥१.४०.४२।\nततस्त्वामभितो देव कांक्षावः प्रसमीक्षितुम्।\nअमोघदर्शनोसि त्वं नमस्ते समितिंजय॥१.४०.४३।\nश्रीभगवानुवाच।\nकिमर्थं मामनुब्रूथ युवामसुरसत्तमौ।\nगतायुष्कौ युवां भूयस्त्वहो जीवितुमिच्छथः॥१.४०.४४।\nमधुकैटभा ऊचतुः।\nयस्मिन्न कश्चिन्मृतवान्देव तस्मिन्वधं प्रभो।\nइच्छावः पुत्रतां चैव भवतः सुमहातपः॥१.४०.४५।\nश्रीभगवानुवाच।\nयुवयोर्बाढमेतत्स्याद्भविष्ये कलिसंभवे।\nभविष्यथो न संदेहः सत्यमेतद्ब्रवीमि वाम्॥१.४०.४६।\nवरं प्रदायाथ महासुराभ्यां सनातनो विश्वधरः सुरोत्तमः।\nरजस्तमोजौ तु तदांजनोपमौ ममर्द तावूरुतलेऽमरप्रभुः॥१.४०.४७।\nस्थित्वा तस्मिंस्तु कमले ब्रह्मा ब्रह्मविदांवरः।\nऊर्ध्वबाहुर्महातेजास्तपोघोरं समाश्रितः॥१.४०.४८।\nप्रज्वलन्निव तेजोभिर्भाभिः स्वाभिस्तमोनुदः।\nबभाषे स तु धर्मात्मा सहस्रांशुरिवांशुभिः॥१.४०.४९।\nअथान्यद्रूपमास्थाय प्रभुर्नरायणोव्ययः।\nआजगाम महातेजा योगाचार्यो महायशाः॥१.४०.५०।\nसांख्याचार्यश्च मतिमान्कपिलो ब्रह्मणां वरः।\nउभावपि महात्मानौ पूजितौ तत्र तत्परौ॥१.४०.५१।\nतौ प्राप्तावूचतुस्तत्र ब्रह्माणममितौजसम्।\nपरावरविशेषज्ञौ पूजितौ च महर्षिभिः॥१.४०.५२।\nब्रह्म संपरिवेद्यं ते विशाल जगदास्थितौ।\nग्रामणीस्सर्वभूतानां ब्रह्मा त्रैलोक्यपूजितः॥१.४०.५३।\nतयोस्तद्वचनं श्रुत्वा विबोध्यगतयोः परम्।\nत्रीनिमान्कृतवान्लोकान्यथेयं ब्रह्मणः श्रुतिः॥१.४०.५४।\nपुत्रं स्वसंभवं चैकं समुत्पादितवान्भुवम्।\nतदाग्रे चागतस्तस्य ब्रह्ममानससंभवः॥१.४०.५५।\nउत्पन्नमात्रो ब्रह्माणमुक्तवान्मानसः सुतः।\nकिं कुर्मस्तव साहाय्यं ब्रवीतु भगवानिति॥१.४०.५६।\nब्रह्मोवाच।\nयदेष कपिलो नाम ब्रह्मनारायणस्तथा।\nवदतो भवतस्त्वं तु तत्कुरुष्व महामते॥१.४०.५७।\nब्रह्मणा स तथोक्तस्तौ प्राह भूप समुत्थितः।\nशुश्रूषुरस्मि युवयोः किं करोमि कृतांजलि॥१.४०.५८।\nश्रीभवगवानुवाच।\nयत्सत्यमक्षरं ब्रह्म अष्टादशविधं च तत्।\nयत्सत्यममृतं तत्तु परं पदमनुस्मर॥१.४०.५९।\nएतद्वचो निशम्यैवं स ययौ दिशमुत्तरां।\nगत्वा च तत्र स ब्रह्म अगमज्ज्ञानचक्षुषा॥१.४०.६०।\nततो ब्रह्मा भुवर्नाम द्वितीयमसृजत्प्रभुः।\nसंकल्पयित्वा मनसा तमेव च महामनाः॥१.४०.६१।\nततः सोप्यब्रवीद्वाक्यं किं करोमि पितामह।\nपितामहसमा ज्ञातो ब्रह्माणं समुपस्थितः॥१.४०.६२।\nब्राह्मणस्यामृतरसोनुभूतस्तेन वै ततः।\nप्राप्तः सपरमंस्थानं स तयोः पार्श्वमागतः॥१.४०.६३।\nतस्मिन्नपि गते सोथ तृतीयमसृजत्प्रभुः।\nमोक्षप्रवृत्तिकुशलं सुवर्नामयुतः प्रभुः॥१.४०.६४।\nसोपि तंधर्ममास्थाय तयोरेवागमद्गतिं।\nएवं पुत्रास्त्रयोप्येते गताः शंभोर्महात्मनः॥१.४०.६५।\nतान्गृहीत्वा सुतांस्तस्य तौ गतावूर्जितां गतिं।\nनारायणश्च भगवान्कपिलश्च यतीश्वरः॥१.४०.६६।\nयं कालं ते गता ब्रह्म ब्रह्मा तं कालमेव च।\nतपोघोरतरं भूयः संश्रितः परमं पदं॥१.४०.६७।\nन च शक्तस्ततो ब्रह्मा प्रभुरेकस्तपश्चरन्।\nशरीरार्धात्ततो भार्यामुत्पादयति तच्छुभाम्॥१.४०.६८।\nआत्मनः सदृशान्पुत्रानसृजद्वै पितामहः।\nविश्वे प्रजानां पतयो येभ्यो लोका विनिःसृताः॥१.४०.६९।\nविश्वेशं प्रथमं तावन्महात्मा तपसात्मजम्।\nसर्वत्रसंहतं पुण्यं नाम्ना धर्मं स सृष्टवान्॥१.४०.७०।\nदक्षं मरीचिमत्रिं च पुलस्त्यं पुलहं कतुम्।\nवसिष्ठं गौतमं चैव भृगुमंगिरसं मुनिं॥१.४०.७१।\nअत्यद्भुतास्स्वकृत्येन ज्ञेयास्ते तु महर्षयः।\nत्रयोदशगुणारंभा ये वंशास्तु महर्षिणां॥१.४०.७२।\nअदितिर्दितिर्दनुः काला अनायुः सिंहिका खसा।\nप्राची क्रोधा च सुरसा विनता कद्रुरेव च॥१.४०.७३।\nदक्षस्यापत्यमेतद्वै कन्या द्वादश पार्थिव।\nनक्षत्राणि च चंद्रस्य विंशतिस्सप्त चोर्जिताः॥१.४०.७४।\nमरीचेः कश्यपः पुत्रस्तपसा निर्मितः किल।\nतस्मै द्वादशकन्याश्च दक्षस्ताश्चान्वमन्यत॥१.४०.७५।\nनक्षत्राणि च सोमाय तथैवं दत्तवानृषिः।\nरोहिण्यादीनि सर्वाणि पुण्यानि कुरुनंदन॥१.४०.७६।\nलक्ष्मीस्सरस्वती संध्या विश्वेशा च महायशाः।\nदेवी सरस्वती चैव ब्रह्मणा निर्मिताः पुरा॥१.४०.७७।\nएताः पञ्च वरिष्ठा वै सुरश्रेष्ठाय पार्थिव।\nदत्ता धर्माय भद्रं ते ब्रह्मणा दृष्टकर्मणा॥१.४०.७८।\nया रूपार्धवती पत्नी ब्रह्मणः कामरूपिणी।\nसुरभिः सहसा भूत्वा ब्रह्माणं समुपस्थिता॥१.४०.७९।\nततस्तामगमद्ब्रह्मा मैथुने लोकपूजितः।\nलोकसर्जनहेतुज्ञो गवामर्थाय सत्तम॥१.४०.८०।\nजज्ञे चैकादशसुतान्विपुलान्धर्मसंज्ञितान्।\nरक्तसंध्याभ्रसंकाशान्महतस्तिग्मतेजसः॥१.४०.८१।\nते रुदंतो द्रवंतश्च गतवंतः पितामहम्।\nरोदनाद्द्रवणाच्चैव रुद्रा एवेति ते स्मृताः॥१.४०.८२।\nनिर्हृतिश्चैव संध्यश्च तृतीयश्चाप्ययोनिजः।\nमृगव्याधः कपर्दी च महाविश्वेश्वरश्च यः॥१.४०.८३।\nअहिर्बुध्न्यश्च भगवान्कपाली चैव पिंगलः।\nसेनानीश्च महातेजा रुद्राश्चैकादश स्मृताः॥१.४०.८४।\nतस्यामेव सुरभ्यां च गावो जाताः सुराश्च ये।\nअजश्चैव तु हंसश्च तथैव नृपसत्तम॥१.४०.८५।\nओषध्यः प्रवरायाश्च सुरभ्यास्तास्समुत्थिताः।\nधर्माल्लक्ष्मीस्तथाकामं साध्यान्साध्या व्यजायत॥१.४०.८६।\nभवं च प्रभवं चैव कृशाश्वं सुवहं तथा।\nअरुणं वरुणं चैव विश्वामित्र चल ध्रुवौ॥१.४०.८७।\nहविष्मंतं तनूजं च विधानाभिमतावपि।\nवत्सरं चैव भूतिं च सर्वासुरनिषूदनम्॥१.४०.८८।\nसुपर्वाणं बृहत्कांतिं साध्या लोकनमस्कृतम्।\nवासवानुगता देवी जनयामास वै सुरान्॥१.४०.८९।\nधरं वै प्रथमं देवं द्वितीयं ध्रुवमव्ययम्।\nविश्वावसुं तृतीयं च चतुर्थं सोममीश्वरं॥१.४०.९०।\nततोनुरूपमायं च यमं तस्मादनंतरम्।\nसप्तमं च तथा वायुमष्टमं निर्हृतिं तथा॥१.४०.९१।\nधर्मस्यापत्यमेतद्वै सुरभ्यां तदजायत।\nविश्वेदेवाश्च विश्वायां धर्माज्जाता इति स्मृताः॥१.४०.९२।\nदक्षश्चैव महाबाहुः पुष्करस्तम एव च।\nचाक्षुषश्च ततोत्रिश्च तथा भद्रमहोरगौ॥१.४०.९३।\nविश्वांतक वसुर्बालो निकुंभश्च महायशाः।\nरुरुदश्चातिसिद्धौजा भास्कर प्रमितद्युतिः॥१.४०.९४।\nविश्वान्देवान्देवमाता विश्वेषां जनयत्सुतान्।\nमरुत्वती मरुत्वतो देवानजनयत्सुतान्॥१.४०.९५।\nअग्निश्चक्षू रविर्ज्योतिः सावित्री मित्रमेव च।\nअमरं शरवृष्टिं च सुकर्षं च महत्तरम्॥१.४०.९६।\nविराजं चैव राजं च विश्वायुं सुमतिं तथा।\nअश्वगं चित्ररश्मिं च तथा च निषधं नृपं॥१.४०.९७।\nभूय एवं चात्मविधिं चारित्रं पादमात्रगं।\nबृहंतं वै बृहद्रूपं तथा चैव सनाभिगं॥१.४०.९८।\nमरुत्वती प्रजा जज्ञे ज्येष्ठां तं मरुतांगणं।\nअदितिः कश्यपाज्जज्ञे आदित्यान्द्वादशैव हि॥१.४०.९९।\nइंद्रो विष्णुर्भगस्त्वष्टा वरुणोंशोर्यमारविः।\nपूषा मित्रश्च वरदो धाता पर्जन्य एव हि॥१.४०.१००।\nइत्येते द्वादशादित्या वरिष्टास्त्रिदिवौकसां।\nआदित्यस्य सरस्वत्यां जज्ञाते द्वौ सुतौ वरौ॥१.४०.१०१।\nतपःश्रेष्ठौ गुणश्रेष्ठौ त्रिदिवस्यातिसंमतौ।\nदनुस्तु दानवान्जज्ञे दितिर्दैत्यान्व्यजायत॥१.४०.१०२।\nकाला तु कालकेयांस्तानसुरान्राक्षसांस्तथा।\nअनायुषायास्तनया व्याधयश्च महाबलाः॥१.४०.१०३।\nसिंहिका ग्रहमाता च गंधर्वजननी मुनिः।\nप्राची त्वप्सरसां माता पुण्यानां भारतेतरा॥१.४०.१०४।\nक्रोधा साः सर्वभूतानि पिशाचा सा च पार्थिव।\nजज्ञे यक्षगणांश्चैव राक्षसांश्च विशांपते॥१.४०.१०५।\nचतुष्पदानि सत्वानि एता गाश्चैव सौरभी।\nपुराणपुरुषश्चैव मायां विष्णुर्हरिः प्रभुः॥१.४०.१०६।\nकथितस्तेनुपूर्वेण संस्तुतश्च महर्षिभिः।\nयश्चेदमग्र्यं शृणुयात्पुराणं सदा नरः पर्वसु चेत्पठेत॥१.४०.१०७।\nअवाप्यलोकं स हि वीतरागः परत्र च स्वर्गफलानि भुंक्ते चक्षुषा मनसा वाचा कर्मणा च चतुर्विधम्॥१.४०.१०८।\nप्रसादयति यः कृष्णं तस्य कृष्णः प्रसीदति।\nराज्यं च लभते राजा निर्धनश्चोत्तमं धनम्॥१.४०.१०९।\nक्षीणायुर्लभते चायुः पुत्रकामोथ संततिम्।\nयज्ञार्थिनस्तथा कामांस्तपांसि विविधानि च॥१.४०.११०।\nयं यं कामयते कामं तं तं लोकेश्वराल्लभेत्।\nसर्वं विहाय य इमं पठेद्वै पौष्करं हरेः॥१.४०.१११।\nप्रादुर्भावं नरश्रेष्ठ न तस्य ह्यशुभं भवेत्।\nएष पौष्करकोनाम प्रादुर्भावो महात्मनः॥१.४०.११२।\nकीर्तितस्तु महाराज व्यासश्रुतिनिदर्शनात्।\nविष्णुत्वं शृणु मे विष्णोर्हरित्वं च कृतेयुगे॥१.४०.११३।\nवैकुंठत्वं च देवेषु कृष्णत्वं मानुषेषु च।\nईश्वरस्य हितस्यैषा कर्मणां गहना गतिः॥१.४०.११४।\nसांप्रतं भूतभव्यं च शृणु राजन्यथातथं।\nअव्यक्तो व्यक्तलिंगस्थो य एष भगवान्प्रभुः॥१.४०.११५।\nनारायणो ह्यनंतात्मा प्रभवाप्यय एव च।\nएष नारायणो भूत्वा हरिरासीत्सनातनः॥१.४०.११६।\nब्रह्मा वायुश्च सोमश्च धर्मः शक्रो बृहस्पतिः।\nअदितेरपि पुत्रत्वमेत्यजः कुरुनंदन॥१.४०.११७।\nएष विष्णुरिति ख्यात इन्द्रस्यावरजो विभुः।\nप्रसादनं तस्यविभोरदित्याः पुत्रकारणम्॥१.४०.११८।\nवधार्थं सुरशत्रूणां दैत्यदानवरक्षसाम्।\nससर्जाथ सुरान्कल्पे ब्रह्माणं च प्रजापतीन्॥१.४०.११९।\nअसृजन्मानसांस्तत्र ब्रह्मवंशाननुत्तमान्।\nतेभ्योभवन्महात्मभ्यः परंब्रह्म सनातनम्॥१.४०.१२०।\nएतदाश्चर्यभूतस्य विष्णोः कर्मानुकीर्तितं।\nकीर्त्तनीयस्य लोकेषु कीर्त्यमानं निबोध मे॥१.४०.१२१।\nवृत्ते वृत्रवधे भीष्म वर्तमाने कृतेयुगे।\nआसीत्त्रैलोक्यविख्यातः संग्रामस्तारकामयः॥१.४०.१२२।\nयत्र ते दानवा घोराः सर्वे संग्रामदुर्जयाः।\nघ्नंति देवासुरान्सर्वान्सयक्षोरगराक्षसान्॥१.४०.१२३।\nते वध्यमाना विमुखाश्छिन्नप्रहरणा रणे।\nत्रातारं मनसा जग्मुर्देवं नारायणं प्रभुम्॥१.४०.१२४।\nएतस्मिन्नंतरे मेघा निर्वाणांगारवर्चसः।\nसार्कचंद्रग्रहगणं च्छादयंतो नभस्तलम्॥१.४०.१२५।\nचंडविद्युद्गणोपेता घोरनिर्ह्रादकारिणः।\nअन्योन्यवेगाभिहताः प्रववुः सप्तमारुताः॥१.४०.१२६।\nदीप्ततोयाः सनिर्घातैः सह वज्रानलानिलैः।\nरवैस्सुघोरैरुत्पातैर्दह्यमानमिवाम्बरम्॥१.४०.१२७।\nपेतुरुल्कासहस्राणि निपेतुः खचराण्यपि।\nदैवानि च विमानानि प्रपतंत्युत्पतंति च॥१.४०.१२८।\nचतुर्युगांतसमये लोकानां यद्भयं भवेत्।\nअरूपवति रूपाणि तस्मिन्नुत्पातलक्षणे॥१.४०.१२९।\nतस्माद्दुष्प्रथितं सर्वं न प्राज्ञायत किंचन।\nतिमिरौघपरिक्षिप्ता न रेजुश्च दिशो दश॥१.४०.१३०।\nविवेश रूपिणी काली कालमेघावगुंठिता।\nद्यौर्नभात्यभिभूतार्का घोरेण तमसा वृता॥१.४०.१३१।\nतां घनौघां सतिमिरां दोर्भ्यामाछिद्य स प्रभुः।\nवपुः स्वं दर्शयामास दिव्यं कृष्णवपुर्हरिः॥१.४०.१३२।\nबलाहकांजननिभं बलाहकतनूरुहम्।\nतेजसा वपुषा चैव कृष्णं कृष्णमिवाचलम्॥१.४०.१३३।\nदीप्तपीतांबरधरं तप्तकांचनभूषणम्।\nधूम्रांधकारवपुषं युगांताग्निमिवोत्थितम्॥१.४०.१३४।\nवृत्तद्विगुणपीनां संकिरीटाच्छन्नमूर्धजम्।\nबभौ चामीकरप्रख्यैरायुधैरुपशोभितम्॥१.४०.१३५।\nचंद्रार्ककिरणोद्योतं गिरिकूटमिवोच्छ्रितम्।\nनंदकानंदितकरं कौस्तुभोद्भासितोरसम्॥१.४०.१३६।\nशक्तिचित्रफलोदग्रं शंखचक्रगदाधरम्।\nविष्णुशैलं क्षमाशीलं श्रीवत्सं शार्ङ्गपाणिनम्॥१.४०.१३७।\nत्रिदशोदारफलदं स्वर्गस्त्रीचारुवल्लभम्।\nसर्वलोकमनःकांतं सर्वसत्वमनोहरम्॥१.४०.१३८।\nमायाविशालविटपं तोयदौघसमप्रभम्।\nविद्याहंकारमानाढ्य महाभूतप्ररोहणम्॥१.४०.१३९।\nविशेषपत्रैर्निचितं ग्रहनक्षत्रपुष्पितम्।\nदैत्यलोकमहास्कंधं मर्त्यलोकप्रकाशितम्॥१.४०.१४०।\nसागराकारनिर्ह्रादं रसातलगलाश्रयम्।\nनागेंद्रपाशैर्विततं पक्षिजंतुसमन्वितम्॥१.४०.१४१।\nशीलानाहार्यगंधाढ्यं सर्वलोकमहाद्रुमम्।\nअव्यक्तानंदसलिलं व्यक्ताहंकारफेनिलम्॥१.४०.१४२।\nमहाभूतकरौघौघं ग्रहनक्षत्रबुद्बुदम्।\nविमानवाहनैर्व्याप्तं तोयदाडम्बराकुलम्॥१.४०.१४३।\nजंतुमत्स्यगणाकीर्णं शैलशंखकुलैर्युतम्।\nत्रैगुण्यविषयावर्तं सर्वलोकतिमिंगिलम्॥१.४०.१४४।\nवीरवृक्षलतागुल्मं भुजगोत्सृष्टशैवलम्।\nद्वादशार्कमहाद्वीपं रुद्रैकादशपत्तनम्॥१.४०.१४५।\nवस्वष्टपर्वतोपेतं त्रैलोक्यांभो महोदधिम्।\nसंध्यासंध्योर्मिसलिलमापूर्णानिलशोभितम्॥१.४०.१४६।\nदैत्ययक्षगणग्रामं रक्षोगणझषाकुलम्।\nपितामहमहावीर्यं स्वर्गस्त्रीरत्नसंकुलम्॥१.४०.१४७।\nश्री कीर्ति कांतिलक्ष्मीभिर्नदीभिश्च समाकुलम्।\nकालयोगमहावर्षप्रलयोत्पत्तिवेगितम्॥१.४०.१४८।\nसत्संयोगमहापारं नारायणमहार्णवम्।\nदेवातिदेवं वरदं भक्तानां भक्तवत्सलम्॥१.४०.१४९।\nअनुग्रहकरं देवं प्रशांतिकरणं शुभम्।\nहर्यश्वरथसंयुक्त सुपर्णध्वजशोभिते॥१.४०.१५०।\nचंद्रार्कचक्ररचित उदाराक्षवृतांतरे।\nअनंतरश्मिसंयुक्ते दुर्दर्शे मेरुकूबरे॥१.४०.१५१।\nतारकाचित्रकुसुमे ग्रहनक्षत्रबंधुरे।\nभयेष्वभयदे व्योम्नि देवदैत्यापराजिते॥१.४०.१५२।\nहर्यश्वरथसंयुक्तमुक्ताशोभासमन्वितम्।\nददृशुस्ते स्थितं देवं दिव्यलोकमये रथे॥१.४०.१५३।\nते कृतांजलयः सर्वे देवा इंद्रपुरोगमाः।\nजयशब्दं पुरस्कृत्य शरण्यं शरणं गताः॥१.४०.१५४।\nएतेषां च गिरः श्रुत्वा स विष्णुर्देवदैवतः।\nमनश्चक्रे विनाशाय दानवानां महामृधे॥१.४०.१५५।\nआकाशे तु स्थितो विष्णुरुत्तमं वपुराश्रितः।\nउवाच देवताः सर्वाः सप्रतिज्ञमिदं वचः॥१.४०.१५६।\nशांतिं व्रजत भद्रं वो मा भैष्ट मरुतांगणाः।\nजिता मे दानवाः सर्वे त्रैलोक्यं परिगृह्यताम्॥१.४०.१५७।\nततोस्य सत्यसंधस्य विष्णोर्वाक्येन तोषिताः।\nदेवाः प्रीतिं पराजग्मुः प्राश्यामृतमिवोत्तमम्॥१.४०.१५८।\nततस्तमश्च संहृत्य विनेशुश्च बलाहकाः।\nप्रववुश्च शिवा वाताः प्रसन्नाश्च दिशो दश॥१.४०.१५९।\nशुद्धप्रायाणि ज्योतींषि सोमं चक्रुः प्रदक्षिणम्।\nन विग्रहं ग्रहाश्चक्रुः प्रसन्नाश्चापि सिंधवः॥१.४०.१६०।\nविरजा अभवन्मार्गा लोकाः स्वर्गादयस्त्रयः।\nयथार्थमूहुस्सरितश्चुक्षुभे न तथार्णवः॥१.४०.१६१।\nआसन्छुभानीन्द्रियाणि नराणामंतरात्मसु।\nमहर्षयो वीतशोका वेदानुच्चैरधीयत॥१.४०.१६२।\nयज्ञेषु च हविः पाकं शिवमाप च पावकः।\nप्रवृत्तधर्मसंवृत्ता लोका मुदितमानसाः॥१.४०.१६३।\nविष्णोः सत्यप्रतिज्ञस्य श्रुत्वारिनिधना गिरः।\nततो भयं विष्णुमुखाच्छ्रुत्वा दैतेयदानवाः॥१.४०.१६४।\nउद्योगं विपुलं चक्रुर्युद्धाय विजयाय च।\nमयस्तु कांचनमयं त्रिनल्वांतरमव्ययम्॥१.४०.१६५।\nचतुश्चक्रं सुविपुलं सुकल्पितमहायुधम्।\nकिंकिणीजालनिर्घोषं द्वीपिचर्मपरिष्कृतम्॥१.४०.१६६।\nरुचिरं रश्मिजालैश्च हैमजालैश्च शोभितम्।\nईहामृगगणाकीर्णं पक्षिसंघविराजितम्॥१.४०.१६७।\nदिव्यास्त्रशस्त्ररुचिरं पयोधरनिनादितम्।\nस्वक्षं रथवरोदारं सूपस्थं गगनोपमम्॥१.४०.१६८।\nगदापरिघसंपूर्णं मूर्तिमंतमिवार्णवम्।\nहेमकेयूरवलयं चंद्रमंडलकूबरम्॥१.४०.१६९।\nसपताकध्वजोपेतं सादित्यमिव मंदरम्।\nगजेंद्राभोगवपुषं क्वचित्केसरवर्चसम्॥१.४०.१७०।\nयुक्तमृक्षसहस्रेण सुधारांबुदनादितम्।\nदीप्तमाकाशगं दिव्यं रथं पररथारुजम्॥१.४०.१७१।\nअध्यतिष्ठद्रणाकांक्षी मेरुं दीप्तमिवांशुमान्।\nतारस्तु क्रोशविस्तारमायामे च तथाविधम्॥१.४०.१७२।\nशैलकूबरसंकाशं नीलांजनचयोपमम्।\nकाललोहस्य रत्नानां समूहाबद्धकूबरम्॥१.४०.१७३।\nतिमिरोद्गारकिरणं गर्जंतमिव तोयदम्।\nलोहजालेन महता सगवाक्षेण दंशितम्॥१.४०.१७४।\nआयसैः परिघैः पूर्णं क्षेपणीयैश्च मुद्गरैः।\nप्रासैः पाशैश्च विततैरसंयुक्तैश्च कण्टकैः॥१.४०.१७५।\nशोभितं त्रासनीयैश्च तोमरैः सपरश्वधैः।\nउद्यतं द्विषतां हेतोर्द्वितीयमिव मंदरम्॥१.४०.१७६।\nयुक्तं खरसहस्रेण सोऽध्यारोहद्रथोत्तमम्।\nविरोचनस्तु संक्रुद्धो गदापाणिरवस्थितः॥१.४०.१७७।\nप्रमुखे तस्य सैन्यस्य दीप्तशृंग इवाचलः।\nयुक्तं हयसहस्रेण हयग्रीवस्तु दानवः॥१.४०.१७८।\nव्यूहितं दानवव्यूहं परिचक्राम वीर्यवान्।\nविप्रचित्तिसुतः श्वेतः श्वेतकुंडलभूषणः॥१.४०.१७९।\nस्यंदनं वाहयामास परानीकस्य मर्दनः।\nव्यायतं किष्कुसाहस्रं धनुर्विस्फारयन्महत्॥१.४०.१८०।\nस चाहवमुखे तस्थौ सप्ररोह इवाचलः।\nखरस्तु विष्किरिन्क्रोधान्नेत्राभ्यां रोपजं जलम्॥१.४०.१८१।\nस्फुरद्दंतौष्ठनयनः संग्रामं सोभ्यकांक्षत।\nत्वष्टा त्वष्टादशहयं यानमास्थाय दानवः॥१.४०.१८२।\nदिव्यव्यूहप्रतीकाशा युद्धायाभिमुखः स्थितः।\nअरिष्टो बलिपुत्रश्च वरिष्ठो दुर्धरायुधः॥१.४०.१८३।\nयुद्धायाभिमुखस्तस्थौ धराधरविकंपनः।\nकिशोरस्त्वतिसंहर्षात्किशोर इव चोदितः॥१.४०.१८४।\nअभवद्दैत्यमध्ये स ग्रहमध्ये यथा रविः।\nलंबस्तु नवमेघाभः प्रलंबांबरभूषणः॥१.४०.१८५।\nदैत्यव्यूहगतो भाति सनीहार इवांशुमान्।\nवसुंधराभस्तदनु दशनौष्ठेक्षणायुधः॥१.४०.१८६।\nहसंस्तिष्ठति दैत्यानाम्मध्ये क्रूर महाग्रहः।\nअन्ये हयगतास्तत्र मत्तेभेंद्रगताः परे॥१.४०.१८७।\nसिंहव्याघ्रगताश्चान्ये वराहर्क्षेषु चापरे।\nकेचित्खरोष्ट्रयातारः केचित्तोयदवाहनाः॥१.४०.१८८।\nपत्तयश्चापरे दैत्या भीषणा विकृताननाः।\nएकपादास्त्वपादाश्च ननृतुर्युद्धकांक्षिणः॥१.४०.१८९।\nआस्फोटयंतो बहवः स्वनंतश्च तथापरे।\nदृप्तशार्दूलनिर्घोषा नेदुर्दानवपुङ्गवाः॥१.४०.१९०।\nते गदापरिघैर्घोरैः शिलामुद्गरपाणयः।\nबाहुभिः परिघाकारैस्तर्जयंति स्म देवताः॥१.४०.१९१।\nप्रासैः खड्गैश्च पाशैश्च तोमरांकुशपट्टिशैः।\nचिक्रीडुस्ते शतघ्नीभिः शतधारैश्च मुद्गरैः॥१.४०.१९२।\nखड्गशैलैश्च शैलैश्च परिघैश्चोद्यतायुधैः।\nयुक्तं बलाहकगणैः सर्वतः संवृतं नभः॥१.४०.१९३।\nएवं तद्दानवं सैन्यं सर्वसत्वमदोत्कटम्।\nदेवताभिमुखं तस्थौ मेघानीकमिवोदितम्॥१.४०.१९४।\nरेजे च तद्दैत्यसहस्रगाढं वाय्वग्निशैलांबुदतोयकल्पम्।\nबलं बलौघाकुलमभ्युदीर्णं युयुत्सयोन्मत्तमिवा बभासे॥१.४०.१९५।\nश्रुतस्ते दैत्यसैन्यस्य विस्तारः कुरुनंदन।\nसुराणामपि सैन्यस्य विस्तरं वैष्णवं शृणु॥१.४०.१९६।"
  }
]
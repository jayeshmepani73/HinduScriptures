[
  {
    "text": "भीष्म उवाच।\nनिर्गुणस्याप्रमेयस्य शुद्धस्याथ महात्मनः।\nकथं सर्गादिकर्त्तृत्वं ब्रह्मणो ह्युपपद्यते १।\nपुलस्त्य उवाच।\nशक्तयः सर्वभावानामचिंत्या ज्ञानगोचराः।\nयत्ततो ब्रह्मणस्तास्तुसर्गाद्या भावशक्तयः २।\nउत्पन्नः प्रोच्यते विद्वान्नित्य एवोपचारतः।\nनिजेन तस्य मानेन आयुर्वर्षशतं स्मृतम् ३।\nतत्पराख्यं परार्द्धं च तदर्द्धं परिकीर्त्तितम्।\nकाष्ठा पंचदशाख्या ता निमेषा नृपसत्तम ४।\nकाष्ठा स्त्रिंशत्कला त्रिंशत्कला मौहूर्त्तिको विधिः।\nतावत्संख्यैरहोरात्रं मुहूर्त्तैर्मानुषं स्मृतम् ५।\nअहोरात्राणि तावंति मासः पक्षद्वयात्मकः।\nतैष्षड्भिरयनं वर्षमयने दक्षिणोत्तरे ६।\nअयनं दक्षिणं रात्रिर्देवानामुत्तरं दिनम्।\nदिव्यैर्वर्षसहस्रैस्तु कृतत्रेतादिसंज्ञितम् ७।\nचतुर्युगं द्वादशभिस्तद्विभागं निबोध मे।\nचत्वारि त्रीणिद्वे चैकं कृतादिषु यथाक्रमम् ८।\nदिव्याब्दानां सहस्राणि युगेष्वाहुः पुराविदः।\nतत्प्रमाणैः शतैः संध्या पूर्वा तत्राभिधीयते ९।\nसंध्यांशकश्च तत्तुल्यो युगस्यानंतरो हि यः।\nसंध्यासंध्यांशयोरंतः कालो यो नृपसत्तम १०।\nयुगाख्यः स तु विज्ञेयः कृतत्रेतादिसंज्ञितः।\nकृतं त्रेता द्वापरं च कलिश्चैव चतुर्युगम् ११।\nप्रोच्यते तत्सहस्रं तु ब्रह्मणो दिवसं नृप।\nब्रह्मणो दिवसे राजन्मनवश्च चतुर्दश १२।\nभवंति परिमाणं च तेषां कालकृतं शृणु।\nसप्तर्षयः सुराः शक्रो मनुस्तत्सूनवो नृप १३।\nएककाले हि सृज्यंते संह्रियंते च पूर्ववत्।\nचतर्युगानां संख्याता साधिका ह्येकसप्ततिः १४।\nमन्वंतरं मनोः कालः सुरादीनां च पार्थिव।\nअष्टौ शतसहस्राणि दिव्यया संख्यया स्मृतः १५।\nद्विपंचाशत्तथान्यानि सहस्राण्यधिकानि च।\nत्रिंशत्कोट्यस्तु संपूर्णाः संख्याताः संख्यया नृप १६।\nसप्तषष्टिस्तथान्यानि नियुतानि महामते।\nविंशतिश्च सहस्राणि कालोयमधिकं विना १७।\nमन्वंतरस्य संख्येयं मानुषैरिह वत्सरैः।\nचतुर्द्दशगुणो ह्येष कालो ब्राह्ममहः स्मृतम् १८।\nब्राह्मो नैमित्तिको नाम तस्यांते प्रतिसंचरः।\nतदाहि दह्यते सर्वं त्रैलोक्यं भूर्भुवादिकम् १९।\nजनं प्रयांति तापार्त्ता महर्लोकनिवासिनः।\nएकार्णवे तु त्रैलोक्ये ब्रह्मा ब्रह्मविदां वरः २०।\nभोगिशय्यागतः शेते त्रैलोक्यग्रासबृंहितः।\nजनस्थैर्योगिभिर्द्देवश्चिंत्यमानो जगद्विभुः २१।\nतत्प्रमाणां हि तां रात्रिं तदंते सृजते पुनः।\nएवं तु ब्रह्मणो वर्षमेवं वर्षशतं च तत् २२।\nशतं हि तस्य वर्षाणां परमायुर्महात्मनः।\nएकमस्य व्यतीतं तु परार्धं ब्रह्मणोनघ २३।\nतस्यान्तेभून्महाकल्पः पाद्म इत्यभिविश्रुतः।\nद्वितीयस्य परार्धस्य वर्तमानस्य वै नृप २४।\nवाराह इति कल्पोयं प्रथमः परिकल्पितः।\nब्रह्मा नारायणाख्योसौ कल्पादौ भगवान्यथा २५।\nससर्ज सर्वभूतानि तदाचक्ष्व महामुने।\nपुलस्त्य उवाच।\nप्रजाः ससर्ज भगवाननादिस्सर्वसंभवः २६।\nअतीतकल्पावसाने निशासुप्तोत्थितः प्रभुः।\nसत्वोद्रिक्तस्तथा ब्रह्मा शून्यं लोकमवैक्षत २७।\nतोयान्तस्स महीं ज्ञात्वा निमग्नां वारिसंप्लवे।\nप्रविचिंत्य तदुद्धारं कर्तुकामः प्रजापतिः २८।\nविष्णुरूपं तदा ज्ञात्वा पृथ्वीं वोढुं स्वतेजसा।\nमत्स्यकूर्मादिकां चान्यां वाराहीं तनुमाविशत् २९।\nवेदयज्ञमयं रूपमाश्रित्य जगतः स्थितौ।\nस्थितः स्थिरात्मा सर्वात्मा परमात्मा प्रजापतिः ३०।\nप्रविवेशे तदा तोयं तोयाधारे धराधरः।\nनिरीक्ष्य तं तदा देवी पातालतलमागतम् ३१।\nतुष्टाव प्रणता भूत्वा भक्तिनम्रा वसुंधरा।\nपृथिव्युवाच।\nनमस्ते सर्वभूताय नमस्ते परमात्मने ३२।\nमामुद्धरास्मादद्य त्वं त्वत्तोहं पूर्वमुत्थिता।\nपरमात्मन्नमस्तेस्तु पुरुषात्मन्नमोस्तु ते ३३।\nप्रधानव्यक्तरूपाय कालभूताय ते नमः।\nत्वं कर्त्तासर्वभूतानां त्वं पाता त्वं विनाशकृत् ३४।\nसर्गादौ यः परोब्रह्मा विष्णुरुद्रात्मरूपधृक्।\nभक्षयित्वा च सकलं जगत्येकार्णवीकृते ३५।\nशेषे त्वमेव गोविन्द चिन्त्यमानो मनीषिभिः।\nभवतो यत्परं रूपं तन्न जानाति कश्चन ३६।\nअवतारेषु यद्रूपं तदर्चन्ति दिवौकसः।\nत्वामाराध्य परं ब्रह्म याता मुक्तिं मुमुक्षवः ३७।\nवासुदेवमनाराध्य को हि मोक्षमवाप्स्यति।\nयद्रूपं मनसा ग्राह्यं यद्ग्राह्यं चक्षुरादिभिः ३८।\nबुद्ध्या च यत्परिछेद्यं तद्रूपमखिलं तव।\nत्वन्मय्यहं त्वदाधारात्वत्सृष्टा त्वामुपाश्रिता ३९।\nमाधवीमिति लोकोयमभिधत्ते ततो हि माम्।\nएवं संस्तूयमानस्तु पृथिव्या पृथिवीधरः ४०।\nसामस्वरध्वनिः श्रीमान्जगर्ज परिघर्घरम्।\nततः समुत्क्षिप्य धरां स्वदंष्ट्रया महावराहः स्फुटपद्मलोचनः।\nरसातलादुत्पलपत्रसन्निभः समुत्थितो नील इवाचलो महान् ४१।\nउत्तिष्ठता तेन मुखानिलाहतं तदाप्लवांभो जनलोक संश्रयान्।\nसनंदनादीनपकल्मषान्मुनींश्चकार भूयोपि पवित्रतास्पदम् ४२।\nप्रयांति तोयानि खुराग्रविक्षते रसातलेऽधकृतशब्दसंततिः।\nबलाहकानां च तति स्तुतस्य श्वासानिलास्ता परितः प्रयाति ४३।\nउत्तिष्ठतस्तस्य जलार्द्रकुक्षेर्महावराहस्य महीं विदार्य।\nविधून्वतो वेदमयं श(शि?)रीरं रोमांतरस्था मुनयो जुषंति ४४।\nजनेश्वराणां परमेश केशव प्रभुर्गदा शंखदरासिचक्रधृक्।\nप्रभूति नाश स्थिति हेतुरीश्वरस्त्वमेव नान्यत्परमं च यत्पदम् ४५।\nपादेषु वेदास्तव यूपदंष्ट्रा दंतेषु यज्ञाः श्रुतयश्च वक्त्रे।\nहुताश जिह्वोसि तनूरुहाणि दर्भाः प्रभो यज्ञपुमांस्त्वमेव ४६।\nद्यावापृथिव्योरतुलप्रभाव यदंतरं तद्वपुषा तवैव।\nव्याप्तं जगद्वापि समस्तमेतद्धिताय विश्वस्य विभो भवत्वम् ४७।\nपरमात्मा त्वमेवैको नान्योस्ति जगतः पते ४८।\nतवैष महिमा येन व्याप्तमेतच्चराचरं।\nज्ञानस्वरूपमखिलं जगदेतदबुद्धयः ४९।\nअर्थस्वरूपं पश्यंतो भ्राम्यंते तमसः प्लवे।\nये तु ज्ञानविदश्शुद्धचेतसस्तेऽखिलं जगत् ५० 1.3.50।\nज्ञानात्मकं प्रपश्यंति त्वद्रूपं परमेश्वर।\nप्रसीद सर्वभूतात्मन्भवाय जगतस्त्विमाम् ५१।\nउद्धरोर्वीममेयात्मन्निमग्नामब्जलोचन।\nसत्वोद्रिक्तोसि भगवन्गोविंद पृथिवीमिमाम् ५२।\nसमुद्धर भवायेश कुरु सर्वजगद्धितं।\nएवं संस्तूयमानश्च परमात्मा महीधरः ५३।\nउज्जहार क्षितिं क्षिप्रं न्यस्तवान्स महार्णवे।\nतस्योपरि जलौघेस्य महती नौरिवस्थिता ५४।\nततः क्षितिं समां कृत्वा पृथिव्यामचिनोद्गिरीन्।\nयथाविभागं भगवाननादिः पुरुषोत्तमः ५५।\nभूविभागं ततः कृत्वा सप्तद्वीपान्यथातथं।\nभूताद्यांश्चतुरोलोकान्पूर्ववत्समकल्पयत् ५६।\nब्रह्मणे विष्णुना पूर्वमेतदेव प्रदर्शितं।\nतुष्टेन देवदेवेन त्वं देवः पुरुषोत्तमः ५७।\nत्वया मया जगच्चेदं धार्यं पाल्यं च यत्नतः।\nयेषां त्वसुरमुख्यानां वरो दत्तो मयाधुना ५८।\nदेवानां हितकामेन हंतव्यास्ते त्वया विभो।\nअहं सृष्टिं करिष्यामि सा च पाल्या त्वया विभो ५९।\nएवमुक्तो गतो विष्णुर्देवादीनसृजद्विभुः।\nअबुद्धिपूर्वकस्तस्य प्रादुर्भूतस्तमोमयः ६०।\nतमो मोहो महामोहस्तामिस्रो ह्यन्धसंज्ञकः।\nपंचधावस्थितः सर्गो ध्यायतस्तु महात्मनः ६१।\nबहिरंतश्चाप्रकाशः संवृतात्मा नगात्मकः।\nमुख्यानागायतश्चोक्ता मुख्यसर्गस्ततस्त्वयं ६२।\nतं दृष्ट्वा साधकं सर्गममन्यदपरं प्रभुः।\nतस्याभिध्यायतस्सर्गस्तिर्यक्स्रोतोभ्यवर्तत ६३।\nयस्मात्तिर्यक्प्रवृत्तिः स्यात्तिर्यक्स्रोतस्ततः स्मृतः।\nपश्वादयस्ते विख्यातास्तमः प्राया ह्यवेदिनः ६४।\nउत्पथग्राहिणश्चैव ते ज्ञाने ज्ञानमानिनः।\nअहंकृतास्त्वहंमाना अष्टाविंशद्विधात्मकाः।\nअंतःप्रकाशास्ते सर्व आवृतास्ते परस्परम् ६५।\nतमप्यसाधकं मत्वा ध्यायतोन्यस्ततोभवत्।\nऊर्द्ध्वस्रोतस्तृतीयस्तु सात्विकोर्ध्वमवर्तत ६६।\nते सुखप्रीतिबहुला बहिरंतरनावृताः।\nप्रकाशा बहिरंतश्च ऊर्द्ध्वस्रोतास्ततः स्मृताः ६७।\nतुष्टात्मनस्तृतीयस्तु देवसर्गस्तु संस्मृतः।\nतस्मिन्सर्गे भवत्प्रीतिर्निष्पन्ने ब्रह्मणस्तदा ६८।\nततोन्यं स तदा दध्यौ साधकं सर्गमुत्तमम्।\nअसाधकांस्तुतान्ज्ञात्वा मुख्यसर्गादिसंभवान् ६९।\nतथाभिध्यायतस्तस्य सत्याभिध्यायिनस्ततः।\nप्रादुर्भूतस्तदाव्यक्तादर्वाक्स्रोतस्तु साधकः ७०।\nयस्मादर्वाक्प्रवर्तंते ततोऽवाक्स्रोतसस्तु ते।\nते च प्रकाशबहुलास्तमोद्रिक्ता रजोधिकाः ७१।\nतस्मात्ते दुःखबहुला भूयोभूयश्च कारिणः।\nप्रकाशा बहिरंतश्च मनुष्याः साधकाश्च ते ७२।\nपंचमोनुग्रहः सर्गः स चतुर्द्धा व्यवस्थितः।\nविपर्ययेण सिद्ध्या च शक्त्या तुष्ट्या तथैव च ७३ (तुलनीय - ब्रह्माण्ड पुराणम् <a class=\"external text\" href=\"https://sa.wikisource.org/s/89a\">१.१.५.६१</a>, लिङ्ग पुराणम् <a class=\"external text\" href=\"https://sa.wikisource.org/s/4ii\">१.७०.१५८</a>)।\nविवृत्तं वर्त्तमानं च ते न जानंति वै पुनः।\nभूतादिकानां भूतानां षष्ठः सर्गः स उच्यते ७४।\nते परिग्राहिणः सर्वे सविभागतरास्तु ते।\nचोदना जाप्यशीलाश्च ज्ञेया भूतादिकास्तु ते ७५।\nइत्येते कथिताः सर्गाः षडत्र नृपसत्तम।\nप्रथमो महतस्सर्गो द्वितीयो ब्रह्मणस्तु यः ७६।\nतन्मात्राणां द्वितीयस्तु भूतसर्गोहि स स्मृतः।\nवैकारिकस्तृतीयस्तु सर्गश्चैंद्रियकः स्मृतः ७७।\nइत्येष प्राकृतः सर्गः संभूतो बुद्धिपूर्वकः।\nमुख्यसर्गश्चतुर्थस्तु मुख्या वै स्थावराः स्मृताः ७८।\nतिर्यक्स्रोतश्च यः प्रोक्तस्तिर्यग्योन्यस्स उच्यते।\nततोर्ध्वस्रोतसां षष्ठो देवसर्गस्तु स स्मृतः ७९।\nततोर्वाक्स्रोतसां सर्गः सप्तमः स तु मानुषः।\nअष्टमोनुग्रहः सर्गः सात्विकस्तामसस्तु सः ८०।\nपंचैते वैकृताः सर्गाः प्राकृतास्तु त्रयः स्मृताः।\nप्राकृतो वैकृतश्चैव कौमारो नवमः स्मृतः ८१।\nएते तव समाख्याता नवसर्गाः प्रजापतेः।\nप्राकृता वैकृताश्चैव जगतो मूलहेतवः ८२।\nसृजतो जगदीशस्य किमन्यच्छ्रोतुमर्हसि।\nभीष्म उवाच।\nसंक्षेपात्कथिताः सर्गा देवादीनां गुरोस्तथा ८३।\nविस्तराच्छ्रोतुमिच्छामि त्वत्तो मुनिवरोत्तम।\nपुलस्त्य उवाच।\nकर्मभिर्भाविताः सर्वेकुशलाकुशलैस्तु ते ८४।\nख्यात्या तया ह्यनिर्मुक्ताः संहारे ह्युपसंहृताः।\nस्थावरान्तास्सुराद्यास्तु प्रजा राजंश्चतुर्विधाः ८५।\nब्रह्मणः कुर्वतः सृष्टिं जज्ञिरे मानसाः स्मृताः।\nततो देवासुरपितॄन्मानुषांस्तु चतुष्टयं ८६।\nसिसृक्षुरंभांस्येतानि स्वमात्मानमयूयुजत्।\nमुक्तात्मनस्ततो जाता दुरात्मानः प्रजापतेः ८७।\nसिसृक्षोर्जघनात्पूर्वं जज्ञिरे त्वसुरास्ततः।\nतत्याज तां ततो दुष्टान्तमोमात्रात्मिकां तनुं ८८।\nसा तु त्यक्ता तनुस्तेन राजेंद्राभूद्विभावरी।\nसिसृक्षुरन्यदेहस्थः प्रीतिमापुस्ततः सुराः ८९।\nसत्वोद्रिक्ताः समुद्भूता मुखतो ब्रह्मणो नृप।\nत्यक्ता सापि तनुस्तेन सत्वप्रायमभूद्दिनं ९०।\nततो हि बलिनो रात्रावसुरा देवतादि वा।\nसत्वमात्रात्मिकां चैव ततोन्यां जगृहे तनुम् ९१।\nपितृवन्मन्यमानस्य पितरस्तस्य जज्ञिरे।\nउत्ससर्ज पितॄन्कृत्वा ततस्तामपि स प्रभुः ९२।\nसा चोत्सृष्टा भवत्संध्या दिननक्तांतरा स्थितिः।\nरजोमात्रात्मिकामन्यां जगृहे स तनुं ततः ९३।\nरजोमात्रोत्कटा जाता मनुष्याः कुरुसत्तम।\nतामप्याशु स तत्याज तनुमाद्यां प्रजापतिः ९४।\nज्योत्स्ना समभवच्चापि प्राक्संध्या याभिधीयते।\nज्योत्स्नागमे तु बलिनो मनुष्याः पितरस्तथा ९५।\nराजेंद्र संध्यासमये तस्मात्ते प्रभवंति वै।\nज्योत्स्ना रात्र्यहनी सन्ध्या चत्वार्येतानि वै विभोः ९६।\nब्रह्मणस्तु शरीराणि त्रिगुणोपाश्रयाणि च।\nरजोमात्रात्मिकामेव ततोन्यां जगृहे तनुं ९७।\nततः क्षुद्ब्रह्मणोजाता जज्ञे कोपस्तया कृतः।\nक्षुत्क्षामो ह्यंधकारे तु सोसृजद्भगवांस्ततः ९८।\nविरूपा अत्तुकामास्ते समधावंत तं प्रभुम्।\nरक्षतामेष यैरुक्तं राक्षसास्ते ततोभवन् ९९।\nऊचुः खादाम इत्यन्ये ये ते यक्षास्तु तेभवन्।\nअतिभीतस्य तान्दृष्ट्वा केशाः शीर्यन्ति वेधसः १०० 1.3.100।\nहीनाश्च शिरसो भूयः समारोहंति ते शिरः।\nसर्पणात्तेभवन्सर्पा हीनत्वादहयः स्मृताः १०१।\nततः क्रुद्धेन वै स्रष्ट्रा क्रोधात्मानो विनिर्मिताः।\nवर्णेन कपिशेनोग्रा भूतास्ते पिशिताशिनः १०२।\nधयतो गां समुद्भूता गंधर्वास्तस्य तत्क्षणात्।\nपिबंतो जज्ञिरे वाचं गंधर्वास्तेन तेऽभवन् १०३।\nएतानि सृष्ट्वा भगवान्ब्रह्मा तच्छक्तिचोदितः।\nततः स्वच्छंदतोऽन्यानि वयांसि वयसोऽसृजत् १०४।\nअवयो वक्षसश्चक्रे मुखतोजांश्च सृष्टवान्।\nसृष्टवानुदराद्गाश्च महिषांश्च प्रजापतिः १०५।\nपद्भ्यां चाश्वान्स मातंगान्रासभान्गवयान्मृगान्।\nउष्ट्रानश्वतरांश्चैव न्यंकूनन्याश्च जातयः १०६।\nओषध्यः फलमूलिन्यो रोमभ्यस्तस्य जज्ञिरे।\nत्रेतायुगमुखे ब्रह्मा कल्पस्यादौ नृपोत्तम १०७।\nसृष्ट्वा पश्वोषधीस्सम्यक्युयोज स तदाध्वरे।\nगामजं महिषम्मेषमश्वाश्वतरगर्दभान् १०८।\nएतान्ग्राम्यपशूनाहुरारण्यांश्च निबोधमे।\nश्वापदो द्विखुरो हस्ती वानरः पञ्चमः खगः १०९।\nउष्ट्रकाः पशवष्षष्ठास्सप्तमास्तु सरीसृपाः।\nगायत्रं च ऋचश्चैव त्रिवृत्सोमं रथन्तरम् ११०।\nअग्निष्टोमं च यज्ञानां निर्ममे प्रथमान्मुखात्।\nयजूंषि त्रैष्टुभं छन्दः स्तोमं पञ्चदशं तथा १११।\nबृहत्साम तथोक्थं च दक्षिणादसृजन्मुखात्।\nसामानि जगतीच्छन्दः स्तोमं सप्तदशं तथा ११२।\nवैरूपमतिरात्रं च पश्चिमादसृजन्मुखात्।\nएकविंशमथर्वाणमप्तोर्यामाणमेव च ११३।\nआनुष्टुभं सवैराजमुत्तरादसृजन्मुखात्।\nउच्चावचानि भूतानि गात्रेभ्यस्तस्य जज्ञिरे ११४।\nसुरासुरपितॄन्सृष्ट्वा मनुष्यांश्च प्रजापतिः।\nततः पुनः ससर्जासौ स कल्पादौ पितामहः ११५।\nयक्षान्पिशाचान्गंधर्वांस्तथैवाप्सरसां गणान्।\nसिद्धकिन्नररक्षांसि सिंहान्पक्षिमृगोरगान् ११६।\nअव्ययं च व्ययं चैव यदिदं स्थाणुजंगमम्।\nतत्ससर्ज तदा ब्रह्मा भगवानादिकृद्विभुः ११७।\nतेषां ये यानि कर्माणि प्राक्सृष्ट्यां प्रतिपेदिरे।\nतान्येव प्रतिपद्यंते सृज्यमानाः पुनः पुनः ११८।\nहिंस्राहिंस्रे मृदुक्रूरे धर्माधर्मावृतानृते।\nतद्भाविताः प्रपद्यंते तस्मात्तत्तस्य रोचते ११९।\nइंद्रियार्थेषु भूतेषु शरीरेषु च स प्रभुः।\nनानात्त्वं विनियोगं च धातैव व्यसृजत्स्वयं १२०।\nनामरूपं च भूतानां कृत्यानां च प्रपंचनम्।\nवेदशब्देभ्य एवादौ देवादीनां चकार सः १२१।\nऋषीणां नामधेयानि यथा वेदे श्रुतानि वै।\nयथानियोगं योग्यानि अन्येषामपि सोकरोत् १२२।\nयथर्तावृतुलिंगानि नानारूपाणि पर्यये।\nदृश्यंते तानितान्येव तथा भावा युगादिषु १२३।\nकरोत्येवंविधां सृष्टिं कल्पादौ स पुनःपुनः।\nसिसृक्षुश्शक्तियुक्तोसौ सृज्य शक्तिप्रचोदितः १२४।\nभीष्म उवाच।\nअर्वाक्स्रोतास्तु कथितो भवता यस्तु मानुषः।\nब्रह्मन्विस्तरतो ब्रूहि ब्रह्मा तमसृजद्यथा १२५।\nयथा सवर्णानसृजद्गुणांश्च स महामुने।\nयच्च तेषां स्मृतं कर्म विप्रादीनां तदुच्यताम् १२६।\nपुलस्त्य उवाच।\nसत्वाभिध्यायिनः पूर्वं सिसृक्षोर्ब्रह्मणः प्रजाः।\nअजायंत कुरुश्रेष्ठ सत्वोद्रिक्ता मुखात्प्रजाः १२७।\nवक्षसो रजसोद्रिक्तास्तथान्या ब्रह्मणोभवन्।\nरजसस्तमसश्चैव समुद्रिक्तास्तथोरुतः १२८।\nपद्भ्यामन्याः प्रजा ब्रह्मा ससर्ज कुरुसत्तम।\nतमःप्रधानास्ताः सर्वाश्चातुर्वर्ण्यमिदं ततः १२९।\nब्राह्मणाः क्षत्रिया वैश्याः शूद्राश्च नृपसत्तम।\nपादोरुवक्षस्थलतो मुखतश्च समुद्गताः १३०।\nयज्ञनिष्पत्तये सर्वमेतद्ब्रह्मा चकार ह।\nचातुर्वर्ण्यं महाराज यज्ञसाधनमुत्तमम् १३१।\nयज्ञेनाप्यायिता देवा वृष्ट्युत्सर्गेण मानवाः।\nआप्यायंते धर्मयज्ञा यतः कल्याणहेतवः १३२।\nनिष्पद्यंते नरैस्ते तु सुकर्मनिरतैः सदा।\nविरुद्धाचरणापेतैः सद्भिः सन्मार्गगामिभिः १३३।\nस्वर्गापवर्गं मानुष्यात्प्राप्नुवंति नरा नृप।\nयच्चाभिरुचितं स्थानं तद्यांति मनुजा विभो १३४।\nप्रजास्ता ब्रह्मणा सृष्टाश्चातुर्वर्ण्यव्यवस्थितौ।\nसम्यक्शुद्धाः समाचारा चरणा नृपसत्तम १३५।\nयथेच्छावासनिरताः सर्वबाधाविवर्जिताः।\nशुद्धांतःकरणाः शुद्धा धर्मानुष्ठाननिर्मलाः १३६।\nशुद्धे च तासां मनसि शुद्धांतःसंस्थिते हरौ।\nशुद्धज्ञानं प्रपश्यंति ब्रह्माख्यं येन तत्पदं १३७।\nततः कालात्मको योसौ विरिंचा वा स उच्यते।\nसंसारपातमत्यर्थं घोरमल्पाल्पसारवत् १३८।\nअधर्मबीजभूतं तत्तमोलोभसमुद्गतम्।\nप्रजासु तासु राजेंद्र रागादिक्रमसाधनम् १३९।\nततः सा सहजासिद्धिस्तेषां नातीव जायते।\nराजन्वश्यादयश्चान्याः सिद्धयोष्टौ भवंति याः १४०।\nतासु क्षीणास्वशेषासु वर्द्धमाने च पातके।\nद्वंद्वाभिभवदुःखार्तास्ता भवंति ततः प्रजाः १४१।\nततो दुर्गाणि ताश्चक्रुर्वार्क्षं पार्वतमौदकम्।\nधान्वनं च तथा दुर्गं पुरं खार्वटकादि यत् १४२।\nगृहाणि च यथान्यायं तेषु चक्रुः पुरादिषु।\nशीततापादिबाधानां प्रशमाय महामते १४३।\nप्रतिहारमिमं कृत्वा शीतादेस्ताः प्रजाः पुनः।\nवार्तोपायं ततश्चक्रुर्हस्तसिद्धिं च कर्मजाम् १४४।\nव्रीहयश्च यवाश्चैव गोधूमा अणवस्तिलाः।\nप्रियंगुकोविदाराश्च कोरदूषाः सचीनकाः १४५।\nमाषा मुद्गा मसूराश्च निष्पावाः सकुलत्थकाः।\nअढकाश्चणकाश्चैव शणास्सप्तदश स्मृताः १४६।\nइत्येता ओषधीनां तु ग्राम्याणां जातयो नृप।\nओषध्यो यज्ञियाश्चैव ग्राम्यावन्याश्चतुर्दश १४७।\nव्रीहयः सयवा माषा गोधूमा अणवस्तिलाः।\nप्रियंगुसप्तमा ह्येता अष्टमास्तु कुलुत्थकाः १४८।\nश्यामाकस्त्वथ नीवारो वर्तुलस्स गवेधुकः।\nअथ वेणुयवाः प्रोक्तास्तद्वन्मर्कटका नृप १४९।\nग्राम्या वन्याः स्मृता ह्येता ओषध्यश्च चतुर्दश।\nयज्ञनिष्पत्तये तद्वत्तथासां हेतुरुत्तमः १५० 1.3.150।\nएताश्च सहयज्ञेन प्रजानां कारणं परम्।\nपरापरविदः प्राज्ञास्ततो यज्ञान्वितन्वते १५१।\nअहन्यहन्यनुष्ठानं यज्ञानां पार्थिवोत्तम।\nउपकारकरं पुंसां क्रियमाणं फलार्थिनाम् १५२।\nयेषां चकालसृष्टोसौ पपा(?)बिंदुर्महामते।\nमर्यादां स्थापयामास यथास्थानं यथागुणम् १५३।\nवर्णानामाश्रमाणां च धर्मान्धर्मभृतांवर।\nलोकांश्च सर्ववर्णानां सम्यग्धर्मानुपालिनाम् १५४।\nप्राजापत्यं ब्राह्मणानां स्मृतं स्थानं तु पार्थिव।\nस्थानमैंद्रं क्षत्रियाणां सङ्ग्रामेष्वनिवर्तिनाम् १५५।\nवैश्यानाम्मारुतं स्थानं स्वधर्ममनुवर्तिनाम्।\nगान्धर्वं शूद्रजातीनां परिचर्या सुवर्तिनाम् १५६।\nअष्टाशीतिसहस्राणां यतीनामूर्द्ध्वरेतसाम्।\nस्मृतं तेषां तु यत्स्थानं तदेव गुरुवासिनाम् १५७।\nसप्तर्षीणां च यत्स्थानं स्मृतं तद्वै वनौकसाम्।\nप्राजापत्यं गृहस्थानां न्यासिनां ब्राह्मसंज्ञितम् १५८।\nयोगिनाममृतं स्थानं ब्रह्मणः परमं पदं।\nएकांतिनः सदोद्युक्ता ध्यायिनो योगिनो हि ये१५९।\nतेषां तत्परमं स्थानं यत्तत्पश्यंति सूरयः।\nगतागतानि वर्त्तंते चंद्रादित्यादयो ग्रहाः १६०।\nअद्यापि न निवर्तंते नारायणपरायणाः।\nतामिस्रमंधतामिस्रं महारौरव रौरवम् १६१।\nअसिपत्रवनं घोरं कालसूत्रमवीचिमत्।\nविनिंदकानां वेदस्य यज्ञव्याघातकारिणाम् १६२।\nस्थानमेतत्समाख्यातं स्वधर्मत्यागिनश्च ये।\nततोभिध्यायतस्तस्य जज्ञिरे मानसाः प्रजाः १६३।\nतच्छरीरसमुत्पन्नैः कायस्थैः करणैः सह।\nक्षेत्रज्ञाः समवर्त्तंत गात्रेभ्यस्तस्य धीमतः १६४।\nते सर्वे समवर्तंत ये मया प्रागुदाहृताः।\nदेवाद्याः स्थावरां ताश्च त्रैगुण्यविषयेस्थिताः १६५।\nएवं भूतानि सृष्टानि स्थावराणि चराणि च।\nयदास्य ताः प्रजाः सर्वानव्यवर्द्धंतधीमतः १६६।\nअथान्यान्मानसान्पुत्रान्सदृशानात्मनोऽसृजत्।\nभृगुं मां पुलहं चैव क्रतुमंगिरसं तथा १६७।\nमरीचिं दक्षमत्रिं चवसिष्ठंचैवमानसान्।\nनवब्रह्माण इत्येतेपुराणे निश्चयं गताः १६८।\nसनंदनादयो ये च पूर्वं सृष्टास्तु वेधसा।\nन ते लोकेष्वसज्जंत निरपेक्षाः प्रजासुते १६९।\nसर्वे ह्यागतविज्ञाना वीतरागा विमत्सराः।\nतेष्वेवं निरपेक्षेषु लोकसृष्टौ महात्मनः १७०।\nब्रह्मणोभून्महान्क्रोधस्त्रैलोक्यदहन क्षमः।\nतस्य क्रोधात्समुद्भूतं ज्वालामालावदीपितम् १७१।\nब्रह्मणस्तु तदा ज्योतिस्त्रैलोक्यमखिलं दहत्।\nभ्रकुटी कुटिलात्तस्य ललाटात्क्रोधदीपितात् १७२।\nसमुत्पन्नस्तदा रुद्रो मध्याह्नार्कसमप्रभः।\nअर्द्धनारीनरवपुः प्रचण्डोति शरीरवान् १७३।\nविभजात्मानमित्युक्त्वा तं ब्रह्मांतर्दधेः ततः।\nतथोक्तोसौ द्विधा स्त्रीत्वं पुरुषत्वं तथाकरोत् १७४।\nबिभेद पुरुषत्वं च दशधा चैकधा च सः।\nसौम्यासौम्यैस्तथा रूपैः शांतैः स्त्रीत्वं च स प्रभुः १७५।\nबिभेद बहुधा चैव स्वरूपैरसितैः सितैः।\nततो ब्रह्मा स्वयंभूतं पूर्वं स्वायंभुवं प्रभुम् १७६।\nआत्मानमेव कृतवान्प्रजापत्ये मनुं नृप।\nशतरूपां च तां नारीं तपोनिर्द्धूतकल्मषाम् १७७।\nस्वायंभुवो मनुर्नाम पत्नीत्वे जगृहे प्रभुः।\nतस्माच्च पुरुषाद्देवी शतरूपा व्यजायत १७८।\nप्रियव्रतोत्तातनपाद प्रसूत्याकूति संज्ञितम्।\nददौ प्रसूतिं दक्षाय आकूतिं रुचये पुरा १७९।\nप्रजापतिः स जग्राह तयोर्जज्ञे स दक्षिणः।\nपुत्रो यज्ञो महाभाग दंपत्योर्मिथुनं ततः १८०।\nयज्ञस्य दक्षिणायां तु पुत्रा द्वादश जज्ञिरे।\nयामा इति समाख्याता देवाः स्वायंभुवे मनौ १८१।\nप्रसूत्यां च तथा दक्षश्चतस्रो विंशतिं तथा।\nससर्ज कन्यास्तासां तु सम्यङ्नामानि मे शृणु १८२।\nश्रद्धा लक्ष्सीर्धृतिः पुष्टिस्तुष्टिर्मेधा क्रिया तथा।\nबुद्धिर्लज्जावपुः शांतिर्ऋद्धिः कीर्तिस्त्रयोदशी १८३।\nपत्न्यर्थं प्रतिजग्राह धर्मो दाक्षायिणीः प्रभुः।\nताभ्यः शिष्टा यवीयस्य(स्प?) एकादश सुलोचनाः १८४।\nख्यातिः सत्यथ संभूतिः स्मृतिः प्रीतिः क्षमा तथा।\nसन्नतिश्चानसूया च ऊर्ज्जा स्वाहा स्वधा तथा १८५।\nभृगुर्भवो मरीचिश्च तथा चैवांगिरा मुनिः।\nअहं च पुलहश्चैव क्रतुर्मुनिवरस्तथा १८६।\nअत्रिर्वसिष्ठो वह्निश्च पितरश्च यथाक्रमम्।\nख्यात्याद्या जगृहुः कन्या मुनयो राजसत्तम १८७।\nश्रद्धा कामं बलं लक्ष्मीर्नियमं धृतिरात्मजम्।\nसंतोषं च तथा तुष्टिर्लोभं पुष्टिरसूयत १८८।\nमेधा श्रुतं क्रिया दण्डं नयं विनयमवे च।\nबोधं बुद्धिस्तथा लज्जा विनयं वपुरात्मजम् १८९।\nव्यवसायं प्रजज्ञे वै क्षेमं शान्तिरसूयत।\nसुखमृद्धिर्यशः कीर्तिरित्येते धर्मसूनवः १९०।\nकामान्नंदी सुतं हर्षं धर्मपौत्रमसूयत।\nहिंसा भार्यात्वधर्मस्य तस्य जज्ञे तदानृतं १९१।\nकन्या च निकृतिस्ताभ्यां भयं नरक एव च।\nमाया च वेदना चैव मिथुनं द्वंद्वमेव च १९२।\nतयोर्जज्ञेथ वै माया मृत्युं भूतापहारिणम्।\nवेदनायास्ततश्चापि दुःखं जज्ञेथ रौरवात् १९३।\nमृत्योर्व्याधिजराशोक तृष्णाक्रोधाश्च जज्ञिरे।\nदुःखोत्तराः स्मृता ह्येते सर्वे चाधर्मलक्षणाः १९४।\nनैषां भार्यास्ति पुत्रो वा ते सर्वे ह्यूर्द्ध्वरेतसः।\nरौद्राण्येतानि रूपाणि ब्रह्मणो नृवरात्मज १९५।\nनित्यं प्रलयहेतुत्वं जगतोस्य प्रयांति वै।\nरुद्रसर्गं प्रवक्ष्यामि यथा ब्रह्मा चकार हा(?) १९६।\nकल्पादावात्मनस्तुल्यं सुतं प्रध्यायतस्ततः।\nप्रादुरासीत्प्रभोरंके कुमारो नीललोहितः १९७।\nरुदन्वै सुस्वरं सोथ द्रवंश्च नृपसत्तम।\nकिं रोदिषीति तं देवो रुदंतं प्रत्युवाच ह १९८।\nनामधेहीति तं सोथ प्रत्युवाच प्रजापतिम्।\nरोदनाद्रुद्रनामासि मा रोदीर्धैर्यमावह १९९।\nएवमुक्तः पुनस्सोथ सप्तकृत्वो रुरोद ह।\nततोन्यानि ददौ तस्मै सप्तनामानि वै प्रभुः २०० 1.3.200।\nमूर्त्तीनां चैवमष्टानां स्थानान्यष्टौ चकार ह।\nभवं शर्वमथेशानं तथा पशुपतिं नृप २०१।\nभीममुग्रं महादेवमुवाच स पितामहः।\nसूर्यो जलं मही वह्निर्वायुराकाशमेव च २०२।\nदीक्षितो ब्राह्मणः सोम इत्येते तनवः कमात्।\nएवं प्रकारो रुद्रोसौ सतीं भार्यामविंदत २०३।\nदक्षकोपाच्च तत्याज सा सती स्वं कलेवरम्।\nहिमवद्दुहिता साभून्मेनायां नृपसत्तम २०४।\nउपयेमे पुनश्चैव याचित्वा भगवान्भवः।\nदाक्षी धातृविधातारौ भृगोः ख्यातिरसूयत २०५।\nश्रियं च देवदेवस्य पत्नी नारायणस्य या २०६।"
  }
]
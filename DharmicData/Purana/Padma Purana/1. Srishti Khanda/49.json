[
  {
    "text": "नारद उवाच-\nकेनाचारेण विप्रस्य ब्रह्मतेजो विवर्धते।\nकेनाचारेण तस्यैव ब्राह्मं तेजो विनश्यति १।\nब्रह्मोवाच-।\nशयनीयात्समुत्थाय रात्र्यंशे द्विजसत्तमः।\nदेवांश्चैव स्मरेन्नित्यं तथा पुण्यवतो ध्रुवम् २।\nगोविंदं माधवं कृष्णं हरिं दामोदरं तथा।\nनारायणं जगन्नाथं वासुदेवमजं विभुम् ३।\nसरस्वतीं महालक्ष्मीं सावित्रीं वेदमातरम्।\nब्रह्माणं भास्करं चन्द्रं दिक्पालांश्च ग्रहांस्तथा ४।\nशङ्करं च शिवं शंभुमीश्वरं च महेश्वरम्।\nगणेशं च तथा स्कन्दं गौरीं भागीरथीं शिवाम् ५।\nपुण्यश्लोको नलो राजा पुण्यश्लोको जनार्दनः।\nपुण्यश्लोका च वैदेही पुण्यश्लोको युधिष्ठिरः ६।\nअश्वत्थामा बलिर्व्यासो हनूमांश्च विभीषणः।\nकृपः परशुरामश्च सप्तैते चीरजीविनः ७।\nएतान्यस्तु स्मरेन्नित्यं प्रातरुत्थाय मानवः।\nब्रह्महत्यादिभिः पापैर्मुच्यते नात्र संशयः ८।\nसकृदुच्चरिते तात सर्वयज्ञफलं लभेत्।\nगवां शतसहस्राणां दानस्य फलमश्नुते ९।\nततश्चापि शुचौ देशे मलमूत्रं परित्यजेत्।\nदक्षिणाभिमुखो रात्रौ दिवा कुर्यादुदङ्मुखः १०।\nपरतो दंतकाष्ठं च तृणैरुदुंबरादिभिः।\nअतः परं च संध्यायां संयतश्च द्विजो भवेत् ११।\nपूर्वाह्णे रक्तवर्णां तु मध्याह्ने शुक्लवर्णिकाम्।\nसायं सरस्वतीं कृष्णां द्विजो ध्यायेद्यथाविधि १२।\nततः समाचरेत्स्नानं यथाज्ञानेन यत्नतः।\nअंगं प्रक्षालयित्वा तु मृद्भिः संलेपयेत्ततः१३।\nशिरोदेशे ललाटे च नासिकायां हृदि भ्रुवोः।\nबाह्वोः पार्श्वे तथा नाभौ जान्वोरङ्घ्रिद्वये तथा १४।\nएका लिंगे गुदे तिस्रस्तथा वामकरे दश।\nउभयोः सप्त दातव्या मृदः शुद्धिमभीप्सता १५।\nअश्वक्रांते रथक्रांते विष्णुक्रांते वसुंधरे।\nमृत्तिके हर मे पापं यन्मया पूर्वसंचितम् १६।\nअनेनैव तु मंत्रेण मृत्तिकां यस्तनौ क्षिपेत्।\nसर्वपापक्षयस्तस्य शुचिर्भवति मानवः १७।\nततस्तु वेदपूर्वेण स्नानं कुर्याद्विचक्षणः।\nनदे नद्यां तथा कूपे पुष्करिण्यां तटाकके १८।\nजलराशौ च वप्रे च घटस्नानं तथोत्तरम्।\nकारयेद्विधिवन्मर्त्यः सर्वपापक्षयाय च १९।\nप्रातःस्नानं महापुण्यं सर्वपापप्रणाशनम्।\nयः कुर्यात्सततं विप्रो विष्णुलोके महीयते २०।\nप्रातः संध्यासमीपे च यावद्दंडचतुष्टयम्।\nतावत्पानीयममृतं पितॄणामुपतिष्ठते २१।\nपरतो घटिकायुग्मं यावद्यामैकमाह्निकम्।\nमधुतुल्यं जलं तस्मिन्पितॄणां प्रीतिवर्धनम् २२।\nततस्तु सार्द्धयामैकं जलं क्षीरमयं स्मृतम्।\nक्षीरमिश्रं जलं तावद्यावद्दण्डचतुष्टयम् २३।\nअतः परं च पानीयं यावद्धि प्रहरत्रयम्।\nतत्परं लोहितं प्रोक्तं यावदस्तंगतो रविः २४।\nचतुर्थप्रहरे स्नाने रात्रौ वा तर्पयेत्पितॄन्।\nतत्तोयं रक्षसामेव ग्रहणेन विना स्मृतम् २५।\nपानीयं सर्वसिर्द्ध्य्थं पुरैव निर्मितं मया।\nरक्षार्थं तस्य तोयस्य यक्षाश्चैव धुरंधराः २६।\nन प्राप्नुवंति पितरो ये च लोकांतरं गताः।\nदुष्प्राप्यं सलिलं तेषामृते स्वान्मर्त्यवासिनः २७।\nतस्माच्छिष्यैश्च पुत्रैश्च पौत्रदौहित्रकादिभिः।\nबंधुवर्गैस्तथा चान्यैस्तर्पणीयं पितृव्रतैः २८।\nनारद उवाच-।\nजलस्य दैवतं ब्रूहि तर्पणस्य विधिं मयि।\nयथा जानामि देवेश तत्वतो वक्तुमर्हसि २९।\nब्रह्मोवाच-।\nजलस्य देवता विष्णुःस र्वलोकेषु गीयते।\nजलपूतो भवेद्यस्तु विष्णुस्तच्छंकरो भवेत् ३०।\nजलं गंडूषमात्रं तु पीत्वा पूतो भवेन्नरः।\nविशेषात्कुशसंसर्गात्पीयूषादधिकं जलम् ३१।\nसर्वदेवालयो दर्भो मयायं निर्मितः पुरा।\nकुशमूले भवेद्ब्रह्मा कुशमध्ये तु केशवः ३२।\nकुशाग्रे शंकरं विद्धि कुश एते प्रतिष्ठिताः।\nकुशहस्तः सदा मेध्यः स्तोत्रं मंत्रं पठेद्यदि ३३।\nसर्वं शतगुणं प्रोक्तं तीर्थे साहस्रमुच्यते।\nकुशाः काशास्तथा दूर्वा यवपत्राणि व्रीहयः ३४।\nबल्वजाः पुंडरीकाश्च कुशास्सप्त प्रकीर्तिताः।\nआनुपूर्व्येण मेध्याः स्युः कुशा लोके प्रतिष्ठिताः ३५।\nविना मंत्रेण यत्स्नानं सर्वं तन्निष्फलं भवेत्।\nअमृतात्स्वादुतामेति संस्पर्शाच्च तिलस्य च ३६।\nतस्माच्च तर्पयेन्नित्यं पितॄंस्तिलजलैर्बुधः।\nदशभिश्च तिलैस्तावत्पितॄणां प्रीतिरुत्तमा ३७।\nअग्निस्तंभभयाद्देवा न चेच्छन्त्यतिविस्तरम्।\nस्नात्वा यस्तर्पयेन्नित्यं तिलमिश्रोदकैः पितॄन् ३८।\nनीलपंडविमोक्षेण त्वमावास्या तिलोदकैः।\nवर्षासु दीपदानेन पितॄणामनृणो भवेत् ३९।\nवत्सरैकममायां तु तर्पयेद्यस्तिलैः पितृन्।\nविनायकत्वमाप्नोति सर्वदेवैः प्रपूज्यते ४०।\nयुगाद्यासु च सर्वासु यस्तिलैस्तर्पयेत्पितॄन्।\nउक्तं यद्वाप्यमायां तु तस्माच्छतगुणाधिकम् ४१।\nअयने विषुवे चैव राकामायां तथैव च।\nतर्पयित्वा पितृव्यूहं स्वर्गलोके महीयते ४२।\nतथा मन्वंतराख्यायामन्यस्यां पुण्यसंस्थितौ।\nग्रहणे चंद्रसूर्यस्य पुण्यतीर्थे गयादिषु ४३।\nतर्पयित्वा पितॄन्याति माधवस्य निकेतनम्।\nतस्मात्पुण्याहकं प्राप्य तर्पयेत्पितृसंचयम् ४४।\nतर्पणं देवतानां च पूर्वं कृत्वा समाहितः।\nअधिकारी भवेत्पश्चात्पितॄणां तर्पणे बुधः ४५।\nश्राद्धे भोजनकाले च पाणिनैकेन दापयेत्।\nउभाभ्यां तर्पणे दद्याद्विधिरेष सनातनः ४६।\nदक्षिणाभिमुखो भूत्वा शुचिस्तु तर्पयेत्पितॄन्।\nतृप्यतामिति वाक्येन नामगोत्रेण वै पुनः ४७।\nअकृष्णैर्यत्तिलैर्मोहात्तर्पयेत्पितृसंचयम्।\nभूम्यां ददाति यदपो दाता चैव जले स्थितः ४८।\nवृथा तद्दीयते दानं नोपतिष्ठति कस्यचित्।\nस्थले स्थित्वा जले यस्तु प्रयच्छेदुदकं नरः ४९।\nनोपतिष्ठेत्पितॄणां तु सलिलं तन्निरर्थकम्।\nआर्द्रवासा जले यस्तु कुर्यादुदकतर्पणम् ५० 1.49.50।\nपितरस्तस्य तृप्यंति सहदेवैस्सदानघ।\nरजकैः क्षालितं वस्त्रमशुद्धं कवयो विदुः ५१।\nहस्तप्रक्षालने चैव पुनर्वस्त्रं तु शुध्यति।\nशुष्कवासाः शुचौ देशे स्थाने यत्तर्पयेत्पितॄन् ५२।\nततो दशगुणेनैव तुष्यंति पितरो ध्रुवम्।\nस्नानं संध्यां च पाषाणे खड्गे वा ताम्रभाजने ५३।\nतर्पणं कुरुते यस्तु प्रत्येकं च शताधिकम्।\nरौप्यांगुलीयं तर्जन्यां धृत्वा यत्तर्पयेत्पितॄन् ५४।\nसर्वं च शतसाहस्रगुणं भवति नान्यथा।\nतथैवानामिकायां तु धृत्वा स्वर्णांगुलीं बुधः ५५।\nतर्पयेत्पितृसंदोहं लक्षकोटिगुणं भवेत्।\nअंगुष्ठदेशिनी मध्ये सव्यहस्तस्य खड्गकम् ५६।\nधृत्वानामिकया रत्नमंजलेरक्षयंफलं।\nस्नानार्थमभिगच्छंतं देवाः पितृगणैः सह ५७।\nवायुभूतानुगच्छंति तृषार्ताः सलिलार्थिनः।\nनिराशास्ते निवर्तंते वस्त्रनिष्पीडनेन च ५८।\nतस्मान्न पीडयेद्वस्त्रमकृत्वा पितृतर्पणम्।\nतिस्रःकोट्योऽर्धकोटी च यानि लोमानि मानुषे ५९।\nस्रवंति सर्वतीर्थानि तस्मान्न परिपीडयेत्।\nदेवाः पिबंति शिरसि श्मश्रुतः पितरस्तथा ६०।\nचक्षुषोरपि गंधर्वा अधस्तात्सर्वजंतवः।\nदेवाः पितृगणाः सर्वे गंधर्वा जंतवस्तथा ६१।\nस्नानमात्रेण तुष्यंति स्नानात्पापं न विद्यते।\nनित्यस्नानं च यः कुर्यात्स नरः पुरुषोत्तमः ६२।\nसर्वपापैर्विनिर्मुक्तो नाकलोकेमहीयते।\nस्नानं तर्पणपर्यंतं देवा महर्षयो विदुः ६३।\nअतः परं च देवानां पूजनं कारयेद्बुधः।\nगणेशं पूजयेद्यस्तु विघ्नस्तस्य न जायते ६४।\nआरोग्यार्थं च सूर्यं च धर्ममोक्षाय माधवम्।\nशिवं च कृत्यकामार्थं सर्वकामाय चंडिकाम् ६५।\nदेवांस्तु पूजयित्वा तु वैश्वदेवबलिं चरेत्।\nवह्निकार्यं ततः कृत्वा यज्ञं ब्राह्मणतर्पणम् ६६।\nदेवानां सर्वसत्वानां पुनस्त्रिविष्टपं व्रजेत्।\nगतागतं स्थिरं कृत्वा कामान्मोक्षं सुखं दिवम् ६७।\nतस्मात्सर्वप्रयत्नेन नित्यं कर्माणि कारयेत्।\nनारद उवाच-।\nकिमर्थं च जलं तात देवाः पितृगणैः सह ६८।\nन प्राप्नुवंति सर्वज्ञ लभंते मानवा यथा।\nब्रह्मोवाच।\nपुरा सृष्टं मया तोयं सर्वदेवमयामृतम् ६९।\nतस्यैव रक्षणार्थं च रक्षा यक्षा धनुर्धराः।\nघ्नंति ते पितरं देवमस्मद्वाक्यान्न मानुषम् ७०।\nपशवः पक्षिणः कीटा मर्त्यलोके व्यवस्थिताः।\nमर्त्यजाताश्च देवा ये तथैव मानुषा ध्रुवम् ७१।\nतर्पयित्वा गुरुं नित्यं सुरलोके प्रतिष्ठिताः।\nअस्नायी च मलं भुंक्ते अजपी पूयशोणितम् ७२।\nअकृत्वा तर्पणं नित्यं पितृहा चोपजायते।\nब्रह्महत्यासमं पापं देवानामप्यपूजने ७३।\nसन्ध्याकृत्यमकृत्वा च सूर्यं हंति च पापकृत्।\nनारद उवाच-।\nब्राह्मणस्य सदाचारक्रमं ब्रूहि च कर्मणाम् ७४।\nइतरेषां च वर्णानां प्रवृत्तमखिलं वद।\nब्रह्मोवाच-।\nआचाराल्लभते चायुराचाराल्लभते सुखम् ७५।\nआचारात्स्वर्गं मोक्षं च आचारो हंत्यलक्षणम्।\nअनाचारो हि पुरुषो लोके भवति निंदितः ७६।\nदुःखभागी च सततं व्याधितोल्पायुरेव च।\nनरके नियतं वासो ह्यनाचारान्नरस्य च ७७।\nआचाराच्च परं लोकमाचारं शृणु तत्त्वतः।\nगोमयेन गृहे नित्यं प्रकुर्यादुपलेपनम् ७८।\nप्रक्षालयेत्ततः पीठं काष्ठं पात्रं शिलातलम्।\nभस्मना कांस्यपात्रं तु ताम्रमम्लेनशुद्ध्यति ७९।\nशिलापात्रं तु तैलेन फालंगो वालकेन तु।\nस्वर्णरौप्यादिपात्रं तु जलमात्रेण शुध्यति ८०।\nअग्निना लोहपात्रं तु पाकप्रक्षालनेन तु।\nखननाद्दाहनाच्चैव उपलेपन धावनात् ८१।\nपर्जन्यवर्षणाच्चैव भूरमेध्या विशुध्यति।\nतैजस्सानां मणीनां च सर्वस्याश्ममयस्य च ८२।\nभस्मभिर्मृत्तिकाभिश्च शुद्धिरुक्ता मया पुरा।\nशय्या भार्या शिशुर्वस्त्रमुपवीतं कमंडलुः ८३।\nआत्मनः कथिताश्शुद्धा न परेषां कदाचन।\nन भुंजीतैकवस्त्रेण न स्नायादेकवाससा ८४।\nन धारयेत्परस्यैवं स्नानवस्त्रं कदाचन।\nसंस्कारं केशदंतानां प्रातरेव समाचरेत् ८५।\nगुरूणां च नमस्कारं नित्यमेव समाचरेत्।\nहस्तपादे मुखे चैव पंचार्द्रो भोजनं चरेत् ८६।\nपंचार्द्रकस्तु भुंजानः शतं वर्षाणि जीवति।\nदेवतानां गुरोराज्ञां स्नातकाचार्ययोरपि ८७।\nनाक्रामेत्कामतश्छायां विप्रस्य दीक्षितस्य च।\nगोगणं देवतं विप्रं घृतं मधु चतुष्पथम् ८८।\nप्रदक्षिणं प्रकुर्वीत प्रख्यातांश्च वनस्पतीन्।\nगोविप्रावग्निविप्रौ च विप्रौ द्वौ दंपती तथा ८९।\nतयोर्मध्ये न गच्छेत स्वर्गस्थोपि पतेद्ध्रुवम्।\nउच्छिष्टो न स्पृशेदग्निं ब्राह्मणं दैवतं गुरुम् ९०।\nस्वशीर्षं पुष्पवृक्षं च यज्ञवृक्षमधार्मिकम्।\nत्रीणि तेजांसि नोच्छिष्ट उदीक्षेत कदाचन ९१।\nसूर्याचंद्रमसावेवं नक्षत्राणि च सर्वशः।\nनेक्षेद्विप्रं गुरुं देवं राजानं यतिनां वरम् ९२।\nयोगिनं देवकर्माणं धर्माणां कथकं द्विजम्।\nनदीनां च प्रतीरे च पत्युश्च सरितां तथा ९३।\nयज्ञवृक्षस्य मूले च उद्याने पुष्पवाटके।\nशरीरस्य मलत्यागं न कुर्याज्जीवने तथा ९४।\nविप्रस्यायतने गोष्ठे रम्ये राजपथेषु च।\nन क्षौरं कारयेद्धीरः कुजस्याह्नि कदाचन ९५।\nमलं न धारयेद्दंते नखं न वदने क्षिपेत्।\nतैलाभ्यंगं न कुर्वीत वासरे रविभौमयोः ९६।\nस्वगात्रासनयोर्वाद्यं गुरोरेकासनादनम्।\nन हरेच्छ्रोत्रियस्वं च देवस्यापि गुरोरपि ९७।\nराज्ञस्तपस्विनां चैव पंगोरंधस्य योषितः।\nपंथा देयो ब्राह्मणाय गोभ्यो राजभ्य एव च ९८।\nरोगिणे भारतप्ताय गुर्विण्यै दुर्बलाय च।\nविवादं न च कुर्वीत नृप विप्र चिकित्सकैः ९९।\nब्राह्मणं गुरुपत्नीं च दूरतः परिवर्जयेत्।\nपतितं कुष्ठसंयुक्तं चांडालं च गवाशिनम् १०० 1.49.100।\nनिर्धूतं ज्ञानहीनं च दूरतः परिवर्जयेत्।\nस्त्रियं दुष्टां च दुर्वृत्तामपवाद प्रदायिनीम् १०१।\nकुकर्मकारिणीं दुष्टां सदैव कलहप्रियाम्।\nप्रमत्तामधिकांगीञ्च निर्लज्जां बाह्यचारिणीम् १०२।\nव्ययशीलामनाचारां दूरतः परिवर्जयेत्।\nमलिनां नाभिवंदेत गुरुपत्नीं कदाचन १०३।\nन स्पृशेत्तां च मेधावी स्पृष्ट्वा स्नानेन शुद्ध्यति।\nस तया सह केलिं च वर्जयेच्च सदैव हि १०४।\nशृणुयाच्च वचो नूनं न पश्येच्च गुरोः स्त्रियम्।\nवधूं पुत्रस्य भ्रातुश्च स्वपुत्रीं युवतीं ध्रुवम् १०५।\nअन्यां च गुरुपत्नीं च नेक्षेत्स्पर्शं न कारयेत्।\nताभिः सह कथालापं तथा भ्रूभंगदर्शनम् १०६।\nकलहं निस्त्रपां वाणीं सदैव परिवर्जयेत्।\nन दद्याच्च सदा पादं तुषांगारास्थिभस्मसु १०७।\nकार्पासास्थिषु निर्माल्ये चितिकाष्ठे चितौ गुरौ।\nशुष्कं मीनं न भक्षेत पूतिगंधिममेध्यकम् १०८।\nविघसं चान्यदुच्छिष्टं पाकार्थं च परस्य च।\nन स्थातव्यं न गंतव्यं क्षणमप्यसता सह १०९।\nन तिष्ठेच्च क्षणं धीरो दीपच्छाये कलिद्रुमे।\nअस्पृश्यैस्सह चालापं पतितैः कुपितैः सह ११०।\nन कुर्यात्क्षणमात्रं तु कृत्वा गच्छेच्च रौरवम्।\nकनिष्ठं नाभिवंदेत पितृव्यं मातुलं तथा १११।\nउत्थाय चासनं दद्यात्कृतांजल्यग्रतः स्थितः।\nतैलाभ्यक्तं तथोच्छिष्टमार्द्रवस्त्रं च रोगिणम् ११२।\nपारावारगतोद्विग्नं वहंतं नाभिवादयेत्।\nयज्ञस्यांतर्गतं नष्टं क्रीडंतं स्त्रीजनैः सह ११३।\nबालक्रीडागतं चापि पुष्पयुक्तं कुशैर्युतम्।\nशिरः प्रावृत्य कर्णौ वा अप्सु मुक्तशिखोपि वा ११४।\nअकृत्वा पादयोः पूजां नाचामेद्दक्षिणामुखः।\nउपवीतविहीनश्च नग्नको मुक्तकच्छकः ११५।\nएकवस्त्रपिधानश्च आचांतो नैव शुध्यति।\nमध्यमाभिर्मुखं पूर्वं तिसृभिः समुपस्पृशेत् ११६।\nअंगुष्ठदेशिनीभ्यां च नासां च तदनंतरम्।\nअंगुष्ठानामिकाभ्यां च चक्षुषी समुपस्पृशेत् ११७।\nकनिष्ठांगुष्ठतश्श्रोत्रे नाभिमंगुष्ठकेन तु।\nतलेन हृदयं न्यस्य सर्वाभिर्मस्तकोपरि ११८।\nबाहूचाग्रेण संस्पृश्य ततः शुद्धो भवेन्नरः।\nअनेनाचमनं कृत्वा मानवः प्रयतो भवेत् ११९।\nसर्वपापैर्विनिर्मुक्तः स्वर्गं चाक्षयमश्नुते।\nप्राणस्त्रिपुटशृंग्या च व्यानोपानश्च मुद्रया १२०।\nसमानस्तु समस्ताभिरुदानस्तर्जनीं विना।\nनागः कूर्मश्च कृकरो देवदत्तो धनंजयः १२१।\nउपप्रीणंतु ते प्रीता येभ्यो भूमौ प्रदीयते।\nशयनं चार्द्रपादेन शुष्कपादेन भोजनम् १२२।\nनांधकारे च शयनं भोजनं नैव कारयेत्।\nपश्चिमे दक्षिणे चैव न कुर्याद्दंतधावनम् १२३।\nउत्तरे पश्चिमे चैव न स्वपेद्धि कदाचन।\nस्वप्नादायुः क्षयं याति ब्रह्महा पुरुषो भवेत् १२४।\nन कुर्वीत ततः स्वप्नं शस्तं च पूर्वदक्षिणम्।\nआयुष्यं प्राङ्मुखो भुंक्तेऽयशस्यं दक्षिणामुखः १२५।\nश्रियं प्रत्यङ्मुखो भुंक्ते यशो भुङ्क्त उदङ्मुखः।\nप्राच्यां नरो लभेदायुर्याम्यां प्रेतत्वमश्नुते १२६।\nवारुणे च भवेद्रोगी आयुर्वित्तं तथोत्तरे।\nदेवानामेकभुक्तं तु द्विभुक्तं स्यान्नरस्य च १२७।\nत्रिभुक्तं प्रेतदैत्यस्य चतुर्थं कौणपस्य तु।\nनिरामिषं हविर्देवा मत्स्यमांसादि मानुषाः १२८।\nपूतिपर्युषितं दुष्टमन्ये भुंजंत्यनावृताः।\nस्वर्गस्थितानामिह जीवलोके चत्वारि तेषां हृदये च संति १२९।\nदानं प्रशस्तं मधुरा च वाणी देवार्चनं ब्राह्मणतर्पणं च।\nकार्पण्यवृत्तिस्वजनेषु निंदा कुचेलता नीचजनेषु भक्तिः १३०।\nअतीव रोषः कटुका च वाणी नरस्य चिह्नं नरकागतस्य।\nनवनीतोपमा वाणी करुणा कोमलं मनः १३१।\nधर्मबीजप्रसूतानामेतत्प्रत्यक्ष लक्षणम्।\nदयादरिद्रहृदयं वचः क्रकच कर्कशम् १३२।\nपापबीजप्रसूतानामेतत्प्रत्यक्ष लक्षणम्।\nश्रावयेच्छृणुयाद्वापि सदाचारादिकं नरः १३३।\nआचारादेः फलं लब्ध्वा पापात्पूतोऽच्युतो दिवि १३४।"
  }
]
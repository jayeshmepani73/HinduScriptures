[
  {
    "text": "व्यास उवाच-\nततो वृत्रो महातेजा दैत्यानां प्रवरो युधि।\nदिग्गजाढ्यं गजारूढः प्राद्रवद्बलसूदनम्१।\nआगच्छंतं ततो वृत्रं शरैः कालानलप्रभैः।\nविव्याध सर्वगात्रेषु द्विरदस्थो महाहवे२।\nततो वृत्रस्तु शीर्षं च जिष्णोरेव पतत्रिणा।\nविव्याध सहसा तेन स चचाल महाबलः३।\nआत्मानं च समाश्वास्य धनुरुद्यम्य वीर्यवान्।\nववर्ष शरवर्षेण तस्य दैत्यस्य विग्रहे४।\nशरांश्छित्वा बिभेदाशु शरैराशीविषोपमैः।\nशतक्रतुं महावीर्यः सर्वदेवाधिपं युधि५।\nततः शरसहस्रैस्तु दैत्यं विव्याध देवराट्।\nपरस्परं शरा यांति यथा सप्ताश्व रश्मयः६।\nएवं शरसहस्रैस्तु बिभिदाते परस्परम्।\nमनोजवसमाः शीघ्रा गाढाः शिखरिणो यथा७।\nबडवानलसंस्पर्शाः खगा वज्रारभेदकाः।\nतयोर्धनुष्मतोर्युद्धे शरास्तुल्यगुणान्विताः८।\nएवं क्रमेण युद्धे च अहोरात्रमवर्तत।\nमहेंद्रो द्विरदं तस्य शूलेनैव जघान ह९।\nस निपत्य महीपृष्ठे लाघवात्स्वरथं ययौ।\nरथस्थस्तस्य देवस्य शक्त्या चैरावणं दृढम्१०।\nबिभेद लाघवेनाशु वज्रेणेव महागिरिं।\nशुशुभे कंपमानस्तु सेंद्रः स च महागजः११।\nततः शक्तिं समादाय आविध्य मघवाऽसुरम्।\nबिभेदोरसि दैत्यस्य स पपात रथोपरि१२।\nक्षणात्संज्ञां समालंब्य स विनद्य पतत्त्रिणा।\nबिभेद समरे शक्रं स ततः कश्मलं गतः१३।\nइंद्रः संज्ञां पुनः प्राप्य जघान विशिखैः शितैः।\nशतकोटिसमैर्बाणैरर्दितो व्यथयान्वितः१४।\nततो वृत्रो महाशूलं प्राक्षिपन्निर्जरेश्वरे।\nशांभवास्त्रेण देवेशो वैष्णवास्त्रं मुमोच ह१५।\nउभयोरंबरे चास्त्रे वह्निकूटसमप्रभे।\nअन्योन्यं जघ्नतुस्तत्र स्फुलिगानि विमुंचती१६।\nस्पर्शने च स्फुलिंगानामुभयोः सेनयोर्भटाः।\nन शक्ताः संमुखे स्थातुं शलभा ज्वलने यथा१७।\nदग्धाः पेतुः पृथिव्यां च दिशस्सर्वाः प्रदुद्रुवुः।\nदेवदानवयोर्वीराः शून्यस्तत्राभवद्रणः१८।\nअस्त्रं निरस्तकं दृष्ट्वा स दैत्यः क्रोधमूर्च्छितः।\nमायया शैलसंदोहमस्त्रं शक्रे मुमोच ह१९।\nबाणौघैः शैलसंघातं प्रचिच्छेद रणे हरिः।\nअघोरं प्रासृजद्दैत्यः पुरुहूते महाबले२०।\nकोटिकोटिसहस्राणि जंतूनां प्रवराणि च।\nसिंहशार्दूलभल्लूक वृक व्याघ्र महागजाः२१।\nदंदशूकादयः सत्वाः प्रधावंति सुरेश्वरं।\nक्षुरप्रैरर्धचंद्रैश्च भल्लैः शिलीमुखैस्तथा२२।\nअसंप्राप्तान्प्रचिच्छेद मघवा परवीरहा।\nततो वृत्रो महाबाहुर्धनुरुद्यम्य वीर्यवान्२३।\nबिभेद शरसाहस्रैर्वज्रकल्पैः शतक्रतुं।\nछित्वा क्षुरप्रैश्शक्रश्च धनुस्तस्य चकर्त च२४।\nसूतं चाश्वान्पृथिव्यां च पातयामास तत्क्षणात्।\nसकंटकांगदां भीमां संपूज्यासुरसत्तमः२५।\nजघान पद्मिनः शीर्षे मोहाद्दंती क्षितिं ययौ।\nसगदः सर्वदेवेशो धरणीं समुपस्थितः२६।\nततस्तयोर्गदायुद्धमवर्तत मुहुर्मुहुः।\nतयोः प्रहरतोः शब्दो गदापातोद्भवो ध्रुवं२७।\nआवर्तं परिवर्तं च चक्रतुस्तौ पुनः पुनः।\nअध ऊर्ध्वं प्रहारं च पार्श्वयोरतिभीषणं२८।\nबभूवैवं तयोर्युद्धं लोकालोकभयंकरं।\nदृष्ट्वा देवगणाः सिद्धा दानवा विस्मयं गताः२९।\nयुद्ध्यमानौ तु तौ वीरौ मृत्युसंशयमागतौ।\nदेवदानववीराश्च द्रष्टुं नैव तदीशिरे३०।\nईशब्रह्मादयः खे तु स्थिता द्रष्टुं तदद्भुतं।\nतयोर्हुंकारशब्देन गदापातस्वनेन च३१।\nऊर्ध्वोर्ध्वमगमच्छब्दो ह्यशनेश्चोपजायते।\nभग्ने गदे द्वयोरेव करः संपुटितस्तयोः३२।\nएवं चैवार्धयामेन तयोरस्त्रे निपेततुः।\nएतस्मिंन्नन्तरे वीरौ खड्गचर्मधरौ तदा३३।\nप्रतियोद्धुं महाघोरमाहवे संप्रचेरतुः।\nनिस्त्रिंशौ विद्युदुल्काभौ तयोर्गात्रे च चर्मणी३४।\nदृश्येते सर्वलोकैश्च लाघवं विस्मयं गतैः।\nचिच्छिदाते तयोरेव चर्मणी बहुवर्णके३५।\nभीष्मकं बलयुद्धं च तयोरेवं प्रवर्तते।\nमंडलं चक्रधन्वं च लाघवं च परिप्लुतं३६।\nवृत्रवासवयोर्युद्धं वृत्रवासवयोरिव।\nकेशान्वृत्रस्य उत्प्लुत्य संप्रधृत्यासिना द्रुतं३७।\nशिरश्चिच्छेद सहसा मघवा रणमूर्धनि।\nजयशब्दस्ततस्त्वासीद्देवानां च समंततः३८।\nप्रोत्फुल्लहृदया देवा मघवंतमपूजयन्।\nदेवदुंदुभयो नेदुर्ननृतुश्चाप्सरोगणाः३९।\nगीतं गायंति गंधर्वा मुनयः स्तुतिपाठकाः।\nभीताः पलायिताः सर्वे दैत्यास्त्यक्तायुधा दिशः४०।\nइति श्रीपाद्मपुराणे प्रथमे सृष्टिखंडे वृत्रासुरवधोनाम त्रिसप्ततितमोऽध्यायः७३।"
  }
]
[
  {
    "text": "भीष्म उवाच।\nसोमवंशः कथं जातः कथयात्र विशारद।\nतद्वंशे केतुराजानो बभूवुः कीर्तिवर्द्धनाः१।\nपुलस्त्य उवाच।\nआदिष्टो ब्रह्मणा पूर्वमत्रिः सर्गविधौ पुरा।\nअनंतरं नाम तपः सृष्ट्यर्थं तप्तवान्विभुः २।\nयदानंदकरं ब्रह्म भगवन्क्लेशनाशनं।\nब्रह्मरुद्रेन्द्रसूर्याणामभ्यंतरमतींद्रियं३।\nशान्तिं कृत्वात्ममनसा तदत्रिः संयमे स्थितः।\nमाहात्म्यं तपसो वापि परमानंदकारकं ४।\nयस्माद्वंशपतिः सार्द्धं समये तदधिष्ठितः।\nतं दृष्ट्वाचष्ट सोमेन तस्मात्सोमोभवद्विभुः ५।\nअथ सुस्राव नेत्राभ्यां जलं तत्रात्रिसंभवम्।\nद्योतयद्विश्वमखिलं ज्योत्स्नया सचराचरम् ६।\nतद्दिशो जगृहुस्तत्र स्त्रीरूपेणासहृच्छयाः।\nगर्भो भूत्वोदरे तासां स्थितः सोप्यत्रिसंभवः७।\nआशाश्च मुमुचुर्गर्भमशक्ता धारणे ततः।\nसमादायाथ तं गर्भमेकीकृत्य चतुर्मुखः ८।\nयुवानमकरोद्ब्रह्मा सर्वायुधधरं नरम्।\nस्यंदनेथ सहस्तेन वेदशक्तिमये प्रभुः९।\nआरोप्य लोकमनयदात्मीयं स पितामहः।\nततो ब्रह्मर्षिभिः प्रोक्तं ह्यस्मत्स्वामीभवत्वयम्१०।\nऋषिभिर्देवगंधर्वैरप्सरोभिस्तथैव च।\nस्तूयमानस्य तस्याभूदधिकं महदंतरम्११।\nतेजोवितानादभवद्भुवि दिव्यौषधीगणः।\nतद्दीप्तिरधिका तस्माद्रात्रौ भवति सर्वदा१२।\nतेनौषधीशः सोमोभूद्द्विजेष्वपि हि गण्यते।\nवेदधामा रसश्चायं यदिदं मंडलं शुभम्१३।\nक्षीयते वर्द्धते चैव शुक्ले कृष्णे च सर्वदा।\nविंशतिं च तथा सप्त दक्षः प्राचेतसो ददौ१४।\nरूपलावण्यसंयुक्तास्तस्मै कन्याः सुवर्चसः।\nततः शक्तिसहस्राणां सहस्राणि दशैव तु१५।\nतपश्चकार शीतांशुर्विष्णुध्यानैकतत्परः।\nततस्तुष्टश्च भगवांस्तस्मै नारायणो हरिः१६।\nवरं वृणीष्व चोवाच परमात्मा जनार्दनः।\nततो वव्रे वरं सोमः शक्रलोके यजाम्यहम्१७।\nप्रत्यक्षमेव भोक्तारो भवंतु मम मंदिरे।\nराजसूये सुरगणा ब्रह्माद्या ये चतुर्विधाः१८।\nरक्षपालः सुरोस्माकमास्तां शूलधरो हरः।\nतथेत्युक्तः समाजह्रे राजसूयं तु विष्णुना१९।\nहोतात्रिर्भृगुरध्वर्युरुद्गाता च चतुर्मुखः।\nब्रह्मत्वमगमत्तस्य उपद्रष्टा हरिः स्वयम्२०।\nसदस्याः सर्वदेवास्तु राजसूयविधिः स्मृतः।\nवसवोध्वर्यवस्तद्वद्विश्वेदेवास्तथैव च२१।\nत्रैलोक्यं दक्षिणा तेन ऋत्विग्भ्यः प्रतिपादिता।\nसोमः प्राप्याथदुष्प्राप्यमैश्वर्यं सृष्टिसत्कृतं२२।\nसप्तलोकैकनाथत्वं प्राप्तस्स्वतपसा तदा।\nकदाचिदुद्यानगतामपश्यदनेकपुष्पाभरणोपशोभाम्२३।\nबृहन्नितंबस्तनभारखेदां पुष्पावभंगेप्यतिदुर्बलांगीं।\nभार्यां च तां देवगुरोरनंगबाणाभिरामायत चारुनेत्रां२४।\nतारां स ताराधिपतिः स्मरार्तः केशेषु जग्राह विविक्तभूमौ।\nसापि स्मरार्ता सहते न रेमे तद्रूपकांत्याहृतमानसैव२५।\nचिरं विहृत्याथ जगाम तारां विधुर्गृहीत्वा स्वगृहं ततोपि।\nन तृप्तिरासीत्स्वगृहेपि तस्य तारानुरक्तस्य सुखागमेषु२६।\nबृहस्पतिस्तद्विरहाग्निदग्धस्तद्ध्याननिष्ठैकमना बभूव।\nशशाक शापं न च दातुमस्मै न मंत्रशस्त्राग्निविषैरनेकैः२७।\nतस्यापकर्तुं विविधैरुपायैर्नैवाभिचारैरपि वागधीशः।\nस याचयामास ततस्तु देवं सोमं स्वभार्यार्थमनंगतप्तः२८।\nस याच्यमानोपि ददौ न भार्यां बृहस्पतेः कामवशेन मोहितः।\nमहेश्वरेणाथ चतुर्मुखेन साध्यैर्मरुद्भिः सह लोकपालैः२९।\nददौ यदा तां न कथंचिदिंदुस्तदा शिवः क्रोधपरो बभूव।\nयो वामदेवप्रथितः पृथिव्यामनेकरुद्रार्चितपादपद्मः३०।\nततः सशिष्यो गिरिशः पिनाकी बृहस्पतेः स्नेहवशानुबद्धः।\nधनुर्गृहीत्वाजगवं पुरारिर्जगाम भूतेश्वरसिद्धजुष्टः३१।\nयुद्धाय सोमेन विशेषदीप्तस्तृतीयनेत्रानलभीमवक्त्रः।\nसहैव जग्मुश्च गणेश्वराणां विंशाधिका षष्टिरथोग्रमूर्तिः३२।\nयक्षेश्वराणां सगणैरनेकैर्युतोन्वगात्स्यंदनसंस्थितानां।\nवेतालयक्षोरगकिन्नराणां पद्मेन चैकेन तथार्बुदानाम्३३।\nलक्षैस्त्रिभिर्द्वा दशभी रथानां सोमोप्यगात्तत्र विवृद्धमन्युः।\nशनैश्चरांगारकवृद्धतेजा नक्षत्रदैत्यासुरसैन्ययुक्तः३४।\nजग्मुर्भयं सप्त तथैव लोका धरावनद्वीपसमुद्रगर्भाः।\nससोममेवाभ्यगमत्पिनाकी गृहीतदीप्तास्त्रविशालवह्निः३५।\nअथाभवद्भीषण भीम सोम सैन्यद्वयस्याथ महाहवोसौ।\nअशेषसत्वक्षयकृत्प्रवृद्धस्तीक्ष्णप्रधानो ज्वलनैकरूपः३६।\nशस्त्रैरथान्योन्यमशेषसैन्यं द्वयोर्जगामक्षयमुग्रतीक्ष्णैः।\nपतंति शस्त्राणि तथोज्वलानि स्वर्भूमिपातालमलं दहंति३७।\nरुद्रः क्रोधाद्ब्रह्मशिरो मुमोच सोमोपि सोमास्त्रममोघवीर्यं।\nतयोर्निपातेन समुद्रभूम्योरथांतरिक्षस्य च भीतिरासीत्३८।\nतदा सुयुद्धं जगतां क्षयाय प्रवृद्धमालोक्य पितामहोपि।\nततः प्रविश्याथ कथंचिदेव निवारयामास सुरैः सहैव३९।\nअकारणं किं क्षयकृज्जनानां सोम त्वयापीदमकार्यकार्यं।\nयस्मात्परस्त्रीहरणाय सोम त्वया कृतं युद्धमतीव भीमम्४०।\nपापग्रहस्त्वं भविता जनेषु पापोस्यलं वह्निमुखाशिनां त्वं।\nभार्यामिमामर्पय वाक्पतेस्त्वं प्रमाणयन्नेव मदीय वाचम्४१।\nतथेति चोवाच हिमांशुमाली युद्धादपाक्रामदतः प्रशांतः।\nबृहस्पतिस्तामथ गृह्य तारां हृष्टो जगाम स्वगृहं च रुद्रः ४२।\nपुलस्त्य उवाच।\nततः संवत्सरस्यांते द्वादशादित्यसन्निभः।\nदिव्यपीताम्बरधरो दिव्याभरणभूषितः४३।\nतारोदरविनिष्क्रान्तः कुमारस्सूर्यसन्निभः।\nसर्वार्थशास्त्रविद्विद्वान्हस्तिशास्त्रप्रवर्त्तकः४४।\nनामयद्राजपुत्रोयं विश्रुतो राजवैद्यकः।\nराज्ञः सोमस्य पुत्रत्वाद्राजपुत्रो बुधः स्मृतः४५।\nजनानां तु स तेजांसि सर्वाण्येवाक्षिपद्बली।\nब्रह्माद्यास्तत्र चाजग्मुर्देवा देवर्षिभिः सह४६।\nबृहस्पतिगृहे सर्वे जातकर्मोत्सवे तदा।\nपप्रच्छुस्ते सुरास्तारां केन जातः कुमारकः४७।\nततः सा लज्जिता तेषां न किंचिदवदत्तदा।\nपुनः पुनस्तदा पृष्टा लज्जयंती वरांगना४८।\nसोमस्येति चिरादाह ततो गृह्णाद्विधुः सुतं।\nबुध इत्यकरोन्नाम प्रादाद्राज्यं च भूतले४९।\nअभिषेकं ततः कृत्वा प्रदानमकरोद्विभुः।\nग्रहमध्यं प्रदायाथ ब्रह्मा ब्रह्मर्षिभिर्युतः५० 1.12.50।\nपश्यतां सर्वभूतानां तत्रैवांतरधीयत।\nइलोदरे च धर्मिष्ठं बुधः पुत्रमजीजनत्५१।\nअश्वमेधशतंसाग्रमकरोद्यस्स्वतेजसा।\nपुरूरवा इति ख्यातः सर्वलोकनमस्कृतः५२।\nहिमवच्छिखरे रम्ये समाराध्य पितामहं।\nलोकैश्वर्यमगाद्राजन्सप्तद्वीपपतिस्तदा५३।\nकेशिप्रभृतयो दैत्यास्तद्भृत्यत्वं समागताः।\nउर्वशी यस्य पत्नीत्वमगमद्रूपमोहिता५४।\nसप्तद्वीपावसुमती सशैलवनकानना।\nधर्मेण पालिता तेन सर्वलोकहितैषिणा५५।\nचामरग्रहणाकीर्तिः स्वयं चैवांगवाहिका।\nब्रह्मप्रसादाद्देवेंद्रो ददावर्द्धासनं तदा५६।\nधर्मार्थकामान्धर्मेण समवेतोभ्यपालयत्।\nधर्मार्थकामास्तं द्रष्टुमाजग्मुः कौतुकान्विताः५७।\nजिज्ञासवस्तच्चरितं कथं पश्यति नः समम्।\nभक्त्या चक्रे ततस्तेषामर्घ्यपाद्यादिकं ततः५८।\nआसनत्रयमानीय दिव्यं कनकभूषणम्।\nनिवेश्याथाकरोत्पूजामीषद्धर्मेधिकां पुनः५९।\nजग्मतुस्तौ च कामार्थावतिकोपं नृपं प्रति।\nअर्थः शापमदात्तस्मै लोभात्त्वं नाशमेष्यसि६०।\nकामोप्याह तवोन्मादो भविता गंधमादने।\nकुमारवनमाश्रित्य वियोगाच्चोर्वशीभवात्६१।\nधर्मोप्याह चिरायुस्त्वं धार्मिकश्च भविष्यसि।\nसंततिस्तव राजेंद्र यावदाचंद्रतारकम्६२।\nशतशो वृद्धिमायाति न नाशं भुवि यास्यति।\nषष्टिं वर्षाणि चोन्माद ऊर्वशीकामसंभवः६३।\nअचिरादेव भार्यापि वशमेष्यति चाप्सराः।\nइत्युक्त्वांतर्दधुः सर्वे राजा राज्यं तदान्वभूत्६४।\nअहन्यहनि देवेंद्रं द्रष्टुं याति पुरूरवाः।\nकदाचिदारुह्य रथं दक्षिणांबरचारिणा६५।\nसार्धं शक्रेण सोऽपश्यन्नीयमानामथांबरे।\nकेशिना दानवेंद्रेण चित्रलेखामथोर्वशीम्६६।\nतं विनिर्जित्य समरे विविधायुधपातनैः।\nपुरा शक्रोपि समरे येन वज्री विनिर्जितः६७।\nमित्रत्वमगमत्तेन प्रादादिंद्राय चोर्वशीं।\nततःप्रभृति मित्रत्वमगमत्पाकशासनः६८।\nसर्वलोकेतिशयितं पुरूरवसमेव तम्।\nप्राह वज्री तु संतुष्टो नीयतामियमेव च६९।\nसा पुरूरवसः प्रीत्यै चागायच्चरितं महत्।\nलक्ष्मीस्वयंवरंनाम भरतेन प्रवर्तितम्७०।\nमेनकां चोर्वशीं रंभां नृत्यध्वमिति चादिशत्।\nननर्त सलयं तत्र लक्ष्मीरूपेण चोर्वशी७१।\nसा पुरूरवसं दृष्ट्वा नृत्यंती कामपीडिता।\nविस्मृताभिनयं सर्वं यत्पुरातनचोदितम्७२।\nशशाप भरतः क्रोधाद्वियोगात्तस्य भूतले।\nपंचपंचाशदब्दानि लताभूता भविष्यसि७३।\nततस्तमुर्वशी गत्वा भर्त्तारमकरोच्चिरं।\nशापानुभवनांते च उर्वशी बुधसूनुना७४।\nअजीजनत्सुतानष्टौ नामतस्तान्निबोध मे।\nआयुर्दृढायुर्वश्यायुर्बलायुर्धृतिमान्वसुः७५।\nदिव्यजायुः शतायुश्च सर्वे दिव्यबलौजसः।\nआयुषो नहुषः पुत्रो वृद्धशर्मा तथैव च७६।\nरजिर्दंडो विशाखश्च वीराः पंचमहारथाः।\nरजेः पुत्रशतं जज्ञे राजेया इति विश्रुतं७७।\nरजिराराधयामास नारायणमकल्मषं।\nतपसा तोषितो विष्णुर्वरं प्रादान्महीपतेः७८।\nदेवासुरमनुष्याणामभूत्स विजयी तदा।\nअथ देवासुरं युद्धमभूद्वर्षशतत्रयम्७९।\nप्रह्लादशक्रयोर्भीमं न कश्चिद्विजयी तयोः।\nततो देवासुरैः पृष्टः पृथग्देवश्चतुर्मुखः८०।\nअनयोर्विजयी कः स्याद्रजिर्यत्रेति सोब्रवीत्।\nजयाय प्रार्थितो राजा सहायस्त्वं भवस्व नः८१।\nदैत्यैः प्राह यदि स्वामी वो भवामि ततस्त्वलम्।\nनासुरैः प्रतिपन्नं तत्प्रतिपन्नं सुरैस्तदा८२।\nस्वामी भव त्वमस्माकं बलनाशय विद्विषः।\nततो विनाशिताः सर्वे ये वध्या वज्रपाणिनः८३।\nपुत्रत्वमगमत्तुष्टस्तस्येंद्रः कर्मणा ततः।\nदत्त्वेंद्राय पुरा राज्यं जगाम तपसे रजिः८४।\nरजिपुत्रैस्तदाछिन्नं बलादिंद्रस्य वैयदा।\nयज्ञभागश्च राज्यं च तपोबलगुणान्वितैः८५।\nराज्यभ्रष्टस्ततः शक्रो रजिपुत्रनिपीडितः।\nप्राह वाचस्पतिं दीनः पीडितोऽस्मि रजेः सुतैः८६।\nन यज्ञभागो राज्यं मे पीडितस्य बृहस्पते।\nराज्यलाभाय मे यत्नं विधत्स्व धिषणाधिप८७।\nततो बृहस्पतिः शक्रमकरोद्बलदर्पितम्।\nग्रहशांतिविधानेन पौष्टिकेन च कर्मणा८८।\nगत्वाथ मोहयामास रजिपुत्रान्बृहस्पतिः।\nजिनधर्मं समास्थाय वेदबाह्यं स धर्मवित्८९।\nवेदत्रयीपरिभ्रष्टांश्चकार धिषणाधिपः।\nवेदबाह्यान्परिज्ञाय हेतुवादसमन्वितान्९०।\nजघान शक्रो वज्रेण सर्वान्धर्मबहिष्कृतान्।\nनहुषस्य प्रवक्ष्यामि पुत्रान्सप्तैव धार्मिकान्९१।\nयतिर्ययातिश्शर्यातिरुत्तरः पर एव च।\nअयतिर्वियतिश्चैव सप्तैते वंशवर्द्धनाः९२।\nयतिः कुमारभावेपि योगी वैखानसोभवत्।\nययातिरकरोद्राज्यं धर्मैकशरणः सदा९३।\nशर्मिष्ठा तस्य भार्याभूद्दुहिता वृषपर्वणः।\nभार्गवस्यात्मजा चैव देवयानी च सुव्रता९४।\nययातेः पंचदायादास्तान्प्रवक्ष्यामि नामतः।\nदेवयानी यदुं पुत्रं तुर्वसुं चाप्यजीजनत्९५।\nतथा द्रुह्यमणं पूरुं शर्मिष्ठाजनयत्सुतान्।\nयदुः पूरूश्च भरतस्ते वै वंशविवर्द्धनाः९६।\nपूरोर्वंशं प्रवक्ष्यामि यत्र जातोसि पार्थिव।\nयदोस्तु यादवा जाता यत्र तौ बलकेशवौ९७।\nभारावतारणार्थाय पांडवानां हिताय च।\nयदोः पुत्रा बभूवुश्च पंच देवसुतोपमाः९८।\nसहस्रजित्तथा ज्येष्ठः क्रोष्टा नीलोञ्जिको रघुः।\nसहस्रजितो दायादः शतजिन्नाम पार्थिवः९९।\nशतजितश्च दायादास्त्रयः परमधार्मिकाः।\nहैहयश्च हयश्चैव तथा तालहयश्च यः१०० 1.12.100।\nहैहयस्य तु दायादो धर्मनेत्रः प्रतिश्रुतः।\nधर्मनेत्रस्य कुंतिस्तु संहतस्तस्य चात्मजः१०१।\nसंहतस्य तु दायादो महिष्मान्नाम पार्थिवः।\nआसीन्महिष्मतः पुत्रो भद्रसेनः प्रतापवान्१०२।\nवाराणस्यामभूद्राजा कथितः पूर्वमेव हि।\nभद्रसेनस्य पुत्रस्तु दुर्दमो नाम धार्मिकः१०३।\nदुर्दमस्य सुतो भीमो धनको नाम वीर्यवान्।\nधनकस्य सुता ह्यासन्चत्वारो लोकविश्रुताः१०४।\nकृताग्निः कृतवीर्यश्च कृतधर्मा तथैव च।\nकृतौजाश्च चतुर्थोभूत्कृतवीर्याच्च सोर्जुनः१०५।\nजातो बाहुसहस्रेण सप्तद्वीपेश्वरो नृपः।\nवर्षायुतं तपस्तेपे दुश्चरं पृथिवीपतिः१०६।\nदत्तमाराधयामास कार्त्तवीर्योत्रिसंभवम्।\nतस्मै दत्तो वरान्प्रादाच्चतुरः पुरुषोत्तमः१०७।\nपूर्वं बाहुसहस्रं तु स वव्रे राजसत्तमः।\nअधर्मं ध्यायमानस्य भीतिश्चापि निवारणम्१०८।\nयुद्धेन पृथिवीं जित्वा धर्मेणावाप्य वै बलम्।\nसंग्रामे वर्तमानस्य वधश्चैवाधिकाद्भवेत्१०९।\nएतेनेयं वसुमती सप्तद्वीपा सपत्तना।\nसप्तोदधि परिक्षिप्ता क्षात्रेण विधिना जिता११०।\nजज्ञे बाहुसहस्रं च इच्छतस्तस्य धीमतः।\nसर्वे यज्ञा महाबाहोस्तस्यासन्भूरिदक्षिणाः१११।\nसर्वे कांचनयूपास्ते सर्वे कांचनवेदिकाः।\nसर्वे देवैश्च संप्राप्ता विमानस्थैरलंकृतैः११२।\nगंधर्वैरप्सरोभिश्च नित्यमेवापि सेविताः।\nयस्य यज्ञे जगौ गाथा गंधंर्वो नारदस्तथा११३।\nकार्त्तवीर्यस्य राजर्षेर्महिमानं निरीक्ष्य सः।\nन नूनं कार्त्तवीर्यस्य गतिं यास्यंति पार्थिवाः१४।\nयज्ञैर्दानैस्तपोभिश्च विक्रमेण श्रुतेन च।\nसप्तद्वीपाननुचरन्वेगेन पवनोपमः११५।\nपंचाशीतिसहस्राणि वर्षाणां च नराधिपः।\nसप्तद्वीपपृथिव्याश्च चक्रवर्ती बभूव ह११६।\nस एव पशुपालोभूत्क्षेत्रपालः स एव हि।\nस एव वृष्ट्या पर्जन्यो योगित्वादर्जुनोभवत्११७।\nयोसौ बाहुसहस्रेण ज्याघातकठिनत्वचा।\nभाति रश्मिसहस्रेण शारदेनेव भास्करः११८।\nएष नाम मनुष्येषु माहिष्मत्यां महाद्युतिः।\nएष वेगं समुद्रस्य प्रावृट्काले भजेत वै११९।\nक्रीडते स्वसुखा ये विप्रतिस्रोतो महीपतिः।\nललनाः क्रीडता तेन प्रतिबद्धोर्मिमालिनी१२०।\nऊर्मिभ्रुकुटिमाला सा शंकिताभ्येति नर्मदा।\nएष एव मनोर्वंशे त्ववगाहेन्महार्णवम्१२१।\nकरेणोद्धृत्य वेगं तु कामिनीप्रीणनेन तु।\nतस्य बाहुसहस्रेण क्षोभ्यमाणे महोदधौ१२२।\nभवंति लीना निश्चेष्टाः पातालस्था महासुराः।\nतदूरुक्षोभचकिता अमृतोत्पादशंकिताः१२३।\nनता निश्चलमूर्द्धानो भवंति च महोरगाः।\nएष धन्वी च चिक्षेप रावणं प्रति सायकान्१२४।\nएष धन्वी धनुर्गृह्य उत्सिक्तं पंचभिः शरैः।\nलंकेशं मोहयित्वा तु सबलं रावणं बलात्१२५।\nनिर्जित्य बद्ध्वा त्वानीय माहिष्मत्याम्बबंध तम्।\nततो गतोहं तस्याग्रे अर्जुनं संप्रसादयन्१२६।\nमुमोच राजन्पौत्रं मे सख्यं कृत्वा च पार्थिवः।\nतस्य बाहुसहस्रस्य बभूव ज्यातलस्वनः१२७।\nयुगांताग्नेः प्रवृत्तस्य यथा ज्यातलनिःस्वनः।\nअहो बलं विधेर्वीर्यं भार्गवः स यदाच्छिनत्१२८।\nमृधे सहस्रं बाहूनां हेमतालवनं यथा।\nयं वसिष्ठस्तु संक्रुद्धो ह्यर्जुनं शप्तवान्विभुः१२९।\nयस्माद्वनं प्रदग्धं ते विश्रुतं मम हैहय।\nतस्मात्ते दुष्कृतं कर्म कृतमन्यो हनिष्यति१३०।\nछित्वा बाहुसहस्रं ते प्रमथ्य तरसा बली।\nतपस्वी ब्राह्मणस्त्वां वै वधिष्यति स भार्गवः१३१।\nतस्य रामोथ हंतासीन्मुनिशापेन धीमतः।\nतस्य पुत्रशतं त्वासीत्पंच तत्र महारथाः१३२।\nकृतास्त्रा बलिनः शूरा धर्मात्मानो महाबल।\nशूरसेनश्च शूरश्च धृष्टो वै कृष्ण एव च१३३।\nजयद्ध्वजः स वै कर्ता अवन्तिश्च रसापतिः।\nजयध्वजस्य पुत्रस्तु तालजंघो महाबलः१३४।\nतस्य पुत्राश्शतान्येव तालजंघा इति स्मृताः।\nतेषां पंचकुलान्यासन्हैहयानां महात्मनाम्१३५।\nवीतिहोत्राश्च संजाता भोजाश्चावंतयस्तथा।\nतुंडकेराश्च विक्रांतास्तालजंघाः प्रकीर्तिताः१३६।\nवीतिहोत्रसुतश्चापि अनंतो नाम वीर्यवान्।\nदुर्जयस्तस्य पुत्रस्तु बभूवामित्रकर्षणः१३७।\nसद्भावेन महाराजः प्रजाधर्मेण पालयन्।\nकार्तवीर्यार्जुनो नाम राजा बाहुसहस्रधृत्१३८।\nयेन सागरपर्यंता धनुषा निर्जिता मही।\nयस्तस्यकीर्तयेन्नाम कल्यमुत्थाय मानवः१३९।\nन तस्य वित्तनाशः स्यान्नष्टं च लभते पुनः।\nकार्तवीर्यस्य यो जन्म कथयेदिह धीमतः।\nयथा यष्टा यथा दाता स्वर्गलोके महीयते१४०।"
  }
]
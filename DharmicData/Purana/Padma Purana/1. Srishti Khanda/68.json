[
  {
    "text": "व्यास उवाच-\nबलं च निहतं दृष्ट्वा नमुचिं च स्वकाग्रजम्।\nमुचिस्तत्राब्रवीद्वाक्यं ज्येष्ठो मे सूदितस्त्वया१।\nपरोक्षेणाधुना त्वां च शरैर्नेष्यामि भास्करिम्।\nतमब्रवीन्महातेजाः शक्रः सर्वसुरार्चितः२।\nभ्रातुस्ते धर्मपंथानमिदानीं लप्स्यसे ध्रुवम्।\nवह्नेरुष्णमविज्ञाय प्रमोहाच्छलभा यथा३।\nसहसा प्रविशंत्यग्निं तथा मां योद्धुमिच्छसि।\nएवं ब्रुवाणमिन्द्रं च जघान विशिखैस्त्रिभिः४।\nस चिच्छेद त्रिभिर्बाणैः शक्रः परपुरंजयः।\nततो जघान दशभिरिंद्रमैरावणं त्रिभिः५।\nसप्तभिर्मातलिं छित्वा नादैरुच्चैर्ननाद ह।\nशक्रं प्रति पुनर्दैत्यो भ्रामयामास संभ्रमात्६।\nआयसीं तां गदां कोपान्महाबलपराक्रमः।\nततस्तु लाघवाच्छक्रो जघान कुलिशेन हि७।\nभिदुरस्यावपातेन गतासुर्निपपात ह।\nदनुजस्य प्रपातेन संचचाल वसुंधरा८।\nदेवाः प्रचक्रुर्नृत्यानि दानवा विप्रदुद्रुवुः९।\nइति श्रीपाद्मपुराणे प्रथमे सृष्टिखंडे मुचिवधोनामाष्टषष्टितमोऽध्यायः६८।"
  }
]
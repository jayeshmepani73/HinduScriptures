[
  {
    "text": "व्यास उवाच-\nभ्रातरं निहतं दृष्ट्वा कालेयो नाम दानवः।\nचित्ररथं प्रदुद्राव धृत्वा बाणं सकार्मुकम्१।\nदृष्ट्वासुरं विधावंतं कालमृत्युसमप्रभम्।\nअरौत्सीत्तं महावीर्यो जयंतः पाकशासनिः२।\nअब्रवीच्च महातेजा दैतेयं सुरसत्तमः।\nतथ्यं धर्माभिसंयुक्तं लोकद्वयहितं ध्रुवम्३।\nशस्त्राभिघातदुःखार्तं कश्मलं चान्यसंयुतम्।\nप्रभग्नं च निरस्तं च यो हंति स च बालिशः४।\nसुचिरं रौरवं भुक्त्वा तस्य दासो भवेच्चिरम्।\nतस्मान्मामुं प्रयुध्यस्व युद्धधर्मस्थितो भव५।\nजयंतमब्रवीद्वाक्यं कालेयः क्रोधमूर्च्छितः।\nनिहत्य भ्रातृहंतारमथ त्वांहन्मि सांप्रतम्६।\nततस्तं चासुरश्रेष्ठं कालानलसमप्रभम्।\nजयंतो निशितैर्बाणैर्जघान सुरसत्तमः७।\nनिचकर्त्त शरान्सोपि त्रिभिर्विव्याध चासुरः।\nयथावृष्टिगणं प्राप्य नदी गैरिकवाहिनी८।\nतथा तौ च महावीर्यौ न क्षीणौ न च कातरौ।\nन शर्म परिलेभाते परस्परजयैषिणौ९।\nअथ तस्य च दैत्यस्य धनुश्चिच्छेद चेषुणा।\nयंतारं पंचभिर्बाणैः पातयामास भूतले१०।\nअष्टाभिर्निशितैर्बाणैश्चतुरोश्वानपातयात्।\nशक्तिं संगृह्य भूमिष्ठः कुमारं च जघान ह११।\nगदया पीडितं साश्वं सवरूथं सकूबरम्।\nपातयित्वा धरण्यां च सिंहनादं ननाद ह१२।\nलाघवात्स धरां गत्वा गदापाणिरुपस्थितः।\nवज्रपाताद्यथा शब्दो लोकानां दुःसहो भवेत्१३।\nतथा तयोर्गदापाते शब्दः स्यात्तु मुहुर्मुहुः।\nएवं तयोर्गदायुद्धं यावदब्दचतुष्टयम्१४।\nप्रभग्ने ते गदे खस्थौ खड्गचर्मधरावुभौ।\nतदा पदातिनोर्युद्धमद्भुतं लोमहर्षणं१५।\nदृष्ट्वा च विस्मयं जग्मुर्देवासुरमहोरगाः।\nखड्गपातैर्मुहूर्तांते तयोश्छिन्ने तु वर्मणी१६।\nअभवत्खड्गयुद्धं च तयोर्युद्धातिशीलिनोः।\nदधार चिकुरे तस्य जयंतो भीमविक्रमः१७।\nशिरश्छित्वास्य खड्गेन पातयामास भूतले।\nततस्तु जयशब्देन देवाः सर्वे ननंदिरे१८।\nप्रभग्ना दैत्यसंघाश्च दिशः सर्वाः प्रदुद्रुवुः१९।\nइति श्रीपाद्मपुराणे प्रथमे सृष्टिखंडे कालेयवधोनाम षट्षष्टितमोऽध्यायः६६।"
  }
]
[
  {
    "text": "भीष्म उवाच।\nमार्कंडेयेन वै रामः कथमत्र प्रबोधितः।\nकथं समागमो भूतः कस्मिन्काले कदा मुने१।\nमार्कंडेयः कस्य सुतः कथं जातो महातपाः।\nनाम्नोऽस्य निगमं ब्रूहि यथाभूतं महामुने२।\nपुलस्त्य उवाच।\nअथ ते संप्रवक्ष्यामि मार्कंडेयोद्भवं पुनः।\nपुराकल्पे मुनिः पूर्वं मृकंडुर्नाम विश्रुतः३।\nभृगोः पुत्रो महाभागः सभार्यस्तप्तवांस्तपः।\nतस्य पुत्रस्तदा जातो वसतस्तु वनांतरे४।\nसपंचवार्षिको भूतो बाल एव गुणाधिकः।\nज्ञानिना स तदा दृष्टो भ्रमन्बालस्तदांगणे५।\nस्थित्वा स सुचिरं कालं भाव्यर्थं प्रत्यबुध्यत।\nतस्य पित्रा स वै पृष्टः कियदायुः सुतस्य मे६।\nसंख्यायाचक्ष्व वर्षाणि तस्याल्पान्यधिकानि वा।\nमृकंडुनैवमुक्तस्तु स ज्ञानी वाक्यमब्रवीत्७।\nषण्मासमायुः पुत्रस्य धात्रा सृष्टं मुनीश्वर।\nनैव शोकस्त्वया कार्यः सत्यमेतदुदाहृतम्८।\nस तच्छ्रुत्वा वचो भीष्म ज्ञानिना यदुदाहृतम्।\nअथोपनयनं चक्रे बालकस्य पिता तदा९।\nआह चैनं पितापुत्रमृषींस्त्वमभिवादय।\nएवमुक्तः स वै पित्रा प्रहृष्टश्चाभिवादने१०।\nन वर्णा वर्णतां वेत्ति सर्ववर्णाभिवादनः।\nपंचमासास्त्वतिक्रांता दिवसाः पंचविंशतिः११।\nमार्गेणाथ समायाता ऋषयस्तत्र सप्त वै।\nबालेन तेन ते दृष्टाः सर्वे चाप्यभिवादिताः१२।\nआयुष्मान्भव तैरुक्तः स बालो दंडमेखली।\nउक्त्वैवं ते पुनर्बालमपश्यन्क्षीणजीवितम्१३।\nदिनानि पंच तस्यायुर्ज्ञात्वा भीताश्च ते नृप।\nतं गृहीत्वा बालकं च गतास्ते ब्रह्मणोंतिकम्१४।\nप्रतिमुच्य च तं राजन्प्रणिपेतुः पितामहम्।\nअयमावेदितस्तैस्तु तेन ब्रह्माभिवादितः१५।\nचिरायुर्ब्रह्मणा बालः प्रोक्तः स ऋषिसन्निधौ।\nततस्ते मुनयः प्रीताः श्रुत्वा वाक्यं पितामहात्१६।\nपितामह ऋषीन्दृष्ट्वा प्रोवाच विस्मयान्वितः।\nकार्येण येन चायातः कोयं बालो निवेद्यताम्१७।\nततस्त ऋषयो राजन्सर्वं तस्मै न्यवेदयन्।\nपुत्रो मृकंडोः क्षीणायुः सायुषं कुरु बालकम्१८।\nअल्पायुषस्त्वस्य मुनिर्बध्वेमां चापि मेखलाम्।\nयज्ञोपवीतं दंडं च दत्वा चैनमबोधयत्१९।\nयं कंचित्पश्यसे बाल भ्रमंतं भूतले जनम्।\nतस्याभिवादः कर्तव्य एवमाह पिता वचः२०।\nअभिवादनशीलोयं क्षितौ दृष्टः परिभ्रमन्।\nतीर्थयात्राप्रसंगेन दैवयोगात्पितामह२१।\nचिरायुर्भव पुत्रेति प्रोक्तोसौ तत्र बालकः।\nकथं वचो भवेत्सत्यमस्माकं भवता सह२२।\nएवमुक्तस्तदा तैस्तु ब्रह्मा लोकपितामहः।\nऋतवाक्यादियं भूमिः संस्थिता सर्वतोभया२३।\nब्रह्मोवाच।\nमत्समश्चायुषा बालो मार्कंडेयो भविष्यति।\nकल्पस्यादौ तथाचांते मतो मे मुनिसत्तमः२४।\nएवं ते मुनयो बालं ब्रह्मलोके पितामहात्।\nसंसाध्य प्रेषयामासुर्भूयोप्येनं धरातलम्२५।\nतीर्थयात्रां गता विप्रा मार्कंडेयो निजं गृहम्।\nजगाम तेषु यातेषु पितरं स्वमथाब्रवीत्२६।\nब्रह्मलोकमहं नीतो मुनिभिर्ब्रह्मवादिभिः।\nदीर्घायुश्च कृतश्चास्मि वरान्दत्वा विसर्जितः२७।\nएतदन्यच्च मे दत्तं गतं चिंताकरं तव।\nकल्पस्यादौ तथा चांते भविष्ये समनंतरे२८।\nलोककर्तुर्ब्रह्मणोहं प्रसादात्तस्य वै पितः।\nपुष्करं वै गमिष्यामि तपस्तप्तुं समुद्यतः२९।\nतत्राहं देवदेवेशमुपासिष्ये पितामहम्।\nसर्वकामावाप्तिकरं सर्वारातिनिबर्हणम्३०।\nसर्वसौख्यप्रदं देवमिन्द्रादीनां परायणम्।\nब्रह्माणं तोषयिष्यामि सर्वलोकपितामहम्३१।\nमार्कंडेयवचः श्रुत्वा मृकंडुर्मुनिसत्तमः।\nजगाम परमं हर्षं क्षणमेकं समुच्छ्वसन्३२।\nधैर्यं सुमनसा स्थाय इदं वचनमब्रवीत्।\nअद्य मे सफलं जन्म जीवितं च सुजीवितम्३३।\nसर्वस्य जगतां स्रष्टा येन दृष्टः पितामहः।\nत्वया दायादवानस्मि पुत्रेण वंशधारिणा३४।\nत्वं गच्छ पश्य देवेशं पुष्करस्थं पितामहम्।\nदृष्टे तस्मिन्जगन्नाथे न जरामृत्युरेव च३५।\nनृणां भवति सौख्यानि तथैश्वर्यं तपोऽक्षयम्।\nत्रीणि शृङ्गाणि शुभ्राणि त्रीणि प्रस्रवणानि च३६।\nपुष्कराणि तथा त्रीणि नविद्मस्तत्र कारणम्।\nकनीयांसं मध्यमं च तृतीयं ज्येष्ठपुष्करम्३७।\nशृंगशब्दाभिधानानि शुभप्रस्रवणानि च।\nब्रह्माविष्णुस्तथा रुद्रो नित्यं सन्निहितास्त्रयः३८।\nपुष्करेषु महाराजा नातः पुण्यतमं भुवि।\nविरजं विमलं तोयं त्रिषु लोकेषु विश्रुतम्३९।\nब्रह्मलोकस्य पन्थानं धन्याः पश्यंति पुष्करं।\nयस्तु वर्षशतं साग्रमग्निहोत्रमुपासते४०।\nकार्तिकीं वा वसेदेकां पुष्करे सममेव च।\nकर्तुम्मया न शकितं कर्मणा नैव साधितम्४१।\nतदयत्नात्त्वया तात मृत्युस्सर्वहरो जितः।\nतत्र दृष्टस्स देवेशो ब्रह्मा लोकपितामहः४२।\nनान्यो मर्त्यस्त्वया तुल्यो भविता जगतीतले।\nअहं वै तोषितो येन पञ्चवार्षिकजन्मना४३।\nवरेण त्वं मदीयेन उपमां चिरजीविनाम्।\nगमिष्यसि न सन्देहस्तथाशीर्वचनम्मम४४।\nएवं वदन्ति ते सर्वे व्रज लोकान्यथेप्सितान्।\nएवं लब्धप्रसादेन मृकण्डुतनयेन च४५।\nआश्रमःस्थापितस्तेन मार्कण्डाश्रम इत्युत।\nतत्र स्नात्वा शुचिर्भूत्वा वाजपेयफलं लभेत्४६।\nसर्वपापविशुद्धात्मा चिरायुर्जायते नरः।\nपुलस्त्य उवाच।\nतथान्यं ते प्रवक्ष्यामि इतिहासं पुरातनम्४७।\nयथा रामेण वै तीर्थं पुष्करं तु विनिर्मितम्।\nचित्रकूटात्पुरा रामो मैथिल्या लक्ष्मणेन च४८।\nअत्रेराश्रममासाद्य पप्रच्छ मुनिसत्तमम्।\nराम उवाच।\nकानि पुण्यानि तीर्थानि किं वा क्षेत्रं महामुने४९।\nयत्र गत्वा नरो योगिन्वियोगं सह बंधुभिः।\nनैव प्राप्नोति भगवन्तन्ममाचक्ष्व सुव्रत1.33.५०।\nअनेन वनवासेन राज्ञस्तु मरणेन च।\nभरतस्य वियोगेन परितप्ये ह्यहं त्रिभिः५१।\nतद्वाक्यं राघवेणोक्तं श्रुत्वा विप्रर्षभस्तदा।\nध्यात्वा च सुचिरं कालमिदं वचनमब्रवीत्५२।\nअत्रिरुवाच।\nसाधु पृष्टं त्वया वीर रघूणां वंशवर्धन।\nमम पित्रा कृतं तीर्थं पुष्करं नाम विश्रुतम्५३।\nपर्वतौ द्वौ च विख्यातौ मर्यादा यज्ञपर्वतौ।\nकुंडत्रयं तयोर्मध्ये ज्येष्ठमध्यकनिष्ठकम्५४।\nतेषु गत्वा दशरथं पिंडदानेन तर्पय।\nतीर्थानां प्रवरं तीर्थं क्षेत्राणामपि चोत्तमम्५५।\nअवियोगा च सुरसा वापी रघुकुलोद्वह।\nतथा सौभाग्यकूपोन्यः सुजलो रघुनंदन५६।\nतेषु पिंडप्रदानेन पितरो मोक्षमाप्नुयुः।\nआभूतसंप्लवं कालमेतदाह पितामहः५७।\nतत्र राघव गच्छस्व भूयोप्यागमनं क्रियाः।\nतथेति चोक्त्वा रामोपि गमनाय मनो दधे५८।\nऋक्षवंतमभिक्रम्य नगरं वैदिशं तथा।\nचर्मण्वतीं समुत्तीर्य प्राप्तोसौ यज्ञपर्वतम्५९।\nतमतिक्रम्य वेगेन मध्यमे पुष्करे स्थितः।\nपितॄन्संतर्पयामास अद्भिर्देवांश्च सर्वशः६०।\nस्नानावसाने रामेण मार्कंडो मुनिपुंगवः।\nआगच्छन्शिष्यसंयुक्तो दृष्टस्तत्रैव धीमता६१।\nगत्वा वै संमुखं तस्य प्रणिपत्य च सादरम्।\nपृष्टोऽवियोगदः कूपः कतमस्यां दिशि प्रभो६२।\nसुतो दशरथस्याहं रामो नाम जनैः स्मृतः।\nसौभाग्यवापीं तां द्रष्टुमहं प्राप्तोत्रिशासनात्६३।\nतत्स्थानं तौ च वै कूपौ भगवान्प्रब्रवीतु मे।\nएवमुक्तश्च रामेण मार्कंडः प्रत्युवाच ह६४।\nमार्कंडेय उवाच।\nसाधु राघव भद्रं ते सुकृतं भवता कृतम्।\nतीर्थयात्राप्रसंगेन यत्प्राप्तोसीह सांप्रतम्६५।\nएह्यागच्छस्व पश्य स्ववापीं तामवियोगदाम्।\nअवियोगश्च सर्वैश्च कूप एवात्र जायते६६।\nआमुष्मिके चैहिके च जीवतोपि मृतस्य वा।\nएतद्वाक्यं मुनींद्रस्य श्रुत्वा लक्ष्मणपूर्वजः६७।\nसस्मार रामो राजानं तदा दशरथं नृप।\nभरतं सह शत्रुघ्न्रंभातॄनन्यांश्चनागरान्६८।\nएवंचिंतयतस्तस्य संध्याकालो व्यजायत।\nउपास्य पश्चिमां संध्यां मुनिभिःसह राघवः६९।\nसुष्वाप तां निशां तत्र भ्रातृभार्यासमन्वितः।\nविभावर्यवसाने तु स्वप्नांते रघुनंदनः७०।\nपित्रा मात्रा तथा चान्यैरयोध्यायां स्थितः किल।\nविवाहमंगले वृत्ते बहुभिर्बांधवैः सह७१।\nसमासीनः सभार्योऽसावृषिभिः परिवारितः।\nलक्ष्मणेनाप्येवमेव दृष्टोऽसौ सीतया तथा७२।\nप्रभाते तु मुनीनां तत्सर्वमेव प्रकीर्तितम्।\nऋषिभिश्च तथेत्युक्तः सत्यमेतद्रघूत्तम७३।\nमृतस्य दर्शने श्राद्धं कार्यमावश्यकं स्मृतम्।\nवृद्धिकामास्तु पितरस्तथा चैवान्नकांक्षिणः७४।\nददंति दर्शनं स्वप्ने भक्तियुक्तस्य राघव।\nअवियोगस्तु ते भ्रात्रा पित्रा च भरतेन च७५।\nचतुर्दशानां वर्षाणां भविता राघव ध्रुवम्।\nकुरु श्राद्धं तथा वीर राज्ञो दशरथस्य च७६।\nअमी च ऋषयः सर्वे तव भक्ताः कृतक्षणाः।\nअहं च जमदग्निश्च भारद्वाजश्च लोमशः७७।\nदेवरातः शमीकश्च षडेते वै द्विजोत्तमाः।\nश्राद्धे च ते महाबाहो संभारांस्त्वमुपाहर७८।\nमुख्यं चेंगुदिपिण्याकं बदरामलकैः सह।\nश्रीफलानि च पक्वानि मूलं चोच्चावचं बहु७९।\nमार्गेण चाथ मांसेन धान्येन विविधेन च।\nतृप्तिं प्रयच्छ विप्राणां श्राद्धदानेन सुव्रत८०।\nपुष्करारण्यमासाद्य नियतो नियताशनः।\nपितॄंस्तर्पयते यस्तु सोश्वमेधमवाप्नुयात्८१।\nस्नानार्थं तु वयं राम गच्छामो ज्येष्ठपुष्करम्।\nइत्युक्त्वा ते गताः सर्वे मुनयो राघवं नृप८२।\nलक्ष्मणं चाब्रवीद्रामो मेध्यमाहर मे मृगम्।\nशुद्धेक्षणं च शशकं कृष्णशाकं तथा मधु८३।\nजंबीराणि च मुख्यानि मूलानि विविधानि च।\nपक्वानि च कपित्थानि फलान्यन्यानि यानि च८४।\nतान्याहरस्व वै श्राद्धे क्षिप्रमेवास्तु लक्ष्मण।\nतथा तत्कृतवान्सर्वं रामादेशाच्च राघवः८५।\nबदरेङ्गुदिशाकानि मूलानि विविधानि च।\nतत्राहृत्य च रामेण कूटाकारः कृतो महान्८६।\nपरिपक्वं च जानक्या सिद्धं रामे निवेदितम्।\nस्नात्वा रामो योगवाप्यां मुनींस्ताननुपालयन्८७।\nमध्याह्नाच्चलिते सूर्ये काले कुतपके तथा।\nआयाता ऋषयः सर्वे ये रामेणानुमंत्रिताः८८।\nतानागतान्मुनीन्दृष्ट्वा वैदेही जनकात्मजा।\nरामांतिकं परित्यज्य व्रीडिताऽन्यत्र संस्थिता८९।\nविस्मयोत्फुल्लनयना चिंतयाना च वेपती।\nब्राह्मणा नेह जानंति श्राद्धकाले ह्युपस्थिताः९०।\nरामेण भोजिता विप्राः स्मृत्युक्तेन यथाविधि।\nवैदिक्यश्च कृतास्सर्वाः सत्क्रिया यास्समीरिताः९१।\nपुराणोक्तो विधिश्चैव वैश्वदेविकपूर्वकः।\nभुक्तवत्सु च विप्रेषु दत्वा पिंडान्यथाक्रमम्९२।\nप्रेषितेषु यथाशक्ति दत्वा तेषु च दक्षिणाम्।\nगतेषु विप्रमुख्येषु प्रियां रामोऽब्रवीदिदम्९३।\nकिमर्थं सुभ्रु नष्टासि मुनीन्दृष्ट्वा त्विहागतान्।\nतत्सर्वं त्वमिदं तत्वं कारणं वद माचिरम्९४।\nभवितव्यं कारणेन तच्च गोप्यं न मे कुरु।\nशापितासि मम प्राणैर्लक्ष्मणस्य शुचिस्मिते९५।\nएवमुक्ता तदा भर्त्रा त्रपयाऽवाङ्मुखी स्थिता।\nविमुंचंती साऽश्रुपातं राघवं वाक्यमब्रवीत्९६।\nशृणु त्वं नाथ यद्दृष्टमाश्चर्यमिह यादृशम्।\nराम त्वयाऽचिंत्यमानो राजेंद्रस्त्विह चागतः९७।\nसर्वाभरणसंयुक्तौ द्वौ चान्यौ च तथाविधौ।\nद्विजानां देहसंयुक्तास्त्रयस्ते रघुनंदन९८।\nपितरस्तु मया दृष्टा ब्राह्मणांगेषु राघव।\nदृष्ट्वा त्रपान्विता चाहमपक्रांता तवांतिकात्९९।\nत्वया वै भोजिता विप्राः कृतं श्राद्धं यथाविधि।\nवल्कलाजिनसंवीता कथं राज्ञः पुरःसरा1.33.१००।\nभवामि रिपुवीरघ्न सत्यमेतदुदाहृतम्।\nकौशेयानि च वस्त्राणि कैकेय्यापहृतानि च१०१।\nततः प्रभृति चैवाहं चीरिणी तु वनाश्रयम्।\nज्ञात्वाहं न वदे किंचिन्मा ते दुःखं भवत्विति१०२।\nनाहं स्मरामि वै मातुर्न पितुश्च परंतप।\nकदा भविष्यतीहांतो वनवासस्य राघव१०३।\nएतदेवानिशं राम चिंतयंत्याः पुनः पुनः।\nव्रजंति दिवसा नाथ तव पद्भ्यां शपाम्यहम्१०४।\nस्वहस्तेन कथं राज्ञो दास्ये वै भोजनं त्विदम्।\nदासानामपि यो दासो नोपभुंजीतयत्क्वचित्१०५।\nएतादृशी कथं त्वस्मै संप्रदातुं समुत्सहे।\nयाहं राज्ञा पुरा दृष्टा सर्वालङ्कारभूषिता१०६।\nबालव्यजनहस्ता च वीजयंती नराधिपम्।\nसा स्वेदमलदिग्धांगी कथं पश्यामि भूमिपम्१०७।\nव्यक्तं त्रिविष्टपं प्राप्तस्त्वया पुत्रेण तारितः।\nदृष्ट्वा मां दुःखितां बालां वने क्लिष्टामनागसम्१०८।\nशोकः स्यात्पार्थिवस्यास्य तेन नष्टास्मि राघव।\nभवान्प्राणसमो राम न ते गोप्यं ममत्विह१०९।\nसत्येन तेन चैवाथ स्पृशामि चरणौ तव।\nतच्छ्रुत्वा राघवः प्रीतः प्रियां तां प्रियवादिनीम्११०।\nअंकमानीय सुदृढं परिष्वज्य च सादरम्।\nभुक्तौ भोज्यं तदा वीरौ पश्चाद्भुक्ता च जानकी१११।\nएवं स्थितौ तदा सा च तां रात्रिं तत्र राघवौ।\nउदिते च सहस्रांशौ गमनाय मनो दधुः११२।\nप्रत्यङ्मुखं गतः क्रोशं ज्येष्ठं यावच्च पुष्करम्।\nपूर्वभागे पुष्करस्य यावत्तिष्ठति राघवः११३।\nशुश्राव च ततो वाचं देवदूतेन भाषितम्।\nभो भो राघव भद्रं ते तीर्थमेतत्सुदुर्लभम्११४।\nअस्मिन्स्थाने स्थितो वीर आत्मनः पुण्यतां कुरु।\nदेवकार्यं त्वया कार्यं हंतव्या देवशत्रवः११५।\nततो हृष्टमना वीरो ह्यब्रवील्लक्ष्मणं वचः।\nसौमित्रेऽनुगृहीतोहं देवदेवेन ब्रह्मणा११६।\nअत्राश्रमपदं कृत्वा मासमेकं च लक्ष्मण।\nव्रतं चरितुमिच्छामि कायशोधनमुत्तमम्११७।\nतथेति लक्ष्मणेनोक्ते व्रतं परिसमाप्यतु।\nपिंडदानादिभिर्दानैः श्राद्धैश्चैव पितामहान्११८।\nपुष्करे तु तदा रामोऽतर्पयद्विधिवत्तदा।\nकनका सुप्रभा चैव नंदा प्राची सरस्वती११९।\nपंचस्रोताः पुष्करेषु पितॄणां तुष्टिदायिनी।\nदैनंदिनीं पितॄणां तु पूजां तां पितृपूर्विकाम्१२०।\nरचयित्वा तदा रामो लक्ष्मणं वाक्यमब्रवीत्।\nएहि लक्ष्मण शीघ्रं त्वं पुष्कराज्जलमानय१२१।\nपादप्रक्षालनं कृत्वा शयनं कुरु संस्तरे।\nविभावर्यां निवृत्तायां यास्यामो दक्षिणां दिशम्१२२।\nलक्ष्मणस्त्वब्रवीद्वाक्यं सीतयानीय तां पयः।\nनाहं राम सर्वकाले दासभावं करोमि ते१२३।\nइयंपुष्टाचसुभृशंपीवरीचममाप्युत।\nकिं त्वं करिष्यस्यनया भार्यया वद सांप्रतम्१२४।\nकिं वा मृतस्य वै पृष्ठ इयं यास्यति ते प्रिया।\nरक्षसे त्वं सदा कालं सुपुष्टां चैव सर्वदा१२५।\nहृष्टा चैषा क्लेशयति सततं मां रघूत्तम।\nत्वं च क्लेशयसे राम परत्र जायते क्षतिः१२६।\nत्वत्कृते च सदा चाहं पिपासां क्षुधया सह।\nसंसहामि न संदेहः परत्र च निशामय१२७।\nमृतानां पृष्ठतः कश्चिद्गतो नैव च दृश्यते।\nभार्य्या पुत्रो धनं चापि एवमाहुर्मनीषिणः१२८।\nमृतश्च ते पिता राम त्यक्त्वा राज्यमकंटकम्।\nविनिक्षिप्य वने त्वां च कैकेय्याः प्रियकाम्यया१२९।\nइहस्थिता सा कैकेयी धनं सर्वे च बांधवाः।\nमहाराजो दशरथ एक एव गतो गतिम्१३०।\nमन्येहं न त्वया सार्धं सीता यास्यति वै ध्रुवम्।\nकरिष्यसे किमनया वद राघव सांप्रतम्१३१।\nश्रुत्वा चाश्रुतपूर्वं हि वाक्यं लक्ष्मणभाषितम्।\nविमना राघवस्तस्थौ सीता चापि वरानना१३२।\nयदुक्तं लक्ष्मणेनाथ सीता सर्वं चकार ह।\nस्नात्वा भुक्त्वा ततो वीरौ पुष्करे पुष्करेक्षणौ१३३।\nनीत्वा विभावरीं तत्र गमनाय मनो दधुः।\nएह्युत्तिष्ठ च सौमित्रे व्रजामो दक्षिणां दिशम्१३४।\nसौमित्रिरब्रवीद्राम नाहं यास्ये कथंचन।\nव्रज त्वमनया सार्धं भार्यया कमलेक्षण१३५।\nनान्यद्वनं गमिष्यामि नैवायोध्यां च राघव।\nअस्मिन्वने वसिष्यामि वर्षाणीह चतुर्दश१३६।\nमया विना त्वयोध्यायां यदि त्वं न गमिष्यसि।\nअनेन वर्त्मना भूप आगंतव्यं त्वया विभो१३७।\nयदि जीवामि तत्कालं पुनर्यास्ये पितुः पुरम्।\nतपस्संभावयिष्यामि मया त्वं किं करिष्यसि१३८।\nव्रज सौम्य शिवः पंथामा च ते परिपंथिनः।\nपश्यामि त्वां पुनः प्राप्तं सभार्यं कमलेक्षणम्१३९।\nपितृपैतामहं राज्यमयोध्यायां नराधिप।\nशत्रुघ्नभरतौ चोभौ त्वदाज्ञाकरणे स्थितौ१४०।\nअहं ते प्रतिकूलस्तु वनवासे विशेषतः।\nअनारतं दिवा चाहं रात्रौ चैव परंतप१४१।\nकर्मकर्तुं न शक्रोमि व्रज सौम्य यथासुखम्।\nएवं ब्रुवाणं सौमित्रिमुवाच रघुनंदनः१४२।\nकथं पूर्वमयोध्याया निर्गतोसि मया सह।\nवने वत्स्याम्यहं राम नववर्षाणि पंच च१४३।\nन तु त्वया विरहितः स्वर्गेपि निवसे क्वचित्।\nया गतिस्ते नरव्याघ्र मम सापि भविष्यति१४४।\nप्रसादः क्रियतां मह्यं नय मामपि राघव।\nइदानीमर्धमार्गे त्वं कथं स्थास्यसि शत्रुहन्१४५।\nलक्ष्मणस्त्वब्रवीद्रामं नाहं गंता वने पुनः।\nलक्ष्मणं संस्थितं ज्ञात्वा रामो वचनमब्रवीत्१४६।\nमामनुव्रज सौमित्र एको यास्यामि काननम्।\nद्वितीया मे त्वियं सीता रामेणोक्तस्तु लक्ष्मणः१४७।\nगृहीत्वाऽथ समुत्तस्थौ रामवाक्यं स लक्ष्मणः।\nमर्यादापर्वतं प्राप्तौ क्षेत्रसीमां परंतपौ१४८।\nअजगंधं च देवेशं देवदेवं पिनाकिनम्।\nअष्टांगप्रणिपातेन नत्वा रामस्त्रिलोचनम्१४९।\nतुष्टाव प्रयतः स्थित्वा शंकरं पार्वतीप्रियम्।\nकृतांजलिपुटो भूत्वा रोमांचितशरीरकः1.33.१५०।\nसात्विकं भावमापन्नो विनिर्धूतरजस्तमाः।\nलोकानां कारणं देवं बुबुधे विबुधाधिपम्१५१।\nराम उवाच।\nकृत्स्नस्य योऽस्य जगतः स चराचरस्य कर्ता कृतस्य च पुनः सुखदुःखदश्च।\nसंहारहेतुरपि यः पुनरंतकाले तं शंकरं शरणदं शरणं व्रजामि१५२।\nयोऽयं सकृद्विमलचारुविलोलतोयां गंगां महोर्मिविषमां गगनात्पतंतीम्।\nमूर्ध्ना दधेऽस्रजमिव प्रविलोलपुष्पां तं शंकरं शरणदं शरणं व्रजामि१५३ ।\nकैलासशैलशिखरं परिकम्प्यमानं कैलासशृंगसदृशेन दशाननेन।\nयत्पादपद्मविधृतं स्थिरतां दधार तं शंकरं शरणदं शरणं व्रजामि१५४।\nयेनासकृद्दनुसुताः समरे निरस्ता विद्याधरोरगगणाश्च वरैः समग्रैः।\nसंयोजिता मुनिवराः फलमूलभक्षास्तं शंकरं शरणदं शरणं व्रजामि१५५।\nदक्षाध्वरे च नयने च तथा भगस्य पूष्णस्तथा दशनपंक्तिमपातयच्च।\nतस्तंभयः कुलिशयुक्तमथेंद्रहस्तं तं शंकरं शरणदं शरणं व्रजामि१५६।\nएनःकृतोपिविषयेष्वपिसक्तचित्ताज्ञानान्वयश्रुतगुणैरपिनैवयुक्ताः।\nयं संश्रिताः सुखभुजः पुरुषा भवंति तं शंकरं शरणदं शरणं व्रजामि१५७।\nअत्रिप्रसूतिरविकोटिसमानतेजाः संत्रासनं विबुधदानवसत्तमानाम्।\nयः कालकूटमपिबत्प्रसभं सुदीप्तं तं शंकरं शरणदं शरणं व्रजामि१५८।\nब्रह्मेंद्ररुद्रमरुतां च सषण्मुखानां दद्याद्वरं सुबहुशो भगवान्महेशः।\nनन्दिं च मृत्युवदनात्पुनरुज्जहार तं शंकरं शरणदं शरणं व्रजामि१५९।\nआराधितः सुतपसा हिमवन्निकुंजे धूमव्रतेन मनसापि परैरगम्ये।\nसंजीवनीमकथयद्भृगवे महात्मा तं शंकरं शरणदं शरणं व्रजामि१६०।\nनानाविधैर्गजबिडालसमानवक्त्रैर्दक्षाध्वरप्रमथनैर्बलिभिर्गणैंद्रैः ।\nयोभ्यर्चितोमरगणैश्च सलोकपालैस्तं शंकरं शरणदं शरणं व्रजामि१६१।\nशंखेंदुकुंदधवलं वृषभं प्रवीरमारुह्य यः क्षितिधरेंद्रसुतानुयातः।\nयात्यंबरं प्रलयमेघविभूषितं च तं शंकरं शरणदं शरणं व्रजामि१६२।\nशांतं मुनिं यमनियोगपरायणैस्तैर्भीमैर्महोग्रपुरुषैः प्रतिनीयमानम्।\nभक्त्यानतं स्तुतिपरं प्रसभं ररक्ष तं शंकरं शरणदं शरणं व्रजामि१६३।\nयः सव्यपाणि कमलाग्रनखेन देवस्तत्पंचमं प्रसभमेव पुरस्सुराणाम्।\nब्राह्मं शिरस्तरुणपद्मनिभं चकर्त्त तं शंकरं शरणदं शरणं व्रजामि१६४।\nयस्य प्रणम्य चरणौ वरदस्य भक्त्या स्तुत्वा च वाग्भिरमलाभिरतंद्रितात्मा।\nदीप्तस्तमांसि नुदते स्वकरैर्विवस्वांस्तं शंकरं शरणदं शरणं व्रजामि१६५।\nये त्वां सुरोत्तमगुरुं पुरुषा विमूढा जानंति नास्य जगतः सचराचरस्य।\nऐश्वर्यमाननिगमानुशयेन पश्चात्ते यातनामनुभवंत्यविशुद्धचित्ताः१६६।\nतस्यैवं स्तुवतोऽवोचच्छूलपाणिर्वृषध्वजः।\nउवाच वचनं हृष्टो राघवं तुष्टमानसः१६७।\nरुद्र उवाच।\nराम हृष्टोस्मि भद्रं ते जातस्त्वं निर्मले कुले।\nत्वं चापि जगतां वंद्यो देवो मानुषरूपधृत्१६८।\nत्वया नाथेन वै देवाः सुखिनः शाश्वतीः समा।\nसेविष्यंते चिरं कालं गते वर्षे चतुर्दशे१६९।\nअयोध्यामागतं त्वां ये द्रक्ष्यंति भुवि मानवाः।\nसुखं तेऽत्र भजिष्यंति स्वर्गे वासन्तथाक्षयम्१७०।\nदेवकार्यं महत्कृत्वा आगच्छेथाः पुनः पुरीम्।\nराघवस्तु तथा देवं नत्वा शीघ्रं विनिर्गतः१७१।\nइंद्रमार्गां नदीं प्राप्य जटाजूटं नियम्य च।\nअब्रवील्लक्ष्मणं राम इदमर्पय मे धनुः१७२।\nरामवाक्यं तु तच्छ्रुत्वा सीतां वै लक्ष्मणोऽब्रवीत्।\nकिमर्थं देवि रामेण त्यक्तोहं कारणं विना१७३।\nअपराधं न जानामि कुपितो यन्महाभुजः।\nरामेणाहं परित्यक्तः प्राणांस्त्यक्ष्याम्यसंशयम्१७४।\nनैव मे जीवितेनार्थो धिग्धिङ्मां कुलपांसनम्।\nआर्यस्य येन वै मन्युर्जनितः पापकारिणा१७५।\nकांस्तु लोकान्गमिष्यामि अपध्यातो महात्मना।\nउभौ हस्तौ मुखे कृत्वा साश्रुकंठोऽब्रवीदिदम्१७६।\nनापराध्यामि रामस्य कर्मणा मनसा गिरा।\nस्पृष्टौ ते चरणौ देवि मम नान्या गतिर्भवेत्१७७।\nततः सीताऽब्रवीद्रामं त्यक्तः किमनुजस्त्वया।\nवैषम्यं त्यज्यतां बाले लक्ष्मणे लक्ष्मिवर्धने१७८।\nराघवस्त्वब्रवीत्सीतां नाहं त्यक्ष्यामि लक्ष्मणम्।\nन कदाचिदपि स्वप्ने लक्ष्मणस्य मतं प्रिये१७९।\nश्रुतपूर्वं च सुश्रोणि क्षेत्रस्यास्य विचेष्टितम्।\nअत्र क्षेत्रे जनास्सत्यं सर्वे हि स्वार्थतत्पराः१८०।\nपरस्परं न पश्यंति स्वात्मनश्च हितं वचः।\nन शृण्वंति पितुः पुत्राः पुत्राणां पितरस्तथा१८१।\nन शिष्या हि गुरोर्वाक्यं शिष्यस्यापि तथा गुरुः।\nअर्थानुबंधिनीप्रीतिर्न कश्चित्कस्यचित्प्रियः१८२।\nइत्येवं कथयन्नेव प्राप्तो रेवां महानदीम्।\nचक्रेभिषेकं काकुत्स्थः सानुजः सह सीतया१८३।\nतर्पयित्वा च सलिलैः स्वान्पितॄन्दैवतान्यपि।\nउदीक्ष्य च मुहुः सूर्यं देवताश्च समाहितः१८४।\nकृताभिषेकस्तु रराज रामः सीता द्वितीयः सह लक्ष्मणेन।\nकृताभिषेकः सह शैलपुत्र्या गुहेन सार्धं भगवानिवेशः१८५।"
  }
]
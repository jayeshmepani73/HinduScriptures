[
  {
    "text": "नरोत्तम उवाच-\nत्रिदशानां च देवानामन्येषां जगदीश्वरः।\nप्रभुः कर्ता च हर्त्ता च गोप्ता भर्त्ता पिता प्रसूः१।\nअस्माकं वाक्श्रमो विष्णोः कथनेनैव युज्यते।\nकिंतु कौतूहलं मेऽस्ति पिपासा वा क्षुधापि वा२।\nकृतं पृच्छति येनैव वक्तव्यं तत्प्रियेण हि।\nअतीतं चैव जानाति कथं नाथ पतिव्रता३।\nकिं वा तस्यां प्रभावं च वक्तुमर्हस्यशेषतः।\nभगवानुवाच-\nकथितं मे पुरा वत्स पुनः कौतूहलं द्विज४।\nकथयिष्यामि तत्सर्वं यत्ते मनसि वर्तते।\nपतिव्रता पतिप्राणा सदा पत्युर्हिते रता५।\nदेवानामपि साऽऽराध्या मुनीनां ब्रह्मवादिनां।\nधवस्यैकस्य या नारी लोके पूज्यतमा स्मृता६।\nतस्या संमानने गुर्वी निभृता न भविष्यति।\nमध्यदेशे पुरा तात नगरी चातिशोभना७।\nतस्यां च ब्रह्मजातीया सेव्या नाम्नी पतिव्रता।\nतस्या धवोऽभवत्कुष्ठी पूर्वकर्मविरोधतः८।\nगलद्व्रणास्य पत्युश्च नित्यं चर्यापरायणा।\nयद्यन्मनोरथं तस्य शक्त्या सा कुरुते भृशम्९।\nअर्चयेद्देववन्नित्यं स्नेहं कुर्यादमत्सरा।\nकदाचित्पथि गच्छंतीं वेश्यां परमसुंदरीम्१०।\nदृष्ट्वाऽतीवाभवन्मोहान्मन्मथाविष्टचेतनः।\nनिश्श्वस्य सुतरां दीर्घं ततस्तु विमनाऽभवत्११।\nश्रुत्वा गृहाद्विनिःसृत्य साध्वी पप्रच्छ तं पतिं।\nउन्मनास्त्वं कथं नाथ निःश्वासस्ते कथं विभो१२।\nब्रूहि मे यच्च कर्तव्यमकर्तव्यं च यत्प्रियम्।\nदयितं ते करिष्यामि त्वमेको मे गुरुः प्रियः१३।\nअभीष्टं वद मे नाथ यथाशक्ति करोम्यहम्।\nइत्युक्ते तामुवाचेदं वृथा किं भाषसे प्रिये१४।\nन शक्ता त्वं न चैवाहं मोघं वक्तुं न युज्यते।\nप्रष्टुं नाधिकरोषीति यथा दीर्घतरोः फलम्१५।\nभूमौ स्थित्वा तु खर्वात्मा समुद्धर्तुं प्रवांछति।\nतथा मे रमणी लोभान्मोहाद्यदभिवांछितम्१६।\nदंपत्योरपि दुःसाध्यमपयानं वदाम्यहम्।\nपतिव्रतोवाच-\nज्ञात्वा तु त्वन्मनोवृत्तं शक्ताहं कार्यसाधने१७।\nआदेशं कुरु मे नाथ कर्तव्यं येन केनचित्।\nयदि ते दुर्लभं कार्यं कर्तुं शक्नोमि यत्नतः१८।\nतदा मे त्वतिकल्याणं फलिष्यति परे त्विह।\nइत्युक्ते परमः प्रीतः स्थितो वचनमब्रवीत्१९।\nपापाभ्यासाच्च पाप्मानं पृच्छतीति विनिश्चयः।\nपथ्यस्मिन्संप्रगच्छंतीं वेश्यां परमसुंदरीम्२०।\nसर्वतश्चानवद्यांगीं दृष्ट्वा मे दह्यते मनः।\nयदि तां त्वत्प्रसादाच्च प्राप्नोमि नवयौवनां२१।\nतदा मे सफलं जन्म कुरु साध्वि हितं मम।\nयदि मां कुष्ठिनं दीनं पूतिगंधं नवव्रणम्२२।\nन गच्छति वरारोहा तदा मे निधनं हितम्।\nश्रुत्वा तेनेरितं वाक्यं साध्वी वचनमब्रवीत्२३।\nयथाशक्ति करिष्यामि स्थिरी भव प्रभोऽधुना।\nमनसाथ समालोच्य क्षपांते ह्युषसि द्रुतम्२४।\nगोमयं सह शोधन्या गृहीत्वा सा ययौ मुदा।\nसंप्राप्य गणिकागेहं शोधयित्वा च चत्वरम्२५।\nप्रतोलीं वीथिकां चैव गोमयं प्रददौ मुदा।\nसा तूर्णमागता गेहे जनस्यालोकने भयात्२६।\nएवं क्रमेण सा साध्वी चरति स्म दिनत्रयम्।\nअथ सा वारमुख्या च चेटिकाश्चेटकानपि२७।\nअपृच्छत्कस्य कर्माणि शोभनानि च चत्वरे।\nमया नोक्तेप्युषः काले कस्य मत्प्रियकारणात्२८।\nरुच्यकर्मणि दीप्यंते रथ्या चत्त्वर वीथिकाः।\nपरस्परेण संचिंत्य वारमुख्यां च तेऽब्रुवन्२९।\nअस्माभिर्न कृतं भद्रे कर्म चैतत्प्रमार्जनम्।\nअथ सा विस्मयं गत्वा संचिंत्य रजनीक्षये३०।\nतया च दृश्यते सा च तथैव पुनरागता।\nदृष्ट्वा तां महतीं साध्वीं ब्राह्मणीं च पतिव्रताम्३१।\nदधार चरणे तस्या हा क्षमस्वेति भाषिणी।\nआयुर्देहं च संपत्तिर्यशोर्थः कीर्तिरेव च ३२।\nएतासां मे विनाशाय स्फुरसीव पतिव्रते।\nयद्यत्प्रार्थयसे साध्वि नित्यं दास्यामि तद्दृढम्३३।\nसुवर्णं मणिरत्नं वा चेलं वा यन्मनोरथं।\nतामुवाच ततः साध्वी न मे चार्थे प्रयोजनम्३४।\nअस्ति कार्यं च ते किञ्चिद्वदामि कुरुषे यदि।\nतदा मे हृदि संतोषः कृतं सर्वं त्वयाऽधुना३५।\nगणिकोवाच-\nसत्यं सत्यं करिष्यामि द्रुतं वद पतिव्रते।\nकुरु मे रक्षणं मातर्द्रुतं कृत्यं च मे वद३६।\nत्रपया निकृतं वाच्यं तस्यामुक्तं वरं प्रियम्।\nक्षणं विमृश्य सा वेश्या कृत्वा क्षांतिमुवाच च३७।\nकुष्ठिनः पूतिगंधस्य संपर्के दुःखिता भृशम्।\nदिनैकं च करिष्यामि यद्यागच्छति मद्गृहम्३८।\nपतिव्रतोवाच-\nआगमिष्यामि ते गेहमद्य रात्रौ च सुंदरि।\nभुक्तभोग्यं पतिं हृष्टं पुनर्नेष्यामि मद्गृहम्३९।\nगणिकोवाच-\nगच्छ शीघ्रं महाभागे स्वगृहं च पतिव्रते।\nपतिस्ते चार्द्धरात्रे स आगच्छतु च मद्गृहम्४०।\nबहवो मे प्रियास्संति राजानस्तत्समाश्च ये।\nएकैको मद्गृहे नित्यं तिष्ठतीह निरंतरम्४१।\nअद्याहं मे गृहं शून्यं करिष्यामि च त्वद्भयात्।\nस चागच्छतु ते भर्त्ता स चास्मान्प्राप्य गच्छतु४२।\nएतच्छ्रुत्वा तु सा साध्वी गतासौ स्वगृहे तथा।\nपत्यौ निवेदयामास कृत्यं ते फलितं प्रभो४३।\nअद्य रात्रौ च तद्गेहं गंतुं ख्यातिं करोति सा।\nप्रभूताः पतयस्तस्यास्तव कालो न विद्यते४४।\nविप्र उवाच-\nकथं यास्यामि तद्गेहं मया गंतुं न शक्यते।\nएतज्ज्ञात्वा कुतः क्षांतिः कृतं कार्यं कथं भवेत्४५।\nपतिव्रतोवाच-\nस्वपृष्ठस्थमहं कृत्वा नेष्यामि तद्गृहं प्रति।\nसिद्धे ह्यर्थे नयिष्यामि पुनस्ते नैव वर्त्मना४६।\nद्विज उवाच-\nकल्याणि त्वत्कृतेनैव सर्वं मे कृत्यमेष्यति।\nइदानीं यत्कृतं कर्म स्त्रीजनैरपि दुःसहम्४७।\nतस्मिंश्च नगरे रम्ये नित्यं च धनिनो गृहे।\nपौरेश्च प्रचुरं वित्तं हृतं राज्ञा श्रुतं तदा४८।\nश्रुत्वा सर्वान्निशाचारानाहूय नृपती रुषा।\nजीवितुं यदि वो वांछा चोरं मामद्य दास्यथ४९।\nगृहीत्वा तु नृपस्याज्ञां यत्तैर्जिघृक्षयाकुलैः।\nचारैश्चोरो गृहीतस्तैर्बलाच्चैव नृपाज्ञया५० 1.51.50।\nनगरोपांतदेशे च वृक्षमूले घने वने।\nसमाधिस्थोमहातेजामांडव्योमुनिपुंगवः५१।\nव्यातिष्ठद्वह्निसंकाशो योगिनां प्रवरो मुनिः।\nअंतर्नाडीगतो वायुः किंचिन्न प्रतिभाति च५२।\nतं ब्रह्मतुल्यं तिष्ठन्तं दृष्ट्वा दुष्टा महामुनिम्।\nचोरोयमद्भुताकारो धूर्तस्तिष्ठति कानने५३।\nएवमुक्त्वा तु तं पापा बबन्धुर्मुनिसत्तमम्।\nनोक्ताश्च नेक्षितास्तेन पुरुषा अतिदारुणाः५४।\nततो राजा उवाचेदं संप्राप्तस्तस्करो मया।\nउपांते च पथिद्वारे कुरुध्वं घोरदण्डनम्५५।\nमांडव्यश्च मुनिस्तत्र पथिशूले च कीलितः।\nपायुदेशे च तैर्दत्तं शूलं यावच्च मस्तकम्५६।\nव्यथां स च न जानाति शूले विद्धतनुर्यमात्।\nअन्यैरपि कृतो दण्डः कृतस्तैस्तु मनोहितः५७।\nएतस्मिन्नंतरे रात्रावंधकारे घनोन्नते।\nस्वपतिं पृष्ठतः कृत्वा प्रययौ सा पतिव्रता५८।\nमांडव्यस्य तनौ सङ्गात्कुष्ठिनो गंध आगतः।\nभग्नः समाधिस्तस्यैवं कुष्ठिसंसर्गतो ध्रुवम्५९।\nमांडव्य उवाच-\nएवं येनाधुना कृच्छ्रं कारितं गात्रवेदनम्।\nस एव भस्मतां यातु प्रोदिते च विरोचने६०।\nमांडव्येनैवमुक्तस्स पपात धरणीतले।\nततः पतिव्रता चाह ब्रध्नो नोदयतु ध्रुवं६१।\nदिनत्रयं गृहं नीत्वा शापाद्वेश्मगता ततः।\nशयनीये स्थितं रम्ये धृत्वाऽतिष्ठत्पतिव्रता६२।\nशप्त्वा तं च मुनिश्रेष्ठो गतो देशमभीष्टकम्।\nसूरो नोदयते लोके यावच्चैव दिनत्रयम्६३।\nनिखिलं व्यथितं दृष्ट्वा त्रैलोक्यं सचराचरम्।\nशतक्रतुं पुरस्कृत्य गता देवाः पितामहम्६४।\nवृत्तं न्यवेदयन्सर्वं पद्मयोनौ दिवौकसः।\nकारणं च न जानीमस्त्वं तु योग्यं विधेहि नः६५।\nब्रह्मोवाच-\nपतिव्रताया यद्वृत्तं मांडव्यस्य मुनेश्च यत्।\nयथा नोदयते ब्रध्नो धाता देवेष्ववेदयत्६६।\nततो देवा विमानैश्च पुरस्कृत्य प्रजापतिम्।\nगतास्तदंतिकं विप्र तूर्णं सर्वे च भूतलम्६७।\nतेषां श्रिया विमानानां मुनीनां किरणैस्तथा।\nशतसूर्यमिवाभाति नान्यत्र च गृहोदरे६८।\nहा हतास्मि कथं सूरो मद्गृहे समुपस्थितः।\nअदृश्यंत तया देवा विमानैर्हंससन्निभैः६९।\nएतस्मिन्नंतरे ब्रह्मा तामुवाच पतिव्रताम्।\nअखिलानां च देवानां द्विजानां च गवां तथा७०।\nयथैव निधनं तेषां कथं ते परिरोचते।\nमातः क्रोधं त्यजस्वाद्य सूर्यस्योदयनं प्रति७१।\nपतिव्रतोवाच-\nसर्वलोकानतिक्रम्य पतिरेको गुरुर्मम।\nअस्य मृत्युर्मुनेश्शापादुदिते च विरोचने७२।\nतेनैव कारणेनैष मया शप्तो दिवाकरः।\nन कोपान्न च मोहाच्च लोभात्कामान्न मत्सरात्७३।\nब्रह्मोवाच-\nएकस्य निधनेनैव त्रैलोक्यस्य हितं भवेत्।\nततस्ते चाधिकं पुण्यं मातरेवं भविष्यति७४।\nसा चोवाच विधिं तत्र देवानामग्रतः सती।\nपतिं त्यक्त्वा च मे सत्यं शिवं मे नानुरोचते७५।\nब्रह्मोवाच-\nउदिते च खगे सौम्ये पत्यौ ते भस्मतां गते।\nस्वस्थेभूते च त्रैलोक्ये करिष्यामि हितं तव७६।\nभस्मनः पुरुषो भाव्यः कामदेवसमप्रभः।\nगुणैः सर्वैर्युतो भर्ता रतिवत्त्वं च सर्वदा७७।\nयथापूज्यो हरिर्दैवैर्यथा लक्ष्मीश्च पूजिता।\nतथैव दंपती स्वर्गे तस्मान्मद्वचनं कुरु७८।\nपतिव्रतोवाच-\nपत्युर्मे निधने ब्रह्मन्विधवा लोकनिंदिता।\nकांस्तु लोकान्गमिष्यामि भग्ना चारामलीमसा७९।\nब्रह्मोवाच-\nअतस्ते नास्ति दोषो वै न मृतस्ते धवोऽधुना।\nअस्माकं वचनेनैव कुष्ठी मन्मथतां व्रजेत्८०।\nवदत्येवंविधौ सा च विमृश्य क्षणमेव च।\nबाढमुक्तवती सा च ततस्सूर्योदयोऽभवत्८१।\nअभवद्भस्मरूपोऽसौ मुनिशापप्रपीडितः।\nभस्मनो मध्यतो जातो द्विजो मन्मथपीडितः८२।\nदृष्ट्वा विस्मयपमापन्नाः सर्वे ते पुरवासिनः।\nमुदिता देवसंघाश्च जनः स्वस्थतरोऽभवत्८३।\nविमानेनार्कवर्णेन स्वर्लोकादागतेन च।\nपतिना सह सा साध्वी सुरैः सार्द्धं गता दिवम्८४।\nएवं पतिव्रता यस्माच्छुभा चैव तु मत्समा।\nतेन वृत्तं च जानाति भूतं भव्यं प्रवर्तनम्८५।\nय इदं श्रावयेल्लोके पुण्याख्यानमनुत्तमम्।\nतस्य पापं क्षयं याति जन्मजन्मकृतं च यत्८६।\nअक्षयं लभते स्वर्गं विबुधैः संप्रयुज्यते।\nब्राह्मणो लभते वेदं जन्मजन्मसु बाडव८७।\nसकृच्छृणोति यः पूतो दुष्कृतौघाद्विमुच्यते।\nसुरालयमवाप्नोति स्वर्गाद्भ्रष्टो धनी भवेत्८८।"
  }
]
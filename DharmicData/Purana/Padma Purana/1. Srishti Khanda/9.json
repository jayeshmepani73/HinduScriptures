[
  {
    "text": "भीष्म उवाच।\nभगवन्श्रोतुमिच्छामि पितॄणां वंशमुत्तमम्।\nरवेश्च श्राद्धदेवस्य सोमस्य च विशेषतः१।\nपुलस्त्य उवाच।\nहंत ते कथयिष्यामि पितॄणां वंशमुत्तमम्।\nस्वर्गे पितृगणाः सप्त त्रयस्तेषाममूर्तयः२।\nमूर्तिमंतोथ चत्वारः सर्वेषाममितौजसां।\nअमूर्त्तयः पितृगणा वैराजस्य प्रजापतेः३।\nयजन्ति यान्देवगणा वैराजा इति विश्रुताः।\nये वै ते योगविभ्रष्टाः प्रापुर्लोकान्सनातनान्४।\nपुनर्ब्रह्मदिनांते तु जायंते ब्रह्मवादिनः।\nसंप्राप्य तां स्मृतिं भूयो योगं सांख्यमनुत्तमम्५।\nसिद्धिं प्रयांति योगेन पुनरावृत्तिदुर्ल्लभाम्।\nयोगिनामेव देयानि तस्माच्छाद्धानि दातृभिः६।\nएतेषां मानसी कन्या पत्नी हिमवतो मता।\nमैनाकस्तस्य दायादः क्रौचस्तस्य सुतोभवत्७।\nक्रौंचद्वीपः स्मृतो येन चतुर्थो धृतसंयुतः।\nमेना तु सुषवे तिस्रः कन्या योगवतीस्ततः८।\nउमैकपर्णा पर्णा च तीव्रव्रतपरायणाः।\nरुद्रस्यैका भृगोश्चैका जैगीषव्यस्य चापरा९।\nदत्ता हिमवता बालाः सर्वलोकतपोधिकाः।\nपितॄणां लोकसंगीतं कथयामि शृणुष्व तत्१०।\nलोकाः सोमपथा नाम यत्र मारीचनंदनाः।\nवर्त्तंते येन पितरो यान्देवा भावयन्त्यलम्११।\nअग्निष्वात्ता इति ख्याता यज्वानो यत्र संस्थिताः।\nअच्छोदा नाम तेषां तु कन्याभूद्वरवर्णिनी१२।\nअच्छोदं च सरस्तत्र पितृभिर्निर्मितं पुरा।\nअच्छोदाथ तपश्चक्रे दिव्यं वर्षसहस्रकम्१३।\nआजग्मुः पितरस्तुष्टा दास्यन्तः किल ते वरम्।\nदिव्यरूपधराः सर्वे दिव्यमाल्यानुलेपनाः१४।\nसर्वे प्रधाना बलिनः कुसुमायुधसन्निभाः।\nतन्मध्येमावसुं नाम पितरं वीक्ष्य सांगना१५।\nवव्रे वरार्थिनी संगं कुसुमायुधपीडिता।\nयोगाद्भ्रष्टा तु सा तेन व्यभिचारेण भामिनी१६।\nधरान्न स्पृशते पूर्वं प्रयाताथ भुवस्तले।\nतथैवामावसुर्योयमिच्छां चक्रे न तां प्रति१७।\nधैर्येण तस्य सा लोके अमावास्येति विश्रुता।\nपितॄणां वल्लभा यस्माद्दत्तस्याक्षयकारिका१८।\nअच्छोदाधोमुखी दीना लज्जिता तपसः क्षयात्।\nसा पितॄन्प्रार्थयामास पुनरात्मसमृद्धये१९।\nविलज्जमाना पितृभिरिदमुक्ता तपस्विनी।\nभविष्यमथ चालोक्य देवकार्यं च ते तदा२०।\nइदमूचुर्महाभागाः प्रसाद शुभयागिरा।\nदिवि दिव्यशरीरेण यत्किंचित्क्रियते बुधैः२१।\nतेनैव तत्कर्मफलं भुज्यते वरवर्णिनी।\nसद्यः फलंति कर्माणि देवत्वे प्रेत्यमानुषे२२।\nतस्मात्त्वं सुकृतं कृत्वा प्राप्स्यसे प्रेत्य यत्फलम्।\nअष्टाविंशे भवित्री त्वं द्वापरे मत्स्ययोनिजा२३।\nव्यतिक्रमात्पितॄणां तु कष्टं कुलमवाप्स्यसि।\nतस्माद्राज्ञो वसोः कन्या त्वमवश्यं भविष्यसि२४।\nकन्यात्वे देवलोकांस्तान्पुनः प्राप्स्यसि दुर्ल्लभान्।\nपराशरस्य वीर्येण पुत्रमेकमवाप्स्यसि२५।\nद्वीपे तु बदरीप्राये बादरायणमप्युत।\nस वेदमेकं बहुधा विभजिष्यति ते सुतः२६।\nपौरवस्यात्मजौ द्वौ तु समुद्रांशस्य शंतनोः।\nविचित्रवीर्यस्तनयस्तथा चित्रांगदो नृपः२७।\nइमावुत्पाद्य तनयौ क्षेत्रजौ तस्य धीमतः।\nप्रौष्ठपद्यष्टकाभूयः पितृलोके भविष्यसि२८।\nनाम्ना सत्यवती लोके पितृलोके तथाष्टका।\nआयुरारोग्यदा नित्यं सर्वकामफलप्रदा२९।\nभविष्यसि परे लोके नदी त्वं च गमिष्यसि।\nपुण्यतोया सरिच्छ्रेष्ठा लोकेष्वच्छोदनामिका३०।\nइत्युक्ता सा गणैस्तैस्तु तत्रैवांतरधीयत।\nसाप्यापचारित्रफलं मया यदुदितं पुरा३१।\nविभ्राजो नाम ये चान्ये दिवि संति सुवर्चसः।\nलोका बर्हिषदो यत्र पितरः संति सुव्रताः३२।\nयत्र बर्हिषि युक्तानि विमानानि सहस्रशः।\nसंकल्पपादपा यत्र तिष्ठंति फलदायिनः३३।\nयदभ्युदयशालासु मोदंते श्राद्धदायिनः।\nये दानवासुरगणा गंधर्वाप्सरसां गणाः३४।\nयक्षरक्षोगणास्ते च यजंति दिवि देवताः।\nपुलस्त्यपुत्राः शतशस्तपोयोगबलान्विताः३५।\nमहात्मानो महाभागा भक्तानामभयंकराः।\nएतेषां पीवरी कन्या मानसी दिवि विश्रुता३६।\nयोगिनी योगमाता च तपश्चक्रे सुदारुणं।\nप्रसन्नो भगवांस्तस्या वरं वव्रे तु सा ततः३७।\nयोगवंतं सुरूपं च भर्तारं विजितेंद्रियम्।\nदेहि देव प्रसन्नस्त्वं यदि ते वदतां वर३८।\nउवाच देवो भविता व्यासपुत्रो यदा शुकः।\nभवित्री तस्य भार्या त्वं योगाचार्यस्य सुव्रता३९।\nभविष्यति च ते कन्या कृत्तीनामाथ योगिनी।\nपांचालपतये देया सात्वताय तु सा तदा४०।\nजननी ब्रह्मदत्तस्य योगसिद्धांतगा स्मृता।\nकृष्ण गौरश्च शंभुश्च भविष्यंति च ते सुताः४१।\nसर्वकामसमृद्धेषु विमानेष्वपि पावनाः।\nकिं पुनः श्राद्धदा विप्रा भक्तिमंतः क्रियान्विताः४२।\nगौर्नाम कन्या येषां तु मानसी दिवि राजते।\nसुकन्या दयिता पत्नी साध्यानां कीर्तिवर्द्धिनी४३।\nमरीचिगर्भनामानो लोके मार्तंडमंडले।\nपितरो यत्र तिष्ठंति हविष्मंतोंगिरः सुताः४४।\nतीर्थश्राद्धप्रदा यांति यत्र क्षत्रियसत्तमाः।\nराज्ञां तु पितरस्ते वै स्वर्गभोगफलप्रदाः४५।\nएतेषां मानसी कन्या यशोदा नाम विश्रुता।\nपत्नी यांशुमतः श्रेष्ठा स्नुषा पंचजनस्य च४६।\nजनन्यथ दिलीपस्य भगीरथपितामही।\nलोकाः कामदुघा नाम कामभोगफलप्रदाः४७।\nसुस्वधा नाम पितरो यत्र तिष्ठन्ति ते सुताः।\nआज्यपा नाम लोकेषु कर्दमस्य प्रजापतेः४८।\nपुलहाग्रजदायादा वैश्यास्तान्भावयंति ह।\nयत्र श्राद्धकृतः सर्वे पश्यंति युगपद्गताः४९।\nमातृभ्रातृपितृस्वसॄः सखिसंबंधिबांधवान्।\nअपिजन्मायुतैर्दृष्टाननुभूतान्सहस्रशः५० 1.9.50।\nएतेषां मानसी कन्या विरजा नाम विश्रुता।\nसा पत्नी नहुषस्यासीद्ययातेर्जननी तथा५१।\nएषाष्टकाभवत्पश्चाद्ब्रह्मलोकगता सती।\nत्रय एते गणाः प्रोक्ताश्चतुर्थं तु वदाम्यहम्५२।\nलोकाः सुमनसो नाम ब्रह्मलोकोपरिस्थिताः।\nसोमपा नाम पितरो यत्र तिष्ठंति शाश्वतं५३।\nधर्ममूर्तिधराः सर्वे परतो ब्रह्मणः स्मृताः।\nउत्पन्नाः प्रलयांते तु ब्रह्मत्वं प्राप्य योगिनः५४।\nकृत्वा सृष्ट्यादिकं सर्वे मानसे सांप्रतं स्थिताः।\nनर्मदा नाम तेषां तु कन्या तोयवहा सरित्५५।\nभूतानि पुनती या तु पश्चिमोदधिगामिनी।\nतेभ्यः सर्वत्र मनुजाः प्रजासर्गे च निर्मितम्५६।\nज्ञात्वा श्राद्धानि कुर्वंति धर्मभावेन सर्वदा।\nसर्वदा तेभ्य एवास्य प्रसादाद्योगसंततिः५७।\nपितॄणामादिसर्गे तु श्राद्धमेवं विनिर्मितम्।\nसर्वेषां राजतं पात्रमथवा राजतान्वितम्५८।\nदत्तं स्वधां पुरोधाय पितॄन्प्रीणाति सर्वदा।\nआग्नीध्रसोमपाभ्यां तु कार्यमाप्यायनं बुधैः५९।\nअग्न्यभावे तु विप्रस्य पाणौ वाथ जलेपि वा।\nअजाकर्णेश्वकर्णे वा गोष्ठे वाथ शिवांतिके६०।\nपितॄणाममलं स्थानं दक्षिणादिक्प्रशस्यते।\nप्राचीनावीतमुदकं तिलसंत्यागमेव च६१।\nखड्गिगनामामिषं चैवमन्नं श्यामाकशालयः।\nयवनीवारमुद्गेक्षु शुक्लपुष्प फलानि च६२।\nवल्लभानि प्रशस्तानि पितॄणामिह सर्वदा।\nदर्भा माषष्षष्टिकान्नं गोक्षीरं मधुसर्पिषी६३।\nशस्त्राणि च प्रवक्ष्यामि श्राद्धे वर्ज्यानि यानि च।\nमसूर शण निष्पावा राजमाषाः कुलुत्थकाः६४।\nपद्म बिल्वार्कादुत्तूर पारिभद्राटरूषकाः।\nन देयाः पितृकार्येषु पयश्चाजाविकं तथा६५।\nकोद्रवोदारवरटकपित्थं मधुकातसी।\nएतान्यपि न देयानि पितॄभ्यः श्रियमिच्छता६६।\nपितृन्प्रीणाति यो भक्त्या ते पुनः प्रीणयंति तं।\nयच्छंति पितरः पुष्टिं स्वांगारोग्यं प्रजाफलम्६७।\nदेवकार्यादपि पुनः पितृकार्यं विशिष्यते।\nदेवताभ्यः पितॄणां तु पूर्वमाप्यायनं स्मृतम्६८।\nशीघ्रप्रसादास्त्वक्रोधा निस्संगाः स्थिर सौहृदाः।\nशांतात्मानः शौचपराः सततं प्रियवादिनः६९।\nभक्तानुरक्ताः सुखदाः पितरः पर्वदेवताः।\nहविष्मतामाधिपत्ये श्राद्धदेवः स्मृतो रविः७०।\nएतद्धि सर्वमाख्यातं पितृवंशानुकीर्त्तनम्।\nपुण्यं पवित्रमारोग्यं कीर्त्तनीयं नृभिः सदा७१।\nभीष्म उवाच।\nश्रुत्वैतदखिलं भूयः पराभक्तिरुपस्थिता।\nश्राद्धकालं विधिं चैव श्राद्धमेव तथैव च ७२।\nश्राद्धेषु भोजनीया ये श्राद्धवर्ज्या द्विजातयः।\nकस्मिन्वासरभागे तु पितृभ्यः श्राद्धमारभेत्७३।\nअन्नं दत्तं कथं याति श्राद्धे वै ब्रह्मवित्तम।\nविधिना केन कर्त्तव्यं कथं प्रीणाति तान्पितॄन्७४।\nपुलस्त्य उवाच।\nकुर्यादहरहः श्राद्धमन्नाद्येनोदकेन च।\nपयोमूलफलैर्वापि पितृभ्यः प्रीतिमावहन्७५।\nनित्यं नैमित्तिकं काम्यं त्रिविधं श्राद्धमुच्यते।\nनित्यं तावत्प्रवक्ष्यामि अर्घ्यावाहनवर्जितम्७६।\nअदैवतं विजानीयात्पार्वणं पर्व सुस्मृतम्।\nपार्वणं त्रिविधं प्रोक्तं शृणु यत्नान्महीपते७७।\nपार्वणेय नियोज्यास्तु तान्शृणुष्व नराधिप।\nपंचाग्निः स्नातकश्चैव त्रिसौपर्णः षडंगवित्७८।\nश्रोत्रियः श्रोत्रियसुतो विधिवाक्यविशारदः।\nसर्वज्ञो वेदवान्मंत्री ज्ञानवंशकुलान्वितः७९।\nत्रिणाचिकेतस्त्रिमधुः श्रुतेष्वन्येषु संस्थितः।\nपुराणवेत्ता ब्रह्मज्ञः स्वाध्यायी जपतत्परः८०।\nब्रह्मभक्तः पितृपरः सूर्यभक्तोथ वैष्णवः।\nब्राह्मणो योगनिष्ठात्मा विजितात्मा सुशीलवान्८१।\nएते तोष्याः प्रयत्नेन वर्जनीयानिमान्शृणु।\nपतितस्तत्सुतः क्लीबः पिशुनो व्यंगरोगितः८२।\nसर्वे ते श्राद्धकाले तु त्याज्या वै धर्मदर्शिभिः।\nपूर्वेद्युरपरेद्युर्वा विनीतांश्च निमंत्रयेत्८३।\nनिमंत्रितांश्च पितर उपतिष्ठंति तान्द्विजान्।\nवायुभूतानि गच्छंति तथासीनानुपासते८४।\nदक्षिणं जानुचालभ्य वामं पात्यनिमंत्रयेत्।\nअक्रोधनैः शौचपरैः सुस्नातैर्ब्रह्मवादिभिः८५।\nभवितव्यं भवद्भिस्तु मया च श्राद्धकर्मणि।\nपितृयज्ञं विनिर्वर्त्य तर्पणाख्यं तु योग्निमान्८६।\nपिंडान्वाहार्यकं कुर्याच्छ्राद्धमिंदुक्षये तथा।\nगोमयेनानुलिप्ते तु दक्षिणाप्लवनस्थले८७।\nश्राद्धं समारभेद्भक्त्या गोष्ठे वा जलसन्निधौ।\nअग्निमान्निर्वपेत्पित्र्यं चरुं वा सक्तुमुष्टिभिः८८।\nपितृभ्यो निर्वपामीति सर्वं दक्षिणतो न्यसेत्।\nअभिघार्य ततः कुर्यान्निर्वापत्रयमग्रतः८९।\nते वितस्त्यायताः कार्याश्चतुरङ्गुलविस्तृताः।\nदर्वीत्रयं च कुर्वीत खादिरं रजतान्वितम्९०।\nरत्निमात्रं परिश्लक्ष्णं हस्ताकाराग्रमुत्तमम्।\nउदपात्राणि कांस्यस्य मेक्षणं च समित्कुशम्९१।\nतिलपात्राणि सद्वासो गंधधूपानुलेपनम्।\nआहरेदपसव्यं च सर्वं दक्षिणतः शनैः९२।\nएवमासाद्य तत्सर्वं भवनस्योत्तरेंतरे।\nगोमयेनानुलिप्तायां गोमूत्रेण च मंडलम्९३।\nसाक्षताभिः सपुष्पाभिरद्भिः सव्यापसव्यवत्।\nविप्राणां क्षालयेत्पादावभिवंद्य पुनःपुनः९४।\nआसनेषूपविष्टेषु दर्भवत्सु विधानतः।\nउपस्पृष्टोदकान्विप्रानुपवेश्यानुमंत्रयेत्९५।\nद्वौ दैवे पितृकृत्ये त्रीनेकैकं चोभयत्र वा।\nभोजयेदीश्वरोपीह न कुर्याद्विस्तरं बुधः ९६।\nदैवपूर्वं निवेद्याथ विप्रानर्घादिना बुधैः।\nअग्नौ कुर्यादनुज्ञातो विप्रैर्विप्रो यथाविधि ९७।\nस्वगृह्योक्तेन विधिना काले कृत्वा समंततः।\nअग्नीषोममयाभ्यां तु कुर्यादाप्यायनं बुधः९८।\nदक्षिणाग्नौ प्रणीतेन स एवाग्निर्द्विजोत्तमः।\nयज्ञोपवीतान्निर्वर्त्य ततः पर्युक्षणादिकम्९९।\nप्राचीनावीतिना कार्यमेतत्सर्वं विजानता।\nलब्ध्वा तस्माद्विशेषेण पिंडान्कुर्वीत चोदकं१०० 1.9.100।\nदद्यादुदकपात्रैस्तु सलिलं सव्यपाणिना।\nदद्यात्सर्वं प्रयत्नेन दमयुक्तो विमत्सरः१०१।\nविधाय रेखां यत्नेन निर्वपेदवनेजनं।\nदक्षिणाभिमुखः कुर्यात्ततो दर्भान्निधाय वै१०२।\nनिधाय पिंडमेकैकं सर्वं दर्भोपरिक्रमात्।\nनिर्वपेदथ दर्भेषु नामगोत्रानुकीर्तनैः१०३।\nतेषु दर्भेषु तं हस्तं विमृज्याल्लेपभागिनां।\nतथैव च जपं कुर्यात्पुनः प्रत्यवनेजनम्१०४।\nजलयुक्तं नमस्कृत्य गंधधूपार्चनादिभिः।\nएवमावाह्य तत्सर्वं वेदमंत्रैर्यथोदितैः१०५।\nएकाग्नरेकएवाद्भिर्निर्वपेद्दर्विकां तथा।\nततः कृत्वा नरो दद्यात्पितृभ्यस्तु कुशान्बुधः१०६।\nततः पिंडादिकं कुर्यादावाहनविसर्जनम्।\nततो गृहीत्वा पिंडेभ्यो मात्राः सर्वाः क्रमेण तु१०७।\nतानेव विप्रान्प्रथममाशयित्वा च मानवः।\nवर्णयन्भोजयेदन्नमिष्टं पूर्तं च सर्वदा१०८।\nवर्जयेत्क्रोधपरतां स्मरन्नारायणं हरिम्।\nतृप्तान्ज्ञात्वा पुनः कुर्याद्विकिरं सार्ववर्णिकं१०९।\nविधृत्य सोदकं त्वन्नं सतिलं प्रक्षिपेद्भुवि।\nआचांतेषु पुनर्दद्याज्जलं पुष्पाक्षतोदकम्११०।\nस्वधावाचनकं सर्वं पिंडोपरि समाचरेत्।\nदेवाद्यंतं प्रकुर्वीत श्राद्धनाशोन्यथा भवेत्१११।\nविसृज्य विप्रान्प्रणतस्तेषां कृत्वा प्रदक्षिणम्।\nदक्षिणांदिशमाकांक्षन्पितॄनुद्दिश्य मानवः११२।\nदातारो नोभिवर्द्धंतां वेदाः सन्ततिरेव च।\nश्रद्धा च नो मा व्यगमद्बहुदेयं च नोस्त्विति११३।\nअन्नं च नो बहुभवेदतिथींश्च लभेमहि।\nयाचितारश्च नः संतु मा च याचिष्म कंचन११४।\nएतदग्निमतः प्रोक्तमन्वाहार्यं तु पार्वणं।\nयथेंदुसंक्षये तद्वदन्यत्रापि निगद्यते११५।\nपिंडांस्तु गोजविप्रेभ्यो दद्यादग्नौ जलेपि वा।\nवप्रांते वाथ विकिरेदापोभिरथ वापयेत्११६।\nपत्नीं तु मध्यमं पिंडं प्राशयेद्विनयान्विताम्।\nआधत्त पितरो गर्भं पुत्रसंतानवर्द्धनं११७।\nतावन्निर्वापणं तिष्ठेद्यावद्विप्रा विसर्जिताः।\nवैश्वदेवं ततः कुर्यान्निवृत्तः पितृकर्मणः११८।\nइष्टैः सह ततः शांतो भुंजीत पितृसेवितम्।\nपुनर्भोजनमध्वानं यानमायासमैथुनम्११९।\nश्राद्धकृच्छ्राद्धभुग्यो वा सर्वमेतद्विवर्जयेत्।\nस्वाध्यायं कलहं चैव दिवास्वप्नं च सर्वदा१२०।\nअनेन विधिना श्राद्धं त्रिवर्गस्येह निर्वपेत्।\nकन्या कुंभ वृषस्थेर्के कृष्णपक्षेषु सर्वदा१२१।\nयत्रयत्र प्रदातव्यं सपिंडीकरणात्मकम्।\nतत्रानेन विधानेन देयमग्निमता सदा१२२।\nअतः परं प्रवक्ष्यामि ब्रह्मणा यदुदीरितम्।\nश्राद्धं साधारणं नाम भुक्तिमुक्तिफलप्रदम्१२३।\nअयने विषुवे चैव अमावस्यार्कसंक्रमे।\nअमावस्याष्टका कृष्णपक्ष पंचदशीषु च१२४।\nआर्द्रा मघा रोहिणीषु द्रव्यब्राह्मणसंगमे।\nगजच्छायाव्यतीपाते विष्टिवैधृतिवासरे१२५।\nवैशाखस्य तृतीयायां नवमीकार्तिकस्य च।\nपंचदशी तु माघस्य नभस्ये च त्रयोदशी१२६।\nयुगादयः स्मृता ह्येताः पितॄपक्षोपकारिकाः।\nतथा मन्वंतरादौ च देयं श्राद्धं विजानता१२७।\nअश्वयुङ्नवमी चैव द्वादशी कार्तिके तथा।\nतृतीया चैत्रमासस्य तथा भाद्रपदस्य च१२८।\nफाल्गुनस्य त्वमावास्या पौषस्यैकादशी तथा।\nआषाढस्यापि दशमी माघमासस्य सप्तमी१२९।\nश्रावणे चाष्टमी कृष्णा तथाषाढी च पूर्णिमा।\nकार्तिकी फाल्गुनी चैवा ज्येष्ठे पंचदशी सिता१३०।\nमन्वंतरादयस्त्वेता दत्तस्याक्षयकारिकाः।\nपानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः१३१।\nश्राद्धं कृतं तेन समास्सहस्रं रहस्यमेतत्पितरो वदंति।\nवैशाख्यामुपवासेषु तथोत्सवमहालये१३२।\nतीर्थायतनगोष्ठेषु द्वीपोद्यानगृहेषु च।\nविविक्तेषूपलिप्तेषु श्राद्धं देयं विजानता१३३।\nविप्रान्पूर्वेपरेचाह्नि विनीतात्मानि मंत्रयेत्।\nशीलवृत्तगुणोपेतान्वयोरूपसमन्वितान्१३४।\nद्वौ दैवे पितृकृत्ये त्रीनेकैकमुभयत्र वा।\nभोजयेत्सुसमृद्धोपि न प्रकुर्वीत विस्तरम्१३५।\nविश्वेदेवान्यवैः पुष्पैरभ्यर्च्यासनपूर्वकं।\nपूरयेत्पात्रयुग्मं तु स्थाप्यं दर्भपवित्रके१३६।\nशन्नोदेवीत्यपः कुर्याद्यवोसीति यवानपि।\nगंधपुष्पैस्तु संपूज्य विश्वान्देवान्प्रतिन्यसेत्१३७।\nविश्वेदेवास इत्याभ्यामावाह्य विकिरेद्यवान्।\nयवोसि धान्यराजस्त्वं वारुणो मधुमिश्रितः१३८।\nनिर्णुदः सर्वपापानां पवित्र ऋषिसंस्तुतः।\nगंधपुष्पैरलंकृत्य या दिव्येत्यर्घमुत्सृजेत्३९।\nअभ्यर्च्य गंधाद्युत्सृज्य पितृयज्ञं समारभेत्।\nदर्भासनादि कृत्वादौ त्रीणि पात्राणि चार्चयेत्१४०।\nसपवित्राणि कृत्वादौ शन्नोदेवीत्यपः क्षिपेत्।\nतिलोसीति तिलान्कुर्याद्गन्धपुष्पादिकं पुनः१४१।\nपात्रं वनस्पतिमयं तथा पर्णमयं पुनः।\nराजतं वा प्रकुर्वीत तथा सागरसंभवम्१४२।\nसौवर्णं राजतं ताम्रं पितॄणां पात्रमुच्यते।\nरजतस्य कथा वापि दर्शनं दानमेव च१४३।\nराजतैर्भाजनैरेषां पितॄणां रजतान्वितैः।\nवार्यपि श्रद्धया दत्तमक्षयायोपकल्पते१४४।\nअद्यापि पितृपात्रेषु पितॄणां राजतान्वितम्।\nशिवनेत्रोद्भवं यस्मादुत्तमं पितृवल्लभम्१४५।\nएवं पात्राणि संकल्प्य यथालाभं विमत्सरः।\nया दिव्येति पितुर्नाम गोत्रे दर्भान्करे न्यसेत्१४६।\nपितॄनावाहयिष्यामि तथेत्युक्तः स तैः पुनः।\nउशंतस्त्वा तथायन्तु ऋग्म्यामावाहयेत्पितॄन्१४७।\nया दिव्येत्यर्घ्यमुत्सृज्य दद्याद्गंधादिकं ततः।\nवस्त्रोत्तरं दर्भपूर्वं दत्वा संश्रयमादितः१४८।\nपितृपात्रे निधायाथ न्युब्जमुत्तरतो न्यसेत्।\nपितृभ्यः स्थानमसीति निधाय परिवेषयेत्१४९।\nतत्रापि पूर्वतः कुर्यादग्निकार्यं विमत्सरः।\nउभाभ्यामपि हस्ताभ्यामाहृत्य परिवेषयेत्१५० 1.9.150।\nउशन्तस्त्वेति तं दर्भं पाणिभक्तं विशेषतः।\nगुणान्वितैश्च शाकाद्यैर्नानाभक्ष्यैस्तथैव च१५१।\nअन्नं च सदधिक्षीरं गोघृतं शर्करान्वितं।\nमासं प्रीणाति वै सर्वान्पितॄनित्याह पद्मजः१५२।\nद्वौ मासौ मत्स्यमांसेन त्रीन्मासान्हारिणेन तु।\nऔरभ्रेणाथ चतुरः शाकुनेनाथ पंच वै१५३।\nवाराहस्य तु मांसेन षण्मासं तृप्तिरुत्तमा।\nसप्तलोहस्य मांसेन तथाष्टावाजकेन तु१५४।\nपृषतस्य तु मांसेन तृप्तिर्मासान्नवैव तु।\nदशमासांश्च तृप्यंते वराहमहिषामिषैः१५५।\nशशकूर्मयोस्तु मांसेन मासानेकादशैव तु।\nसंवत्सरं तु गव्येन पयसा पायसेन वा१५६।\nसौकरेण तु तृप्यंते मासान्पंचदशैव तु।\nवार्ध्रीणसस्य मांसेन तृप्तिर्द्वादशवार्षिकी१५७।\nकालशाकेन चानंत्यं खड्गमांसेन चैव हि।\nयत्किंचिन्मधुना मिश्रं गोक्षीरं दधिपायसम्१५८।\nदत्तमक्षयमित्याहुः पितरः पूर्वदेवताः।\nस्वाध्यायं श्रावयेत्पित्र्यं पुराणान्यखिलानि च१५९।\nब्रह्मविष्ण्वर्करुद्राणां स्तवानि विविधानि च।\nइंद्रेशसोमसूक्तानि पावमानीश्च शक्तितः१६०।\nबृहद्रथंतरं तत्र ज्येष्ठसामाथ रौरवं।\nतथैव शांतिकाध्यायं मधुब्राह्मणमेव च१६१।\nमण्डलब्राह्मणं तद्वत्प्रीतिकारि च यत्पुनः।\nविप्राणामात्मनश्चापि तत्सर्वं समुदीरयेत्१६२।\nभारताध्ययनं कार्यं पितॄणां परमप्रियं।\nभुक्तवत्सु च विप्रेषु भोज्यतोयादिकं नृप१६३।\nसार्ववर्णिकमन्नाद्यमानयेत्सावधारणं।\nसमुत्सृजेद्भुक्तवतामग्रतो विकिरान्भुवि१६४।\nअग्निदग्धाश्च ये जीवा येप्यदग्धाः कुले मम।\nभूमौ दत्तेन तृप्यंतु तृप्ता यांतु परां गतिं१६५।\nयेषां न माता न पिता न बंधुर्न चापि मित्रं न तथान्नमस्ति।\nतत्तॄप्तयेन्नं भुवि दत्तमेतत्पयातु योगाय यतो यतस्ते१६६।\nअसंस्कृतप्रमीतानां त्यागिनां कुलभागिनां।\nउछिष्टभागधेयानां दर्भेषु विकिरासनं१६७।\nतृप्तान्ज्ञात्वोदकं दद्यात्सकृद्विकिरणे तथा।\nविप्रलिप्तमहीपृष्टे गोशकृन्मूत्रवारिणा१६८।\nनिधाय दर्भान्विधिवद्दक्षिणाग्रान्प्रयत्नतः।\nसर्ववर्णविधानेन पिंडांश्च पितृयज्ञवत्१६९।\nअवनेजनपूर्वं तु नामगोत्रं तु मानवः।\nउक्त्वा पुष्पादिकं दत्वा कृत्वा प्रत्यवनेजनं१७०।\nज्ञात्वापसव्यं सव्येन पाणिना त्रिः प्रदक्षिणं।\nपितृवन्मातृकं कार्यं विधिवद्दर्भपाणिना१७१।\nदीपप्रज्वालनं तद्वत्कुर्यात्पुष्पार्चनं बुधः।\nतथा चांतेषु चाचम्य दद्याच्चापः सकृत्सकृत्१७२।\nतथा पुष्पाक्षतान्पश्चादक्षय्योदकमेव च।\nसतिलं नामगोत्रेण दद्याच्छक्त्या च दक्षिणाम्१७३।\nगोभूहिरण्यवासांसि भव्यानि शयनानि च।\nदद्याद्यदिष्टं विप्राणामात्मनः पितुरेव च१७४।\nवित्तशाठ्येन रहितः पितृभ्यः प्रीतिमावहेत्।\nततः स्वधावाचनकं विश्वेदेवेषु चोदकं१७५।\nदत्वाशीः प्रतिगृह्णीयाद्द्विजेभ्योपि यथा बुधः।\nअघोराः पितरः संतु संत्वित्युक्तः पुनर्द्विजैः१७६।\nगोत्रं तथा वर्द्धतां तु तथेत्युक्तश्च तैः पुनः।\nस्वस्तिवाचनकं कुर्यात्पिंडानुद्धृत्य भक्तितः१७७।\nउच्छेषणं तु तत्तिष्ठेद्यावद्विप्रविसर्जनम्।\nततो गृहबलिं कुर्यादिति धर्मो व्यवस्थितः१७८।\nउच्छेषणं भूमिगतमजिह्मस्याशठस्य च।\nदासवर्गस्य तत्पिंडं भागधेयं प्रचक्षते१७९।\nपितृभिर्निर्मितं पूर्वमेतदाप्यायनं सदा।\nअव्रतानामपुत्राणां स्त्रीणामपि नराधिप१८०।\nततः स्थानाग्रतः स्थित्वा प्रतिगृह्यांबुपात्रिकां।\nवाजेवाजेति च जपन्कुशाग्रेण विसर्जयेत्१८१।\nबहिः प्रदक्षिणं कुर्यात्पदान्यष्टावनुव्रजेत्।\nबंधुवर्गेण सहितः पुत्रभार्यासमन्वितः१८२।\nनिवृत्य प्रणिपत्याथ प्रयुज्याग्निं स मंत्रवित्।\nवैश्वदेवं प्रकुर्वीत नैत्यिकं बलिमेव च१८३।\nततस्तु वैश्वदेवांते सभृत्यसुतबांधवः।\nभुंजीतातिथिसंयुक्तः सर्वं पितृनिषेवितं१८४।\nएतच्चानुपनीतोपि कुर्यात्सर्वेषु पर्वसु।\nश्राद्धं साधारणं नाम सर्वकामफलप्रदम्।\nभार्याविरहितोप्येतत्प्रवासस्थोपि भक्तिमान्१८५।\nशूद्रोप्यमंत्रकं कुर्यादनेन विधिना नृप।\nतृतीयमाभ्युदयिकं वृद्धिश्राद्धं विधीयते१८६।\nउत्सवानंदसंस्कारे यज्ञोद्वाहादिमंगले।\nमातरः प्रथमं पूज्याः पितरस्तदनंतरं१८७।\nततो मातामहा राजन्विश्वेदवास्तथैव च।\nप्रदक्षिणोपचारेण दध्यक्षतफलोदकैः१८८।\nप्राङ्मुखो निर्वपेत्पिंण्डान्पूर्वांश्चैव पुरातनान्।\nसंपन्नमित्यभ्युदये दद्यादर्घं द्वयोर्द्वयोः१८९।\nयुग्मा द्विजातयः पूज्या वस्त्राकल्पांबरादिभिः।\nतिलकार्यं यवैः कार्यं तच्च सर्वानुपूर्वकं१९०।\nमंगल्यानि च सर्वाणि वाचयेद्द्विजपुंगवान्।\nएवं शूद्रोपि सामान्यं वृद्धिश्राद्धं च सर्वदा१९१।\nनमस्कारेण मंत्रेण कुर्याद्दानानि वै बुधः।\nदानं प्रधानं शूद्रस्य इत्याह भगवान्प्रभुः।\nदानेन सर्वकामाप्तिस्तस्य संजायते यतः१९२।"
  }
]
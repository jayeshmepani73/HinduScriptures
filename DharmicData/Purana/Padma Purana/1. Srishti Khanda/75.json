[
  {
    "text": "व्यास उवाच-।\nश्रुत्वा महेश्वराद्वाक्यं देवाः शक्रपुरोगमाः।\nदुद्रुवुर्दैत्यसंघांस्तान्सर्वे सर्वान्समंततः१।\nआजगाम महाबाहुः कुंभो नाम महासुरः।\nनैर्ऋतो यक्षराजानं गदया चाहनद्भृशम्२।\nगुह्यकेशो गदापातैर्जघान भृशमुत्तमम्।\nततोन्योन्यं गदायुद्धमभवद्भीषणं तयोः३।\nचक्रबंधं महाबंधं पुरोवध्यनिबंधनम्।\nप्राचुरं भीषणं यानं स्फोटतैलाभिवास्तिकम्४।\nतेन कृत्वा महायुद्धमवसाने धनेश्वरः।\nपातयामास तं स्फोटं तस्य कुंभस्य चोरसि५।\nभग्नदंष्ट्रस्ततः कुंभो निपपात महीतले।\nस्यंदनस्थो महावीर्यो जंभो हरिहयं तदा६।\nजघानशरसंघैश्च तथैवैरावणं भृशम्।\nवासवो भिदुरेणैव संबिभेदासुरोत्तमम्७।\nस पपात धरापृष्ठे गतासुर्लोहितोक्षितः।\nतथारण्यं सुघोरं च अघोरं घोरमेव च८।\nचतुरो गणमुख्यांश्च शक्त्या बिभेद संयुगे।\nसेनान्यश्चैव प्रत्येकं पातयामास लाघवात्९।\nसौरभं शरसंघैश्च जयंतो वशमानयत्।\nशक्तिहस्तं च संह्रादं यमदंडं नरांतकम्१०।\nहत्वा च पातयामास स भस्मीकृतविग्रहः।\nकालश्च खड्गपातेन पातयामास बाभ्रवम्११।\nशक्त्या मृत्युर्बिभेदाश्वं तथा निर्घृणकं रणे।\nअग्निना दह्यमानाश्च सप्तैते च महाबलाः१२।\nभद्रबाहुर्महाबाहुः सुगंधो गंध एव च।\nभौरिको वल्लिको भीम एते सेनाग्रगामिनः१३।\nरणे संदग्धदेहाश्च पेतुरुर्व्यां गतासवः।\nपाशबद्धा महावीर्या वरुणस्य महात्मनः१४।\nपेतुरुर्व्यां महासत्वाः शूराः शूरभयानकाः।\nशूरस्य रश्मिजालेन निहताः पञ्चदानवाः१५।\nतुरुतुंबुरुदुर्मेधस्साधका साधकाभिधाः।\nक्रूर क्रौंच रणेशान मोदसंमोद षण्मुखाः१६।\nशरैर्निपातिता दैत्याः संयुगे मातरिश्वना।\nनैर्ऋतो गदया भीमं पातयामास भूतले१७।\nशूलपातैश्च रुद्राणां शतशो दैत्यदानवाः।\nनिपेतुः संयुगे भीताः संमुखा रणपंडिताः१८।\nवसूनां शरपातैश्च शूराणां रश्मिमालिनाम्।\nमेघानां करकाभिश्च वज्रपातैस्सुदारुणैः१९।\nनिपातिता रणे दैत्याः शतशो बलशालिनः।\nकुबेरस्य गदापातैर्निपतंति सहस्रशः२०।\nशक्रस्य भिदुरेणैव भेदिता दैत्यपुंगवाः।\nअसंख्याताः पतंत्युर्व्यां स्कंदशक्त्या तथा हताः२१।\nगणेशपर्शुपातेन पतंति मुख्यमुख्यकाः।\nवैकुंठकरमुक्तेन चक्रेण तीव्रकर्मणा२२।\nदैत्यानां प्रवराणां च शिरांसि निपतंति कौ।\nशमनो यमदंडेन कोटिकोटिसहस्रशः२३।\nअपातयत्तदा भूम्यां कालः खड्गेन दानवान्।\nमृत्युश्शक्त्या तथा दैत्यान्पाशी पाशेन चापरान्२४।\nपातेन तक्षकादीनां सुधांशोः शिशिरेण च।\nअश्वारोही खरोमन्योहनिपाशस्तथा गजान्२५।\nपरिघेण गजं कुंभे दैत्यानां नाशयत्ततः।\nएवमश्वान्गजांश्चैव लाघवात्स न्यपातयत्२६।\nएवं सिद्धैश्च गंधर्वैरप्सरोभिर्महाबलैः।\nअन्याभिर्देवताभिश्च समातृगणनायकैः२७।\nनिपातिता महोघोरा ये ते प्रलयदानवाः।\nशरैश्च खड्गपातैश्च शूलशक्तिपरश्वधैः२८।\nयष्टिपरिघकुंतैश्च पातयंत्यसुरान्सुराः।\nएवं संक्षीयमाणेषु दैत्यराट्समपद्यत२९।\nआदित्यरथसंकाशं रथरत्नविभूषितम्।\nशातकुंभमयं दिव्यं घंटाचामरभूषितम्३०।\nपताकाध्वजसंपूर्णं रम्यं शक्ररथोपमम्।\nसमारुह्य महावीरो हिरण्याक्षोऽसुराधिपः३१।\nजघान शरजालैश्च दुर्निवार्यः सुरासुरैः।\nससैन्यानि गजान्वीरो रथांश्च सह सैंधवान्३२।\nपातयामास भूमौ च शतशोथ सहस्रशः।\nएवं चरन्स वृंदेषु निखिलेषु दिवौकसाम्३३।\nपातयामास दैत्येंद्रः शरौघान्मृत्युसन्निभान्।\nक्रमेण समरे चाथ देवसैन्यान्यमंथत३४।\nयथा पुष्करिणीवृंदे गजः कंजवनं शितैः।\nशरपातैरथो वेगात्सिंहनादैः पुनः पुनः३५।\nधरण्यां पतिता वेगात्तदा दैत्येश्वरस्य च।\nदशभिश्च सुतीक्ष्णाग्रैर्जयंतं स जघान ह३६।\nरेमंतं पंचभिर्बाणैः शक्रं पंचदशेन तु।\nचित्ररथं विंशतिभिःपंचविंशतिभिर्गुहम्३७।\nहेरंबं त्रिशरेणैव चत्वारिंशच्छरैर्यमम्।\nतथैव कालं मृत्युं च पाणिना द्विगुणेन च३८।\nगुह्यकेशं जगत्प्राणं दशभिर्दशभिः शरैः।\nषडिभश्च सप्तभिश्चैव रुद्रान्सर्वान्पृथक्पृथक्३९।\nवसून्सर्वांश्च सशरैः सिद्धगंधर्वपन्नगान्।\nदशाष्टदशभिः षडिभर्युद्धे देवान्भिनत्त्यसौ४०।\nओजौघादतिवीर्यात्तु शीघ्रलाघवर्दशनान्।\nआपत्प्राप्ताः सुरा भीत्या प्रतिकर्तुं न चेश्वराः४१।\nमहेशशूलसंकाशैः शरैर्मर्मविभेदिभिः।\nताडिता निर्जरा युद्धे मूर्च्छिता धरणीं ययुः४२।\nतस्यैव संमुखे स्थातुं न शेकुः प्रवरास्सुराः।\nततो देवा विनिर्धूतास्त्रिदिवेशेन संयुताः४३।\nशरण्यं ते हरिं तत्र शरणं ताडिता ययुः।\nएतस्मिन्नंतरे विष्णुः प्राह जिष्णुं खगेश्वरम्४४।\nअधुना गच्छ दैत्यस्य संमुखं रणमूर्धनि।\nनाशाय सततस्तूर्णं गतस्तस्यांतिकं जवात्४५।\nसरथं मार्गणैर्भित्वा विष्णुमारोधयज्जवम्।\nरथस्य संमुखे दैत्य उवाच विष्णुमव्ययम्४६।\nअन्य सृष्टिं करोम्यद्य हत्वा त्वां च सनिर्ज्जरम्।\nततो विष्णुरुवाचेदं गर्जंतं दैत्यपुंगवम्४७।\nशक्तस्त्वं स्पर्द्धने पाप यदि युद्धे स्थिरो भव।\nततः शरशतैरेव जघान विष्णुमव्ययम्४८।\nअसंभ्रांतः स चिच्छेद यमदंडनिभान्शरान्।\nपुनः शरसहस्राणि प्रेरयामास तं रणे४९।\nतांश्च छित्वा शरैः शौरिस्तं च विव्याध मार्गणैः।\nप्रगौरवादहार्याभैः संस्पर्शाद्बाडवानलैः५०।\nशरैश्च भेदकैस्तीक्ष्णैः खगमैश्च मनोजवैः।\nलाघवात्केशवास्त्रस्य तूलशुष्कतृणोपमैः५१।\nहैमैः शरसहस्रैस्तु ताडितो दैत्यपुंगवः।\nबाधयाभ्यर्दितः क्रुद्धो धृत्वा शिखरिणं रणे५२।\nजघान माधवं वेगाद्धिरण्याक्षो महाबलः।\nतं च संचूर्णयामास गदया लीलया हरिः५३।\nएवं पर्वतसाहस्रं पातितं तु क्रमेण हि।\nतथैव लाघवाच्चूर्णं हरिणा दानवारिणा५४।\nपुनर्बाहुसहस्राणि कृत्वासौ दानवोत्तमः।\nशरैः शक्तिभिरत्युग्रैः शूलैः परशुकादिभिः५५।\nववर्ष बहुभिर्विष्णुं क्रोधाविष्टेन चेतसा।\nतांस्तु तेनैव प्रहितांश्चिच्छेद सुरसत्तमः५६।\nशरैर्दीप्तैर्महाघोरैरसुराणां भयंकरैः।\nविव्याध सर्वगात्रेषु शंभुशूलोपमैश्शरैः५७।\nदानवाधिपतिः संख्ये ह्यव्ययो हरिरीश्वरः।\nस च कश्मलतां गत्वा सर्वशक्तिमनुत्तमाम्५८।\nकालजिह्वोपमां घोरामष्टघंटासमन्विताम्।\nहरेरुरसि पीने च विद्रुत्या पातयद्द्रुतम्५९।\nशुशुभे स सुरश्रेष्ठस्तडित्त्वत्सान्द्रमेघवत्।\nततश्च चुक्रुशुर्दैत्या जयेति साधुवादिनः६०।\nततश्चक्रं दैत्यसैन्ये दानवारिर्व्यसर्जयत्।\nतेषां शिरांसि संच्छिद्य माधवं पुनरागमत्६१।\nस दैत्यं शक्तिपातेन पातयामास वै रणे।\nचिरात्संज्ञां समालंब्य वह्निबाणेन केशवम्६२।\nनिजघान रणे क्रुद्धो हरिः कौबेरमाक्षिपत्।\nततो मुमोच मायास्त्रं चासुरं चातिदारुणम्६३।\nसिंहव्याघ्रलुलायांश्च तद्वद्द्विप सरीसृपान्।\nजघान समरे विष्णुं हिरण्याक्षः प्रतापवान्६४।\nततो मायास्त्रसंभूतान्शस्त्रास्त्रौघान्रणे हरिः।\nप्रचिच्छेद शरैरेव शूलेनैवमताडयत्६५।\nस विह्वलित सर्वांगस्तत्क्षणं लोहितोक्षितः।\nविचकर्ष हरन्विष्णुरसृग्विप्लुतविग्रहः६६।\nतच्छूलं च त्रिभिर्बाणैः प्रविव्याध सुराधिपः।\nवरूथं सध्वजं केतुं रथं चैवातपत्रकम्६७।\nयंतारं च प्रचिच्छेद दशभिश्च हरिः शरैः।\nपातिते च रथे दैत्यः संप्लुत्याथ रथं परम्६८।\nआरुरोह स दैत्येंद्रः संमुखं चाकरोद्बली।\nततो युद्धं महाघोरमभवल्लोमहर्षणम्६९।\nहिरण्याक्षस्य च हरेर्लोकविस्मापनं महत्।\nअस्त्रयुद्धं तथान्योन्यं कृतप्रतिकृतं च तत्७०।\nततो नियुद्धे सततं दिव्यवर्षशतं गतम्।\nततो दैत्यो महासत्वो ववृधे वामनो यथा७१।\nमुखेन जग्राह रुषा त्रैलोक्यं सचराचरम्।\nभूमंडलं समुद्धृत्य विवेश च रसातलम्७२।\nशेषाश्च विविशुर्दैत्यास्तमनु प्रीतिसंयुताः।\nततो विष्णुर्महातेजा ज्ञात्वा दैत्यबलं महत्७३।\nदधार रूपं वाराहं दैत्यराजजिघांसया।\nधृत्वा क्रोडतनुं विष्णुर्विवेश तमनुद्रुतम्७४।\nतत्र गत्वा रसामूले रसातलगतां महीम्।\nदृष्ट्वा स्वदंष्ट्रयोर्दध्रे लोकाधारां वसुंधराम्७५।\nतां धृत्वा गच्छतस्तस्य विष्णोरमिततेजसः।\nसमाजगाम दैत्येंद्रो धृष्टं वाग्भिस्तुदन्ननु७६।\nमायाक्रोडतनुर्विष्णुर्दुर्वचांसि सहन्रुषा।\nजलोपरि दधारेमां धरां भूधर एव च७७।\nतस्यां न्यस्य स्वसत्वं च स चकार तदाचलाम्।\nततः पश्चात्स संलग्नो दैत्यराट्समुपस्थितः७८।\nक्रोधेन महताविष्टो जघान गदया हरिम्।\nमायया सूकरो विष्णुस्तां गदां समवंचयत्७९।\nयोगयुक्तो यथा मृत्युं कौमोदक्याहनच्च तम्।\nततः पुना रुषाविष्टो हिरण्याक्षो महाबलः८०।\nमुष्टिना प्राहरद्देवं दक्षिणे तु भुजे प्रभोः।\nएवं युद्धं महाघोरं सव्यासव्यं गतागतम्८१।\nपरिभ्रमणविक्षेपं कृतानुकरणं तथा।\nततो ब्रह्मादयो देवा युद्धं पश्यंति खे स्थिताः८२।\nस्वस्ति प्रजाभ्यो देवेभ्य ऋषिभ्यश्चेति चाब्रुवन्।\nऊचुश्च देवदेवेशं विष्णुं वाराहरूपिणम्८३।\nमा क्रीड बालवद्देव जह्यमुं देवकंटकम्।\nततो विष्णुर्महातेजा मायावाराहरूपधृत्८४।\nब्रह्माद्यनुमतिं प्राप्य चक्रं प्राक्षिपदुल्बणम्।\nसहस्रसूर्यसंकाशं सहस्रारं महाप्रभम्८५।\nदैत्यांतकरणं रौद्रं प्रलयाग्निसमप्रभम्।\nतच्चक्रं विष्णुना मुक्तं हिरण्याक्षं महाबलम्८६।\nचकार भस्मसात्सद्यो ब्रह्मादीनां च पश्यताम्।\nदैत्यांतकरणं रौद्रं चक्रं चागमदच्युतम्८७।\nततो ब्रह्मादयो देवाः शक्रमुख्याश्च लोकपाः।\nदृष्ट्वा च विजयं विष्णोः स्तुवंति स्म समागताः८८।\nदेवा ऊचुः-।\nनताः स्म विष्णुं जगदादिभूतं सुरासुरेंद्रं जगतां प्रपालकम्।\nयन्नाभिपद्मात्किल पद्मयोनिर्बभूव तं वै शरणं गताः स्मः८९।\nनमोनमो मत्स्यवपुर्द्धराय नमोस्तु ते कच्छपरूपधारिणे।\nनमः प्रकुर्मश्च नृसिंहरूपिणे तथा पुनर्वामनरूपिणे नमः९०।\nनमोस्तु ते क्षत्रविनाशनाय रामाय रामाय दशास्यनाशिने।\nप्रलंबहंत्रे शितिवाससे नमो नमोस्तु बुद्धाय च दैत्यमोहिने९१।\nम्लेच्छांतकायापि च कल्किनाम्ने नमः पुनः क्रोडवपुर्धराय।\nजगद्धितार्थं च युगेयुगे भवान्बिभर्ति रूपं त्वसुराभवाय९२।\nनिषूदितोऽयं ह्यधुना किल त्वया दैत्यो हिरण्याक्ष इति प्रगल्भः।\nयश्चेंद्रमुख्यान्किललोकपालान्संहेलया चैव तिरश्चकार९३।\nस वै त्वया देवहितार्थमेव निपातितो देववर प्रसीद।\nत्वमस्य विश्वस्य विसर्गकर्ता ब्राह्मेण रूपेण च देवदेव९४।\nपाता त्वमेवास्य युगेयुगे च रूपाणि धत्से सुमनोहराणि।\nत्वमेव कालाग्निहरश्च भूत्वा विश्वं क्षयं नेष्यसि चांतकाले९५।\nअतो भवानेव च विश्वकारणं न ते परं जीवमजीवमीश।\nयत्किंच भूतं च भविष्यरूपं प्रवर्त्तमानं च तथैव रूपम्९६।\nसर्वं त्वमेवासि चराचराख्यं न भाति विश्वं त्वदृते च किंचित्।\nअस्तीति नास्तीति च भेदनिष्ठं त्वय्येव भातं सदसत्स्वरूपम्९७।\nततो भवंतं कतमोपि देव न ज्ञातुमर्हत्यविपक्वबुद्धिः।\nऋते भवत्पादपरायणं जनं तेनागता स्मश्शरणं शरण्यम्९८।\nव्यास उवाच-।\nततो विष्णुः प्रसन्नात्मा उवाच त्रिदिवौकसः।\nतुष्टोस्मि देवा भद्रं वो युष्मत्स्तोत्रेण सांप्रतम्९९।\nय इदं प्रपठेद्भक्त्या विजयस्तोत्रमादरात्।\nन तस्य दुर्लभं देवास्त्रिषुलोकेषु किंचन१००।\nगवां शतसहस्रस्य सम्यग्दत्तस्य यत्फलम्।\nतत्फलं समवाप्नोति कीर्तनाच्छ्रवणान्नरः१०१।\nसर्वकामप्रदं नित्यं देवदेवस्य कीर्तनम्।\nअतः परं महाज्ञानं न भूतं न भविष्यति१०२।\nइति श्रीपाद्मपुराणे प्रथमे सृष्टिखंडे देवासुरसंग्रामसमाप्तौ विजयस्तोत्रंनाम पंचसप्ततितमोऽध्यायः७५।"
  }
]
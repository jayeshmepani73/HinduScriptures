[
  {
    "text": "पुलस्त्य उवाच-।\nप्रादुरासीत्प्रतीहारः शुभ्रचीनांशुकांबरः।\nस जानुभ्यां महीं गत्वा पिहितास्यश्च पाणिना१।\nउवाचानाविलं वाक्यमल्पाक्षरपरिष्कृतम्।\nदैत्येंद्रमर्कवृंदाभं बिभ्रतं भास्वरं वपुः२।\nकालनेमिः सुरान्बद्ध्वा प्रादाय द्वारि तिष्ठति।\nस विज्ञापयति स्थेयं क्व वंदिनि च यैः प्रभो३।\nतन्निशम्याब्रवीद्दैत्यः प्रतीहारस्य भाषितम्।\nयथेष्ठं स्थीयतामेभिर्गृहं मे भुवनत्रयं४।\nकेवलं वासवं त्वेकं मुंडयित्वा विमुच्यताम्।\nसितवस्त्रपरिच्छन्नं शुनःपादेन चिह्नितम्५।\nएवं कृते ततो देवा दूयमानेन चेतसा।\nजग्मुर्जगद्गुरुं द्रष्टुं शरणं कमलोद्भवम्६।\nविनिर्विण्णास्तमासाद्य शिरोभिर्द्धरणीं गताः।\nतुष्टुवुः सुष्ठु वर्णाढ्यैर्वचोभिः कमलासनम्७।\nदेवा ऊचुः-।\nनमस्त्वोंकारांकुरादिप्रसूत्यै विश्वस्थानानंतभेदस्य पूर्वम्।\nसंभूतस्यानंतरं सत्वमूले संहारेच्छोस्ते नमः सत्वमूर्त्ते८।\nव्यक्तीनां त्वामादिभूतं महिम्ना चास्मादस्मानभिधानाद्विचिंत्य।\nद्यावापृथ्व्योरूर्द्ध्वलोकांस्तथाधश्चांडादस्मात्त्वं विभागं चकर्थ९।\nव्यक्तं मेरुर्यज्जरायुस्तवाभूदेवं विद्मस्त्वत्प्रणीतोवकाशः।\nव्यक्तं देवा जज्ञिरे यस्य देहाद्देहस्यांतश्चारिणो देहभाजः१०।\nद्यौस्ते मूर्द्धा लोचने चंद्रसूर्यौ व्यालाः केशाः श्रोत्ररंध्रे दिशस्ते।\nगात्रं यज्ञः सिंधवः संधयो वै पादौ भूमिस्तूदरं ते समुद्राः ११।\nमायाकारः कारणं त्वं प्रसिद्धो वेदैः शांतो ज्योतिरर्कस्त्वमुक्तः।\nवेदार्थेन त्वां विवृण्वंति बुद्ध्या हृत्पद्मांतः संनिविष्टं पुराणम्१२।\nत्वां चात्मानं लब्धयोगा गृणंति सांख्यैर्याः स्ताः सप्तसूक्ष्माः प्रणीताः।\nतासां हेतुर्याष्टमी चापि गीता तास्वंतस्थो जीवभूतस्त्वमेव१३।\nदृष्ट्वा मूर्त्तिं स्थूलसूक्ष्मांचकार ये वै भावाः कारणे केचिदुक्ताः।\nसंभूतास्ते त्वत्त एवादिसर्गे भूयस्तास्त्वां वासनां तेभ्युपेयाः१४।\nत्वत्संकेतस्त्वंतरायो निगूढः कालोऽमेयो ध्वस्तसंख्याविकल्पः।\nभावाभावाव्यक्तिसंहारहेतुः सोऽनंतस्त्वं तस्य कर्ता निधानम्१५।\nस्थूलस्सर्वोऽनर्थभूतस्ततोन्यस्सोऽर्थस्सूक्ष्मो यो हि तेभ्योपिगीतः।\nस्थूला भावाश्चावृता यैश्च तेषां तेभ्यः स्थूलस्त्वं पुराणे प्रणीतः१६।\nभूतंभूतं भूतिमद्भूतभावं भावेभावे भावितं त्वं युनक्षि।\nयुक्तंयुक्तं व्यक्तिभावान्निरस्य स्थानेस्थाने व्यक्तिवृत्तिं करोषि१७।\nइत्थं देवो व्यक्तिभाजां शरण्यस्त्राता गोप्ता भावितोऽनंतमूर्तिः।\nविरेमुरमरास्तु त्वा ब्रह्माणमिति कारणम्१८।\nतस्थुर्मनोभिरिष्टार्थसंप्राप्ति प्रार्थनास्ततः।\nएवं स्तुतो विरिंचिस्तु प्रसादं परमं गतः१९।\nअमरान्वरदोप्याह वामहस्तेन निर्दिशन्।\nब्रह्मोवाच-।\nनारी वा भर्तृका कस्माद्धस्तसंत्यक्तभूषणा२०।\nन राजसे कुतश्शक्रा म्लानवक्त्रसरोरुहः।\nहुताशनवियुक्तोपि धूमेन न विराजसे२१।\nतृणौघेन प्रतिच्छन्नो दग्धदावश्चिरोषितः।\nयमामयशरीरेण क्लिष्टो नाद्य विराजसे२२।\nदंडेनालंबनेनेव कृष्टो येन पदेपदे।\nरजनीचरनाथ त्वं किं भीत इव भाषसे२३।\nराक्षसेंन्द्रकृतादाने त्वमरातिक्षतो यथा।\nतनुस्ते वरुणोच्छुष्कापरीतस्येव वह्निना२४।\nविमुक्तरुधिरं चाथ पदं त्वं प्रविलोकय।\nवायो भवान्विचेतस्कः खड्गाग्रैरिव निष्कृतः२५।\nकिं त्वं नतोसि धनद संत्यज्येव कुबेरतां।\nरुद्रास्त्रिशूलिनः संतोऽविदध्वं बहुशूरतां२६।\nभवतां केन चाक्षिप्ता तीव्रता नस्तदुच्यतां।\nएवमुक्ताः सुरास्तेन ब्रह्मणा ब्रह्मवर्तिना२७।\nवाचां प्रधानभूतत्वात्ते मारुतमचोदयन्।\nअथ शक्रमुखैर्देवैः पवनः प्रतिचोदितः२८।\nप्राह देवं चतुर्वक्त्रं भवान्वेत्ति चराचरं।\nपुरहूतमुखाः सबला निमिषा विजिताः प्रसभं किल दैत्यशतैः२९।\nक्रतवो विहिता भवता स्थितये जगतां च महाद्भुतचित्रगुणाः।\nअपि यज्ञकृतः श्रुतकामफला विहिता ॠषयस्तत एव पुरः३०।\nअपि नाकमभूत्किल यज्ञभुजां भवतो विनियोगवशात्सततम्।\nअपहृत्यविमानगणं सकृतो दनुजेन महाकरभूमिसमः३१।\nकृतवानसि सर्वगुणातिशयं यमशेषमहीधरराजतया।\nमखभूषितमंशुमतामवधिं सुरधामगिरिं गगनेपि सदा३२।\nअधिवासविहारविधानुचितो दनुजेन परिष्कृतशृंगतटः।\nप्रविलम्बितरत्नगुहानिवहो बहुदैत्यसमाश्रयतां गमितः३३।\nअसुरस्य च तस्य भयेन गतं सविषाद शरीरनिमित्ततया।\nउपभोग्यतयाधिकृतं सुचिरं विमलद्युतिपूरितदिग्वदनं३४।\nभवतैव विनिर्मितमादियुगे सुरहेतिसमूहवरं कुलिशं।\nदितिजस्य शरीरमवाप्यगतं शतधा मतिभेदमिवाल्पविदः३५।\nबाणैश्च युधि विद्धांगा द्वारि द्वास्थैर्निदर्शिताः।\nलब्धप्रवेशाः कृच्छ्रेण वयं तस्यामरद्विषः३६।\nसभायाममरादेव प्रकृष्योपनिवेशिताः।\nवेत्रहस्तैरजल्पंतस्तथोपहसिताः परैः३७।\nमहार्थाः सिद्धसर्वार्था भवंतः स्वल्पभाषिणः।\nशास्त्रयुक्तमथ ब्रूत मामरा बहुभाषिणः३८।\nसभेयं दैत्यसिंहस्य न शक्रस्य विशृंखला।\nवदद्भिरिति दैत्यस्य प्रेष्यैर्विहसिता बहु३९।\nॠतवो मूर्तिमंतश्चाप्यहर्निशमुपासते।\nकृतापराधं सत्रासं न त्यजंति कथंचन४०।\nतंत्रीलयनयोपेतं सिद्धगंधर्वकिन्नरैः।\nसरागमुपधाविष्टं गीयते तस्य वेश्मसु४१।\nकृताकृतोपकरणैर्मित्रादि गुरुलाघवः।\nशरणागतसंत्यागी त्यक्तसत्यप्रतिश्रयः४२।\nइति निश्शेषमथवा निश्शेषं केन शक्यते।\nतस्याविनयमाख्यातुं स्रष्टा तत्र परायणम्४३।\nइत्युक्त्वा व्यरमद्वायुः शनैर्देवविचेष्टितं।\nसुरानुवाच भगवांस्ततः स्मितमुखांबुजः४४।\nब्रह्मोवाच।\nअवध्यस्तारको दैत्यः सर्वैरपि सुरासुरैः।\nयस्य वध्यस्स नाद्यापि जातस्त्रिभुवने पुमान्४५।\nमया स वरदानेन छंदयित्वा निवारितः।\nतपसः सांप्रतं राजा त्रैलोक्यदहनात्मकः४६।\nस तु वव्रे वधं दैत्यश्शिशुतः सप्तवासरात्।\nस तु सप्तदिनो बालः शंकराद्यो भविष्यति४७।\nतारकस्य निहंता स भास्कराभो भविष्यति।\nसांप्रतं चाप्यपत्नीकः शंकरो भगवान्प्रभुः४८।\nहिमाचलस्य दुहिता या च देवी भविष्यति।\nतस्याः सकाशाद्यः सूनुररण्याः पावको यथा४९।\nजनयिष्यति तं प्राप्य तारको न भविष्यति।\nमयाऽभ्युपायः कथितो यथैष हि भविष्यति1.43.५०।\nशेषं चाप्यस्य विभवं विभजध्वमनंतरं।\nस्तोककालं प्रतीक्षध्वं निर्विशंकेन चेतसा५१।\nइत्युक्तास्त्रिदशास्तेन साक्षात्कमलयोनिना।\nजग्मुस्ते प्रणिपत्येशं यथायोगं दिवौकसः५२।\nततो यातेषु देवेषु ब्रह्मा लोकपितामहः।\nनिशां सस्मार भगवांस्तां देवीं पूर्वसंभवां५३।\nततो भगवती रात्रिरुपतस्थे पितामहं।\nतां विविक्ते समालोक्य ब्रह्मोवाच विभावरीम्५४।\nब्रह्मोवाच-।\nविभावरि महत्कार्यं देवानां समुपस्थितं।\nतत्कर्तव्यं त्वया देवि शृणु कार्यस्य निश्चयं५५।\nतारकोनाम दैत्येंद्रः सुरशत्रुरनिर्जितः।\nतस्या भवाय भगवान्जनयिष्यति चेश्वरः५६।\nसुतं स भविता तस्य तारकस्यांतकः किल।\nशंकरस्याभवत्पत्नी सती दक्षसुता तु या ५७।\nसा पितुः कुपिता देवी कस्मिंश्चित्कारणांतरे।\nभवित्री हिमशैलस्य दुहिता लोकभाविनी५८।\nविरहेण हरस्तस्या मत्वा शून्यं जगत्त्रयं।\nस तस्य हिमशैलस्य कंदरे सिद्धसेविते५९।\nप्रतीक्षमाणस्तज्जन्म किंचित्कालं निवत्स्यति।\nतयोः सुतप्ततपसोर्भविता यो महान्सुतः६०।\nभविष्यति स दैत्यस्य तारकस्य विनाशकः।\nजातमात्रा च सा देवी स्वल्पसंज्ञेव भामिनी६१।\nविरहोत्कंठिता गाढं हरसंगमलालसा।\nतयोः सुतप्ततपसोः संयोगः स्याच्छुभावहः६२।\nततस्ताभ्यां तु जनितः स्वल्पो वाक्कलहो भवेत्।\nततस्तु संशयो भूयस्तारकस्य च दृश्यते६३।\nतयोः संयुक्तयोस्तस्मात्सुरतासक्तिकारणे।\nविघ्नं त्वया विधातव्यं यथा ताभ्यां तथा शृणु६४।\nगर्भस्थमेवतन्मातुः स्वेन रूपेण संज्ञया।\nततो विहस्य शर्वस्तां विषण्णो नर्मपूर्वकं६५।\nभर्त्सयिष्यति तां देवीं ततः सा कुपिता सती।\nप्रयास्यति तपश्चर्तुं ततः सा तपसा युता६६।\nजनयिष्यति तं शर्वादमितद्युतिमंडलं।\nसंभविष्यति हंतासौ सुरारीणामसंशयम्६७।\nत्वयापि दानवा देवि हंतव्या लोकदुर्जयाः।\nयावत्सुरेश्वरी देहसंक्रांतगुणसंचया६८।\nतत्संगमेन तावत्त्वं दैत्यान्हंतुं न शक्यसे।\nएवं कृते तपस्तप्त्वा त्वया सर्वं करिष्यति६९।\nसमाप्तनियमा देवि यदा चोमा भविष्यति।\nतदा स्वमेव सा रूपं शैलजा प्रतिपत्स्यते७०।\nतदा त्वयापि सहिता भवानी सा भविष्यति।\nरूपांशेन तु संयुक्ता उमायास्त्वं भविष्यसि७१।\nएकानंशेति लोकस्त्वां वरदे पूजयिष्यति।\nभेदैर्बहुविधाकारैः सर्वगां कामसाधिनीम्७२।\nॐकारवक्त्रा गायत्री त्वमिति ब्रह्मवादिभिः।\nआक्रांतैरूर्जिताकारा राजभिश्च महाभुजैः७३।\nत्वं भूरिति विशां माता शूद्रैश्शैवेति पूजिता।\nक्षांतिर्मुनीनामक्षोभ्या दया नियमिनामपि७४।\nत्वं महोपायसंदेहो नीतिर्नयविसर्पिणाम्।\nपरिचित्तिस्त्वमर्थानां त्वमीहा प्राणिहृच्छया७५।\nत्वं मुक्तिस्सर्वभूतानां त्वं गतिः सर्वदेहिनाम्।\nरतिस्त्वं रतचित्तानां प्रीतिस्त्वं हृदि देहिनाम्७६।\nत्वं कीर्तिः सत्यभूतानां त्वं शांतिर्दुष्टकर्मणाम्।\nत्वं भ्रांतिः सर्वभूतानां त्वं गतिः क्रतुयाजिनाम्७७।\nजलधीनां महावेला त्वं च लीलाविलासिनी।\nप्रियकंठग्रहानंददायिनी त्वं विभावरी७८।\nइत्यनेकविधैर्देवी रूपैर्लोके त्वमर्चिता।\nये त्वां स्तोष्यंति वरदे पूजयिष्यंति चापि ये७९।\nते सर्वकामानाप्स्यंति नियता नात्र संशयः।\nइत्युक्ता तु निशा देवी तथेत्युक्त्वा कृताञ्जलि८०।\nजगाम त्वरिता तूर्णं गृहं हिमगिरेर्महत्।\nतत्रासीनां महाहर्म्ये रत्नभित्तिसमाश्रयाम्८१।\nददर्श मेनामापाण्डुच्छविवक्त्रसरोरुहाम्।\nकिंचित्क्षामां मुखोदग्रस्तनभारावनामिताम्८२।\nमहौषधिगणाबद्ध मंत्रराजनिषेविताम्।\nउदूढकनकोन्नद्ध जीवरक्षा मनोरमाम्८३।\nमणिदीपगणज्योतिर्महालोकप्रकाशिते।\nप्रकीर्णबहुसिद्धार्थमनोज्ञपरिचारके८४।\nशुद्धचीनांशुकच्छत्र भूशय्यास्तरणोज्ज्वले।\nधूपामोदमनोरम्ये सज्ज सर्वोपयोगिके८५।\nततः क्रमेण दिवसे गते दूरं विभावरी।\nविजृंभितसुखोदर्के ततो मेना महागृहे८६।\nप्रसुप्तप्रायपुरुषे निद्राभूतोपचारके।\nस्फुटालोके शशभृति भ्रान्तरात्रिविहंगमे८७।\nरजनीचर संचारभूतैरावृत चत्वरे।\nगाढकंठग्रहालग्ने शुभगोष्टजने ततः८८।\nकिंचिदाकुलतां प्राप्ते मेना नेत्रांबुजद्वये।\nआविवेश मुखे रात्रिः सुखमद्भुतसंगमा८९।\nउन्मादाय जगन्मातुः क्रमेण जठरांतरे।\nआविवेशातुलं जन्म मन्यमाना कदा तु वै९०।\nअरंजयद्गृहं देव्या गुहारण्ये विभावरी।\nततो जगत्या निर्वाणहेतुर्हिमगिरिप्रिया९१।\nब्राह्मे मुहूर्ते सुभगे प्रासूयत गुहारणिं।\nतस्यां तु जायमानायां जंतवः स्थाणुजंगमाः९२।\nअभवन्सुखिनः सर्वे सर्वलोकनिवासिनः।\nनारकाणामपि तदा सुखं स्वर्गसमं महत्९३।\nअभवत्क्रूरसत्वानां चेतः शांतं च देहिनाम्।\nज्योतिषामपि तेजस्तु सुतरां चाभवत्तदा९४।\nवनाश्रिताश्चोषधयः स्वादवंति फलानि च।\nगंधवंति च माल्यानि विमलं च नभोऽभवत्९५।\nमारुतश्च सुखस्पर्शो दिशश्च सुमनोहराः।\nॠतूद्भूतफलायोग परिपाकगुणोज्ज्वला९६।\nअभवत्पृथिवी देवी शालिमालाकुलापि च।\nतपांसि दीर्घचीर्णानि मुनीनां भावितात्मनाम्९७।\nतस्मिन्गतानि साफल्यं काले निर्मलचेतसाम्।\nविस्मृतानि च शास्त्राणि प्रादुर्भावं प्रपेदिरे९८।\nप्रभावस्तीर्थमुख्यानां तदा पुण्यतमस्त्वभूत्।\nअंतरिक्षेऽमराश्चासन्विमानेषु सहस्रशः९९।\nसमहेंद्रजलाधीश वायु वह्नि पुरोगमाः।\nपुष्पवृष्टिं प्रमुमुचुस्तस्मिंस्तुहिन भूधरे1.43.१००।\nजगुर्गंधर्वमुख्याश्च ननृतुश्चाप्सरोगणाः।\nमेरुप्रभृतयश्चापि मूर्तिमंतो महाचलाः१०१।\nतस्मिन्महोत्सवे प्राप्ते दिव्याः प्रसृतपाणयः।\nसागरास्सरितश्चैव समाजग्मुश्च सर्वशः१०२।\nहिमशैलोऽभवल्लोके तदा सर्वैश्चराचरैः।\nसंसेव्यश्चाधिगम्यश्च साश्रयश्चाचलोत्तमः१०३।\nअनुभूयोत्सवं देवा जग्मुः स्वान्निलयास्तदा।\nदेवनागेंद्रगंधर्वशैललीलावती गणैः१०४।\nहिमशैलसुता देवी त्वहंपूर्विकया ततः।\nक्रमेण बुद्धिमानीता विद्याञ्चानलसैर्बुधैः१०५।\nक्रमेण रूपसौभाग्यप्रबोधैर्भुवनत्रये।\nसंपूर्णलक्षणा जाता हिमालयसुता तथा१०६।\nएतस्मिन्नंतरे शक्रो नारदं देवसंमतम्।\nदेवर्षिमथ सस्मार कार्यसाधनतत्परः१०७।\nस तु शक्रस्य विज्ञाय कांक्षितं भगवांस्तदा।\nआजगाम मुदा युक्तो महेंद्रस्य निवेशनम्१०८।\nतं तु दृष्ट्वा सहस्राक्षः समुत्थाय महासनात्।\nयथार्हेण तु पाद्येन पूजयामास वासवः१०९।\nशक्रप्रणिहितां पूजां प्रतिगृह्य यथाविधि।\nनारदः कुशलं देवमपृच्छत्पाकशासनम्११०।\nपृष्टे च कुशले शक्रः प्रोवाच वचनं प्रभुः।\nइंद्र उवाच-।\nकुशलस्यांकुरस्तावत्संवृत्तो भुवनत्रये१११।\nतत्फलोद्भवसंपत्तौ त्वं मया विदितो मुने।\nवेत्स्येव तत्समस्तं त्वं तथापि परिचोदितः११२।\nनिर्वृतिं परमां याति निवेद्यार्थं सुहृज्जने।\nतद्यथाशैलजा देवी योगं यायात्पिनाकिना११३।\nशीघ्रं तथोद्यमः सर्वैरस्मत्पक्षैर्विधीयताम्।\nअवगम्यार्थमखिलं तत आमंत्र्य नारदः११४।\nशीघ्रं जगाम भगवान्हिमशैलनिकेतनम्।\nतत्र द्वारे स विप्रेंद्रश्चित्रवेत्रलताकुले११५।\nवंदितो हिमशैलेन निर्गतेन पुरो मुनिः।\nसह प्रविश्य भवनं भुवो भूषणतां गतम्११६।\nनिवेदिते स्वयं हैमे हिमशैलेन विस्तृते।\nमहासने मुनिवरो निषसादातुलद्युतिः११७।\nयथार्हमर्घ्यं पाद्यं च शैलस्तस्मै न्यवेदयेत्।\nमुनिः स प्रतिजग्राह तमर्घ्यं विधिवत्तदा११८।\nगृहीतार्घम्मुनिश्रेष्ठमपृच्छत्श्लक्ष्णया गिरा।\nकुशलं तपसः शैलः शनैः फुल्लाननांबुजः११९।\nमुनिरप्यद्रिराजानमपृच्छत्कुशलं तदा।\nनारद उवाच-।\nअहो धर्मोचितस्तेऽस्ति संनिवेशो महागिरे१२०।\nपृथुत्वं मनसा तुल्यं कंदराणां तवानघ।\nगुरुत्वं ते गुणौघानां स्थावरादतिरिच्यते१२१।\nप्रसन्नता च तोयस्य मुनिभ्यश्चाधिका तव।\nन लक्षयामः शैलेन्द्र कुत्राविनयिता स्थिता१२२।\nनाना तपोभिर्मुनिभिर्ज्वलनार्कसमप्रभैः।\nपावनैः पावितो नित्यं त्वं कंदरसमाश्रयैः१२३।\nअवमत्य विमानानि स्वर्गवासविरागिणः।\nपितुर्गृहइवासीना देवगंधर्वकिन्नराः१२४।\nअहो धन्योसि शैलेन्द्र यस्य ते कंदरं हरः।\nअध्यास्ते लोकनाथो हि रामध्यानपरायणः१२५।\nइत्युक्तवति देवर्षौ नारदे सादरं गिरा।\nहिमशैलस्य महिषी मेना मुनिदिदृक्षया१२६।\nअनुयाता दुहित्रा तु स्वल्पालिपरिचारिका।\nलज्जाप्रणयनम्राङ्गी प्रविवेश निकेतनम्१२७।\nयत्र स्थितो मुनिवरः शैलेन सहितो वशी।\nतं दृष्ट्वा तेजसो राशिं मुनिं शैलप्रिया तदा१२८।\nववंदे गूढवदना पाणिपद्मकृताञ्जलि।\nतां विलोक्य महाभागां देवर्षिरमितद्युतिः१२९।\nआशीर्भिरमृतोद्गाररूपाभिस्तां व्यवर्द्धयत्।\nततो विस्मितचित्ता तु हिमवद्गिरिपुत्रिका१३०।\nएक्षिष्ट नारदं देवी मुनिमद्भुतरूपिणम्।\nएहि वत्सेति साप्युक्ता ॠषिणा स्निग्धया गिरा१३१।\nकंठे गृहीत्वा पितरमङ्के सा तु समाविशत्।\nउवाच माता तां देवीमभिवंदय पुत्रिके१३२।\nभगवंतं तपोधन्यं पतिमाप्स्यसि संमतम्।\nइत्युक्ता तु ततो मात्रा वस्त्रेण पिहितानना१३३।\nकिंचित्कंपितमूर्द्धा तु वाक्यं नोवाच किंचन।\nततः पुनरुवाचेदं वाक्यं माता सुतां तदा१३४।\nवत्से वंदय देवर्षिं ततो दास्यामि ते शुभम्।\nरत्नक्रीडनकं रम्यं स्थापितं यच्चिरं मया१३५।\nइत्युक्ता सा ततो वेगादुद्गत्य चरणौ तदा।\nववंदे मूर्ध्नि संधाय पाणिपंकजकुड्मलम्१३६।\nकृते तु वंदने तस्या माता सखिमुखेन तु।\nचोदयामास शनकैस्तस्याः सौभाग्यदर्शिताम्१३७।\nशरीरलक्षणानां च परिज्ञानाय कौतुकात्।\nस्त्रीस्वभावात्स्वदुहितुश्चिंतां हृदि समुद्वहन्१३८।\nज्ञात्वा तदिंगितं शैलो महिष्याहृदयेन तु।\nअनुदीर्णाकृतिर्मेने रम्यमेतदुपस्थितम्१३९।\nचोदितः शैलमहिषी सख्या मुनिवरस्ततः।\nस्मिताननो महाभागो वाक्यं प्रोवाच नारदः१४०।\nन जातोऽस्याः पतिर्भद्रे लक्षणैश्च विवर्जितः।\nउत्तानहस्ता सततं चरणैर्व्यभिचारिभिः१४१।\nसुच्छायास्या भविष्येयं किमन्यद्बहु भाष्यते।\nश्रुत्वैतत्संभ्रमाविष्टो ध्वस्तधैर्यो हिमाचलः१४२।\nनारदं प्रत्युवाचाथ साश्रुकंठो महागिरिः।\nहिमवानुवाच-।\nसंसारस्यातिदोषस्य दुर्विज्ञेया गतिर्यतः१४३।\nसृष्ट्या चावश्यभाविन्या केनाप्यतिशयात्मना।\nकर्त्रा प्रणीता मर्यादा स्थिता संसारिणामियम्१४४।\nयो जायते हि यद्बीजाज्जनितुः सोर्थसाधकः।\nजनिता चापि जातस्य न कश्चिदिति च स्फुटम्१४५।\nस्वकर्मणैव जायंते विवधा भूतजातयः।\nअंडजोह्यंडजाज्जातः पुनर्जायेत मानवः१४६।\nमानुषोपि सरीसृप्यां मानुषत्वेन जायते।\nतत्रापि जातौ श्रेष्ठायां धर्मस्योत्कर्षणेन तु१४७।\nअपुत्रजन्मनः शेषाः प्राणिनः समवस्थिताः।\nमनुजास्तत्र सुतरां नयेन सहधर्मिणः१४८।\nक्रमेणाश्रमसंप्राप्तिर्ब्रह्मचारिव्रतादनु।\nतस्य कर्तुर्नियोगेन संसारो येन वर्धितः१४९।\nसंसारस्य हि नोत्पत्तिः सर्वे स्युर्यदि निर्गृहाः।\nकर्त्रा तु शास्त्रेषु सदा सुतलाभः प्रशंसितः1.43.१५०।\nप्राणिनां मोहनार्थाय नरकत्राणकारणात्।\nस्त्रिया विरहिता सृष्टिर्जंतूनां नोपपद्यते१५१।\nस्त्रीजातिस्तु प्रकृत्यैव कृपणा दैन्यभागिनी।\nशास्त्रालोचनसामर्थ्याद्दूषितं तासु कर्तृणा१५२।\nतस्यां नोपरिभावज्ञा भवेदेति च वेधसा।\nशास्त्रेषूक्तमसंदिग्धं बहुवारं महाफलं१५३।\nदशपुत्रसमा कन्या यापि स्याच्छीलवर्जिता।\nवाक्यमेतत्फलभ्रष्टं पुंसां ग्लानिकरं फलं१५४।\nकन्या हि कृपणा शोच्या पितुर्दुःखविवर्द्धिनी।\nयापि स्यात्पूर्णसर्वार्था पतिपुत्रसमन्विता१५५।\nकिं पुनर्दुर्भगा हीना पतिपुत्रधनादिभिः।\nत्वं चोक्तवान्सुता या मे शरीरे दोषसंग्रहम्१५६।\nअहो मुह्यामि शुष्यामि ग्लामि सीदामि नारद।\nअयुक्तमपि वक्तव्यमप्राप्यमपि सांप्रतम्१५७।\nअनुग्रहाय मे छिन्धि दुःखं कन्याश्रयं मुने।\nपरिच्छिन्नेप्यसंदिग्धे मनः परिभवाश्रयात्१५८।\nतृष्णा मुष्णाति निष्णातं फललोभाश्रयात्पुनः।\nस्त्रीणां हि परमं जन्म कुलानामुभयात्मनाम्१५९।\nइहामुत्र सुखायोक्तं सत्पतिप्राप्तिसंज्ञितम्।\nदुर्लभत्वात्सतः स्त्रीणां विगुणोपि पतिः किल१६०।\nन प्राप्यते विना पुण्यैः पतिर्नार्याः कदाचन।\nयतो निस्साधनो धर्मः परिणामोत्थिता रतिः१६१।\nधनं जीवितपर्यंतं पत्यौ नार्याः प्रतिष्ठितम्।\nनिर्द्धनो दुर्मुखो मूर्खः सर्वलक्षणवर्जितः१६२।\nदैवतं परमं नार्याः पतिरुक्तः सदैव हि।\nत्वया देवर्षिणा प्रोक्तं न जातोऽस्याः पतिः किल१६३।\nएतद्दौर्भाग्यमतुलमसंख्यं च दुरुद्वहम्।\nचराचरे भूतसर्गे चिंता सा व्यापिनी मुने१६४।\nस न जात इति श्रुत्वा ममेदं व्याकुलं मनः।\nमनुष्यदेवजातीनां शुभाशुभनिवेदकम्१६५।\nलक्षणं हस्तपादाभ्यां लक्षणं विहितं किल।\nसेयमुत्तानहस्तेति त्वयोक्ता मुनिपुंगव१६६।\nउत्तानहस्तता प्रोक्ता याचतामेव नित्यका।\nशुभोदयानां धन्यानां न कदाचित्प्रयच्छताम्१६७।\nसुच्छाययास्याश्चरणौ त्वयोक्तौ व्यभिचारिणौ।\nतत्रापि श्रेयसी ह्याशा मुने न प्रतिभाति नः१६८।\nशरीरलक्षणाश्चान्ये पृथक्फलनिवेदिनः।\nइत्युक्त्वा विरते शैले महादुःखविचारिणि१६९।\nस्मितपूर्वमुवाचेदं नारदो देवपूजितः।\nनारद उवाच-।\nहर्षस्थाने च महति त्वया दुःखं निरुच्यते१७०।\nअपरिच्छिन्नवाक्यार्थो मोहं यासि महागिरे।\nइमां शृणु गिरं मत्तो रहस्यपरिनिष्ठिताम्१७१।\nसमाहितो महाशैल मयोक्तस्य विचारणाम्।\nन जातोस्याः पतिर्देव्या यन्मयोक्तं हिमाचल१७२।\nस न जातो महादेवो भूतभव्यभवोद्भवः।\nशरण्यः शाश्वतः शास्ता शंकरः परमेश्वरः१७३।\nब्रह्मरुद्रेन्द्रमुनयो गर्भजन्मजरार्दिताः।\nतस्य ते परमेशस्य सर्वे क्रीडनका गिरे१७४।\nब्रह्मांडतस्तदिच्छातः संभूतो भुवनप्रभुः।\nआत्मनो न विनाशोस्ति स्थावरांतेपि भूधर१७५।\nसंसारे जायमानस्य म्रियमाणस्य देहिनः।\nनश्यते देह एवात्र नात्मनो नाश उच्यते१७६।\nब्रह्मादिस्थावरांतोऽयं संसारो यः प्रकीर्तितः।\nस जन्ममृत्युदुःखार्तो ह्यनिशं परिवर्तते१७७।\nमहादेवोऽचलःस्थाणुर्न जातो जनकोऽजरः।\nभविष्यति पतिः सोऽस्या जगन्नाथो निरामयः१७८।\nयदुक्तं च मया देवी लक्षणैर्वर्जिता तव।\nशृणु तस्यापि वाक्यस्य सम्यक्त्वेन विचारणम्१७९।\nलक्षणं दैविको ह्यंकः शरीरावयवाश्रयः।\nस चायुर्धनसौभाग्यपरिणामप्रकाशकः१८०।\nअनंतस्याप्रमेयस्य सौभाग्यस्य तु भूधर।\nनैवांको लक्षणाकारः शरीरे संविधीयते१८१।\nअतोऽस्या लक्षणं गात्रे शैल नास्ति महामते।\nयच्चाहमुक्तवानस्या उत्तानकरता सदा१८२।\nउत्तानो वरदः पाणिरेष देव्याः सदैव तु।\nसुरासुरमुनिव्रातवरदात्री भविष्यति१८३।\nयच्च प्रोक्तं मया पादौ सुच्छायौ व्यभिचारिणौ।\nमत्तः शृणु त्वमस्यापि व्याख्योक्तिं शैलसत्तम१८४।\nचरणौ पद्मसंकाशौ स्वच्छावस्या नखोज्वलौ।\nसुरासुराणां नमतां किरीटमणिकांतिभिः१८५।\nविचित्रवर्णैः पश्यद्भिः सुच्छायौ प्रतिबिंबितौ।\nएषा भार्या जगद्भर्तुर्वृषांकस्य महीधर१८६।\nजननी सर्वलोकस्य संभूताभूतभाविनी।\nशिवेयं पावनायैव त्वत्क्षेत्रे पावनद्युतिः१८७।\nतद्यथाशीघ्रमेवैषा योगं यायात्पिनाकिनः।\nतथा विधेयं विधिवत्त्वया शैलेंद्रसत्तम१८८।\nअस्त्यत्र हि महत्कार्यं देवानां हिमभूधर।\nएवं श्रुत्वा तु शैलेंद्रो नारदात्सर्वमेव हि१८९।\nस्वमात्मानं पुनर्जातं मेने मेनापतिस्तदा।\nउवाच चापि संहृष्टो नारदं तु हिमाचलः१९०।\nदुस्तरान्नरकाद्घोरादुद्धृतोस्मि त्वया विभो।\nपातालादहमुद्धृत्य सप्तलोकाधिपः कृतः१९१।\nहिमाचलोस्मि विख्यातस्त्वया मुनिवराधुना।\nहिमाचलाच्छतगुणां प्रापितोस्मि समुन्नतिं१९२।\nआनंदादेव चाहारि हृदयं मे महामुने।\nनाध्यवस्यति कृत्यानां विभागप्रविचारणम्१९३।\nभवद्विधानां नियतममोघं दर्शनं मुने।\nभवद्भिरेव हि प्रोक्तं निवासायात्मरूपिणाम्१९४।\nमुनीनां देवतानां च स्वयं कर्तास्मि कल्मषम्।\nतथापि वस्तुन्येकस्मिन्नाज्ञा मे संप्रदीयताम्१९५।\nइत्युक्तवति शैलेंद्रे स तदा हर्षनिर्भरः।\nउवाच नारदो वाक्यं कृतं सर्वमिति प्रभो१९६।\nसुरकार्ये स एवार्थस्तवापि सुमहत्तरः।\nइत्युक्त्वा नारदः शीघ्रं जगाम त्रिदिवं ततः१९७।\nस गत्वा देवभवनं महेंद्रं संददर्श ह।\nततोनुरूपे स मुनिरुपविष्टो महासने१९८।\nपृष्टः शक्रेण प्रोवाच गिरिजासंश्रयां कथाम्।\nनारद उवाच-।\nयन्मह्यमुक्तं कर्तव्यं तन्मया कृतमेव हि१९९।\nकिंतु पंचशरस्येषु गोचरत्वमपेक्षितम्।\nइत्युक्तो देवराजस्तु मुनिना कार्यदर्शिना1.43.२००।\nचूतांकुरास्त्रं सस्मार भगवान्पाकशासनः।\nसस्मृतस्तु तदा क्षिप्रं सहस्राक्षेण धीमता२०१।\nउपतस्थे रतियुतः सविलासो झषध्वजः।\nप्रादुर्भूतं च तं दृष्ट्वा शक्रः प्रोवाच मन्मथम्२०२।\nशक्र उवाच-।\nउपदेशेन बहुना किं त्वां प्रति रतिप्रिय।\nमनोभवोसि तेन त्वं वेत्सि भूतमनोगतम्२०३।\nतद्यथानुक्रमं तु त्वं कुरु नाकसदां प्रियम्।\nशंकरं योजय क्षिप्रं गिरिपुत्र्या मनोभव२०४।\nसंयुक्तो मधुनानेन गच्छ रत्या सहायवान्।\nइत्युक्तो मदनस्तेन शक्रेण स्वार्थसिद्धये२०५।\nप्रोवाच पंचबाणोथ वाक्यं भीतः शतक्रतुम्।\nकाम उवाच-।\nअनया देव सामग्र्या मुनिदानवभीमया२०६।\nदुःसाध्यश्शंकरो देवः किं न वेत्सि जगत्प्रभो।\nतस्य देवस्य वेत्थ त्वं कारणं पदमव्ययम्२०७।\nप्रायः प्रसादे कोपेपि सर्वं हि महतां महत्।\nसर्वोपभोगसारं हि सौदर्यं स्वर्गसंभवम्२०८।\nविशेषं कांक्षतां शक्र सामान्याद्भ्रंशनं फलात्।\nश्रुत्वैतद्वचनं शक्रस्तमुवाचामरैर्युतः२०९।\nशक्र उवाच-।\nवयं प्रमाणं ते तत्र रतिकांत न संशयः।\nसंदंशेन विना शक्तिरयस्कारस्य नेष्यते२१०।\nकस्यचिच्च क्वचिद्दृष्टं सामर्थ्यं न तु सर्वतः।\nइत्युक्तः प्रययौ कामः सखायं मधुमाश्रितः२११।\nरतियुक्तो जगामाशु प्रस्थं तुहिनभूभृतः।\nस तु प्राप्याकरोच्चिंतां कार्यस्योपायपूर्विकाम्२१२।\nमहात्मानो हि निष्कंपा मनस्तेषां सुदुर्जयम्।\nतदादावेव संक्षोभ्य नेत्थं तस्य जयो भवेत्२१३।\nसंसिद्धिः प्रायशश्चैव पूर्वं संशोध्य मानसम्।\nकथमेवंविधैर्भावैर्द्वेषानुगमनं विना२१४।\nक्रोधः क्रूरतरात्संगाद्भीषणेर्ष्या महासखी।\nचापल्यान्मूर्ध्नि विध्वस्त धैर्याधारमहाबला२१५।\nतामस्य विनियोक्ष्यामि मनसो विकृतिं पुरः।\nपिधाय धैर्यद्वाराणि संतोषमपकृष्य च२१६।\nअवगंतुं हि मां तत्र न कश्चिदिह पंडितः।\nविकल्पमात्रसंस्थानं विरूपाक्षमनोभवम्२१७।\nप्रविश्याथ क्रियारंभी गंभीरावर्तदुस्तरः।\nभविष्यामि हरस्याहं तपःस्थस्य स्थिरात्मनः२१८।\nइंद्रियग्राममावृत्य रम्यसाधनसंविधिः।\nचिंतयित्वेति मदनो भूतभर्तुस्तदाश्रमम्२१९।\nजगाम जगतीसारं सरलद्रुम वेदिकम्।\nशांतसत्वसमाकीर्णमचलं प्राणिसंकुलम्२२०।\nनानापुष्पलताजालं सानुसंस्थगणेश्वरम्।\nनिर्व्यग्रवृषभोद्घुष्टं नीलशाद्वलसानुकम्२२१।\nतत्रापश्यत्त्रिनेत्रस्य रम्यंकं चिद्द्वितीयकम्।\nवीरकं वीरलोकेशमीशानसदृशद्युतिम्२२२।\nपक्वं कुंकुमकिंजल्कपुंजपिंगजटासटम्।\nवेत्रपाणितमव्यग्रमुग्रं चाभद्रभूषणम्२२३।\nततो निमीलितोन्निद्र पद्मपत्रांतलोचनम्।\nप्रेक्षमाणमृजुस्थानं नासावंशाग्रगोचरम्२२४।\nअतीवरम्यसिंहेंद्र चर्मलंबोत्तरीयकम्।\nश्रवणाहिफणोन्मुक्त निश्वासानलपिंगलं२२५।\nप्रेंखत्कपोलपर्यंत चुंबिलंबिजटाचयम्।\nकृतवासुकिपर्यंत नाभिमूलनिवेशितम्२२६।\nब्रह्मांजलिस्थनासाग्र निबद्धोरगभूषणम्।\nददर्श शंकरं कामः क्रमप्राप्तांतिकः शनैः२२७।\nततो भ्रमरझंकारमालंब्य द्रुमसानुगम्।\nप्रविष्टः कर्णरंध्रेण भवस्य मदनो मनः२२८।\nशंकरस्तमथाकर्ण्य मधुरं मदनाश्रयम्।\nसस्मार दक्षतनयां दयितां रंतुमानसः२२९।\nततः शिवस्य शनकैस्तिरोधा याति निर्मला।\nसमाधिभावना तस्थौ लक्ष्य प्रत्यक्षरूपिणी२३०।\nततस्तन्मयतां यातः प्रत्यूह पिहिताशयः।\nविवेश विबुधाधीशो विकृतिं मदनात्मिकाम्२३१।\nईषत्क्रोधसमाविष्टो धैर्यमालंब्य धूर्जटिः।\nनिरस्यमदनंस्थित्वायोगमायासमावृतः२३२।\nस तया माययाविष्टो जज्वाल मदनस्ततः।\nइच्छाशरीरो दुर्ज्ञेयो दोषावासो महाशयः२३३।\nहृदयान्निर्गतः सोथ वासनाव्यसनात्मकः।\nबहिस्थलं समासाद्य उपतस्थे झषध्वजः२३४।\nअनुयातो हि साह्येन मित्रेण मधुना सह।\nसहकारतरोर्दृष्ट्वा मंदमारुतनिर्धुतं२३५।\nस्तबकं मदनो रम्यं हरवक्षसि सत्वरं।\nमुमोच मोहनं नाम मार्गणं मकरध्वजः२३६।\nस तस्य हृदये शुद्धे नामशाली महाशरः।\nपपात परुषः प्रांशुः पुष्पबाणो विमोहनः२३७।\nततः करणसंदोहे विद्धे तु हृदये भवः।\nबभूव भूतपो कंप्य धैर्योपि मदनोन्मुखः२३८।\nततः प्रभुत्वाद्भावानामावेशं स्वमपश्यत।\nवाक्यं बहु बभाषेथ प्रत्यूहप्रसवात्मकं२३९।\nततः कोपानलोद्भूत घोर हुंकारभीषणे।\nबभूव वदने नेत्रं तृतीयमनलाकुलं२४०।\nरुद्रस्य रौद्रवपुषो जगत्संहारभैरवम्।\nतदंतिकस्थे मदने व्यस्फारयत धूर्जटिः२४१।\nतन्नेत्रविस्फुलिंगेन क्रोशतां नाकवासिनाम्।\nगमितो भस्मतां तूर्णं कंदर्पः कामदर्पकः२४२।\nस तु तं भस्मसात्कृत्वा हरनेत्रोद्भवोनलः।\nव्यजृंभत जगद्दग्धुं ज्ञात्वा हुंकारघस्मरं२४३।\nततो भवो जगद्धेतोर्व्यभजज्जातवेदसम्।\nसहकारे मधौ चन्द्रे सुमनः स्स्वपरेष्वपि२४४।\nभृंगेषु कोकिलास्ये च विभागेन स्मरानलं।\nस बाह्याभ्यंतरे विद्धो हरोथ स्मरमार्गणैः२४५।\nभागेष्वेतेषु संविष्टं वीक्षती बहुनाशनं।\nविभक्तं लोकसंक्षोभकरं दुर्वारजृंभितं२४६।\nतत्प्राप्तिस्नेहसंपूर्णकामेन हृदये किल।\nज्वलन्नहर्निशं भीमो दुःखस्य वशगोऽभवत्२४७।\nविलोक्य हरहुंकार ज्वालाभस्मीकृतं स्मरं।\nविललाप रतिः क्रूरं बंधुना मधुना सह२४८।\nततो विलप्य बहुशो मधुना परिसांत्विता।\nजगाम शरणं देवमिंदुमौलित्रिलोचनं२४९।\nभृंगानुयातां संगृह्य पुष्पितां सहकारजां।\nलतां पत्रद्रुमच्छन्नां जातां परभृतां सखीं 1.43.२५०।\nनिबध्य तु जटाजूटं कुटिलैरलकै रतिः।\nउद्वर्त्य गात्रं शुभ्रेण हृद्येन स्मरभस्मना२५१।\nजानुभ्यामवनिं गत्वा प्रोवाचेन्दुविभूषणम्।\nरतिरुवाच।\nनमः शिवायास्तु मनोमयाय जगन्मयायाद्भुतवर्त्मने नमः२५२।\nनमः शिवायास्तु सुरार्चिताय तुभ्यं सदा भक्तकृपापराय।\nनमो भवायास्तु भवोद्भवाय नमोस्तु ते ध्वस्तमनोभवाय२५३।\nनमोस्तु मायामदनाश्रयाय नमो निसर्गामलभूषिताय।\nनमोस्त्वमेयाय गुणायनाय नमोस्तु सिद्धाय पुरातनाय२५४।\nनमः शरण्याय नमो गुणाय नमोस्तु ते भीमगणानुगाय।\nनमोस्तु नानाभुवनर्द्धिकर्त्रे नमोस्तु भक्ताभिमतप्रदाय२५५।\nनमोथ कर्मप्रसवे नमः सदा अनंतरूपाय सदैव तुभ्यम्।\nअसह्यकोपाय सदैव तुभ्यं शशांकचिह्नाय नमोस्तु तुभ्यम्२५६।\nअसीमलीलापरमस्तुताय वृषेंद्रयानाय पुरांतकाय।\nनमः प्रसिद्धाय महौषधाय नमोस्तु नानाविधरूपकाय२५७।\nनमोस्तु कालाय नमः कलाय नमोस्तु ते कालकलातिगाय।\nचराचराचार्यविचार्यवर्यमाचार्यमुत्प्रेक्षितभूतसर्गं२५८।\nत्वामिंदुमौलिशरणं प्रपन्ना प्रियाप्तयेहं सहसा महेशं।\nप्रयच्छ मे कामयशः समृद्धिं पतिं विना तं भगवन्न जीवे२५९।\nप्रियः प्रियायाः पुरुषेश नित्यस्ततो परः को भुवनेष्विहास्ति।\nप्रभुः प्रभावी प्रभवः प्रियाणां प्रवीणपर्याय परापरं तपः२६०।\nत्वमेव नाथो भुवनस्य गोप्तां दयालुरुन्मूलितभक्तभीतिः।\nइत्थं स्तुतः शंकरइंद्रमौलिर्वृषाकपिर्मन्मथकांतया तु२६१।\nतुतोष दोषाकरखंडधारी उवाच चैनां मधुरं निरीक्ष्य।\nशंकर उवाच।\nभविष्यति च कामोयं काले कांते चिरादथ२६२।\nअनंग इति लोकेषु स विख्यातिं गमिष्यति।\nइत्युक्ता शिरसा वंद्य गिरीशं कामवल्लभा२६३।\nजगामोपवनं चान्यद्रतिस्तुहिन पर्वते।\nरुरोद चापि बहुशो दीना रम्ये स्थले स्थले२६४।\nमरणव्यवसायापि निवृत्ता च शिवाज्ञया।\nअथ नारदवाक्येन चोदितो हिमभूधरः२६५।\nकृताभरणसंस्कारां कृतकौतुकमंगलां।\nस्वर्गपुष्पकृतापीडां शुभ्रचीनांशुकांबराम्२६६।\nसखीभ्यां संयुतां शैलो गृहीत्वा स्वसुतां ततः।\nजगाम सुभगे योगे तदा संपूर्णमानसः२६७।\nसकाननान्युपाक्रम्य वनान्युपवनानि च।\nददर्श रुदतीं नारीमप्रतर्क्यां महौजसम्२६८।\nन रूपेणेदृशी लोके रम्येषु वनसानुषु।\nकौतुकेन परामृष्टस्तां दृष्ट्वा रुदतीं गिरिः२६९।\nउपसृप्य ततस्तस्या निकटं सोप्यपृच्छत।\nहिमवानुवाच-।\nकासि कस्यासि कल्याणि किमर्थं चापि रोदिषि२७०।\nनैतदल्पमहं मन्ये कारणं लोकसुंदरि।\nसा तस्य वचनं श्रुत्वा उवाच मधुना सह२७१।\nरुदंती शोकवचनं श्वसंती दैन्यवर्धनं।\nरतिरुवाच-।\nकामस्य दयितां भार्यां रतिं मां विद्धि सुव्रत२७२।\nगिरावस्मिंश्च भगवान्गिरिशस्तपसि स्थितः।\nतेन प्रत्यूहरुष्टेन क्रोधाद्विस्फार्य लोचनं२७३।\nविमुच्याग्निशिखाज्वालां कामो भस्मावशेषितः।\nअहं तु शरणं याता तं देवं भयविह्वला२७४।\nस्तुतवत्यथ संतुष्टस्ततो मां गिरिशोऽब्रवीत्।\nतुष्टोहं कामदयिते कामोत्पत्तिर्भविष्यति२७५।\nत्वत्स्तुतिं चाप्यधीयानो नरो भक्त्या मदाश्रयः।\nलप्स्यते कांक्षितं कामं निवर्तमरणादपि२७६।\nप्रतीक्षमाणा तद्वाक्यमाशावेशवशादहं।\nशरीरं परिरक्षिष्ये किंचित्कालं महाद्युते२७७।\nइत्युक्तस्तु तया रत्या शैलः संभ्रमभीषणः।\nपाणावादाय तनयां गंतुमैच्छत्स्वकं पुरं२७८।\nभाविनोऽवश्यभावित्वाद्भवित्री भूतभाविनी।\nलज्जमाना सखिमुखैरुवाच पितरं गिरिं२७९।\nशैलपुत्र्युवाच-।\nदुर्भगेन शरीरेण किं ममानेन कारणं।\nकथं च तां दशां प्राप्तश्शङ्करो मे पतिर्भवेत्२८०।\nतपोभिः प्राप्यतेभीष्टं नासाध्यं तु तपस्यतः।\nदुर्भगत्वं वृथा लोके विहिते सति साधने२८१।\nतपसि भ्रष्टसंदेहा ततः स्वार्थजिगीषया।\nएवं तपः करिष्येहं यामीत्युक्तवतीं सुताम्२८२।\nउवाच वाचा शैलेंद्रो गद्गदस्वरवर्णया।\nहिमवानुवाच-।\nउमेति चापलं पुत्रि न क्षमं तावकं वपुः२८३।\nसोढुं क्लेशानुरूपस्य तपसः सौम्यदर्शने।\nभावीन्यपि च कार्याणि पदार्थानि सदैव तु२८४।\nभाविनोर्था भवंत्येव बहवोऽनिच्छतोपि हि।\nतस्मान्न तपसा तेस्ति बाले किंचित्प्रयोजनम्२८५।\nभवनं चैव गच्छामि चिंतयिष्यामि तत्र वै।\nइत्युक्ता तु यदा नैव गृहमन्वेति शैलजा२८६।\nततोद्रिश्चिंतयाविष्टः स्वसुतां प्रशशंस च।\nततोंतरिक्षे दिव्या च वागभूद्भुवनत्रये२८७।\nउमेति चापलं पुत्रि त्वयोक्ता तनया यतः।\nउमेति नाम तेनास्या भुवनेषु भविष्यति२८८।\nसिद्धिर्मूर्तिमती त्वेषा साधयिष्यति चिंतितम्।\nइति श्रुत्वा तु वचनं स तदाकाशमंडले२८९।\nअनुज्ञाय सुतां शैलो जगामाशु स्वमंदिरम्।\nपुलस्त्य उवाच-।\nशैलजापि ययौ शैलमगम्यमपि दैवतैः२९०।\nसखीभ्यामनुयाता तु नियता नगराजजा।\nशृंगं हिमवतः पुण्यं नानाधातुविभूषितम्२९१।\nदिव्यपुष्पलताकीर्णं भ्रमरोद्घुष्टपादपम्।\nदिव्यप्रस्रवणोपेतं मनोरथशतोज्ज्वलम्२९२।\nनानापक्षिसमायुक्तं चक्रवाकोपशोभितम्।\nजलजस्थलजैः पुण्यैः प्रफुल्लैरुपशोभितम्२९३।\nचित्रकंदरसंगुह्यं दिव्यगेहसमन्वितम्।\nविहंगसंघसंघुष्टं कल्पपादपसंकटम्२९४।\nतत्रापश्यन्महाशाखं शाखिनं हरितच्छदम्।\nसर्वर्तुकुसुमोपेतं चक्रवाकोपशोभितम्२९५।\nनानापुष्पशताकीर्णं नानाविधफलान्वितम्।\nत्यक्तं सूर्यस्य रुचिभिर्भिन्नसंहतपल्लवम्२९६।\nतत्रांबराणि संत्यज्य भूषणानि च शैलजा।\nसंवीता वल्कलैर्दिव्यैर्दर्भनिर्मितमेखला२९७।\nत्रिःस्नाता पाटलाहारा बभूव शरदां शतम्।\nशतमेकेन जीर्णेन पर्णेनावर्त्तयत्तदा२९८।\nनिराहारा शतं साभूत्समानां तपसो निधिः।\nतत उद्वेजिताः सर्वे प्राणिनस्तपसोग्निना२९९।\nततः सस्मार भगवान्मुनीन्सप्त शतक्रतुः।\nते समागम्य मुदिताः सर्वे समुदितास्तथा1.43.३००।\nपूजितास्ते महेंद्रेण पप्रच्छुस्तत्प्रयोजनम्।\nकिमर्थं हि सुरश्रेष्ठ संस्मृतास्तु वयं त्वया३०१।\nशक्रः प्रोवाच शृण्वंतु भगवंतः प्रयोजनम्।\nहिमाचले तपो घोरं तप्यते भूधरात्मजा३०२।\nतस्याभिमतयोगेन भवंतः कर्तुमर्हथ।\nतपः समापनं देव्या जगदर्थे त्वरान्विताः३०३।\nतथेत्युक्त्वा ततः शैलं सिद्धसंघातसेवितम्।\nऊचुरागम्य मुनयस्तामथो मधुराक्षरम्३०४।\nपुत्रि कस्ते व्यवसितः कामः कमललोचने।\nतानुवाच ततो देवी सादरं गौरवान्मुनीन्३०५।\nदेव्युवाच-।\nतपस्यंतो महाभागाः प्रोह्य मौनं भवादृशां।\nवंदनाय नियुक्ता धीर्याचयत्यविकल्पितम्३०६।\nसुप्रसन्नमुखा यूयं गृहीत्वासनमादितः।\nउपविष्टाः श्रमं मुक्त्वा ततः प्रक्ष्यथ मामनु३०७।\nइत्युक्तास्ते ततश्चक्रुस्तत्रासनपरिग्रहम्।\nसा च तान्विधिवत्पूर्वं पूजयित्वा विधानतः३०८।\nउवाचादित्यसंकाशान्मुनीन्सप्तॠषीन्शनैः।\nत्यक्त्वा व्रतात्मकं मौनं नत्वा च विधिवन्मुनीन्३०९।\nभगवंतोपि मौनांते तस्याः सप्तर्षयोप्यथ।\nगौरवाधारतां प्राप्तां पप्रच्छुस्तां पुनस्तथा३१०।\nसापि गौरवगर्भेण मनसा चारुहासिनी।\nमुनीन्सर्वांस्तथालोक्य प्रोवाच प्रोह्य वाग्यमम्३११।\nभगवंतो विजानीथ प्राणिनां मनसेप्सितम्।\nशरीरादिभिरत्यर्थं कदर्थ्यं ते हि देहिनः३१२।\nकेचित्तु निपुणास्तत्र घटंते विविधोद्यमैः।\nउपायैर्दुर्लभान्भावान्प्राप्नुवंति ह्यतंद्रिताः३१३।\nअपरे तु परिच्छिद्य नानाकारानुपक्रमान्।\nदेहांतरार्थं सारंभमाश्रयंति हि तद्व्रतम्३१४।\nममत्वाकाशसंभूतकुसुमस्रग्विभूषितम्।\nविंध्यशृंगं स्प्रष्टुकामो हस्तः प्रसरते मुहुः३१५।\nअहं किल भवं देवं पतिं प्राप्तुं समुद्यता।\nप्रकृत्यैव दुराराध्यं तपस्यंतं च संप्रति३१६।\nसुरासुरैरनिर्णीतं परमार्थक्रियाश्रयं।\nसांप्रतं चापि निर्दग्धो मदनो वीतरागिणा३१७।\nकथमाराधयेदीशं मादृशी तादृशं शिवम्।\nइत्युक्ता मुनयस्ते तु स्थिरतां मनसस्ततः३१८।\nज्ञातुमस्या वचः प्रोचुः प्रक्रमात्प्रकृतार्थकम्।\nमुनय ऊचुः-।\nद्विविधन्तु सुखं तावत्पुत्रि लोके विभाव्यते३१९।\nशरीरस्यास्य संयोगश्चेतसश्चापि निर्वृतिः।\nप्रकृत्या तु स दिग्वासा भीमो भस्मास्थिभूषणः३२०।\nकपाली भिक्षुको नग्नो विरूपाक्षोऽस्थिरक्रियः।\nप्रमत्तोन्मत्तकाकारो बीभत्सो कृतसंग्रहः३२१।\nपत्या न तेन चास्त्यर्थो मूर्तानर्थेन कांक्षितः।\nयदि स्वस्य शरीरस्य सुखमिच्छसि शाश्वतम्३२२।\nतत्कथं ते महादेवाद्भूतभाजो जुगुप्सितात्।\nस्रवन्नरवसासास्थिकपालकृतभूषणात्३२३।\nश्वसदुग्रभुजंगेन्द्रकृतभूषणभूषितात्।\nश्मशानवासिनो रौद्रप्रमथानुगतादपि३२४।\nसुरेन्द्रमकुटव्रातनिघृष्टचरणोऽरिहा।\nहरिरस्ति जगद्धाता श्रीकान्तोऽनन्तमूर्तिमान्३२५।\nजप्यो यज्ञभुजामस्ति तथेन्द्रः पाकशासनः।\nदेवतानां निधिश्चास्ति ज्वलनस्सर्वकामधुक्३२६।\nवायुरस्ति जगद्धाता यः प्राणस्सर्वदेहिनाम्।\nतथा वैश्रवणो राजा सर्वार्थमहिमा प्रभुः३२७।\nएभ्य एकतमं कस्मान्न त्वं संप्राप्तुमिच्छसि।\nउतान्यस्मादिह प्राप्यं सुखं ते मनसे हितम्३२८।\nएवमेतत्तथा पुत्रि प्रभावो लोकसम्पदाम्।\nअस्मिन्देहे परे वापि कल्याणप्राप्तये तव३२९।\nपितुरेवास्ति ते सर्वं सुरेभ्यो यन्निवेदितम्।\nवरस्य प्राप्तये क्लेशस्स चाप्यत्राफलस्तरुः३३०।\nप्रायेण प्रार्थितो ह्यर्थस्समर्थो ह्यतिदुर्लभः।\nस्वस्थानविनियोगित्वात्पुत्रि तत्रापि लभ्यते३३१।\nइत्युक्तवत्सु कुपिता मुनिवर्येषु शैलजा।\nउवाच क्रोधरक्ताक्षी विस्फुरद्दशनच्छदा३३२।\nदेव्युवाच-।\nअसद्ग्रहस्य का नीतिर्व्यसनस्य क्व यंत्रणा।\nविपरीतार्थबोद्धारः सत्पथे केन योजिताः३३३।\nएवं मां वित्थ दुष्प्रज्ञामस्थानासद्ग्रहप्रियाम्।\nन मां प्रतिविचारोस्ति यदहंकारमानिनी३३४।\nप्रजापतिसमाः सर्वे भवंतः सर्वदर्शिनः।\nन नूनं वित्थ तं देवं शाश्वतं जगतः प्रभुम्३३५।\nअजमीशानमव्यक्तममेयमहिमोदयम्।\nआस्तां तत्कर्मसद्भावं संबोधं तावदावृतम्३३६।\nविदुस्तं न हरि ब्रह्ममुखा अपि सुरेश्वराः।\nयत्तस्यविभवं स्वोत्थं भुवनेषु विजृंभितम्३३७।\nप्रकटं सर्वभूतानां तदप्यथ न वित्थ किं।\nकस्यैतद्गगनं मूर्तिः कस्याग्निः कस्य मारुतः३३८।\nकस्य भूः कस्य वरुणः कश्चंद्रार्कविलोचनः।\nकस्यार्चयंति लोकेषु लिंगं भक्त्या सुरासुराः३३९।\nयच्च ब्रह्मेश्वरा देवा विष्ण्विन्द्राद्या महर्षयः।\nप्रभावं प्रभवं वापि तेषामपि न वित्थ किं३४०।\nअदितेः कश्यपाज्जाता देवा नारायणादयः।\nमरीचेः कश्यपः पुत्रो ह्यदितिर्दक्षपुत्रिका३४१।\nमरीचिश्चापि दक्षश्च पुत्रौ तौ ब्रह्मणः किल।\nब्रह्मा हिरण्मयादंडादेव सिद्धविभूतिकः३४२।\nकस्य प्रादुरभूद्ध्यानात्प्राकृतः प्राकृतांशकः।\nअथ नारायणेनैव स्वकीयेच्छा समाश्रयात्३४३।\nतत्प्रेरितः प्रयात्वेष जन्म नारायणात्मकम्।\nसापि कर्मण एवोक्ता प्रेरणाविवशात्मनाम्३४४।\nयथोन्मादादि दुष्टस्य मतिरेव हि साभवेत्।\nइष्टानेव पदार्थान्वै विपरीतान्हि मन्यते३४५।\nलोकस्य व्यवहारेषु दृष्टेषु हसते सदा।\nधर्माधर्मफलप्राप्तौ विष्णुमेव निबोधत३४६।\nविदध्वमित्थं मुनयोऽसकृच्च मे गिरं गिरीशश्रुतिभूमिसन्निधौ।\nउत्कृष्टकेदार इवावनीतले सुबीजमुष्टिं सुफलाय कर्षकाः३४७।\nते तां श्रुत्वा हि तां रम्यां प्रक्रमात्प्रक्रमक्रियाम्।\nवाचंवाचां पतिप्रख्याः प्रोचुश्चस्मितसुंदराः३४८।\nमुनय ऊचुः-।\nजाते लोकविधाने तु सत्यं तत्कार्यमुत्तमम्।\nप्रायः प्रालेयशैलस्य शंका तत्कालरूपिणः३४९।\nसत्यमुत्कंठिताः सर्वे ये ये कार्यार्थमुद्यताः।\nतेषां त्वरंते चेतांसि किंतु नाममहात्मनाम्1.43.३५०।\nलोकयात्रानुगंतव्या विशेषेण विवक्षितैः।\nयतस्तद्धर्ममेधंते तत्प्रामाण्यं परे धृताः३५१।\nइत्युक्त्वा मुनयो जग्मुस्त्वरितास्तुहिनाचलम्।\nतत्र ते पूजितास्तेन हिमशैलेन सादरम्३५२।\nऊचुर्मुनिवराः प्रीताः स्वल्पकं तु त्वरान्विताः।\nमुनय ऊचुः-।\nदेवो दुहितरं साक्षात्पिनाकी तव मार्गते३५३।\nतच्छीघ्रं पावयात्मानमाहुत्येवानले हुतम्।\nकार्यं हि तच्च देवानां सुचिरं परिवर्तते३५४।\nजगदुद्धारणायैष विधातव्यः समुद्यमः।\nइत्युक्तस्तु तदा शैलो हर्षावेशवशान्मुनीन्३५५।\nअसमर्थोभवद्वक्तुमुत्तरं प्रार्थयन्निव।\nततो मेना मुनीन्वंद्य प्रोवाच स्नेहविक्लवा३५६।\nदुहितुस्तान्मुनींश्चैव वचनं स्वयमर्थवत्।\nमेनोवाच-।\nयदर्थं दुहितुर्जन्म चेच्छंत्यपि महाफलं३५७।\nतदेवोपस्थितं सर्वं प्रक्रमेणैव सांप्रतम्।\nकुलजन्मवयोरूपविभुत्वैस्सहितोपि यः३५८।\nवरस्तस्यापि नाहूय सुता देया ह्ययाचतः।\nदिग्वासा जटिलः शूली दग्धकामोपि कामदः३५९।\nस तु मत्सुतया घोरः कथं नाम उपास्यते।\nमुनय ऊचुः-।\nऐश्वर्यमवगच्छस्व शंकरस्य सुरासुराः३६०।\nआराध्यमानपादाब्ज युगलाश्च सुनिर्वृताः।\nयस्योपयोगि यद्रूपं तेन तत्प्रार्थ्यते चिरम्३६१।\nघोरं तपस्यते बाला तेन रूपेण निर्वृता।\nयत्सा व्रतानि दिव्यानि नयिष्यति समापनम्३६२।\nतदत्रावहिता तावदस्मास्वेव भविष्यति।\nइत्युक्त्वा गिरिणा सार्द्धं ययुर्यत्रास्ति शैलजा३६३।\nजितार्कज्वलनज्वाला तपस्तेजोमयीह्युमा।\nप्रोक्ता सा मुनिभिः स्निग्धं मानिन्याह वचोर्थवत्३६४।\nनाहं क्षुद्रात्किलेच्छामि ॠते शर्वात्पिनाकिनः।\nस्थितं च तारतम्येन प्राणिनां परमर्द्धिदं३६५।\nधीरतैश्वर्यकार्याणि प्रमाणमतुलं महत्।\nयस्मान्न किंचिदपरं यच्च यस्मात्प्रवर्तते३६६।\nयस्यैश्वर्यमनाद्यंतं तमहं शरणं गता।\nसमः सव्यवसायश्च दीर्घेण विपरीतकः३६७।\nएवं निशम्य ते वाचं देव्या मुनिवरास्तदा।\nआनंदाश्रुपरीताक्षाः सस्वजुस्तां तपस्विनीं३६८।\nऊचुश्च परमप्रीताः शैलजां मधुरं वचः।\nॠषय ऊचुः।\nअत्यद्भुतमहो पुत्रि ज्ञानमूर्तिरिवामला३६९।\nप्रसादयसि नो भावं भवभावप्रतिश्रयात्।\nननु विद्मो वयं तस्य देवस्यैश्वर्यमद्भुतम्३७०।\nत्वन्निश्चयस्य दृढतां वेत्तुं वयमिहागताः।\nअचिरादेव तन्वंगि कामस्त्वेष भविष्यति३७१।\nआदित्यस्स प्रभो याति रत्नेभ्यः का द्युतिः पृथक्।\nकोऽर्थो वर्णान्स्वकांस्त्यक्त्वा तथा त्वं गिरिशं विना३७२।\nयामो नेकाभ्युपायेन तमभ्यर्थयितुं वयम्।\nअस्माकमपि चैषोर्थः सुतरां हृदि वर्तते३७३।\nअतस्त्वमेव सा बुद्धिर्यतो नीतिस्त्वमेव हि।\nअतो निःसंशयं कार्यं शंकरोपि विधास्यति३७४।\nइत्युक्त्वा पूजितास्सर्वे मुनयो गिरिकन्यया।\nप्रययुर्गिरिशं द्रष्टुं प्रस्थं हिमवतो महत्३७५।\nगंगांभः प्लावितात्मानः पिंगाबद्धजटासटाः।\nभृंगानुयातपाणिस्थ मंदारकुसुमस्रजः३७६।\nसंप्राप्य तु गिरेः प्रस्थं ददृशुः शंकराश्रमम्।\nप्रशांताशेषसत्वौघं पर्यस्तिमितकाननम्३७७।\nनिःशब्दक्षोभसलिल प्रयातं सर्वतो दिशम्।\nतत्रापश्यंस्ततोद्वारि वीरकं वेत्रपाणिनम्३७८।\nतमेते मुनयः पूज्या विनीताः कार्यगौरवात्।\nऊचुर्मधुरभाषाभिस्ते वाचं वाग्मिनां वराः३७९।\nद्रष्टुं वयमिहायाताः शंकरं गुणनायकं।\nत्रिलोचनं विजानीहि सुरकार्यप्रचोदिताः३८०।\nत्वमेव नो गतिस्तत्र यथाकालानतिक्रमः।\nस्यात्प्रार्थनैषा प्रायेण प्रतीहारमयी प्रभो३८१।\nइत्युक्तो मुनिभिः सोथ गौरवात्तानुवाच ह।\nसवनस्यापरां संध्यां कर्तुं मंदाकिनीं गतः३८२।\nक्षणेन भाविता विप्रास्ततो द्रक्ष्यथ शूलिनम्।\nइत्युक्ता मुनयस्तस्थुर्यत्नात्कार्यविचक्षणाः३८३।\nगंभीरांबुधरं प्रावृट्तृषिताश्चातका यथा।\nतथा क्षणेन निष्पन्न समाचारक्रियाविधिम्३८४।\nवीरासनकृतोद्देशं मृगचर्मनियामितम्।\nततो विनीतो जानुभ्यामवलंब्य महीं मुदा३८५।\nउवाच वीरको देवं प्रणयैकसमाश्रयम्।\nसंप्राप्ता मुनयः सप्त द्रष्टुं त्वां दीप्ततेजसं३८६।\nविभो समादिश द्रष्टुं ततो ध्यानमिहार्हसि।\nइत्युक्तो धूर्जटिस्तेन वीरकेण महात्मना३८७।\nभ्रूभंगसंज्ञया तेषां प्रवेशाज्ञां ददौ तदा।\nमूर्द्धकंपेन तान्सप्त वीरकोपि महामुनीन्३८८।\nआजुहाव विदूरस्थान्दर्शनाय पिनाकिनः।\nत्वराबद्धजटास्ते च लंबकृष्णानिजांबराः३८९।\nविविशुर्वेदिकां दिव्यां गिरीशस्य विभोस्ततः।\nबद्धपाणिपुटा क्षिप्त नाकपुष्पोत्त्करास्ततः३९०।\nपिनाकिपादयुगलं वंद्य नाकनिवासिनः।\nततः स्निग्धेक्षिताः संतो मुनयः शूलपाणिना३९१।\nगिरीशं ते ततो दृष्ट्वा ते समं तुष्टवुर्मुदा३९२।\nमुनय ऊचुः-।\nअहो कृतार्था वयमेव सांप्रतं सुरेश्वरैर्वंदितपादपल्लवम्।\nविलोकयामो गुणगौरवर्द्धिभिः समादिशेः कार्यमशेषरक्षणम्३९३।\nततः प्रहस्य सर्वज्ञ उवाच मुनिसत्तमान्।\nभवतां यद्धृदिगतं कार्यं तत्कुरुताधुना३९४।\nइत्युक्ता मुनयस्तूर्णं ययुर्यत्र च शैलजा।\nबभाषिरे विभागज्ञा गिरिजां गिरिगह्वरे।\nरम्यं प्रियमनोहारि मारूपं तपसादह३९५।\nप्रीतस्ते शंकरः पाणिमेष प्रतिग्रहीष्यति।\nवयमर्थितवंतस्ते पितरं पूर्वमागताः३९६।\nपित्रा सह गृहं गच्छ वयं यामः स्वमंदिरं।\nइत्युक्ता तपसः सत्यं फलमस्तीति चिंत्य सा३९७।\nत्वरमाणा ययौ वेश्म पितुर्दिव्यं सुशोभितं।\nसा तत्र रजनीं मेने वर्षायुतसमां सती३९८।\nहरदर्शनसंजात समुत्कंठा हिमाद्रिजा।\nततो मुहूर्त्ते ब्राह्मे तु तस्याश्चक्रुः सुहृत्क्रियां३९९।\nनानामंगलसंदोहान्यथावत्क्रमपूर्वकम्।\nदिव्यमंगलसंयोगान्मंदिरे बहुमंगले 1.43.४००।\nउपासत गिरिं मूर्त्ता ॠतवः सर्वकामिकाः।\nवायवः सुखदाश्चासन्संमार्जनविधौ गिरेः४०१।\nहर्म्येषु श्रीः स्वयं देवी कृतनाना प्रसाधना।\nकांतिः सर्वेषु भावेषु ॠद्धिश्च भरणाकुला४०२।\nचिंतामणिप्रभृतयो रत्नाश्शैलं समंततः।\nउपतस्थुर्लताश्चापि कल्पकाद्या महाद्रुमाः४०३।\nओषध्यो मूर्तिमत्यश्च दिव्यौषधिसमन्विताः।\nरसाश्च धातवश्चैव सर्वे शैलस्य किंकराः४०४।\nकिंकरास्तस्य शैलस्य व्यग्राश्चाश्रमवर्तिनः।\nनद्यः समुद्रा निखिलाः स्थावरं जंगमं च यत्४०५।\nते सर्वे हिमशैलस्य महिमानमवर्द्धयन्।\nअभवन्मुनयो नागा यक्षा गंधर्वकिन्नराः४०६।\nशंकरस्यापि विबुधा गंधमादनपर्वते।\nसज्जमंडनसंभारास्तस्थुर्निर्मल मूर्त्तयः४०७।\nशर्वस्याथ जटाजूटे चंद्रखंडं पितामहः।\nबबंध प्रणयोदार विस्फारितविलोचनः४०८।\nकपालमालां विपुलां चामुंडा मूर्ध्नि बध्नती।\nउवाच गिरिशं काली पुत्रं जनय शंकर४०९।\nयो दैत्येंद्रकुलं हत्वा मां रक्तैस्तर्पयिष्यति।\nशौरिर्वतंसिकारत्नं कंठाभरणमुज्वलम्४१०।\nभुजंगाभरणं गृह्य सज्जश्शंभोः पुरोऽभवत्।\nशक्रो गजाजिनं तस्य वसाभ्यक्ताग्रपल्लवम्४११।\nदध्रे सरभसं स्विद्यद्विस्तीर्ण मुखपंकजम्।\nवायवश्च ववुस्तीक्ष्णास्तीक्ष्णं हिमगिरिप्रभम्४१२।\nवृषं विभूषयामासुर्हरयानं मनोजवम्।\nविरेजुर्नयनान्तस्थाः शंभोः सूर्यानलेंदवः४१३।\nस्वां द्युतिं लोकनाथस्य जगतः कर्मसाक्षिणः।\nचिताभस्मसमाधत्त कपाले रजतप्रभम्४१४।\nमनुजास्थिमयीं मालां निबंबंध च पाणिना।\nप्रेताधिपः पुरे दूरे सभयः समवर्तत४१५।\nनानाकारमहारत्नभूषणं धनदाहृतम्।\nविहायोदीप्तसर्पेंद्र कटकेन स्वपाणिना४१६।\nकर्णोत्तंसं चकारेशो ह्यमलं तक्षकं स्वयम्।\nनिष्पन्नाभरणं चैव प्रसाध्येशं प्रसाधनैः४१७।\nतत्राप्येषा नियमतो ह्यभवन्व्यग्रमूर्तयः।\nमुमोचाभिनवान्सर्वरम्यशालिरसौषधीन्४१८।\nव्यग्रा तु पृथिवी देवी सर्वभावात्मनोरमा।\nगृहीत्वा वरुणः साक्षाद्रत्नाढ्याभरणानि च४१९।\nपुष्पाणि च विचित्राणि नानारत्नमयानि तु।\nतस्थौ साभरणो देवः सर्वज्ञः सर्वदेहिनाम्४२०।\nज्वलनश्चापि दिव्यानि हैमान्याभरणानि च।\nजातरूपपवित्राणि प्रयतः समुपस्थितः४२१।\nवायुर्ववौ च सुरभिः सुखसंस्पर्शनो विभुम्।\nछत्रं चंद्रकरोद्दामं हासितं च शतक्रतुः४२२।\nजग्राह मुदितः श्रीमान्बाहुभिर्वज्रभूषणः।\nजगुर्गंधर्वमुख्याश्च ननृतुश्चाप्सरोगणाः४२३।\nवादयंतोतिमधुरं जगुर्गंधर्वकिन्नराः।\nमुहूर्तादृतवस्तत्र जगुश्च ननृतुश्च वै४२४।\nचपलाश्च गणास्तस्थुर्लोडयंतो हिमाचलम्।\nउपविष्टः क्रमाद्धाता विश्वकृद्भगनेत्रहा४२५।\nचकारौद्वाहिकं कृत्यं पत्न्या सह यथोदितम्।\nदत्तार्घ्यो गिरिराजेन सुरवृंदैर्विनोदितः४२६।\nअवसत्तां क्षपां तत्र पत्न्या सह पुरांतकः।\nततो गंधर्वगीतेन नृत्येनाप्सरसामपि४२७।\nस्तुतिभिर्देवदैत्यानां विबुद्धो विबुधाधिपः।\nआमंत्र्य हिमशैलेंद्रं प्रभाते जायया सह४२८।\nजगाम मंदरगिरिं वायुवेगेन शृंगिणा।\nततो गते भगवति नीललोहिते सहोमया रतिमनुभूतभूधरः४२९।\nसबांधवो भवति हि कस्य नो मनो विशृंखलं जगति हि कन्यका पितुः।\nपुरोद्यानेषु रम्येषु विविक्तेषु वनेषु च४३०।\nसुरक्तहृदयो देव्या विजहार भगाक्षिहा।\nततो बहुतिथे काले पुत्रनाम्ना गिरेः सुता४३१।\nसखीभिः सहिता क्रीडां चक्रे कृत्रिम पुत्रकैः।\nकदाचिद्गंधतैलेन गात्रमभ्यज्य शैलजा४३२।\nचूर्णैरुद्वर्तयामास मलेनापूरितां तनुम्।\nतदुद्वर्त्तनकं गृह्य नरं चक्रे गजाननम्४३३।\nपुरुषं क्रीडती देवी तच्चाप्यक्षिपदंभसि।\nजाह्नव्या शिवया सख्या ततः सोभूद्बृहत्तनुः४३४।\nकायेनातिविशालेन जगदापूरयत्तदा।\nपुत्रेत्युवाच तं देवी पुत्रेत्यूचे च जाह्नवी४३५।\nगांगेय इति देवैस्तु पूजितोऽभूद्गजाननः।\nविनायकाधिपत्यं च ददावस्य पितामहः४३६।\nपुनः सा क्रीडती चक्रे तरुं च वरवर्णिनी।\nमनोज्ञमंकुरं रूढमशोकस्य शुभानना४३७।\nवर्द्धयामास तं चापि कृतसंस्कारमंगलम्।\nबृहस्पतिमुखैर्विप्रैर्दिवस्पतिपुरोहितैः४३८।\nततो देवैः समुनिभिः प्रोक्ता देवी त्विदं वचः।\nअधुना दर्शिते मार्गे मर्यादां कर्तुमर्हसि४३९।\nफलं किं भविता देवि कल्पितैस्तरुपुत्रकैः।\nइत्युक्ता हर्षपूर्णांगी प्रोवाचातिशुभां गिरं४४०।\nएकं निरुदके ग्रामे यः कूपं कारयेद्बुधः।\nबिंदौबिंदौ च तोयस्य स वसेद्वत्सरं दिवि४४१।\nदशकूपसमावापी दशवापीसमो ह्रदः।\nदशह्रदसमा कन्या दशकन्यासमो द्रुमः४४२।\nएषा वै शुभ मर्यादा नियता लोकभाविनी।\nइत्युक्तास्तु ततो विप्रा बृहस्पतिपुरोगमाः४४३।\nजग्मुः स्वमंदिराण्येव भवानीं वंद्य मातरं।\nगतेषु तेषु देवोपि शंकरः पर्वतात्मजां४४४।\nपाणिनालम्ब्यमानेन न स्वमावासमगच्छत।\nचित्तप्रसादजननं प्रासादाट्टालगोपुरं४४५।\nलंबमौक्तिकदामानं मालिकाकुलवेदिकं।\nसुनद्धकलधौतं च क्रीडागृहमनोगतं४४६।\nप्रकीर्णकुसुमामोद मत्तालिकुलकूजितम्।\nकिन्नरोद्गीतसंगीत गृहांतरितभित्तिकम्४४७।\nसुगंधिधूपसंघातं मनःप्राप्यमलक्षितं।\nक्रीडामयूरनारीभिरभितो रभसार्पितं४४८।\nहंससंघातसंदिष्ट स्फटिकस्तभंतोरणं।\nअनाविलमसंभ्रांत्या बहुशः किन्नराकुलं४४९।\nशुकैर्यत्राभिदृश्यंते पद्मरागविनिर्मिताः।\nभित्तयो जातिसंभ्रांत्या प्रतिबिंबितमौक्तिकाः1.43.४५०।\nतत्राक्षैः प्रियया देवो विहर्तुमुपचक्रमे।\nस्वछेंद्रनीलभूभागे क्रीडंतौ यत्र संस्थितौ४५१।\nवपुः सहायतां प्राप्तौ विनोदरसनिर्वृतौ।\nएवं प्रक्रीडतोस्तत्र देवीशंकरयोस्तदा४५२।\nप्रादुर्भूतो महाशब्दः पतितांबरगोचरः।\nतच्छ्रुत्वा कौतुकाद्देवी किमेतदिति शंकरम्४५३।\nपर्यपृच्छत्सुरवरं हरं विस्मितपूर्वकं।\nउवाच देवो नैतत्ते दृष्टपूर्वं शुचिस्मिते४५४।\nएते गणेशाः क्रीडंते शैलेस्मिन्मत्प्रियाः सदा।\nतपसा ब्रह्मचर्येण नामभिः क्षेत्रसेवनैः४५५।\nयैरहं तोषितः पूर्वं त एते मनुजोत्तमाः।\nमत्समीपमनुप्राप्ता मम हृद्याः शुभानने४५६।\nकामरूपा महोत्साहा महारूपगुणान्विताः।\nकर्मभिर्विस्मयं तेषां प्रयामि बलशालिनाम्४५७।\nसामरस्यास्य जगतः सृष्टिसंहरणक्षमाः।\nब्रह्मचन्द्रेंद्र गंधर्वैस्सकिन्नरमहोरगैः४५८।\nविवर्जितोप्यहं नित्यं नैभिर्विरहितो रमे।\nहृद्या मे चारुसर्वाङ्गि त एते क्रीडिता गिरौ४५९।\nइत्युक्ता तु तदा देवी त्यक्त्वा तं विस्मयाकुला।\nगवाक्षांतरमासाद्य प्रेक्षते चकितानना४६०।\nयावंतस्ते कृशा दीर्घा ह्रस्वाः स्थूला महोदराः।\nव्याघ्रेभवदनाः केचित्केचिन्मेषाजरूपिणः४६१।\nअनेकप्राणिरूपाश्च ज्वालास्याः कृष्णपिंगलाः।\nसौम्या भीमाः स्मितमुखाः कृष्णपिंगजटास्सदा४६२।\nनानाविहंगवदना नानाविधसुराननाः।\nकौशेयचर्मवसना नग्नाश्चान्यो विरूपिणः४६३।\nगोकर्णा गजकर्णाश्च बहुवक्त्रेक्षणोदराः।\nबहुपादा बहुभुजा दिव्यनानास्त्रपाणयः४६४।\nअनेककुसुमापीडा नानाव्याकुलभीषणाः।\nकृतनानायुधधरा नानाकवचभूषणाः४६५।\nविचित्रवाहनारूढा दिव्यरूपा वियच्चराः।\nवीणावाद्यरवोद्घुष्टा नानास्थानकनर्तकाः४६६।\nगणेशांस्तांस्तथा दृष्ट्वा देवी प्रोवाच शंकरम्।\nदेव्युवाच-।\nगणेशाः कतिसंख्याताः किंनामानः किमात्मकाः४६७।\nएकैकशो मम ब्रूहि निष्ठिता ये पृथक्पृथक्।\nशंकर उवाच-।\nकोटिकोटिश्च संख्याता नानाविख्यातपौरुषाः४६८।\nजगदापूरितं सर्वमेभिर्भीमैर्महाबलैः।\nसिद्धक्षेत्रेषु रथ्यासु जीर्णोद्यानेषु वेश्मसु४६९।\nदानवानां शरीरेषु बालेषून्मत्तकेषु च।\nएते विशंति मुदिता नानाहारविहारिणः४७०।\nऊष्मपाः फेनपाश्चैव धूमपा मधुपायिनः।\nमेदाहारारुधिरपास्सर्वभक्षा ह्यभोजनाः४७१।\nदेवादास्तापसाहारा नानावाद्यरतिप्रियाः।\nन हि वक्तुमनंतत्वाच्छक्यन्ते हि गणाः पृथक्४७२।\nदेव्युवाच-।\nनागत्वगुत्तरासंगः शुद्धांगो मुंजमेखली।\nमनःशिलेन कल्केन चपलो रंजिताननः४७३।\nभृंगदष्टोत्पलानां च स्रग्दामा मधुराकृतिः।\nपाषाणशकलोत्तान कांस्यतालप्रवर्तकः४७४।\nअसौ गणेश्वरो देव किंनामा किन्नरानुगः।\nय एष गणगीतेषु दत्तकर्णो मुहुर्मुहुः४७५।\nशर्व उवाच-।\nस एष वीरको देवि सदा मे हृदयप्रियः।\nनानाश्चर्यगुणाधारो गणेश्वर गणार्चितः४७६।\nदेव्युवाच।\nईदृशस्य सुतस्यास्ति ममोत्कंठा पुरांतक।\nकदाहमीदृशं पुत्रं द्रक्ष्याम्यानंददायकं४७७।\nशर्व उवाच-।\nएष एव सुतस्तेस्तु नयनानंदकारकः।\nत्वया मात्रा कृतार्थो हि वीरकोपि सुमध्यमे४७८।\nइत्युक्त्वा प्रेषयामास विजयां हर्षणोत्सुकां।\nवीरकानयनायाशु दुहिता भूभृतः सखीं४७९।\nसावरुह्य त्वरायुक्ता प्रासादादंबरस्पृशः।\nगणपं गणमध्यस्थं सूर्यकोटिप्रवर्तनम्४८०।\nविजयोवाच-।\nएहि वीरक चापल्यात्त्वया देवी प्रतोषिता।\nत्वामाह्वयति चेत्युक्तस्त्यक्त्वा पाषाणखंडकम्४८१।\nदेव्याः सपीपमागच्छद्विजयानुगतः शनैः।\nप्रासादशिखरोत्फुल्लरक्तांबुजनिभ द्युतिः४८२।\nतं दृष्ट्वा प्रस्थितानल्पस्वादुक्षीरपयोधरा।\nगिरिजोवाच-।\nपिब क्षीरमिदं वत्स स्रुतं पिब यथेच्छकम्४८३।\nउवाच देवी सस्नेहं गिरा मधुरवर्णया।\nएहि सद्यो हि जातोसि मे पुत्रको देवदेवेन दत्तोधुना वीरक४८४।\nउक्तवत्यंकआधाय पर्यष्वजत्तं कपोले चुचुंबागराण्नंदिनी।\nमूर्ध्न्युपाघ्राय संमार्ज्य गात्राणि चाभूषयामास दिव्यैः स्वयंभूषणैः४८५।\nकिंकिणीमेखलानूपुरैः सन्मणिप्रोतकेयूरहारैरमूल्यैर्गुणैः।\nकोमलैः पल्लवैश्चित्रितश्चारुभिर्मंगलैः कंकणैर्दिव्यमंत्रोद्भवैः४८६।\nतस्य शुद्धैस्ततोभूरिभिश्चाकरोन्मिश्रसिद्धार्थकैरङ्गरक्षाविधिं।\nएवमादाय चोवाच कृत्वा स्रजं मूर्ध्नि गोरोचनापत्रभंगोज्ज्वलैः४८७।\nवत्सवत्साधुना क्रीड सार्द्धं गणैरप्रमत्तो व्रज श्वभ्रवर्जं शनैः।\nव्यालमालाकुलाः शैलसानुद्रुमादंतिभिर्भग्नशाखाः परं भंगिनः४८८।\nजाह्नवीमंडलक्षुब्धतोयाकुलं मा विशेथा बहुव्याघ्रजुष्टे वने।\nवत्स संख्येषु दुर्गेषु यद्वीरक पुत्र भावायतां स्वच्छचित्तो जनः४८९।\nप्रार्थितं भव्यमायातिभाविन्यसौ भाव्यतां सोपि निर्वर्त्यसर्वैर्गुणैः।\nएवमुक्तोऽनया वीरको मातरं सस्मयन्नाह लीलावशाविष्टधीः४९०।\nएष मात्रा स्वयं मे कृतः कंकणः पत्रकश्चित्रितः पाटलैर्बिंदुभिः।\nचारुपुष्पैरियं मालतीभिः कृतामालिका मे शिरस्याहिता कोमला४९१।\nतोषयामीश्वरीमित्ययं सत्वरं चिंतयित्वा व्रजद्बाह्यतः क्रीडनम्।\nस्वैर्गणैः संयुतो वीरको हर्षितो दक्षिणात्पश्चिमं पश्चिमादुत्तरम्४९२।\nउत्तरात्पूर्वमभ्येत्य सख्यायुता प्रेक्षते तं गवाक्षांतराद्वीरकं।\nशैलपुत्री बहिः क्रीडितारं जगत्स्नेहतः पुत्रलुब्धायतस्सोत्र कः४९३।\nमोहमायाति यः स्वल्पवेत्ता जडो मांसविण्मूत्रसंघातदेहोद्वहः।\nद्रष्टुमभ्यंतरं नाकवासेश्वरेष्विन्दुमौलिप्रविष्टेषु कक्षांतरम्४९४।\nवाहनान्येवमारोहमाणास्ततो लोकपालास्त्रपूगं मुहूर्त्तावधि।\nखड्ग एषो विखड्गाकरो निर्मलः कृंतकः कस्य केनाहृतो ब्रूत नः४९५।\nनोभवेद्धस्तदंडेन किं ब्रूमहे भीममूर्त्यं गणे नास्ति कृत्यं गिरौ।\nपाश एषोस्ति तेनात्र को बध्यते मा वृथा लोकपालानुगास्तिष्ठत४९६।\nएवमेवैतदित्यब्रुवंस्ते तदा वीक्ष्य देवानुगं वीरकं रक्षकं।\nप्राह देवी वने पर्वते निर्जराध्यग्निशालामुखे भूतले भूतपाः४९७।\nनिर्झरांभो निपातेषु नो मज्जतात्पुष्पजालावनद्धेषु धामस्वपि।\nप्रोच्चनानाद्रिकुंजावगाहेष्वथो मारुतास्फोटसंरक्षणे कामतः४९८।\nकांचनोत्तुंग शृंगावरोहक्षितौ हैमरेणूत्करासंगपिंगद्युतिः।\nखेचराणां वने चापि रम्ये बभौ रूपसंपत्प्रकारोगणो वासितुम्४९९।\nमंदरेकंदरे चारुवापीतटे कुन्दमंदारपुष्पप्रवालांबुजे।\nसिद्धनारीभिरापीतरूपामृतं विस्तृतैर्नेत्रमात्रैरनुन्मेषिभिः1.43.५००।\nवीरकं शैलपुत्री निमेषांतरादस्मरत्पुत्रगृध्नुर्विनोदार्थिनी।\nसोपि तादृक्क्षणावाप्तपुण्योदयो यो हि जन्मांतरेऽस्यात्मजत्वं ततः५०१।\nक्रीडतस्तस्य तृप्तिः कथं जायते योपि भावाज्यग? द्वेधसा तेजसा।\nकलिपतःप्रेक्षणं दिव्यगीतक्षणं नृत्यलोलैर्गणैशैः प्रवृत्यक्षणं५०२।\nसिंहनादाकुले गंडशैले ज्वलद्रत्नजाले बृहत्सालतालेक्षणम्।\nफुल्लनाना तमालालिकालेक्षणं वृक्षमूले विलोलोमरालेक्षणम्५०३।\nस्वल्पपंके जले पंकजांकेक्षणं मातुरंके शुभे निष्कलंकेक्षणम्।\nपरिक्रीडते बाललीलाविसारी गणेशाधिपा देवतानंदकारी५०४।\nनिकुंजेषु विद्याधरोद्गीतशीलः पिनाकीव लीलाविलासैः सलीलः।\nप्रकाश्य भुवनं गोभिस्ततो दिनकरे गते५०५।\nदेशांतरं तदा पश्चाद्दूरस्थो धरणीधरः।\nमित्रत्वमस्य सुदृढं हृदये द्योतयन्निव५०६।\nनित्यमाराधितो विप्रैः श्रीमान्विघनसः सुतः।\nनाकरोत्सवितुर्मेरुरुपकारं पतिष्यतः५०७।\nजनेष्वेषा व्यवस्थेति श्रूयते स्रवलितो ह्यधः।\nदिनेनानुगतो भानुः स्वजनं परिपूरयन्५०८।\nसंध्याबद्धांजलिपुटा मुनयोभिमुखा रविम्।\nयावदद्यासते शीघ्रं निवार्योष्णाभिभाविताम्५०९।\nव्यजृंभताथ लोकेस्मिन्क्रमाद्वैभावरं तमः।\nकुटिलस्येव हृदये कालुष्यं दूषयन्मनः५१०।\nज्वलत्फणिफणारत्नदीपोद्योतित भित्तिके।\nशयने शशसंघात रत्नवस्त्रोत्तरच्छदे५११।\nनानारत्नद्युतिलसच्छक्रचापविडंबके।\nरत्नैः किंकिणिजालेन लसन्मुक्ताकलापके५१२।\nकमनीयचलल्लीला वितानाच्छादितांबरे।\nमंदरे मंन्दसंचारं गते गिरिसुतायुतः५१३।\nतस्थौ गिरिसुता बाहुलता मिलितकंधरः।\nशशिमौलिः सितज्योत्स्नास्फारपूरितगोचरः५१४।\nगिरिजाप्यसितापांगी नीलोत्पलदलच्छविः।\nविभावर्या च संपृक्ता बभूवातीव गोमयी५१५।\nतामुवाच ततो देवः क्रीडाकेलिकलायुताम्५१६।"
  }
]
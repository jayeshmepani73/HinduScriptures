[
  {
    "text": "भीष्म उवाच।\nपादपानां विधिं ब्रह्मन्यथावद्विस्तराद्वद।\nविधिना येन कर्त्तव्यं पादपारोपणं बुधैः१।\nये च लोकाः स्मृता येषां तानिदानीं वदस्व मे।\nपुलस्त्य उवाच।\nपादपानां विधिं वक्ष्ये तथैवोद्यानभूमिषु२।\nतटाकविधिवत्सर्वं समाप्य जगतीश्वर।\nऋत्विङ्मंडपसंभारमाचार्यं चापि तद्विधं३।\nपूजयेद्ब्राह्मणांस्तद्वद्धेमवस्त्रानुलेपनैः।\nसर्वौषध्युदकैः सिक्तान्दध्यक्षतविभूषितान्४।\nवृक्षान्माल्यैरलंकृत्य वासोभिरभिवेष्टयेत्।\nसूच्या सौवर्णया कार्यं सर्वेषां कर्णवेधनं५।\nअंजनं चापि दातव्यं तद्वद्धेमशलाकया।\nफलानि सप्त चाष्टौ वा कालधौतानि कारयेत्६।\nप्रत्येकं सर्ववृक्षाणां वेद्यांतान्यधिवासयेत्।\nधूपोत्र गुग्गुलुः श्रेष्ठस्ताम्रपात्रेष्वधिष्ठितान्७।\nसप्तधान्यस्थितान्कृत्वा वस्त्रगंधानुलेपनैः।\nकुंभान्सर्वेषु वृक्षेषु स्थापयित्वावनीश्वर८।\nपूजयित्वा दिनांते च कृत्वा बलिनिवेदनम्।\nयथावल्लोकपालानामिंद्रादीनां विधानतः९।\nवनस्पतेरधिवास एवं कार्यो द्विजातिभिः।\nततः शुक्लांबरधरान्सौवर्णकृतमेखलान्१०।\nसकांस्यदोहां सौवर्णशृंगाभ्यामतिशालिनीं।\nपयस्विनीं वृक्षमध्यादुत्सृजेद्गामुदङ्मुखीम्११।\nततोभिषेकमंत्रेण वाद्यमंगलगीतकैः।\nऋग्यजुःसाममंत्रैश्च वारुणैरभितस्तदा१२।\nतैरेव कुंभैः स्नपनं कुर्युर्ब्राह्मणपुंगवाः।\nस्नातः शुक्लांबरधरो यजमानोभिपूजयेत्१३।\nगोभिर्विभवतः सर्वानृत्विजः ससमाहितान्।\nहेमसूत्रैः सकटकैरंगुलीयैः पवित्रकैः१४।\nवासोभिः शयनीयैश्च तथोपस्करपादुकैः।\nक्षीराभिषेचनं कुर्याद्यावद्दिनचतुष्टयम्१५।\nहोमश्च सर्पिषा कार्यो यवैः कृष्णतिलैरपि।\nपलाशसमिधः शस्ताश्चतुर्थेऽह्नि तथोत्सवः१६।\nदक्षिणा च पुनस्तद्वद्देया तत्रापि शक्तितः।\nयद्यदिष्टतमं किचित्तत्तद्दद्यादमत्सरी१७।\nआचार्ये द्विगुणं दत्त्वा प्रणिपत्य क्षमापयेत्।\nअनेन विधिना यस्तु कुर्याद्वृक्षोत्सवं बुधः१८।\nसर्वान्कामानवाप्नोति पदं चानन्तमश्नुते।\nयश्चैवमपि राजेन्द्र वृक्षं संस्थापयेद्बुधः१९।\nसोपि स्वर्गे वसेद्राजन्यावदिंद्रायुतत्रयम्।\nभूतान्भव्यांश्च मनुजांस्तारयेद्रोमसंमितान्२०।\nपरमां सिद्धिमाप्नोति पुनरावृत्तिदुर्लभाम्।\nय इदं शृणुयान्नित्यं श्रावयेद्वापि मानवः२१।\nसोपि संपूज्यते देवैर्ब्रह्मलोके महीयते।\nअपुत्रस्य च पुत्रित्वं पादपा एव कुर्वते२२।\nतीर्थेषु पिंडदानादीन्रोपकाणां ददंति ते।\nयत्नेनापि च राजेंद्र अश्वत्थारोपणं कुरु२३।\nस ते पुत्रसहस्रस्य कृत्यमेकः करिष्यति।\nधनी चाश्वत्थवृक्षेण अशोकः शोकनाशनः२४।\nप्लक्षो यज्ञप्रदः प्रोक्तः क्षीरी चायुःप्रदः स्मृतः।\nजंबुकी कन्यकादात्री भार्यादा दाडिमी तथा२५।\nअश्वत्थो रोगनाशाय पलाशो ब्रह्मदस्तथा।\nप्रेतत्वं जायते पुंसो रोपयेद्यो विभीतकम्२६।\nअंकोले कुलवृद्धिस्तु खादिरेणाप्यरोगिता।\nनिंबप्ररोहकाणां तु नित्यं तुष्येद्दिवाकरः२७।\nश्रीवृक्षे शंकरो देवः पाटलायां तु पार्वती।\nशिंशपायामप्सरसः कुंदे गंधर्वसत्तमाः२८।\nतिंतिडीके दासवर्गा वंजुले दस्यवस्तथा।\nपुण्यप्रदः श्रीप्रदश्च चंदनः पनसस्तथा२९।\nसौभाग्यदश्चंपकश्च करीरः पारदारिकः।\nअपत्यनाशकस्तालो बकुलः कुलवर्द्धनः३०।\nबहुभार्या नारिकेला द्राक्षा सर्वांगसुंदरी।\nरतिप्रदा तथा कोली केतकी शत्रुनाशिनी३१।\nएवमादि नगाश्चान्ये ये नोक्तास्तेपि दायकाः।\nप्रतिष्ठां ते गमिष्यंति यैस्तु वृक्षाः प्ररोपिताः३२।"
  }
]
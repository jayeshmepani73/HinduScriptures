[
  {
    "text": "सूत उवाच।\nनमस्ये सर्वलोकानां विश्वस्य जगतः पतिम्।\nय इमं कुरुते भावं सृष्टिरूपं प्रधानवित्१।\nलोककृल्लोकतत्वज्ञो योगमास्थाय योगवित्।\nअसृजत्सर्वभूतानि स्थावराणि चराणि च२।\nतमजं विश्वकर्माणं चित्पतिं लोकसाक्षिणम्।\nपुराणाख्यानजिज्ञासुर्व्रजामि शरणं विभुम्३।\nब्रह्मविष्णुगिरीशेभ्यो नमस्कृत्वा समाहितः।\nइंद्राय लोकपालेभ्यः सवित्रे च समाधिना४।\nमुनीनां च वरिष्ठाय वसिष्ठाय महात्मने।\nतद्वक्त्रेभाततपसे जातूकर्ण्याय चाक्षुषे५।\nतस्मै भगवते नत्वा वेदव्यासाय वेधसे।\nपुरुषाय पुराणाय भृगुवाक्यानुवर्तिने६।\nतस्मादहमुपाश्रौषं पुराणं ब्रह्मवादिनः।\nसर्वज्ञात्सर्वलोकेषु पूजिताद्दीप्ततेजसः७।\nअव्यक्तं कारणं यत्तन्नित्यं सदसदात्मकम्।\nमहदादिविशेषांतं सृजतीति विनिश्चयः८।\nअण्डे हिरण्मये पूर्वं ब्रह्मणः सूतिरुत्तमा।\nअंडस्यावरणं चाद्भिरपामपि च तेजसा९।\nवायुना तस्य वायोः खात्तद्भूतादित आवृतम्।\nभूतादिर्महता चापि अव्यक्तेनावृतो महान्१०।\nप्रादुर्भावश्च लोकानामंड एवोपवर्णितः।\nनदीनां पर्वतानां च प्रादुर्भावोनुवर्ण्यते११।\nमन्वंतराणां संक्षेपात्कल्पानां चोपवर्णनम्।\nब्रह्मवृक्षलय ब्रह्मप्रजासर्गोपवर्णनम्१२।\nकल्पानां संचरश्चैव जगतः स्थापनं तथा।\nशयनं च हरेरप्सु पृथिव्युद्धरणं पुनः१३।\nदशधा जन्मसंचारो भृगुशापेन केशवे।\nसन्निवेशो युगादीनां सर्वाश्रमविभाजनम्१४।\nस्वर्गस्थानविभागश्च मर्त्यानां स्वर्गचारिणां।\nपशूनां पक्षिणां चैव संभवः परिकीर्त्तितः१५।\nतथा निर्वचनं कल्पं स्वाध्यायस्य परिग्रहः।\nप्रतिसर्गाः पुनः प्रोक्ता ब्रह्मणो बुद्धिपूर्वकाः१६।\nत्रयोन्येऽबुद्धिपूर्वास्ते तथा लोकानकल्पयत्।\nब्रह्मणो वदनेभ्यश्च भृग्वादीनां समुद्भवः१७।\nकल्पयोरंतरं प्रोक्तं प्रतिसंधिश्च सर्गयोः।\nभृग्वादीनामृषीणां च प्रजासर्गोपवर्णनम्१८।\nवसिष्ठस्य च ब्रह्मर्षेर्ब्रह्मत्त्वं परिकीर्त्तितम्।\nस्वायंभुवस्य च मनोस्ततश्चाप्यनुकीर्तनम्१९।\nउक्तो नाभेर्विसर्गश्च रजसश्च महात्मनः।\nद्वीपानां च समुद्राणां पर्वतानां च कीर्तनम्२०।\nद्वीपभेदसमुद्राणामन्तर्भावश्च सप्तसु।\nकीर्त्यन्ते योजनाग्रेण ये च तत्र निवासिनः२१।\nतदीयानि च वर्षाणि नदीभिः पर्वतैः सह।\nजंबूद्वीपादयो द्वीपाः समुद्रैः सप्तभिर्वृताः२२।\nअंडस्यांतस्त्विमेलोकाः सप्तद्वीपा च मेदिनी।\nसूर्याचंद्रमसोश्चारो ग्रहाणां ज्योतिषां तथा२३।\nकीर्त्यते ध्रुवसामर्थ्यात्प्रजानां च शुभाशुभम्।\nब्रह्मणा निर्मितः सौरः स्यंदनोर्थवशात्स्वयम्२४।\nकल्पितो भगवांस्तेन प्रसर्पति दिवाकरः।\nसूर्यादीनां स्यंदनानां ध्रुवादेव प्रवर्त्तनं२५।\nकल्पितः शिंशुमारश्च यस्य पुच्छे ध्रुवः स्थितः।\nसंभवांते च संहारः संहारांते च संभवः२६।\nदेवतानामृषीणां च मनोः पितृगणस्य च।\nन शक्यं विस्तराद्वक्तुमित्युक्तं च समासतः२७।\nअतीतानागतानां वै समं स्वायंभुवेन तु।\nमन्वंतरेषु देवानां प्रजेशानां च कीर्तनम्२८।\nनैमित्तिकः प्राकृतिकस्तथैवात्यंतिकः स्मृतः।\nत्रिविधः सर्वभूतानां कल्पितः प्रतिसंचरः२९।\nअनावृष्टिर्भास्कराच्च घोरः संवर्त्तकानलः।\nमेघाश्चैकार्णवा ये तु तथा रात्रिर्महात्मनः३०।\nसंध्यालक्षणमुद्दिष्टं तथा ब्राह्मं विशेषतः।\nभूतानां चापि लोकानां सप्तानामनुवर्णनम्३१।\nसंकीर्त्यं ते मया चात्र पापानां रौरवादयः।\nसर्वेषामेव सत्वानां परिणामविनिर्णयः३२।\nब्रह्मणः प्रतिसर्गश्च सर्वसंहारवर्णनम्।\nकल्पेकल्पे च भूतानां महतामपि संक्षयः३३।\nसुसंख्याय च बुद्ध्वा वै ब्रह्मणश्चाप्यनित्यताम्।\nदौरात्म्यं चैव भोगानां संसारस्य च कष्टताम्३४।\nदुर्ल्लभत्वं च मोक्षस्य वैराग्याद्दोषदर्शनम्।\nव्यक्ताव्यक्तं परित्यज्य सत्वं ब्रह्मणि संस्थितम्३५।\nनानात्व दर्शनात्सुस्थस्ततस्तदभिवर्त्तते।\nततस्तापत्रयातीतो विरूपाख्यो निरंजनः३६।\nआनंदं ब्रह्मणः प्राप्तो न बिभेति कुतश्चन।\nइति कृत्य समुद्देशः प्रमाणस्योपवर्णितः३७।\nकीर्त्यंते जगतो यत्र सर्गप्रलयविक्रियाः।\nप्रवृत्तिश्चापि भूतानां निवृत्तीनां फलानि च३८।\nप्रादुर्भावो वसिष्ठस्य शक्तेर्जन्म तथैव च।\nसौदासान्निग्रहस्तस्य विश्वामित्रकृतेन च३९।\nपराशरस्य चोत्पत्तिरदृश्यन्त्यां यथा विभोः।\nजज्ञे पितॄणां कन्यायां व्यासश्चापि यथा मुनिः४०।\nशुकस्य च यथा जन्म पुत्रस्य सह धीमतः।\nपराशरस्य विद्वेषो विश्वामित्रकृतो यथा४१।\nवसिष्ठसंभृतश्चाग्निर्विश्वामित्रजिघांसया।\nसंधानहेतोर्विभुना जीर्णः कण्वेन धीमता४२।\nदेवेन विप्रा विप्राणां विश्वामित्रहितैषिणा।\nएकं वेदं चतुःपादं चतुर्धा पुनरीश्वरः४३।\nयथा बिभेद भगवान् व्यासः सर्वेष्वनुग्रहात्।\nतस्य शिष्यप्रशिष्यैश्च शाखाभेदाः पुनः कृताः४४।\nप्रयागे मुनिवर्यैश्च यथा पृष्टः स्वयं प्रभुः।\nकृष्णेन चानुशिष्टास्ते मुनयो धर्मकांक्षिणः४५।\nएतत्सर्वं यथातत्वमाख्यातं द्विजसत्तमाः।\nमुनीनां धर्मनित्यानां लोकतंत्रमनुत्तमम्४६।\nब्रह्मणा यत्पुरा प्रोक्तं पुलस्त्याय महात्मने।\nपुलस्त्येनाथ भीष्माय गंगाद्वारे प्रभाषितम्४७।\nधन्यं यशस्यमायुष्यं सर्व्वपापप्रणाशनम्।\nकीर्तनं श्रवणं चास्य धारणं च विशेषतः४८।\nसूतेनानुक्रमेणेदं पुराणं संप्रकाशितम्।\nब्राह्मणेषु पुरा यच्च ब्रह्मणोक्तं सविस्तरम्४९।\nपादमस्य विदन्सम्यग्योधीयीत जितेंद्रियः।\nतेनाधीतं पुराणं स्यात्सर्वं नास्त्यत्र संशयः५० 1.2.50।\nयो विद्याच्चतुरो वेदान्सांगोपनिषदो द्विजः।\nपुराणं च विजानाति यः स तस्माद्विचक्षणः५१।\nइतिहासपुराणाभ्यां वेदं समुपबृंहयेत्।\nबिभेत्यल्पश्रुताद्वेदो मामयं प्रतरिष्यति५२।\nअधीत्य चैकमध्यायं स्वयं प्रोक्तं स्वयंभुवा।\nआपदः प्राप्य मुच्येत यथेष्टां प्राप्नुयाद्गतिम्५३।\nपुरा परंपरां वक्ति पुराणं तेन वै स्मृतम्।\nनिरुक्तिमस्य यो वेद सर्वपापैः प्रमुच्यते५४।\nऋषयोह्यब्रुवन्सूतं कथं भीष्मेण सङ्गतः।\nब्रह्मणो मानसः पुत्रः पुलस्त्यो भगवानृषिः५५।\nदुर्लभं दर्शनं यस्य नरैः पापसमन्वितैः।\nअत्याश्चर्यमिदं सूत क्षत्रियेण कथं मुनिः५६।\nआराधितो बृहद्भूतस्तन्नो वद महामते।\nकीदृशं वा तपस्तेन को वान्यो नियमः कृतः५७।\nयेन तुष्टो मुनिर्ब्राह्मस्तथा तेन प्रभाषितः।\nपर्वं वाप्यथ पर्वार्धं समग्रं वा प्रभाषितम्५८।\nयस्मिन्स्थाने यथादृष्टः पुलस्त्यो भगवानृषिः।\nतन्नो वद महाभाग कल्याः स्म श्रवणे वयम्५९।\nसूत उवाच।\nयत्र गंगा महाभागा साधूनां हितकारिणी।\nविभिद्य पर्वतं वेगान्निःसृता लोकपावनी६०।\nगंगाद्वारे महातीर्थे भीष्मः पितृपरायणः।\nशुश्रूषुः सुचिरं कालं महतां नियमे स्थितः६१।\nयावद्वर्षशतं साग्रं परमेण समाधिना।\nध्यायमानः परं ब्रह्म त्रिकालं स्नानमाचरत्६२।\nपितॄन्देवांस्तर्पयतः स्वाध्यायेन महात्मनः।\nआत्मानं कर्षतश्चास्य तुष्टो देवः पितामहः६३।\nउवाच तनयं ब्रह्मा पुलस्त्यमृषिसत्तमम्।\nस त्वं देवव्रतं भीष्मं वीरं कुरुकुलोद्भवम्६४।\nतपसः संनिवर्त्तस्व कारणं चास्य कीर्त्तय।\nपितॄन्भक्त्या महाभागो ध्यायमानस्समास्थितः६५।\nयो ह्यस्य मनसः कामस्तं संपादयमाचिरम्।\nपितामहवचः श्रुत्वा पुलस्त्यो मुनिसत्तमः६६।\nगंगाद्वारमथागत्य भीष्मं वचनमब्रवीत्।\nवरं वरय भद्रं ते यत्ते मनसि वर्त्तते६७।\nतुष्टस्ते तपसा वीर साक्षाद्देवः पितामहः।\nब्रह्मणा प्रेषितस्तेहं वरान्दास्यामि कांक्षितान्६८।\nभीष्मोपि तद्वचः श्रुत्वा मनःश्रोत्रसुखावहम्।\nउन्मील्य नयने दृष्ट्वा पुलस्त्यं पुरतः स्थितम्६९।\nअष्टांगप्रणिपातेन नत्वा तं मुनिसत्तमम्।\nउवाच प्रणतो भूत्वा सर्वांगालिंगितावनिः७०।\nअद्य मे सफलं जन्म दिनं चेदं सुशोभनम्।\nभवतश्चरणौ दृष्टौ जगद्वंद्यौ मया त्विह७१।\nतपसश्च फलं प्राप्तं यद्दृष्टोभगवान्मया।\nवरप्रदो विशेषेण संप्राप्तश्च नदीतटे७२।\nइयं ब्रसी मया क्लप्ता आस्यतां सुखदा कृता।\nअर्घ्यपात्रे तु पालाशे दूर्वाक्षतसुमैः कुशैः७३।\nसर्षपैश्च दधिक्षौद्रैर्यवैश्च पयसा सह।\nअष्टांगो ह्येष निर्द्दिष्टो ह्यर्घो हि मुनिभिः पुरा७४।\nश्रुत्वैतद्वचनं तस्य भीष्मस्यामिततेजसः।\nउपविष्टो ब्रह्मसुतः पुलस्त्यो भगवानृषिः७५।\nविष्टरं सहपाद्येन अर्घपात्रं मुदान्वितः।\nजुजोष भगवान्प्रीतः सदाचारेण तेन तु७६।\nपुलस्त्य उवाच।\nसत्यवान्दानशीलोसि सत्यसंधिर्नरेश्वरः।\nह्रीमान्मैत्रः क्षमाशीलो विक्रांतः शत्रुशासने७७।\nधर्मज्ञस्त्वं कृतज्ञस्त्वं दयावान्प्रियभाषिता।\nमान्यमानयिता विज्ञो ब्रह्मण्यः साधुवत्सलः७८।\nतुष्टस्तेहं सदा वत्स प्रणिपातपरस्य वै।\nप्रब्रूहि त्वं महाभाग कथनं ते वदाम्यहम्७९।\nभीष्म उवाच।\nभगवन्भगवान्ब्रह्मा कस्मिन्काले स्थितो विभुः।\nसृष्टिं चकार वै पूर्वं देवादीनां वदस्व मे८०।\nस्थितिं वा भगवान्विष्णुः कथं रुद्रस्तु निर्मितः।\nकथं वा ऋषयो देवास्सृष्टास्तेन महात्मना८१।\nकथं पृथ्वी कथं व्योम कथं चेमे तु सागराः।\nकथं द्वीपाः पर्वताश्च ग्रामारण्यपुराणि च८२।\nमुनीन्प्रजापतींश्चैव सप्तर्षीन्प्रवरानपि।\nवर्णान्वायुं पुरास्थानं गंधर्वान्यक्षराक्षसान्८३।\nतीर्थानि सरितो वाथ सूर्यादीन्ग्रहतारकान्।\nयथा ससर्ज भगवांस्तथा मे त्वं वदस्व ह८४।\nपुलस्त्य उवाच।\nपरः पराणां परमः परमात्मा पितामहः।\nरूपवर्णादिरहितो विशेषण विवर्जितः८५।\nअपक्षयविनाशाभ्यां परिणामर्द्धिजन्मभिः।\nगुणैर्विवर्जितः सर्वैः स भातीति हि केवलम्८६।\nसर्वत्रासौ समश्चापि वसन्ननुपमो मतः।\nभावयन्ब्रह्मरूपेण विद्वद्भिः परिपठ्यते८७।\nतं गुह्यं परमं नित्यमजमक्षयमव्ययम्।\nतथा पुरुषरूपेण कालरूपेण संस्थितम्८८।\nतं नत्वाहं प्रवक्ष्यामि यथा सृष्टिं चकार ह।\nपूर्वं तु पद्मशयनादुत्थाय जगतःप्रभुः८९।\nगुणव्यंजनसंभूतः सर्गकाले नराधिप।\nसात्विको राजसश्चैव तामसश्च त्रिधा महान्९०।\nप्रधानतत्वेन समं तथा बीजादिभिर्वृतः।\nवैकारिकस्तैजसश्च भूतादिश्चैव तामसः९१।\nत्रिविधोयमहंकारो महत्तत्त्वादजायत।\nभूतेंद्रियाणां पंचानां तथा कर्मेन्द्रियैः सह९२।\nपृथिव्यापस्तथातेजो वायुराकाशमेव च।\nएकैकशः स्वरूपेण कथयामि यथोत्तरम्९३।\nशब्दमात्रमथाकाशं भूतादिः खं समावृणोत्।\nअथाकाशं विकुर्वाणं स्पर्शमात्रं ससर्ज ह९४।\nबलवानेष वै वायुस्तस्य स्पर्शो गुणो मतः।\nआकाशं शब्दमात्रं तु स्पर्शमात्रं समावृणोत्९५।\nततो वायुर्विकुर्वाणो रूपमात्रं ससर्ज ह।\nज्योतीरूपन्तु तद्वायुस्तद्रूपगुणमुच्यते९६।\nस्पर्शरूपस्तु वै वायू रूपमात्रं समावृणोत्।\nज्योतिश्चापि विकुर्वाणं रसमात्रं ससर्ज ह९७।\nसंभवंति ततोंभांसि रूपमात्रं समावृणोत्।\nविकुर्वाणानि चांभांसि गंधमात्रं ससर्जिरे९८।\nसंघातो जायते तस्मात्तस्य गंधो मतो गुणः।\nतैजसानीन्द्रियाण्याहुर्देवा वैकारिका दश९९।\nएकादशम्मनश्चात्र देवा वैकारिकाः स्मृताः।\nत्वक्चक्षुर्नासिका जिह्वा श्रोत्रमत्र च पंचमम्१०० 1.2.100।\nएतेषां तु मतं कृत्यं शब्दादि ग्रहणं पुनः।\nवाक्पाणिपादपायूनि चोपस्थं तत्र पञ्चमम्१०१।\nविसर्गशिल्पगत्युक्तिर्गुणा एषां विपर्ययात्।\nआकाश वायु तेजांसि सलिलं पृथिवी तथा१०२।\nशब्दादिभिर्गुणैर्वीर युक्तानीत्युत्तरोत्तरैः।\nशांता घोराश्च मूढाश्च विशेषास्तेन ते स्मृताः१०३।\nनानावीर्याः पृथग्भूतास्ततस्ते संहतिं विना।\nनाशक्नुवन्प्रजाः स्रष्टुमसमागम्य कृत्स्नशः१०४।\nसमेत्यान्योन्यसंयोगात्परस्परसमाश्रयात्।\nएकसंघातलक्षाश्च संप्राप्यैक्यमशेषतः१०५।\nपुरुषाधिष्ठितत्वाच्च व्यक्तानुग्रहणे तथा।\nमहदादयो विशेषांता ह्यंडमुत्पादयंति वै१०६।\nतत्क्रमेण विवृत्तं तु जलबुद्बुदवत्समम्।\nतत्राव्यक्तस्वरूपोसौ व्यक्तरूपी जनार्दनः१०७।\nब्रह्माब्रह्मस्वरूपेण स्वयमेव व्यवस्थितः।\nमेरुरुल्बमभूत्तस्य जरायुश्च महीधराः१०८।\nगर्भोदकं समुद्राश्च तस्यासंश्च महात्मनः।\nतत्र द्वीपास्समुद्राश्च सज्योतिर्लोकसंग्रहः१०९।\nतस्मिन्नंडेऽभवन्वीर सदेवासुरमानुषाः।\nवारि वह्न्यनिलाकाशैर्वृतैर्भूतादिना बहिः११०।\nवृतं दशगुणैरंडं भूतादिर्महता तथा।\nअव्यक्तेनावृतो राजंस्तैः सर्वैः सहितो महान्१११।\nएभिरावरणैः सर्वैः सर्वभूतैश्च संयुतम्।\nनारिकेलफलं यद्वद्बीजं बाह्यदलैरिव११२।\nब्रह्मा स्वयं च जगतो विसृष्टौ संप्रवर्त्तते।\nसृष्टिं च पात्यनुयुगं यावत्कल्पविकल्पना११३।\nस संज्ञां याति भगवानेक एव जनार्दनः।\nसत्वभुग्गुणवान्देवो ह्यप्रमेय पराक्रमः११४।\nतमोद्रेकं च कल्पांते रूपं रौद्रं करोति च।\nराजेंद्राखिलभूतानि भक्षयत्यतिभीषणः११५।\nभक्षयित्वा च भूतानि जगत्येकार्णवीकृते।\nनागपर्यंकशयने शेते सर्वस्वरूपधृक्११६।\nप्रबुद्धश्च पुनः सृष्टिं प्रकरोति च रूपधृक्।\nसृष्टिस्थित्यंतकरणाद्ब्रह्मविष्णुशिवात्मकः११७।\nस्रष्टा सृजति चात्मानं विष्णुः पाल्यं च पाति च।\nउपसंह्रियते चापि संहर्त्ता च स्वयं प्रभुः११८।\nपृथिव्यापस्तथा तेजो वायुराकाशमेव च।\nस एव सर्वभूतेशो विश्वरूपो यतोव्ययः११९।\nसर्गादिकं ततोस्यैव भूतस्थमुपकारकम्।\nस एव सृज्यः स च सर्गकर्त्ता स एव पाल्यं प्रतिपाल्यते यतः।\nब्रह्माद्यवस्थाभिरशेषमूर्त्तिर्ब्रह्मा वरिष्ठो वरदो वरेण्यः१२०।"
  }
]
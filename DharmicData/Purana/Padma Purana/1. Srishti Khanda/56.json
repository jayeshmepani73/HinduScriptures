[
  {
    "text": "श्रीभगवानुवाच-\nपुरा शर्वः स्त्रियो दृष्ट्वा युवती रूपशालिनीः।\nगंधर्वकिन्नराणां च मनुष्याणां च सर्वतः१।\nमंत्रेण ताः समाकृष्य त्वतिदूरे विहायसि।\nतपोव्याजपरो देवस्तासु संगतमानसः२।\nअतिरम्यां कुटीं कृत्वा ताभिः सह महेश्वरः।\nक्रीडां चकार सहसा मनोभव पराभवः३।\nएतस्मिन्नंतरे गौर्याश्चित्तमुद्भ्रांततां गतम्।\nअपश्यद्ध्यानयोगेन क्रीडंतं जगदीश्वरम्४।\nस्त्रीभिरंतर्गतं ज्ञात्वा रोषस्य वशगाभवत्।\nततः क्षेमंकरी रूपा भूत्वा च प्रविवेश सा५।\nव्योमैकांतेतिदूरे च कामदेव समप्रभम्।\nवामातिमध्यगं शुभ्रं पुरुषं पुरुषोत्तमम्६।\nस्त्रीभिः सह समालिग्य प्रक्रीडंतं मुहुर्मुहुः।\nचुंबंतं निर्भरं देवं हरं रागप्रपीडितम्७।\nवृत्तं क्षेमंकरी दृष्ट्वा निपपाताग्रतस्तदा।\nतासां केशेषु चाकृष्य चकार चरणाहतिम्८।\nत्रपया पीडितश्शर्वः पराङ्मुखमवस्थितः।\nकेशेष्वाकृष्य रोषात्ताः पातयामास भूतले९।\nस्त्रियः सर्वाधरां प्राप्य सहसा विकृताननाः।\nउमाशापप्रदग्धांगा म्लेच्छानां वशमागताः१०।\nताश्चांडालस्त्रियः ख्याता अधवा धवसंयुताः।\nअद्याप्युमाकृतं शापं सर्वास्ताश्च समश्नुयुः११।\nअथोमा शतधा रूपं कृत्वेशं संगता तदा।\nएवं प्रभावं जानीहि कामस्य सततं द्विज१२।\nततश्चिरात्तया सार्द्धं गतः कैलासमंदिरं।\nअतः क्षेमंकरीं दृष्ट्वा येभिनंदंति मानवाः१३।\nतेषां वित्तर्द्धि विभवा भवंतीह परत्र च।\nकुंकुमारक्तसर्वांगि कुंदेन्दुधवलानने१४।\nसर्वमंगलदे देवि क्षेमंकरि नमोस्तु ते।\nयोगिनीसाम्यं तेनैव संमुखा विमुखापि वा१५।\nदृष्ट्वा तां नाभिवंदेद्यस्तस्य युद्धे पराजयः।\nराजगृहेषु विद्यायां नमस्काराज्जयो भवेत्१६।\nएवं कामस्य माहात्म्यं भवो मोहवशं गतः।\nअयं देवासुराणां च क्षमया प्रभुतां गतः१७।\nअस्यैव सदृशो लोके न भूतो न भविष्यति।\nरामामङ्कस्थितां रम्यां क्षमातल्पगतेन च१८।\nत्यक्त्वैव साधिता लोकास्सुरासुरसुदुर्लभाः।\nएवं वैष्णवमुख्यश्च सुरासुरगणार्चितः१९।\nयो नो ददाति भुक्त्यग्र्यं शेषं च स्वयमश्नुते।\nएवमभ्यासधैर्येण दीर्घकाले सुखंगते२०।\nप्राक्संगमात्स्वभार्यां च दृष्ट्वा मां प्रददौ मुदा।\nद्वादशाब्दं प्रसंकल्प्य प्राग्भोगो मयि वेशितः२१।\nतेन तस्य गृहे नित्यं तिष्ठामि गृहरक्षणात्।\nतथा धात्रीफलस्यापि सदा स्वर समीहते२२।\nतस्मादुक्तो मयान्येषां वैष्णवानां च वैष्णवः।\nपुरा ये विप्र मे भक्तास्सुरा मत्पथगामिनः२३।\nतैरेव न कृतं यच्च तदनेन कृतं परम्।\nतस्माद्वैष्णवसर्वस्वं नाम रम्यं मया कृतम्२४।\nअस्य वेश्मनि तिष्ठामि मुहूर्तं न चलाम्यहम्।\nअतो ये चैवमद्भक्तास्तेष्वहं सुलभो द्विज२५।\nअस्माकं पदवीं तेभ्यो ह्यद्य दद्मि स्वकारणम्।\nआवयोर्विप्रसौजन्यं स्वप्नभोज्यादिकं समम्२६।\nसायुज्यं च सखित्वं च पश्य भूदेवनांतरम्।\nततो मूकादयः सर्वे स्वागता हरिमीश्वरम्२७।\nगंतुकामा दिवं पुण्यास्सदाराः सपरिच्छदाः।\nये च तेषां गृहाभ्याशेप्यात्मनो गृहगोधिकाः२८।\nनाना कीटादयो ये च तेषामनुययुः सुराः।\nव्यास उवाच-\nएतस्मिन्नंतरे देवाः सिद्धाश्च परमर्षयः२९।\nप्रचक्रुः पुष्पवर्षाणि साधुसाध्वित्यनादयन्।\nदेवदुंदुभयो नेदुर्विमानेषु वनेषु च३०।\nसमारुह्य रथं स्वं स्वं हरिवीथीपुरं ययुः।\nतदद्भुतं समालोक्य विप्रोऽवोचज्जनार्दनम्३१।\nउपदेशं च देवेश ब्रूहि मे मधुसूदन।\nश्रीभगवानुवाच-\nगच्छ स्वपितरौ तात शोकविक्लवमानसौ३२।\nसमाराध्य प्रयत्नेन मद्गृहं प्राप्स्यसेऽचिरात्।\nपितृमातृसमा देवा न तिष्ठंति सुरालये३३।\nयाभ्यां सुगर्हितं देहं शिशुत्वे पालितं सदा।\nअज्ञानदोषसहितं प्रपुष्टं चापि वर्धितम्३४।\nयाभ्यां तयोस्समं नास्ति त्रैलोक्ये सचराचरे।\nततो देवगणास्सर्वे पंचभिस्तैर्मुदान्विताः३५।\nमाधवं संस्तुवंतश्च गतास्ते हरिमंदिरम्।\nखचितां च पुरीं रम्यां विश्वकर्मविनिर्मिताम्३६।\nरत्नाढ्यामिष्टसंपूर्णां कल्पवृक्षादिभिर्युताम्।\nशातकुम्भमयैर्गेहैस्सर्वरत्नैस्सकर्बुराम्३७।\nवज्रवैडूर्यसोपानां स्वर्णदीतोयसंयुताम्।\nगीतवाद्यादिसंपूर्णां सर्वदुर्गसमाकुलाम्३८।\nकोकिलालापबहुलां सिद्धगंधर्वसेविताम्।\nरूपाढ्यैः सुजनैः पूर्णां प्रयांतीमिव खे पुरीम्३९।\nततः स्थित्वाऽच्युताः सर्वे सर्वलोकोर्ध्वतो भृशम्।\nद्विजोपि पितरौ गत्वा समाराध्य प्रयत्नतः४०।\nअचिरेणैव कालेन सकुटुंबो हरिं ययौ।\nपंचाख्यानमिदं पुण्यं मया ते समुदाहृतम्४१।\nयः पठेच्छृणुयाद्वापि तस्य नास्तीह दुर्गतिः।\nब्रह्महत्यादिभिः पापैर्न लिप्येत कदाचन४२।\nगवां कोटिप्रदानेन यत्फलं लभते नरः।\nतत्फलं समवाप्नोति पंचाख्यानावगाहनात्४३।\nस्नानेन पुष्करे नित्यं भागीरथ्यां च सर्वदा।\nयत्फलं तदवाप्नोति सकृच्छ्रवणगोचरात्४४।\nदुःस्वप्नं नाशयेत्क्षिप्रं तथारोग्यं प्रयच्छति।\nलक्ष्म्यारोग्यकरं चैव तस्माच्छ्रोतव्यमेव हि४५।\nइति श्रीपाद्मपुराणे प्रथमे सृष्टिखंडे पंचाख्यानंनाम षट्पंचाशत्तमोऽध्यायः५६।"
  }
]
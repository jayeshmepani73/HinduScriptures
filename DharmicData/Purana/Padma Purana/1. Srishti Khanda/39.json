[
  {
    "text": "भीष्म उवाच।\nकथितं वामनस्यैव माहात्म्यं विस्तरेण वै।\nपुनस्तस्यैव माहात्म्यमन्यद्विष्णोरतो वद१।\nपद्मं कथमभूद्देव नाभौ येनाभवज्जगत्।\nकथं च वैष्णवी सृष्टिः पद्ममध्येऽभवत्पुरा२।\nकथं पाद्मे महाकल्पेऽभवत्पद्ममयं जगत्।\nजलार्णवगतस्येह नाभौ जातं जलानुगं३।\nप्रभावं पद्मनाभस्य स्वपतः सागरांभसि।\nपुष्करे तु कथं जाता देवा ॠषिगणाः पुरा४।\nएतदाख्याहि निखिलं योगं योगविदां पते।\nकथं निर्मितवांस्तत्र चैतं लोकं सनातनम्५।\nकथमेकार्णवे शून्ये नष्टे स्थावरजंगमे।\nभूगोलके प्रदग्धे तु प्रणष्टोरगराक्षसे६।\nनष्टानलानिलाकाशे नष्टधर्मे महीतले।\nकेवले गह्वरीभूते महाभूतविपर्यये७।\nकिं नु विश्वपतिः साक्षान्महातेजा महाद्युतिः।\nआस्ते यथाध्याननिष्ठो विधिमास्थाय योगवित्८।\nशृण्वतः परया भक्त्या ब्रह्मन्नेतदशेषतः।\nवक्तुमर्हसि धर्मज्ञ यशो नारायणात्मकम्९।\nश्रद्धिनः सूपविष्टस्य भगवन्वक्तुमर्हसि।\nपुलस्त्य उवाच।\nनारायणस्य यशसः श्रवणे या तव स्पृहा१०।\nसद्वंशान्वयपूतस्य न्याय्यं कुरुकुलोद्वह।\nशृणुष्वादिपुराणेषु देवेभ्यश्च यथा श्रुति११।\nब्राह्मणानां च वदतां श्रुत्वा वै सुमहात्मनाम्।\nयथा च तपसा दृष्ट्वा बृहस्पति समद्युतिः१२।\nपराशरसुतः श्रीमान्गुरुर्द्वैपायनोऽब्रवीत्।\nतत्तेऽहं कथयिष्यामि यथाभक्ति यथाश्रुति१३।\nयद्विज्ञातं मया सम्यगृषिमार्गेण सत्तम।\nकः समुत्सहते ज्ञातुं परं नारायणात्मकम्१४।\nविश्वावितारं ब्रह्मायं न वेदयति तत्वतः।\nतत्कर्मविश्वदेवा न तद्रहस्यं महर्षिषु१५।\nस इज्यस्सर्वयज्ञानां स तत्त्वं तत्त्वदर्शिनाम्।\nअध्यात्ममध्यात्मविदां नरकं च विकर्मिणाम्१६।\nअधिदैवं च तद्दैवमधिदैवतसंज्ञितम्।\nअधिभूतं च तद्भूतं परं च परमार्थिनाम्१७।\nस यज्ञो वेदनिर्दिष्टस्तत्तपः कवयो विदुः।\nयः कर्त्ता कारको बुद्धिर्यतः क्षेत्रज्ञ एव च१८।\nप्रणवः पुरुषः शास्ता एकश्चेति विभाव्यते।\nप्राणः पंचविधश्चैव ध्रुवमक्षरमेव च१९।\nकालः पाकश्च यज्ञश्च यष्टा चाधीतमेव च।\nउच्यते विविधैर्भावैः स एवायं तु तत्परम्२०।\nस एव भगवान्सर्वं करोति न करोति च।\nसोस्मिन्कारयते सर्वं स्थानिनां च कृतिः कृता२१।\nयजामहे तमेवाद्यं स एवोत्थाननिर्वृतः।\nयो वक्ता यच्च वक्तव्यं यश्चाहं तद्ब्रवीमि ते२२।\nश्रूयते यच्च वै श्राव्यं यच्चान्यत्परिजल्पितम्।\nया कथायाश्च श्रुतयो यो धर्मी धर्मतत्परः२३।\nविश्वं विश्वपतिर्यश्च स तु नारायणः स्मृतः।\nयत्सत्यं यदनृतमादिमध्यभूतं यच्चांत्यं निरवधिकं च यद्भविष्यम्२४।\nयत्किंचिच्चरमचरं यदस्ति चान्यत्सर्वं तत्पुरुषवरः प्रधानभूतः।\nचत्वार्य्याहुः सहस्राणि वर्षाणां तत्कृतं युगम्२५।\nतस्य तावच्छती संध्या द्विगुणा कुरुनंदन।\nयत्र धर्मश्चतुष्पादस्त्वधर्मः पादविग्रहः२६।\nस्वधर्मनिरताः शांता जायंते यत्र मानवाः।\nविप्रा स्थिता धर्मपरा राजवृत्तिस्थिता नृपाः२७।\nकृष्यामभिरता वैश्याः शूद्रा शुःश्रूषवस्तथा।\nतदा सत्यं च सत्वं च धर्मश्चैव विवर्धते२८।\nसद्भिराचरितो धर्मो येन लोकः प्रवर्त्तते।\nएतत्कृतयुगे वृत्तं सर्वेषामेव पार्थिव२९।\nप्राणिनां धर्मसंज्ञानां नराणां नीचजन्मनाम्।\nत्रीणिवर्षसहस्राणि त्रेतायुगमिहोच्यते३०।\nतस्य तावच्छती संध्या द्विगुणा परिकीर्तिता।\nद्वाभ्यामधर्मः पादाभ्यां त्रिभिर्धर्मो व्यवस्थितः३१।\nयत्र सत्यं च सत्वं च क्रिया धर्मो विधीयते।\nत्रेतायां विकृतिं यांति वर्णा लोभेन संयुताः३२।\nचातुर्वर्ण्यस्य वै कृत्यं क्षांतिर्दौर्बल्यमेव च।\nएषा त्रेतायुगगतिर्विचित्रा देवनिर्मिता३३।\nद्वापरं द्विसहस्रं तु वर्षाणां कुरुनन्दन।\nतस्य तावच्छती सन्ध्या द्विगुणं युगमुच्यते३४।\nतत्राप्यतीवार्थपराः प्राणिनो रजसा हताः।\nशठा नैष्कृतिकाः क्षुद्रा जायन्ते कुरुनन्दन३५।\nद्वाभ्यां धर्मः स्थितः पद्भ्यामधर्मस्त्रिभिरुत्थितः।\nविपर्ययशतैर्धर्मः क्षयमेति कलौ युगे३६।\nब्रह्मण्यभावश्च्यवते तथास्तिक्यं विवर्ज्यते।\nव्रतोपवासास्त्यज्यंते कलौ वै युगपर्यये३७।\nतदा वर्षसहस्रं तु वर्षाणां द्वे शते तथा।\nयत्राधर्मश्चतुष्पादो धर्मः पादपरिग्रहः३८।\nकामिनस्तापसाः क्षुद्रा जायंते यत्र मानवाः।\nन चावसायिकः कश्चिन्न साधुर्न च सत्यवाक्३९।\nनास्तिका ब्राह्मणा भक्ता ज्ञायंते तत्र मानवाः।\nअहंकारगृहीताश्च प्रक्षीणस्नेहबंधनाः४०।\nविप्राः शूद्रसमाचारास्संति सर्वे कलौ युगे।\nआश्रमाणां विपर्यासः कलौ संप्रति वर्तते४१।\nवर्णानां चैव संदेहो युगांते कुरुनंदन।\nएषा द्वादशसाहस्री युगाख्या पूर्वनिर्मिता४२।\nसहस्रयुगपर्यंतं तदहर्ब्राह्ममुच्यते।\nततो ह निगते तस्मिन्सर्वेषामेव जीविनाम्४३।\nशरीरनिर्वृतिं दृष्ट्वा कालः संहारबुद्धिमान्।\nदेवतानां च सर्वेषां ब्राह्मणानां महीपते४४।\nदैत्यानां दानवानां च यक्षराक्षसपक्षिणाम्।\nगंधर्वाणामप्सरसां भुजंगानां च पार्थिव४५।\nपर्वतानां नदीनां च पशूनां चैव सत्तम।\nतिर्यग्योनिगतानां च क्रिमीणां दंशिनां तथा४६।\nसर्वभूतपतिः पंच भूत्वा भूतानि भूतकृत्।\nजगत्संहरणार्थाय कुरुते वैशसं महत्४७।\nभूत्वा सूर्यश्चक्षुषी आददानो भूत्वा वायुः प्राणिनां प्राणिजातम्।\nभूत्वा वह्निर्निर्दहन्सर्वलोकान्भूत्वा मेघो भूय उग्रोऽभ्यवर्षत्४८।\nभूत्वा नारायणो योगी सर्वमूर्ति विभावसुः।\nगभस्तिभिः प्रदीप्ताभिः संशोषयति सागरान्४९।\nततः पीत्वार्णवान्सर्वान्नदीकूपांश्च सर्वतः।\nपर्वतानां च सलिलं सर्वमादाय योगवित्1.39.५०।\nभूत्वा चैव स हस्तार्चिर्महीं भित्वा रसातले।\nरमते जलमादाय पिबन्रसमनुत्तमं५१।\nमूर्त्तामूर्त्ते तदन्यच्च यदस्ति प्राणिषु ध्रुवं।\nतत्सर्वमरविंदाक्ष आदत्ते पुरुषोत्तमः५२।\nवायुश्च बलवान्भूत्वा विधुन्वानोऽखिलं जगत्।\nप्राणापानं समासाद्य वायुना क्रमते हरिः५३।\nततो देवगणानां च सर्वेषां चैव देहिनाम्।\nपंचेंद्रियगुणास्सर्वे भूतान्येव च यानि च५४।\nघ्रेयं घ्राणं शरीरं च पृथिवीसंश्रिता गुणाः।\nलोकयात्रा भगवता मुहूर्तेन विनाशिता५५।\nजिह्वारसश्च स्नेहश्च संश्रिताः सलिले गुणाः।\nरूपं चक्षुर्विभागश्च नेत्र ज्योतिः श्रिता गुणाः५६।\nस्पर्शः प्राणश्च चेष्टा च पवनं संश्रिता गुणाः।\nशब्दः श्रोत्रे च श्रवणं गगनं संश्रिता गुणाः५७।\nमनो बुद्धिश्च चित्तं च क्षेत्रज्ञं चेति संश्रिताः।\nपरेण परमेष्ठी च हृषीकेशमुपाश्रिताः५८।\nततो भगवतस्तस्य रश्मिभिः परिवारिताः।\nवायुना परिनुन्नाश्च भूमिशाखामुपाश्रिताः५९।\nतेषां संहरणोद्भूतः पावकः शतधा ज्वलन्।\nप्रदहन्नखिलं विश्वं वृत्तः संवर्त्तकोऽनलः६०।\nसपर्वतद्रुमान्गुल्मान्लतावल्लीस्तृणानि च।\nविमानानि च दिव्यानि पुराणि विविधानि च६१।\nयानि चाश्रयणीयानि सर्वाण्यप्यदहद्भृशम्।\nभस्मीकृत्य तु तान्सर्वांल्लोकान्ल्लोकगुरोर्गुरुः६२।\nस भूतिं धारयामास युगांते लोकसंभवाम्।\nसहस्रवृष्टिः शतधा भूत्वा कृष्णो महाघनः६३।\nदिव्यतोयेन हविषा तर्पयामास मेदिनीं।\nततः क्षीरनिकाशेन स्वादुना परमांभसा६४।\nशिशिरेण च पुण्येन महीनिर्वाणमागमत्।\nतेन तोयेन संपृक्ता पयस्साधर्म्यतो धरा६५।\nएकार्णावजलीभूता सर्वसत्वविवर्जिता।\nमहासत्वान्यपि विभुं प्रविष्टान्यमितौजसं६६।\nनष्टार्कपवनाकाशे सूक्ष्मे जगति संवृते।\nसंशोषमात्मना कृत्वा समुद्राणां च देहिनः६७।\nदग्ध्वा संकोच्य च तथा स्वपित्येकः सनातनः।\nपौराणं रूपमास्थाय स्वपित्यमितविक्रमः६८।\nएकार्णवजलेयायी योगी योगमुपासितः।\nअनेकानि सहस्राणि युगान्येकार्णवांभसि६९।\nन चैव कश्चिदव्यक्तं व्यक्तो वेदितुमर्हति।\nकश्चैष पुरुषो नाम किं योगः कश्च योगवान्७०।\nन पृष्ठे नैवमभितो नैव पार्श्वे न चाग्रतः।\nकश्चिद्विज्ञायते तस्य दृश्यते देवसत्तमः७१।\nनभः क्षितिं पवनमपः प्रकाशनं प्रजापतिं भुवनधरं सुरेश्वरम्।\nपितामहं श्रुतिनिलयं मुनिं प्रभुं समापयञ्छयनमरोचयत्प्रभुः७२।\nएवमेकार्णवीभूते शेते लोके महाद्युतिः।\nप्रच्छाद्य सलिलेनोर्वीं हंसो नारायणाय ते७३।\nमहतो रजसो मध्ये महार्णवसमस्य वै।\nवारिजाक्षो महाबाहुरक्षयं ब्रह्म यद्विदुः७४।\nआत्मरूपसरूपेण तमसा संवृतः प्रभुः।\nमनः सात्विकमादाय यत्र तत्सत्वमाहितं७५।\nयथातथ्यं परं ज्ञानं भूताय ब्रह्मणे ततः।\nरहस्यं च तथोद्दिष्टं यथोपनिषदां स्मृतम्७६।\nपुरुषो यज्ञ इत्येतत्परमं परिकीर्तितम्।\nयश्चान्यः पुरुषाख्यः स्यात्स एव पुरुषोत्तमः७७।\nये च यज्ञकरा विप्रा ये ॠत्विज इति स्मृताः।\nअस्मादेव पुरा भूता वक्त्रेभ्यः श्रूयते तथा७८।\nब्रह्माणं प्रथमं वक्त्रादुद्गातारं च सामगं।\nहोतारं च तथाद्ध्वर्युं बाहुभ्यामसृजत्प्रभुः७९।\nब्रह्माणं ब्राह्माणाच्छंसि स्तोतारौ चैव सर्वशः।\nमेढ्राच्च मैत्रावरुणं प्रतिष्ठातारमेव च८०।\nउदरात्प्रतिहर्तारं पोतारं चैव पार्थिव।\nपाणिभ्यामथ चाग्नीध्रमुन्नेतारं च याजुषम्८१।\nअच्छावाकमथोरुभ्यां सुब्रह्मण्यं च सामगम्।\nएवमेवं स भगवान्षोडशैतान्जगत्पतिः८२।\nस्वयंभूः सर्वयज्ञानामृत्विजोऽसृजदुत्तमान्।\nतदा चैष महायोगी पुरुषो यज्ञसंज्ञितः८३।\nवेदाश्चैव तथा सर्वे सहांगोपनिषत्क्रियाः।\nस्वपित्येकार्णवे चैव यदाश्चर्यमभूत्पुरा८४।\nश्रूयतां तु तदा विप्रो मार्कंडेयः कुतूहलात्।\nगीर्णो भगवता तेन कुक्षावासीन्महामुनिः८५।\nबहुवर्षसहस्रायुस्तस्यैव वरतेजसः।\nअटंस्तीर्थप्रसंगेन पृथिवीतीर्थगोचरः८६।\nआश्रमाणि च पुण्यानि देवतायतनानि च।\nदेशाद्राष्ट्राणि चित्राणि पुराणि विविधानि च८७।\nजपहोमपराः शांतास्तपोभिरमलाः स्मृताः।\nमार्कंडेयस्ततस्तस्य शनैर्वक्त्राद्विनिर्गतः८८।\nनिष्क्रामन्तं न चात्मानं जानीते देवमायया।\nनिष्क्रम्य तस्य उदरादेकार्णवमथो जगत्८९।\nसर्वतस्तमसाछन्नं मार्कंडेयोन्ववैक्षत।\nतस्योत्पन्नं भयं तीव्रं व्यत्ययं चात्मजीवितम्९०।\nदेवदर्शनसंहृष्टो विस्मयं परमं गतः।\nसोऽचिंतयदमोघात्मा मार्कंडेयोथ शंकितः९१।\nकिं नु स्याच्चित्तसंमोहः किं नु स्वप्नोनुभूयते।\nव्यक्तमन्यतरो भाव एतयोर्भविता मम९२।\nन हि स्वप्नो ह्ययं सत्ययुक्तं यत्सत्यमर्हति।\nनष्टचंद्रार्कपवनो नष्टपर्वतभूतलः९३।\nकतमः स्यादयं लोक इति शोकमुपागतः।\nददर्श चापि पुरुषं स्वपंतं पर्वतोपमम्९४।\nसलिलेऽधमथो मग्नं जीमूतमिव सागरे।\nतपंतमिव तेजोभिरामुक्तशशिभास्करम्९५।\nगांभीर्यात्सागरमिव भासमानम्मवौजसा।\nदेवं द्रष्टुमिहायातः को भवानिति विस्मयात्९६।\nतथैव च मुनिः कुक्षिं पुनरेव प्रवेशितः।\nसंप्रविष्टः पुनः कुक्षिं मार्कंडेयः सविस्मयम्९७।\nतथैव च पुनर्भूयो विजानन्स्वप्नदर्शनम्।\nस तथैव यथापूर्वं पृथिवीमटते वनम्९८।\nपुण्यतीर्थजलोपेतं विविधान्याश्रमाणि च।\nक्रतुभिर्यजमानांश्च समाप्तगुरुदक्षिणैः९९।\nअपश्यद्देवकुक्षिस्थान्यज्ञस्थान्शतशो द्विजान्।\nसद्वृत्तमाश्रिताः सर्वे वर्णा ब्राह्मणपूर्वकाः1.39.१००।\nचत्वार आश्रमाः सम्यग्यथापूर्वं विलोकिता।\nएवं वर्षशतं साग्रं मार्कंडेयेन धीमता१०१।\nचरता पृथिवी सर्वा तत्कुक्षौ हि समीक्ष्यते।\nततः कदाचिदथ वै पुनः कुक्षेर्विनिर्गतः१०२।\nसुप्तं न्यग्रोधशाखाय ांबालमेकं निरीक्ष्य च।\nतथैवैकार्णवजले नीहारेणावृतांतरे१०३।\nअव्यक्तक्रीडिते लोके सर्वभूतविवर्जिते।\nस मुनिर्विस्मयाविष्टः कौतूहलसमन्वितः१०४।\nबालमादित्यसंकाशं न शक्नोत्यभिवीक्षितुम्।\nसोप्यचिंतयदेकांते स्थित्वा सलिलसन्निधौ१०५।\nपूर्वदृष्टमिदं मेने शंकितो देवमायया।\nअगाधे सलिले शेते मार्कंडेयः सविस्मयः१०६।\nपूर्ववत्तमथो द्रष्टुमव्रजत्त्रस्तलोचनः।\nस तस्मै भगवानाह स्वागतो बाल भो इति१०७।\nबभाषे मेघतुल्येन स्वरेण पुरुषोत्तमः।\nमार्कंडेय न भेतव्यमागच्छस्व ममांतिकम्१०८।\nमार्कंडेय उवाच।\nको नाम्ना कीर्तयति मां कुर्वन्परिभवं मम।\nदिव्यवर्षसहस्राख्यं धर्षयंश्चैव मे वयः१०९।\nन ह्येष च सदाचारो देवेष्वपि ममोचितः।\nमां ब्रह्मापि हि सस्नेहो दीर्घायुरिति भाषते११०।\nकस्तपोघोरमासाद्य ममाद्य त्यक्तजीवितः।\nमार्कंडेयेति मामुक्त्वा मृत्युमीक्षितुमर्हसि१११।\nएवं प्रक्षुभितः क्रोधान्मार्कंडेयो महामुनिः।\nतदैनं भगवान्भूयो बभाषे मधुसूदनः११२।\nश्रीभगवानुवाच।\nअहं ते जनको वत्स हृषीकेशः पिता गुरुः।\nआयुः प्रदाता पौराणः किं मां त्वं नोपसर्पसि११३।\nमां पुत्रकामः प्रथमं त्वत्पितांगिरसो मुनिः।\nपूर्वमाराधयामास तपस्तीव्रं समाश्रितः११४।\nतं दृष्ट्वा घोरतपसं त्रिदशोत्तमतेजसम्।\nदत्तवांस्त्वामहं पुत्रं महर्षिममितौजसम्११५।\nकस्समुत्सहते चान्यो योगिभूतात्मगात्मकम्।\nद्रष्टुमेकार्णवगतं क्रीडंतं योगमायया११६।\nततः प्रहृष्टहृदयो विस्मयोत्फुल्ललोचनः।\nमूर्ध्नि बद्धांजलिपुटो मार्कंडेयो माहातपाः११७।\nनामगोत्रे तु संप्रोच्य दीर्घायुर्लोकपूजितः।\nतस्मै भगवते भक्त्या नमस्कारमथाकरोत्११८।\nमार्कंडेय उवाच।\nइच्छामि तत्त्वतो ज्ञातुमिमां मायां तवानघ।\nयदेकार्णवमध्यस्थः शेषे त्वं बालरूपवान्११९।\nकिं संज्ञश्चैव भगवान्लोके विज्ञायसे प्रभो।\nतर्कयेहं महात्मानं को ह्यन्यः स्थातुमर्हसि१२०।\nश्रीभगवानुवाच।\nअहं नारायणो ब्रह्मन्सर्वभूतविनाशनः।\nअहं सहस्रशीर्षास्यः सहस्रपदसंयुतः१२१।\nआदित्यवर्णः पुरुषो मुखे ब्रह्ममयो ह्यहम्।\nअहमग्निर्हव्यवहः सप्तसप्तिभिरन्वितः१२२।\nअहमिंद्रपदः शक्र ॠतूनां परिवत्सरः।\nअहं योगिषु सांख्याख्यो युगांतावर्त एव च१२३।\nअहं सर्वाणि सत्वानि दैवतान्यखिलानि च।\nभुजगानामहं शेषस्तार्क्ष्योऽहं सर्वपक्षिणाम्१२४।\nकृतांतः सर्वभूतानां विज्ञेयः कालसंज्ञितः।\nअहं धर्मस्तपश्चाहं सर्वाश्रमनिवासिनाम्१२५।\nअहं दया परोधर्मः क्षीरोदोहं महार्णवः।\nयत्सत्यं तत्परं त्वेक अहमेव प्रजापतिः१२६।\nअहं सांख्यमहं योगो ह्यहं तत्परमं पदम्।\nअहमिज्या क्रिया चाहमहं विद्याधिपः स्मृतः१२७।\nअहं ज्योतिरहं वायुरहं भूमिरहं जलम्।\nआकाशोहं समुद्राश्च नक्षत्राणि दिशो दश१२८।\nअहं वर्षमहं सोमः पर्जन्योहमहं रविः।\nअहं पुराणं परमं तथैवाहं परायणम्१२९।\nभविष्ये चापि सर्वत्र भविष्यत्सर्वसंग्रहः।\nयत्किंचित्पश्यसे विप्र यच्छृणोषि च किंचन१३०।\nयच्चानुभवसे लोके तत्सर्वं मामनुस्मर।\nविश्वं सृष्टं मया पूर्वं सृजेद्यापि च पश्य माम्१३१।\nयुगे युगे च रक्षामि मार्कंडेयाखिलं जगत्।\nतदेतत्कथितं सर्वं मार्कंडेयावधारय१३२।\nशुश्रूषुरपि धर्मेषु कुक्षौ चरसुखं मम।\nमम ब्रह्मा शरीरस्थो देवाश्च ॠषिभिः सह१३३।\nव्यक्तमव्यक्तयोगं मामवगच्छ मुरद्विषम्।\nअहमेकाक्षरो मंत्रस्त्र्यक्षरश्च पितामहः१३४।\nपरस्त्रिवर्गओंकारः परमात्मप्रदर्शनः।\nएवमादिपुराणं च वदतेमां महामते१३५।\nवक्त्रं यातो भगवतो मार्कंडेयो महामुनिः।\nततो भगवतः कुक्षिं प्रविष्टो मुनिसत्तमः१३६।\nतस्यासम्मुखमेकान्ते शुश्रूषुर्हंसमव्ययम्।\nयदक्षयं विविधमुपाश्रितं तु तन्महार्णवे व्यपगतचंद्रभास्करे१३७।\nशनैश्चरन्प्रभुरथ हंससंज्ञितः सृजन्जगद्विहरति कालपर्यये।\nअथ चैवं शुचिर्भूत्वा वरयामास वै तपः१३८।\nछादयित्वात्मनो देहं पयसांबुजसंभवः।\nततो महात्मातिबलो मर्त्यलोकविसर्जने१३९।\nमहतां चैव भूतानां विश्वो विश्वमचिंतयत्।\nतस्य चिंतयमानस्य नियते संस्थितेर्णवे१४०।\nनिराकाशे तोयमये सूक्ष्मे जगति संक्षये।\nईशः संक्षोभयामास सोर्णवं सलिलं गतः१४१।\nअथांतरादपां सूक्ष्ममथ च्छिद्रमभूत्पुरा।\nशब्दं प्रति ततो भूतो मारुतश्छिद्रसंभवः१४२।\nसंलब्ध्वांतरसंक्षोभं व्यवर्धत समीरणः।\nनभस्वता बलवता वेगाद्विक्षोभितोर्णवः१४३।\nतस्यार्णवस्य क्षुब्धस्य तस्मिन्नंभसि मथ्यतः।\nकृष्णवर्त्मा समभवत्प्रभुर्वैश्वानरो महान्१४४।\nततः संशोषयामास पावकः सलिलं बहु।\nसमस्तजलधिश्छिद्रमभवद्विसृतं नभः१४५।\nआत्मतेजोभवाः पुण्या आपोमृतरसोपमाः।\nआकाशं छिद्रसंभूतं वायुराकाशसंभवः१४६।\nअथ संघर्षसम्भूतं पावकं चास्य संभवम्।\nदृष्ट्वा पितामहो देवो महाभूतविभावनः१४७।\nदृष्ट्वा भूतानि भगवान्लोकसृष्ट्यर्थमुत्तमम्।\nब्रह्मणो जन्मसहितं बहुरूपो ह्यचिंतयत्१४८।\nचतुर्युगानां संख्यातं सहस्रं युगपर्यये।\nयत्पृथिव्यां द्विजेंद्राणां तपसा भावितात्मनाम्१४९।\nबहुजन्मविशुद्धात्मा ब्रह्मणो हरिरुच्यते।\nज्ञानं दृष्ट्वा तु विश्वात्मा योगिनां याति योग्यताम्1.39.१५०।\nतं योगवंतं विज्ञाय संपूर्णैश्वर्यमुत्तमम्।\nपदे ब्रह्मणि विश्वस्य न्ययोजयत योगवित्१५१।\nततस्तस्मिन्महातोये महेशो हरिरच्युतः।\nजलक्रीडां च विधिवत्स चक्रे सर्वलोककृत्१५२।\nपद्मं नाभ्युद्भवं चैकं समुत्पादितवांस्ततः।\nसहस्त्रवर्णं विरजं भास्कराभं हिरण्मयम्१५३।\nहुताशनज्वलितशिखोज्जवलप्रभं समुत्थितं शरदमलार्कतेजसम्।\nविराजते कमलमुदारवर्चसं महात्मनस्तनुरुह चारुशैवलम्१५४।"
  }
]
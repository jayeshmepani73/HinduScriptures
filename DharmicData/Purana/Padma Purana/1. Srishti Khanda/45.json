[
  {
    "text": "भीष्म उवाच-।\nइदानीं श्रोतुमिच्छामि हिरण्यकशिपोर्वधम्।\nनरसिंहस्य माहात्म्यं तथा पापविनाशनम्१।\nपुलस्त्य उवाच-।\nपुरा कृतयुगे राजन्हिरण्यकशिपुः प्रभुः।\nदैत्यानामादिपुरुषश्चकार सुमहत्तपः२।\nदशवर्षसहस्राणि दशवर्षशतानि च।\nजलवासी समभवत्स्नानमौनधृतव्रतः३।\nवृतः शमदमाभ्यां च ब्रह्मचर्येण चैव हि।\nब्रह्मा प्रीतोऽभवत्तस्य तपसा नियमेन च४।\nततः स्वयंभूर्भगवान्स्वयमागत्य तत्र हि।\nविमानेनार्कवर्णेन हंसयुक्तेन भास्वता५।\nआदित्यैर्वसुभिः साध्यैर्मरुद्भिर्दैवतैस्सह।\nरुद्रैर्विश्वसहायैश्च यक्षराक्षसपन्नगैः६।\nदिग्भिश्चैव विदिग्भिश्च नदीभिः सागरैस्तथा।\nनक्षत्रैश्च मुहूर्तैश्च खचरैश्च महाग्रहैः७।\nदेवैर्ब्रह्मर्षिभिः सार्द्धं सिद्धैः सप्तर्षिभिस्तथा।\nराजर्षिभिः पुण्यकृद्भिर्गंधर्वाप्सरसांगणैः८।\nचराचरगुरुः श्रीमान्वृतः सर्वैर्दिवौकसैः।\nब्रह्मा ब्रह्मविदां श्रेष्ठो दैत्यं वचनमब्रवीत्९।\nप्रीतोस्मि तव भक्तस्य तपसाऽनेन सुव्रत।\nवरं वरय भद्रं ते यथेष्टं काममाप्नुहि१०।\nहिरण्यकशिपुरुवाच-।\nन देवासुरगंधर्वा न यक्षोरगराक्षसाः।\nन मानुषाः पिशाचाश्च हन्युर्मां देवसत्तम११।\nऋषयो मानवाः शापैर्न शपेयुः पितामह।\nयदि मे भगवान्प्रीतो वर एष वृतो मया१२।\nन शस्त्रेण न चास्त्रेण गिरिणा पादपेन वा।\nन शुष्केण न चार्द्रेण न स्याच्चान्येन मे वधः१३।\nभवेयमहमेवार्कः सोमो वायुर्हुताशनः।\nसलिलं चांतरिक्षं च नक्षत्राणि दिशो दश१४।\nअहं क्रोधश्च कामश्च वरुणो वासवो यमः।\nधनदश्च धनाध्यक्षो यक्षः किंपुरुषाधिपः१५।\nब्रह्मोवाच -।\nएष दिव्यो वरस्तात मया दत्तस्तवाद्भुतः।\nसर्वकामप्रदो वत्स प्राप्स्यसि त्वं न संशयः१६।\nएवमुक्त्वा स भगवान्जगामाकाशमेव हि।\nवैराजं ब्रह्मसदनं ब्रह्मर्षिगणसेवितम्१७।\nततो देवाश्च गंधर्वा ऋषिभिः सह चारणाः।\nवरप्रदानं श्रुत्वैवं पितामहमुपस्थिताः१८।\nदेवा ऊचुः-।\nवरप्रदानाद्भगवन्वधिष्यति स नोऽसुरः।\nतत्प्रसादश्च भगवन्वधोप्यस्य विचिंत्यताम्१९।\nभगवान्सर्वभूतानामादिकर्त्ता स्वयंप्रभुः।\nस्रष्टा च हव्यकव्यानामव्यक्तप्रकृतिः परः२०।\nसर्वलोकहितं वाक्यं श्रुत्वा देवः प्रजापतिः।\nआश्वासयामास तदा सुशीतैर्वचनांबुभिः२१।\nअवश्यं त्रिदशानेन प्राप्तव्यं तपसः फलं।\nतपसोऽन्तेऽस्य भगवान्वधं विष्णुः करिष्यति२२।\nतच्छ्रुत्वा विबुधा वाक्यं सर्वे पंकजजाननात्।\nस्वानि स्थानानि दिव्यानि विप्रजग्मुर्मुदान्विताः२३।\nलब्धमात्रे वरे सोथ प्रजास्सर्वा अबाधत।\nहिरण्यकशिपुर्दैत्यो वरदानेन गर्वितः२४।\nआश्रमेषु महाभागान्मुनीन्वै शंसितव्रतान्।\nसत्यधर्मपरान्दान्तान्धर्षयामास दानवः२५।\nदेवांस्त्रिभुवनस्थांश्च पराजित्य महासुरः।\nत्रैलोक्यं वशमानीय स्वर्गे वसति दानवः२६।\nयदा वरमदोत्सिक्तश्चोदितः कालधर्मिणा।\nयज्ञियानकरोद्दैत्यानयज्ञीयांश्च दैवतान्२७।\nतथा दैत्याश्च साध्याश्च विश्वे च वसवस्तथा।\nरुद्रा देवगणा यक्षा देवद्विजमहर्षयः२८।\nशरण्यं शरणं विष्णुमुपतस्थुर्महाबलम्।\nदेवदेवं यज्ञमयं वासुदेवं सनातनम्२९।\nदेवा ऊचुः-।\nनारायण महाभाग देवास्त्वां शरणं गताः।\nत्रायस्व जहि दैत्येंद्रं हिरण्यकशिपुं प्रभो३०।\nत्वं हि नः परमोदाता त्वं हि नः परमो गुरुः।\nत्वं हि नः परमो देवो ब्रह्मादीनां सुरोत्तमः३१।\nविष्णुरुवाच-।\nभयं त्यजद्ध्वममरा अभयं वो ददाम्यहम्।\nतथैव त्रिदिवं देवाः प्रतिपद्यत माचिरम्३२।\nएनं हि सगणं दैत्यं वरदानेन गर्वितम्।\nअवध्यममरेंद्राणां दानवेंद्रं निहन्म्यहम्३३।\nएवमुक्त्वा तु भगवान्विश्वपो विष्णुरव्ययः।\nहिरण्यकशिपुस्थानं जगाम हरिरीश्वरः३४।\nतेजसा भास्काराकारः शशीकांत्येव चापरः।\nनरस्य कृत्वार्धतनुं सिंहस्यार्द्धतनुं तथा३५।\nनारसिंहेन वपुषा पाणिं संगृह्य पाणिना।\nततो ददर्श विस्तीर्णां दिव्यां रम्यां मनोरमाम्३६।\nसर्वकामयुतां शुभ्रां हिरण्यकशिपोः सभाम्।\nविस्तीर्णां योजनशतं शतमध्यर्द्धमायताम्३७।\nवैहायसीं कामगमां पंचयोजनमुच्छ्रिताम्।\nजराशोकक्षमापेतां निष्प्रकम्प्यां शिवां सुखाम्३८।\nवेश्मासनवतीं रम्यां ज्वलंतीमिव तेजसा।\nअंतःसलिलसंयुक्तां विहितां विश्वकर्मणा३९।\nदिव्यवर्णमयैर्वृक्षैः फलपुष्पप्रदैर्युताम्।\nनीलपीतासितश्यामैः श्वेतैर्लोहितकैरपि४०।\nअवदातैस्तथा गुल्मै रक्तमंजरिधारिभिः।\nसिताभ्रघनसंकाशां प्लवंतीं च ददर्श सः४१।\nरश्मिमती स्वभावेन दिव्यगंधमनोरमा।\nसुसुखा न च दुःखा सा न शीता न च घर्मदा४२।\nन क्षुत्पिपासे ग्लानिं वा प्राप्यतां प्राप्नुवंति ते।\nनानरूपैरुपकृता सुचित्रैश्च सुभास्वरैः४३।\nअतिचंद्रातिसूर्याति शिखिकान्ति स्वयंप्रभा।\nदीप्यते नाकपृष्ठस्था भासयंती विभासुरा४४।\nसर्वे चकाशिरे तस्यां मुदिताश्चैव मानुषाः।\nरसवच्च प्रभूतं च भक्ष्यभोज्यान्नमुत्तमं४५।\nपुण्यगंधास्रजश्चापि नित्यकालफला द्रुमाः।\nउष्णे शीतानि तोयानि शीते चोष्णानि संति वै४६।\nपुष्पिताग्रान्महाशाखान्प्रवालांकुरधारिणः।\nलतावितानसंछन्नान्कल्पानैक्षिष्ठ स प्रभुः४७।\nगंधवंति च पुष्पाणि रसवंति फलानि च।\nतानि शीतानि चोष्णानि तत्रतत्र सरांसि च४८।\nअपश्यद्भूपतीर्थानि सभायां तस्य स प्रभुः।\nनलिनैः पुंडरीकैश्च शतपत्रैः सुगंधिभिः४९।\nरक्तैः कुवलयैश्चैव कल्हारैरुत्पलैस्तथा।\nनानाश्चर्यसमोपेतैः पुष्पैरन्यैश्च सुप्रियैः1.45.५०।\nकारंडवैश्चक्रवाकैः सारसैः कुररैरपि।\nविमलस्फटिकाभानि पांडुरच्छदनैर्द्विजैः५१।\nबहुहंसोपगीतानि सारसानां रुतानि च।\nगंधयुक्ता लतास्तत्र पुष्पमंजरिधारिणीः५२।\nदृष्टवान्भगवान्हृष्टः खदिरान्वेतसार्जुनान्।\nचूतानिम्बानागवृक्षाः कदंबा बकुला धवाः५३।\nप्रियंगवः पाटलाख्याः शाल्मल्यस्स हरिद्रवाः।\nशालास्तालास्तमालाश्च चंपकाश्च मनोरमाः५४।\nतथैवान्ये व्यराजंत सभायां पुष्पिता द्रुमाः।\nएलाक कुभकंकोल लवली कर्णपूरकाः५५।\nमधुकाः कोविदाराश्च बहुतालसमुच्छ्रयाः।\nअंजनाशोकपर्णासा बहवश्चित्रका द्रुमाः५६।\nवरुणाश्च पलाशाश्चा पनसास्सह चंदनैः।\nनीलास्सुमनसश्चैव नीपाश्चाश्वत्थतिंदुकाः५७।\nपारिजाताश्च तरवो मल्लिका भद्रदारवः।\nअटरूषाः पीलूकाश्च तथा चैवैलवालुकाः५८।\nमंदारकाः कुरवका पुन्नागाः कुटजास्तथा।\nरक्ताः कुरवकाश्चैव नीलाश्चागरुभिः सह५९।\nकिंशुकाश्चैव भव्याश्च दाडिमा बीजपूरकाः।\nकालेयका दुकूलाश्च हिंगवस्तैलवर्त्तिकाः६०।\nखर्जूरा नालिकेराश्च हरीतक मधूककाः।\nसप्तपर्णाश्च बिल्वाश्च सयावाश्च शरावताः६१।\nअसनाश्च तमालाश्च नानागुल्मसमावृताः।\nलताश्च विविधाकाराः पुष्पपत्रफलोपगाः६२।\nएते चान्ये च बहवस्तत्र काननजा द्रुमाः।\nनानापुष्पफलोपेता व्यराजंत समंततः६३।\nचकोराः शतपत्राश्च मत्तकोकिलशारिकाः।\nपुष्पितान्पुष्पिताग्रांश्च संपतंति महाद्रुमान्६४।\nरक्तपीतारुणास्तत्र पादपाग्रगताः खगाः।\nपरस्परमवैक्षंत प्रहृष्टा जीवजीविकाः६५।\nतस्यां सभायां दैत्येंद्रो हिरण्यकशिपुस्तदा।\nआसीन आसने चित्रे दशनल्वे प्रमाणतः६६।\nदिवाकरनिभे दिव्ये दिव्यास्तरणसंस्तृते।\nहिरण्यकशिपुर्दैत्य आस्ते ज्वलितकुंडलः६७।\nउपचेरुर्महादैत्या हिरण्यकशिपुं तदा।\nदिव्यतालानि गीतानि जगुर्गंधर्वसत्तमाः६८।\nविश्वाची सहजन्या च प्रम्लोचेति च पूजिता।\nदिव्याथ सौरभेयी च समीची पुंजिकस्थला६९।\nमिश्रकेशी च रंभा च चित्रभा श्रुतिविभ्रमा।\nचारुनेत्रा घृताची च मेनका चोर्वशी तथा७०।\nएतास्सहस्रशश्चान्या नृत्यगीतविशारदाः।\nउपातिष्ठंत राजानं हिरण्यकशिपुं प्रभुम्७१।\nउपासते दितेः पुत्राः सर्वे लब्धवरास्तथा।\nबलिर्विरोचनस्तत्र नरकः पृथिवीसुतः७२।\nप्रह्लादो विप्रचित्तिश्च गविष्ठश्च महासुरः।\nसुरहन्ता दुःखकर्ता समनास्सुमतिस्तथा७३।\nघटोदरो महापार्श्वः क्रथनः पिठरस्तथा।\nविश्वरूपस्वरूपश्च विश्वकायो महाबलः७४।\nदशग्रीवश्च वाली च मेघवासा महासुरः।\nघटाभो विटरूपश्च ज्वलनश्चेंद्रतापनः७५।\nदैत्यदानवसंघास्ते सर्वे ज्वलितकुंडलाः।\nस्रग्विणो वर्मिणः सर्वे सर्वे च चरितव्रताः७६।\nसर्वे लब्धवराः शूरास्सर्वे विहितमृत्यवः।\nएते चान्ये च बहवो हिरण्यकशिपुं प्रभुम्७७।\nउपासते महात्मानं सर्वे दिव्यपरिच्छदाः।\nविमानैर्विविधाकारैर्भ्राजमानैरिवाग्निभिः७८।\nमहेन्द्रवपुषः सर्वे विचित्रांगदबाहवः।\nभूषितांगा दितेः पुत्रास्तमुपासत सर्वतः७९।\nऐश्वर्यं दैत्यसिंहस्य यथा तस्य महात्मनः।\nन श्रुतं नैव दृष्टं च कस्यापि भुवनत्रये८०।\nरजतकनकचित्रवेदिकायां परिकृतरत्नविचित्रवीथिकायाम्।\nस ददर्श मृगाधिपः सभायां सुरुचिर जालगवाक्षशोभितायाम्८१।\nकनकवलयहारभूषितांगं दितितनयं स मृगाधिपो ददर्श।\nदिवसकरकरप्रभं ज्वलंतं दितिजसहस्रशतैर्निषेव्यमाणम्८२।\nततो दृष्ट्वा महाभागं कालचक्रमिवागतम्।\nनारसिंहवपुश्छन्नं भस्मच्छन्नमिवानलम्८३।\nहिरण्यकशिपोः पुत्रः प्रह्लादो नाम वीर्यवान्।\nदिव्येन वपुषा सिंहमपश्यद्देवमागतम्८४।\nतं दृष्ट्वा रुक्मशैलाभमपूर्वां तनुमाश्रितम्।\nविस्मिता दानवाः सर्वे हिरण्यकशिपुश्च सः८५।\nप्रह्लाद उवाच-।\nमहाराज महाबाहो दैत्यानामादिसंभव।\nन श्रुतं नैव मे दृष्टं नारसिंहमिदं वपुः८६।\nअव्यक्तं परमं दिव्यं किमिदं रूपमागतम्।\nदैत्यांतकरणं घोरं शंसतीव मनो मम८७।\nअस्य देवाः शरीरस्थाः सागराः सरितस्तथा।\nहिमवान्पारियात्रश्च ये चान्ये कुलपर्वताः८८।\nचंद्रमास्सहनक्षत्रैरादित्या रश्मिभिः सह।\nधनदो वरुणश्चैव यमः शक्रः शचीपतिः८९।\nमरुतो देवगंधर्वा ऋषयश्च तपोधनाः।\nनागा यक्षाः पिशाचाश्च राक्षसा भीमविक्रमाः९०।\nब्रह्मा देवाः पशुपतिर्ललाटस्था भ्रमंति हि।\nस्थावराणि च सर्वाणि जंगमानि तथैव च९१।\nभवांश्च सहितोस्माभिः सर्वैर्दैत्यगणैर्वृतः।\nविमानशतसंकीर्णा सर्वा या भवतः सभा९२।\nसर्वं त्रिभुवनं राजन्लोकधर्मश्च शाश्वतः।\nदृश्यते नरसिंहेस्मिंस्तथेदं निखिलं जगत्९३।\nप्रजापतिश्चात्र मनुर्महात्मा ग्रहाश्च योगाश्च मही नभश्च।\nउत्पातकालश्च धृतिर्मतिश्च रतिश्च सत्यं च तपो दमश्च९४।\nसनत्कुमारश्च महानुभावो विश्वे च देवा ॠषयश्च सर्वे।\nक्रोधश्च कामश्च तथैव हर्षो दर्पश्च मोहः पितरश्च सर्वे९५।\nप्रह्लादस्य वचः श्रुत्वा हिरण्यकशिपुः प्रभुः।\nउवाच दानवान्सर्वान्गणांश्च सगणाधिपः९६।\nमृगेंद्रो गृह्यतामेष अपूर्वां तनुमास्थितः।\nयदि वा संशयः कश्चिद्वध्यतां वनगोचरः९७।\nते दानवगणास्सर्वे मृगेंद्रं भीमविक्रमम्।\nपरिक्षिपंतो मुदितास्त्रासयामासुरोजसा९८।\nसिंहनादं विमुच्याथ नरसिंहो महाबलः।\nबभंज तां सभां सर्वां व्यादितास्य इवांतकः९९।\nसभायां भज्यमानायां हिरण्यकशिपुः स्वयम्।\nचिक्षेपास्त्राणि सिंहस्य रोषव्याकुललोचनः1.45.१००।\nसर्वास्त्राणामथ श्रेष्ठं दंडमस्त्रं सुदारुणम्।\nकालचक्रं तथा घोरं विष्णुचक्रं तथापरं१०१।\nपैतामहं महात्युग्रं त्रैलोक्यनिर्मितं महत्।\nविचित्रामशनिं चैव शुष्काद्रं चाशनिद्वयम्१०२।\nरौद्रं तथोग्रशूलं च कंकालं मुसलं तथा।\nअस्त्रं ब्रह्मशिरश्चैव ब्राह्ममस्त्रं तथैव च१०३।\nनारायणास्त्रमैंद्रं च आग्नेयं शैशिरं तथा।\nवायव्यं मथनं चैव कपालमथ किंकरम्१०४।\nतथा प्रतिहतां शक्तिं क्रौंचमस्त्रं तथैव च।\nमोहनं शोषणं चैव संतापनविलापने१०५।\nकंपनं शातनं चैव महास्त्रं चैव रोधनम्।\nकालमुद्गरमक्षोभ्यं तापनं च महाबलम्१०६।\nसंवर्तनं मोहनं च तथा मायाधरं वरम्।\nगान्धर्वमस्त्रं दयितमसिरत्नं च नंदकम्१०७।\nप्रस्वापनं प्रमथनं वारुणं चास्त्रमुत्तमम्।\nअस्त्रं पाशुपतं चैव यस्या प्रतिहता गतिः१०८।\nएतान्यस्त्राणि दिव्यानि हिरण्यकशिपुस्तदा।\nअसृजन्नरसिंहस्य दीप्तस्याग्नेरिवाहुतिम्१०९।\nअस्त्रैः प्रज्वलितैः सिंहमावृणोदसुरोत्तमः।\nविवस्वान्घर्मसमये हिमवंतमिवांशुभिः११०।\nस ह्यमर्षानिलोद्भूतो दैत्यानां सैन्यसागरः।\nक्षणेनाप्लावयत्सर्वं मैनाकमिव सागरः१११।\nप्रासैः पाशैश्च खड्गैश्च गदाभिर्मुसलैस्तथा।\nवज्रैरशनिभिश्चैव बहुशाखैर्महाद्रुमैः११२।\nमुद्गरैः कूटपाशैश्च शिलोलूखलपर्वतैः।\nशतघ्नीभिश्च दीप्ताभिर्दंडैरपि सुदारुणैः११३।\nते दानवाः पाशगृहीतहस्ता महेंद्रतुल्याशनितुल्य वेगाः।\nसमंततोभ्युद्यतबाहुकायाः स्थिताः सशीर्षा इव नागपोताः११४।\nसुवर्णमालाकुलभूषितांगाः सुतीक्ष्णदंष्ट्राकुलवक्त्रगर्ताः।\nस्फुरत्प्रभास्ते च सशृंगदेहाश्चीनांशुका भांति यथैव हंसाः११५।\nसोसृजद्दानवो मायामग्निं वायुं समीरितम्।\nतमिंद्रस्तोयदैः सार्धं सहस्राक्षो महाद्युतिः११६।\nमहता तोयवर्षेण शमयमास पावकम्।\nतस्यां प्रतिहतायां तु मायायां युधि दानवः११७।\nअसृजद्घोरसंकाशं तमस्तीव्रं समंततः।\nतमसा संवृते लोके दैत्येष्वात्तायुधेषु च११८।\nस्वतेजसा परिवृतो दिवाकर इवोद्गतः।\nत्रिशिखां भ्रुकुटीमस्य ददृशुर्दानवा रणे११९।\nललाटस्थां त्रिकूटस्थां गंगां त्रिपथगामिव।\nततः सर्वासु मायासु हतासु दितिनंदनाः१२०।\nहिरण्यकशिपुं दैत्या विषण्णाश्शरणं ययुः।\nततः प्रज्वलितः क्रोधात्प्रदहन्निव तेजसा१२१।\nतस्मिन्क्रुद्धे तु दैत्येंद्रे तमोभूतमभूज्जगत्।\nआवहः प्रवहश्चैव विवहोथ समीरणः१२२।\nपरावहस्संवहश्च उद्वहश्च महाबलः।\nतथा परिवहः श्रीमानुत्पातभयशंसिनः१२३।\nइत्येवं क्षुभिताः सप्त मरुतो गगनेचराः।\nये ग्रहास्सर्वलोकस्य क्षये प्रादुर्भवंति हि१२४।\nते सर्वे गगने हृष्टाव्यचरंश्च यथासुखम्।\nअयोगतश्चाप्यचरद्योगं निशि निशाचरः१२५।\nसग्रहः सह नक्षत्रैस्तारापतिररिंदम।\nविवर्णतां च भगवान्गतो दिवि दिवाकरः१२६।\nकृष्णः कबंधश्च तदा लक्ष्यते सुमहान्दिवि।\nअसृजच्चासितां सूर्यो धूमवत्तां विभावसुः१२७।\nगगनस्थश्च भगवानभीक्ष्णं परिविष्यते।\nसप्तधूमनिभा घोराः सूर्यादि विसमुत्थिताः१२८।\nसोमस्य गगनस्थस्य ग्रहास्तिष्ठंति शृंङ्गगाः।\nवामे च दक्षिणे चैव स्थितौ शुक्रबृहस्पती१२९।\nशनैश्चरो लोहितांगो लोहितांगसमद्युतिः।\nसमं समधिरोहंत सर्वे वै गगनेचराः१३०।\nशृंगाणि शनकैर्घोरा युगांता वर्त्तन ग्रहाः।\nचंद्रमाश्च सनक्षत्रो ग्रहैः सह तमोनुदः१३१।\nचराचरविनाशाय रोहिणीं नाभ्यनंदत।\nगृहीतो राहुणा चन्द्र उल्काभिरभिहन्यते१३२।\nउल्काः प्रज्वलिताश्चंद्रे व्यचरंत यथासुखम्।\nदेवानामधिपो देवः सोप्यवर्षत शोणितम्१३३।\nअपतद्गगनादुल्का विद्युद्रूपा महास्वना।\nअकाले च द्रुमास्सर्वे पुष्प्यंति च फलंति च१३४।\nलताश्च सफलाः सर्वा या आहुर्दैत्यनाशिकाः।\nफले फलान्यजायंत पुष्पे पुष्पं तथैव च१३५।\nउन्मीलंति निमीलंति हसंति प्ररुदंति च।\nविक्रोशंति च गंभीरं धूमायंते ज्वलंति च१३६।\nप्रतिमास्सर्वदेवानां कथयंत्यो महद्भयम्।\nआरण्यैः सह संसृष्टा ग्राम्याश्च मृगपक्षिणः१३७।\nचुक्रुशुर्भैरवं तत्र मृगयुद्ध उपस्थिते।\nनद्यश्च प्रतिकूलानि वहंति कलुषोदकाः१३८।\nन प्राकाशंत च दिशो रक्तरेणुसमाकुलाः।\nवानस्पत्या न पूज्यंते पूजनार्हाः कथंचन१३९।\nवायुवेगेन हन्यंते भज्यंते प्रणमंति च।\nतथा च सर्वभूतानां छाया न परिवर्त्तते१४०।\nअपरेण गते सूर्ये सलोकानां युगक्षये।\nतदा हिरण्यकशिपोर्दैत्यस्योपरिवेश्मनः१४१।\nभांडागारायुधागारे निविष्टमभवन्मधु।\nअसुराणां विनाशाय सुराणां विजयाय च१४२।\nदृश्यंते विविधोत्पाता घोराघोरनिदर्शनाः।\nएते चान्ये च बहवो घोररूपाः समुत्थिताः१४३।\nदैत्येंद्रस्य विनाशाय दृश्यंते रणशंसिनः।\nमेदिन्यां कंपमानायां दैत्येंद्रेण महात्मनः१४४।\nमहीधरा नागगणा निपेतुरमितौजसः।\nविषज्वालाकुलैर्वक्त्रैर्विमुंचंतो हुताशनम्१४५।\nचतुःशीर्षाः पंचशीर्षाः सप्तशीर्षाश्च पन्नगाः।\nवासुकिस्तक्षकश्चैव कर्कोटकधनंजयौ१४६।\nएलामुखः कालियश्च महापद्मश्च वीर्यवान्।\nसहस्रशीर्षश्शुद्धांगो हेमतालध्वजः प्रभुः१४७।\nशेषोनंतो महानागो ह्यप्रकंप्यश्च कंपिताः।\nदीप्यंतेंतर्जलस्थानि पृथिवीविवराणि वै१४८।\nसप्तदैत्येंद्रकोपेन कंपितानि समंततः।\nनानातेजोधराश्चापि पातालतलचारिणः१४९।\nपाताले सहसा क्षुब्धे दुष्प्रकंप्याः प्रकंपिताः।\nहिरण्यकशिपुर्दैत्यस्तदा संस्पृष्टवान्महीम्1.45.१५०।\nसंदष्टौष्ठपुटः क्रुद्धो वराह इव पूर्वजः।\nगंगा भागीरथी चैव कौशिकी सरयूरपि१५१।\nयमुना चाथ कावेरी कृष्णवेणी च निम्नगा।\nतुंगभद्रा महावेगा नदी गोदावरी तथा१५२।\nचर्मण्वती च सिंधुश्च तथा नदनदीपतिः।\nमेलकप्रभवश्चैव शोणो मणिनिभोदकः१५३।\nनर्मदा च शुभस्रोतास्तथा वेत्रवती नदी।\nगोमती गोकुलाकीर्णा तथा पूर्वा सरस्वती१५४।\nमहाकालमहीचैव तमसा पुष्पवाहिनी।\nजंबूद्वीपं रत्नवच्च सर्वरत्नोपशोभितम्१५५।\nसुवर्णपुटकं चैव सुवर्णाकरमंडितम्।\nमहानदश्च लौहित्यश्शैलः कांचनशोभितः१५६।\nपत्तनं कोशकाराणां कशं च रजताकरम्।\nमगधाश्च महाग्रामाः पुण्ड्रा उग्रास्तथैव च१५७।\nस्रुघ्ना मल्ला विदेहाश्च मालवाः काशि कोसलाः।\nभवनं वैनतेयस्य दैत्येंद्रेणाभिकंपितम्१५८।\nकैलासशिखराकारं यत्कृतं विश्वकर्मणा।\nरत्नतोयो महाभीमो लौहित्यो नाम सागरः१५९।\nउदयश्च महाशैल उच्छ्रितः शतयोजनम्।\nसवर्णवेदिकः श्रीमान्मेघपंक्तिनिषेवितः१६०।\nभ्राजमानोर्कसदृशैर्जातरूपमयैर्द्रुमैः।\nसालैस्तालैस्तमालैश्च कर्णिकारैश्च पुष्पितैः१६१।\nअयोमुखश्च विख्यातः सर्वतो धातुमंडितः।\nतमालवनगंधश्च पर्वतो मलयः शुभः१६२।\nसुराष्ट्राश्च सबाह्लीकाश्शूद्राभीरास्तथैव च।\nभोजाः पांड्याश्च वंगाश्च कलिंगास्ताम्रलिप्तकाः१६३।\nतथैव पौंड्राः शुभ्राश्च वामचूडास्सकेरलाः।\nक्षोभितास्तेन दैत्येन देवाश्चाप्सरसां गणाः१६४।\nअगस्त्यभवनं चैव यदगस्त्यकृतं पुरा।\nसिद्धचारणसंघैश्च विप्रकीर्णं मनोहरम्१६५।\nविचित्रनानाविहगं सपुष्पितमहाद्रुमम्।\nजातरूपमयैः शृंगैरप्सरोगणसेवितम्१६६।\nगिरिः पुष्पितकश्चैव लक्ष्मीवान्प्रियदर्शनः।\nउत्थितः सागरं भित्वा विश्रामश्चंद्रसूर्ययोः१६७।\nरराज स महाशृंगैर्गगनं विलिखन्निव।\nचंद्रसूर्यांशुसंकाशैः सागरांबुसमावृतैः१६८।\nविद्युत्त्वान्पर्वतः श्रीमानायतः शतयोजनम्।\nविद्युतां यत्र संपाता निपात्यंते नगोत्तमे१६९।\nऋषभः पर्वतश्चैव श्रीमानृषभसंस्थितः।\nकुंजरः पर्वतः श्रीमानगस्त्यस्य गृहं शुभम्१७०।\nविमलाख्या च दुर्द्धर्षा सर्पाणां मालती पुरी।\nतथा भोगवती चापि दैत्येंद्रेणाभिकंपिता१७१।\nमहासेनगिरिश्चैव पारियात्रश्च पर्वतः।\nचक्रवांश्च गिरिश्रेष्ठो वाराहश्चैव पर्वतः१७२।\nप्राग्ज्योतिषपुरं चापि जातरूपमयं शुभम्।\nयस्मिन्नुवास दुष्टात्मा नरको नाम दानवः१७३।\nमेघश्च पर्वतश्रेष्ठो मेघगंभीरनिस्स्वनः।\nषष्टिस्तत्र सहस्राणि पर्वतानां विशांपते१७४।\nतरुणादित्यसंकाशो मेरुश्चैव महान्गिरिः।\nयक्षराक्षसगंधर्वैर्नित्यं सेवितकंदरः१७५।\nहेमगर्भो महासेनस्तथा मेघसखो गिरिः।\nकैलासश्चैव शैलेंद्रो दानवेंद्रेण कंपितः१७६।\nहेमपुष्करसञ्छन्नं तेन वैखानसं सरः।\nकंपितं मानसं चैव हंसकारंडवाकुलम्१७७।\nत्रिशृंगः पर्वतश्रेष्ठः कुमारी च सरिद्वरा।\nतुषारचयसंच्छन्नो मंदरश्चापि पर्वतः१७८।\nउशीरबीजश्च गिरिर्भद्रप्रस्थस्तथाद्रिराट्।\nप्रजापतिगिरिश्चैव तथा पुष्करपर्वतः१७९।\nदेवाभः पर्वतश्चैव तथा वै वालुकागिरिः।\nक्रौंचः सप्तर्षिशैलश्च धूम्रवर्णश्च पर्वतः१८०।\nएते चान्ये च गिरयो देशा जनपदास्तथा।\nनद्यः ससागराः सर्वाः दानवेनाभिकंपिताः१८१।\nकपिलश्च महीपुत्रो व्याघ्रवांश्च प्रकंपितः।\nखेचराश्च निशापुत्राः पातालतलवासिनः१८२।\nगणस्तथापरो रौद्रो मेघनामांकुशायुधः।\nऊर्द्ध्वगो भीमवेगश्च सर्व एतेभिकंपिताः१८३।\nगदी शूली करालश्च हिरण्यकशिपुस्तथा।\nजीमूतघननिर्घोषो जीमूत इव वेगवान्१८४।\nदेवारिर्दितिजो दृप्तो नृसिंहं समुपाद्रवत्।\nस तु तेन ततस्तीक्ष्णैर्मृगेंद्रेण महानखैः१८५।\nतदोंकारसहायेन विदार्य निहतो युधि।\nमही च कालश्च शशीनभश्च ग्रहास्स सूर्याश्च दिशश्च सर्वाः१८६।\nनद्यश्च शैलाश्च महार्णवाश्च गताः प्रसादं दितिपुत्रनाशात्।\nततः प्रमुदिता देवा ऋषयश्च तपोधनाः१८७।\nतुष्टुवुर्नामभिर्दिव्यैरादिदेवं सनातनम्।\nयत्त्वया विधृतं देव नारसिंहमिदं वपुः१८८।\nएतदेवार्चयिष्यंति परापरविदो जनाः।\nब्रह्मोवाच-।\nभवान्ब्रह्मा च रुद्रश्च महेंद्रो देवसत्तमः१८९।\nभवान्कर्त्ता विकर्त्ता च लोकानां प्रभवोऽव्ययः।\nपरां च सिद्धिं च परं च सत्वं परं रहस्यं परमं हविश्च१९०।\nपरं च धर्मं परमं यशश्च त्वामाहुरग्र्यं परमं पुराणम्।\nपरं च सत्यं परमं तपश्च परं पवित्रं परमं च मार्गं१९१।\nपरं च यज्ञं परमं च होत्रं त्वामाहुरग्य्रं परमं पुराणम्।\nपरं शरीरं परमं च ब्रह्म परं च योगं परमां च वाणीम्१९२।\nपरं रहस्यं परमां गतिं च त्वामाहुरग्य्रं परमं पुराणम्।\nएवमुक्त्वा तु भगवान्सर्वलोकपितामहः१९३।\nस्तुत्वा नारायणं देवं ब्रह्मलोकं गतः प्रभुः।\nततो नदत्सु तूर्येषु नृत्यंतीष्वप्सरःसु च१९४।\nक्षीरोदस्योत्तरं कूलं जगाम हरिरीश्वरः।\nनारसिंहं वपुर्देवः स्थापयित्वा सुदीप्तिमान्१९५।\nपौराणं रूपमास्थाय प्रययौ गरडध्वजः।\nअष्टचक्रेण यानेन भूतियुक्तेन भास्वता१९६।\nअव्यक्तप्रकृतिर्देवः स्वस्थानं गतवान्प्रभुः१९७।"
  }
]
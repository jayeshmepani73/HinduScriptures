[
  {
    "text": "ब्रह्मोवाच-।\nअतः परं तु विप्रर्षे चांडालपतितो द्विजः।\nप्रलप्य च बहून्शोकान्जगाम कश्यपं मुनिम्१।\nगत्वोवाच मुनिश्रेष्ठ वदास्माकं हितं वचः।\nयथा पापाद्विमुच्येहं मुनिश्रेष्ठ तथा कुरु२।\nतमुवाच महातेजा ईषद्धास्यः समंततः।\nकश्यप उवाच-।\nसंदर्शनाच्च म्लेच्छानामुपशांतोसि वै स्वयम्३।\nगायत्र्याश्च जपैर्होमैर्व्रतैश्चांद्रायणदिभिः।\nस्मर नित्यं हरेः पादमुपोष्य हरिवासरम्४।\nअहर्निशं हरेर्ध्यानं प्रणामं कुरु तं प्रभुम्।\nतीर्थस्नानेन मंत्रेण पंकस्यांतं गमिष्यसि५।\nततः पापक्षयादेव ब्राह्मणत्वं च लप्स्यसे।\nव्रतैर्वृषाधिकैर्मोक्षं नाशयन्कल्मषं द्विज६।\nमुनेस्तस्य वचः श्रुत्वा कृतकृत्योऽभवत्तदा।\nपुण्यं स विविधं कृत्वापुनर्ब्रह्मत्वमाप्तवान्७।\nततस्तप्त्वा तपस्तीव्रंस्वर्लोकं चिरमभ्यगात्।\nसद्वृत्तस्याखिलं पापं क्षयं याति दिने दिने८।\nअसद्वृत्तस्य पुण्यं हि क्षयं यात्यंजनोपमम्।\nअनाचाराद्धतो विप्र आचारात्सुरतां व्रजेत्९।\nततः कंठगतैः प्राणैराचारं कुरुते द्विजः।\nकर्मणा मनसांगेन सदाचारं सदा कुरु१०।\nकश्यपस्योपदेशेन स विनीतोऽभवद्द्विजः।\nआचारं तु पुनः कृत्वा तपस्तप्तत्वा दिवं गतः११।\nअनाचारी हतो विप्रः स्वर्गलोकेषु गर्हितः।\nआचारं तु पुनः कृत्वा सुरलोके महीयते१२।\nनारद उवाच-।\nप्राप्नुवंति गतिं लोकाः पूजयित्वा द्विजोत्तमान्।\nद्विजानां पीडनं कृत्वा गतिं गच्छति कां प्रभो१३।\nब्रह्मोवाच-।\nक्षुधा संतप्तदेहानां ब्राह्मणानां महात्मनाम्।\nनार्चयेच्छक्तितो भक्त्या स याति नरकं नरः१४।\nपरुषेण क्रोशयित्वा क्रोधाद्यस्तु विसर्जयेत्।\nस याति नरकं घोरं महारौरवकृच्छ्रकम्१५।\nसन्निवृत्तस्ततः कीटाद्यन्त्यजातिषु जायते।\nततो रोगी दरिद्रस्तु क्षुधया परिपीडितः१६।\nनावमन्येत्ततो विप्रं क्षुधया गृहमागतम्।\nन ददामीति यो ब्रूयाद्देवाग्निब्राह्मणेषु सः१७।\nतिर्यग्योनिशतं गत्वा चांडाल्यमुपगच्छति।\nपादमुद्यम्य यो विप्रं हंति गां पितरौ गुरुम्१८।\nरौरवे नियतो वासस्तस्य नास्तीह निष्कृतिः।\nयदि पुण्याद्भवेज्जन्म स एव पंगुतां व्रजेत्१९।\nअतिदीनो विषादी च दुःखशोकाभिपीडितः।\nएवं जन्मत्रयं प्राप्य भवेत्तस्य च निष्कृतिः२०।\nमुष्टिचपेटकीलैश्च हन्याद्विप्रं तु यः पुमान्।\nतापने रौरवे घोरे कल्पांतं सोपि तिष्ठति२१।\nअथ जन्म समासाद्य कुक्कुरः क्रूरचंडकः।\nअंत्यजातिषु जातोपि दरिद्रः कुक्षिशूलवान्२२।\nपादमुद्यच्छते वा यस्तस्य पादे शिलीपदः।\nखंजो वा मंदजंघो वा खण्डपादो भवेन्नरः२३।\nपक्षवातेन चांगानि प्रकंपंते सदैव हि।\nमातरं पितरं विप्रं स्नातकं च तपस्विनम्२४।\nहत्वा गुरुगणं क्रोधात्कुंभीपाके चिरं भवेत्।\nउषित्वा चैव जायेत कीटजातिषु तत्परम्२५।\nविरुद्धं परुषं वाक्यं यो वदेद्धि द्विजातिषु।\nअष्टौ कुष्ठाः प्रजायंते तस्य देहे दृढं सुत२६।\nविचर्चिकाथ दद्रूश्च मंडलः शुक्ति सिध्मकौ।\nकालकुष्ठस्तथा शुक्लस्तरुणश्चातिदारुणः२७।\nततो भिषक्प्रयोगे च पापात्पुण्यं पलायते।\nअपुण्याज्जलरेखेव तेनैव निधनं व्रजेत्२८।\nएषां मध्ये महाकुष्ठास्त्रय एव प्रकीर्तिताः।\nकालकुष्ठस्तथा शुक्लस्तरुणश्चातिदारुणः२९।\nमहापातकभावानां ज्ञानात्संसर्गतोपि वा।\nअतिपातकिनामेव त्रयो देहे भवंति वै३०।\nसंसर्गात्सहसंबंधाद्रोगः संचरते नृणाम्।\nदूरात्परित्यजेद्धीरः स्पृष्ट्वा स्नानं समाचरेत्३१।\nपतितं कुष्ठसंयुक्तं चांडालं च गवाशिनम्।\nश्वानं रजस्वलां भिल्लं स्पृष्ट्वा स्नानं समाचरेत्३२।\nदुरितस्यानुरूपेण देहे कुष्ठा व्यवस्थिताः।\nइहलोके परत्रैवाप्यत्र नास्ति तु संशयः३३।\nन्यायेनोपार्जितां वृत्तिं ब्रह्मस्वं हरते तु यः।\nअक्षयं नरकं प्राप्य पुनर्जन्म न विद्यते३४।\nपिशुनो यस्तु विप्राणां रंध्रान्वेषणतत्परः।\nतं दृष्ट्वाप्यथवा स्पृष्ट्वा सचेलो जलमाविशेत्३५।\nब्रह्मस्वं प्रणयाद्भुक्तं दहत्यासप्तमं कुलम्।\nविक्रमेण तु भुंजानो दशपूर्वान्दशापरान्३६।\nन विषं विषमित्याहुर्ब्रह्मस्वं विषमुच्यते।\nविषमेकाकिनं हंति ब्रह्मस्वं पुत्रपौत्रकम्३७।\nमोहाच्च मातरं गत्वा ब्राह्मणीं च गुरोस्त्रियम्।\nपतित्वा रौरवे घोरे पुनरुत्पत्तिदुर्लभः३८।\nपतंति पितरस्तस्य कुंभीपाकेथ तापने।\nअवीचिकालसूत्रे च महारौरवरौरवे३९।\nकदाचिदपि वा तेषां निष्कृतिं नानुमेनिरे।\nप्राणं हत्वा द्विजातीनां स्वयं यात्यपुनर्भवम्४०।\nपतंति पुरुषास्तस्य रौरवे च सहस्रशः।\nनारद उवाच-।\nसर्वेषामेव विप्राणां वधे च पातकं समम्४१।\nविषमं वा कुतस्तिष्ठेत्तत्त्वतो वक्तुमर्हसि।\nब्रह्मोवाच-।\nहत्वा विप्रं ध्रुवं पुत्र पातकं यदुदाहृतम्४२।\nलभते ब्रह्महा घोरं वक्तव्यं चापरं शृणु।\nलक्षकोटिसहस्राणां ब्राह्मणानां वधं भजेत्४३।\nवेदशास्त्रयुतं हत्वा श्रोत्रियं विजितेंद्रियम्।\nविप्रं च वैष्णवं हत्वा तस्माद्दशगुणोत्तरम्४४।\nस्ववंशान्पातयित्वा तु पुनर्जन्म न विंदते।\nत्रिवेदं स्नातकं हत्वा वधस्यांतं न विन्दते४५।\nश्रोत्रियं च सदाचारं तीर्थमंत्रप्रपूतकम्।\nईदृशं ब्राह्मणं हन्तुः पापस्यांतो न विद्यते४६।\nअपकारं समुद्दिश्य द्विजः प्राणान्परित्यजेत्।\nदृश्यते येन चान्येन ब्रह्महा स भवेन्नरः४७।\nवचोभिः परुषैर्वृत्तैः पीडितस्ताडितो द्विजः।\nयमुद्दिश्य त्यजेत्प्राणांस्तमाहुर्ब्रह्मघातिनम्४८।\nऋषयो मुनयो देवाः सर्वे ब्रह्मविदस्तथा।\nदेशानां पार्थिवानां च स च वध्यो भवेदिह४९।\nअतो ब्रह्मवधं प्राप्य पितृभिः सह पच्यते।\nप्रायोपवेशकं विप्रं बुधः संमानयेद्ध्रुवम्५० 1.48.50।\nदोषैश्चापि विनिर्मुक्तमुद्दिश्य प्राणमुत्सृजेत्।\nस प्रलिप्तो वधैर्घोरैर्न तु यं परिकीर्तयेत्५१।\nआत्मघातं द्रुमारोहं कोटरै रूपजीविनं।\nयः कुर्यादात्मनोघातं स्ववंशे ब्रह्महा भवेत्५२।\nभ्रूणं च घातयेद्यस्तु शिशुं वा आतुरं गुरुम्।\nब्रह्महा स्वयमेव स्यान्न तु यं परिकीर्तयेत्५३।\nमारयेच्च सगोत्रं वा ब्राह्मणं ब्राह्मणाधमः।\nतस्यैव तद्भवेत्पापं न तु यं परिकीर्त्तयेत्५४।\nपीडयित्वा द्विजं शूद्रः स्वकार्यं चापि साधयेत्।\nतत्रापापे च शूद्रस्य पातकं नान्यथा भवेत्५५।\nतात्कालिक वधं हत्वा हंतारमाततायिनं।\nन च हंता च तत्पापैर्लिप्यते द्विजसत्तम५६।\nआततायिनमायांतमपि वेदांतगं रणे।\nजिघांसंतं जिघांसेच्च न तेन ब्रह्महा भवेत्५७।\nअग्निदो गरदश्चैव धनहारी च सुप्तघः।\nक्षेत्रदारापहारी च षडेते ह्याततायिनः५८।\nखलो राजवधोद्योगी पितॄणां च वधे रतः।\nअनुयायी नृपो राज्ञश्चत्वारश्चाततायिनः५९।\nतत्क्षणान्न मृतं विप्रं पुनर्हंतुं न युज्यते।\nपुर्नहत्वा वधं घोरं ज्ञानात्प्राप्नोति निश्चितं६०।\nलोके विप्रसमो नास्ति पूजनीयो जगद्गुरुः।\nहत्वा तं यद्भवेत्पापं तत्परं च न विद्यते६१।\nदेववत्पूजनीयोसौ देवासुरगणैर्नरैः।\nब्राह्मणस्य समो नास्ति त्रिषु लोकेषु निश्चितं६२।\nनारद उवाच-।\nकां वृत्तिं समुपाश्रित्य जीवितव्यं द्विजेन हि।\nअपानेन सुरश्रेष्ठ तत्वतो वक्तुमर्हसि६३।\nब्रह्मोवाच-।\nअयाचिता च या भिक्षा प्रशस्ता सा प्रकीर्तिता।\nउञ्छवृत्तिस्ततो भद्रा सुभद्रा सर्ववृत्तिषु६४।\nयामाश्रित्य मुनिश्रेष्ठा गच्छंति ब्रह्मणः पदम्।\nदक्षिणा यज्ञशेषाणां ग्राह्या यज्ञगतेन हि६५।\nपाठनं याजनं कृत्वा ग्रहीतव्यं धनं द्विजैः।\nपाठयित्वा पठित्वा च कृत्वा स्वस्त्ययनं शुभं६६।\nब्राह्मणानामिदं जीव्यं शिष्टा वृत्तिः प्रतिग्रहः।\nशास्त्रोपजीविनो धन्या धन्या वृक्षोपजीविनः६७।\nधन्या वृक्षलताजीव्या वाटीसस्योपजीविनः।\nअन्न जंतु वधे पापं तस्य दोषोपशांतये६८।\nनवधान्यानि शस्तानि विप्रेभ्यः संप्रदापयेत्।\nन चेत्प्राणिवधे ह्यत्र क्षीयंते चायुषो ध्रुवं६९।\nतस्माद्दद्यात्सुबहूनि पितृदेवद्विजातिषु।\nअभावात्क्षत्त्रियावृत्तिर्ब्राह्मणैरूपजीव्यते७०।\nन्याययुद्धेषु योद्धव्यं चरेद्वीरव्रतं शुभम्।\nस तया च द्विजो वृत्या यद्धनं लभते नृपात्७१।\nपितृयज्ञादिदानेषु मेध्यं तद्धनमुच्यते।\nसमभ्यसेद्धनुर्विद्यां वेदयुक्तां सदानघः७२।\nशक्तिकुंतगदाखड्ग परिघाणां समंततः।\nअश्वारोहं गजारोहमैंद्रजालममानकं७३।\nरथभूमिगतं युद्धं युक्तं सर्वत्र कारयेत्।\nद्विज देव ध्रुवाणां च स्त्रीणां वृत्तं तपस्विनाम्७४।\nसाधु साध्वी गुरूणां च नृपाणां रक्षणाद्ध्रुवम्।\nयत्पुण्यं लभ्यते शूरैः कथं तद्ब्रह्मवादिभिः७५।\nसर्वपापक्षयं कृत्वा सोक्षयं स्वर्गमश्नुते।\nसम्मुखे न्याययुद्धे च पतंति ब्राह्मणा रणे७६।\nते व्रजंति परं स्थानं न गम्यं ब्रह्मवादिनां।\nधर्मयुद्धस्य यद्वृत्तं शृणु पुण्यं यथार्थतः७७।\nसंमुखेन प्रयुध्यंते न च गच्छंति कातरं।\nन भग्नं पृष्ठतो घ्नंति निःशस्त्रं प्रपलायितम्७८।\nअयुध्यमानं भीरुं च पतितं गतकल्मषं।\nअसच्छूद्रं स्तुतिप्रीतमाहवे शरणागतम्७९।\nहत्वा च नरकं यांति दुर्वृत्ता जयकांक्षिणः।\nएषा च क्षत्त्रिया वृत्तिः सदाचारैस्तु गीयते८०।\nयामाश्रित्य दिवं यांति सर्वक्षत्रियकुंजराः।\nधर्मयुद्धे शुभो मृत्युः संमुखे क्षत्त्रियस्य च८१।\nअत्र पूतो भवेत्सोपि सर्वपापैः प्रमुच्यते।\nस तिष्ठेत्स्वर्गलोके च प्रासादे रत्नभूषिते८२।\nजांबूनदमयस्तंभे रत्नभूषितभूतले।\nइष्टद्रव्यैः सुसंपूर्णे दिव्यवस्त्रोपशोभिते८३।\nपुरतः कल्पवृक्षाश्च तिष्ठंति सर्वदायिनः।\nवापीकूपतटाकाद्यैरुद्यानैरुपशोभिते८४।\nयौवनाढ्याश्च सेवंते तं देवपुरकन्यकाः।\nतस्याग्रतो मुदा नित्यं नृत्यंत्यप्सरसां गणाः८५।\nगीतं गायंति गंधर्वा देवाश्च स्तुतिपाठकाः।\nएवं क्रमेण कल्पांते सार्वभौमो भवेन्नृपः८६।\nसर्वभोगैककर्ता च नीरुङ्मन्मथविग्रहः।\nतस्य पत्न्यः प्ररूपाढ्याः सदैव यौवनान्विताः८७।\nधर्मशीलाः सुताः शुभ्राः समृद्धाः पितृसंमताः।\nएवं क्रमेण भुंजंति सप्तजन्मसु क्षत्रियाः८८।\nअन्यायेन तु योद्धारस्तिष्ठंति नरके चिरम्।\nएवं च क्षत्रिया वृत्तिर्ब्राह्मणैरुपजीव्यते८९।\nवैश्यैः शूद्रैस्तथान्यैश्च अंत्यजैर्म्लेच्छजातिभिः।\nये च योधाः प्रयुध्यंते न्याययुद्धेन सर्वदा९०।\nतेपि यांति परं स्थानं सर्वे वर्णा द्विजातयः।\nन शूरो यो द्विजो भीरुरस्त्रशस्त्रविवर्जितः९१।\nविपत्तौ वैश्यवृतिं च कारयेद्द्विजसत्तमः।\nवैश्यवृत्तिं वणिग्भावं कृषिं चैव तथापरैः९२।\nकारयेत्कृषिवाणिज्यं विप्रकर्म न च त्यजेत्।\nवणिग्भावान्मृषात्युक्तौ दुर्गतिं प्राप्नुयाद्द्विजः।\nआर्द्रद्रव्यं परित्यज्य ब्राह्मणो लभते शिवम्।\nसमुत्पाद्य ततो वृत्तिं दद्याद्विप्राय सर्वशः९४।\nपितृयज्ञे तथा चाग्नौ जुहुयाद्विधिवद्द्विजः।\nतुलेऽसत्यं न कर्त्तव्यं तुलाधर्मप्रतिष्ठिता९५।\nछलभावं तुले कृत्वा नरकं प्रतिपद्यते।\nअतुलं चापि यद्द्रव्यं तत्र मिथ्या परित्यजेत्९६।\nएवं मिथ्या न कर्त्तव्या मृषा पापप्रसूतिका।\nनास्ति सत्यात्परोधर्मो नानृतात्पातकं परम्९७।\nअतः सर्वेषु कार्येषु सत्यमेव विशिष्यते।\nअश्वमेधसहस्रं तु सत्यं च तुलया धृतम्९८।\nअश्वमेधसहस्राद्धि सत्यमेव विशिष्यते।\nयो वदेत्सर्वकार्येषु सत्यं मिथ्या परित्यजेत्९९।\nस निस्तरति दुर्गाणि स्वर्गमक्षयमश्नुते।\nवाणिज्यं कारयेद्विप्रो मिथ्याऽवश्यं परित्यजेत्१०० 1.48.100।\nवृद्धिं च निक्षिपेत्तीर्थे स्वयं शेषं तु भोजयेत्।\nदेहक्लेशात्तत्सहस्रगुणं भवति सर्वदा१०१।\nअर्थार्जनविधौ मर्त्या विशंति विषमे जले।\nकांतारमटवीं चैव श्वापदैः सेवितां तथा१०२।\nगिरिं गिरिगुहां दुर्गां म्लेच्छानां शस्त्रपातिनाम्।\nगृहं प्रतिभयं स्थानं धनलोभात्समंततः१०३।\nसुतदारान्परित्यज्य दूरं गच्छंति लोभिनः।\nस्कंधे भारं वहंत्यन्ये तर्यां चक्रे निपातनैः१०४।\nक्षेपणीभिर्महादुःखैस्सदा प्राणव्ययेन च।\nअर्थस्य संचयः पुत्र प्राणात्प्रियतरो महान्१०५।\nएभिर्न्यायार्जितं वित्तं वणिग्भावेन यत्नतः।\nपितृदेवद्विजातिभ्यो दत्तं चाक्षयमश्नुते१०६।\nएतौ दोषौ महांतौ च वाणिज्ये लाभकर्मणि।\nलोभानामपरित्यागो मृषा ग्राह्यश्च विक्रयः१०७।\nएतौ दोषो परित्यज्य कुर्यादर्थार्जनं बुधः।\nअक्षयं लभते दानाद्वणिग्दोषैर्न लिप्यते१०८।\nपुण्यकर्मरतो विप्रः कृषिं हि परिकारयेत्।\nवाहयेद्दिवसस्यार्धं बलीवर्दचतुष्टयम्१०९।\nअभावात्त्रितयं चैव अविश्रामं न कारयेत्।\nचारयेच्च तृणेऽच्छिन्नै चोरव्याघ्रविवर्जिते११०।\nदद्याद्घासं यथेष्टं च नित्यमातर्पयेत्स्वयम्।\nगोष्ठं च कारयेत्तस्य किंचिद्विघ्नविवर्जितम्१११।\nसदा गोमयमूत्राभ्यां विघसैश्च विवर्जितम्।\nन मलं निक्षिपेद्गोष्ठे सर्वदेवनिकेतने११२।\nआत्मनः शयनीयस्य सदृशं कारयेद्बुधः।\nसमं निर्वापयेद्यत्नाच्छीतवातरजस्तथा११३।\nप्राणस्य सदृशं पश्येद्गां च सामान्यविग्रहम्।\nअस्य देहे सुखंदुःखं तथा तस्यैव कल्पते११४।\nअनेन विधिना यस्तु कृषिकर्माणि कारयेत्।\nस च गोवाहनैर्दोषैर्न लिप्येत धनी भवेत्११५।\nदुर्बलं पीडयेद्यस्तु तथैव गदसंयुतम्।\nअतिबालातिवृद्धं च स गोहत्यां समालभेत्११६।\nविषमं वाहयेद्यस्तु दुर्बलं सबलं तथा।\nस गोहत्यासमं पापं प्राप्नोतीह न संशयः११७।\nयो वाहयेद्विना सस्यं खादंतं गां निवारयेत्।\nमोहात्तृणं जलं वापि स गोहत्यासमं लभेत्११८।\nसंक्रांत्यां पौर्णमास्यां चामावास्यायां तथैव च।\nहलस्य वाहनात्पापं गवामयुतहत्यया११९।\nअमूषु पूजयेद्यस्तु सितैश्चित्रादिभिर्नरः।\nकज्जलैः कुसुमैस्तैलैः सोक्षयं स्वर्गमश्नुते१२०।\nघासमुष्टिं परगवे यो ददाति सदाह्निकम्।\nसर्वपापक्षयस्यस्य स्वर्गं चाक्षयमश्नुते१२१।\nयथा विप्रस्तथा गौश्च द्वयोः पूजाफलं समम्।\nविचारे ब्राह्मणो मुख्यो नृणां गावः पशौ तथा१२२।\nनारद उवाच-।\nविप्रो ब्रह्ममुखे जातः कथितो मे त्वयानघ।\nकथं गोभिः समो नाथ विस्मयो मे विधे ध्रुवम्१२३।\nब्रह्मोवाच-।\nशृणु चात्र यथातथ्यं ब्राह्मणानां गवां यथा।\nएकपिंडक्रियैक्यं तु पुरुषैर्निर्मितं पुरा१२४।\nपुरा ब्रह्ममुखोद्भूतं कूटं तेजोमयं महत्।\nचतुर्भागप्रजातं तद्वेदोग्निर्गौर्द्विजस्तथा१२५।\nप्राक्तेजः संभवो वेदो वह्निरेव तथैव च।\nपरतो गौस्तथा विप्रो जातश्चैव पृथक्पृथक्१२६।\nतत्र सृष्टा मया चादौ वेदाश्चत्वार एकशः।\nस्थित्यर्थं सर्वलोकानां भुवनानां समंततः१२७।\nअग्निर्हव्यानि भुंजीत देवहेतोस्तथा द्विजः।\nआज्यं गोप्रभवं विद्धि तस्मादेते प्रसूतकाः१२८।\nन संति यदि लोकेषु चत्वारोमी महत्तराः।\nतदाखिलं च भुवनं नष्टं स्थावरजंगमम्१२९।\nएभिर्धृताः सदा लोकाः प्रतिष्ठंति स्वभावतः।\nस्वभावो ब्रह्मरूपोसावेते ब्रह्ममयाः स्मृताः१३०।\nतस्माद्गौः पूजनीयोसौ विप्र देवासुरैरपि।\nउदारः सर्वकार्येषु जातस्तथ्यो गुणाकरः१३१।\nसर्वदेवमयः साक्षात्सर्वसत्वानुकंपकः।\nअस्य कार्यं मया सृष्टं पुरैव पोषणं प्रति१३२।\nअतएव मया दत्तं वरं चातिसुशोभनम्।\nएकजन्मनि ते मोक्षस्तवास्त्विति विनिश्चितम्१३३।\nअत्रैव ये मृता गावस्त्वागच्छंति ममालयम्।\nपापस्य कणमात्रं तु तेषां देहेन तिष्ठति१३४।\nदेवी गौर्धेनुका देवाश्चादिदेवी त्रिशक्तिका।\nप्रसादाद्यस्य यज्ञानां प्रभवो हि विनिश्चितः१३५।\nगवां सर्वपवित्राणि पुनंति सकलं जगत्।\nमूत्रं गोर्गोमयं क्षीरं दधिसर्पिस्तथैव च१३६।\nअमीषां भक्षणे पापं न तिष्ठति कलेवरे।\nतस्माद्घृतं दधि क्षीरं नित्यं खादंति धार्मिकाः१३७।\nविशिष्टं सर्वद्रव्येषु गव्यमिष्टं परं शुभम्।\nयस्यास्ये भोजनं नास्ति तस्य मूर्तिस्तु पूतिका१३८।\nअन्नाद्यं पंचरात्रेण सप्तरात्रेण वै पयः।\nदधि विंशतिरात्रेण घृतं स्यान्मासमेककम्१३९।\nअगव्यैर्यस्तु भुंक्ते वै मासमेकं निरंतरम्।\nभोजने तस्य मर्त्यस्य प्रेताः खादंति चैव हि१४०।\nपरमान्नं परं शुद्धं स्विन्नं चातपतण्डुलैः।\nभुक्त्वा तु यत्कृतं पुण्यं कोटिकोटिगुणं भवेत्१४१।\nअन्यच्चापि च यद्द्रव्यं हविष्यं शास्त्रनिर्मितम्।\nतद्भुक्तवा यत्कृतं कर्म सर्वं लक्षगुणं भवेत्१४२।\nनिरामिषं च यत्किंचित्तस्माद्यद्यत्फलं लभेत्।\nतस्माद्गौः सर्वकार्येषु शस्त एको युगेयुगे१४३।\nसर्वदा सर्वकामेषु धर्मकामार्थमोक्षदः।\nनारद उवाच-।\nकेषु किं वा प्रयोगेण परं पुण्यं प्रकीर्तितं१४४।\nवद तत्सर्वलोकेश यथा जानामि तत्वतः।\nब्रह्मोवाच।\nसकृत्प्रदक्षिणं कृत्वा गोधनं चाभिवंदयेत्१४५।\nसर्वपापैर्विनिर्मुक्तः स्वर्गं चाक्षयमश्नुते।\nसुराचार्यो यथा वंद्यः पूज्योसौ माधवो यथा१४६।\nसप्तप्रदक्षिणं कृत्वा चैश्वर्यात्पाकशासनः।\nकल्य उत्थाय गोमध्ये पात्रं गृह्य सहोदकम्१४७।\nनिषिंचेद्यो गवां शृंगं मस्तकेनैव तज्जलम्।\nप्रतीच्छेत निराहारस्तस्य पुण्यं निबोधत१४८।\nश्रूयंते यानि तीर्थानि त्रिषु लोकेषु नारद।\nसिद्धचारणयुक्तानि सेवितानि महर्षिभिः१४९।\nअभिषेकस्समस्तेषां गवां शृंगोदकस्य च।\nप्रातरुत्थाय यो मर्त्यः स्पृशेद्गां च घृतं मधु१५० 1.48.150।\nसर्षपांश्च प्रियंगूंश्च कल्मषात्प्रतिमुच्यते।\nघृतक्षीरप्रदा गावो घृतयोन्यो घृतोद्भवाः१५१।\nघृतनद्यो घृतावर्तास्ता मे संतु सदा गृहे।\nघृतं मे सर्वगात्रेषु घृतं मे मनसि स्थितम्१५२।\nगावो ममाग्रतो नित्यं गावः पृष्ठत एव च।\nगावश्च सर्वगात्रेषु गवांमध्ये वसाम्यहम्१५३।\nइत्याचम्य जपेन्मंत्रं सायंप्रातरिदं शुचिः।\nसर्वपापक्षयस्तस्य स्वर्लोके पूजितो भवेत्१५४।\nयथा गौश्च तथा विप्रो यथाविप्रस्तथा हरिः।\nहरिर्यथा तथा गंगा एतेन ह्यवृषाः स्मृताः१५५।\nगावो बंधुर्मनुष्याणां मनुष्या बांधवा गवाम्।\nगौश्च यस्मिन्गृहे नास्ति तद्बंधुरहितं गृहम्१५६।\nगोमुखे चाश्रिता वेदाः सषडंगपदक्रमाः।\nशृंगयोश्च स्थितौ नित्यं सहैव हरिकेशवौ१५७।\nउदरेऽवस्थितः स्कंदः शीर्षे ब्रह्मा स्थितः सदा।\nवृषद्ध्वजो ललाटे च शृंगाग्र इंद्र एव च१५८।\nकर्णयोरश्विनौ देवौ चक्षुषोश्शशिभास्करौ।\nदंतेषु गरुडो देवो जिह्वायां च सरस्वती१५९।\nअपाने सर्वतीर्थानि प्रस्रावे चैव जाह्नवी।\nऋषयो रोमकूपेषु मुखतः पृष्ठतो यमः१६०।\nधनदो वरुणश्चैव दक्षिणं पार्श्वमाश्रितौ।\nवामपार्श्वे स्थिता यक्षास्तेजस्वंतो महाबलाः१६१।\nमुखमध्ये च गंधर्वा नासाग्रे पन्नगास्तथा।\nखुराणां पश्चिमे पार्श्वेऽप्सरसश्च समाश्रिताः१६२।\nगोमये वसते लक्ष्मीर्गोमूत्रे सर्वमंगला।\nपादाग्रे खेचरा वेद्या हंभाशब्दे प्रजापतिः१६३।\nचत्वारः सागराः पूर्णा धेनूनां च स्तनेषु वै।\nगां च स्पृशति यो नित्यं स्नातो भवति नित्यशः१६४।\nअतो मर्त्यः प्रपुष्टैस्तु सर्वपापैः प्रमुच्यते।\nगवां रजः खुरोद्धूतं शिरसा यस्तु धारयेत्१६५।\nस च तीर्थजले स्नातः सर्वपापैः प्रमुच्यते।\nनारद उवाच-।\nगवां च दशवर्णानां कस्य दाने च किंफलम्१६६।\nब्रूहि तत्त्वं गुरुश्रेष्ठ परमेष्ठिन्प्रियं यदि।\nब्रह्मोवाच-।\nश्वेतां गां ब्राह्मणे दत्वा मानवश्चेश्वरो भवेत्१६७।\nप्रासादे वसते नित्यं भोगी च सुखमेधते।\nधूम्रा तु स्वर्गकांतार संसारे पापमोक्षिणी१६८।\nअक्षयं कपिलादानं कृष्णां दत्वा न सीदति।\nपांडुरा दुर्लभा लोके गौरी च कुलनंदिनी१६९।\nरक्ताक्षी रूपकामस्य धनकामस्य नीलिका।\nएकां च कपिलां दत्वा सर्वपापैः प्रमुच्यते१७०।\nयत्तु बाल्यकृतं पापं यौवने वार्धके कृतम्।\nवाचाकृतं कर्मकृतं मनसा यत्प्रचिंतितं१७१।\nअगम्यागमनं चैव मित्रद्रोहे च पातकम्।\nमानकूटं तुलाकूटं कन्यानृतं गवानृतम्१७२।\nसर्वं च नाशयेत्क्षिप्रं कपिलां यः प्रयच्छति।\nदशयोजनविस्तीर्णा महापारा महानदी१७३।\nनारा च जलकांतारे प्रसृते चोदकार्णवे।\nयावद्वत्सस्य द्वौ पादौ मुखं यावन्न जायते१७४।\nतावद्गौः पृथिवी ज्ञेया यावद्गर्भं न मुंचति।\nसुवर्णशृंगीं वस्त्राढ्यां सर्वालंकारभूषिताम्१७५।\nताम्रपृष्ठीं रौप्यखुरां तथा कांस्योपदोहनाम्।\nशोभितां गंधपुष्पैश्च सर्वालंकारभूषितां१७६।\nईदृशीं कपिलां दद्याद्द्विजातौ वेदपारगे।\nसर्वपापक्षयस्तस्य विष्णुलोकेऽच्युतो भवेत्१७७।\nतस्यां तु दुह्यमानायां भूमौ पतंति बिंदवः।\nआरामादि विजायंते बहुपुष्पफलोत्तमाः१७८।\nयत्र कामफला वृक्षा नद्यः पायसकर्दमाः।\nप्रासादाश्चापि सौवर्णास्तत्र गच्छंति गोप्रदाः१७९।\nदशधेनूश्च यो दद्यादेकं चैव धुरंधरं।\nसमानं तु फलं प्रोक्तं ब्रह्मणा समुदाहृतम्१८०।\nएकं च दशभिर्दद्यात्सहस्राणां शतं फलम्।\nतस्यानुसारतो वेद्यं फलं नारद यत्नतः१८१।\nपितॄनुद्दिश्य यः पुत्रो वृषं च मोक्षयेद्भुवि।\nपितरो विष्णुलोकेषु महीयंते यथेप्सितम्१८२।\nचतस्रो वत्सतर्यश्च एकस्यैव वृषस्य च।\nमोक्ष्यंते सर्वतः पुत्र विधिरेष सनातनः१८३।\nयावंति चैव रोमाणि तस्य तासां च सर्वशः।\nतावद्वर्षसहस्राणि स्वर्गं भुजंति मानवाः१८४।\nलांगूलेन वृषो यच्च जलं चोत्क्षिपति ध्रुवं।\nतत्तोयं तु सहस्राब्दं पितॄणाममृतं भवेत्१८५।\nखुरेण कर्षयेद्भूमिं ततो लोष्ठं च कर्दमः।\nपितृभ्यश्च स्वधा तत्र लक्षकोटिगुणं भवेत्१८६।\nविद्यमाने च जनके यदि माता विनश्यति।\nचंदनेनांकिता धेनुस्तस्याः स्वर्गाय दीयते१८७।\nदाता चैव पितॄणां च ऋणं चैव प्रमुंचति।\nअक्षयं लभते स्वर्गं पूजितो मघवा यथा१८८।\nसर्वलक्षणसंयुक्ता तरुणा गौः पयस्विनी।\nसमाप्रसूतिका भद्रा सा च गौः पृथिवी स्मृता१८९।\nतस्य दानेन मंत्रस्य पृथ्वीदानसमं फलं।\nशतक्रतुसमो मर्त्यः कुलमुद्धरते शतं१९०।\nगवां च हरणं कृत्वा मृते गोरथवत्सके।\nक्रिमिपूर्णे स कूपे च तिष्ठेदाभूतसंप्लवं१९१।\nगवां चैव वधं कृत्वा पितृभिः सह पच्यते।\nरौरवे नरके घोरे तावत्कालं प्रतिक्रिया१९२।\nगोप्रचारप्रभग्नश्च षंडवाहनबंधनः।\nअक्षयं नरकं प्रायान्पुनर्जन्मनि जन्मनि१९३।\nसकृच्च श्रावयेद्यस्तु कथां पुण्यतमामिमां।\nसर्वपापक्षयस्तस्य देवैश्च सह मोदते१९४।\nय इदं शृणुयाद्वापि परं पुण्यतमं महत्।\nसप्तजन्मकृतात्पापान्मुच्यते तत्क्षणेन हि१९५।"
  }
]
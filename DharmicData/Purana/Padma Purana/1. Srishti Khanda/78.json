[
  {
    "text": "वैशम्पायन उवाच-\nभगवंस्त्वत्प्रसादाच्च श्रुतं मे पावनं व्रतं।\nअपरं श्रोतुमिच्छामि ब्रध्नस्य च प्रियं च यत्१।\nव्यास उवाच-\nकैलासशिखरे रम्ये सुखासीनं महेश्वरं।\nप्रणम्य शिरसा भूमौ स्कंदो वचनमब्रवीत्२।\nअर्काङ्गाख्यविधिस्त्वत्तो मयैवं विस्तराच्छ्रुतः।\nवारादेर्यत्फलं नाथ श्रोतुमिच्छामि तत्त्वतः३।\nईश्वर उवाच-\nरक्तपुष्पै रवेर्वारे त्वर्घ्यं दद्याद्व्रती नरः।\nनक्ताहारं हविष्यान्नं कृत्वा स्वर्गान्न हीयते४।\nसप्तम्याश्च सदाचारं सर्वमेवार्कवासरे।\nकुर्वतः प्रीतिमाप्नोति सगणः परमेश्वरः५।\nशूरस्य सदृशं याति तिथिवारस्य पालनात्।\nएकेन गाणपत्यस्य यावत्सूरो नभस्तले६।\nसर्वकामप्रदं पुण्यमैश्वर्यं रोगनाशनम्।\nस्वर्गदं मोक्षदं पुण्यं रवेर्वारे व्रतं हितम्७।\nरविवारेण संक्रांत्या सप्तम्या तद्दिने शिवे।\nव्रतपूजादिकं चाप्यं सर्वं चाक्षयतां व्रजेत्८।\nआदित्यवासरे शुभ्रे ग्रहाधिपप्रपूजनम्।\nप्राणादहतवक्त्रेण निःसार्य मंडले न्यसेत्९।\nद्विभुजं रक्तपद्मस्थं सुगलं रक्तवाससं।\nसर्वरक्ताभरणं ध्यात्वा हस्ताभ्यां पुष्पं विधृतसंघ्रायैशान्यां क्षिपेत्१०।\nआदित्याय विद्महे भास्कराय धीमहि।\nतन्नो भानुः प्रचोदयात्११।\nततो गुरूपदिष्टेन विधिना च विलेपनम्।\nविलेपनांते सद्धूपं धूपांते च प्रदीपकम्१२।\nप्रदीपांते च नैवेद्यं ततो वारि निवेदयेत्।\nततो जप्यं स्तुतिं मुद्रां नमस्कारं तु कारयेत्१३।\nअंजलि प्रथमा मुद्रा द्वितीया धेनुका स्मृता।\nएवं यः पूजयेदर्कं रविसायुज्यमाव्रजेत्१४।\nमम ब्रह्मवधं घोरं कपालं करलग्नकम्।\nरवेस्तस्यप्रसादात्तु मुक्तं वाराणसीतटे१५।\nरवेः परतरं दैवं त्रैलोक्ये तु न विद्यते।\nयस्य प्रसादतो घोरान्मुक्तोहं गुरुकिल्बिषात्१६।\nस्कंद उवाच-।\nश्रुत्वा त्वत्तो गिरं नाथ विस्मयो मेऽभवत्प्रभो।\nत्वदन्योस्ति न को देवः कथं ब्रह्मवधं त्वयि१७।\nत्वं च ज्ञानीश्वरो योगी लोके भोक्ताऽक्षरोऽव्ययः।\nदेवानां गुरुरेकस्त्वं व्याप्तरूपी महेश्वरः१८।\nसर्वज्ञो वरदो नित्यं सर्वेषां प्राणिनां प्रभुः।\nदुष्कृतं ते कुतो नाथ तथा क्रोधो विशेषतः१९।\nशिव उवाच-\nलोकानां च हितार्थाय पृथग्भूता युगे युगे।\nसर्वं कुर्मो वयं पुत्र ब्रह्मविष्णुमहेश्वराः२०।\nनास्माकं बंधमोक्षौ च नाकार्यं कार्यमेव वा।\nतथा लोकस्य रक्षार्थं चरामो विधिपूर्वकम्२१।\nसर्वं च परमं चैव सर्वविघ्नविनाशनम्।\nसर्वरोगप्रशमनं सर्वार्थप्रतिसाधकम्२२।\nएकोसौ बहुधा भूत्वा कालभेदादनिंदितः।\nमासे मासे तु तपति एको द्वादशतां व्रजेत्२३।\nमित्रो मार्गशिरे मासि पौषे विष्णुः सनातनः।\nवरुणो माघमासे तु सूर्यो वै फाल्गुने तथा२४।\nचैत्रे मासि तपेद्भानुर्वैशाखे तापनः स्मृतः।\nज्येष्ठमासे तपेदिंद्र आषाढे तपते रविः२५।\nगभस्तिः श्रावणे मासि यमो भाद्रपदे तथा।\nहिरण्यरेताश्वयुजि कार्तिके तु दिवाकरः२६।\nइत्येते द्वादशादित्या मासि मासि प्रकीर्तिताः।\nउरुरूपा महातेजा युगांतानलवर्चसः२७।\nय इदं पठते नित्यं तस्य पापं न विद्यते।\nन रोगो न च दारिद्र्यं नावमानो भवेत्क्वचित्२८।\nअक्षयं लभते स्वर्गं सुखं राज्यं यशः क्रमात्।\nमहामंत्रं प्रवक्ष्यामि सर्वप्रीतिकरं परम्२९।\nऊँ नमः सहस्रबाहवे आदित्याय नमोनमः।\nनमस्ते पद्महस्ताय वरुणाय नमोनमः३०।\nनमस्तिमिरनाशाय श्रीसूर्याय नमोनमः।\nनमः सहस्रजिह्वाय भानवे च नमोनमः३१।\nत्वं च ब्रह्मा त्वं च विष्णू रुद्रस्त्वं च नमोनमः।\nत्वमग्निः सर्वभूतेषु वायुस्त्वं च नमोनमः३२।\nसर्वगः सर्वभूतेषु नहि किंचित्त्वया विना।\nचराचरे जगत्यस्मिन्सर्वदेहे व्यवस्थितः३३।\nइति जप्त्वा लभेत्कामं स्वर्गभोग्यादिकं क्रमात्।\nआदित्यो भास्करः सूर्यो अर्को भानुर्दिवाकरः३४।\nसुवर्णरेता मित्रश्च पूषा त्वष्टा च ते दश।\nस्वयंभूस्तिमिराशश्च द्वादशः परिकीर्तितः३५।\nनामान्येतानि सूर्यस्य शुचिर्यस्तु पठेन्नरः।\nसर्वपापाच्च रोगाच्च मुक्तो याति परां गतिम्३६।\nपुनरन्यत्प्रवक्ष्यामि भास्करस्य महात्मनः।\nरक्ताख्याये रक्तनिभास्सिंदूरारुणविग्रहाः३७।\nयानि नामानि मुख्यानि तच्छृणुष्व षडानन।\nतपनस्तापनश्चैव कर्त्ता हर्त्ता ग्रहेश्वरः३८।\nलोकसाक्षी त्रिलोकेषु व्योमाधिपो दिवाकरः।\nअग्निगर्भो महाविप्रः स्वर्गः सप्ताश्ववाहनः३९।\nपद्महस्तस्तमोभेदी ऋग्वेदो यजुस्सामगः।\nकालप्रियं पुंडरीकं मूलस्थानं च भावितम्४०।\nयः स्मरेच्च सदा भक्त्या तस्य रोगभयं कुतः।\nशृणु कार्तिक यत्नेन सर्वपापहरं शुभम्४१।\nन संदेहो मनाक्कार्य आदित्यस्य महामते।\nऊँ इंद्राय नमः ऊँ विष्णवे नमः४२।\nएष जप्यश्च होमश्च संध्योपासनमेव च।\nसर्वशांतिकरश्चैव सर्वविघ्नविनाशनः४३।\nनाशयेत्सर्वरोगांश्च लूताविस्फोटकादिकान्।\nकामलादिकरोगांश्च ये रोगाश्चैव दारुणाः४४।\nएकाहिकं त्र्यहिकं च ज्वरं चातुर्थिकं तथा।\nकुष्ठं रोगं क्षयं रोगं कुक्षिरोगं ज्वरं तथा४५।\nअश्मरीमूत्रंकृच्छ्रांश्च नानारोगामयांस्तथा।\nये वातप्रभवा रोगा ये रोगा गर्भसंभवाः४६।\nमर्दयन्तो महारोगा मर्दिता वेदनात्मकाः।\nविलयं यांति ते सर्व आदित्योच्चारणेन तु४७।\nरक्ष मां देवदेवेश ग्रहरोगभयेषु च।\nप्रशमं यांति ते सर्वे कीर्तिते तु दिवाकरे४८।\nमूलमंत्रं प्रवक्ष्यामि सर्वकामार्थसाधकम्।\nभुक्तिमुक्तिप्रदं नित्यं भास्करस्य महात्मनः४९।\nमंत्रश्चायं ॐ ह्रां ह्रीं सः सूर्याय नमः।\nअनेन मंत्रेण सदा सर्वसिद्धिर्भवेद्ध्रुवं५० 1.78.50।\nव्याधयो वै न बाधंते न चानिष्टं भयं भवेत्।\nसूर्यावर्तोदकं यस्तु गृहीत्वा तु क्रमेण तु५१।\nतस्य प्राशनमात्रेण नरो रोगात्प्रमुच्यते।\nन दातव्यं न ख्यातव्यं जप्तव्यं च प्रयत्नतः५२।\nअभक्तेष्वनपत्येषु पाषण्डलौकिकेषु च।\nकटुतैलसमायुक्तं नस्ये पाने च दापयेत्५३।\nसूर्यावर्तजलं पुत्र सर्वरोगाद्विमुच्यते।\nमूलमंत्रस्तु जप्तव्यः संध्यायां होमकर्मसु५४।\nजप्यमाने तु नश्यंति रोगाः क्रूरग्रहास्तथा।\nकिमन्यैर्बहुभिः शास्त्रैर्मंत्रैर्वा बहुविस्तरैः५५।\nसर्वशांतिरियं वत्स सर्वार्थप्रतिसाधिका।\nनास्तिकाय न दातव्या देवब्राह्मणनिंदके५६।\nगुरुभक्ताय दातव्या नान्येभ्योपि कदाचन।\nप्रातरुत्थाय यो नित्यं कीर्तयिष्यति मानवः५७।\nगोघ्नः कृतघ्नकश्चैव मुच्यते सर्वपातकैः।\nशरीरारोग्यकृच्चैव धनवृद्धियशस्करः५८।\nजायते नात्र संदेहो यस्य तुष्येद्दिवाकरः।\nएककालं द्विकालं वा त्रिकालं नित्यमेव च५९।\nयः पठेद्रविसान्निध्ये सोऽभीष्टं फलमाप्नुयात्।\nपुत्रार्थी लभते पुत्रं कन्यार्थी कन्यकां लभेत्६०।\nविद्यार्थी लभते विद्यां धनार्थी लभते धनं।\nशृणुयात्संयुतो भक्त्या शुद्धाचारसमन्वितः६१।\nसर्वपापविनिर्मुक्तस्सूर्यलोकं व्रजत्यपि।\nभास्करस्य व्रते यच्च व्रताचारमखेषु च६२।\nपुण्यस्थानेषु तीर्थेषु पठेत्कोटिगुणं भवेत्।\nग्रहे भोज्येषु पूजायां ब्रह्मभोज्ये द्विजाग्रतः६३।\nय इदं पठते विप्रस्तस्यानंतफलं भवेत्।\nतपस्विनां च विप्राणां देवानामग्रतः सुधीः६४।\nयः पठेत्पाठयेद्वापि सुरलोके महीयते६५।\nइति श्रीपाद्मपुराणे प्रथमे सृष्टिखंडे सूर्यशांतिर्नामाष्टसप्ततितमोऽध्यायः७८।"
  }
]
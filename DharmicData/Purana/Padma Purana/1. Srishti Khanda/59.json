[
  {
    "text": "व्यास उवाच-\nअतः परं प्रवक्ष्यामि कीर्त्तिधर्मं परं शुभम्।\nसेतुबंधफलं पुण्यं ब्रह्मणा भाषितं यथा१।\nकांतारे दुस्तरे पंके पुरुशंकुसमाकुलं।\nआलिं कृत्वा भवेत्पूतो देवत्वं याति मानवः२।\nवितस्तौ तु लभेत्स्वर्गं दिव्यं वर्षशतं समम्।\nएवं संख्याविधानेन नरः स्वर्गान्न हीयते३।\nकदाचित्पंकयोगाच्च स्वर्गाद्भुवि विजायते।\nतदा भट्टारकः श्रीमान्रोगशोकविवर्जितः४।\nपंकादौ संक्रमांश्चैव कृत्वा स्वर्गान्न हीयते।\nसर्वपापं क्षयं तस्य संप्रयाति दिनेदिने५।\nतथालिसंक्रमाणां च फलं तुल्यं प्रकीर्तितम्।\nधनप्राणाव्ययेनैव धीमता क्रियते सदा६।\nश्रूयतां यत्पुरावृत्तमाख्यानं वृद्धसंमतं।\nकश्चिच्चोरो महाभीष्मे स्तेयकर्मणि चोद्यतः७।\nकांतारे गोशिरः स्थाप्य क्रांत्वा स्तेयं गतो ह्यसौ।\nधनापहरणं कृत्वा गृहस्थस्य च तेन हि८।\nगतः स्वमंदिरं तत्र जना गच्छंति वर्त्मनि।\nसर्वेषामेकपादस्य सुखं भवति निश्चितं९।\nएकपादे ह्रदे दुर्गे तारकं गोशिरः परम्।\nचांद्रायणं च तत्तस्य कांतारे संस्थितं शिरः१०।\nततश्चोरस्य निधने चित्रगुप्तप्रणीतके।\nधर्मस्य फलमात्रं तु एतस्य च न विद्यते११।\nन दैवं पैतृकं कार्यं तीर्थं स्नानं द्विजार्चनं।\nदानं गुरुजने मानं ज्ञानं परहितं शुभम्१२।\nमनसा न कृतं तेन क्रियया च कथं पुनः।\nकृतं साहसिकं स्तेयं परदाराभिमर्शनम्१३।\nभूतमिथ्यापवादं च साधुनिंदा परं तथा।\nएवं शतसहस्रं तु तथा गोहरणं कृतम्१४।\nतत्राह धर्मराजस्तु कालानलसमप्रभः।\nनयतैनं फलं शूरा दुर्गतिं चापुनर्भवम्१५।\nएतस्मिन्नंतरेऽवोचच्चित्रगुप्तोनुकंपकः।\nअस्त्यस्य गोशिरः पुण्यं किचिन्नाथ क्षमाधुना१६।\nनृपो द्वादशवार्षिक्यं लभेत्पुण्योदयं क्षितौ।\nतथाह धर्मराजस्तं गच्छ मर्त्यं दुरात्मक१७।\nअकंटकं च राज्यं च भुंक्ष्व द्वादशवत्सरम्।\nयद्धृतं गोशिरो मार्गे मुक्तस्तस्यैव कारणात्१८।\nपुनरत्र समागम्य संगंता चापुनर्भवम्।\nततः कृतांजलिर्देवमुवाच दुःखपीडितः१९।\nधर्मराजानुकंपा च मय्येवं पापकारिणि।\nकुरु नाथ त्वनाथे च जानामि प्रीतिपूर्वकम्२०।\nधर्मराजस्तु तं चाह बाढमेवमितो व्रज।\nस्मरिष्यसि स्ववृत्तांतं मत्प्रसादात्सुदुःखितः२१।\nएतस्मिन्नंतरे चैव मोचितः किंकरेण हि।\nतस्य जन्माभवत्कौ च दुर्विधे चातिवाणिके२२।\nआजन्मविविधं दुःखं भुक्तं पूर्वविकर्मतः।\nभुक्त्वा क्लेशं महांतं च एकविंशतिहायनम्२३।\nतस्मिन्राष्ट्रे मृतो भूपः स्वकर्मपरिपीडितः।\nएतस्मिन्नंतरेऽमात्यैः समालोक्य सुमंत्रिभिः२४।\nअनेक परिमर्शैस्तु पृथिव्यां भ्रमणं कृतम्।\nतमावृण्वंश्च ते सद्यः सर्वेषां पुरतो दृढम्२५।\nततो राज्याभिषेकश्च कृतस्तैस्तु विमत्सरैः।\nस च राज्यं च संश्रित्य धर्मराजवरेण च२६।\nअकरोदालिकं कर्म शिलाबद्धं च मृण्मयम्।\nसंक्रमं जलदुर्गे च तरणिं च तथापरे२७।\nवापीकूपतटाकानि प्रपाराम महीरुहं।\nकृतवान्विविधं यज्ञं दानपुण्यमतः परम्२८।\nस्मरंश्च पूर्वकर्म्माणि सर्वपापक्षयाय वै।\nकृतं बहुविधं धर्मं व्रतानि विविधानि च२९।\nसुराणां ब्राह्मणानां च गुरूणां चैव तर्पणात्।\nपापात्पूतो ययौ गेहं धर्मराजस्य धीमतः३०।\nसयानस्थं ततो दृष्ट्वा क्रोधरक्तेक्षणोऽभवत्।\nस च तं प्रांजलिं प्राह भो धर्म कुरु तारणम्३१।\nचित्रगुप्तोऽब्रवीद्वाक्यं धर्मराजसमीपतः।\nकर्मणा मनसा पूतो विष्णुलोकं स गच्छतु३२।\nस तच्छ्रुत्वा पुनश्चाह तस्य विज्ञाय कारणम्।\nस्मितः प्रीत्या प्रसन्नात्मा गच्छ गच्छाच्युतालयम्३३।\nविमानं सुरलोकाच्च स्वागतं वर्णकर्बुरम्।\nसमारुह्य गतः स्वर्गं पुनरावृत्तिदुर्लभम्३४।\nतस्मात्किष्कुप्रमाणं हि दत्तं येनालिकं पुरा।\nस तु राज्यान्वयं स्वर्गं महांतं चानुगच्छति३५।\nतथैव गोप्रचारं तु दत्वा स्वर्गान्न हीयते।\nया गतिर्गोप्रदस्यैव ध्रुवं तस्य भविष्यति३६।\nव्यामैकं गोप्रचारं तु मुक्तं येन सुधीमता।\nतस्य स्वर्गं भवेदिष्टं किमन्यैः पुरुभाषितैः३७।\nगोप्रचारं यथाशक्ति यो वै त्यजति हेतुना।\nदिनेदिने ब्रह्मभोज्यं पुण्यं तस्य शताधिकम्३८।\nतस्माद्गवां प्रचारं तु मुक्त्वा स्वर्गान्न हीयते।\nयश्छिनत्ति द्रुमं पुण्यं गोप्रचारं छिनत्यपि३९।\nतस्यैकविंशपुरुषाः पच्यंते रौरवेषु च।\nगोचारघ्नं ग्रामगोपः शक्तो ज्ञात्वा तु दण्डयेत्४०।\nछेत्तारं धर्मवृक्षाणां विशेषाद्गोप्रचारघम्।\nतस्य दंडे सुखं तस्य तस्मात्तं दंडयेत्तु सः४१।\nप्रासादं कुरुते यस्तु विष्णुलिंगस्य मानवः।\nत्रिकांडं पंचकाडं च सुशोभं सुघटान्वितम्४२।\nइतोऽधिकं तु यो दद्यान्मृन्मयं वा दृषन्मयम्।\nवसुवृत्तिसुपूर्णं च सुरम्यं दिव्यभूतलम्४३।\nप्रतिष्ठाकर्मसंपन्नं किङ्करादिभिरावृतम्।\nसुलिंगमिष्टदेवस्य विष्णोरेव विशेषतः४४।\nकृत्वा च विष्णुसायुज्यं समाप्नोति नरोत्तमः।\nतथैव प्रतिमां कृत्वा हरेरन्यतरस्य च४५।\nकृत्वा देवकुलं रम्यं यत्फलं लभते नरः।\nन तन्मखसहस्रैस्तु दानैर्भुवि व्रतादिभिः४६।\nकल्पकोटिसहस्राणि कल्पकोटिशतानि च।\nप्रासादे रत्नसंयुक्ते संपूर्णद्रव्यसंकुले४७।\nस वसेत्कामगे याने सर्वलोकमनोहरे।\nस्वर्गाच्च्युतो भवेद्राजा सार्वभौमो गुणैर्वशी४८।\nशिवलिंगे तु प्रासादं कारयित्वा स्वशक्तितः।\nयदुक्तं विष्णुलिंगे तु तज्ज्ञेयं शिववेश्मनि४९।\nभुंक्ते भोगं महाभागो मनःशर्मकरं परम्।\nरामाभिरामसंपूर्णं सर्वतः सुखदं दिवि५० 1.59.50।\nउर्व्यामक्षयभोग्यानि नृपो वाथ महाधनी।\nहरस्य प्रतिमां यश्च कृत्वा देवगृहे नरः५१।\nसुलिंगां वा सुरूपां वा कल्पकोटिं वसेद्दिवि।\nस्वर्गाद्भ्रष्टो भवेद्राजा धनी पूज्यतमोपि वा५२।\nदेवीलिंगेषु सर्वेषु कृत्वा देवगृहं नरः।\nसुरत्वं प्राप्नुयाल्लोके देव्यास्सर्वसुखोद्भवे५३।\nभृशमच्युततामेति सुखमेति निरामयम्।\nरत्नसंसृष्टप्रासादे मणिकर्बुरभूतले५४।\nरामायुतप्रसंभोग्ये देवीसंसृष्टनिर्भये।\nनृत्यगीतपरे रम्ये सर्वेंद्रियमनोरमे५५।\nरत्नमर्द्दलतालाढ्ये सर्वदा स्त्रीजनेरिते।\nनिर्मले सुखदे रम्ये रत्नानां सुशुभे गृहे५६।\nतथैव प्रतिमायाश्च देव्याः प्रासादमुत्तमम्।\nनियुतं कल्पकोटीनां स्वर्लोकमेति मानवः५७।\nस्वर्गाद्भ्रष्टो भवेद्भूपो देवीभक्तिपरायणः।\nएवं च जन्मसाहस्रं स्मर एव भवेद्भुवि५८।\nप्रासादं गाणपत्यं च देव्या वा प्रीतिमान्नरः।\nकृत्वा सुरगणानां च पूजितो दिवि जायते५९।\nतथैव राजतामेति भोग्यान्देवीपुरे तथा।\nअविघ्नं सर्वकार्येषु सदैव गणपो यथा६०।\nआज्ञानस्खलिता तस्य सुरासुरनरेषु च।\nतथैव सौरप्रासादे फलमेति नरोत्तमः६१।\nअरोगी सुप्रसन्नात्मा कामदेवसमप्रभः।\nवरदः सर्वलोकेषु यथा ब्रध्नस्तथा हि सः६२।\nसुरस्य प्रतिमायां च गृहं कृत्वा शिलामयम्।\nकल्पकोटिशतं भुक्त्वा स्वर्गमुर्वीश्वरो भवेत्६३।\nविष्ण्वादि सर्वदेवानामर्चनं यत्पृथक्पृथक्।\nप्रत्येकं संप्रवक्ष्यामि नराणां हित हेतवे६४।\nघृतप्रदीपं यो दद्यात्मासमेकमहर्निशम्।\nदिव्यं वर्षायुतं स्वर्गे पूजितो देवसत्तमैः६५।\nघृतस्नानं तथा लिंगे यः कुर्याद्भुवि मानवः।\nकल्पकोटिसहस्राणि मासैके लभते नरः६६।\nतिलतैलप्रदीपस्य तथान्यस्यार्द्धकं फलम्।\nमासैकं जलदानस्य फलेनेश्वरतां व्रजेत्६७।\nधूपदानेन गंधर्वं चंदने द्विगुणं भवेत्।\nमृगमदागरुसत्वस्य दाने बहुफलं भवेत्६८।\nमालापुष्पप्रदानेन नरः स्यात्त्रिदशेश्वरः।\nशीते तूलपटीं दत्वा सर्वदुःखात्प्रमुच्यते६९।\nजन्मजन्मसु लभ्येत उष्णे च शीतलां पटीम्।\nदत्वा च नैवसीदेत शक्त्या वस्त्रं ददाति यः७०।\nचतुर्हस्तप्रमाणं च वर्ष्मवेष्टं सुशोभनम्।\nपिधानं चरणानां च दत्वा स्वर्गान्न हीयते७१।\nशक्त्या स्वर्णप्रदानेन स्वर्गे पूज्यो भवेन्नरः।\nदशयोजनविस्तीर्णे मंडपे रूपभाग्भवेत्७२।\nसुवर्णं रत्नसंयुक्तं दत्त्वा दशगुणं लभेत्।\nवज्रवैडूर्यगारुत्म माणिक्यादीननर्घतः७३।\nदत्वा लिंगे विधानाच्च ब्राह्मणे वा यशस्विनि।\nशतयोजनविस्तीर्णमंडलेधिपतिर्भवेत्७४।\nतथैव भुवि जातोपि सर्वलोकप्ररंजनः।\nसुरभिद्रव्यदानेन वावदूकश्च सुंदरः७५।\nरक्तामृतसुकंठश्च पूगदानान्नरो भवेत्।\nवरदासीप्रदानेन नरः कल्पं वसेद्दिवि७६।\nवरदासी प्रदानेन उर्व्यां जातो धनेश्वरः।\nतथैव भृत्यदानेन बहुभृत्यो भवेद्दिवि७७।\nधरायामक्षयाऋद्धिर्जन्मजन्मसु जायते।\nसर्वतूर्यप्रदानेन गुणवान्लोकसंमतः७८।\nनृत्यगीतादिशास्त्रेण गंधर्वाणां पतिर्भवेत्।\nदासीदासयुतः स्वर्गे धनैः स्त्रीभिर्वरैर्युतः७९।\nतथैव गोप्रदानेन तावत्कालं वसेद्दिवि।\nलिंगे दुग्धप्रदानाच्च नरः कल्पं वसेद्दिवि८०।\nदध्ना स्नानेन द्विगुणं घृतेन तु शताधिकम्।\nअन्नं षड्रससंयुक्तं दत्वा क्षितिपतिर्भवेत्८१।\nतथैव पायसं दत्वा मुनीनां प्रवरो भुवि।\nहविष्यान्नं मुदा दत्वा वेदशास्त्रार्थपारगः८२।\nनिरामिषप्रदानाच्च ब्रह्मचारी व्रती भवेत्।\nमधुदानाच्च सौभाग्यं गुडेन लवणेन च८३।\nशर्करादिभिर्लावण्यं सर्वलोकेषु गीयते।\nदेवानां शंभुलिंगानामर्चां कृत्वा विधानतः८४।\nअनुक्रमेण स्वर्गादौ लोकानां स पतिर्भवेत्।\nलोकानां च हितार्थाय देवास्तिष्ठंति संमुखाः८५।\nसकृत्प्रदक्षिणां कृत्वा शंभुलिंगेषु पंडितः।\nदिव्यं वर्षशतं पूर्णं स्वर्गमेति नरोत्तमः८६।\nएवमेव क्रमेणैव नमस्कारैः स्वयंभुवः।\nलोकवंद्यो व्रजेत्स्वर्गं तस्मान्नित्यं समाचरेत्८७।\nलिंगरूपस्य देवस्य यो धनं हरते नरः।\nस च रौरवमासाद्य हरणात्कीटतां व्रजेत्८८।\nदातुः पूजां च लिंगार्थे हरेश्चाप्याददाति यः।\nकुलकोटिसहस्रेण नरकान्न निवर्तते८९।\nजलपुष्पादिदीपार्थे वसु चान्यद्गृहीतवान्।\nपश्चान्न दीयते लोभादक्षयं नरकं व्रजेत्९०।\nदासीं हृत्वा तु लिंगस्य नरकान्न निवर्तते।\nकामार्तो मातरं गच्छेन्न गच्छेच्छिवचेटिकाम्९१।\nशिवदासीं ततो गत्वा शिवस्व हरणे तथा।\nभक्षणादन्नपानानान्नरो दुर्गतिमाप्नुयात्९२।\nअतो देवलविप्रो यो नरकान्न निवर्तते।\nतस्माद्वेश्याजनानां च दौष्ट्यमेव हितं भवेत्९३।\nअतस्तु गणिकां स्पृष्ट्वा नरः स्नानाद्विशुध्यति।\nमलिनां दुर्गतिं याति बहुपूरुषसंश्रयात्९४।\nवेश्या तपस्विनी या च देवार्चनरता सदा।\nपतिव्रतपरा शुद्धा स्वर्गं चाक्षयमश्नुते९५।\nगणिकां मातृवद्यस्तु सदासन्नां प्रपश्यति।\nदेववत्सुरलोकेषु निखिलं भोगमश्नुते९६।\nसुरासुरनराणां च वंदनीयो यथा हरिः।\nतथार्होयं सर्वलोके सर्वभूतैकपावनः९७।\nदेवदासः सदा यस्तु देवकृत्येषु लोलुपः।\nस च गच्छति लोकेशो देवलोके महीयते९८।\nएतेषामेव लिंगानि कारयित्वा च मंडपम्।\nशक्त्या यं लभते नाकं कालस्य निश्चयं शृणु९९।\nहायनैकं तृणेनैव शरकांडेन तच्छतम्।\nअयुतं त्वन्यकाष्ठेन लक्षं खादिरदारुणा१०० 1.59.100।\nकोटिकोटि च पाषाणैः सुदृढैर्यत्नसंयुतैः।\nतस्मात्सर्वप्रयत्नेन मंडपं कारयेद्बुधः१०१।\nयावत्कालं वसेत्स्वर्गे नरो मंडपकारकः।\nतावत्कालं च हरणे नरो दुर्गतिमाप्नुयात्१०२।\nजनानां निचये रम्ये वस्तूनां क्रयविक्रये।\nआश्रये चाध्वगानां च नदीनद समागमे१०३।\nदेवानां मंडपं कृत्वा यत्फलं लभते नरः।\nतत्फलं समवाप्नोति द्विगुणं विप्रमंदिरे१०४।\nअनाथस्य च दीनस्य श्रोत्रियस्य विशेषतः।\nकारयित्वा गृहं रम्यं नरः स्वर्गान्न हीयते१०५।\nय इदं शृणुयान्नित्यं पुण्याख्यानमनुत्तमम्।\nअक्षयं लभते स्वर्गं प्रासादादेः फलं लभेत्१०६।\nधनिनां चेश्वराणां च तथा पुण्यवतां पुनः।\nपाठयित्वा पठित्वा तु नरः स्वर्गान्न हीयते१०७।\nदेवानां दासदासीनां सदा देवालयेषु च।\nपठेद्यस्तु सदा विप्रो मोक्षमार्गं स गच्छति१०८।\nनृपाणामीश्वराणां च धनिनां गुणिनां पुरः।\nपठित्वा मोक्षमाप्नोति श्रवणात्तत्फलं लभेत्१०९।\nद्विजा ऊचुः-\nसामान्येकः परः पुण्यो मर्त्यलोके द्विजोत्तम।\nसुलभो मर्त्यपूज्यस्तु मुनीनां च तपस्विनाम्११०।\nचातुर्वर्ण्याश्रमाणां च पापपुण्यवतां नृणाम्।\nगुणागुणवतां चैव वर्णावर्णवतां तथा१११।\nव्यास उवाच-\nसर्वेषामेव भूतानां रुद्राक्षेण युतो वरः।\nदर्शनाद्यस्य लोकानां पापराशिः प्रलीयते११२।\nस्पर्शनाद्दिवमश्नाति धाराणाद्रौद्रतां व्रजेत्।\nशिरस्युरसि बाहौ च रुद्राक्षं धारयेत्तु यः११३।\nस चेशानसमो लोके मखे सर्वत्र गोचरः।\nयत्र तिष्ठत्यसौ विप्रस्स देशः पुण्यवान्भवेत्११४।\nतं दृष्ट्वाप्यथवा स्पृष्ट्वा नरः पूयेत कल्मषात्।\nयज्जप्यं तर्पणं दानं स्नानमर्चा प्रदक्षिणम्११५।\nयत्किंचित्कुरुते पुण्यं निखिलं तदनंतकम्।\nतीर्थानां च महत्तीर्थं रुद्राक्षस्य फलं द्विजाः११६।\nअस्यैव धारणाद्देही पापात्पूतोऽति पुण्यभाक्।\nगृहीत्वा चाक्षमालां च ब्रह्मग्रंथियुतां शिवाम्११७।\nयज्जप्तं च कृतं दानं स्तोत्रं मंत्रं सुरार्चनम्।\nसर्वं चाक्षयतामेति पापं च क्षयमाव्रजेत्११८।\nमालाया लक्षणं ब्रूमः श्रूयतां द्विजसत्तमाः।\nतस्यास्तु लक्षणं ज्ञात्वा शैवमार्गं प्रलप्स्यथ११९ तु. वराहपुराणम् <a class=\"external text\" href=\"https://sa.wikisource.org/s/18ga\">१२८.५४</a>(गणान्तिका)।\nनिर्योनिकीटविद्धं च भग्नलिगं यथाक्रमम्।\nअन्योन्यं बीजलग्नं च मालायां परिवर्जयेत्१२०।\nस्वयं च ग्रथिता या च श्लथान्योन्य प्रसज्जिता।\nशूद्रादिग्रथिताऽशुद्धा दूरात्तां परिवर्जयेत्१२१।\nमध्यमालग्नकं बीजं जप्तव्यं च यथाक्रमम्।\nहस्तसंभ्रमणेनैव मेर्वामर्शं पुनः पुनः१२२।\nसंख्यातं यज्जपेन्मंत्रमसंख्यातं च निष्फलम्।\nसर्वेषामेव देवानां जपेन्मंत्रं स्वमालया१२३।\nप्रयतः सकले तीर्थे कोटिकोटिगुणं भवेत्।\nशुद्धायामेव भूम्यां तु मेध्यके वृक्षमूलके१२४।\nगोष्ठे चतुष्पथागारे विष्णोर्मंत्रं शिवस्य च।\nगणपतेश्च सूरस्य लिंगेनंतफलं लभेत्१२५।\nशून्यागारे शवस्याग्रे श्मशाने च चतुष्पथे।\nदेवीमंत्रं जपेद्यस्तु सद्यस्सिध्यति साधकः१२६।\nयावच्चावैदिकं मंत्रं पौराणं चागमोद्भवम्।\nसर्वं रुद्राक्षमालायामीप्सितेष्टार्थदायकम्१२७।\nरुद्राक्षस्रवजं शुद्धं जलं शिरसि धारयेत्।\nसर्वस्मात्कल्मषात्पूतः पुण्यं भवति चाक्षयम्१२८।\nरुद्राक्षस्य च प्रत्येकं बीजं प्रत्येक निर्जरं।\nधारयेद्यस्तनौ मर्त्यः सुराणां सत्तमो भवेत्१२९।\nद्विजा ऊचुः-\nरुद्राक्षस्तु कुतो जातः कुतो वा मेध्यतां गतः।\nकिमर्थं स्थावरो भूमौ केनैव च प्रचारितः१३०।\nव्यास उवाच-\nपुरा कृतयुगे विप्रास्त्रिपुरो नाम दानवः।\nसुराणां च वधं कृत्वा अंतरिक्षपुरे हि सः१३१।\nप्रणाशे सर्वलोकानां स्थिरो ब्रह्मवरेण च।\nशुश्राव शंकरो भीमं देवैरीशो निवेदितम्१३२।\nततोऽजगवमासज्य बाणमंतकसन्निभम्।\nधृत्वा तं च जघानाथ दृष्टं दिव्येन चक्षुषा१३३।\nस पपात महीपृष्ठे महोल्केव च्युतो दिवः।\nघटनव्याकुलाद्रुद्रात्पतिताः स्वेदबिंदवः१३४।\nतत्राश्रुबिंदुतो जातो महारुद्राक्षकः क्षितौ।\nअस्यैव च फलं जीवा न जानंत्यतिगुह्यतः१३५।\nततः कैलासशिखरे देवदेवं महेश्वरम्।\nप्रणम्य शिरसा भूमौ स्कंदो वचनमब्रवीत्१३६।\nरुद्राक्षस्य फलं नाथ ज्ञातुमिच्छामि तत्त्वतः।\nजप्येथ धारणे चैव दर्शने स्पर्शनेपि वा१३७।\nईश्वर उवाच-।\nलक्षं तु दर्शनात्पुण्यं कोटिर्वै स्पर्शनेन च।\nदशकोटिफलं पुण्यं धारणाल्लभते नरः१३८।\nलक्षकोटिसहस्राणि लक्षकोटिशतानि च।\nजप्त्वास्य लभते पुण्यं नात्र कार्या विचारणा१३९।\nउच्छिष्टो वा विकर्मस्थो युक्तो वा सर्वपातकैः।\nमुच्यते सर्वपापेभ्यो रुद्राक्षधारणेन वै१४०।\nकंठे रुद्राक्षमादाय श्वापदो म्रियते यदि।\nसोपि रुद्रत्वमाप्नोति किं पुनर्मानुषादयः१४१।\nध्यानधारणहीनोपि रुद्राक्षं यदि धारयेत्।\nसर्वपापविनिर्मुक्तः स याति परमां गतिम्१४२।\nकार्तिकेय उवाच-।\nएकवक्त्रं द्वित्रिचतुःपंचषड्वक्त्रमेव च।\nसप्ताष्टनववक्त्रं च दशैकादशवक्त्रकम्१४३।\nरुद्राक्षं द्वादशास्यं च त्रयोदशमुखं तथा।\nचतुर्दशास्यसंयुक्तं स्वयमुक्तं च शंकरम्१४४।\nतेषां च तन्मुखानां च देवताः काश्च तद्वद।\nगुणो वा कीदृशस्तेषां दोषो वा जगदीश्वर१४५।\nयदि मेनुग्रहोवास्ति कथयस्व यथार्थतः।\nईश्वर उवाच-।\nएकवक्त्रः शिवः साक्षाद्ब्रह्महत्यां व्यपोहति१४६।\nतस्मात्तु धारयेद्देहे सर्वपापक्षयाय च।\nशिवलोकं स गच्छेच्च शिवेन सह मोदते१४७।\nमहतापुण्ययोगेन हरानुग्रहकारणात्।\nएकवक्त्रं लभेन्मर्त्यो कैलासं च षडानन१४८।\nदेवदेवो द्विवक्त्रं च यस्तु धारयते नरः।\nसर्वपापक्षयं याति यद्गुह्यंगोवधादिकम्१४९।\nस्वर्गं चाक्षयमाप्नोति द्विवक्त्रधारणात्ततः।\nत्रिवक्त्रमनलस्साक्षाद्यस्यदेहे प्रतिष्ठति१५० 1.59.150।\nतस्य जन्मार्जितं पापं दहत्यग्निरिवेंधनम्।\nस्त्रीहत्या ब्रह्महत्याभ्यां बहूनां चैव हत्यया१५१।\nयत्पापं लभते मर्त्यः सर्वं नश्यति तत्क्षणात्।\nयत्फलं वह्निपूजायामग्निकार्ये घृताहुतौ१५२।\nतत्फलं लभते धीरः स्वर्गं चानंतमश्नुते।\nत्रिवक्त्रं धारयेद्यस्तु स च ब्रह्मसमो भुवि१५३।\nनिचितं दुष्कृतं सर्वं दहेज्जन्मनि जन्मनि।\nन चोदरे भवेद्रोगो न चैवापटुतां व्रजेत्१५४।\nपराजयं न लभते नाग्निना दह्यते गृहम्।\nएतान्यन्यानि सर्वाणि वज्रादेश्च निवारणम्१५५।\nनाशुभं विद्यते किंचित्त्रिवक्त्रस्य तु धारणात्।\nचतुर्वक्त्रः स्वयं ब्रह्मा यस्य देहे प्रतिष्ठति१५६।\nस भवेत्सर्वशास्त्रज्ञो द्विजो वेदविदां वरः।\nसर्वधर्मार्थतत्त्वज्ञः स्मार्तः पौराणिको भवेत्१५७।\nयत्पापं नरहत्यायां बहुसत्त्वेषु वेश्मसु।\nतत्सर्वं दहते शीघ्रं चतुर्वक्त्रस्य धारणात्१५८।\nमहेशस्तुष्यते नित्यं भूतानामधिपो भवेत्।\nसद्योजातस्तथेशानस्तत्पुरुषोऽघोर एव च१५९।\nवामदेव इमे देवा वक्त्रैः पंचभिराश्रिताः।\nअतः सर्वत्र भूयिष्ठाः पंचवक्त्रो धरातले१६०।\nरुद्रस्यात्मजरूपोयं तस्मात्तं धारयेद्बुधः।\nकल्पकोटिसहस्राणि कल्पकोटिशतानि च१६१।\nतावत्कालं शिवस्याग्रे पूजनीयः सुरासुरैः।\nसार्वभौमो भवेद्भूमौ शर्वतेजाः शिवालये१६२।\nतस्मात्सर्वप्रयत्नेन पंचवक्त्रं तु धारयेत्।\nषड्वक्त्रं कार्तिकेयं तु धारयन्दक्षिणे भुजे१६३।\nब्रह्महत्यादिभिः पापैर्मुच्यते नात्र संशयः।\nस्कंदस्य सदृशः शूरः कल्पांते समुपस्थिते१६४।\nनात्र पराजयं चैति गुणानामाकरो भुवि।\nकुमारत्वमवाप्नोति यथा गौरीशनंदनः१६५।\nब्राह्मणो भूपपूज्यश्च क्षत्रियो लभते जयम्।\nवैश्याः शूद्रादयो वर्णाः सदैश्वर्यप्रपूरिताः।\nतस्यैव वरदा गौरी मातेव सुलभा भवेत्१६६।\nततो भुजबलादेव विश्वतेजा भवेन्नरः।\nवाग्मी धीरस्सभायां च नृपवेश्मनि संसदि१६७।\nन च कातरतामेति नैव भंगो भवेद्ध्रुवम्१६८।\nएतान्यन्यानि सर्वाणि षड्वक्त्रस्यैव धारणात्।\nसप्तवक्त्रो महासेनस्त्वनंतो नाम नागराट्१६९।\nअस्य प्रत्येक वक्त्रे तु प्रतिनागा व्यवस्थिताः।\nअनंतः कर्कटश्चैव पुंडरीकोथ तक्षकः१७०।\nविषोल्बणश्च कारीषः शंखचूडश्च सप्तमः।\nएते नागा महावीर्याः सप्तवक्त्रे व्यवस्थिताः१७१।\nअस्य धारणमात्रे तु विषं न क्रमते तनौ।\nहरश्च परमप्रीतो भवेन्नागेश्वरे यथा१७२।\nप्रीत्यास्या सर्वपापानि क्षयं यांति दिनेदिने।\nब्रह्महत्या सुरापानं स्तेयादि गुरुतल्पजम्१७३।\nयत्पापं लभते मर्त्यः सर्वं नश्यति तत्क्षणात्।\nदेवस्य सदृशं भोज्यं त्रैलोक्ये निश्चितं लभेत्१७४।\nअष्टवक्त्रो महासेनः साक्षाद्देवो विनायकः।\nअस्यैव धारणादेव यत्पुण्यं तच्छृणुष्व मे१७५।\nजन्मजन्म न मूर्खः स्यान्नातुरो न च नष्टधीः।\nअविघ्नं सर्वकार्येषु तस्यैव सततं भवेत्१७६।\nनैपुण्यं लिपिकार्येषु महाकार्येषु कौशलम्।\nसर्वारंभादिकार्येषु क्षमंतस्य दिने दिने१७७।\nअर्धकूटं तुलाकूटं सर्वकूटं तथैव च।\nशिश्नोदरकरेणैव संस्पृशेद्वा गुरुस्त्रियम्१७८।\nएवमादीनि सर्वाणि हंति पापानि सर्वथा।\nअक्षयं त्रिदिवं भुक्त्वा मुक्तो याति परां गतिम्१७९।\nगुणान्येतानि सर्वाणि अष्टवक्त्रस्य धारणात्।\nनवास्यं भैरवं प्रोक्तं धारयेद्यस्तु बाहुतः१८०।\nकपिलं मुक्तिदं धृत्वा ममतुल्य बलो भवेत्।\nलक्षकोटिसहस्राणि ब्रह्महत्याः करोति यः१८१।\nताः सर्वा दहते शीघ्रं नववक्त्रस्य धारणात्।\nसुरलोके सदा देवैः पूजितो मघवान्यथा१८२।\nहरवद्वरवेश्मस्थो गणेशो नात्र संशयः।\nपन्नगाश्च विनश्यंति दशवक्त्रस्य धारणात्१८३।\nवक्त्रे चैकादशे वत्स रुद्राश्चैकादश स्मृताः।\nशिखायां धारयेन्नित्यं तस्य पुण्यफलं शृणु१८४।\nअश्वमेधसहस्राणि यज्ञकोटिशतानि च।\nगवां शतसहस्रस्य सम्यग्दत्तस्य यत्फलम्१८५।\nतत्फलं शीघ्रमाप्नोति वक्त्रैकादश धारणात्।\nहरस्य सदृशो लोके पुनर्जन्म न विद्यते१८६।\nरुद्राक्षं द्वादशास्यं यः कंठदेशे तु धारयेत्।\nआदित्यस्तुष्यते नित्यं द्वादशास्ये व्यवस्थितः१८७।\nगोमेधं नरमेधं च कृत्वा यत्फलमश्नुते।\nतत्फलं शीघ्रमाप्नोति वज्रादेश्च निवारणम्१८८।\nनैव वह्नेर्भयं चैव न च व्याधिः प्रवर्तते।\nअर्थलाभं सुखं भुंक्त ईश्वरो न दरिद्रता१८९।\nहस्त्यश्वनरमार्जार मूषकाञ्छशकांस्तथा।\nव्यालदंष्ट्रि सृगालादीन्हत्वा व्याघातयत्यपि१९०।\nमुच्यते नात्र संदेहो वक्त्रद्वादश धारणात्।\nवक्त्र त्रयोदशो रुद्रो रुद्राक्षः प्राप्यते यदि१९१।\nशंतमः स तु विज्ञेयः सर्वकामफलप्रदः।\nसुधारसायनं चैव धातुवादश्च पादुका१९२।\nसिध्यंति तस्य वै सर्वे भाग्ययुक्तस्य षण्मुख।\nमातृपितृ स्वसृ भ्रातृ गुरून्वाथ निहत्य च१९३।\nमुच्यते सर्वपापेभ्यो त्रयोदशास्य धारणात्।\nअक्षयं लभते स्वर्गं यथा देवो महेश्वरः१९४।\nचतुर्दशमुखं वत्स रुद्राक्षं यदि धारयेत्।\nसततं मूर्ध्नि बाहौ वा शक्तिपिंडं शिवस्य च१९५।\nकिं पुनर्बहुनोक्तेन वर्णितेन पुनः पुनः।\nपूज्यते सततं देवैः प्राप्यते पुण्यगौरवात्१९६।\nकार्तिकेय उवाच-।\nभगवन्श्रोतुमिच्छामि वक्त्रे वक्त्रे यथाविधि।\nन्यसनं केन मंत्रेण धारणं वा कथं वद१९७।\nईश्वर उवाच-।\nशृणु षण्मुख तत्त्वेन वक्त्रे वक्त्रे यथाविधि।\nअमंत्रोच्चारणादेव गुणा ह्येते प्रकीर्तिताः१९८।\nयः पुनर्मंत्रसंयुक्तं धारयेद्भुवि मानवः।\nगुणास्तस्य महत्त्वं च कथितुं नैव शक्यते१९९।\nइदानीं मंत्रा दिश्यंते ॐ रुद्र एकवक्त्रस्य।\nॐ खं द्विवक्त्रस्य ॐ वुं त्रिवक्त्रस्य।\nॐ ह्रीं चतुर्वक्त्रस्य ॐ ह्रां पंचवक्त्रस्य।\nॐ ह्रूँ षड्वक्त्रस्य ॐ ह्रः सप्तवक्त्रस्य।\nॐ कं अष्टवक्त्रस्य ॐ जूं नववक्त्रस्य।\nॐ क्षं दशवक्त्रस्य ॐ श्रीं एकादशवक्त्रस्य।\nॐ ह्रीं द्वादशवक्त्रस्य ॐ क्षौं त्रयोदशवक्त्रस्य।\nॐ न्रां चतुर्दशवक्त्रस्य।\nएवं मंत्रा यथाक्रमं न्यस्तव्याः।\nशिरस्युरसि मालां च गृहीत्वा यो व्रजेन्नरः।\nपदेपदेश्वमेधस्य फलमाप्नोति नान्यथा२०० 1.59.200।\nसर्वेषामपि वक्त्राणां धारणे मत्समो भवेत्।\nतस्मात्सर्वप्रयत्नेन रुद्राक्षं पुत्र धारय२०१।\nधारयित्वा तु रुद्राक्षं म्रियते यः क्षितौ नरः।\nस याति मत्पुरं रम्यं सर्वदेवैः प्रपूजितः२०२।\nमरुदेशे पुरा वत्स वाणिज्याय किल स्थले।\nगच्छन्वणिक्सुतस्तात तरौ प्रेता प्रपीडितः२०३।\nनरीनर्तिततः प्रेता द्विजेन परमैक्षि च।\nका त्वं नृत्यसि दीनासि संवृता जीर्णवाससा२०४।\nअथ सा च द्विजं प्राह देवदूतान्मया श्रुतम्।\nअस्य चारु नरस्यैव वज्रपातेन सांप्रतम्२०५।\nनिश्चितं निधनं विप्र मद्भर्त्ता तु भविष्यति।\nएतस्मिन्नंतरे नाकाद्वज्रं तस्यशिरोपरि२०६।\nअपतत्स पपातोर्व्यां रुद्राक्षस्यार्धखंडके।\nततो मम पुरात्पुत्र विमानं चापतद्द्रुतम्२०७।\nसमारुह्य ततः श्रीमांस्तत्र तिष्ठति संचिरम्।\nममांशकं समासाद्य ईश्वरः कौ धनी भवेत्२०८।\nएवं रुद्राक्षखंडे च मृतस्य सुगतिः सुत।\nज्ञानेन धारिणः पुंसः फलं वक्तुं न शक्नुमः२०९।\nस शैवो वा भवेच्छाक्तो गाणपत्योथ सौरकः।\nयो दधाति मृतो मालामेकं रुद्राक्षकं तु वा२१०।\nयः पठेत्पाठयेद्वापि श्रावयेच्छृणुतेपि वा।\nसर्वपापात्प्रमुक्तात्मा सुखं स्वर्गं लभेत्क्रमात्२११।"
  }
]
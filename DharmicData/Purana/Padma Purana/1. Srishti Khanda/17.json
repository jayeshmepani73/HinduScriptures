[
  {
    "text": "\"भीष्म-उवाच।\nतस्मिन्यज्ञे किमाश्चर्यं तदासीद्द्विजसत्तम।\nकथं रुद्रः स्थितस्तत्र विष्णुश्चापि सुरोत्तमः।१।"
  },
  {
    "text": "आभीर: पुत्री: गायत्र्या किं कृतं तत्र पत्नीत्वे स्थितया तया।\nआभीरा किं सुवृत्तज्ञैर्ज्ञात्वा तैश्च कृतं मुने।२।"
  },
  {
    "text": "एतद्वृत्तं समाचक्ष्व यथावृत्तं यथाकृतम्।\nआभीरै:ब्राह्मणाचापि ममैतत्कौतुकं महत्।३।"
  },
  {
    "text": "\"पुलस्त्य उवाच।\nतस्मिन्यज्ञे यदाश्चर्यं वृत्तमासीन्नराधिप।\nकथयिष्यामि तत्सर्वं शृणुष्वैकमना नृप।४।"
  },
  {
    "text": "रुद्रस्तु महदाश्चर्यं कृतवान्वै सदो गतः।\nनिंद्यरूपधरो देवस्तत्रायाद्द्विजसन्निधौ।५।"
  },
  {
    "text": "विष्णुना न कृतं किंचित्प्राधान्ये स यतःस्थितः।\nनाशं तु गोपकन्याया ज्ञात्वा गोपकुमारकाः।६।"
  },
  {
    "text": "गोप्यश्च तास्तथा सर्वा आगता ब्रह्मणोंतिकम्।\nदृष्ट्वा तां मेखलाबद्धां यज्ञसीमव्यस्थिताम्।७।"
  },
  {
    "text": "हा पुत्रीति तदा माता पिता हा पुत्रिकेति च।\nस्वसेति बान्धवाः सर्वे सख्यः सख्येन हासखि।८।"
  },
  {
    "text": "केन त्वमिह चानीता अलक्तांका तु सुन्दरी।\nशाटीं निवृत्तांकृत्वा तु केन युक्ता च कम्बली।९।"
  },
  {
    "text": "केन चेयं जटा पुत्रि रक्तसूत्रावकल्पिता।\nएवंविधानि वाक्यानि श्रुत्वोवाच स्वयंहरिः।१०।"
  },
  {
    "text": "इह चास्माभिरानीता पत्न्यर्थं विनियोजिता।\nब्रह्मणालंबिता बाला प्रलापं माकृथास्त्विह।११।"
  },
  {
    "text": "पुण्या चैषा सुभाग्या च सर्वेषां कुलनन्दिनी।\nपुण्या चेन्न भवत्येषा कथमागच्छते सदः।१२।"
  },
  {
    "text": "एवं ज्ञात्वा महाभागन त्वं शोचितुमर्हसि।\nकन्यैषा ते महाभागा प्राप्ता देवं विरिंचनम्।१३।"
  },
  {
    "text": "योगिनो योगयुक्ता ये ब्राह्मणा वेदपारगाः।\nन लभन्ते प्रार्थयन्तस्तां गतिं दुहिता गता।१४।"
  },
  {
    "text": "मया ज्ञात्वा ततः कन्या दत्ताचैषा विरञ्चये।१५।"
  },
  {
    "text": "अनया-आभीरकन्याया तारितो गच्छ! *दिव्यान्लोकान्महोदयान्।\nयुष्माकं च कुले चापि देवकार्यार्थसिद्धये।१६।"
  },
  {
    "text": "यदा नन्दप्रभृतयो ह्यवतारं धरातले।१७।"
  },
  {
    "text": "करिष्यन्ति तदा चाहं वसिष्ये तेषु मध्यतः।\nयुष्माकं कन्यकाः सर्वा वसिष्यन्ति मया सह।१८।"
  },
  {
    "text": "तत्र दोषो न भविता न द्वेषो न च मत्सरः।\nकरिष्यन्ति तदा गोपा भयं च न मनुष्यकाः।१९।"
  },
  {
    "text": "न चास्याभविता दोषः कर्मणानेन कर्हिचित्।\nश्रुत्वा वाक्यं तदा विष्णोःप्रणिपत्य ययुस्तदा।२०।"
  },
  {
    "text": "एवमेष वरो देव यो दत्तो भविता हि मे।\nअवतारः कुलेस्माकं कर्तव्यो धर्मसाधनः।२१।"
  },
  {
    "text": "भवतो दर्शनादेव भवामः स्वर्गवासिनः।\nशुभदा कन्यका चैषा तारिणी मे कुलैः सह।२२।"
  },
  {
    "text": "एवं भवतु देवेश वरदानं विभो तव।\nअनुनीतास्तदा गोपाः स्वयं देवेन विष्णुना।२३।"
  },
  {
    "text": "ब्रह्मणाप्येवमेवं तु वामहस्तेन भाषितम्।\nत्रपान्विता दर्शने तु बन्धूनां वरवर्णिनी।२४।"
  },
  {
    "text": "कैरहं तु समाख्याता येनेमं देशमागताः।\nदृष्ट्वा तु तांस्ततः प्राह गायत्री आभीरकन्यका।२५।\nवामहस्तेन तान्सर्वान्प्राणिपातपुरःसरम्।\nअत्र चाहं स्थिता मातर्ब्रह्माणं समुपागता।२६।"
  },
  {
    "text": "भर्ता लब्धो मया देवः सर्वस्याद्योजगत्पतिः।\nनाहंशोच्या भवत्यातु न पित्रा न च बान्धवैः।२७।"
  },
  {
    "text": "सखीगणश्च मे यातु भगिन्यो दारकैः सह।\nसर्वेषां कुशलं वाच्यं स्थितास्मि सह दैवतैः।२८।"
  },
  {
    "text": "गतेषु तेषु सर्वेषु गायत्री सा सुमध्यमा।\nब्रह्मणा सहिता रेजे यज्ञवाटं गता सती।२९।"
  },
  {
    "text": "याचितो ब्राह्मणैर्ब्रह्मा वरान्नो देहि चेप्सितान्।\nयथेप्सितं वरं तेषां तदाब्रह्माप्ययच्छत।३०।"
  },
  {
    "text": "तया देव्या च गायत्र्या दत्तं तच्चानुमोदितम्।\nसा तु यज्ञे स्थिता साध्वीदेवतानां समीपगा।३१।"
  },
  {
    "text": "दिव्यंवर्षशतं साग्रं स यज्ञो ववृधे तदा।\nयज्ञवाटं कपर्दीतु भिक्षार्थं समुपागतः।३२।"
  },
  {
    "text": "बृहत्कपालं संगृह्य पञ्चमुण्डैरलंकृतः।\nऋत्विग्भिश्च सदस्यैश्च दूरात्तिष्ठन्जुगुप्सितः।३३।"
  },
  {
    "text": "कथं त्वमिह सम्प्राप्तो निन्दितो वेदवादिभिः।\nएवं प्रोत्सार्यमाणोपि निन्द्यमानः स तैर्द्विजैः।३४।"
  },
  {
    "text": "उवाच तान्द्विजान्सर्वान्स्मितं कृत्वा महेश्वरः।\nअत्र पैतामहे यज्ञे सर्वेषां तोषदायिनि।३५।"
  },
  {
    "text": "कश्चिदुत्सार्य तेनैव ऋतेमां द्विजसत्तमाः।\nउक्तः स तैःकपर्दी तु भुक्त्वा चान्नंततो व्रज।३६।"
  },
  {
    "text": "कपर्दिना च ते उक्ता भुक्त्वा यास्यामि भो द्विजाः।\nएवमुक्त्वा निषण्णः सकपालं न्यस्य चाग्रतः।३७।"
  },
  {
    "text": "तेषां निरीक्ष्य तत्कर्म चक्रे कौटिल्यमीश्वरः।\nमुक्त्वा कपालं भूमौ तु तान्द्विजानवलोकयन्।३८।"
  },
  {
    "text": "उवाच पुष्करं यामि स्नानार्थं द्विजसत्तमाः।\nतूर्णं गच्छेति तैरुक्तः स गतः परमेश्वरः।३९।"
  },
  {
    "text": "वियत्स्थितः कौतुकेन मोहयित्वा दिवौकसः।\nस्नानार्थं पुष्करं याते कपर्दिनि द्विजातयः।४०।"
  },
  {
    "text": "कथं होमोत्र क्रियते कपाले सदसि स्थिते।\nकपालान्तान्यशौचानि पुरा प्राह प्रजापतिः।४१।"
  },
  {
    "text": "विप्रोभ्यधात्सदस्येकः कपालमुत्क्षिपाम्यहं।\nउद्धृतं तु सदस्येन प्रक्षिप्तं पाणिना स्वयम्।४२।"
  },
  {
    "text": "तावदन्यत्स्थितं तत्र पुनरेव समुद्धृतम्।\nएवं द्वितीयं तृतीयं विंशतिस्त्रिंशदप्यहो।४३।"
  },
  {
    "text": "पञ्चाशच्च शतं चैव सहस्रमयुतं तथा।\nएवं नान्तः कपालानां प्राप्यते द्विजसत्तमैः।४४।"
  },
  {
    "text": "नत्वा कपर्दिनं देवं शरणं समुपागताः।\nपुष्करारण्यमासाद्य जप्यैश्च वैदिकैर्भृशम्।४५।"
  },
  {
    "text": "तुष्टुवुः सहिताः सर्वे तावत्तुष्टो हरः स्वयम्।\nततः सदर्शनं प्रादाद्द्विजानां भक्तितः शिवः।४६।"
  },
  {
    "text": "उवाच तांस्ततो देवो भक्तिनम्रान्द्विजोत्तमान्।\nपुरोडाशस्य निष्पत्तिः कपालं न विना भवेत्।४७।"
  },
  {
    "text": "कुरुध्वं वचनं विप्राः भागः स्विष्टकृतो मम।\nएवं कृते कृतं सर्वं मदीयं शासनं भवेत्।४८।"
  },
  {
    "text": "तथेत्यूचुर्द्विजाश्शम्भुं कुर्मो वै तव शासनम्।\nकपालपाणिराहेशो भगवन्तं पितामहम्।४९।"
  },
  {
    "text": "वरं वरय भो ब्रह्मन्हृदि यत्ते प्रियं स्थितम्।\nसर्वं तव प्रदास्यामि अदेयं नास्ति मे प्रभो।५० 1.17.50।"
  },
  {
    "text": "\"ब्रह्मोवाच।\nन ते वरं ग्रहीष्यामि दीक्षितोहं सदः स्थितः।\nसर्वकामप्रदश्चाहं यो मां प्रार्थयते त्विह।५१।"
  },
  {
    "text": "एवं वदन्तं वरदं क्रतौ तस्मिन्पितामहम्।\nतथेति चोक्त्वा रुद्रः स वरमस्मादयाचत।५२।"
  },
  {
    "text": "ततो मन्वंतरेतीते पुनरेव प्रभुः स्वयम्।\nब्रह्मोत्तरं कृतं स्थानं स्वयं देवेन शंभुना।५३।"
  },
  {
    "text": "चतुर्ष्वपि हि वेदेषु परिनिष्ठां गतो हि यः।\nतस्मिन्काले तदा देवो नगरस्यावलोकने।५४।"
  },
  {
    "text": "सम्भाषणे द्विजानां तु कौतुकेन सदो गतः।\nतेनैवोन्मत्तवेषेण हुतशेषे महेश्वरः।५५।"
  },
  {
    "text": "प्रविष्टो ब्रह्मणः सद्म दृष्टो देवैर्द्विजोत्तमैः।\nप्रहसन्ति च केप्येनं केचिन्निर्भर्त्सयंति च।५६।"
  },
  {
    "text": "अपरे पान्सुभिः सिञ्चन्त्युन्मत्तं तं तथा द्विजाः।\nलोष्टैश्च लगुडैश्चान्ये शुष्मिणो बलगर्विताः।५७।"
  },
  {
    "text": "प्रहरन्ति स्मोपहासं कुर्वाणा हस्तसंविदम्।\nततोन्ये वटवस्तत्र जटास्वागृह्य चान्तिकम्।५८।"
  },
  {
    "text": "पृच्छन्ति व्रतचर्यां तां केनैषा ते निदर्शिता।\nअत्र वामास्त्रियः संति तासामर्थे त्वमागतः।५९।"
  },
  {
    "text": "केनैषा दर्शिता चर्या गुरुणा पापदर्शिना।\nयेनचोन्मत्तवद्वाक्यं वदन्मध्येप्रधावसि।६०।"
  },
  {
    "text": "शिश्नं मे ब्रह्मणो रूपं भगं चापि जनार्दनः।\nउप्यमानमिदं बीजं लोकः क्लिश्नाति चान्यथा।६१।"
  },
  {
    "text": "मयायं जनितः पुत्रो जनितोनेन चाप्यहम्।\nमहादेवकृते सृष्टिः सृष्टा भार्या हिमालये।६२।"
  },
  {
    "text": "उमादत्ता तु रुद्रस्य कस्य सा तनया वद।\nमूढा यूयं न जानीथ वदतां भगवांस्तु वः।६३।"
  },
  {
    "text": "ब्रह्मणा न कृता चर्या दर्शिता नैव विष्णुना।\nगिरिशेनापि देवेन ब्रह्मवध्या कृतेन तु।६४।"
  },
  {
    "text": "कथंस्विद्गर्हसे देवं वध्योस्माकं त्वमद्य वै।\nएवं तैर्हन्यमानस्तु ब्राह्मणैस्तत्र शंकरः।६५।"
  },
  {
    "text": "स्मितं कृत्वाब्रवीत्सर्वान्ब्राह्मणान्नृपसत्तम।\nकिं मां न वित्थ भो विप्रा उन्मत्तं नष्टचेतनम्।६६।"
  },
  {
    "text": "यूयं कारुणिकाः सर्वे मित्रभावे व्यवस्थिताः।\nवदमानमिदं छद्म ब्रह्मरूपधरं हरम्।६७।"
  },
  {
    "text": "मायया तस्य देवस्य मोहितास्ते द्विजोत्तमाः।\nकपर्दिनं निजघ्नुस्ते पाणिपादैश्च मुष्टिभिः।६८।"
  },
  {
    "text": "दण्डैश्चापि च कीलैश्च उन्मत्तवेषधारिणम्।\nपीड्यमानस्ततस्तैस्तु द्विजैः कोपमथागमत्।६९।"
  },
  {
    "text": "ततो देवेन ते शप्ता यूयं वेदविवर्जिताः।\nऊर्ध्वजटाः क्रतुभ्रष्टाः परदारोपसेविनः।७०।"
  },
  {
    "text": "वेश्यायान्तु रता द्यूते पितृमातृविवर्जिताः।\nन पुत्रः पैतृकं वित्तं विद्यां वापि गमिष्यति।७१।"
  },
  {
    "text": "सर्वे च मोहिताः सन्तु सर्वेंद्रियविवर्जिताः।\nरौद्रीं भिक्षां समश्नंतु परपिण्डोपजीविनः।७२।"
  },
  {
    "text": "आत्मानं वर्तयन्तश्च निर्ममा धर्मवर्जिताः।\nकृपार्पिता तु यैर्विप्रैरुन्मत्ते मयि सांप्रतम्।७३।"
  },
  {
    "text": "तेषां धनं च पुत्राश्च दासीदासमजाविकम्।\nकुलोत्पन्नाश्च वै नार्यो मयि तुष्टे भवन्विह।७४।"
  },
  {
    "text": "एवं शापं वरं चैव दत्वान्तर्द्धानमीश्वरः।\nगतो द्विजागते देवे मत्वा तं शंकरं प्रभुम्।७५।"
  },
  {
    "text": "अन्विष्यन्तोपि यत्नेन न चापश्यंत ते यदा।\nतदा नियमसंपन्नाः पुष्करारण्यमागताः।७६।"
  },
  {
    "text": "स्नात्वा ज्येष्ठसरो विप्रा जेपुस्ते शतरुद्रियम्।\nजाप्यावसाने देवस्तानशीररगिराऽब्रवीत्।७७।"
  },
  {
    "text": "अनृतं न मया प्रोक्तं स्वैरेष्वपि कुतःपुनः।\nआगते निग्रहे क्षेमं भूयोपि करवाण्यहम्।७८।"
  },
  {
    "text": "शान्ता दांता द्विजा ये तु भक्तिमन्तो मयि स्थिराः।\nन तेषां छिद्यते वेदो न धनं नापि सन्ततिः।७९।"
  },
  {
    "text": "अग्निहोत्ररता ये च भक्तिमन्तो जनार्दने।\nपूजयन्ति च ब्रह्माणंतेजोराशिं दिवाकरम्।८०।"
  },
  {
    "text": "नाशुभं विद्यते तेषां येषां साम्ये स्थिता मतिः।\nएतावदुक्त्वा वचनं तूष्णीं भूतस्तु सोऽभवत्।८१।"
  },
  {
    "text": "लब्ध्वा वरं सप्रसादं देवदेवान्महेश्वरात्।\nआजग्मुः सहितास्सर्वे यत्र देवःपितामहः।८२।"
  },
  {
    "text": "विरिञ्चिं संहिताजाप्यैस्तोषयंतोऽग्रतःस्थिताः।\nतुष्टस्तानब्रवीद्ब्रह्मा मत्तोपि व्रियतां वरः।८३।"
  },
  {
    "text": "ब्रह्मणस्तेनवाक्येन हृष्टाः सर्वे द्विजोत्तमाः।\nको वरो याच्यतां विप्राः परितुष्टे पितामहे।८४।"
  },
  {
    "text": "अग्निहोत्राणि वेदाश्च शास्त्राणि विविधानि च।\nसान्तानिकाश्च ये लोका वरदानाद्भवंतु नः।८५।"
  },
  {
    "text": "एवं प्रजल्पतां तत्र विप्राणां कोपमाविशत्।\nके यूयं केत्र प्रवरा वयं श्रेष्ठास्तथापरे।८६।"
  },
  {
    "text": "नेतिनेति तथा विप्रा द्विजांस्तांस्तत्र संस्थितान्।\nब्रह्मोवाचाभिसंप्रेक्ष्य ब्राह्मणान्क्रोधपूरितान्।८७।"
  },
  {
    "text": "यस्माद्यूयं त्रिभिर्भागैः सभायां बाह्यतः स्थिताः।\nतस्मादामूलिको गुल्मो ह्येको भवतु वोद्विजाः।८८।"
  },
  {
    "text": "उदासीनाः स्थिता ये तु उदासीना भवंतु ते।\nसायुधाबद्धनिस्त्रिंशा योद्धुकामा व्यवस्थिताः।८९।"
  },
  {
    "text": "कौशिकीति गणो नाम तृतीयो भवतु द्विजाः।\nत्रिधाबद्धमिदं स्थानं सर्वं युष्मद्भविष्यति।९०।"
  },
  {
    "text": "बाह्यतो लोकशब्देन प्रोच्यमानाः प्रजास्त्विह।\nअविज्ञेयमिदं स्थानं विष्णुः पालयिता ध्रुवम्।९१।"
  },
  {
    "text": "मया दत्तं चिरस्थायि अभंगं चभविष्यति।\nएवमुक्त्वा तदा ब्रह्मा समाप्तिंतामवैक्षत।९२।"
  },
  {
    "text": "ब्राह्मणाः सहितास्ते तु क्रोधामर्षसमन्विताः।\nअतिथिं भोजयानाश्च वेदाभ्यासरतास्तु ते।९३।"
  },
  {
    "text": "एतच्च परमं क्षेत्रं पुष्करं ब्रह्मसंज्ञितम्।\nतत्रस्था ये द्विजाः शांता वसंति क्षेत्रवासिनः।९४।"
  },
  {
    "text": "न तेषां दुर्लभं किंचिद्ब्रह्मलोके भविष्यति।\nकोकामुखे कुरुक्षेत्रे नैमिषे ऋषिसंगमे।९५।"
  },
  {
    "text": "वाराणस्यां प्रभासे च तथा बदरिकाश्रमे।\nगंगाद्वारे प्रयागे च गंगासागरसंगमे।९६।"
  },
  {
    "text": "रुद्रकोट्यां विरूपाक्षे मित्रस्यापि तथा वने।\nतीर्थेष्वेतेषु सर्वेषु सिद्धिर्या द्वादशाब्दिका।९७।"
  },
  {
    "text": "प्राप्यते मानवैर्लोके षण्मासाद्राजसत्तम।\nपुष्करे तु न संदेहो ब्रह्मचर्यमना यदि।९८।"
  },
  {
    "text": "तीर्थानां परमं तीर्थं क्षेत्राणामपि चोत्तमम्।\nसदा तु पूजितं पूज्यैर्भक्तियुक्तैः पितामहे।९९।"
  },
  {
    "text": "अतः परं प्रवक्ष्यामिसावित्र्या ब्रह्मणा सह।\nवादो यथानुभूतस्तु परिहासकृतो महान्।१००। 1.17.100।"
  },
  {
    "text": "सावित्रीगमने सर्वा-आगता देवयोषितः।\nभृगोःख्यात्यां समुत्पन्नाविष्णुपत्नी यशस्विनी।१०१।"
  },
  {
    "text": "आमन्त्रिता सदा लक्ष्मीस्तत्रायाता त्वरान्विता।\nमदिराच महाभागा योगनिद्रा विभूतिदा।१०२।"
  },
  {
    "text": "श्रीः कमलालयाभूतिः कीर्तिः श्रद्धा मनस्विनी।\nपुष्टितुष्टिप्रदा या तु देव्या एताः समागताः।१०३।"
  },
  {
    "text": "सती या दक्षतनया उमेति पार्वती शुभा।\nत्रैलोक्यसुन्दरी देवी स्त्रीणां सौभाग्यदायिनी।१०४।"
  },
  {
    "text": "जया च विजया चैव मधुच्छन्दामरावती।\nसुप्रिया जनकान्ता च सावित्र्या मंदिरे शुभे।१०५।"
  },
  {
    "text": "गौर्या सह समायातास्सुवेषा भरणान्विताः।\nपुलोमदुहिता चैव शक्राणी च सहाप्सराः।१०६।"
  },
  {
    "text": "स्वाहा चापि स्वधाऽऽयाता धूमोर्णा च वरानना।\nयक्षी तु राक्षसी चैव गौरी चैव महाधना।१०७।"
  },
  {
    "text": "मनोजवा वायुपत्नी ऋद्धिश्च धनदप्रिया।\nदेवकन्यास्तथाऽऽयाता दानव्यो दनुवल्लभाः।१०८।"
  },
  {
    "text": "सप्तर्षीणां महापत्न्य ऋषीणां च वरांगनाः।\nएवं भगिन्यो दुहिता विद्याधरीगणास्तथा।१०९।"
  },
  {
    "text": "राक्षस्यः पितृकन्याश्च तथान्या लोकमातरः।\nवधूभिः सस्नुषाभिश्च सावित्री गन्तुमिच्छति।११०।"
  },
  {
    "text": "अदित्याद्यास्तथा सर्वा दक्षकन्यास्समागताः।\nताभिः परिवृता साध्वी ब्रह्माणी कमलालया।१११।"
  },
  {
    "text": "काचिन्मोदकमादाय काचिच्छूर्पं वरानना।\nफलपूरितमादाय प्रयाता ब्रह्मणोंतिकम्।११२।"
  },
  {
    "text": "आढकीः सह निष्पावा गृहीत्वान्यास्तथापरा।\nदाडिमानि विचित्राणि मातुलिंगानि शोभना।११३।"
  },
  {
    "text": "करीराणि तथा चान्या गृहीत्वा कमलानि च।\nकौसुंभकं जीरकं च खर्जूरमपरा तथा।११४।"
  },
  {
    "text": "उत्तमान्यपरादाय नालिकेराणि सर्वशः।\nद्राक्षयापूरितं काचित्पात्रंश्रृँगाटकंतथा।११५।"
  },
  {
    "text": "कर्पूराणि विचित्राणि जंबूकानि शुभानि च।\nअक्षोटामलकान्गृह्य जम्बीराणि तथापरा।११६।"
  },
  {
    "text": "बिल्वानि परिपक्वानि चिपिटानि वरानना।\nकार्पासतूलिकाश्चान्या वस्त्रं कौसुम्भकं तथा।११७।"
  },
  {
    "text": "एवमाद्यानि चान्यानि कृत्वा शूर्पे वराननाः।\nसावित्र्यासहिताःसर्वाः संप्राप्ताःसहसाशुभाः।११८।"
  },
  {
    "text": "सावित्रीमागतां दृष्ट्वा भीतस्तत्र पुरन्दरः।\nअधोमुखः स्थितोब्रह्मा किमेषा मांवदिष्यति।११९।"
  },
  {
    "text": "त्रपान्वितौ विष्णुरुद्रौ सर्वे चान्ये द्विजातयः।\nसभासदस्तथा भीतास्तथा चान्ये दिवौकसः।१२०।"
  },
  {
    "text": "पुत्राःपौत्रा भागिनेया मातुला भ्रातरस्तथा।\nऋभवो नाम ये देवा देवानामपि देवताः।१२१।"
  },
  {
    "text": "वैलक्ष्येवस्थिताः सर्वे सावित्री किं वदिष्यति।\nब्रह्मपार्श्वे स्थिता तत्र किंतु वै गोपकन्यका।१२२।"
  },
  {
    "text": "मौनीभूता तु शृण्वाना सर्वेषां वदतां गिरः।\nअद्ध्वर्युणा समाहूता नागता वरवर्णिनी।१२३।"
  },
  {
    "text": "शक्रेणान्याहृता-आभीरादत्ता सा विष्णुनास्वयम्।\nअनुमोदिताचरुद्रेणपित्राऽदत्तास्वयं तथा।१२४।"
  },
  {
    "text": "कथं सा भविता यज्ञे समाप्तिं वा व्रजेत्कथम्।\nएवं चिंतयतां तेषां प्रविष्टा कमलालया।१२५।"
  },
  {
    "text": "वृतो ब्रह्मासदस्यैस्तु ऋत्विग्भिर्दैवतैस्तथा।\nहूयंते चाग्नयस्तत्र ब्राह्मणैर्वैदपारगैः।१२६।"
  },
  {
    "text": "पत्नीशालास्थिता गोपी सैणश्रृँगा समेखला।\nक्षौमवस्त्रपरीधाना ध्यायंती परमं पदम्।१२७।"
  },
  {
    "text": "पतिव्रता पतिप्राणा प्राधान्ये च निवेशिता।\nरूपान्विता विशालाक्षी तेजसा भास्करोपमा।१२८।"
  },
  {
    "text": "द्योतयन्ती सदस्तत्र सूर्यस्येव यथा प्रभा।\nज्वलमानं तथा वह्निं श्रयन्ते ऋत्विजस्तथा।१२९।"
  },
  {
    "text": "पशूनामिह गृह्णानाभागं स्वस्व चरोर्मुदा।\nयज्ञभागार्थिनो देवा विलंबाद्ब्रुवते तदा।१३०।"
  },
  {
    "text": "कालहीनं न कर्तव्यं कृतं न फलदं यतः।\nवेदेष्वेवमधीकारो दृष्टःसर्वैर्मनीषिभिः।१३१।"
  },
  {
    "text": "प्रावर्ग्ये क्रियमाणे तु ब्राह्मणैर्वेदपारगैः।\nक्षीरद्वयेन संयुक्त शृतेनाध्वर्युणा तथा।१३२।"
  },
  {
    "text": "उपहूतेनागते नचाहूतेषु द्विजन्मसु।\nक्रियमाणे तथाभक्ष्ये दृष्ट्वा देवी रुषान्विता।१३३।"
  },
  {
    "text": "उवाच देवी ब्रह्माणं सदोमध्ये तु मौनिनम्।\nकिमेतद्युज्यते देव कर्तुमेतद्विचेष्टितम्।१३४।"
  },
  {
    "text": "मां परित्यज्य यत्कामात्कृतवानसि किल्बिषम्।\nनतुल्यापादरजसा ममैषा या शिरः कृता।१३५।"
  },
  {
    "text": "यद्वदन्ति जनास्सर्वे संगताः सदसि स्थिताः।\nआज्ञामीश्वरभूतानां तां कुरुष्व यदीच्छसि।१३६।"
  },
  {
    "text": "भवता रूपलोभेन कृतं लोकविगर्हितम्।\nपुत्रेषु नकृतालज्जा पौत्रेषुचन ते प्रभो।१३७।"
  },
  {
    "text": "कामकारकृतं मन्य एतत्कर्मविगर्हितम्।\nपितामहोसि देवानामृषीणां प्रपितामहः।१३८।"
  },
  {
    "text": "कथं न ते त्रपा जाता आत्मनःपश्यतस्तनुम्।\nलोकमध्येकृतं हास्यमहं चापकृता प्रभो।१३९।"
  },
  {
    "text": "यद्येष ते स्थिरो भावस्तिष्ठ देव नमोस्तुते।\nअहंकथंसखीनांतु दर्शयिष्यामि वैमुखम्।१४०।"
  },
  {
    "text": "भर्त्रा मे विधृता पत्नी कथमेतदहं वदे।\n\"ब्रह्मोवाच।\nऋत्विग्भिस्त्वरितश्चाहं दीक्षाकालादनंतरम्।१४१।"
  },
  {
    "text": "पत्नीं विना न होमोत्र शीघ्रं पत्नीमिहानय।\nशक्रेणैषा समानीता दत्तेयं मम विष्णुना।१४२।"
  },
  {
    "text": "गृहीता च मया सुभ्रु क्षमस्वैतं मया कृतम्।\nन चापराधं भूयोन्यं करिष्ये तव सुव्रते।१४३।"
  },
  {
    "text": "पादयोः पतितस्तेहं क्षमस्वेह नमोस्तुते।\n\"पुलस्त्य उवाच।\nएवमुक्ता तदा क्रुद्धा ब्रह्माणं शप्तुमुद्यता।१४४।"
  },
  {
    "text": "यदि मेस्ति तपस्तप्तं गुरवो यदि तोषिताः।\nसर्वब्रह्मसमूहेषु स्थानेषु विविधेषु च।१४५।"
  },
  {
    "text": "नैव ते ब्राह्मणाः पूजां करिष्यंति कदाचन।\nॠते तु कार्तिकीमेकां पूजां सांवत्सरीं तव।१४६।"
  },
  {
    "text": "करिष्यन्ति द्विजाः सर्वे मर्त्या नान्यत्र भूतले।\nएतद्ब्रह्माणमुक्त्वाह शतक्रतुमुपस्थितम्।१४७।"
  },
  {
    "text": "भोभोः! शक्र त्वयानीता आभीरी ब्रह्मणोन्तिकम्।\nयस्मात्ते क्षुद्रकंकर्मतस्मात्वं लप्स्यसे फलम्।१४८।"
  },
  {
    "text": "यदा संग्राममध्ये त्वं स्थाता शक्र भविष्यसि।\nतदा त्वं शत्रुभिर्बद्धो नीतः परमिकां दशाम्।१४९।"
  },
  {
    "text": "अकिञ्चनो नष्टसत्वः शत्रूणां नगरे स्थितः।\nपराभवं महत्प्राप्य न चिरादेव मोक्ष्यसे।१५०।1.17.150।"
  },
  {
    "text": "शक्रं शप्त्वा तदा देवी विष्णुं वाक्यमथाब्रवीत्।\nभृगुवाक्येन ते जन्म यदा मर्त्ये भविष्यति।१५१।"
  },
  {
    "text": "भार्यावियोगजं दुःखं तदा त्वं तत्र भोक्ष्यसे।\nहृतातेशत्रुणा पत्नी परे पारो महोदधेः।१५२।"
  },
  {
    "text": "न च त्वं ज्ञास्यसे नीतां शोकोपहतचेतनः।\nभ्रात्रा सह परं कष्टामापदं प्राप्य दुःखितः।१५३।"
  },
  {
    "text": "यदा यदुकुले जातः•★कृष्णसंज्ञो भविष्यसि।\nपशूनां दासतां प्राप्य चिरकालं भ्रमिष्यसि।१५४।"
  },
  {
    "text": "तदाह रुद्रं कुपिता यदा दारुवने स्थितः।\nतदा त ॠषयः क्रुद्धाःशापं दास्यन्तिवै हर।१५५।"
  },
  {
    "text": "भोभोः !कापालिक क्षुद्र स्त्रीरस्माकं जिहीर्षसि।\nतदेतद्दर्पितं तेद्य भूमौ लिगंपतिष्यति।१५६।"
  },
  {
    "text": "विहीनः पौरुषेण त्वं मुनिशापाच्च पीडितः।\nगंगाद्वारेस्थिता पत्नी सा त्वामाश्वासयिष्यति।१५७।"
  },
  {
    "text": "अग्ने त्वं सर्वभक्षोसि पूर्वं पुत्रेण मे कृतः।\nभृगुणा धर्मनित्येन कथं दग्धं दहाम्यहम्।१५८।"
  },
  {
    "text": "जातवेदस्स रुद्रस्त्वां रेतसा प्लावयिष्यति।\nअमेध्येषु च तेजिह्वा अधिकं प्रज्वलिष्यति।१५९।"
  },
  {
    "text": "ब्राह्मणानृत्विजः सर्वान्सावित्रीवैशशाप ह।\nप्रतिग्रहार्थाग्निहोत्रोवृथाटव्याश्रयास्तथा।१६०।"
  },
  {
    "text": "सदा तीर्थानि क्षेत्राणि लोभादेव भजिष्यथ।\nपरान्नेषु सदातृप्ता अतृप्तास्स्वगृहेषु च।१६१।"
  },
  {
    "text": "अयाज्ययाजनं कृत्वा कुत्सितस्य प्रतिग्रहम्।\nवृथाधनार्जनं कृत्वा व्ययं चैव तथा वृथा।१६२।"
  },
  {
    "text": "प्रेतानां तेन प्रेतत्वं भविष्यति न संशयः।\nएवं शक्रं तथा विष्णुं रुद्रं वै पावकं तथा।१६३।"
  },
  {
    "text": "ब्रह्माणं ब्राह्मणांश्चैव सर्वांस्तानाशपद्रुषा।\nशापं दत्वा तथातेषां निष्क्रांता सदसस्तथा।१६४।"
  },
  {
    "text": "ज्येष्ठं पुष्करमासाद्य तदासा च व्यवस्थिता।\nलक्ष्मींप्राह सतीं तां चशक्रभार्यां वराननाम्।१६५।"
  },
  {
    "text": "युवतीस्तास्तथोवाच नात्र स्थास्यामि सन्सदि।\nतत्रचाहं गमिष्यामि यत्रश्रोष्ये न च ध्वनिम्।१६६।"
  },
  {
    "text": "ततस्ताः प्रमदाः सर्वाः प्रयाताः स्वनिकेतनम्।\nसावित्री कुपिता तासामपि शापाय चोद्यता।१६७।"
  },
  {
    "text": "यस्मान्मां तु परित्यज्य गतास्ता देवयोषितः।\nतासामपि तथा शापंप्रदास्येकुपिता भृशम्।१६८।"
  },
  {
    "text": "नैकत्रवासो लक्ष्म्यास्तु भविष्यतिकदाचन।\nक्षुद्रा सा चलचित्ता चमूर्खेषु चवसिष्यति।१६९।"
  },
  {
    "text": "म्लेच्छेषु पार्वतीयेषु कुत्सिते कुत्सिते तथा।\nमूर्खेषु चावलिप्तेषु अभिशप्ते दुरात्मनि।१७०।"
  },
  {
    "text": "एवंविधे नरे स्यात्ते वसतिःशापकारिता।\nशापं दत्वाततस्तस्या इन्द्राणीमशपत्ततदा।१७१।"
  },
  {
    "text": "ब्रह्महत्या गृहीतेंद्रे पत्यौ तेदुःखभागिनि।\nनहुषापहृते राज्ये दृष्ट्वा त्वांयाचयिष्यति।१७२।"
  },
  {
    "text": "अहमिंद्रः कथं चैषा नोपस्थास्यति बालिशा।\nसर्वान्देवान्हनिष्यामि न लप्स्येहं शचीं यदि।१७३।"
  },
  {
    "text": "नष्टा त्वं च तदा त्रस्ता वाक्पतेर्दुःखिता गृहे।\nवसिष्यसे दुराचारे मम शापेन गर्विते।१७४।"
  },
  {
    "text": "देवभार्यासु सर्वासु तदा शापमयच्छत।\nन चापत्यकृतां प्रीतिमेताः सर्वा लभिष्यथ।१७५।"
  },
  {
    "text": "दह्यमाना दिवारात्रौ वंध्याशब्देन दूषिताः।\nगौर्य्यप्येवं तदा शप्ता सावित्र्या वरवर्णिनी।१७६।"
  },
  {
    "text": "रुदमाना तु सा दृष्टा विष्णुना च प्रसादिता।\nमा रोदीस्त्वंविशालाक्षि एह्यागच्छ सदाशुभे।१७७।"
  },
  {
    "text": "प्रविश्य च सभां देहि मेखलां क्षौमवाससी।\nगृहाण दीक्षां ब्रह्माणिपादौ च प्रणमामि ते।१७८।"
  },
  {
    "text": "एवमुक्ताऽब्रवीदेनं न करोमि वचस्तव।\nतत्रचाहं गमिष्यामि यत्रश्रोष्ये न वै ध्वनिम्।१७९।"
  },
  {
    "text": "एतावदुक्त्वा सारुह्य तस्मात्स्थानद्गिरौ स्थिता।\nविष्णुस्तदग्रतःस्थित्वाबध्वा च करसम्पुटं।१८०।"
  },
  {
    "text": "तुष्टाव प्रणतो भूत्वा भक्त्या परमया स्थितः।\n\"विष्णुरुवाच।\nसर्वगा सर्वभूतेषु द्रष्टव्या सर्वतोद्भुता।१८१।"
  },
  {
    "text": "सदसच्चैव यत्किंचिद्दृश्यं तन्न विना त्वया।\nतथापियेषु स्थानेषु द्रष्टव्या सिद्धिमीप्सुभिः।१८२।"
  },
  {
    "text": "स्मर्तव्या भूमिकामैर्वा तत्प्रवक्ष्यामि तेग्रतः।\nसावित्री पुष्करेनाम तीर्थानां प्रवरे शुभे।१८३।"
  },
  {
    "text": "वाराणस्यां विशालाक्षी नैमिषे लिंगधारिणी।\nप्रयागे ललितादेवी कामुका गन्धमादने।१८४।"
  },
  {
    "text": "मानसे कुमुदा नाम विश्वकाया तथाम्बरे।\nगोमन्ते गोमती नाम मन्दरेकामचारिणी।१८५।"
  },
  {
    "text": "मदोत्कटा चैत्ररथे जयन्ती हस्तिनापुरे।\nकान्यकुब्जे तथा गौरीरम्भा मलयपर्वते।१८६।"
  },
  {
    "text": "एकाम्रके कीर्तिमती विश्वा विश्वेश्वरी तथा।\nकर्णिके पुरुहस्तेति केदारे मार्गदायिका।१८७।"
  },
  {
    "text": "नन्दा हिमवतः पृष्टे गोकर्णे भद्रकालिका।\nस्थाण्वीश्वरे भवानी तु बिल्वकेबिल्वपत्रिका।१८८।"
  },
  {
    "text": "श्रीशैले माधवीदेवी भद्राभद्रेश्वरी तथा।\nजया वराहशैले तु कमलाकमलालये।१८९।"
  },
  {
    "text": "रुद्रकोट्यां तुरुद्राणी काली कालञ्जरे तथा।\nमहालिंगे तु कपिला कर्कोटे मंगलेश्वरी।१९०।"
  },
  {
    "text": "शालिग्रामे महादेवी शिवलिंगेजलप्रिया।\nमायापुर्यां कुमारीतु सन्तानेललितातथा।१९१।"
  },
  {
    "text": "उत्पलाक्षी सहस्राक्षे हिरण्याक्षे महोत्पला।\nगयायां मंगला नाम विमला पुरुषोत्तमे।१९२।"
  },
  {
    "text": "विपाशायाममोघाक्षी पाटला पुण्यवर्द्धने।\nनारायणी सुपार्श्वे तु त्रिकूटे भद्रसुंदरी।१९३।"
  },
  {
    "text": "विपुले विपुला नाम कल्याणी मलयाचले।\nकोटवी कोटितीर्थे तु सुगंधा माधवीवने।१९४।"
  },
  {
    "text": "कुब्जाम्रके त्रिसन्ध्या तु गंगाद्वारे हरिप्रिया।\nशिवकुण्डे शिवानंदा नन्दिनी देविकातटे।१९५।"
  },
  {
    "text": "रुक्मिणी द्वारवत्यां तु राधा वृन्दावने तथा।\nदेवकी मथुरायां तु पाताले परमेश्वरी।१९६।"
  },
  {
    "text": "चित्रकूटे तथा सीता विंध्ये विंध्यनिवासिनी।\nसह्याद्रावेकवीरा तु हरिश्चन्द्रे तु चन्द्रिका।१९७।"
  },
  {
    "text": "रमणा रामतीर्थे तु यमुनायां मृगावती।\nकरवीरे महालक्ष्मी रुमादेवी विनायके।१९८।"
  },
  {
    "text": "अरोगा वैद्यनाथे तु महाकाले महेश्वरी।\nअभया पुष्पतीर्थे तु अमृता विंध्यकन्दरे।१९९।"
  },
  {
    "text": "माण्डव्ये माण्डवी देवी स्वाहा माहेश्वरे पुरे।\nवेगले तु प्रचण्डाथ चण्डिकामरकण्टके।२००। 1.17.200।"
  },
  {
    "text": "सोमेश्वरे वरारोहा प्रभासे पुष्करावती।\nदेवमाता सरस्वत्यांपारापारे तटे स्थिता।२०१।"
  },
  {
    "text": "महालये महापद्मापयोष्ण्यां पिंगलेश्वरी।\nसिंहिका कृतशौचे तु कार्तिकेये तु शंकरी।२०२।"
  },
  {
    "text": "उत्पलावर्तके लोला सुभद्रा सिन्धुसंगमे।\nउमा सिद्धवने लक्ष्मीरनंगा भरताश्रमे।२०३।"
  },
  {
    "text": "जालन्धरे विश्वमुखी तारा किष्किन्धपर्वते।\nदेवदारुवने पुष्टिर्मेधा काश्मीरमण्डले।२०४।"
  },
  {
    "text": "भीमा देवी हिमाद्रौ च तुष्टिर्वस्त्रेश्वरे तथा।\nकपालमोचने श्रद्धा माता कायावरोहणे।२०५।"
  },
  {
    "text": "शंखोद्धारे ध्वनिर्नाम धृतिःपिण्डारके तथा।\nकाला तु चन्द्रभागायामच्छोदे सिद्धिदायिनी।२०६।"
  },
  {
    "text": "वेणायाममृता देवी वदर्यामूर्वशी तथा।\nऔषधी चोत्तरकुरौ कुशद्वीपे कुशोदका।२०७।"
  },
  {
    "text": "मन्मथा हेमकूटे तु कुमुदे सत्यवादिनी।\nअश्वत्थेवंदनीया तु निधिर्वै श्रवणालये।२०८।"
  },
  {
    "text": "गायत्री वेदवदने पार्वती शिवसन्निधौ।\nदेवलोके तथेंद्राणी ब्रह्मास्ये तु सरस्वती।२०९।"
  },
  {
    "text": "सूर्यबिंबे प्रभानाम मातॄणां वैष्णवी तथा।\nअरुन्धती सतीनां तु रामासु च तिलोत्तमा।२१०।"
  },
  {
    "text": "चित्रे ब्रह्मकला नाम शक्तिः सर्वशरीरिणां।\nएतद्भक्त्या मया प्रोक्तं नामाष्टशतमुत्तमं।२११।"
  },
  {
    "text": "अष्टोत्तरं च तीर्थानां शतमेतदुदाहृतं।\nयो जपेच्छ्रुणुयाद्वापि सर्वपापैः प्रमुच्यते।२१२।"
  },
  {
    "text": "येषु तीर्थेषु यः कृत्वा स्नानं पश्येन्नरोत्तमः।\nसर्वपापविनिर्मुक्तः कल्पं ब्रह्मपुरे वसेत्।२१३।"
  },
  {
    "text": "नामाष्टकशतं यस्तु श्रावयेद्ब्रह्मसन्निधौ।\nपौर्णमास्याममायां वा बहुपुत्रो भवेन्नरः।२१४।"
  },
  {
    "text": "गोदाने श्राद्धदाने वा अहन्यहनि वा पुनः।\nदेवार्चनविधौ शृण्वन्परं ब्रह्माधिगच्छति।२१५।"
  },
  {
    "text": "एवं स्तुवंतं सावित्री विष्णुं प्रोवाच सुव्रता।\nसम्यक्स्तुता त्वया पुत्र त्वमजय्योभविष्यसि।२१६।"
  },
  {
    "text": "अवतारे सदारस्त्वं पितृमातृषु वल्लभः।\nइह चागत्य यो मां तु स्तवेनानेन संस्तुयात्।२१७।\nसर्वपापविनिर्मुक्तः परं स्थानं गमिष्यति।\nगच्छयज्ञं विरिञ्चस्य समाप्तिं नय पुत्रक।२१८।"
  },
  {
    "text": "कुरुक्षेत्रे प्रयागे च भविष्ये चान्नदायिनी।\nसमीपगा स्थिता भर्त्तुःकरिष्ये तव भाषितम्।२१९।"
  },
  {
    "text": "एवमुक्तो गतो विष्णुर्ब्रह्मणः सद उत्तम्।\nगतायामथ सावित्र्यां गायत्री वाक्यमब्रवीत्।२२०।"
  },
  {
    "text": "शृण्वन्तु वाक्यमृषयो मदीयं भर्तृसन्निधौ।\nयदिदं वच्म्यहं तुष्टा वरदानाय चोद्यता।२२१।"
  },
  {
    "text": "ब्रह्माणं पूजयिष्यंति नरा भक्तिसमन्विताः।\nतेषां वस्त्रं धनंधान्यं दाराःसौख्यं धनानि च।२२२।"
  },
  {
    "text": "अविच्छिन्नं तथा सौख्यं गृहे वै पुत्रपौत्रकम्।\nभुक्त्वासौ सुचिरं कालमंते मोक्षं गमिष्यति।२२३।\n\"पुलस्त्य उवाच।\nब्रह्माणं च प्रतिष्ठाप्य सर्वयत्नैर्विधानतः।\nयत्पुण्यफलमाप्नोति तदेकाग्रमनाः शृणु।२२४।"
  },
  {
    "text": "सर्वयज्ञ तपो दान तीर्थ वेदेषु यत्फलम्।\nतत्फलं कोटिगुणितं लभेतैतत्प्रतिष्ठया।२२५।"
  },
  {
    "text": "पौर्णमास्युपवासं तु कृत्वा भक्त्या नराधिप।\nअनेन विधिना यस्तु विरिञ्चिं पूजयेन्नरः।२२६।"
  },
  {
    "text": "प्रतिपदि महाबाहो स याति ब्रह्मणः पदम्।\nविरिञ्चिं वासुदेवं तु ऋत्विग्भिश्च विशेषतः।२२७।"
  },
  {
    "text": "कार्तिके मासि देवस्य रथयात्रा प्रकीर्तिता।\nयांकृत्वावामानवाभक्त्यासंयान्तिब्रह्मलोकताम्।२२८।"
  },
  {
    "text": "कार्तिके मासि राजेंद्र पौर्णमास्यां चतुर्मुखम्।\nमार्गेण ब्रह्मणा सार्द्धं सावित्र्या च परंतप।२२९।"
  },
  {
    "text": "भ्रामयेन्नगरं सर्वं नानावाद्यसमन्वितः।\nस्नपयेद्भ्रमयित्वा तु सलोकं नगरं नृप।२३०।"
  },
  {
    "text": "ब्राह्मणान्भोजयित्वाग्रे शाण्डिलेयं प्रपूज्य च।\nआरोपयेद्रथे देवं पुण्यवादित्रनिःस्वनैः।२३१।"
  },
  {
    "text": "रथाग्रे शाण्डिलीपुत्रं पूजयित्वा विधानतः।\nब्राह्मणान्वाचयित्वातु कृत्वा पुण्याहमङ्गलम्।२३२।"
  },
  {
    "text": "देवमारोपयित्वा च रथे कुर्यात्प्रजागरं।\nनानाविधैः प्रेक्षणिकैर्ब्रह्मघौषैश्च पुष्कलैः।२३३।"
  },
  {
    "text": "कृत्वा प्रजागरं देवं प्रभाते ब्राह्मणान्नृप।\nभोजयित्वा यथाशक्ति भक्ष्यभोज्यैरनेकशः।२३४।"
  },
  {
    "text": "पूजयित्वा जनं धीर मंत्रेण विधिवन्नृप।\nआज्येन तु महाबाहो पयसा पायसेन च।२३५।"
  },
  {
    "text": "ब्राह्मणान्वाचयित्वा तु स्वस्त्या तु विधिवन्नृप।\nकृत्वा पुण्याहशब्दं च तद्रथं भ्रामयेत्पुरे।२३६।"
  },
  {
    "text": "विप्रैश्चतुर्वेदविद्भिर्भ्रामयेद्ब्रह्मणो रथम्।\nबह्वृवृचाथर्वणैर्वीरछन्दोगाध्वर्युभिस्तथा।२३७।"
  },
  {
    "text": "भ्रामयेद्देवदेवस्य सुरश्रेष्ठस्य तं रथं।\nप्रदक्षिणं पुरं सर्वं मार्गेण सुसमेन तु।२३८।"
  },
  {
    "text": "न वोढव्यो रथो वीर रूद्रेण हितमिच्छता।\nन चारोहेद्रथं प्राज्ञो मुक्त्वैकं भोजकं नृपः।२३९।"
  },
  {
    "text": "ब्रह्मणो दक्षिणे पार्श्वे गायत्रीं स्थापयेन्नृप।\nभोजकं वामपार्श्वे तुपुरतःपंङ्कजं न्येसेत्।२४०।"
  },
  {
    "text": "एवं तूर्यनिनादैस्तु शङ्ख शब्दैश्च पुष्कलैः।\nभ्रामयित्वा रथं वीर पुरं सर्वं प्रदक्षिणम्।२४१।"
  },
  {
    "text": "स्वस्थाने स्थापयेद्देवं दत्वा नीराजनं बुधः।\nयएवं कुरुते यात्रां यो वा भक्त्यापिपश्यति।२४२।"
  },
  {
    "text": "रथं वा कर्षयेद्यस्तु स गच्छेद्ब्रह्मणः पदं।"
  },
  {
    "text": "शालायां ब्रह्मणः कुर्यात्स गच्छेत्परमं पदम्।\nगन्धपुष्पैर्नवैर्वस्त्रैरात्मानं पूजयेत्तु यः।२४४।"
  },
  {
    "text": "तस्यां प्रतिपदायां तु स गच्छेद्ब्रह्मणः पदम्।\nमहापुण्यातिथिरियं *-बलिराज्यप्रवर्तिनी।२४५।"
  },
  {
    "text": "ब्रह्मणः सुप्रिया नित्यं बालेयी परिकीर्तिता।\nब्रह्माणं पूजयेद्योऽस्यामात्मानं च विशेषतः।२४६।"
  },
  {
    "text": "स याति परमं स्थानं विष्णोरमिततेजसः।\nचैत्रे मासि महाबाहो पुण्या प्रतिपदां वरा।२४७।"
  },
  {
    "text": "तस्यां यः श्वपचं स्पृष्ट्वा स्नानं कुर्यान्नरोत्तमः।\nन तस्य दुरितं किंचिन्नाधयो व्याधयो नृप।२४८।"
  },
  {
    "text": "भवन्ति कुरुशार्दूल तस्मात्स्नानं समाचरेत्।\nदिव्यं नीराजनंतद्धि सर्वरोगविनाशनं।२४९।"
  },
  {
    "text": "गोमहिष्यादि यत्किंचित्तत्सर्वं कर्षयेन्नृप।\nतेन वस्त्रादिभिः सर्वैस्तोरणंबाह्यतो न्यसेत्।२५०।1.17.250।"
  },
  {
    "text": "ब्राह्मणानां तथा भोज्यं कुर्यात्कुरुकुलोद्वह।\nतिस्रो ह्येताः पुरा प्रोक्तास्तिथयः कुरुनन्दन।२५१।"
  },
  {
    "text": "कार्तिकाश्वयुजे मासि चैत्रेमासि तथा नृप।\nस्नानं दानं शतगुणं कार्त्तिके या तिथिर्नृप।२५२।"
  },
  {
    "text": "बलिराज्ञस्तु शुभदा पशूनां हितकारिणी।\n\"गायत्र्युवाच।\nयदुक्तं तु तया वाक्यं सावित्र्या कमलोद्भवं।२५३।"
  },
  {
    "text": "न तु ते ब्राह्मणाः पूजां करिष्यन्ति कदाचन।\nमदीयं तु वचःश्रुत्वा ये करिष्यन्ति चार्चनं।२५४।"
  },
  {
    "text": "इह भुक्त्वा तु भोगांस्ते परत्र मोक्षभागिनः।\nएतां ज्ञात्वा परां दृष्टिं वरं तुष्टः प्रयच्छति।२५५।"
  },
  {
    "text": "शक्राहं ते वरं दास्ये संग्रामे शत्रुनिग्रहे।\nतदा ब्रह्मा मोचयिता गत्वा शत्रुनिकेतनम्।२५६।"
  },
  {
    "text": "स्वपुरं लप्स्यसे नष्टं शत्रुनाशात्परां मुदं।\nअकंटकं महद्राज्यं त्रैलोक्ये ते भविष्यति।२५७।"
  },
  {
    "text": "मर्त्यलोके यदा विष्णो अवतारं करिष्यसि।\nभ्रात्रा सह परं दुःखं स्वभार्याहरणादिजं।२५८।"
  },
  {
    "text": "हत्वा शत्रुं पुनर्भार्यां लप्स्यसे सुरसन्निधौ।\nगृहीत्वातां पुनाराज्यं कृत्वा स्वर्गंगमिष्यसि।२५९।"
  },
  {
    "text": "एकादशसहस्राणि वर्षाणां च पुनर्दिवं।\nख्यातिस्ते विपुला लोके अनुरागं जनैस्सह।२६०।"
  },
  {
    "text": "सान्तानिकानाम तेषां लोका स्थास्यन्ति भाविताः।\nत्वया ते तारिता देव रामरूपेण मानवाः।२६१।"
  },
  {
    "text": "गायत्री तु तदा रुद्रंवरदा प्रत्यभाषत।\nपतितेपिच ते लिंगे पूजां कुर्वंति ये नराः।२६२।"
  },
  {
    "text": "ते पूताः पुण्यकर्माणः स्वर्गलोकस्य भागिनः।\nन तां गतिं चाग्निहोत्रे न क्रतौ हुतपावके।२६३।"
  },
  {
    "text": "यां गतिं मनुजा यांति तव लिंगस्य पूजनात्।\nगंगातीरे सदा लिंगं बिल्बपत्रेण ये तव।२६४।"
  },
  {
    "text": "पूजयिष्यंति सुप्राता रुद्रलोकस्य भागिनः।\nप्राप्यापि शर्वभक्तत्वमग्ने त्वं भव पावनः।२६५।"
  },
  {
    "text": "त्वयि प्रीते सुराः सर्वे प्रीता वै नात्र संशयः।\nत्वन्मुखेन हविर्देवैः प्रीताः प्रीते त्वयिध्रुवम्।२६६।"
  },
  {
    "text": "भुञ्जते नात्र सन्देहो वेदोक्तं वचनं यथा।\nगायत्री ब्राह्मणांस्तांश्च सर्वांश्चैवाब्रवीदिदं।२६७।"
  },
  {
    "text": "युष्माकं प्रीणनं कृत्वा सर्वतीर्थेषु मानवाः।\nपदं सर्वे गमिष्यंति वैराजाख्यं न संशयः।२६८।"
  },
  {
    "text": "अन्नप्रकारान्विविधान्दत्वा दानान्यनेकशः।\nश्राद्धेषु प्रीणनं कृत्वा देवदेवा भवन्ति ते।२६९।"
  },
  {
    "text": "ये च वै ब्राह्मणश्रेष्ठास्तेषामास्ये दिवौकसः।\nभुञ्जते च हविः क्षिप्रं कव्यं चैवपितामहाः।२७०।"
  },
  {
    "text": "यूयं हि धारणे शक्तास्त्रैलोक्यस्य न संशयः।\nप्राणायामेन चैकेन सर्वे पूता भविष्यथ।२७१।"
  },
  {
    "text": "विशेषात्पुष्करे स्नात्वा मां जप्त्वा वेदमातरं।\nप्रतिग्रहकृतान्दोषान्न प्राप्स्यथ द्विजोतमाः।२७२।"
  },
  {
    "text": "पुष्करे चान्नदानेन प्रीताः स्युः सर्वदेवताः।\nएकस्मिन्भोजिते विप्रेकोट्याः फलमवाप्स्यते।२७३।"
  },
  {
    "text": "ब्रह्महत्यादिपापानि दुष्कृतानि कृतानि च।\nकरिष्यंति नरास्सर्वे दत्वा युष्मत्करे धनम्।२७४।"
  },
  {
    "text": "मदीयेन तु जाप्येन पूजनीयस्त्रिभिः कृतैः।\nब्रह्महत्यासमं पापं तत्क्षणादेव नश्यति।२७५।"
  },
  {
    "text": "दशभिर्जन्मभिर्जातं शतेन च पुरा कृतं।\nत्रियुगेन सहस्रेण गायत्री हन्ति किल्बिषं।२७६।"
  },
  {
    "text": "एवं ज्ञात्वा सदा पूता जाप्ये तु मम वै कृते।\nभविष्यध्वं न संदेहो नात्र कार्या विचारणा।२७७।"
  },
  {
    "text": "प्रणवेन त्रिमात्रेण सार्द्धंजप्त्वा विशेषतः।\nपूताः सर्वे न संदेहो जप्त्वामां शिरसा सह।२७८।"
  },
  {
    "text": "अष्टाक्षरा स्थिता चाहं जगद्व्याप्तं मया त्त्विदं।\nमाताहं सर्ववेदानां पदैः सर्वेरलंकृता।२७९।"
  },
  {
    "text": "जप्त्वा मां भक्तितः सिद्धिं यास्यंति द्विजसत्तमाः।\nप्राधान्यं मम जाप्येन सर्वेषां वो भविष्यति।२८०।"
  },
  {
    "text": "गायत्रीसारमात्रोपि वरं विप्रः सुसंयतः।\nनायंत्रितश्चतुर्वेदी सर्वाशी सर्वविक्रयी।२८१।"
  },
  {
    "text": "यस्माद्विप्रेषु सावित्र्या शापो दत्तःसदस्यथ।\nअत्र दत्तं हुतं चापि सर्वमक्षयकारकम्।२८२।"
  },
  {
    "text": "दत्तो वरो मया तेन युष्माकं द्विजसत्तमाः।\nअग्निहोत्रपरा विप्रास्त्रिकालं होमदायिनः।२८३।"
  },
  {
    "text": "स्वर्गं ते तु गमिष्यंति सैकविंशतिभिः कुलैः।\nएवं शक्रस्य विष्णोश्च रुद्रस्य पावकस्य च।२८४।"
  },
  {
    "text": "ब्रह्मणो ब्राह्मणानां च गायत्रीवरमुत्तमम्।\nतस्मिन्वै पुष्करे दत्त्वा ब्रह्मणःपार्श्वगाऽभवत्।२८५।"
  },
  {
    "text": "चारणैस्तु तदाऽऽख्यातं लक्ष्म्या वै शापकारणम्।\nयुवतीनाञ्च सर्वासां शापाञ्ज्ञात्वापृथक्पृथक्।२८६।"
  },
  {
    "text": "लक्ष्म्याश्चैव वरं प्रादाद्गायत्री ब्रह्मणः प्रिया।\nअकुत्सितान्सदा सर्वान्कुर्वन्ती धनशोभना।२८७।"
  },
  {
    "text": "शोभिष्यसे न संदेहः सर्वेभ्यः प्रीतिदायिनी।\nये त्वया वीक्षिताःपुत्रि सर्वेते पुण्यभोजनाः।२८८।"
  },
  {
    "text": "परित्यक्तास्त्वया ये तु सर्वे ते दुःखभागिनः।\nतेषां जातिः कुलं शीलं धर्मश्चैव वरानने।२८९।"
  },
  {
    "text": "सभायां ते च शोभंते दृश्यंते चैव पार्थिवैः।\nअर्थित्वं चैव तेषां तु करिष्यंति द्विजोत्तमाः।२९०।"
  },
  {
    "text": "सौजन्यं तेषु कुर्वंति त्वं नो भ्राता पिता गुरुः।\nबांधवोपि न संदेहो न जीवेयं त्वया विना।२९१।"
  },
  {
    "text": "त्वयि दृष्टे प्रसन्ना मे दृष्टिर्भवति शोभना।\nमनः प्रसीदतेत्यर्थं सत्यं सत्यं वदामि ते।२९२।"
  },
  {
    "text": "एवंविधानि वाक्यानि त्वद्दृष्ट्या ये निरीक्षिताः।\nसज्जनास्ते तु श्रोष्यंति जनानां प्रीतिदायकाः।२९३।"
  },
  {
    "text": "इन्द्रत्वं नहुषः प्राप्य दृष्ट्वा त्वां याचयिष्यति।\nत्वद्दृष्ट्या तु हतःपापो ह्यगस्त्यवचनाद्ध्रुवम्।२९४।"
  },
  {
    "text": "सर्पत्वं समनुप्राप्य प्रार्थयिष्यति तं तु सः।\nदर्पेणाहं विनष्टोस्मि शरणं मे मुने भव।२९५।"
  },
  {
    "text": "वाक्येन तेन तस्यासौ नृपस्य भगवानृषिः।\nकृत्वा मनसि कारुण्यमिदं वाक्यं वदिष्यति।२९६।"
  },
  {
    "text": "उत्पत्स्यते कुले राजा त्वदीये कुलनन्दनः।\nसर्परूपधरं दृष्ट्वा स ते शापं हि भेत्स्यति।२९७।"
  },
  {
    "text": "तदा त्वं सर्पतां त्यक्त्वा पुनः स्वर्गं गमिष्यसि।\nअश्वमेधकृतेन त्वं भर्त्रा सह पुनर्दिवम्।२९८।"
  },
  {
    "text": "प्राप्स्यसे वरदानेन मदीयेन सुलोचने।\n\"पुलस्त्य उवाच।\nदेवपत्न्यस्तदा सर्वास्तुष्टया परिभाषिताः।२९९।"
  },
  {
    "text": "अपत्यैरपि हीनानां नैव दुःखं भविष्यति।\nगौरी चैव तु गायत्र्या तदा सापि विबोधिता।३००। 1.17.300।"
  },
  {
    "text": "बृंहिता परितोषेण वरान्दत्त्वा मनस्विनी।\nसमाप्तिंतस्य यज्ञस्य काञ्क्षन्तीब्रह्मणःप्रिया।३०१।"
  },
  {
    "text": "वरदां तां तथा दृष्ट्वा गायत्रीं वेदमातरम्।\nप्रणिपत्य तदा रुद्रः स्तुतिमेतां चकार ह।३०२।"
  },
  {
    "text": "\"रुद्र उवाच।\nनमोस्तु ते वेदमातरष्टाक्षरविशोधिते।\nगायत्री दुर्गतरणी वाणी सप्तविधा तथा।३०३।"
  },
  {
    "text": "सर्वाणि स्तुतिशास्त्राणि गाथाश्च निखिलास्तथा।\nअक्षराणि च सर्वाणि लक्षणानि तथैव च।३०४।"
  },
  {
    "text": "भाष्यादि सर्वशास्त्राणि ये चान्ये नियमास्तथा।\nअक्षराणि च सर्वाणि त्वं तु देवि नमोस्तुते।३०५।"
  },
  {
    "text": "श्वेता त्वं श्वेतरूपासि शशांकेन समानना।\nबिभ्रती विपुलौ बाहू कदलीगर्भकोमलौ।३०६।"
  },
  {
    "text": "एणश्रृँगं करे गृह्य पंकजं च सुनिर्मलम्।\nवसाना वसने क्षौमे रक्तेनोत्तरवाससा।३०७।"
  },
  {
    "text": "शशिरश्मिप्रकाशेन हारेणोरसि राजिता।\nदिव्यकुंडलपूर्णाभ्यां कर्णाभ्यां सुविभूषिता।३०८।"
  },
  {
    "text": "चंद्रसापत्न्यभूतेन मुखेन त्वं विराजसे।\nमकुटेनातिशुद्धेन केशबंधेन शोभिता।३०९।"
  },
  {
    "text": "भुजंगाभोगसदृशौ भुजौ ते भूषणन्दिवः।\nस्तनौ ते रुचिरौ देवि वर्तुलौ समचूचुकौ।३१०।"
  },
  {
    "text": "जघनेनातिशुभ्रेण त्रिवलीभंगदर्पिता।\nसुमध्यवर्त्तिनी नाभिर्गंभीरा शुभदर्शिनी।३११।"
  },
  {
    "text": "विस्तीर्णजघना देवी सुश्रोणी च वरानने।\nसुजातवृत्तोरुयुगा सुजानु चरणा तथा।३१२।"
  },
  {
    "text": "त्रैलोक्यधारिणी सा त्वं भुवि सत्योपयाचना।\nभविष्यसि महाभागे वरदा वरवर्णिनी।३१३।"
  },
  {
    "text": "पुष्करे च कृता यात्रा दृष्ट्वा त्वां संभविष्यति।\nज्येष्ठे मासेपौर्णमास्यामग्र्यांपूजां च लप्स्यसे।३१४।"
  },
  {
    "text": "ये च वा त्वत्प्रभावज्ञाः पूजयिष्यंति मानवाः।\nन तेषां दुर्लभं किंचित्पुत्रतो धनतोपि वा।३१५।"
  },
  {
    "text": "कान्तारेषु निमग्नानामटव्यां वा महार्णवे।\nदस्युभिर्वानिरुद्धानां त्वं गतिः परमा नृणाम्।३१६।"
  },
  {
    "text": "त्वं सिद्धिःश्रीर्धृतिः कीर्तिर्ह्रीर्विद्या सन्नतिर्मतिः।\nसंध्या रात्रिःप्रभा निद्रा कालरात्रिस्त्वमेव च।३१७।"
  },
  {
    "text": "अंबा च कमला मातुर्ब्रह्माणी ब्रह्मचारिणी।\nजननी सर्वदेवानां गायत्री परमांगना।३१८।"
  },
  {
    "text": "जया च विजया चैव पुष्टिस्त्वं च क्षमा दया।\nसावित्र्यवरजा चासि सदा चेष्टा पितामहे।३१९।"
  },
  {
    "text": "बहुरूपा विश्वरूपा सुनेत्रा ब्रह्मचारिणी।\nसुरूपा त्वं विशालाक्षी भक्तानां परिरक्षिणी।३२०।"
  },
  {
    "text": "नगरेषु च पुण्येषु आश्रमेषु वरानने।\nवासस्तव महादेवि वनेषूपवनेषु च।३२१।"
  },
  {
    "text": "ब्रह्मस्थानेषु सर्वेषु ब्रह्मणो वामतः स्थिता।\nदक्षिणेन तु सावित्री मध्ये ब्रह्मा पितामहः।३२२।"
  },
  {
    "text": "अंतर्वेदी च यज्ञानामृत्विजां चापि दक्षिणा।\nसिद्धिस्त्वंहि नृपाणांच वेला सागरजा मता।३२३।"
  },
  {
    "text": "ब्रह्मचारिणि या दीक्षा शोभा च परमा मता।\nज्योतिषांच प्रभा देवीलक्ष्मीर्नारायणे स्थिता।३२४।"
  },
  {
    "text": "क्षमा सिद्धिर्मुनीनां च नक्षत्राणां च रोहिणी।\nराजद्वारेषु तीर्थेषु नदीनां संगमेषु च।३२५।"
  },
  {
    "text": "पूर्णिमा पूर्णचंद्रे च बुद्धिर्नीत्यां क्षमा धृतिः।\nउमादेवी च नारीणां श्रूयसे वरवर्णिनी।३२६।"
  },
  {
    "text": "इन्द्रस्य चारुदृष्टिस्त्वं सहस्रनयनोपगा।\nॠषीणां धर्मबुद्धिस्त्वं देवानां च परायणा।३२७।"
  },
  {
    "text": "कर्षकाणां च सीता त्वं भूतानां धरणी तथा।\nस्त्रीणामवैधव्यकरी धनधान्यप्रदा सदा।३२८।"
  },
  {
    "text": "व्याधिं मृत्युं भयं चैव पूजिता शमयिष्यसि।\nतथा तु कार्तिके मासि पौर्णमास्यांसुपूजिता।३२९।"
  },
  {
    "text": "सर्वकामप्रदा देवी भविष्यसि शुभप्रदे।\nयश्चेदं पठते स्तोत्रं शृणुयाद्वाप्यभीक्ष्णशः।३३०।"
  },
  {
    "text": "सर्वार्थसिद्धिं लभते नरो नास्त्यत्र संशयः।\n\"गायत्र्युवाच।\nभविष्यत्येवमेवं तु यत्त्वया पुत्र भाषितम्३३१।\nविष्णुना सहितः सर्वस्थानेष्वेव भविष्यसि।"
  }
]
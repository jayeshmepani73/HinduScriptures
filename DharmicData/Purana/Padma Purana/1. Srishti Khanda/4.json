[
  {
    "text": "भीष्म उवाच।\nक्षीराब्धौ तु तथा लक्ष्मीः किलोत्पन्ना मया श्रुता।\nख्यात्यां भृगोः समुत्पन्ना एतदाह कथं भवान्१।\nकथं च दक्षदुहिता देहं त्यक्तवती शुभा।\nमेनायां गर्भसंभूतिमुमाया जन्म एव च२।\nकिमर्थं देवदेवेन पत्नी हैमवती कृता।\nविरोधं चाथ दक्षेण भगवांस्तु ब्रवीतु मे३।\nपुलस्त्य उवाच।\nइदं च शृणु भूपाल यत्पृष्टोहमिह त्वया।\nश्रीसंबंधो मयाप्येष श्रुत आसीत्पितामहात्४।\nअत्रिपुत्रस्तु दुर्वासाः परिभ्राम्यन्महीमिमाम्।\nविद्याधरीकरेमालां दृष्ट्वा सौगन्धिकीं शुभाम्५।\nयाचयामास मे देहि जटाजूटे करोम्यहम्।\nइति विद्याधरी तेन पृष्टा सा ऋषिणा तथा६।\nददौ तस्मै मुदायुक्ता तां मालां स तदा नृप।\nगृहीत्वा सुचिरं कालं शिरोमालां बबंध ह७।\nउन्मत्त प्रेतवद्विप्रः शोभमानोब्रवीदिदम्।\nइयं विद्याधरी कन्या पीनोन्नत पयोधरा८।\nशोभालंकारसौभाग्यैर्युक्ता दृष्टा ततो मनः।\nक्षोभमायाति मे चाद्य नाहं कामे विचक्षणः९।\nव्रजामि तावदन्यत्र सौभाग्यं स्वं प्रदर्शयन्।\nएवमुक्त्वा स राजेंद्र परिबभ्राम मेदिनीम्१०।\nऐरावतं समारूढं राजानं त्रिदिवौकसाम्।\nत्रैलोक्याधिपतिं शक्रं भ्राजमानं शचीपतिम्११।\nतामात्मशिरसो मालां भ्रमदुन्मत्तषट्पदाम्।\nआदायामरराजाय चिक्षेपोन्मत्तवन्मुनिः१२।\nगृहीत्वा देवराजेन माला सा गजमूर्द्धनि।\nमुक्ता रराज सा माला कैलासे जाह्नवी यथा१३।\nमदांधकारिताक्षोसौ गंधाघ्राणेन वारणः।\nकरेणादाय चिक्षेप तां मालां पृथिवीतले१४।\nततश्चुक्रोध भगवान्दुर्वासा मुनिपुंगवः।\nराजेंद्रदेवराजानं क्रुद्धश्चेदमुवाच ह१५।\nऐश्वर्यमददुष्टात्मन्नतिस्तब्धोसि वासव।\nश्रियोधामस्रजं यस्मान्मद्दत्तान्नाभिनंदसि१६।\nत्रैलोक्यश्रीरतो मूढ विनाशमुपयास्यति।\nमद्दत्ता भवता माला क्षिप्ता यस्मान्महीतले१७।\nतस्मात्प्रणष्टलक्ष्मीकं त्रैलोक्यं ते भविष्यति।\nयस्य संजातकोपस्य भयमेति चराचरम्१८।\nतं मां त्वमतिगर्वेण देवराजावमन्यसे।\nमहेंद्रो वारणस्कंधादवतीर्य त्वरान्वितः१९।\nप्रसादयामास मुनिं दुर्वाससमकल्मषम्।\nप्रसाद्यमानः स तदा प्रणिपातपुरःसरम्२०।\nनाहं क्षमिष्ये बहुना किमुक्तेन शतक्रतो।\nइत्युक्त्वा प्रययौ विप्रो देवराजोपि तं पुनः२१।\nआरुह्यैरावतं नागं प्रययावमरावतीम्।\nततः प्रभृति निःश्रीकं सशक्रं भुवनत्रयम्२२।\nन यज्ञाः संप्रवर्तंते न तपस्यंति तापसाः।\nन च दानानि दीयंते नष्टप्रायमभूज्जगत्२३।\nएवमत्यंतनिःश्रीके त्रैलोक्ये सत्त्ववर्जिते।\nदेवान्प्रतिबलोद्योगं चक्रुर्दैतेयदानवाः२४।\nविजितास्त्रिदशा दैत्यैरिंद्राद्याः शरणं ययुः।\nपितामहं महाभागं हुताशनपुरोगमाः२५।\nयथावत्कथिते देवैर्ब्रह्मा प्राह तथा सुरान्।\nक्षीरोदस्योत्तरं कूलं जगाम सहितः सुरैः२६।\nगत्वा जगाद भगवान्वासुदेवं पितामहः।\nउत्तिष्ठ विष्णो शीघ्रं त्वं देवतानां हितं कुरु२७।\nत्वया विना दानवैस्तु जिताः सर्वे पुनःपुनः।\nइत्युक्तः पुंडरीकाक्षः पुरुषः पुरुषोत्तमः२८।\nअपूर्वरूपसंस्थानान्दृष्ट्वा देवानुवाच ह।\nतेजसो भवतां देवाः करिष्याम्युपबृंहणम्२९।\nवदाम्यहं यत्क्रियतां भवद्भिस्तदिदं सुराः।\nआनीय सहिता दैत्यैः क्षीराब्धौ सकलौषधीः३०।\nमंथानं मंदरं कृत्वा नेत्रं कृत्वा च वासुकिम्।\nमथ्यताममृतं देवाः सहाये मय्यवस्थिते३१।\nसामपूर्वं च दैतेयांस्तत्र सम्भाष्य कर्मणि।\nसमानफलभोक्तारो यूंय चात्र भविष्यथ३२।\nमथ्यमाने च तत्राब्धौ यत्समुत्पद्यतेऽमृतम्।\nतत्पानाद्बलिनो यूयममराः संभविष्यथ३३।\nतथैवाहं करिष्यामि यथा त्रिदशविद्विषः।\nन प्राप्स्यंत्यमृतं देवाः केवलं क्लेशभागिनः३४।\nइत्युक्ता देवदेवेन सर्व एव ततः सुराः।\nसंधानमसुरैः कृत्वा यत्नवंतोऽमृतेभवन्३५।\nसर्वौषधीः समानीय देवदैतेयदानवाः।\nक्षिप्त्वा क्षीराब्धिपयसि शरदभ्रामलत्विषि३६।\nमंथानं मंदरं कृत्वा नेत्रं कृत्वा च वासुकिम्।\nततो मथितुमारब्धा राजेंद्र तरसामृतम्३७।\nविबुधाः सहिताः सर्वे यतः पुच्छं ततः स्थिताः।\nविष्णुना वासुकेर्द्दैत्याः पूर्वकाये निवेशिताः३८।\nते तस्य प्राणवातेन वह्निना च हतत्त्विषः।\nनिस्तेजसोऽसुराः सर्वे बभूवुरमरद्युते३९।\nतेनैव मुखनिःश्वासवायुनाथ बलाहकैः।\nपुच्छप्रदेशे वर्षद्भिस्तदा चाप्पयिताः सुराः४०।\nक्षीरोदमध्ये भगवान्ब्रह्मा ब्रह्मविदां वरः।\nमहादेवो महातेजा विष्णुपृष्ठनिवासिनौ४१।\nबाहुभ्यां मंदरं गृह्य पद्मवत्स परंतपः।\nशृंखले च तदा कृत्वा गृहीत्वा मंदराचलम्४२।\nदेवानां दानवानां च बलमध्ये व्यवस्थितः।\nक्षीरोदमध्ये भगवान्कूर्मरूपी स्वयं हरिः४३।\nअन्येन तेजसा देवानुपबृंहितवान्हरिः।\nमथ्यमाने ततस्तस्मिन्क्षीराब्धौ देवदानवैः४४।\nहविर्धान्यभवत्पूर्वं सुरभिः सुरपूजिता।\nजग्मुर्मुदं तदा देवा दानवाश्च महामते४५।\nव्याक्षिप्तचेतसः सर्वे बभूवुस्तिमितेक्षणाः।\nकिमेतदिति सिद्धानां दिवि चिंतयतां तदा४६।\nबभूव वारुणी देवी मदाघूर्णितलोचना।\nकृतावर्त्ता ततस्तस्मात्प्रस्खलंती पदे पदे४७।\nएकवस्त्रा मुक्तकेशी रक्तांतस्तब्धलोचना।\nअहं बलप्रदा देवी मां वा गृह्णन्तु दानवाः४८।\nअशुचिं वारुणीं मत्वा त्यक्तवंतस्तदा सुराः।\nजगृहुस्तां तदा दैत्या ग्रहणान्तेसुराभवत्४९।\nमंथने पारिजातोभूद्देव श्रीनंदनो द्रुमः।\nरूपौदार्य्यगुणोपेतास्ततश्चाप्सरसां गणाः५० 1.4.50।\nषष्टिकोट्यस्तदा जातास्सामान्या देव दानवैः।\nसर्वास्ताः कृतपूर्वास्तु सामान्याः पुण्यकर्मणा५१।\nततः शीतांशुरभवद्देवानां प्रीतिदायकः।\nययाचे शंकरो देवो जटाभूषणकृन्मम५२।\nभविष्यति न संदेहो गृहीतोयं मया शशी।\nअनुमेने च तं ब्रह्मा भूषणाय हरस्य तु५३।\nततो विषं समुत्पन्नं कालकूटं भयावहं।\nतेन चैवार्दितास्सर्वे दानवाः सह दैवतैः५४।\nमहादेवेन तत्पीतं विषं गृह्य यदृच्छया।\nतस्य पानान्नीलकंठस्तदा जातो महेश्वरः५५।\nपीतावशेषं नागास्तु क्षीराब्धेस्तु समुत्थितम्।\nततो धन्वंतरिर्जातः श्वेतांबरधरः स्वयम्५६।\nबिभ्रत्कमंडलुं पूर्णममृतस्य समुत्थितः।\nततः स्वस्थमनस्कास्ते वैद्यराजस्य दर्शनात्५७।\nततश्चाश्वः समुत्पन्नो नागश्चैरावतस्तथा।\nतत स्फुरत्कांतीमतिविकासि कमलेस्थिता५८।\nश्रीर्द्देवी पयसस्तस्मादुत्थिता धृतपंकजा।\nतां तुष्टवुर्मुदायुक्ताः श्रीसूक्तेन महर्षयः५९।\nविश्वावसुमुखास्तस्या गंधर्वाः पुरतो जगुः।\nघृताचीप्रमुखास्तत्र ननृतुश्चाप्सरोगणाः६०।\nगंगाद्याः सरितस्तोयैः स्नानार्थमुपतस्थिरे।\nदिग्गजा हेमपात्रस्थमादाय विमलं जलम्६१।\nस्नापयांचक्रिरे देवीं सर्वलोकमहेश्वरीम्।\nक्षीरोदस्तु स्वयं तस्यै मालामम्लानपंकजाम्६२।\nददौ विभूषणान्यंगे विश्वकर्मा चकार ह।\nदिव्यमाल्यांबरधरां स्नातां भूषणभूषिताम्६३।\nइंद्राद्याश्चामरगणा विद्याधरमहोरगाः।\nदानवाश्च महादैत्या राक्षसाः सह गुह्यकैः६४।\nकन्यामभिलषन्ति स्म ततो ब्रह्मा उवाच ह।\nवासुदेव त्वमेवैनां मया दत्तां गृहाण वै६५।\nदेवाश्च दानवाश्चैव प्रतिषिद्धा मया त्विह।\nतुष्टोहं भवतस्तावदलौल्येनेह कर्मणा६६।\nसा तु श्रीर्ब्रह्मणा प्रोक्ता देवि गछस्व केशवं।\nमया दत्तं पतिं प्राप्य मोदस्व शाश्वतीः समाः६७।\nपश्यतां सर्वदेवानां गता वक्षस्थलं हरेः।\nततो वक्षस्थलं प्राप्य देवं वचनमब्रवीत्६८।\nनाहं त्याज्या सदा देव सदैवादेशकारिणी।\nवक्षस्थले निवत्स्यामि सर्वस्य जगतः प्रिय६९।\nततोवलोकिता देवा विष्णुवक्षस्थलस्थया।\nलक्ष्म्या राजेंद्र सहसा परां निर्वृतिमागताः७०।\nउद्वेगं च परं जग्मुर्द्दैत्या विष्णुपराङ्मुखाः।\nत्यक्तास्तु दानवा लक्ष्म्या विप्रचित्तिपुरोगमाः७१।\nततस्ते जगृहुर्दैत्या धन्वंतरिकरस्थितम्।\nअमृतं तन्महावीर्य्या दैत्याः पापसमन्विताः७२।\nमायया लोभयित्वा तु विष्णुः स्त्रीरूपसंश्रयः।\nआगत्य दानवान्प्राह दीयतां मे कमंडलुः७३।\nयुष्माकं वशगा भूत्वा स्थास्यामि भवतां गृहे।\nतां दृष्ट्वा रूपसंपन्नां नारीं त्रैलोक्यसुंदरीम्७४।\nप्रार्थयानास्सुवपुषं लोभोपहतचेतसः।\nदत्त्वामृतं तदा तस्यै ततोपश्यन्त तेग्रतः७५।\nदानवेभ्यस्तदादाय देवेभ्यः प्रददेमृतं।\nततः पपुः सुरगणाः शक्राद्यास्तत्तदामृतम्७६।\nउद्यतायुधनिस्त्रिंशा दैत्यास्तांस्ते समभ्ययुः।\nपीतेमृते च बलिभिर्जिता दैत्यचमूस्ततः७७।\nवध्यमाना दिशो भेजुः पातालं विविशुश्च ते।\nततो देवा मुदायुक्ताः शंखचक्रगदाधरम्७८।\nप्रणिपत्य यथापूर्वं प्रययुस्ते त्रिविष्टपम्।\nततःप्रभृति ते भीष्म स्त्रीलोला दानवाभवन्७९।\nअपध्यातास्तु कृष्णेन गतास्ते तु रसातलम्।\nततः सूर्यः प्रसन्नाभः प्रययौ स्वेन वर्त्मना८०।\nजज्वाल भगवांश्चोच्चैश्चारुदीप्तिर्हुताशनः।\nधर्मे च सर्वभूतानां तदा मतिरजायत८१।\nश्रियायुक्तं च त्रैलोक्यं विष्णुना प्रतिपालितं।\nदेवास्तु ते तदा प्रोक्ता ब्रह्मणा लोकधारिणा८२।\nभवतां रक्षणार्थाय मया विष्णुर्नियोजितः।\nउमापतिश्च देवेशो योगक्षेमं करिष्यतः८३।\nउपास्यमानौ सततं युष्मत्क्षेमकरौ यतः।\nततः क्षेम्यौ सदा चैतौ भविष्येते वरप्रदौ८४।\nएवमुक्त्वा तु भगवान्जगाम गतिमात्मनः।\nअदर्शनं गते देवे सर्वलोकपितामहे८५।\nदेवलोकं गते शक्रे स्वं लोकं हरिशंकरौ।\nप्राप्तौ तु तत्क्षणाद्देवौ स्थानं कैलासमेव च८६।\nततस्तु देवराजेन पालितं भुवनत्रयम्।\nएवं लक्ष्मीर्महाभागा उत्पन्ना क्षीरसागरात्८७।\nपुनः ख्यात्यां समुत्पन्ना भृगोरेषा सनातनी।\nश्रिया सह समुत्पन्ना भृगुणा च महर्षिणा८८।\nस्वनाम्ना नगरी चैव कृता पूर्वं सरित्तटे।\nनर्मदायां महाराज ब्रह्मणा चानुमोदिता८९।\nलक्ष्मीः पुरं स्वपित्रे स्वं सह कुञ्चिकयाऽप्य च।\nआगता देवलोकं साऽयाचतागत्य वै पुनः९०।\nलोभान्न दत्तं तु पुरं प्रार्थयाना यदा पुनः।\nभृगोः सकाशान्नावाप तदा चैवाह केशवम्९१।\nपरिभूता तु पित्राहं गृहीतं नगरं मम।\nतस्य हस्तात्त्वमाक्षिप्य पुरं तच्चानय स्वयम्९२।\nतं गत्वा पुंडरीकाक्षो देवश्चक्रगदाधरः।\nभृगुं सानुनयं प्राह कन्यायै पुरमर्पय९३।\nकुञ्चिकातालिके चोभे दीयेतां च प्रसादतः।\nभृगुस्तं कुपितः प्राह नार्पयिष्याम्यहं पुरम्९४।\nन लक्ष्म्यास्तत्पुरं देव मया चेदं स्वयं कृतम्।\nभगवन्नैव दास्यामि त्यजाक्षेपं तु केशव९५।\nतं प्राह देवो भूयोपि लक्ष्म्यास्तत्पुरमर्पय।\nसर्वथा तु त्वया त्याज्यं वचनान्मे महामुने९६।\nततः कोपसमाविष्टो भृगुरप्याह केशवम्।\nपक्षपातेन मां साधो भार्याया बाधसेधुना९७।\nनृलोके दशजन्मानि लप्स्यसे मधुसूदन।\nभार्यायास्ते वियोगेन दुःखान्यनुभविष्यसि९८।\nएवं शापं ददौ तस्मै भृगुः परमकोपनः।\nविष्णुना च पुनस्तस्य दत्तः शापो महात्मना९९।\nन चापत्यकृतां प्रीतिं प्राप्स्यसे मुनिपुंगव।\nशापं दत्त्वा ऋषेस्तस्य ब्रह्मलोकं जगाम ह१०० 1.4.100।\nपद्मजन्मानमाहेदं दृष्ट्वा देवस्तु केशवः।\nभगवंस्तव पुत्रोसौ भृगुः परमकोपनः१०१।\nनिष्कारणं च तेनाहं शप्तो जन्मानि मानुषे।\nलप्स्यसे दशधा त्वं हि ततो दुःखान्यनेकशः१०२।\nभार्यावियोगजा पीडा बलपौरुषनाशिनी।\nत्यत्क्वा चाहमिमं लोकं शयिष्ये च महोदधौ१०३।\nदेवकार्येषु सर्वेषु पुनश्चावाहनं क्रियाः।\nतथा ब्रुवंतं तं देवं ब्रह्मा लोकगुरुस्तदा१०४।\nप्रसादनार्थं विष्णोस्तु स्तुतिमेतां चकार ह।\nत्वया सृष्टं जगदिदं पद्मं नाभौ विनिःसृतम्।\nतत्र चाहं समुत्पन्नस्तव वश्यश्च केशव१०५।\nत्वं त्राता सर्वलोकानां स्रष्टा त्वं जगतः प्रभो।\nत्रैलोक्यं न त्वया त्याज्यमेष एव वरो मम१०६।\nदशजन्ममनुष्येषु लोकानां हितकाम्यया।\nस्वयं कर्त्ता न ते शक्तः शापदानाय कोपि वा१०७।\nकोयं भृगुः कथं तेन शक्यं शप्तुं जनार्दन।\nमानयस्व सदा विप्रान्ब्राह्मणास्ते तनुस्स्वयम्१०८।\nयोगनिद्रामुपास्व त्वं क्षीराब्धौ स्वपि हीश्वर।\nकार्यकाले पुनस्त्वां तु बोधयिष्यामि माधव१०९।\nभगवन्नेष तावत्तु त्वच्छक्त्या चोपबृंहितः।\nसर्वकार्यकरः शक्रस्तवैवांशेन शत्रुहा११०।\nत्रैलोक्यं पालयन्नेव त्वदाज्ञां स करिष्यति।\nएवं स्तुतस्तदा विष्णुर्ब्रह्माणमिदमुक्तवान्१११।\nसर्वमेतत्करिष्यामि यन्मां ज्ञापयसे प्रभो।\nअदर्शनं गतो देवो ब्रह्मा तं नाभिजज्ञिवान्११२।\nगते देवे तदा विष्णौ ब्रह्मा लोकपितामहः।\nभूयश्चकार वै सृष्टिं लोकानां प्रभवः प्रभुः११३।\nतं दृष्ट्वा नारदः प्राह वाक्यं वाक्यविदां वरः।\nसहस्रशीर्षा पुरुषः सहस्राक्षः सहस्रपात्।\nसर्वव्यापी भुवः स्पर्शादध्यतिष्ठद्दशांगुलम्११४।\nयद्भूतं यच्च वै भाव्यं सर्वमेव भवान्यतः।\nततो विश्वमिदं तात त्वत्तो भूतं भविष्यति११५।\nत्वत्तो यज्ञः सर्वहुतः पृषदाज्यं पशुर्द्विधा।\nऋचस्त्वत्तोथ सामानि त्वत्त एवाभिजज्ञिरे११६।\nत्वत्तो यज्ञास्त्वजायंत त्वत्तो श्वाश्चैव दंतिनः।\nगावस्त्वत्तः समुद्भूताः त्वत्तो जातावयोमृगाः११७।\nत्वन्मुखाद्ब्राह्मणा जातास्त्वत्तः क्षत्रमजायत।\nवैश्यास्तवोरुजाः शूद्रास्तव पद्भ्यां समुद्गताः११८।\nअक्ष्णोः सूर्योनिलः श्रोत्राच्चंद्रमा मनसस्तव।\nप्राणोंतः सुषिराज्जातो मुखादग्निरजायत११९।\nनाभितो गगनं द्यौश्च शिरसः समवर्त्तत।\nदिशः श्रोत्रात्क्षितिः पद्भ्यां त्वत्तः सर्वमभूदिदम्१२०।\nन्यग्रोधः सुमहानल्पे यथा बीजे व्यवस्थितः।\nससर्ज्ज विश्वमखिलं बीजभूते तथा त्वयि१२१।\nबीजांकुरसमुद्भूतो न्यग्रोधः समुपस्थितः।\nविस्तारं च यथा याति त्वत्तः सृष्टौ तथा जगत्१२२।\nयथा हि कदली नान्या त्वक्पत्रेभ्योऽभिदृश्यते।\nएवं विश्वमिदं नान्यत्त्वत्स्थमीश्वर दृश्यते१२३।\nह्लादिनी त्वयि शक्तिस्सा त्वय्येका सहभाविनी।\nह्लादतापकरीमिश्रा त्वयि नो गुणवर्जिते१२४।\nपृथग्भूतैकभूताय सर्वभूताय ते नमः।\nव्यक्तं प्रधानं पुरुषो विराट्सम्राट्तथा भवान्१२५।\nसर्वस्मिन्सर्वभूतस्त्वं सर्वः सर्वस्वरूपधृक्।\nसर्वं त्वत्तः समुद्भूतं नमः सर्वात्मने ततः१२६।\nसर्वात्मकोसि सर्वेश सर्वभूतस्थितो यतः।\nकथयामि ततः किं ते सर्वं वेत्सि हृदिस्थितं१२७।\nयो मे मनोरथो देव सफलः स त्वया कृतः।\nतप्तं सुतप्तं सफलं यद्दृष्टोसि जगत्पते१२८।\nब्रह्मोवाच।\nतपसस्तत्फलं पुत्र यद्दृष्टोहं त्वयाधुना।\nमद्दर्शनं हि विफलं नारदेह न जायते१२९।\nवरं वरय तस्मात्त्वं यथाभिमतमात्मनः।\nसर्वं संपद्यते तात मयि दृष्टिपथं गते१३०।\nनारद उवाच।\nभगवन्सर्वभूतेश सर्वस्यास्ते भवान्हृदि।\nकिमज्ञातं तव स्वामिन्मनसा यन्मयेप्सितम्१३१।\nकृता त्वया यथा सृष्टिर्मया दृष्टा तथा विभो।\nतेन मे कौतुकं जातं दृष्ट्वा देवर्षिदानवान्१३२।\nपुलस्त्य उवाच।\nनारदस्य पिता तुष्टो ब्रह्मा देवो दिवस्पतिः।\nनारदाय वरं प्रादादृषीणामुत्तमो भवान्१३३।\nभविता मत्प्रसादेन कलिकेलिकथाप्रियः।\nगतिश्च तेऽप्रतिहता दिवि भूमौ रसातले१३४।\nयज्ञोपवीतसूत्रेण योगपट्टावलंबिका।\nछत्रिका च तथा वीणा अलंकाराय तेनघ१३५।\nविष्णोः समीपे रुद्रस्य तथा शक्रस्य नारद।\nद्वीपेषु पार्थिवानां तु सदा प्रीतिं च लप्स्यसे१३६।\nवर्णानां तु भवान्शास्तावरोदत्तोमयातव।\nतिष्ठ पुत्र यथाकामं सेव्यमानः सुरैर्द्दिवि१३७।"
  }
]
[
  {
    "text": "भीष्म उवाच।\nउपवासेष्वशक्तस्य तदेव फलमिच्छतः।\nअनभ्यासेन रोगाद्वा किमिष्टं व्रतमुच्यताम्१।\nपुलस्त्य उवाच।\nउपवासेष्वशक्तानां नक्तं भोजनमिष्यते।\nयस्मिन्व्रते तदप्यत्र श्रूयतां वै व्रतं महत्२।\nआदित्यशयनं नाम यथावच्छंकरार्चनम्।\nयेषु नक्षत्रयोगेषु पुराणज्ञाः प्रचक्षते३।\nयदा हस्तेन सप्तम्यामादित्यस्य दिनं भवेत्।\nसूर्यस्य चापि संक्रांतिस्तिथिस्सा सार्वकामिकी४।\nउमामहेश्वरस्यार्चामर्चयेत्सूर्यनामभिः।\nसूर्यार्चां शिवलिगं च उभयं पूजयेद्यतः५।\nउमापते रवेश्चापि न भेदः क्वचिदिष्यते।\nयस्मात्तस्मान्नृपश्रेष्ठ गृहे भानुं समर्चयेत्६।\nहस्तेन सूर्याय नमोस्तुपादावर्काय चित्रासु च गुल्फदेशं।\nस्वातीषु जंघे पुरुषोत्तमाय धात्रे विशाखासु च जानुदेशम्७।\nतथानुराधासु नमोभि पूज्यमुरुद्द्वयं चैव सहस्रभानोः।\nज्येष्ठास्वनंगाय नमोस्तु गुह्यमिन्द्रा यभीमाय कटिं च मूले८।\nपूर्वोत्तराषाढयुगे च नाभिं त्वष्ट्रे नमः सप्ततुरंगमाय।\nतीक्ष्णांशवे श्रवणे चाथ कुक्षिं पृष्ठं धनिष्ठासु विकर्तनाय९।\nवक्षस्थलं ध्वांतविनाशनाय जलाधिपर्क्षे प्रतिपूजनीयम्।\nपूर्वोत्तरा भाद्रपदद्वये च बाहूत्तमश्चंडकराय पूज्यौ१०।\nसाम्नामधीशाय करद्वयं च संपूजनीयं नृप रेवतीषु।\nनखानि पूज्यानि तथाश्विनीषु नमोस्तु सप्ताश्वधुरंधराय११।\nकठोरधाम्ने भरणीषु कंठं दिवाकरायेत्यभिपूजनीयम्।\nग्रीवाग्निपर्क्षे धरसंपुटे तु संपूजयेद्भारत रोहिणीषु१२।\nमृगेर्चनीया रसना पुरारे रौद्रे तु दंता हरये नमस्ते।\nनमः सवित्रे इति शंकरस्य नासाभि पूज्या च पुनर्वसौ च१३।\nललाटमंभोरुहवल्लभाय पुष्येलकान्वेदशरीरधारिणे।\nसार्पे च मौलिविबुधप्रियाय मघासु कर्णाविति पूजनीयौ१४।\nपूर्वासु गोब्राह्मणनंदनाय नेत्राणि संपूज्यतमानि शंभोः।\nअथोत्तराफाल्गुनि भे भ्रुवौ च विश्वेश्वरायेति च पूजनीये१५।\nनमोस्तु पाशांकुशपद्मशूल कपालसर्पेन्दुधनुर्धराय।\nगयासुरानङ्गपुरांधकादि विनाशमूलाय नमः शिवाय१६।\nइत्यादिकांगानि च पूजयित्वा विश्वेश्वरायेति शिरोभिपूज्यम्।\nअत्रापि भोक्तव्यमतैलमन्नममांसमक्षारमभुक्तशेषम्१७।\nइत्येवं नृप नक्तानि कृत्वा दद्यात्पुनर्वसौ।\nशालेयतंडुलप्रस्थमौदुंबरमथो घृतम्१८।\nसंस्थाप्य पात्रे विप्राय सहिरण्यं निवेदयेत्।\nसप्तमे वस्त्रयुग्मं तु पारणे त्वधिकं भवेत्१९।\nचतुर्दशे तु संप्राप्ते पारणे भारतादिके ।\nब्राह्मणं भोजयेद्भक्त्या गुडक्षीरघृतादिभिः२०।\nकृत्वा च कांचनं पद्ममष्टपत्रं सकर्णिकम्।\nशुद्धमष्टांगुलं तच्च पद्मरागदलान्वितम्२१।\nशय्यां सुलक्षणां कृत्वा विरुद्धग्रंथिवर्जिताम्।\nसोपधानवितानां च स्वास्तरावरणाश्रयाम्२२।\nपादुकोपानहच्छत्र चामरासनदर्पणैः।\nभूपणैरपिसंयुक्तां फलवस्त्रानुलेपनैः२३।\nतस्यां विधाय तत्पद्ममलंकृत्य गुणान्विताम्।\nकपिलां वस्त्रसंयुक्तामतिशीलां पयस्विनीम्२४।\nरौप्यखुरां हेमशृंगीं सवत्सां कांस्यदोहनाम्।\nदद्यान्मंत्रेण तां धेनुं पूर्वाह्णं नातिलंघयेत्२५।\nयथैवादित्य शयनमशून्यं तव सर्वदा।\nकांत्या धृत्या श्रिया पुष्ट्या तथा मे संतु वृद्धयः२६।\nयथा न देवाः श्रेयांसं त्वदन्यमनघं विदुः।\nतथा मामुद्धराशेष दुःखसंसारसागरात्२७।\nततः प्रदक्षिणीकृत्य प्रणम्य च विसर्जयेत्।\nशय्यां गवादि तत्सर्वं द्विजस्य भवनं नयेत्२८।\nनैतद्विशीलाय न दांभिकाय प्रकाशनीयं व्रतमिंदुमौलेः।\nगोविप्रदेवर्षिविकर्मयोगिनां यश्चापि निंदामधिकां विधत्ते२९।\nभक्ताय दांताय च गुह्यमेतदाख्येयमानंदकरं शिवञ्च।\nइदं महापातकिनां नराणां अघक्षयं वेदविदो वदंति३०।\nन बंधुपुत्रैर्न धनैर्वियुक्तः पत्नीभिरानंदकरः सुराणां।\nनाभ्येति रोगं न च दुःखमोहं या चापि नारी कुरुतेथ भक्त्या३१।\nइदं वसिष्ठेन पुरार्जुनेन कृतं कुबेरेण पुरंदरेण।\nयत्कीर्तनादप्यखिलानि नाशमायांति पापानि न संशयोत्र३२।\nइति पठति शृणोति वा य इत्थं रविशयनं पुरुहूतवल्लभः स्यात्।\nअपि नरकगतान्पितॄनशेषानपि दिवमानयतीह यः करोति३३।\nअश्वत्थं च वटं चैवोदुंबरं वृक्षमेव च।\nनंदीशं जंबुवृक्षं च बिल्वं प्राहुर्महर्षयः३४।\nमार्गशीर्षादिमासाभ्यां द्वाभ्यां द्वाभ्यामथ क्रमात्।\nएकैकं दंतधवनं वृक्षेष्वेतेषु कारयेत्३५।\nदद्यात्समाप्ते दध्यन्नं वितानध्वजचामरम्।\nद्विजानामुदकुंभांश्च पंचरत्नसमन्वितान्३६।\nन वित्तशाठ्यं कुर्वीत कुर्वन्दोषानवाप्नुयात्३७।"
  }
]
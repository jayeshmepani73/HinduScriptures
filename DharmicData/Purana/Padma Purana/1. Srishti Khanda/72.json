[
  {
    "text": "व्यास उवाच-\nदिव्यं रथं समास्थाय धनुर्हस्तो बलैर्युतः।\nगत्वा च माधवं संख्ये देवासुरगणाग्रतः१।\nक्रोधेन महताविष्टो मधुर्निर्जरमर्दनः।\nअब्रवीत्परुषं वाक्यमव्ययं हरिमीश्वरम्२।\nनारायण न जानासि युद्धधर्ममितः कथम्।\nअन्यायाद्दुर्वधोपायं कृत्वा नष्टो न शोचसि३।\nअनेन पंकयोगेन व्यवहारा कृतस्य च।\nसुरत्वं चोपनष्टं स्यादन्यसृष्टिं करोम्यहम्४।\nत्वामेव निहनिष्यामि सह देवगणैरिह।\nइत्युक्त्वा धनुरादाय जघान विशिखैर्विभुम्५।\nमाधवस्तान्बिभेदाथ शरैर्वज्रसमप्रभैः।\nबहुभिस्सर्वगात्रेषु जघान च मधुं ततः६।\nमायया छादितः सोभूद्दैत्यस्तं सुरसत्तमाः।\nये वै शूराश्च रुद्राद्यास्त्रिदशास्सत्त्वधारिणः७।\nदेव्यो नानाविधाश्चापि सायुधा वाहनान्विताः।\nसेनान्यो गणपा देवा लोकेश हरविष्णवः८।\nअन्ये ग्रहादयो देवाः सर्वे युध्यन्ति संगताः।\nविनष्टाश्च तदा देवा मधोर्वै मायया ध्रुवम्९।\nसंमुखे विमुखे चैव शरशक्त्यृष्टिवृष्टिभिः।\nपतंति सहसा देवा भूमौ शस्त्राभिपीडिताः१०।\nएतस्मिन्नंतरे विष्णुर्गृहीत्वा च सुदर्शनम्।\nअसुरान्मायया देवान्जघान रणमूर्धनि११।\nअथ तेषां शिरांस्येष छित्वा चैव सहस्रशः।\nपातयामास देवेशो दैत्यानां च सुरात्मनाम्१२।\nएवमन्यान्विभुर्दैत्यान्द्रावयामास संगरात्।\nतं दृष्ट्वा मुनयो देवाः सर्वे विस्मयमाययुः१३।\nकर्णे कर्णे प्रजल्पंते देवा मुनिगणास्तथा।\nसदा देवैकगोप्ता च हरिरव्यय ईश्वरः१४।\nसर्वसाक्षी त्वयं देवो दैत्यजिष्णुर्युगे युगे।\nकथं हंति सुरान्सर्वान्कल्पांत इह जायते१५।\nएतस्मिन्नंतरे दूरे मधुर्मायां प्रयोजिता।\nहररूपधरो भूत्वा अब्रवीद्धरिमव्ययम्१६।\nदैत्यानामग्रतः पाप रणे देवान्समंततः।\nहत्वा किं ते शिवं चाद्य धर्मकीर्ति यशो गुणाः१७।\nमहतोन्मत्तभावेन न जानासि परान्स्वकान्।\nअतस्त्वां निशितैर्बाणैर्नयामि यमसादनम्१८।\nएवमुक्त्वा शरैरुग्रैर्जघान केशवं रणे।\nनिचकर्त शरांस्तांस्तु माधवो वाक्यमब्रवीत्१९।\nजानामि त्वां रणे दैत्यं हररूपधरं प्रियम्।\nशूरं शूरविकर्माणं मधुं मायानियोजितम्२०।\nमिथ्यालोकं प्रदास्यामि पातयित्वा रणाजिरे।\nएतस्मिन्नंतरे तीक्ष्णैः शरैर्विव्याध संयुगे२१।\nजटिलं वृषकेतुं च वृषभस्थं महेश्वरम्।\nतयोर्युद्धमतीवासीद्देवदानवयोस्तदा२२।\nपरस्परं भिंदतोश्च प्राप्तान्प्राप्तान्शरान्शरैः।\nक्षुरप्रेण धनुस्तस्य चिच्छेद हरिरव्ययः२३।\nततश्च पातयामास घोटकं वृषरूपिणम्।\nस दैत्यश्शूलहस्तोथ प्रदुद्राव जगत्पतिम्२४।\nभ्रामयित्वा ततः शूलं जघान परमेश्वरम्।\nत्रिभिश्चिच्छेद बाणैश्च शूलं कालानलप्रभम्२५।\nततः क्रूरो महाबाहुर्मधुर्मायातिमायिकः।\nदेवीरूपं समास्थाय सिंहस्थः प्रययौ हरिः२६।\nशरैर्बहुविधैर्विष्णुं जघानैवाब्रवीद्वचः।\nस्वामी तु मे सुरश्रेष्ठ त्वयैव पातितो युधि२७।\nअहं त्वां च हनिष्यामि सुतौ स्कंदविनायकौ।\nउक्तवंतं च दैतेयं जघान बहुमार्गणैः२८।\nस पपात महीपृष्ठे गतासुर्लोहितोद्गिरः।\nपितरौ निहतौ दृष्ट्वा मायाबद्धो महाबलः२९।\nस्कंदः शक्तिं समादाय प्रायाद्योधयितुं हरिम्।\nततो धाताऽब्रवीद्वाक्यं स्कंदं मोहप्रपीडितम्३०।\nपश्य ते पितरौ दूरे पश्यंतौ युद्धमीदृशम्।\nअंतरिक्षे भ्रमंतौ च संस्थितौ लोकसाक्षिणौ३१।\nएतच्छ्रुत्वा ततो दृष्ट्वा तत्रैवांतरधीयत।\nततो धुंधुश्च सुंधुश्च भ्रातरावतिदर्पितौ३२।\nवधं प्रति हरेर्युद्धे पेततुर्गरुडोपरि।\nखड्गहस्तं च धुंधुं च सगदं सुंधुमेव च३३।\nचिच्छेद नंदकेनैकं गदया सादयत्परम्।\nपेततुस्तौ धरापृष्ठे प्रवीरौ क्षतविक्षतौ३४।\nमधुस्तदागतस्तूर्णमंतर्धानं तमोवृतः।\nपातयामास विष्णौ च मायया शतपर्वतान्३५।\nततस्तान्पर्वतांश्छित्वा तमसोऽन्तर्गतो युधि।\nक्रोधात्सुदर्शनेनैव शिरश्छित्वा निपातितः३६।\nततो ब्रह्मादिभिर्देवैश्शंभुना त्रिदशैरपि।\nमधुसूदन इतिख्यातिर्विष्णोर्लोकेषु कारिता३७।\nइति श्रीपाद्मपुराणे प्रथमे सृष्टिखंडे मधुवधोनामद्विसप्ततितमोऽध्यायः७२।"
  }
]
[
  {
    "text": "संजय उवाच-।\nयेऽसुराश्च मृता युद्धे संमुखे विमुखेऽपि वा।\nगतिं तेषामहं ब्रह्मन्श्रोतुमिच्छामि तत्त्वतः१।\nअसंख्याता इमे दैत्यास्त्रैलोक्ये सचराचरे।\nअद्याप्यासन्गताः कुत्र एतन्मे शंस भो गुरो२।\nव्यास उवाच-।\nये मृतास्संमुखे शूरा दैत्यानां प्रवरा रणे।\nस्वयं प्राप्य च देवत्वं भोग्यमश्नंति शाश्वतम्३।\nप्रासादा यत्र सौवर्णा नानारत्नाविभूषिताः।\nसर्वकामप्रदा वृक्षाः स्वर्णदीतोय संयुताः४।\nपद्मोत्पलसुकल्हारैर्गंधाढ्यैरन्यपुष्पकैः।\nदधिदुग्धाज्यखंडैश्च युता पुष्करिणी शुभा५।\nअतीवरूपसंपन्नाः सदैव नवयौवनाः।\nतत्र राज्यं प्रकुर्वंति तथैव वसुधातले६।\nएवं जन्माष्टकं प्राप्य धनिनोऽध्यक्षमंत्रिणः।\nअर्धसंमुखगात्रेण दिवमश्नंति शाश्वतम्७।\nविमुखाः कातरा भीता ये च मायाविनो रणे।\nते यांति निरयं घोरं ये च देवद्विजद्विषः८।\nपतितं मूर्च्छितं भग्नमन्ययोद्धारमाहवे।\nहंतारो निरयं यांति ते च म्लेच्छाः कुवाचकाः९।\nपरन्यासापहर्तारो विमुखास्संति तत्त्वतः।\nरात्रौ वा विपिने नष्टे चोरास्साहसकारिणः१०।\nसर्वभक्षरता मूढा म्लेच्छा गोब्रह्मघातकाः।\nकुवाचकाः परे म्लेच्छा एते ये कूटयोनयः११।\nतेषां पैशाचिकी भाषा लोकाचारो न विद्यते।\nनास्ति शौचं तपो ज्ञानं न देवपितृतर्पणम्१२।\nदानश्राद्धादिकं यज्ञे सुराणां च प्रपूजनम्।\nपितॄणां च न शुश्रूषा द्विजदेवतपस्विनाम्१३।\nज्ञानलोपादतस्तेषां मलशौचं न विद्यते।\nमातरं भगिनीं चान्यां गृहिणीं कामयंति च१४।\nसर्वो विपर्ययो लोकात्सदाचारो मलीमसः।\nतार्क्ष्यस्योद्ववनानां च अन्येषां गोत्रवासिनाम्१५।\nकुलजातास्सदा दैत्या येषां पुण्यमकारणम्।\nदुर्गतिं च मृता यांति द्विजस्त्रीशिशुघातिनः१६।\nगवाशिनो दुरात्मानो ह्यभक्ष्यभक्षणे रताः।\nकीटयोनिं व्रजंत्येते तरवश्च पिपीलिकाः१७।\nन मंत्रेषु न देवेषु कल्पंते ते सुरद्विषः।\nअग्रजः सहजस्तेषां सदृङ्नो ग्राम्यवृत्तयः१८।\nलोमकेशप्रणेतारः क्रव्यभक्षरता भुवि।\nसाहसं च व्रतं दानं स्नानं यज्ञादिकं च यत्१९।\nमत्स्यमांसादिषु प्रीता मृषावचनभाषिणः।\nसदाकामास्सदा लोभास्सदा क्रोधमदान्विताः२०।\nवधबंधरतोद्वेगा द्यूतसंगीतसंप्रियाः।\nकुभृत्याः कुजनप्रीताः पूतिगंधरता नराः२१।\nन देवेषु न विज्ञेषु न धर्मश्रवणेषु च।\nस्तोत्रमंत्रादिके पुण्ये यथाकार्येष्वनिश्चयाः२२।\nबहुरोगाधिरोषाश्च बहुरूपपरिच्छदाः।\nनरजातिषु दैत्यानां चिह्नान्येतानि भूतले२३।\nन जानंति परं लोकं न गुरुं स्वं न चापरं।\nगर्भपूरणमिच्छंति नातिथिं न गुरून्द्विजान्२४।\nन देवं न सुतं गोत्रं न मित्रं न च बान्धवं।\nस्वप्ने दानं न जानंति भक्षणान्न परिच्छदं२५।\nगोपायंति धनं यस्मात्ते यक्षा नररूपिणः।\nप्राणांतेपि धनं किचिन्न दिशंति च राजनि२६।\nते यक्षा दुर्गतिस्थाश्च परार्थे भारवाहकाः।\nप्रेतानां लक्षणं यद्वा सर्वलोकविगर्हितं२७।\nस्त्रीणां च पुरुषाणां च शृणुष्वैकमना मम।\nमलपंकधरा नित्यं सत्यशौचविवर्जिताः२८।\nदंतकुंतलवस्त्राणां वपुषो मलसंचयाः।\nगृहपीठादिपात्राणां सकृच्छौचं न रोचते२९।\nन पश्यंति सुखं स्त्रीणां विशंति कानने द्रुतं।\nविघसोच्छिष्टपूतीनां भक्षणेभिरता भुवि३०।\nअन्नपानं च शयनमन्धकारेषु रोचते।\nकदाचित्स्वस्थता नास्ति क्वचिद्वा शुचितातनौ३१।\nलक्षणं नरलोकेषु प्रेतानामीदृशं किल।\nहिताहितं न जानंति मित्रामित्रं गुणागुणम्३२।\nपापपुण्यादिकं स्थानं स्नानं देवद्विजार्चनं।\nअरिमित्रमुदासीनं न विंदंति स्वभावतः३३।\nमर्त्यस्थाः पशवस्ते च ज्ञायंते बुद्धिसंमतैः।\nबुद्ध्या नानात्वभावाश्च भ्रमंति च मृषा भुवि३४।\nयक्षरूपा नरास्ते च सर्वकर्मबहिष्कृताः।\nएषां भेदं प्रवक्ष्यामि लक्षणं धरणीतले३५।\nविजाता मर्त्यलोकेषु पापस्यैवानुरूपतः।\nमलीमस भुविप्रस्थं नागरं छद्मरूपिणं३६।\nविघसादिप्रभोक्तारं काकमाहुर्मनीषिणः।\nअभक्ष्ये निरतः पापः कुकुरः पूतिसंप्रियः३७।\nप्रवृत्तस्सर्वगृह्येषु भक्ष्याभक्ष्यसजीवनः।\nभूम्यां पश्वादियोनीनां कुलेषु प्राप्तसंभवाः३८।\nशुनो विगृह्य हस्तेन म्लेच्छानां भक्षणप्रियाः।\nविशेषात्सूकराणां च तथा च रणयोधिनां३९।\nपोषणे भक्षणे प्रीताः पूतिगर्ह्येष्वसाधुषु।\nपर्वतेकरणाद्वह्नेः काष्ठसंचयसंग्रहे४०।\nविज्ञेयास्ते सदा म्लेच्छाः क्षत्रियाणां भयाकुलाः।\nलोकानां नष्टधर्मे च सदा शौचविवर्जिते४१।\nकुलीनानां तदा म्लेच्छा भविष्यंति च दस्यवः।\nतेषां संसर्गतोन्ये च संबंधादन्नभोजनात्४२।\nमैथुनात्तस्य योषासु तद्भावं तु व्रजंति ते।\nतस्मिन्काले जनास्सर्वे दुःखरोगप्रतापिताः४३।\nदुर्भिक्षान्न परामूढाः सदा राजप्रपीडिताः।\nतत्रासत्येरता मर्त्याः सर्वशौचविवर्जिताः४४।\nन श्रूयंते जनैरेव पुराणागमसंहिताः।\nमद्यमांसप्रियाः पापास्सर्वभक्षास्सुदारुणाः४५।\nदारुणाचारनिरता नित्यं छलपरायणाः।\nन पुष्णंति सुतास्तातं प्रसुवं च गुरूनपि४६।\nन शुश्रूषंति वै भृत्याः स्वामिनं गुणशालिनम्।\nभर्तारं न स्त्रियः काश्चिच्छ्वशुरौ च स्वमातरः४७।\nनित्यकष्टा नरास्तत्र कलहश्च गृहे गृहे।\nनृपा म्लेच्छाः सुरापाश्च तथा मंत्रिपुरोहिताः४८।\nमनुष्यैश्च बलिस्तेषां मत्स्यैर्मांसैर्निरामिषः।\nपाषंडायासयोगेभ्यः प्रधाना गुणवार्तयोः४९।\nधनिकैः कोकिलैर्मंदैर्व्याप्तं तैस्तु महीतलम्।\nततोन्योन्यं प्रिया मूढा वने वा नगरेषु च५० 1.76.50।\nभक्ष्याभक्ष्यं समश्नंति मत्स्यमांसादिकं नराः।\nवने द्विजातयश्चान्ये भुंजते चानुपापकम्५१।\nभक्तिमंतं पशुं चान्यत्सर्वे यांत्यपुनर्भवम्।\nपातयंति पितॄन्पापाः सर्वे ते पूर्वदेवकाः५२।\nपिशाचा राक्षसा ये च मुर्त्यका गुह्यका ध्रुवम्।\nएते चाविनयप्रीता न देवा न च मानुषाः५३।\nसंजय उवाच-।\nकथं च मर्त्यभावेषु लक्षंजानंतितात्त्विकाः।\nएतं मे संशयं नाथ दूरीकुरु ततस्ततः५४।\nव्यास उवाच-।\nकृतपापानुरूपास्तु द्विजातिष्वन्यजातिषु।\nअसुरा राक्षसाः प्रेताः स्वभावं न त्यजंति ते५५।\nजाता ये चासुरा मर्त्ये सदाते कलहोत्सुकाः।\nकुहकाः कच्चराः क्रूराः विज्ञेया राक्षसाभुवि५६।\nजनोद्विग्नादिकं दानं तथा देवार्चनं भुवि।\nउग्रभावाद्धनं लब्ध्वा राज्यं भुञ्जंति शाश्वतम्५७।\nजयं शौर्यादिकं पुण्यं पुनःपापक्षयं व्रजेत्।\nएवमुर्व्यां तथा नाके नागलोके यमालये५८।\nउग्रेण तपसा कश्चित्सुरत्वं लभते दिवि।\nवासुदेवं समाराध्य प्रह्लादः सुरपूजितः५९।\nहरं तथान्धको दैत्यः स्तुत्वा तत्सभ्यकोऽभवत्।\nतस्यैव गणमुख्यत्वं लेभे भृंगी महाबलः६०।\nएते चान्ये च बहवो बलिरिंद्रो भविष्यति।\nगच्छंति सद्गतिं तात इहामुत्र च सर्वदा६१।\nकेचिद्दैत्यकुले जाताः पृथिव्यां सुरसत्तमाः।\nभावयंति पितॄन्सर्वान्शतशोथ सहस्रशः६२।\nएकेनापि सुपुत्रेण कुलत्राणं च धीमता।\nएकोपि वैष्णवः पुत्रः कुलकोटिं समुद्धरेत्६३।\nजितेंद्रियोपि धर्मात्मा द्विजदेवार्चने रतः।\nक्षये धर्मे कलौ शेषे पुरे जनपदेषु च६४।\nएको रक्षति धर्मात्मा पुरे ग्रामं जनं कुलम्।\nविज्ञातृमेदुरं चासीद्ब्राह्मणानां पुरं महत्६५।\nतत्र सर्वे द्विजाः शश्वत्संध्योपासनतत्पराः।\nवेदपाठरता धीरा देवातिथिद्विजार्चकाः६६।\nयज्ञव्रताग्निकर्माणः षट्कर्मपरिनिश्चयाः।\nअतिकृच्छ्रे च तेषां वै न पापे वर्तते मनः६७।\nकुर्वंति सततं वीरा व्रतं यज्ञं सनातनम्।\nकदाचिद्दैवयोगाच्च गृहस्थश्च स कोविदः६८।\nवह्नौ जुहोति विप्रर्षि राज्यं मंत्रेण मंत्रवित्।\nतस्मिन्काले च तस्यैव मूत्रकृच्छ्रं सुदारुणम्६९।\nतत्प्रोज्झितुं गतः सोपि रक्षार्थं स्थाप्य चेटिकाम्।\nतस्यास्त्वनवधानेन शुना चाज्यं च भक्षितम्७०।\nभिया तया ततः पात्रं स्वीयमूत्रेण संभृतम्।\nअसंलक्ष्या जुहोदग्नौ स विप्रस्त्वरया ततः७१।\nआश्चर्यं च ततो वह्नौ लक्षितं तेन तत्क्षणात्।\nकूटं हेममयं साक्षात्स्वर्णं जांबूनदप्रभं७२।\nगृहीत्वा तन्मुदा विप्रः पापयोगं चकार ह।\nपप्रच्छ विस्मयाद्दासीं कथमेतद्वद प्रिये७३।\nमुदा तत्र यथावृत्तं कथितं तु तया द्विज।\nततो नित्यं यथाकालं तच्च तस्य प्रवर्तते७४।\nसमृद्धिरद्भुता गेहे लोकविस्मयकारिणी।\nततः परस्पराच्छ्रुत्वा सर्वैरेव च तत्पुरे७५।\nकृतं कर्म दुराचारं श्रुत्वा लोभादसाधुभिः।\nगुरुलोभाच्च सुमहत्स्वांते पंकं विशत्यपि७६।\nपंकादेव भयान्मोहान्मतिभ्रंशोऽभवत्ततः।\nअथ किल्बिषकूटेन दग्धमेव पुरं च तत्७७।\nस्त्रियो दुष्टा जना दुष्टाः सर्वे पापबलात्तदा।\nवृद्धो ज्ञाता द्विजस्तत्र तत्कार्ये न मतिं दधौ७८।\nतस्य भार्या तदा साध्वी पुरुदुःखेन संयुता।\nभर्तारं कृच्छ्रसन्तप्ता पुरकार्यं जगाद सा७९।\nब्राह्मण्युवाच-।\nकष्टं मे वर्तते नाथ दृष्ट्वा त्वां दुःखसंयुतम्।\nग्रामाचारमिमं यद्वाप्यऽपरं कर्तुमर्हसि८०।\nततस्तत्र स दोषज्ञः स्मित्वा वचनमब्रवीत्।\nयस्तु जीवति पापेन त्यक्त्वा धर्मं परं हितम्८१।\nस वैधेयो महाभागे प्रगच्छत्यपुनर्भवम्।\nएते विप्रा दुराचाराः सदारास्सपरिच्छदाः८२।\nअतिपातकयोगाच्च महापातकसंमताः।\nसह पापेन महता प्रयास्यंति रसातलम्८३।\nअंतेऽपुनर्भवं प्राप्यापराधांतो न विद्यते।\nअहमेकोत्र तिष्ठामि स्वपुण्यपरिरक्षणात्८४।\nततस्सा तमुवाचेदं लोकहास्यवचस्तव।\nवक्तुमर्हसि नश्चाग्रे न पुरोऽन्यस्य कस्यचित्८५।\nद्विज उवाच-।\nयदि यास्यामि चान्यत्र इतोऽहं तत्क्षणात्प्रिये।\nसवित्तैः स्वजनैरेव पुरीयास्यत्यथोगतिम्८६।\nइत्युक्त्वा परमप्रीतः संगृह्य च धनं स्वकम्।\nक्षिप्रं स च तया सार्धं ययौ सीमांतरं द्विजः८७।\nस्थित्वाऽपश्यत्पुरी तावत्स्थिरा तिष्ठति पूर्ववत्।\nसा चाह तं पतिं साध्वी पुरी चेयं न नश्यति८८।\nविमृश्यतामुवाचेदं विप्रवर्यस्सुविस्मितः।\nकिं नु तिष्ठति तत्रैव द्रव्यमस्मद्गृहाद्बहिः८९।\nविचार्य सा धवं प्राह मया भ्रांत्या उपानहौ।\nनानीते तिष्ठतस्तत्र धारयिष्यामि किं नु वै९०।\nएवमुक्त्वा पतिं साध्वी गृहीत्वा ते उपागता।\nपत्युरभ्याशतो दृष्टं पुरं निर्व्यथनं गतम्९१।\nततो विप्रादयो वर्णाः कच्चराः पुरवासिनः।\nतिष्ठंति नरके घोरे दुःखिताश्चापुनर्भवे९२।\nकृच्छाद्यमपुरं यांति नास्ति तेषां च निष्कृतिः।\nपूतिगंधं ततो मेध्यं वर्जनीयं प्रकीर्तितम्९३।\nपूर्ववद्भक्षणे प्रीतो ह्यद्यपापं करोति च।\nस्तेयशीलो निशाचारी बुधैर्ज्ञेयस्स वंचकः९४।\nअबुधः सर्वकार्येषु अज्ञातः सर्वकर्मसु।\nसमयाचारहीनस्तु पशुरेव स बालिशः९५।\nएवमुष्ट्रादयस्संति भक्षादि नकुलादयः।\nहिंस्रो ज्ञातिजनोद्वेगरिते युद्धे च कातरः९६।\nविघसादिप्रियो नित्यं नरः श्वा कीर्तितो बुधैः।\nचौर्यकर्मरतो नित्यं बहुमित्रप्रवंचकः९७।\nमिथुने कलहो नित्यं मर्त्यस्तु परिकीर्तितः।\nप्रकृत्या चपलो नित्यं सदा भोजनचंचलः९८।\nप्लवगः काननप्रीतो नरः शाखामृगो भुवि।\nसूचको भाषया बुध्या स्वजनेऽन्यजनेषु च९९।\nउद्वेगजनकत्वाच्च स पुमानुरगः स्मृतः।\nबलवान्क्रांतशीलश्च सततं चानपत्रपः१०० 1.76.100।\nपूतिमांसप्रियो भोगी नृसिंहस्समुदाहृतः।\nतत्स्वनादेव सीदंति भीता अन्ये वृकादयः१०१।\nद्विरदादि नरा ये च ज्ञायंते दूरदर्शिनः।\nएवमादि क्रमेणैव विजानीयान्नरेषु च१०२।\nसुराणां लक्षणं ब्रूमो नररूपं व्यवस्थितम्।\nद्विजदेवातिथीनां च गुरुसाधुतपस्विनाम्१०३।\nपूजातपोरतोनित्यं धर्मशास्त्रेषु नीतिषु।\nक्षमाशीलो जितक्रोधः सत्यवादी जितेंद्रिंयः१०४।\nदयालुर्दयितो लोके रूपवान्मधुरस्वरः।\nवागीशः सर्वकार्येषु गुणी दक्षो महाबलः१०५।\nसाक्षरश्चापि विद्वांश्च गीतनृत्यार्थतत्त्ववित्।\nआत्मविद्यादिकार्येषु सर्वतंत्रीस्वरेषु च१०६।\nहविष्येषु च सर्वेषु गव्येषु च निरामिषे।\nसद्योगास्वादद्रव्ये च प्रत्यग्रे चातिशोभने१०७।\nगंधमाल्येषु वस्त्रेषु शास्त्रेष्वाभरणेषु च।\nसंप्रीतश्चातिथौ दाने पार्वणादिषु कर्मसु१०८।\nस्नानदानादिभिः कार्ये व्रतैर्यज्ञैः सुरार्चनैः।\nकालो गच्छति पाठैश्च न क्लीबं वासरं भवेत्१०९।\nअयमेव मनुष्याणां सदाचारो निरंतरम्।\nदेववन्मानवाचारो गीयते मुनिसत्तमैः११०।\nकिंतु सत्त्वाधिको देवो मनुष्यो भीत एव च।\nगंभीरः सर्वदा देवः सदैव मानवो मृदुः१११।\nद्वयोस्तुत्या च संप्रीतिर्न दैत्यादौ भवेत्किल।\nप्रीतिभावं परं सौख्यं सौहृदं सुकृतं शुभम्११२।\nदैवमानुषयोरेव दैत्यराक्षसयोस्तथा।\nप्रेतादीनां च प्रेतेषु पशौ प्रीतिः पशोरपि११३।\nकाकादयः स्वजातौ च तथान्ये च स्वजातिषु।\nप्रीता भवंति चाप्रीता विद्या तेषां च लक्षणम्११४।\nएवं पुण्यविशेषेण सविशेषा सुजातिषु।\nप्रियाप्रियं विजानीयात्पुण्यापुण्यं गुणागुणम्११५।\nदंपत्योर्न सुखं किंचिज्जातिभेदान्नृणां भुवि।\nस्वजातिषु भवेत्प्रीतिर्मुक्तो वा निरयेपि वा११६।\nअतिपुण्याल्लभेदायुः शोभनाः पुण्यकारिणः।\nपापात्मानो लभंतेऽन्तं ये च दैत्यादयो नराः११७।\nकृते जाताः सुरा भूमौ न दैत्याश्चान्यजातयः।\nत्रेतायामेकपादं च द्विपदं द्वापरे युगे११८।\nसंध्यायां च कलेरेव सर्वपादं च संकुलम्।\nदेवादीनां भवेज्जातं भारतं यत्प्रवर्तितम्११९।\nये ते दुर्योधनस्यैव योधाः सैन्यादयस्तथा।\nते च दैत्यादयः सर्वे ये च कर्णादयो भुवि१२०।\nगांगेयो वसुमुख्यश्च द्रोणो देवमुनिः प्रभुः।\nअश्वत्थामा हरः साक्षाद्धरिर्नंदकुलोद्भवः१२१।\nपंचेंद्राः पांडवा जाता विदुरो धर्म एव च।\nगांधारी द्रौपदी कुंती चैता देव्यो धरातले१२२।\nदेवदैत्याः कलेर्मध्ये दैत्याश्शेषे च मानवाः।\nउत्पत्स्यंते सदा प्रेताः क्रव्यादाः पशुपक्षिणः१२३।\nतेषां च कुलटा दासी नित्यकष्टा यवीयसी।\nनित्यं द्वंद्वेषु संप्रीत्या तेषामाचारभाषिणी१२४।\nकिल्बिषेषु च सर्वेषु कलहेऽन्यायकर्मणि।\nरता दैत्यादयो ये ते सर्वे निरयगामिनः१२५।\nवैशंपायन उवाच-।\nदैत्यादीनां मृषाभावात्सुरत्वं न सुरालयम्।\nकथं भोग्यं कथं सौख्यमारोग्यं बलसंचयम्१२६।\nराज्यमायुस्तथा कीर्तिरभीष्टं दयितं बलम्।\nनीतिविद्यादिकं भाव्यं जन्मवृद्धं सनातनम्१२७।\nदानाध्ययनकर्माणि यज्ञादि च कथं प्रभो।\nएतदाप्ताय शिष्याय मह्यं भो वक्तुमर्हसि१२८।\nव्यास उवाच-।\nदैत्यानां साहसादेव तपो भवति निश्चितम्।\nव्रतं यज्ञादिकं चैव संप्रीतिः स्वजनस्य च१२९।\nयो दांतो विगुणैर्मुक्तो नीतिशास्रार्थतत्त्वगः।\nएतैश्च विविधैः पूतः स भवेत्सुरलक्षणः१३०।\nपुराणागमकर्माणि नाकेष्वत्र च वै द्विज।\nस्वयमाचरते पुण्यं स धरोद्धरणक्षमः१३१।\nविशेषाद्वैष्णवं दृष्ट्वा प्रीयते पूजयेच्च यः।\nविमुक्तस्सर्वपापेभ्यस्स धरोद्धरणक्षमः१३२।\nषट्कर्मनिरतो विप्रस्सर्वयज्ञरतस्सदा।\nधर्माख्यानप्रियो नित्यं स धरोद्धरणक्षमः१३३।\nविश्वासघातिनो ये च कृतघ्ना व्रतलोपिनः।\nद्विजदेवेषु विद्विष्टाः शातयंति धरां नराः१३४।\nये च मद्यरताः पापा द्यूतकर्मरतास्तथा।\nपाषंडपतितालापाः शातयंति धरां नराः१३५।\nसुकर्मरहिता ये च नित्योद्वेगाश्च निर्भयाः।\nस्मृतिशास्त्रार्थकोद्विग्नाश्शातयंति धरां नराः१३६।\nनिजवृत्तिं परित्यज्य कुर्वंति चाधमां च ये।\nगुरुनिंदारता द्वेषाच्छातयंति धरां नराः१३७।\nदातारं ये रोधयंति पातके प्रेरयंति च।\nदीनानाथान्पीडयंति शातयंति धरां नराः१३८।\nएते चान्ये च बहवः पापकर्मकृतो नराः।\nपुरुषान्पातयित्वा तु शातयंति धरां नराः१३९।\nय इदं शृणुयाद्रम्यं गुह्याद्गुह्यं परं हितम्।\nन तस्य दुर्गतिर्दुःखं दौर्भाग्यं दीनता भुवि१४०।\nन दैत्यादौ भवेज्जन्म स्वर्लोके शाश्वतं सुखम्।\nनाकाले मरणं तस्य न च पापैः प्रलिप्यते१४१।\nइह सर्वजनाध्यक्षस्त्रिदिवे त्रिदिवेश्वरः।\nकल्पंकल्पं दिवं भुक्त्वा मोक्षमार्गं व्रजत्यसौ१४२।\nइति श्रीपाद्मपुराणे प्रथमे सृष्टिखंडे पुण्यव्यक्तिर्नाम षट्सप्ततितमोऽध्यायः७६।"
  }
]
[
  {
    "text": "पुलस्त्य उवाच।\nततो देवाः प्रयातास्ते विमानैर्बहुभिस्तदा।\nरामोप्यनुजगामाशु कुंभयोनेस्तपोवनम्१।\nउक्तं भगवता तेन भूयोप्यागमनं क्रियाः।\nपूर्वमेव सभायां च यो मां द्रष्टुं समागतः२।\nतदहं देवतादेशात्तत्कार्यार्थे महामुनिं।\nपश्यामि तं मुनिं गत्वा देवदानवपूजितम्३।\nउपदेशं च मे तुष्टः स्वयं दास्यति सत्तमः।\nदुःखी येन पुनर्मर्त्ये न भवामि कदाचन४।\nपिता दशरथो मह्यं कौसल्या जननी तथा।\nसूर्यवंशे समुत्पन्नस्तथाप्येवं सुदुःखितः५।\nराज्यकाले वने वासो भार्यया चानुजेन च।\nहरणं चापि भार्याया रावणेन कृतं मम६।\nअसहायेन तु मया तीर्त्वा सागरमुत्तमम्।\nरुद्ध्वा तु तां पुरीं सर्वां कृत्वा तस्य कुलक्षयम्७।\nदृष्टा सीता मया त्यक्ता देवानां तु पुरस्तदा।\nशुद्धां तां मां तथोचुस्ते मया सीता तथा गृहम्८।\nसमानीता प्रीतिमता लोकवाक्याद्विसर्जिता।\nवने वसति सा देवी पुरे चाहं वसामि वै९।\nजातोहमुत्तमे वंशे उत्तमोहं धनुष्मताम्।\nउत्तमं दुःखमापन्नो हृदयं नैव भिद्यते१०।\nवज्रसारस्य सारेण धात्राहं निर्मितो ध्रुवम्।\nइदानीं ब्राह्मणादेशाद्भ्रमामि धरणीतले११।\nतपः स्थितस्तु शूद्रोसौ मया पापो निपातितः।\nदेववाक्यात्तु मे भूयः प्राणो मे हृदि संस्थितः१२।\nपश्यामि तं मुनिं वंद्यं जगतोस्य हिते रतम्।\nदृष्टेन मे तथा दुःखं नाशमेष्यति सत्वरम्१३।\nउदयेन सहस्रांशोर्हिमं यद्वद्विलीयते।\nतद्वन्मे दुःखसंप्राप्तिः सर्वथा नाशमेष्यति१४।\nदृष्ट्वा च देवान्संप्राप्तानगस्त्यो भगवानृषिः।\nअर्घ्यमादाय सुप्रीतः सर्वांस्तानभ्यपूजयत्१५।\nते तु गृह्य ततः पूजां संभाष्य च महामुनिं।\nजग्मुस्तेन तदा हृष्टा नाकपृष्ठं सहानुगाः१६।\nगतेषु तेषु काकुत्स्थः पुष्पकादवरुह्य च।\nअभिवादयितुं प्राप्तः सोगस्त्यमृषिमुत्तमम्१७।\nराजोवाच।\nसुतो दशरथस्याहं भवंतमभिवादितुम्।\nआगतो वै मुनिश्रेष्ठ सौम्येनेक्षस्व चक्षुषा१८।\nनिर्धूतपापस्त्वां दृष्ट्वा भवामीह न संशयः।\nएतावदुक्त्वा स मुनिमभिवाद्य पुनः पुनः१९।\nकुशलं भृत्यवर्गस्य मृगाणां तनयस्य च।\nभगवद्दर्शनाकांक्षी शूद्रं हत्वा त्विहागतः२०।\nअगस्त्य उवाच।\nस्वागतं ते रघुश्रेष्ठ जगद्वंद्य सनातन।\nदर्शनात्तव काकुत्स्थ पूतोहं मुनिभिः सह२१।\nत्वत्कृते रघुशार्दूल गृहाणार्घं महाद्युते।\nस्वागतं नरशार्दूल दिष्ट्या प्राप्तोसि शत्रुहन्२२।\nत्वं हि नित्यं बहुमतो गुणैर्बहुभिरुत्तमैः।\nअतस्त्वं पूजनीयो वै मम नित्यं हृदिस्थितः२३।\nसुरा हि कथयंति त्वां शूद्रघातिनमागतं।\nब्राह्मणस्य च धर्मेण त्वया वै जीवितः सुतः२४।\nउष्यतां चेह भगवः सकाशे मम राघव।\nप्रभाते पुष्पकेणासि गंतायोध्यां महामते२५।\nइदं चाभरणं सौम्य सुकृतं विश्वकर्मणा।\nदिव्यं दिव्येनवपुषा दीप्यमानं स्वतेजसा२६।\nप्रतिगृह्णीष्व राजेन्द्र मत्प्रियं कुरु राघव।\nलब्धस्य हि पुनर्द्दाने सुमहत्फलमुच्यते२७।\nत्वं हि शक्तः परित्रातुं सेंद्रानपि सुरोत्तमान्।\nतस्मात्प्रदास्ये विधिवत्प्रतीच्छस्व नरर्षभ२८।\nअथोवाच महाबाहुरिक्ष्वाकूणां महारथः।\nकृतांजलिर्मुनिश्रेष्ठं स्वं च धर्ममनुस्मरन्२९।\nप्रतिग्रहो वै भगवंस्तव मेऽत्र विगर्हितः।\nक्षत्रियेण कथं विप्र प्रतिग्राह्यं विजानता३०।\nब्राह्मणेन तु यद्दत्तं तन्मे त्वं वक्तुमर्हसि।\nसपुत्रो गृहवानस्मि समर्थोस्मि महामुने३१।\nआपदा चन चाक्रांतः कथं ग्राह्यः प्रतिग्रहः।\nभार्या मे सुचिरं नष्टा न चान्या मम विद्यते३२।\nकेवलं दोषभागी च भवामीह न संशयः।\nकष्टां चैव दशां प्राप्य क्षत्रियोपि प्रतिग्रही३३।\nकुर्वन्न दोषमाप्नोति मनुरेवात्र कारणम्।\nवृद्धौ च मातापितरौ साध्वी भार्या शिशुः सुतः३४।\nअप्यकार्यशतं कृत्वा भर्तव्या मनुरब्रवीत्।\nनाहं प्रतीच्छे विप्रर्षे त्वया दत्तं प्रतिग्रहं३५।\nन च मे भवता कोपः कार्यो वै सुरपूजित३६।\nअगस्त्य उवाच।\nन च प्रतिग्रहे दोषो गृहीते पार्थिवैर्नृप।\nभवान्वै तारणे शक्तस्त्रैलोक्यस्यापि राघव३७।\nतारय ब्राह्मणं राम विशेषेण तपस्विनं।\nतस्मात्प्रदास्ये विधिवत्प्रतीच्छस्व नराघिप३८।\nराम उवाच।\nक्षत्रियेण कथं विप्र प्रतिग्राह्यं विजानता।\nब्राह्मणेन तु यद्दत्तं तन्मे त्वं वक्तुमर्हसि३९।\nअगस्त्य उवाच।\nआसीत्कृतयुगे राम ब्रह्मपूते पुरातने।\nअपार्थिवाः प्रजाः सर्वाः सुराणां च शतक्रतुः४०।\nताः प्रजा देवदेवेशं राजार्थं समुपागमन्।\nसुराणां विद्यते राजा देवदेवः शतक्रतुः४१।\nश्रेयसेस्मासु लोकेश पार्थिवं कुरु सांप्रतं।\nयस्मिन्पूजां प्रयुंजानाः पुरुषा भुंजते महीम्४२।\nततो ब्रह्मा सुरश्रेष्ठो लोकपालान्सवासवान्।\nसमाहूयाब्रवीत्सर्वांस्तेजोभागोऽत्र युज्यताम्४३।\nततो ददुर्लोकपालाश्चतुर्भागं स्वतेजसा।\nअक्षयश्च ततो ब्रह्मा यतो जातोऽक्षयो नृपः४४।\nतं ब्रह्मा लोकपालानामंशं पुंसामयोजयत्।\nततो नृपस्तदा तासां प्रजानां क्षेमपंडितः४५।\nतत्रैंद्रेण तु भागेन सर्वानाज्ञापयेन्नृपः।\nवारुणेन च भागेन सर्वान्पुष्णाति देहिनः४६।\nकौबेरेण तथांशेन त्वर्थान्दिशति पार्थिवः।\nयश्च याम्यो नृपे भागस्तेन शास्ति च वै प्रजाः४७।\nतत्र चैंद्रेण भागेन नरेन्द्रोसि रघूत्तम।\nप्रतिगृह्णीष्वाभरणं तारणार्थे मम प्रभो४८।\nततो रामः प्रजग्राह मुनेर्हस्तान्महात्मनः।\nदिव्यमाभरणं चित्रं प्रदीप्तमिव भास्करं४९।\nप्रतिगृह्य ततोगस्त्याद्राघवः परवीरहा।\nनिरीक्ष्य सुचिरं कालं विचार्य च पुनः पुनः1.36.५०।\nमौक्तिकानि विचित्राणि धात्रीफलसमानि च।\nजांबूनदनिबद्धानि वज्रविद्रुमनीलकैः५१।\nपद्मरागैः सगोमेधैर्वैडूर्यैः पुष्परागकैः।\nसुनिबद्धं सुविभक्तं सुकृतं विश्वकर्मणा५२।\nदृष्ट्वा प्रीतिसमायुक्तो भूयश्चेदं व्यचिंतयत्।\nनेदृशानि च रत्नानि मया दृष्टानि कानिचित्५३।\nउपशोभानि बद्धानि पृथ्वीमूल्यसमानि च।\nविभीषणस्य लंकायां न दृष्टानि मया पुरा५४।\nइति संचित्य मनसा राघवस्तमृषिं पुनः।\nआगमं तस्य दिव्यस्य प्रष्टुं समुपचक्रमे५५।\nअत्यद्भुतमिदं ब्रह्मन्न प्राप्यं च महीक्षिताम्।\nकथं भगवता प्राप्तं कुतो वा केन निर्मितम्५६।\nकुतूहलवशाच्चैव पृच्छामि त्वां महामते।\nकरतलेस्थिते रत्ने करमध्यं प्रकाशते५७।\nअधमं तद्विजानीयात्सर्वशास्त्रेषु गर्हितम्।\nदिशः प्रकाशयेद्यत्तन्मध्यमं मुनिसत्तम५८।\nऊर्ध्वगं त्रिशिखं यत्स्यादुत्तमं तदुदाहृतम्।\nएतान्युत्तमजातीनि ऋषिभिः कीर्तितानि तु५९।\nआश्चर्याणां बहूनां हि दिव्यानां भगवान्निधिः।\nएवं वदति काकुत्स्थे मुनिर्वाक्यमथाब्रवीत्६०।\nअगस्त्य उवाच।\nशृणु राम पुरावृत्तं पुरा त्रेतायुगे महत्।\nद्वापरे समनुप्राप्ते वने यद्दृष्टवानहम्६१।\nआश्चर्यं सुमहाबाहो निबोध रघुनंदन।\nपुरा त्रेतायुगे ह्यासीदरण्यं बहुविस्तरम्६२।\nसमंताद्योजनशतं मृगव्याघ्रविवर्जितम्।\nतस्मिन्निष्पुरुषेऽरण्ये चिकीर्षुस्तप उत्तमम्६३।\nअहमाक्रमितुं सौम्य तदरण्यमुपागतः।\nतस्यारण्यस्य मध्यं तु युक्तं मूलफलैः सदा६४।\nशाकैर्बहुविधाकारैर्नानारूपैः सुकाननैः।\nतस्यारण्यस्य मध्ये तु पंचयोजनमायतम्६५।\nहंसकारंडवाकीर्णं चक्रवाकोपशोभितम्।\nतत्राश्चर्यं मया दृष्टं सरः परमशोभितम्६६।\nविसारिकच्छपाकीर्णं बकपंक्तिगणैर्युतम्।\nसमीपे तस्य सरसस्तपस्तप्तुं गतः पुरा६७।\nदेशं पुण्यमुपेत्यैवं सर्वहिंसाविवर्जितम्।\nतत्राहमवसं रात्रिं नैदाघीं पुरुषर्षभ६८।\nप्रभाते पुरुत्थाय सरस्तदुपचक्रमे।\nअथापश्यं शवमहमस्पृष्टजरसं क्वचित्६९।\nतिष्ठंतं परया लक्ष्म्या सरसो नातिदूरतः।\nतदर्थं चिंतयानोहं मुहूर्तमिव राघव७०।\nअस्य तीरे न वै प्राणी को वाप्येष सुरर्षभः।\nमुनिर्वा पार्थिवो वापि क्व मुनिः पार्थिवोपि वा७१।\nअथवा पार्थिवसुतस्तस्यैवं संभवः कृतः।\nअतीतेहनि रात्रौ वा प्रातर्वापि मृतो यदि७२।\nअवश्यं तु मया ज्ञेया सरसोस्य विनिष्क्रिया।\nयावदेवं स्थितश्चाहं चिंतयानो रघूत्तम७३।\nअथापश्यं मूहूर्तात्तु दिव्यमद्भुतदर्शनम्।\nविमानं परमोदारं हंसयुक्तं मनोजवम्७४।\nपुरस्तत्र सहस्रं तु विमानेप्सरसां नृप।\nगंधर्वाश्चैव तत्संख्या रमयंति वरं नरम्७५।\nगायंति दिव्यगेयानि वादयंति तथा परे।\nअथापश्यं नरं तस्माद्विमानादवरोहितम्७६।\nशवमांसं भक्षयन्तं च स्नात्वा रघुकुलोद्वह।\nततो भुक्त्वा यथाकामं स मांसं बहुपीवरम्७७।\nअवतीर्य सरः शीघ्रमारुरोह दिवं पुनः।\nतमहं देवसंकाशं श्रिया परमयान्वितम्७८।\nभो भो स्वर्गिन्महाभाग पृच्छामि त्वां कथं त्विदम्।\nजुगुप्सितस्तवाहारो गतिश्चेयं तवोत्तमा७९।\nयदि गुह्यं न चैतत्ते कथय त्वद्य मे भवान्।\nकामतः श्रोतुमिच्छामि किमेतत्परमं वचः८०।\nको भवान्वद संदेहमाहारश्च विगर्हितः।\nत्वयेदं भुज्यते सौम्य किमर्थं क्व च वर्तसे८१।\nकस्यायमैश्वरोभावः शवत्वेन विनिर्मितः।\nआहारं च कथं निंद्यं श्रोतुमिच्छामि तत्त्वतः८२।\nश्रुत्वा च भाषितं तत्र मम राम सतां वर।\nप्रांजलिः प्रत्युवाचेदं स स्वर्गी रघुनंदन८३।\nशृणुष्वाद्य यथावृत्तं ममेदं सुखदुःखजम्।\nकामो हि दुरितक्रम्यः शृणु यत्पृच्छसे द्विज८४।\nपुरा वैदर्भको राजा पिता मे हि महायशाः।\nवासुदेव इति ख्यातस्त्रिषु लोकेषु धार्मिकः८५।\nतस्य पुत्रद्वयं ब्रह्मन्द्वाभ्यां स्त्रीभ्यामजायत।\nअहं श्वेत इति ख्यातो यवीयान्सुरथोऽभवत्८६।\nपितर्युपरते तस्मिन्पौरा मामभ्यषेचयन्।\nतत्राहंकारयन्राज्यं धर्मे चासं समाहितः८७।\nएवं वर्षसहस्राणि बहूनि समुपाव्रजन्।\nमम राज्यं कारयतः परिपालयतः प्रजाः८८।\nसोहं निमित्ते कस्मिंश्चिद्वैराग्येण द्विजोत्तम।\nमरणं हृदये कृत्वा तपोवनमुपागमम्८९।\nसोहं वनमिदं रम्यं भृशं पक्षिविवर्जितम्।\nप्रविष्टस्तप आस्थातुमस्यैव सरसोंतिके९०।\nराज्येऽभिषिच्य सुरथं भ्रातरं तं नराधिपम्।\nइदं सरः समासाद्य तपस्तप्तं सुदारुणम्९१।\nदशवर्षसहस्राणि तपस्तप्त्वा महावने।\nशुभं तु भवनं प्राप्तो ब्रह्मलोकमनामयम्९२।\nस्वर्गस्थमपि मां ब्रह्मन्क्षुत्पिपासे द्विजोत्तम।\nअबाधेतां भृशं चाहमभवं व्यथितेंद्रियः९३।\nततस्त्रिभुवनश्रेष्ठमवोचं वै पितामहम्।\nभगवन्स्वर्गलोकोऽयं क्षुत्पिपासा विवर्जितः९४।\nकस्येयं कर्मणः पक्तिः क्षुत्पिपासे यतो हि मे।\nआहारः कश्च मे देव ब्रूहि त्वं श्रीपितामह९५।\nततः पितामहः सम्यक्चिरं ध्यात्वा महामुने।\nमामुवाच ततो वाक्यं नास्ति भोज्यं स्वदेहजम्९६।\nॠते ते स्वानि मांसानि भक्षय त्वं तु हि नित्यशः।\nस्वशरीरं त्वया पुष्टं कुर्वता तप उत्तमम्९७।\nनादत्तं जायते तात श्वेत पश्य महीतले।\nआग्रहाद्भिक्षमाणाय भिक्षापि प्राणिने पुरा९८।\nन हि दत्ता गृहे भ्रांत्या मोहादतिथये तदा।\nतेन स्वर्गगतस्यापि क्षुत्पिपासे तवाधुना९९।\nस त्वं प्रपुष्टमाहारैः स्वशरीरमनुत्तमम्।\nभक्षयस्व च राजेंद्र सा ते तृप्तिर्भविष्यति1.36.१००।\nएवमुक्तस्ततो देवं ब्रह्माणमहमुक्तवान्।\nभक्षिते च स्वके देहे पुनरन्यन्न मे विभो१०१।\nक्षुधानिवारणं नैव देहस्यास्य विनौदनं।\nखादामि ह्यक्षयं देव प्रियं मे न हि जायते१०२।\nततोब्रवीत्पुनर्ब्रह्मा तव देहोऽक्षयः कृतः।\nदिनेदिने ते पुष्टात्मा शवः श्वेत भविष्यति१०३।\nयावद्वर्षशतं पूर्णं स्वमांसं खाद भो नृप।\nयदागच्छति चागस्त्यः श्वेतारण्यं महातपाः१०४।\nभगवानतिदुर्धर्षस्तदा कृच्छ्राद्विमोक्ष्यसे।\nस हि तारयितुं शक्तः सेंद्रानपि सुरासुरान्१०५।\nआहारं कुत्सितं चेमं राजर्षे किं पुनस्तव।\nसुरकार्यं महत्तेन सुकृतं तु महात्मना१०६।\nउदधिं निर्जलं कृत्वा दानवाश्च निपातिताः।\nविंध्यश्चादित्यविद्वेषाद्वर्धमानो निवारितः१०७।\nलंबमाना मही चैषा गुरुत्वेनाधिवासिता।\nदक्षिणा दिग्दिवं याता त्रैलाक्यं विषमस्थितम्१०८।\nमया गत्वा सुरैः सार्द्धं प्रेषितो दक्षिणां दिशम्।\nसमां कुरु महाभाग गुरुत्वेन जगत्समम्१०९।\nएवं च तेन मुनिना स्थित्वा सर्वा धरा समा।\nकृता राजेंद्र मुनिना एवमद्यापि दृश्यते११०।\nसोहं भगवत श्रुत्वा देवदेवस्य भाषितम्।\nभुंजे च कुत्सिताहारं स्वशरीरमनुत्तमम्१११।\nपूर्णं वर्षशतं चाद्य भोजनं कुत्सितं च मे।\nक्षयं नाभ्येति तद्विप्र तृप्तिश्चापि ममोत्तमा११२।\nतं मुनिं कृच्छ्रसन्तप्तश्चिंतयामि दिवानिशम्।\nकदा वै दर्शनं मह्यं स मुनिर्दास्यते वने११३।\nएवं मे चिंतयानस्य गतं वर्षशतन्त्विह।\nसोगस्त्यो हि गतिर्ब्रह्मन्मुनिर्मे भविता ध्रुवं११४।\nन गतिर्भविता मह्यं कुंभयोनिमृते द्विजम्।\nश्रुत्वेत्थं भाषितं राम दृष्ट्वाहारं च कुत्सितम्११५।\nकृपया परया युक्तस्तं नृपं स्वर्गगामिनम्।\nकरोम्यहं सुधाभोज्यं नाशयामि च कुत्सितम्११६।\nचिन्तयन्नित्यवोचं तमगस्त्यः किं करिष्यति।\nअहमेतत्कुत्सितं ते नाशयामि महामते११७।\nईप्सितं प्रार्थयस्वास्मान्मनः प्रीतिकरं परम्।\nस स्वर्गी मां ततः प्राह कथं ब्रह्मवचोन्यथा११८।\nकर्तुं मुने मया शक्यं न चान्यस्तारयिष्यति।\nॠते वै कुंभयोनिं तं मैत्रावरुणसंभवम्११९।\nअपृष्टोपि मया ब्रह्मन्नेवमूचे पितामहः।\nएवं ब्रुवाणं तं श्वेतमुक्तवानहमस्मि सः१२०।\nआगतस्तव भाग्येन दृष्टोहं नात्र संशयः।\nततः स्वर्गी स मां ज्ञात्वा दंडवत्पतितो भुवि१२१।\nतमुत्थाप्य ततो रामाब्रवं किं ते करोम्यहम्।\nराजोवाच।\nआहारात्कुत्सिताद्ब्रह्मंस्तारयस्वाद्य दुष्कृतात्१२२।\nयेन लोकोऽक्षयः स्वर्गो भविता त्वत्कृतेन मे।\nततः प्रतिग्रहो दत्तो जगद्वंद्य नृपेण हि१२३।\nभवान्मामनुगृह्णातु प्रतीच्छस्व प्रतिग्रहम्१२७।\nकृता मतिस्तारणाय न लोभाद्रघुनंदन।\nगृहीते भूषणे राम मम हस्तगते तदा१२८।\nमानुषः पौर्विको देहस्तदा नष्टोस्य भूपते।\nप्रणष्टे तु शरीरे च राजर्षिः परया मुदा१२९।\nमयोक्तोसौ विमानेन जगाम त्रिदिवं पुनः।\nतेन मे शक्रतुल्येन दत्तमाभरणं शुभं१३०।\nतस्मिन्निमित्ते काकुत्स्थ दत्तमद्भुतकर्मणा।\nश्वेतो वैदर्भको राजा तदाभूद्गतकल्मषः१३१।"
  }
]
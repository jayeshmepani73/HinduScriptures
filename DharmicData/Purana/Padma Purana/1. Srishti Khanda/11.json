[
  {
    "text": "भीष्म उवाच।\nकस्मिन्वासरभागे तु श्राद्धी श्राद्धं समाचरेत्।\nतीर्थेषु केषु वै श्राद्धं कृतं बहुफलं द्विज१।\nपुलस्त्य उवाच।\nतीर्थं तु पुष्करं नाम यत्तु श्रेष्ठतमं स्मृतम्।\nसर्वेषां द्विजमुख्यानां मनोरथमिव स्थितम्२।\nतत्र दत्तं हुतं जप्तमनन्तं भवति ध्रुवम्।\nपितॄणां वल्लभं नित्यमृषीणां परमं मतम्३।\nनंदाथ ललिता तद्वत्तीर्थं मायापुरी शुभा।\nतथा मित्रपदं राजंस्ततः केदारमुत्तमम्४।\nगंगासागरमित्याहुः सर्वतीर्थमयं शुभम्।\nतीर्थं ब्रह्मसरस्तद्वच्छतद्रुसलिलं शुभम्५।\nतीर्थं तु नैमिषं नाम सर्वतीर्थफलप्रदम्।\nगंगोद्भेदस्तु गोमत्यां यत्रोद्भूतः सनातनः६।\nतथा यज्ञवराहस्तु देवदेवश्च शूलधृक्।\nयत्र तत्कांचनं दानमष्टादशभुजो हरः७।\nनेमिस्तु धर्मचक्रस्य शीर्णा यत्राभवत्पुरा।\nतदेतन्नैमिशारण्यं सर्वतीर्थनिषेवितम्८।\nदेवदेवस्य तत्रापि वराहस्य च दर्शनम्।\nयः प्रयाति स पूतात्मा नारायणपुरं व्रजेत्९।\nकोकामुखं परं तीर्थमिन्द्रमार्गोपि लक्ष्यते।\nअथापि पितृतीर्थं तु ब्रह्मणोव्यक्तजन्मनः१०।\nपुष्करारण्यसंस्थोसौ यत्र देवः पितामहः।\nविरिंचिदर्शनं श्रेष्ठमपवर्गफलप्रदम्११।\nकृतं नाम महापुण्यं सर्वपापनिषूदनम्।\nयत्राद्यो नारसिंहस्तु स्वयमेव जनार्दनः१२।\nतीर्थमिक्षुमतीनाम पितॄणां च शुभावहा।\nतुष्यन्ति पितरो नित्यं गंगायमुनसंगमे१३।\nकुरुक्षेत्रं महापुण्यं यत्र मार्गोपि लक्ष्यते।\nअद्यापि पितृतीर्थं तु सर्वकामफलप्रदम्१४।\nनीलकण्ठमिति ख्यातं पितृतीर्थं नराधिप।\nतथा भद्रसरः पुण्यं सरो मानसमेव च१५।\nमंदाकिनी तथाऽच्छोदा विपाशा च सरस्वती।\nसर्वमित्रपदं तद्वद्वैद्यनाथं महाफलम्१६।\nक्षिप्रा नदी तथा पुण्या तथा कालञ्जरं शुभम्।\nतीर्थोद्भेदं हरोद्भेदं गर्भभेदं महालयम्१७।\nभद्रेश्वरं विष्णुपदं नर्मदा द्वारमेव च।\nगयापिंडप्रदानेन समान्याहुर्महर्षयः१८।\nएतानि पितृतीर्थानि सर्वपापहराणि च।\nस्मरणादपि लोकानां किमु श्राद्धप्रदायिनाम्१९।\nॐकारं पितृतीर्थं तु कावेरीकपिलोदकम्।\nसंभेदश्चण्डवेगायां तथैवामरकंटकम्२०।\nकुरुक्षेत्राच्चद्विगुणं तस्मिन्स्नानादिकं भवेत्।\nशुक्लतीर्थं तु विख्यातं तीर्थं सोमेश्वरं परम्२१।\nसर्वव्याधिहरंपुण्यंफलंकोटिगुणाधिकम्।\nश्राद्धेदानेतथाहोमेस्वाध्यायेचापिसन्निधौ२२।\nकायावारोहणं नाम देवदेवस्य शूलिनः।\nअवतारं रोचमानं ब्राह्मणावसथे शुभे२३।\nजातं तत्सुमहापुण्यं तथा चर्मण्वती नदी।\nशूलतापी पयोष्णी च पयोष्णीसंगमस्तथा२४।\nमहौषधी चारणा च नागतीर्थप्रवर्त्तिनी।\nमहावेणा नदी पुण्या महाशालस्तथैव च२५।\nगोमती वरुणा तद्वत्तीर्थं हौताशनं परम्।\nभैरवं भृगुतुंगं च गौरीतीर्थमनुत्तमम्२६।\nतीर्थं वैनायकं नाम वस्त्रेश्वरमनुत्तमम्।\nतथा पापहरं नाम पुण्या वेत्रवती नदी२७।\nमहारुद्रं महालिंगं दशार्णा च महानदी।\nशतरुद्रा शताह्वा च तथा पितृपदं पुरम्२८।\nअंगारवाहिका तद्वन्नदौ द्वौ शोणघर्घरौ।\nकालिका च नदी पुण्या पितरा च नदी शुभा२९।\nएतानि पितृतीर्थानि शस्यंते स्नानदानयोः।\nश्राद्धमेतेषु यद्दत्तं तदनंतफलं स्मृतम्३०।\nशतावटा नदी ज्वाला शरद्वी च नदी तथा।\nद्वारका कृष्णतीर्थं च तथा ह्युदक्सरस्वती३१।\nनदी मालवती नाम तथा च गिरिकर्णिका।\nधूतपापं तथा तीर्थं समुद्रे दक्षिणे तथा३२।\nगोकर्णो गजकर्णश्च तथा चक्रनदी शुभा।\nश्रीशैलं शाकतीर्थं च नारसिंहमतः परम्३३।\nमहेंद्रं च तथा पुण्या पुण्या चापि महानदी।\nएतेष्वपि सदा श्राद्धमनंतफलदं स्मृतम्३४।\nदर्शनादपि पुण्यानि सद्यः पापहराणि वै।\nतुंगभद्रा नदी पुण्या तथा चक्ररथीति च३५।\nभीमेश्वरं कृष्णवेणा कावेरी चांजना नदी।\nनदी गोदावरी पुण्या त्रिसंध्या पूर्णमुत्तमम्३६।\nतीर्थं त्रैयंबकं नाम सर्वतीर्थनमस्कृतम्।\nयत्रास्ते भगवान्भीमः स्वयमेव त्रिलोचनः३७।\nश्राद्धमेतेषु सर्वेषु दत्तं कोटिगुणं भवेत्।\nस्मरणादपि पापानि व्रजंति शतधा नृप३८।\nश्रीपर्णा च नदी पुण्या व्यासतीर्थमनुत्तमम्।\nतथा मत्स्यनदी कारा शिवधारा तथैव च३९।\nभवतीर्थं च विख्यातं पुण्यतीर्थं च शाश्वतम्।\nपुण्यं रामेश्वरं तद्वद्वेणापुरमलंपुरम्४०।\nअंगारकं च विख्यातमात्मदर्शमलंबुषम्।\nवत्सव्रातेश्वरं तद्वत्तथागोकामुखं परम्४१।\nगोवर्द्धनं हरिश्चंद्रं पुरश्चन्द्रं पृथूदकम्।\nसहस्राक्षं हिरण्याक्षं तथा च कदलीनदी४२।\nनामधेयानि च तथा तथा सौमित्रिसंगतम्।\nइंद्रनीलं महानादं तथा च प्रियमेलकम्४३।\nएतान्यपि सदा श्राद्धे प्रशस्तान्यधिकानि च।\nएतेषु सर्वदेवानां सांनिध्यं पठ्यते यतः४४।\nदानमेतेषु सर्वेषु भवेत्कोटिशताधिकम्।\nबाहुदा च नदी पुण्या तथा सिद्धवटं शुभम्४५।\nतीर्थं पाशुपतं चैव नदी पर्यटिका तथा।\nश्राद्धमेतेषु सर्वेषु दत्तं कोटिशतोत्तरम्४६।\nतथैव पंचतीर्थं च यत्र गोदावरी नदी।\nयुता लिंगसहस्रेण सव्येतर जलावहा४७।\nजामदग्न्यस्य तत्तीर्थं मोदायतनमुत्तमम्।\nप्रतीकस्य भयात्सिद्धा यत्र गोदावरी नदी४८।\nतीर्थं तद्धव्यकव्यानामप्सरोगणसंयुतम्।\nश्राद्धाग्नि दानकार्यं च तत्र कोटिशताधिकम्४९।\nतथा सहस्रलिंगं च राघवेश्वरमुत्तमम्।\nसेन्द्रकाला नदी पुण्या तत्र शक्रो गतः पुरा५० 1.11.50।\nनिहत्य नमुचिं मित्रं तपसा स्वर्गमाप्तवान्।\nतत्र दत्तं नरैः श्राद्धमनंतफलदं भवेत् ५१।\nपुष्करं नाम वै तीर्थं शालग्रामं तथैव च।\nशोणपातश्च विख्यातो यत्र वैश्वानराशयः ५२।\nतीर्थं सारस्वतं चैव स्वामितीर्थं तथैव च।\nमलंदरा नदी पुण्या कौशिकी चंद्रका तथा ५३।\nविदर्भा चाथ वेगा च पयोष्णी प्राङ्मुखा परा।\nकावेरी चोत्तरांगा च तथा जालंधरो गिरिः ५४।\nएतेषु श्राद्धतीर्थेषु श्राद्धमानंत्यमश्नुते।\nलोहदंडं तथा तीर्थं चित्रकूटस्तथैव च ५५।\nदिव्यं सर्वत्र गंगायास्तथा नद्यास्तटं शुभम्।\nकुब्जाम्रकं तथा तीर्थमुर्वशीपुलिनं तथा ५६।\nसंसारमोचनं तीर्थं तथैव ऋणमोचनम्।\nएतेषु पितृतीर्थेषु श्राद्धमानंत्यमश्नुते ५७।\nअट्टहासं तथा तीर्थं गौतमेश्वरमेव च।\nतथा वसिष्ठतीर्थं च भारतं च ततः परम् ५८।\nब्रह्मावर्तं कुशावर्तं हंसतीर्थं तथैव च।\nपिंडारकं च विख्यातं शंखोद्धारं तथैव च ५९।\nभांडेश्वरं बिल्वकं च नीलपर्वतमेव च।\nतथा च बदरीतीर्थं सर्वतीर्थेश्वरेश्वरम् ६०।\nवसुधाराह्वयं तीर्थं रामतीर्थं तथैव च।\nजयंती विजया चैव शुक्लतीर्थं तथैव च ६१।\nएषु श्राद्धप्रदातारः प्रयांति परमं पदम्।\nतीर्थं मातृगृहं नाम करवीरपुरं तथा ६२।\nसप्तगोदावरीनाम सर्वतीर्थेश्वरेश्वरम्।\nतत्र श्राद्धं प्रदातव्यमनंतफलमीप्सुभिः ६३।\nकीकटेषु गया पुण्या पुण्यं राजगृहं वनम्।\nच्यवनस्याश्रमं पुण्यं नदी पुण्या पुनःपुना ६४।\nविषयाराधनं पुण्यं नदी या तु पुनःपुना।\nयत्र गाथा विचरति ब्रह्मणा परिकीर्तिता ६५।\nएष्टव्या बहवः पुत्रा यद्येकोपि गयां व्रजेत्।\nयजेत वाश्वमेधेन नीलं वा वृषमुत्सृजेत् ६६।\nएषा गाथा विचरति तीर्थेष्वायतनेषु च।\nसर्वे मनुष्या राजेंद्र कीर्त्तयंतः समागताः ६७।\nकिमस्माकं कुले कश्चिद्गयां यास्यति यः सुतः।\nप्रीणयिष्यति तान्गत्वा सप्तपूर्वांस्तथापरान् ६८।\nमातामहानामप्येवं श्रुतिरेषा चिरंतनी।\nगंगायामस्थिनिचयं गत्वा क्षेप्स्यति यः सुतः ६९।\nतिलैः सप्ताष्टभिर्वापि दास्यते च जलांजलिम्।\nअरण्यत्रितये वापि पिंडदानं करिष्यति ७०।\nप्रथमं पुष्करारण्ये नैमिषे तदनंतरं।\nधर्मारण्यं पुनः प्राप्य श्राद्धं भक्त्या प्रदास्यति ७१।\nगयायां धर्मपृष्ठे वा सरसि ब्रह्मणस्तथा।\nगयाशीर्षवटे चैव पितॄणां दत्तमक्षयम् ७२।\nव्रजन्कृत्वा निवापं यस्त्वध्वानं परिसर्पति।\nनरकस्थान्पितॄन्सोपि स्वर्गं नयति सत्वरं ७३।\nकुले तस्य न राजेंद्र प्रेतो भवति कश्चन।\nप्रेतत्वं मोक्षभावं च पिंडदानाच्च गच्छति ७४।\nएको मुनिस्ताम्रकराग्रहस्तो ह्याम्रेषु मूले सलिलं ददाति।\nआम्राश्च सिक्ताः पितरश्च तृप्ता एका क्रिया द्व्यर्थकरी प्रसिद्धा ७५।\nगयायां पिण्डदानस्य नान्यद्दानं विशिष्यते।\nएकेन पिंडदानेन तृप्तास्ते मोक्षगामिनः ७६।\nधान्यप्रदानं प्रवरं वदंति वसुप्रदानं च तथामुनींद्राः।\nगया सुतीर्थेषु नरैः प्रदत्तं तद्धर्महेतुं प्रवरं वदंति ७७।\nसर्वात्मना सुरुचिना महाचल महानदी।\nये तु पश्यंति तां गत्वा मानसे दक्षिणोत्तरे ७८।\nप्रणम्य द्विजमुख्येभ्यः प्राप्तं तैर्जन्मनः फलं।\nयद्यदिच्छति वै मर्त्यस्तत्तदाप्नोत्यसंशयम् ७९।\nएष तूद्देशतः प्रोक्तस्तीर्थानां सग्रहो मया।\nवागीशोपि न शक्नोति विस्तरात्किमु मानुषः ८०।\nसत्यं तीर्थं दया तीर्थं तीर्थमिन्द्रियनिग्रहः।\nवर्णाश्रमाणां गेहेपि तीर्थं शम उदाहृतम् ८१।\nयेषु तीर्थेषु यच्छ्राद्धं तत्कोटिगुणमिष्यते।\nगयायां यत्तु वै श्राद्धं तच्छ्राद्धमपवर्गदम् ८२।\nयस्मात्तस्मात्प्रयत्नेन तीर्थे श्राद्धं विधीयते।\nप्रातःकालो मुहूर्तांस्त्रीन्संगवस्तावदेव तु ८३।\nमध्याह्नस्त्रिमुहूर्तः स्यादपराह्णस्ततः परम्।\nसायाह्नस्त्रिमुहूर्तः स्याच्छ्राद्धं तत्र न कारयेत् ८४।\nराक्षसी नाम सा वेला गर्हिता सर्वकर्मसु।\nअह्नो मुहूर्ता व्याख्याता दशपंच च सर्वदा ८५।\nतत्राष्टमो मुहूर्तो यः स कालः कुतपः स्मृतः।\nमध्याह्नात्सर्वदा यस्मान्मंदी भवति भास्करः ८६।\nतस्मादनंतफलदस्तत्रारंभो विशिष्यते।\nखड्गपात्रं च कुतपस्तथा नैपालकंबलम् ८७।\nरुक्मं दर्भास्तिला गावो दौहित्रश्चाष्टमः स्मृतः।\nपापं कुत्सितमित्याहुस्तस्य तत्तापकारिणः ८८।\nअष्टावेते यतस्तस्मात्कुतपा इति विश्रुताः।\nऊर्ध्वं मुहुर्त्तात्कुतपान्महूर्त्तं च चतुष्टयम् ८९।\nमुहूर्त्तपंचकं चैव स्वधावाचनमिष्यते।\nविष्णुदेहसमुद्भूताः कुशाः कृष्णतिलास्तथा ९०।\nश्राद्धस्य लक्षणं कालमिति प्राहुर्मनीषिणः।\nतिलोदकांजलिर्देयो जलांते तीर्थवासिभिः ९१।\nसदर्भहस्तेनैकेन गृहे श्राद्धं गमिष्यति।\nपुण्यं पवित्रमायुष्यं सर्वपापविनाशनम् ९२।\nब्रह्मणा चैव कथितं तीर्थश्राद्धानुकीर्तनम्।\nशृणोति यः पठेद्वापि श्रीमान्संजायते नरः ९३।\nश्राद्धकाले च वक्तव्यं तथा तीर्थनिवासिभिः।\nसर्वपापोपशांन्त्यर्थमलक्ष्मीनाशनं मतं ९४।\nइदं पवित्रं यशसो निधानमिदं महापातकनाशनं च।\nब्रह्मार्करुद्रैरभिपूजितं च श्राद्धस्य माहात्म्यमुशंति तज्ज्ञाः ९५।"
  }
]
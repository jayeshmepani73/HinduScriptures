[
  {
    "text": "स्कंदउवाच-\nअपरस्यापि पृच्छामि फलस्य पूततां तरोः।\nसर्वलोकहितार्थाय वद नो जगदीश्वर१।\nईश्वर उवाच-\nधात्रीफलं परं पूतं सर्वलोकेषु विश्रुतम्।\nयस्य रोपान्नरो नारी मुच्यते जन्मबंधनात्२।\nपावनं वासुदेवस्य फलं प्रीतिकरं शुभम्।\nअस्य भक्षणमात्रेण मुच्यते सर्वकल्मषात्३।\nभक्षणे च भवेदायुः पाने वै धर्मसंचयः।\nअलक्ष्मीनाशनं स्नाने सर्वैश्वर्यमवाप्नुयात्४।\nयस्मिन्गृहे महासेन धात्री तिष्ठति सर्वदा।\nतस्मिन्गृहे न गच्छंति प्रेता दैतेय राक्षसाः ५।\nन गंगा न गया चैव न काशी न च पुष्करम्।\nएकैव हि नृणां धात्री संप्राप्ते हरिवासरे ६।\nएकादश्यां पक्षयुगे धात्रीस्नानं करोति यः।\nसर्वपापक्षयं यांति विष्णुलोके महीयते ७।\nधात्रीफलं सदा सेव्यं भक्षणे स्नान एव च।\nनियतं पारणे विष्णोः स्नानमात्रे हरेर्दिने ८।\nसंयते पारणे चैव धात्र्येकस्पर्शने नरः।\nभुक्त्वा तु लंघयेद्यस्तु एकादश्यां सितासिते ९।\nएकेनैवोपवासेन कृतेन तु षडानन।\nसप्तजन्मकृतात्पापान्मुच्यते नात्र संशयः १०।\nअक्षयं लभते स्वर्गं विष्णुसायुज्यमाव्रजेत्।\nतस्मात्सर्वप्रयत्नेन धात्रीव्रतं समाचर ११।\nधात्रीद्रवेण सततं यस्य केशाः सुरंजिताः।\nन पिबेत्स पुनर्मातुः स्तनं कश्चित्षडानन १२।\nधात्रीदर्शनसंस्पर्शान्नाम्न उच्चारणेपि वा।\nवरदः संमुखो विष्णुः संतुष्टो भवति प्रियः १३।\nधात्रीफलं च यत्रास्ते तत्र तिष्ठति केशवः।\nतत्र ब्रह्मा स्थिरा पद्मा तस्मात्तां तु गृहे न्यसेत् १४।\nअलक्ष्मीर्नश्यते तत्र यत्र धात्री प्रतिष्ठति।\nसंतुष्टास्सर्वदेवाश्च न त्यजंति क्षणं मुदा१५।\nधात्रीफलेन नैवेद्यं यो ददाति महाधनम्।\nतस्य तुष्टो भवेद्विष्णुर्नान्यैः क्रतुशतैरपि १६।\nस्नात्वा धात्रीद्रवेणैव पूजयेद्यस्तु माधवम्।\nसोभीष्टफलमाप्नोति यद्वा मनसि वर्तते १७।\nतथैव लक्षणं स्मृत्वा पूजयित्वा फलेन तु।\nसुवर्णशतसाहस्रं फलमेति नरोत्तमः १८।\nया गतिर्ज्ञानिनां स्कंद मुनीनां योगसेविनाम्।\nगतिं तां समवाप्नोति धात्रीसेवा रतो नरः१९।\nतीर्थसेवाभिगमने व्रतैश्च विविधैस्तथा।\nसा गतिर्लभ्यते पुंसां धात्रीफलसुसेवया२०।\nप्रीतिश्च सर्वदेवानां देवीनां नो गणस्य च।\nसंमुखा वरदा स्नाने धात्रीफलनिषेवणे २१।\nग्रहा दुष्टाश्च ये केचिदुग्राश्च दैत्यराक्षसाः।\nसर्वे न दुष्टतां यांतिधात्रीफल सुसेवनात् २२।\nसर्वयज्ञेषु कार्येषु शस्तं चामलकीफलम्।\nसर्वदेवस्य पूजायां वर्जयित्वा रविं सुत २३।\nतस्माद्रविदिने तात सप्तम्यां च विशेषतः।\nधात्रीफलानि सततं दूरतः परिवर्जयेत् २४।\nयस्तु स्नाति तथाश्नाति धात्रीं च रविवासरे।\nआयुर्वित्तं कलत्रं च सर्वं तस्य विनश्यति २५।\nसंक्रान्तौ च भृगोर्वारे षष्ठ्यां प्रतिपिदि(?) ध्रुवम्।\nनवम्यां चाप्यमायां च धात्रीं दूरात्परित्यजेत्२६।\nनासिकाकर्णतुंडेषु मृतस्य चिकुरेषु वा।\nतिष्ठेद्धात्रीफलं यस्य स याति विष्णुमंदिरम्२७।\nधात्रीसंपर्कमात्रेण मृतो यात्यच्युतालयम्।\nसर्वपापक्षयस्तस्य स्वर्गं याति रथेन तु२८।\nधात्रीद्रवं नरो लिप्त्वा यस्तु स्नानं समाचरेत्।\nपदेपदेश्वमेधस्य फलं प्राप्नोति धार्मिकः२९।\nअस्य दर्शनमात्रेण ये वै पापिष्ठजंतवः।\nसर्वे ते प्रपलायंते ग्रहा दुष्टाश्च दारुणाः३०।\nपुरैकः पुल्कसः स्कंद मृगयार्थं वनं गतः।\nमृगपक्षिगणान्हत्वा तृषया परिपीडितः३१।\nक्षुधयामलकीवृक्षं पुरः पीनफलान्वितम्।\nदृष्ट्वा संरुह्य सहसा चखाद फलमुत्तमम्३२।\nततो दैवात्सवृक्षाग्रान्निपपात महीतले।\nवेदनागाढसंविद्धः पंचत्वमगमत्तदा३३।\nततः प्रेतगणाः सर्वे रक्षोभूतगणास्तथा।\nतनुं वोढुं मुदा सर्वे ये वै शमनसेवकाः३४।\nन शक्नुवंति चांडालं मृतं द्रष्टुं महाबलाः।\nअन्योन्यं विग्रहस्तेषां ममायमिति भाषताम्३५।\nग्रहीतुं चापि नेतुं च न शक्तास्ते परस्परम्।\nततस्ते तु समालोक्य गता मुनिगणान्प्रति३६।\nप्रेता ऊचुः-\nकिमर्थं मुनयो धीराश्चांडालं पापकारिणम्।\nप्रेक्षितुं न वयं शक्ता न चापि यमसेवकाः३७।\nम्रियंते पातिता ये च स्थिरैर्युद्धपराङ्मुखाः।\nसाहसैः पातिता भीता वज्राग्निकाष्ठपीडिताः३८।\nसिंहव्याघ्रहता मर्त्या व्याघ्रैर्वा जलजंतुभिः।\nजलस्थलस्थिताः प्रेताः वृक्षपर्वतपातिताः३९।\nपशुपक्षिहता ये च कारागारे गरे मृताः।\nआत्मघातमृता ये च श्राद्धादिकर्मवर्जिताः४०।\nगूढकर्ममृता धूर्ता गुरुविप्रनृपद्विषः।\nपाषंडाः कौलिकाः क्रूरा गरदाः कूटसाक्षिणः४१।\nआशौचान्नस्य भोक्तारः प्रेतभोग्या न संशयः।\nममायमिति भाषंतो नेतुं तं च न शक्नुमः४२।\nआदित्य इव दुष्प्रेक्ष्यः किंवा कस्य प्रभावतः।\nमुनय ऊचुः-\nअनेन भक्षितं प्रेताः पक्वं चामलकीफलम्४३।\nतत्संगं यांति तस्यैव फलानि प्रचुराणि च।\nतेनैव कारणेनायं दुष्प्रेक्ष्यो भवतां ध्रुवम्४४।\nवृक्षाग्रपतितस्याथ प्राणः स्नेहान्न च त्यजेत्।\nनायं चारेण सूर्यस्य न चान्ये पापकारिणः४५।\nधात्रीभक्षणमात्रेण पापात्पूतो व्रजेद्दिवम्।\nप्रेता ऊचुः-\nपृच्छामो वो ह्यविज्ञानान्न वयं निंदकाः क्वचित्४६।\nविष्णुलोकाद्विमानं तु यावन्नैवात्र गच्छति।\nउच्यतां मुनिशार्दूला वो द्रुतं मनसि स्थितम्४७।\nयावद्द्विजा न घोषंति वेदमंत्रादिकल्पितम्।\nघोष्यंते यत्र वेदाश्च मंत्राणि विविधानि च४८।\nपुराणस्मृतयो यत्र क्षणं स्थातुं न शक्नुमः।\nयज्ञहोमजपस्थानदेवतार्चनकर्मणाम्४९।\nपुरतो वै न तिष्ठामस्तस्माद्वृत्तं समुच्यताम्।\nकिं वै कृत्वा प्रेतयोनिं लभंते हि नरा द्विजाः५० 1.60.50।\nश्रोतुमिच्छामहे सम्यक्कथं वै विकृतं वपुः।\nद्विजा ऊचुः-\nशीतवातातपक्लेशैः क्षुत्पिपासाविशेषकैः५१।\nअन्यैरपि च दुःखैर्ये पीडिताः कूटसाक्षिणः।\nवधबंधप्रमीताश्च प्रेतास्ते निरयं गताः५२।\nछिद्रान्वेषपरा ये च द्विजानां कर्मघातिनः।\nतथैव च गुरूणां च ते प्रेताश्चापुनर्भवाः५३।\nदीयमाने द्विजाग्र्ये तु दातारं प्रतिविध्यति।\nचिरं प्रेतत्वमाश्रित्य नरकान्न निवर्तते५४।\nपरस्य वाऽत्मनो वा गां कृत्वा पीडनवाहने।\nन पालयंति ये मूढास्ते प्रेताः कर्मजा भुवि५५।\nहीनप्रतिज्ञाश्चासत्यास्तथा भग्नव्रता नराः।\nनलिनीदलभुक्ताश्च ते प्रेताः कर्मजा भुवि५६।\nविक्रीणन्ति सुतां शुद्धां स्त्रियं साध्वीमकंटकाम्।\nपितृव्यमातुलादेश्च ते प्रेताः कर्मजा भुवि५७।\nएते चान्ये च बहवः प्रेता जाताः स्वकर्मभिः।\nप्रेता ऊचुः-\nन भवंति कथं प्रेताः कर्मणा केन वा द्विजाः५८।\nहिताय वदनस्तूर्णं सर्वलोकहितं परम्।\nद्विजा ऊचुः-\nयेन चैव कृतं स्नानं जले तीर्थस्य धीमता५९।\nनमस्कृतं परं लिगं न प्रेतो जायते नरः।\nएकादश्यामुपोष्यैव द्वादश्यां च विशेषतः६०।\nपूजयित्वा हरिं मर्त्याः प्रेतत्वं न व्रजंति वै।\nवेदाक्षरप्रसूतैश्च स्तोत्रमंत्रादिभिस्तथा६१।\nदेवानां पूजने रक्ता न वै प्रेता भवंति ते।\nश्रुत्वा पौराणिकं वाक्यं दिव्यं च धर्मसंहितम्६२।\nपाठयित्वा पठित्वा च पिशाचत्वं न गच्छति।\nव्रतैश्च विविधैः पूताः पद्माक्षधारणैस्तथा६३।\nजप्त्वा पद्माक्षमालायां प्रेतत्वं नैव गच्छति।\nधात्रीफलद्रवैः स्नात्वा नित्यं तद्भक्षणे रताः६४।\nतेन विष्णुं सुसंपूज्य न गछंति पिशाचताम्।\nप्रेता ऊचुः-\nसतां संदर्शनात्पुण्यमिति पौराणिका विदुः६५।\nतस्माद्वो दर्शनं जातं हितं नः कर्तुमर्हथ।\nप्रेतभावाद्यथामुक्तिः सर्वेषां नो भविष्यति६६।\nव्रतोपदेशकं धीरा युष्माकं शरणागताः।\nततो दयालवः सर्वे तानूचुर्द्विजसत्तमाः६७।\nधात्रीणां भक्षणं शीघ्रं कुर्वतां मुक्तिहेतवे।\nप्रेता ऊचुः।\nधात्रीणां दर्शने विप्रा वयं स्थातुं न शक्नुमः६८।\nकथं तेषां फलानां च शक्ता वै भक्षणेधुना।\nद्विजा ऊचुः-\nअस्माकं वचनेनात्र धात्रीणां भक्षणं शिवम्६९।\nफलिष्यति परं लोकं तस्माद्गंतुं समर्हथ।\nअथ तेभ्यो वरं लब्ध्वा धात्रीवृक्षं पिशाचकैः७०।\nसमारुह्य फलं प्राप्य भक्षितं लीलया तदा।\nततो देवालयात्तूर्णं रथं पीनसुशोभनम्७१।\nआगतं तं समारुह्य सचांडालपिशाचकाः।\nगतास्ते त्रिदिवं पुत्र व्रतैर्यज्ञैः सुदुर्लभम्७२।\nस्कंद उवाच-।\nधात्रीभक्षणमात्रेण पुण्यं लब्ध्वा दिवं गताः।\nतद्भक्षिणः कथं स्वर्गं न गच्छंति नरादयः७३।\nईश्वर उवाच-\nपूर्वं ते ज्ञानलोपाच्च न जानंति हिताहितम्।\nउच्छिष्टं श्वभिरुत्स्पृष्टं श्लेष्ममूत्रं शकृत्तु वा७४।\nमत्वा च मोहिताः श्रेष्ठं प्रेतादंति सदैव हि।\nशकृच्छौचजलं वांतं बलिसूकरकुक्कुटैः७५।\nमृतके सूतके जप्यं न त्यक्तं येन केनचित्।\nतस्यान्नं च जलं प्रेताः खादंति तु सदैव हि७६।\nदुर्दांता गृहिणी यस्य शुचिसंयमवर्जिता।\nगुरुनिःसारिता दुष्टा संति प्रेताश्च तत्र वै७७।\nअपुङ्गवाः कुलैर्जात्या बलोत्साहविवर्जिताः।\nबधिराश्च कृशा दीनाः पिशाचाः कर्मजातयः७८।\nक्षणं च मंगलं नास्ति दुःखैर्देहयुता भृशम्।\nतेनैव विकृताकाराः सर्वभोगविवर्जिताः७९।\nनग्नका रोगसंतप्ता मृता रूक्षा मलीमसाः।\nएते चान्ये च दुःखार्ताः सदैव प्रेतजातयः८०।\nतेन कर्मविपाकेन जायंते काममीदृशाः।\nपितृमातृगुरूणां च देवनिंदापराश्च ये८१।\nपाषंडाः कौलिकाः पापास्ते प्रेताः कर्मजा भुवि।\nगलपाशैर्जलैः शस्त्रैर्गरलैरात्मघातकाः८२।\nइहलोके च ते प्रेताश्चांडालादिषु संभवाः।\nअंत्यजाः पतिताश्चैव पापरोगमृताश्च ये८३।\nअंत्यजैर्घातिता युद्धे ते प्रेता निश्चिता भुवि।\nमहापातकसंयुक्ता विवाहे च बहिष्कृताः८४।\nशौर्यात्साहसिका ये च ते प्रेताः कर्मजा भुवि।\nराजद्रोहकरा ये च पितॄणां द्रोहचिंतकाः८५।\nध्यानाध्ययनहीनाश्च व्रतैर्देवार्चनादिभिः।\nअमंत्राः स्नानहीनाश्च गुरुस्त्रीगमने रताः८६।\nतथैव चांत्यजस्त्रीषु दुर्गतासु च संगताः।\nमृताः क्रूरोपवासेन म्लेच्छदेशस्थिता मृताः८७।\nम्लेच्छभाषायुताशुद्धास्तथाम्लेच्छोपजीविनः।\nअनुवर्तंति ये म्लेच्छान्स्त्रीधनैरुपजीवकाः८८।\nस्त्रियो यैश्च न रक्ष्यंते ते प्रेता नात्र संशयः।\nक्षुधासंतप्तदेहं तु श्रांतं विप्रं गृहागतम्८९।\nगुणपुण्यातिथिं त्यक्त्वा पिशाचत्वं व्रजंति ते।\nविक्रीणंति च वै गाश्च म्लेच्छेषु च गवाशिषु९०।\nप्रेतलोके सुखं स्थित्वा ते च यांत्यपुनर्भवम्।\nअशौचाभ्यंतरे ये च जाताश्च पशवो मृताः९१।\nचिरं प्रेताः पिशाचाश्च मृता जाताः पुनः पुनः।\nजातकर्ममुखैश्चैव संस्कारैर्ये विविर्जिताः९२।\nएकैकस्मिश्च संस्कारे प्रेतत्वं परिहीयते।\nस्नानसंध्यासुरार्चाभिर्वेदयज्ञव्रताक्षरैः९३।\nआजन्मवर्जिताः पापास्ते प्रेताश्चापुनर्भवाः।\nभोजनोच्छिष्टपात्राणि यानि देहमलानि च९४।\nनिपातयंति ये तीर्थे ते प्रेता नात्र संशयः।\nदानमानार्चनैर्नैव यैर्विप्रा भुवि तर्पिताः९५।\nपितरो गुरवश्चैव प्रेतास्ते कर्मजा भृशम्।\nपतिं त्यक्त्वा च या नार्यो वसंति चेतरैर्जनैः९६।\nप्रेतलोके चिरं स्थित्वा जायंते चांत्ययोनिषु।\nपतिं च वंचयित्वा या विषयेंद्रियमोहिताः९७।\nमिष्टं चादंति याः पापास्तास्तु प्रेताश्चिरं भुवि।\nविण्मूत्रभक्षका ये च ब्रह्मस्व भक्षणे रताः९८।\nअभक्ष्यभक्षकाश्चान्ये ते प्रेताश्चापुनर्भवाः।\nबलाद्ये परवस्तूनि गृह्णंति न ददत्यपि९९।\nअतिथीनवमन्यंते प्रेता निरयमास्थिताः।\nतस्मादामलकीं भुक्त्वा स्नात्वा तस्य द्रवेण च १०० 1.60.100।\nसर्वपापाद्विनिर्मुक्तो विष्णुलोके महीयते।\nतस्मात्सर्वप्रयत्नेन सेवयामलकीं शिवाम् १०१।\nय इदं शृणुयान्नित्यं पुण्याख्यानमिदं शुभम्।\nसर्वपाप प्रपूतात्मा विष्णुलोके महीयते १०२।\nश्रावयेत्सततं लोके वैष्णवेषु विशेषतः।\nस याति विष्णुसायुज्यमिति पौराणिका विदुः १०३।\nस्कंद उवाच-\nमहीरुह फलं ज्ञातं प्रपूतं द्विविधं प्रभो।\nइदानीं श्रोतुमिच्छामि पत्रं पुष्पं सुमोक्षदम् १०४।\nईश्वर उवाच-\nसर्वेभ्यः पत्रपुष्पेभ्यः सत्तमा तुलसी शिवा।\nसर्वकामप्रदा शुद्धा वैष्णवी विष्णुसुप्रिया १०५।\nभुक्तिमुक्तिप्रदा मुख्या सर्वलोकपरा शुभा।\nयामाश्रित्य गताः स्वर्गमक्षयं मुनिसत्तमाः १०६।\nहितार्थं सर्वलोकानां विष्णुनारोपिता पुरा।\nतुलसीपत्रपुष्पं च सर्वधर्मप्रतिष्ठितम् १०७।\nयथा विष्णोः प्रियालक्ष्मीर्यथाहं प्रिय एव च।\nतथेयं तुलसीदेवी चतुर्थो नोपपद्यते १०८।\nतुलसीपत्रमेकं तु शतहेमफलप्रदम्।\nनान्यैः पुष्पैस्तथापत्रैर्नान्यैर्गंधानुलेपनैः १०९।\nतुष्यते दैत्यहा विष्णुस्तुलस्याश्च दलैर्विना।\nअनेन पूजितो येन हरिर्नित्यं पराशया ११०।\nतेन दत्तं हुतं ज्ञातं कृतं यज्ञव्रतादिकम्।\nजन्मजन्मनि भासित्वं सुखं भाग्यं यशः श्रियं १११।\nकुलं शीलं कलत्रं च पुत्रं दुहितरं तथा।\nधनं राज्यमरोगत्वं ज्ञानं विज्ञानमेव च ११२।\nवेदवेदांगशास्त्रं च पुराणागमसंहिताः।\nसर्वं करगतं मन्ये तुलस्याभ्यर्चने हरेः ११३।\nयथा गंगा पवित्रांगी सुरलोके विमोक्षदा।\nयथा भागीरथी पुण्या तथैवं तुलसी शिवा ११४।\nकिं च गंगाजले नैव किंच पुष्करसेवया।\nतुलसीदलमिश्रेण जलेनैव प्रमोद्यते ११५।\nमाधवः संमुखो यस्य जन्मजन्मसुधीमतः।\nतस्य श्रद्धा भवेछ्रुत्वा तुलस्या हरिमर्चितुम् ११६।\nयो मंजरीदलैरेव तुलस्या विष्णुमर्चयेत्।\nतस्य पुण्यफलं स्कन्द कथितुं नैव शक्यते ११७।\nतत्र केशवसान्निध्यं यत्रास्ति तुलसीवनम्।\nतत्र ब्रह्मा च कमला सर्वदेवगणैः सह ११८।\nतस्मात्तां संनिकृष्टे तु सदा देवीं प्रपूजयेत्।\nस्तोत्रमंत्रादिकं यद्वा सर्वमानंत्यमश्नुते ११९।\nये च प्रेताश्च कूश्मांडाः पिशाचा ब्रह्मराक्षसाः।\nभूतदैत्यादयस्तत्र पलायंते सदैव हि १२०।\nअलक्ष्मीर्नाशिनी घूर्णा या डाकिन्यादि मातरः।\nसर्वाः संकोचितां यांति दृष्ट्वा तु तुलसीदलं १२१।\nब्रह्महत्यादयः पापव्याधयः पापसंभवाः।\nकुमंत्रिणा कृता ये च सर्वे नश्यंति तत्र वै १२२।\nभूतले वापि तं येन हर्यर्थं तुलसीवनम्।\nकृतं क्रतुशतं तेन विधिवत्प्रियदक्षिणम् १२३।\nहरिलिंगेषु चान्येषु सालग्रामशिलासु च।\nतुलसीग्रहणं कृत्वा विष्णोः सायुज्यमाव्रजेत् १२४।\nनंदंति पुरुषास्तस्य माधवार्थे क्षितौ तु यः।\nतुलसीं रोपयेद्धीरः स याति माधवालयम् १२५।\nपूजयित्वा हरिं देवं निर्माल्यं तुलसीदलम्।\nधारयेद्यः स्वशीर्षे तु पापात्पूतो दिवं व्रजेत्१२६।\nपूजने कीर्त्तने ध्याने रोपणे धारणे कलौ।\nतुलसी दहते पापं र्स्वर्गं मोक्षं ददाति च १२७।\nउपदेशं दिशेदस्याः स्वयमाचरते पुनः १२८।\nस याति परमं स्थानं माधवस्य निकेतनम्।\nहरेः प्रियकरं यच्च तन्मे प्रियतरं भवेत् १२९।\nसर्वेषामपि देवानां देवीनां च समंततः।\nश्राद्धेषु यज्ञकार्येषु पर्णमेकं षडानन १३०।\nतस्मात्सर्वप्रयत्नेन तुलसीसेवनं कुरु।\nतुलसी सेविता येन तेन सर्वं तु सेवितम् १३१।\nगुरुं विप्रं देवतीर्थं तस्मात्सेवय षण्मुख।\nशिखायां तुलसीं कृत्वा यस्तु प्राणान्परित्यजेत् १३२।\nदुष्कृतौघाद्विनिर्मुक्तः स्वर्गमेति निरामयम्।\nराजसूयादिभिर्यज्ञैर्व्रतैश्च विविधैर्यमैः १३३।\nया गतिः प्राप्यते धीरैः तुलसीसेविनां भवेत्।\nतुलसीदलेन चैकेन पूजयित्वा हरिं नरः १३४।\nवैष्णवत्वमवाप्नोति किमन्यैः शास्त्रविस्तरैः।\nन पिबेत्स पयो मातुस्तुलस्याः कोटिसंख्यकैः १३५।\nअर्चितः केशवो येन शाखामृदुलपल्लवैः।\nभावयेत्पुरुषान्मर्त्यः शतशोथ सहस्रशः १३६।\nपूजयित्वा हरिं नित्यं कोमलैस्तुलसीदलैः।\nप्रधानतो गुणास्तात तुलस्या गदिता मया १३७।\nनिखिलं पुरुकालेन गुणं वक्तुं न शक्नुमः।\nयस्त्विदं शृणुयान्नित्यमाख्यानं पुण्यसंचयम् १३८।\nपूर्वजन्मकृतात्पापान्मुच्यते जन्मबंधनात्।\nसकृत्पठनमात्रेण वह्निष्टोमफलं लभेत् १३९।\nन तस्य व्याधयः पुत्र मूर्खत्वं न कदाचन।\nसर्वदा जयमाप्नोति न गच्छेत्स पराजयं १४०।\nलेखस्तिष्ठेद्गृहे यस्य तस्य लक्ष्मीः प्रवर्तते।\nन चाधयो न च प्रेता न शोको नावमानना १४१।\nन तिष्ठंति क्षणं तत्र यत्रेयं वर्तते लिपिः १४२।\nइति श्रीपाद्मपुराणे प्रथमे सृष्टिखंडे तुलसीमाहात्म्यं नाम षष्टितमोऽध्यायः ६०।"
  }
]
[
  {
    "text": "भीष्म उवाच।\nयदेतत्कथितं ब्रह्मंस्तीर्थमाहात्म्यमुत्तमम्।\nकमलस्याभिपातेन तीर्थं जातं धरातले१।\nतत्रस्थेन भगवता विष्णुना शंकरेण च।\nयत्कृतं मुनिशार्दूल तत्सर्वं परिकीर्त्तय२।\nकथं यज्ञो हि देवेन विभुना तत्र कारितः।\nके सदस्या ऋत्विजश्च ब्राह्मणाः के समागताः३।\nके भागास्तस्य यज्ञस्य किं द्रव्यं का चदक्षिणा।\nका वेदी किं प्रमाणं च कृतं तत्र विरंचिना४।\nयो याज्यः सर्वदेवानां वेदैः सर्वत्र पठ्यते।\nकं च काममभिध्यायन्वेधा यज्ञं चकार ह५।\nयथासौ देवदेवेशो ह्यजरश्चामरश्च ह।\nतथा चैवाक्षयः स्वर्गस्तस्य देवस्य दृश्यते६।\nअन्येषां चैव देवानां दत्तः स्वर्गो महात्मना।\nअग्निहोत्रार्थमुत्पन्ना वेदा ओषधयस्तथा७।\nये चान्ये पशवो भूमौ सर्वे ते यज्ञकारणात्।\nसृष्टा भगवतानेन इत्येषा वैदिकी श्रुतिः८।\nतदत्र कौतुकं मह्यं श्रुत्वेदं तव भाषितम्।\nयं काममधिकृत्यैकं यत्फलं यां च भावनां९।\nकृतश्चानेन वै यज्ञः सर्वं शंसितुमर्हसि।\nशतरूपा च या नारी सावित्री सा त्विहोच्यते१०।\nभार्या सा ब्रह्मणः प्रोक्ताः ऋषीणां जननी च सा।\nपुलस्त्याद्यान्मुनीन्सप्त दक्षाद्यांस्तु प्रजापतीन्११।\nस्वायंभुवादींश्च मनून्सावित्री समजीजनत्।\nधर्मपत्नीं तु तां ब्रह्मा पुत्रिणीं ब्रह्मणः प्रियः१२।\nपतिव्रतां महाभागां सुव्रतां चारुहासिनीं।\nकथं सतीं परित्यज्य भार्यामन्यामविंदत१३।\nकिं नाम्नी किं समाचारा कस्य सा तनया विभोः।\nक्व सा दृष्टा हि देवेन केन चास्य प्रदर्शिता१४।\nकिं रूपा सा तु देवेशी दृष्टा चित्तविमोहिनी।\nयां तु दृष्ट्वा स देवेशः कामस्य वशमेयिवान्१५।\nवर्णतो रूपतश्चैव सावित्र्यास्त्वधिका मुने।\nया मोहितवती देवं सर्वलोकेश्वरं विभुम्१६।\nयथा गृहीतवान्देवो नारीं तां लोकसुंदरीं।\nयथा प्रवृत्तो यज्ञोसौ तथा सर्वं प्रकीर्तय१७।\nतां दृष्ट्वा ब्रह्मणः पार्श्वे सावित्री किं चकार ह।\nसावित्र्यां तु तदा ब्रह्मा कां तु वृत्तिमवर्त्तत१८।\nसन्निधौ कानि वाक्यानि सावित्री ब्रह्मणा तदा।\nउक्ताप्युक्तवती भूयः सर्वं शंसितुमर्हसि१९।\nकिं कृतं तत्र युष्माभिः कोपो वाथ क्षमापि वा।\nयत्कृतं तत्र यद्दृष्टं यत्तवोक्तं मया त्विह२०।\nविस्तरेणेह सर्वाणि कर्माणि परमेष्ठिनः।\nश्रोतुमिच्छाम्यशेषेण विधेर्यज्ञविधिं परं२१।\nकर्मणामानुपूर्व्यं च प्रारंभो होत्रमेव च।\nहोतुर्भक्षो यथाऽचापि प्रथमा कस्य कारिता२२।\nकथं च भगवान्विष्णुः साहाय्यं केन कीदृशं।\nअमरैर्वा कृतं यच्च तद्भवान्वक्तुमर्हति२३।\nदेवलोकं परित्यज्य कथं मर्त्यमुपागतः।\nगार्हपत्यं च विधिना अन्वाहार्यं च दक्षिणम्२४।\nअग्निमाहवनीयं च वेदीं चैव तथा स्रुवम्।\nप्रोक्षणीयं स्रुचं चैव आवभृथ्यं तथैव च२५।\nअग्नींस्त्रींश्च यथा चक्रे हव्यभागवहान्हि वै।\nहव्यादांश्च सुरांश्चक्रे कव्यादांश्च पितॄनपि२६।\nभागार्थं यज्ञविधिना ये यज्ञा यज्ञकर्मणि।\nयूपान्समित्कुशं सोमं पवित्रं परिधीनपि२७।\nयज्ञियानि च द्रव्याणि यथा ब्रह्मा चकार ह।\nविबभ्राज पुरा यश्च पारमेष्ठ्येन कर्मणा२८।\nक्षणा निमेषाः काष्ठाश्च कलास्त्रैकाल्यमेव च।\nमुहूर्तास्तिथयो मासा दिनं संवत्सरस्तथा२९।\nऋतवः कालयोगाश्च प्रमाणं त्रिविधं पुरा।\nआयुः क्षेत्राण्यपचयं लक्षणं रूपसौष्ठवम्३०।\nत्रयो वर्णास्त्रयो लोकास्त्रैविद्यं पावकास्त्रयः।\nत्रैकाल्यं त्रीणि कर्माणि त्रयो वर्णास्त्रयो गुणाः३१।\nसृष्टा लोकाः पराः स्रष्ट्रा ये चान्येनल्पचेतसा।\nया गतिर्धर्मयुक्तानां या गतिः पापकर्मणां३२।\nचातुर्वर्ण्यस्य प्रभवश्चातुर्वर्ण्यस्य रक्षिता।\nचतुर्विद्यस्य यो वेत्ता चतुराश्रमसंश्रयः३३।\nयः परं श्रूयते ज्योतिर्यः परं श्रूयते तपः।\nयः परं परतः प्राह परं यः परमात्मवान्३४।\nसेतुर्यो लोकसेतूनां मेध्यो यो मेध्यकर्मणाम्।\nवेद्यो यो वेदविदुषां यः प्रभुः प्रभवात्मनाम्३५।\nअसुभूतश्च भूतानामग्निभूतोग्निवर्चसाम्।\nमनुष्याणां मनोभूतस्तपोभूतस्तपस्विनाम्३६।\nविनयो नयवृत्तीनां तेजस्तेजस्विनामपि।\nइत्येतत्सर्वमखिलान्सृजन्लोकपितामहः३७।\nयज्ञाद्गतिं कामन्वैच्छत्कथं यज्ञे मतिः कृता।\nएष मे संशयो ब्रह्मन्नेष मे संशयः परः३८।\nआश्चर्यः परमो ब्रह्मा देवैर्दैत्यैश्च पठ्यते।\nकर्मणाश्चर्यभूतोपि तत्त्वतः स इहोच्यते३९।\nपुलस्त्य उवाच।\nप्रश्नभारो महानेष त्वयोक्तो ब्रह्मणश्च यः।\nयथाशक्ति तु वक्ष्यामि श्रूयतां तत्परं यशः४०।\nसहस्रास्यं सहस्राक्षं सहस्रचरणं च यम्।\nसहस्रश्रवणं चैव सहस्रकरमव्ययम्४१।\nसहस्रजिह्वं साहस्रं सहस्रपरमं प्रभुं।\nसहस्रदं सहस्रादिं सहस्रभुजमव्ययम्४२।\nहवनं सवनं चैव हव्यं होतारमेव च।\nपात्राणि च पवित्राणि वेदीं दीक्षां चरुं स्रुवम्४३।\nस्रुक्सोममवभृच्चैव प्रोक्षणीं दक्षिणा धनम्।\nअद्ध्वर्युं सामगं विप्रं सदस्यान्सदनं सदः४४।\nयूपं समित्कुशं दर्वी चमसोलूखलानि च।\nप्राग्वंशं यज्ञभूमिं च होतारं बन्धनं च यत्४५।\nह्रस्वान्यतिप्रमाणानि प्रमाणस्थावराणि च।\nप्रायश्चित्तानि वाजाश्च स्थंडिलानि कुशास्तथा४६।\nमंत्रं यज्ञं च हवनं वह्निभागं भवं च यं।\nअग्रेभुजं होमभुजं शुभार्चिषमुदायुधं४७।\nआहुर्वेदविदो विप्रा यो यज्ञः शाश्वतः प्रभुः।\nयां पृच्छसि महाराज पुण्यां दिव्यामिमां कथां४८।\nयदर्थं भगवान्ब्रह्मा भूमौ यज्ञमथाकरोत्।\nहितार्थं सुरमर्त्यानां लोकानां प्रभवाय च४९।\nब्रह्माथ कपिलश्चैव परमेष्ठी तथैव च।\nदेवाः सप्तर्षयश्चैव त्र्यंबकश्च महायशाः५० 1.16.50।\nसनत्कुमारश्च महानुभावो मनुर्महात्मा भगवान्प्रजापतिः।\nपुराणदेवोथ तथा प्रचक्रे प्रदीप्तवैश्वानरतुल्यतेजाः५१।\nपुरा कमलजातस्य स्वपतस्तस्य कोटरे।\nपुष्करे यत्र संभूता देवा ऋषिगणास्तथा५२।\nएष पौष्करको नाम प्रादुर्भावो महात्मनः।\nपुराणं कथ्यते यत्र वेदस्मृतिसुसंहितं५३।\nवराहस्तु श्रुतिमुखः प्रादुर्भूतो विरिंचिनः।\nसहायार्थं सुरश्रेष्ठो वाराहं रूपमास्थितः५४।\nविस्तीर्णं पुष्करे कृत्वा तीर्थं कोकामुखं हि तत्।\nवेदपादो यूपदंष्ट्रः क्रतुहस्तश्चितीमुखः५५।\nअग्निजिह्वो दर्भरोमा ब्रह्मशीर्षो महातपाः।\nअहोरात्रेक्षणो दिव्यो वेदांगः श्रुतिभूषणः५६।\nआज्यनासः स्रुवतुंडः सामघोषस्वनो महान्।\nसत्यधर्ममयः श्रीमान्कर्मविक्रमसत्कृतः५७।\nप्रायश्चित्तनखो धीरः पशुजानुर्मखाकृतिः।\nउद्गात्रांत्रो होमलिंगो फलबीजमहौषधिः५८।\nवाय्वंतरात्मा मंत्रास्थिरापस्फिक्सोमशोणितः।\nवेदस्कंधो हविर्गंधो हव्यकव्यातिवेगवान्५९।\nप्राग्वंशकायो द्युतिमान्नानादीक्षाभिरर्चितः।\nदक्षिणाहृदयो योगी महासत्रमयो महान्६०।\nउपाकर्मेष्टिरुचिरः प्रवर्ग्यावर्तभूषणः।\nछायापत्नीसहायो वै मणिशृंगमिवोच्छ्रितः६१।\nसर्वलोकहितात्मा यो दंष्ट्रयाभ्युज्जहारगाम्।\nततः स्वस्थानमानीय पृथिवीं पृथिवीधरः६२।\nततो जगाम निर्वाणं पृथिवीधारणाद्धरिः।\nएवमादिवराहेण धृत्वा ब्रह्महितार्थिना६३।\nउद्धृता पुष्करे पृथ्वी सागरांबुगता पुरा।\nवृतः शमदमाभ्यां यो दिव्ये कोकामुखे स्थितः६४।\nआदित्यैर्वसुभिः साध्यैर्मरुद्भिर्दैवतैः सह।\nरुद्रैर्विश्वसहायैश्च यक्षराक्षसकिन्नरैः६५।\nदिग्भिर्विदिग्भिः पृथिवी नदीभिः सह सागरैः।\nचराचरगुरुः श्रीमान्ब्रह्मा ब्रह्मविदांवरः६६।\nउवाच वचनं कोकामुखं तीर्थं त्वया विभो।\nपालनीयं सदा गोप्यं रक्षा कार्या मखे त्विह६७।\nएवं करिष्ये भगवंस्तदा ब्रह्माणमुक्तवान्।\nउवाच तं पुनर्ब्रह्मा विष्णुं देवं पुरः स्थितम्६८।\nत्वं हि मे परमो देवस्त्वं हि मे परमो गुरुः।\nत्वं हि मे परमं धाम शक्रादीनां सुरोत्तम६९।\nउत्फुल्लामलपद्माक्ष शत्रुपक्ष क्षयावह।\nयथा यज्ञेन मे ध्वंसो दानवैश्च विधीयते७०।\nतथा त्वया विधातव्यं प्रणतस्य नमोस्तु ते।\nविष्णुरुवाच।\nभयं त्यजस्व देवेश क्षयं नेष्यामि दानवान्७१।\nये चान्ते विघ्नकर्तारो यातुधानास्तथाऽसुराः।\nघातयिष्याम्यहं सर्वान्स्वस्ति तिष्ठ पितामह७२।\nएवमुक्त्वा स्थितस्तत्र साहाय्येन कृतक्षणः।\nप्रववुश्च शिवा वाताः प्रसन्नाश्च दिशो दश७३।\nसुप्रभाणि च ज्योतींषि चंद्रं चक्रुः प्रदक्षिणम्।\nन विग्रहं ग्रहाश्चक्रुः प्रसेदुश्चापि सिंधवः७४।\nनीरजस्का भूमिरासीत्सकला ह्लाददास्त्वपः।\nजग्मुः स्वमार्गं सरितो नापि चुक्षुभुरर्णवाः७५।\nआसन्शुभानींद्रियाणि नराणामंतरात्मनाम्।\nमहर्षयो वीतशोका वेदानुच्चैरवाचयन्७६।\nयज्ञे तस्मिन्हविः पाके शिवा आसंश्च पावकाः।\nप्रवृत्तधर्मसद्वृत्ता लोका मुदितमानसाः७७।\nविष्णोः सत्यप्रतिज्ञस्य श्रुत्वारिनिधना गिरः।\nततो देवाः समायाता दानवा राक्षसैस्सह७८।\nभूतप्रेतपिशाचाश्च सर्वे तत्रागताः क्रमात्।\nगंधर्वाप्सरसश्चैव नागा विद्याधरागणाः७९।\nवानस्पत्याश्चौषधयो यच्चेहेद्यच्च नेहति।\nब्रह्मादेशान्मारुतेन आनीताः सर्वतो दिशः८०।\nयज्ञपर्वतमासाद्य दक्षिणामभितोदिशम्।\nसुरा उत्तरतः सर्वे मर्यादापर्वते स्थिताः८१।\nगंधर्वाप्सरसश्चैव मुनयो वेदपारगाः।\nपश्चिमां दिशमास्थाय स्थितास्तत्र महाक्रतौ८२।\nसर्वे देवनिकायाश्च दानवाश्चासुरागणाः।\nअमर्षं पृष्ठतः कृत्वा सुप्रीतास्ते परस्परम्८३।\nऋषीन्पर्यचरन्सर्वे शुश्रूषन्ब्राह्मणांस्तथा।\nऋषयो ब्रह्मर्षयश्च द्विजा देवर्षयस्तथा८४।\nराजर्षयो मुख्यतमास्समायाताः समंततः।\nकतमश्च सुरोप्यत्र क्रतौ याज्यो भविष्यति८५।\nपशवः पक्षिणश्चैव तत्र याता दिदृक्षवः।\nब्राह्मणा भोक्तुकामाश्च सर्वे वर्णानुपूर्वशः८६।\nस्वयं च वरुणो रत्नं दक्षश्चान्नं स्वयं ददौ।\nआगत्यवरुणोलोकात्पक्वंचान्नंस्वतोपचत्८७।\nवायुर्भक्षविकारांश्च रसपाची दिवाकरः।\nअन्नपाचनकृत्सोमो मतिदाता बृहस्पतिः८८।\nधनदानं धनाध्यक्षो वस्त्राणि विविधानि च।\nसरस्वती नदाध्यक्षो गंगादेवी सनर्मदा८९।\nयाश्चान्याः सरितः पुण्याः कूपाश्चैव जलाशयाः।\nपल्वलानि तटाकानि कुंडानि विविधानि च९०।\nप्रस्रवाणि च मुख्यानि देवखातान्यनेकशः।\nजलाशयानि सर्वाणि समुद्राः सप्तसंख्यकाः९१।\nलवणेक्षुसुरासर्पिर्दधिदुग्धजलैः समम्।\nसप्तलोकाः सपातालाः सप्तद्वीपाः सपत्तनाः९२।\nवृक्षा वल्ल्यः सतृणानि शाकानि च फलानि च।\nपृथिवीवायुराकाशमापोज्योतिश्च पंचमम्९३।\nसविग्रहाणि भूतानि धर्मशास्त्राणि यानि च।\nवेदभाष्याणि सूत्राणि ब्रह्मणा निर्मितं च यत्९४।\nअमूर्तं मूर्तमत्यन्तं मूर्तदृश्यं तथाखिलम्।\nएवं कृते तथास्मिंस्तु यज्ञे पैतामहे तदा९५।\nदेवानां संनिधौ तत्र ऋषिभिश्च समागमे।\nब्रह्मणो दक्षिणे पार्श्वे स्थितो विष्णुः सनातनः९६।\nवामपार्श्वे स्थितो रुद्रः पिनाकी वरदः प्रभुः।\nऋत्विजां चापि वरणं कृतं तत्र महात्मना९७।\nभृगुर्होतावृतस्तत्र पुलस्त्योध्वर्य्युसत्तमः।\nतत्रोद्गाता मरीचिस्तु ब्रह्मा वै नारदः कृतः९८।\nसनत्कुमारादयो ये सदस्यास्तत्र ते भवन्।\nप्रजापतयो दक्षाद्या वर्णा ब्राह्मणपूर्वकाः९९।\nब्रह्मणश्च समीपे तु कृता ऋत्विग्विकल्पना।\nवस्त्रैराभरणैर्युक्ताः कृता वैश्रवणेन ते१०० 1.16.100।\nअंगुलीयैः सकटकैर्मकुटैर्भूषिता द्विजाः।\nचत्वारो द्वौ दशान्ये च त षोडशर्त्विजः१०१।\nब्रह्मणा पूजिताः सर्वे प्रणिपातपुरःसरम्।\nअनुग्राह्यो भवद्भिस्तु सर्वैरस्मिन्क्रताविह१०२।\nपत्नी ममैषा सावित्री यूयं मे शरणंद्विजाः।\nविश्वकर्माणमाहूय ब्रह्मणः शीर्षमुंडनं१०३।\nयज्ञे तु विहितं तस्य कारितं द्विजसत्तमैः।\nआतसेयानि वस्त्राणि दंपत्यर्थे तथा द्विजैः१०४।\nब्रह्मघोषेण ते विप्रा नादयानास्त्रिविष्टपम्।\nपालयंतो जगच्चेदं क्षत्रियाः सायुधाः स्थिताः१०५।\nभक्ष्यप्रकारान्विविधिन्वैश्यास्तत्र प्रचक्रिरे।\nरसबाहुल्ययुक्तं च भक्ष्यं भोज्यं कृतं ततः१०६।\nअश्रुतं प्रागदृष्टं च दृष्ट्वा तुष्टः प्रजापतिः।\nप्राग्वाटेति ददौ नाम वैश्यानां सृष्टिकृद्विभुः१०७।\nद्विजानां पादशुश्रूषा शूद्रैः कार्या सदा त्विह।\nपादप्रक्षालनं भोज्यमुच्छिष्टस्य प्रमार्जनं१०८।\nतेपि चक्रुस्तदा तत्र तेभ्यो भूयः पितामहः।\nशूश्रूषार्थं मया यूयं तुरीये तु पदे कृताः१०९।\nद्विजानां क्षत्रबन्धूनां बन्धूनां च भवद्विधैः।\nत्रिभ्यश्शुश्रूषणा कार्येत्युक्त्वा ब्रह्मा तथाऽकरोत्११०।\nद्वाराध्यक्षं तथा शक्रं वरुणं रसदायकम्।\nवित्तप्रदं वैश्रवणं पवनं गंधदायिनम्१११।\nउद्योतकारिणं सूर्यं प्रभुत्वे माधवः स्थितः।\nसोमः सोमप्रदस्तेषां वामपक्ष पथाश्रितः११२।\nसुसत्कृता च पत्नी सा सवित्री च वरांगना।\nअध्वर्युणा समाहूता एहि देवि त्वरान्विता११३।\nउत्थिताश्चाग्नयः सर्वे दीक्षाकाल उपागतः।\nव्यग्रा सा कार्यकरणे स्त्रीस्वभावेन नागता११४।\nइहवै न कृतं किंचिद्द्वारे वै मंडनं मया।\nभित्त्यां वैचित्रकर्माणि स्वस्तिकं प्रांगणेन तु११५।\nप्रक्षालनं च भांडानां न कृतं किमपि त्विह।\nलक्ष्मीरद्यापि नायाता पत्नीनारायणस्य या११६।\nअग्नेः पत्नी तथा स्वाहा धूम्रोर्णा तु यमस्य तु।\nवारुणी वै तथा गौरी वायोर्वै सुप्रभा तथा११७।\nऋद्धिर्वैश्रवणी भार्या शम्भोर्गौरी जगत्प्रिया।\nमेधा श्रद्धा विभूतिश्च अनसूया धृतिः क्षमा११९।\nगंगा सरस्वती चैव नाद्या याताश्च कन्यकाः।\nइंद्राणी चंद्रपत्नी तु रोहिणी शशिनः प्रियाः१२०।\nअरुंधती वसिष्ठस्य सप्तर्षीणां च याः स्त्रियः।\nअनसूयात्रिपत्नी च तथान्याः प्रमदा इह१२१।\nवध्वो दुहितरश्चैव सख्यो भगिनिकास्तथा।\nनाद्यागतास्तु ताः सर्वा अहं तावत्स्थिता चिरं१२२।\nनाहमेकाकिनी यास्ये यावन्नायांति ता स्त्रियः।\nब्रूहि गत्वा विरंचिं तु तिष्ठ तावन्मुहूर्तकम्१२३।\nसर्वाभिः सहिता चाहमागच्छामि त्वरान्विता।\nसर्वैः परिवृतः शोभां देवैः सह महामते१२४।\nभवान्प्राप्नोति परमां तथाहं तु न संशयः।\nवदमानां तथाध्वर्युस्त्यक्त्वा ब्रह्माणमागतः१२५।\nसावित्री व्याकुला देव प्रसक्ता गृहकर्माणि।\nसख्यो नाभ्यागता यावत्तावन्नागमनं मम१२६।\nएवमुक्तोस्मि वै देव कालश्चाप्यतिवर्त्तते।\nयत्तेद्य रुचितं तावत्तत्कुरुष्व पितामह१२७।\nएवमुक्तस्तदा ब्रह्मा किंचित्कोपसमन्वितः।\nपत्नीं चान्यां मदर्थे वै शीघ्रं शक्र इहानय१२८।\nयथा प्रवर्तते यज्ञः कालहीनो न जायते।\nतथा शीघ्रं विधित्स्व त्वं नारीं कांचिदुपानय१२९।\nयावद्यज्ञसमाप्तिर्मे वर्णे त्वां मा कृथा मनः।\nभूयोपि तां प्रमोक्ष्यामि समाप्तौ तु क्रतोरिह१३०।\nएवमुक्तस्तदा शक्रो गत्वा सर्वं धरातलं।\nस्त्रियो दृष्टाश्च यास्तेन सर्वाः परपरिग्रहाः१३१।\nआभीरकन्या रूपाढ्या सुनासा चारुलोचना।\nन देवी न च गंधर्वी नासुरी न च पन्नगी१३२।\nन चास्ति तादृशी कन्या यादृशी सा वरांगना।\nददर्श तां सुचार्वंगीं श्रियं देवीमिवापराम्१३३।\nसंक्षिपन्तीं मनोवृत्ति विभवं रूपसंपदा।\nयद्यत्तु वस्तुसौंदर्याद्विशिष्टं लभ्यते क्वचित्१३४।\nतत्तच्छरीरसंलग्नं तन्वंग्या ददृशे वरम्।\nतां दृष्ट्वा चिंतयामास यद्येषा कन्यका भवेत्१३५।\nतन्मत्तः कृतपुण्योन्यो न देवो भुवि विद्यते।\nयोषिद्रत्नमिदं सेयं सद्भाग्यायां पितामहः१३६।\nसरागो यदि वा स्यात्तु सफलस्त्वेष मे श्रमः।\nनीलाभ्र कनकांभोज विद्रुमाभां ददर्श तां१३७।\nत्विषं संबिभ्रतीमंगैः केशगंडे क्षणाधरैः।\nमन्मथाशोकवृक्षस्य प्रोद्भिन्नां कलिकामिव१३८।\nप्रदग्धहृच्छयेनैव नेत्रवह्निशिखोत्करैः।\nधात्रा कथं हि सा सृष्टा प्रतिरूपमपश्यता१३९।\nकल्पिता चेत्स्वयं बुध्या नैपुण्यस्य गतिः परा।\nउत्तुंगाग्राविमौ सृष्टौ यन्मे संपश्यतः सुखं१४०।\nपयोधरौ नातिचित्रं कस्य संजायते हृदि।\nरागोपहतदेहोयमधरो यद्यपि स्फुटम्१४१।\nतथापि सेवमानस्य निर्वाणं संप्रयच्छति।\nवहद्भिरपि कौटिल्यमलकैः सुखमर्प्यते१४२।\nदोषोपि गुणवद्भाति भूरिसौंदर्यमाश्रितः।\nनेत्रयोर्भूषितावंता वाकर्णाभ्याशमागतौ१४३।\nकारणाद्भावचैतन्यं प्रवदंति हि तद्विदः।\nकर्णयोर्भूषणे नेत्रे नेत्रयोः श्रवणाविमौ१४४।\nकुंडलांजनयोरत्र नावकाशोस्ति कश्चन।\nन तद्युक्तं कटाक्षाणां यद्द्विधाकरणं हृदि१४५।\nतवसंबंधिनोयेऽत्र कथं ते दुःखभागिनः।\nसर्वसुंदरतामेति विकारः प्राकृतैर्गुणैः१४६।\nवृद्धे क्षणशतानां तु दृष्टमेषा मया धनम्।\nधात्रा कौशल्यसीमेयं रूपोत्पत्तौ सुदर्शिता१४७।\nकरोत्येषा मनो नॄणां सस्नेहं कृतिविभ्रमैः।\nएवं विमृशतस्तस्य तद्रूपापहृतत्विषः१४८।\nनिरंतरोद्गतैश्छन्नमभवत्पुलकैर्वपुः।\nतां वीक्ष्य नवहेमाभां पद्मपत्रायतेक्षणाम्१४९।\nदेवानामथ यक्षाणां गंधर्वोरगरक्षसाम्।\nनाना दृष्टा मया नार्यो नेदृशी रूपसंपदा१५० 1.16.150।\nत्रैलोक्यांतर्गतं यद्यद्वस्तुतत्तत्प्रधानतः।\nसमादाय विधात्रास्याः कृता रूपस्य संस्थितिः१५१।\nइंद्र उवाच।\nकासि कस्य कुतश्च त्वमागता सुभ्रु कथ्यताम्।\nएकाकिनी किमर्थं च वीथीमध्येषु तिष्ठसि१५२।\nयान्येतान्यंगसंस्थानि भूषणानि बिभर्षि च।\nनैतानि तव भूषायै त्वमेतेषां हि भूषणम्१५३।\nन देवी न च गंधर्वी नासुरी न च पन्नगी।\nकिन्नरी दृष्टपूर्वा वा यादृशी त्वं सुलोचने१५४।\nउक्ता मयापि बहुशः कस्माद्दत्से हि नोत्तरम्।\nत्रपान्विता तु सा कन्या शक्रं प्रोवाच वेपती१५५।\nगोपकन्या त्वहं वीर विक्रीणामीह गोरसम्।\nनवनीतमिदं शुद्धं दधि चेदं विमंडकम्१५६।\nदध्ना चैवात्र तक्रेण रसेनापि परंतप।\nअर्थी येनासि तद्ब्रूहि प्रगृह्णीष्व यथेप्सितम्१५७।\nएवमुक्तस्तदा शक्रो गृहीत्वा तां करे दृढम्।\nअनयत्तां विशालाक्षीं यत्र ब्रह्मा व्यवस्थितः१५८।\nनीयमाना तु सा तेन क्रोशंती पितृमातरौ।\nहा तात मातर्हा भ्रातर्नयत्येष नरो बलात्१५९।\nयदि वास्ति मया कार्यं पितरं मे प्रयाचय।\nस दास्यति हि मां नूनं भवतः सत्यमुच्यते१६०।\nका हि नाभिलषेत्कन्या भर्तांरं भक्तिवत्सलम्।\nनादेयमपि ते किंचित्पितुर्मे धर्मवत्सल१६१।\nप्रसादये तं शिरसा मां स तुष्टः प्रदास्यति।\nपितुश्चित्तमविज्ञाय यद्यात्मानं ददामि ते१६२।\nधर्मो हि विपुलो नश्येत्तेन त्वां न प्रसादये।\nभविष्यामि वशे तुभ्यं यदि तातः प्रदास्यति१६३।\nइत्थमाभाष्यमाणस्तु तदा शक्रोऽनयच्च ताम्।\nब्रह्मणः पुरतः स्थाप्य प्राहास्यार्थे मयाऽबले१६४।\nआनीतासि विशालाक्षि मा शुचो वरवर्णिनि।\nगोपकन्यामसौ दृष्ट्वा गौरवर्णां महाद्युतिम्१६५।\nकमलामेव तां मेने पुंडरीकनिभेक्षणाम्।\nतप्तकांचनसद्भित्ति सदृशा पीनवक्षसम्१६६।\nमत्तेभहस्तवृत्तोरुं रक्तोत्तुंग नखत्विषं।\nतं दृष्ट्वाऽमन्यतात्मानं सापि मन्मनथचरम्१६७।\nतत्प्राप्तिहेतु क धिया गतचित्तेव लक्ष्यते।\nप्रभुत्वमात्मनो दाने गोपकन्याप्यमन्यत१६८।\nयद्येष मां सुरूपत्वादिच्छत्यादातुमाग्रहात्।\nनास्ति सीमंतिनी काचिन्मत्तो धन्यतरा भुवि१६९।\nअनेनाहं समानीता यच्चक्षुर्गोचरं गता।\nअस्य त्यागे भवेन्मृत्युरत्यागे जीवितं सुखम्१७०।\nभवेयमपमानाच्च धिग्रूपा दुःखदायिनी।\nदृश्यते चक्षुषानेन यापि योषित्प्रसादतः१७१।\nसापि धन्या न संदेहः किं पुनर्यां परिष्वजेत्।\nजगद्रूपमशेषं हि पृथक्संचारमाश्रितम्१७२।\nलावण्यं तदिहैकस्थं दर्शितं विश्वयोनिना।\nअस्योपमा स्मरः साध्वी मन्मथस्य त्विषोपमा१७३।\nतिरस्कृतस्तु शोकोयं पिता माता न कारणम्।\nयदि मां नैष आदत्ते स्वल्पं मयि न भाषते१७४।\nअस्यानुस्मरणान्मृत्युः प्रभविष्यति शोकजः।\nअनागसि च पत्न्यां तु क्षिप्रं यातेयमीदृशी१७५।\nकुचयोर्मणिशोभायै शुद्धाम्बुज समद्युतिः।\nमुखमस्य प्रपश्यंत्या मनो मे ध्यानमागतम्१७६।\nअस्यांगस्पर्शसंयोगान्न चेत्त्वं बहु मन्यसे।\nस्पृशन्नटसि तर्हि न त्वं शरीरं वितथं परम्१७७।\nअथवास्य न दोषोस्ति यदृच्छाचारको ह्यसि।\nमुषितः स्मर नूनं त्वं संरक्ष स्वां प्रियां रतिम्१७८।\nत्वत्तोपि दृश्यते येन रूपेणायं स्मराधिकः।\nममानेन मनोरत्न सर्वस्वं च हृतं दृढम्१७९।\nशोभा या दृश्यते वक्त्रे सा कुतः शशलक्ष्मणि।\nनोपमा सकलं कस्य निष्कलंकेन शस्यते१८०।\nसमानभावतां याति पंकजं नास्य नेत्रयोः।\nकोपमा जलशंखेन प्राप्ता श्रवणशंङ्खयोः१८१।\nविद्रुमोप्यधरस्यास्य लभते नोपमां ध्रुवम्।\nआत्मस्थममृतं ह्येष संस्रवंश्चेष्टते ध्रुवम्१८२।\nयदि किंचिच्छुभं कर्म जन्मांतरशतैः कृतम्।\nतत्प्रसादात्पुनर्भर्ता भवत्वेष ममेप्सितः१८३।\nएवं चिंतापराधीना यावत्सा गोपकन्यका।\nतावद्ब्रह्मा हरिं प्राह यज्ञार्थं सत्वरं वचः१८४।\nदेवी चैषा महाभागा गायत्री नामतः प्रभो।\nएवमुक्ते तदा विष्णुर्ब्रह्माणं प्रोक्तवानिदम्१८५।\nतदेनामुद्वहस्वाद्य मया दत्तां जगत्प्रभो।\nगांधर्वेण विवाहेन विकल्पं मा कृथाश्चिरम्१८६।\nअमुं गृहाण देवाद्य अस्याः पाणिमनाकुलम्।\nगांधेर्वेण विवाहेन उपयेमे पितामहः१८७।\nतामवाप्य तदा ब्रह्मा जगादाद्ध्वर्युसत्तमम्।\nकृता पत्नी मया ह्येषा सदने मे निवेशय१८८।\nमृगशृंगधरा बाला क्षौमवस्त्रावगुंठिता।\nपत्नीशालां तदा नीता ऋत्विग्भिर्वेदपारगैः१८९।\nऔदुंबेरण दंडेन प्रावृतो मृगचर्मणा।\nमहाध्वरे तदा ब्रह्मा धाम्ना स्वेनैव शोभते१९०।\nप्रारब्धं च ततो होत्रं ब्राह्मणैर्वेदपारगैः।\nभृगुणा सहितैः कर्म वेदोक्तं तैः कृतं तदा।\nतथा युगसहस्रं तु स यज्ञः पुष्करेऽभवत्१९१।"
  }
]
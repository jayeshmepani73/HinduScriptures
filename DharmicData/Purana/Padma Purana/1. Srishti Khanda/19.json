[
  {
    "text": "भीष्म उवाच।\nपुष्करस्य च नंदायाः श्रुतं माहात्म्यमुत्तमं।\nऋषिकोटिर्यदायाता पुष्करे मुखदर्शनात्१।\nसर्वैः सुरूपता लब्धा सर्वमेतन्मया श्रुतं।\nयज्ञोपवीतैर्भक्तानि यानि तानि वदस्व मे२।\nकथं तीर्थविभागस्तु कृतस्तैस्सु महात्मभिः।\nआश्रमे यानि तीर्थानि कृतान्यपि महर्षिभिः३।\nपदन्यासः कृतः पूर्वं विष्णुना यज्ञपर्वते।\nनागैस्तत्र पंचतीर्थं कृतं तैस्तु महाविषैः४।\nपिंडप्रदानवापी च केन पूर्वं विनिर्मिता।\nउदङ्मुखी भूमिगता कथं गंगासरस्वती५।\nब्राह्मणैर्वेदविद्वद्भिः कथं यात्रा त्रिपुष्करे।\nकर्तव्या यत्फलं तस्या जायते तद्वदस्व मे६।\nपुलस्त्य उवाच।\nप्रश्नभारो महानेष भवता परिकल्पितः।\nतदेकाग्रमना भूत्वा शृणु तीर्थ महाफलं७।\nयस्य हस्तौ च पादौ च मनश्चैव सुसंयतं।\nविद्यातपश्च कीर्तिश्च स तीर्थफलमश्नुते८।\nप्रतिग्रहादुपावृत्तः संतुष्टो येनकेन चित्।\nअहंकारनिवृत्तश्च स तीर्थफलमश्नुते९।\nअक्रोधनश्च राजेंद्र सत्यशीलो दृढव्रतः।\nआत्मोपमश्च भूतेषु स तीर्थफलमश्नुते१०।\nऋषीणां परमं गुह्यमिदं भरतसत्तम।\nपूर्वं यत्र महाराज सत्रे पैतामहे तथा११।\nयतीनामुग्रतपसां येषां कोटिः समागता।\nमुखदर्शनमाश्रित्य स्थितास्ते ज्येष्ठपुष्करे१२।\nसुरूपतां परां लब्ध्वा प्रीतास्ते मुनिसत्तमाः।\nहर्षेण महताविष्टा ब्रह्मदर्शनकांक्षिणः१३।\nयज्ञोपवीतैस्ते भूमिं माप्य सर्वे चतुर्द्दिशं।\nकृत्वा तीर्थं विभागं च स्थिता भक्तिपरायणाः१४।\nआसन्नश्च ततस्तेषां तदा तुष्टः पितामहः।\nकोटिं कृत्वा तदा तेषां मानं दृष्ट्वा मनीषिणां१५।\nअद्यप्रभृति युष्माकं धर्मवृद्धिर्भविष्यति।\nइहागत्य नरो यो वै यदंगं प्रथमं जले१६।\nप्लावविष्यति रूपार्थं रूपिता तीर्थकारिता।\nभविष्यति न संदेहो योजनायतमंडले१७।\nअर्धयोजनविस्तारं दीर्घं सार्धं हि योजनम्।\nएतत्प्रमाणं तीर्थस्य ऋषिकोटिप्रवर्त्तितम्१८।\nगमनादेव राजेंद्र पुष्करस्य त्वरिंदम।\nराजसूयाश्वमेधाभ्यां फलमाप्नोति मानवः१९।\nसरस्वती महापुण्या प्रविष्टा ज्येष्ठपुष्करे।\nतत्रब्रह्मादयो देवा ऋषयः सिद्धचारणाः२०।\nअभिगच्छंति राजेंद्र चैत्रशुक्ल चतुर्दशीं।\nतत्राभिषेकं कुर्वीत पितृदेवार्चने रतः२१।\nगोमेधं च तदाप्नोति कुलं चैव समुद्धरेत्।\nएवं तीर्थविभागस्तु कृतस्तैस्तु महर्षिभिः२२।\nपितॄन्देवांश्च सन्तर्प्य विष्णुलोके महीयते।\nतत्र स्नात्वा भवेन्मर्त्यो विमलश्चन्द्रमा यथा२३।\nब्रह्मलोकमवाप्नोति गतिं च परमां व्रजेत्।\nनृलोके देवदेवस्य तीर्थं त्रैलोक्यविश्रुतम्२४।\nपुष्करं नाम विख्यातं महापातकनाशनम्।\nदशकोटिसहस्राणि तीर्थानां वै महीपते२५।\nसान्निध्यं पुष्करे येषां त्रिसन्ध्यं कुलनन्दन।\nआदित्या वसवो रुद्रास्साध्याश्च स मरुद्गणाः२६।\nगन्धर्वाप्सरसश्चैव नित्यं सन्निहिता विभोः।\nयत्र देवास्तपस्तप्त्वा दैत्या ब्रह्मर्षयस्तथा२७।\nदिव्य योगा महाराज पुण्येन महतान्विताः।\nमनसाप्यभिकामस्य पुष्कराणि मनस्विनः२८।\nपूयन्ते सर्वपापानि नाकपृष्ठे स मोदते।\nतस्मिंस्तीर्थे महाराज नित्यमेव पितामहः२९।\nउवास परमप्रीतो देवदानवसम्मतः।\nपुष्करेषु महाराज देवास्सर्षिपुरोगमाः३०।\nसिद्धिं च समनुप्राप्ताः पुण्येन महतान्विताः।\nतत्राभिषेकं यः कुर्यात्पितृदेवार्चने रतः३१।\nअश्वमेधाद्दशगुणं प्रवदंति मनीषिणः।\nअप्येकं भोजयेद्विप्रं पुष्करारण्यमाश्रितः३२।\nअन्नेन तेन संप्रीता कोटिर्भवति पूजिता।\nतेनासौ कर्मणा भीष्म प्रेत्य चेह च मोदते३३।\nशाकैर्मूलैः फलैर्वापि येन वा वर्त्तयेत्स्वयम्।\nतद्वै दद्याद्ब्राह्मणाय श्रद्धावाननसूयकः३४।\nतेनैव प्राप्नुयात्प्राज्ञो हयमेधफलं नरः।\nब्राह्मणः क्षत्रियो वैश्यः शूद्रो वा राजसत्तम३५।\nपैतामहं सरः पुण्यं पुष्करं नाम नामतः।\nवैखानसानां सिद्धानां मुनीनां पुण्यदं हि यत्३६।\nसरस्वती पुण्यतमा यस्माद्याता महार्णवम्।\nआदिदेवो महायोगी यत्रास्ते मधुसूदनः३७।\nख्यात आदिवराहेति नाम्ना त्रिदशपूजितः।\nहीनवर्णाश्च ये वर्णास्तीर्थे पैतामहे गताः३८।\nन वियोनिं व्रजंत्येते स्नात्वा तीर्थे महात्मनः।\nकार्तिक्यां च विशेषेण योभिगच्छेत्तु पुष्करं३९।\nफलं तत्राक्षयं तस्य भवतीत्यनुशुश्रुम।\nसायंप्रातः स्मरेद्यस्तु पुष्कराणि कृतांजलि४०।\nउपस्पृष्टं भवेत्तेन सर्वतीर्थे तु कौरव।\nजन्मप्रभृति यत्पापं स्त्रियो वा पुरुषस्य वा४१।\nपुष्करे स्नानमात्रेण सर्वमेतत्प्रणश्यति।\nयथासुराणां प्रवरः सर्वेषां तु पितामहः४२।\nतथैव पुष्करं तीर्थं तीर्थानामादिरुच्यते।\nत द्दृष्ट्वा दशवर्षाणि पुष्करे नियतः शुचिः४३।\nक्रतून्सर्वानवाप्नोति ब्रह्मलोकं स गच्छति।\nयस्तु वर्षशतं पूर्णमग्निहोत्रमुपासते४४।\nकार्तिकीं वा वसेदेकां पुष्करे सममेव तु।\nपुष्करे दुष्करो होमः पुष्करे दुष्करं तपः४५।\nपुष्करे दुष्करं दानं वासश्चैव सुदुष्करः।\nब्राह्मणो वेदविद्वांस्तु गत्वा वै ज्येष्ठपुष्करं४६।\nस्नानाद्भवेन्मोक्षभागी श्राद्धेन पितृतारकः।\nनाममात्रोपि यो विप्रो गत्वा संध्यामुपासते४७।\nवर्षाणि द्वादशैवेह तेन संध्या ह्युपासिता।\nभवेत्तु नात्र संदेहः पुरा प्रोक्तं स्वयंभुवा४८।\nसावित्री कथितो दोषः कुले तस्य न जायते।\nया पत्नी ददते भर्तुः संध्योपास्तिं करिष्यतः४९।\nकरकेण तु ताम्रेण तोयं मुक्ता दिवं व्रजेत्।\nब्रह्मलोकमनुप्राप्य तिष्ठति ब्रह्मणो दिनं५० 1.19.50।\nएकाकिना गतेनापि संध्या वंद्या यथाक्रमं।\nपौष्करेणाथ तोयेन भृंगारे निहितेन तु५१।\nतेनापि द्वादशाब्दानि संध्योपास्ता न संशयः।\nभवेत्समीपगा पत्नी कुर्वतः पितृतर्पणं५१।\nदक्षिणां दिशमास्थाय गायत्र्या राजसत्तम।\nपितॄणां परमा तृप्तिः क्रियते द्वादशाब्दिकी५३।\nयुगसहस्रं पिण्डेन श्राद्धेनानन्त्यमश्नुते।\nएतदर्थं हि विद्वांसः कुर्वंते दारसंग्रहं५४।\nतीर्थे गत्त्वा प्रदास्यामः पिंडान्वै श्राद्धपूर्वकं।\nतेषां पुत्रा धनं धान्यमविच्छिन्ना च संततिः५५।\nभवेद्वै नात्र संदेह एतदाह पितामहः।\nतर्पयित्वा पितॄन्देवानग्निष्टोमफलं लभेत्५६।\nआश्रमानपि ते वच्मि शृणुष्वैकमना नृप।\nअगस्त्येन कृतश्चात्र आश्रमो देवसंमितः५७।\nसप्तर्षीणां पुरा चात्र आश्रमो देवसम्मतः।\nब्रह्मर्षीणां तथा चात्र मनूनां परमस्तथा५८।\nनागानां च पुरी रम्या यज्ञपर्वतरोधसि।\nअगस्त्यस्य महाराज प्रभावममितात्मनः५९।\nकथयामि समासेन शृणु त्वं सुसमाहितः।\nपूर्वं कृतयुगे भीष्म दानवा युद्धदुर्मदाः६०।\nकालेया इति विख्याता गणाः परमदारुणाः।\nते तु वृत्रं समाश्रित्य देवान्हंतुं समुद्यताः६१।\nततो देवाः समुद्विग्ना ब्रह्माणमुपतस्थिरे।\nकृतांजलींस्तु तान्सर्वान्परमेष्ठीत्युवाच ह६२।\nविदितं मे सुराः सर्वं यद्वः कार्यं चिकीर्षितं।\nतमुपायं प्रवक्ष्यामि यथा वृत्रं वधिष्यथ६३।\nदधीचिरिति विख्यातो महानृषिरुदारधीः।\nतं गत्वा सहितास्सर्वे वरं च प्रतियाचत६४।\nस वो दास्यति धर्मात्मा सुप्रीतेनांतरात्मना।\nस वाच्यः सहितैः सर्वैर्भवद्भिर्जयकांक्षिभिः६५।\nस्वान्यस्थीनि प्रयच्छस्व त्रैलोक्यहितकांक्षया।\nस शरीरं समुत्सृज्य स्वान्यस्थीनि प्रदास्यति६६।\nतस्यास्थिभिर्महाघोरं वज्रं संक्रियतां दृढं।\nमहच्छत्रुहनं दिव्यं तदस्त्रमशनिः स्मृतं६७।\nतेन वज्रेण वै वृत्रं वधिष्यति शतक्रतुः।\nएतद्वः सर्वमाख्यातं तस्मात्सर्वं विधीयतां६८।\nएवमुक्तास्ततो देवा अनुज्ञाप्य पितामहं।\nशतक्रतुं पुरस्कृत्य दधीचेराश्रमं ययुः६९।\nसरस्वत्याः परे पारे नानाद्रुमलतावृतं।\nषट्पदोद्गीतनिनदैरुद्घुष्टं सामगैरिव७०।\nपुंस्कोकिलरवोन्मिश्रं जीवं जीवकनादितम्।\nमहिषैश्च वराहैश्च सृमरैश्चमरैरपि७१।\nतत्रतत्रानुचरितैः शार्दूलभयवर्जितैः।\nकरेणुभिर्वारणैश्च प्रभिन्नकरटामुखैः७२।\nस्वरोद्गारैश्च क्रीडद्भिः समंतादनुनादितं।\nसिंहव्याघ्रैर्महानादं नदद्भिरनुनादितं७३।\nमयूरैश्चापि संलीनैर्गुहाकंदरवासिभिः।\nतेषु तेषु च कुंजेषु नादितं सुमनोरमं७४।\nत्रिविष्टपसमप्रख्यं दधीच्याश्रममागमन्।\nतत्रापश्यन्दधीचिं तं दिवाकरसमप्रभम्७५।\nजाज्वल्यमानं वपुषा यथा लक्ष्म्या चतुर्भुजम्।\nतस्य पादौ सुरा राजन्नभिवंद्य प्रणम्य च।\nअयाचंत वरं सर्वे यथोक्तं परमेष्ठिना७६।\nततो दधीचिः परमप्रतीतः सुरोत्तमांस्तानिदमित्युवाच।\nकरोमि यद्वो हितमद्य देवाः स्वं वापि देहं त्वहमुत्सृजामि७७।\nतानेवमुक्त्वा द्विपदां वरिष्ठः प्राणांस्ततोऽसौ सहसोत्ससर्ज।\nसुरास्तदस्थीनि सवासवास्ते यथोपयोगं जगृहुः स्म तस्य७८।\nप्रहृष्टरूपाश्च जयाय देवास्त्वष्टारमासाद्य तमर्थमूचुः।\nत्वष्टा तु तेषां वचनं निशम्य प्रहृष्टरूपः प्रयतः प्रयत्नात्७९।\nचकार वज्रं भृशमुग्रवीर्यं कृत्वा च शस्त्रं तमुवाच हृष्टः।\nअनेन शस्त्रप्रवरेण देव भस्मीकुरुष्वाद्य सुरारिमुग्रं८०।\nततो हतारिः सगणः सुखं त्वं प्रशाधि कृत्स्नं त्रिदिवं दिविष्ठः।\nत्वष्ट्रा तथोक्तस्तु पुरंदरश्च वज्रं प्रहृष्टः प्रयतो ह्यगृह्णात्८१।\nततः स वज्रेणयुतो दैवतैरभिपूजितः।\nआससाद ततो वृत्रं स्थितमावृत्य रोदसी८२।\nकालकेयैर्महाकायैस्समंतादभिरक्षितं।\nसमुद्यत प्रहरणैः सशृंगैरिव पर्वतैः८३।\nततो युद्धं समभवद्देवानां सह दानवैः।\nमुहूर्तं भरतश्रेष्ठ लोकत्रासकरं महत्८४।\nउद्यतैः प्रतिसृष्टानां खड्गानां वीरबाहुभिः।\nआसीत्सुतुमुलः शब्दः शरीरैरभिपाटितैः८५।\nशिरोभिः प्रपतद्भिश्चाप्यंतरिक्षान्महीतलं।\nतालैरिव महीपाल वृतं तैरेव दृश्यते८६।\nते हेमकवचा भूत्वा कालेयाः परिघायुधाः।\nत्रिदशानभ्यवर्तन्त दावदग्धा इव द्रुमाः८७।\nतेषां वेगवतां वेगं सहितानां प्रधावताम्।\nन शेकुः सहिताः सोढुं भग्नास्ते प्राद्रवन्भयात्८८।\nतान्दृष्ट्वा द्रवतो भीतान्सहस्राक्षः पुरंदरः।\nवृत्रं च वर्द्धमानं तु कश्मलं महदाविशत्८९।\nतं शक्रं कश्मलाविष्टं दृष्ट्वा विष्णुः सनातनः।\nस्वतेजो व्यदधाच्छक्रे बलमस्य विवर्धयन्९०।\nविष्णुनाप्यायितं शक्रं दृष्ट्वादे वगणास्तदा।\nसर्वे तेजस्समादध्युस्तथा ब्रह्मर्षयोऽमलाः९१।\nस समाप्यायितः शक्रो विष्णुना दैवतैः सह।\nऋषिभिश्च महाभागैर्बलवान्समपद्यत९२।\nज्ञात्वा बलस्थं त्रिदशाधिपं तं ननाद वृत्रस्सुमहानि नादम्।\nतस्य प्रणादेन धरा दिशश्च खं द्यौर्नगाश्चेति चचाल सर्वं९३।\nततो महेंद्रः परमाभितप्तः श्रुत्वा रवं घोरतरं महांतम्।\nभयेन मग्नस्त्वरितं मुमोच वज्रं महान्तं खलु तस्य शीर्षे९४।\nस शक्रवज्राभिहतः पपात महास्वनः कांचनमाल्यधारी।\nयथा महाशैलवरः पुरस्तात्स मंदरो विष्णुकरात्प्रमुक्तः९५।\nतस्मिन्हते दैत्यवरे भयार्तः शक्रः प्रदुद्राव सरः प्रवेष्टुं।\nवज्रं च मेने स्वकरात्प्रमुक्तं वृत्रं भयाच्चैव हतं न पश्यति९६।\nसर्वे च देवा मुदिताः प्रहृष्टाः सहर्षयश्चैनमथो स्तुवंति।\nशेषांश्च दैत्यांस्त्वरितं समेत्य जघ्नुः सुरा वृत्रवधाभितप्तान्९७।\nते वध्यमानास्त्रिदशैस्तदानीं महासुरा वायुसमानवेगाः।\nसमुद्रमेवाविविशुर्भयार्ताः प्रविश्य चैवोदधिमप्रमेयम्९८।\nझषाकुलं रत्नसमाकुलं च तदा स्म मंत्रं सहिताः प्रचक्रुः।\nतत्र स्म केचिन्मतिनिश्चयज्ञास्तांस्तानुपायान्परिचिंतयंतः९९।\nभयार्दिता देवनिकायतप्तास्त्रैलोक्यनाशाय मतिं प्रचक्रुः।\nतेषां तु तत्र क्षयकालयोगाद्घोरामतिश्चिंतयतां बभूव१०० 1.19.100।\nये संति विद्यातपसोपपन्नास्तेषां विनाशः प्रथमं च कार्यः।\nलोकाश्च सर्वे तपसा ध्रियंते तस्मात्त्वरध्वं तपसः क्षयाय१०१।\nये संति केचिद्धि वसुंधरायां तपस्विनो धर्मविदश्च तज्ज्ञाः।\nतेषां वधश्चक्रियतां हि क्षिप्रं तेषु प्रणष्टेषु जगद्विनष्टम्१०२।\nएवं हि सर्वे गतबुद्धिभावा जगद्विनाशे परमप्रहृष्टाः।\nदुर्गंसमाश्रित्य महोर्मिमंतं रत्नाकरं वारुणमालयं स्म१०३।\nसमुद्रं ते समासाद्य वारुणं त्वंभसां निधिं।\nकालेयास्समपद्यंत त्रैलोक्यस्य विनाशने१०४।\nते रात्रौ समभिक्रुद्धा बभक्षुस्तांस्तदा मुनीन्।\nआश्रमेषु च ये संति पुण्येष्वायतनेषु च१०५।\nवसिष्ठस्याश्रमे विप्रा भक्षितास्तैर्दुरात्मभिः।\nअशीतिः शतमष्टौ च वने चान्ये तपस्विनः१०६।\nच्यवनस्याश्रमं गत्वा पुण्यं द्विजनिषेवितम्।\nफलमूलाशनानां हि मुनीनां भक्षितं शतं१०७।\nएवं रात्रौ स्म कुर्वंतो विविशुश्चार्णवं दिवा।\nभरद्वाजाश्रमं गत्वा नियता ब्रह्मचारिणः१०८।\nवाताहारांबुभक्षाश्च विंशतिश्च निषूदिताः।\nएवं क्रमेण भक्षार्थं मुनीनां दानवास्तदा१०९।\nनिशायां पर्यधावंत शक्ता भुजबलाश्रयात्।\nकालेन महता ते वै जघ्नुर्मुनिगणान्बहून्११०।\nन चैतानवबुध्यंत मनुजा मनुजाधिप।\nनिस्वाध्यायवषट्कारं नष्टयज्ञोत्सवक्रियम्१११।\nजगदासीन्निरुत्साहं कालेयभयपीडितं।\nएवं प्रक्षीयमाणास्ते मानवा मनुजेश्वर११२।\nआत्मत्राणपरा भीताः प्राद्रवंस्तु दिशो दश।\nकेचिद्गुहां प्रविविशुर्विकीर्णाश्चापरे द्विजाः११३।\nअपरे च भयोद्विग्ना भयात्प्राणान्समत्यजन्।\nकेचित्तत्र महेष्वासाः शूराः परमदर्पिताः११४।\nमार्गमाणाः परं यत्नंदानवानांप्रचक्रिरे।\nनचैताननुजग्मुस्ते समुद्रं समुपाश्रितान्११५।\nशमं न जग्मुः परममाजग्मुः क्षयमेव च।\nजगत्प्रशमने जाते नष्टयज्ञोत्सवक्रिये११६।\nआजग्मुः परमोद्विग्नास्त्रिदशा मनुजेश्वर।\nसमेत्य समहेंद्रास्तु भयान्मंत्रं प्रचक्रिरे११७।\nनारायणं पुरस्कृत्य वैकुंठमपराजितम्।\nततो देवास्समेतास्ते तदोचुर्मधुसूदनम्११८।\nत्वं नः स्रष्टा च गोप्ता च भर्ता च जगतः प्रभो।\nत्वया सृष्टं जगत्सर्वं यच्चेंगं यच्च नेङ्गति११९।\nत्वया भूमिः पुरा नष्टा समुद्रात्पुष्करेक्षण।\nवाराहं रूपमास्थाय जगदर्थे समुद्धृता१२०।\nआदिदैत्यो महावीर्यो हिरण्यकशिपुः पुरा।\nनारसिंहं वपुः कृत्वा सूदितः पुरुषोत्तम१२१।\nअवध्यः सर्वभूतानां बलिश्चापि महासुरः।\nवामनं वपुरास्थाय त्रैलोक्याद्भ्रंशितस्त्वया१२२।\nअसुरः सुमहेष्वासो जंभ इत्यभिविश्रुतः।\nयज्ञक्षोभकरः क्रूरस्त्वमरैर्विनिपातितः१२३।\nएवमादीनि कर्माणि येषां संख्या न विद्यते।\nअस्माकं भयभीतानां त्वं गतिर्मधुसूदन१२४।\nतस्मात्त्वां देवदेवेश लोकार्थं ज्ञापयामहे।\nरक्ष लोकांश्च देवांश्च शक्रं च महतो भयात्१२५।\nभवत्प्रसादाद्वर्तंते प्रजास्सर्वाश्चतुर्विधाः।\nस्वस्था भवंति मनुजा हव्यकव्यैर्दिवौकसः१२६।\nलोका ह्येवं प्रवर्तंते अन्योन्यं च समाश्रिताः।\nत्वत्प्रभावान्निरुद्विग्नास्त्वयैव परिरक्षिताः१२७।\nइदं च समनुप्राप्तं लोकानां भयमुत्तम्।\nजानीमो न च केनैते वध्यंते ब्राह्मणा निशि१२८।\nब्राह्मणेषु च क्षीणेषु पृथिवी क्षयमेष्यति।\nत्वत्प्रसादान्महाबाहो लोकास्सर्वे जगत्पते१२९।\nविनाशं नाधिगच्छेयुस्त्वया वै परिरक्षिताः।\nविष्णु उवाच।\nविदितं मे सुरास्सर्वं प्रजायाः क्षयकारणम्१३०।\nभवतां चापि वक्ष्यामि शृणुध्वं विगतज्वराः।\nकालकेया इति ख्याता गणाः परमदारुणाः१३१।\nते वृत्रं निहतं दृष्ट्वा सहस्राक्षेण धीमता।\nजीवितं परिरक्षन्तः प्रविष्टा वरुणालयम्१३२।\nते प्रविश्योदधिं घोरं नानाग्राहसमाकुलम्।\nउत्सादनार्थं लोकस्य रात्रौ घ्नंति मुनीनिह१३३।\nन तु शक्याः क्षयं नेतुं समुद्रांतर्हिता हि ते।\nसमुद्रस्य क्षये बुद्धिर्भवद्भिः परिचिंत्यताम्१३४।\nएतच्छ्रुत्वा वचो देवा विष्णुना समुदाहृतम्।\nपरमेष्ठिनमासाद्य अगस्त्यस्याश्रमं ययुः१३५।\nतत्रापश्यन्महात्मानं वारुणं दीप्ततेजसम्।\nउपास्यमानमृषिभिर्द्देवैरिव पितामहम्१३६।\nतेभिगम्य महात्मानं मैत्रावरुणिमुत्तमम्।\nअप्रमत्तं तपोराशिं कर्मभिः स्वैरनुष्ठितैः१३७।\nदेवा ऊचुः।\nनहुषेणाभितप्तानां लोकानां त्वं गतिः पुरा।\nभ्रंशितश्च सुरैश्वर्याल्लोकार्थं लोककंटकः१३८।\nक्रोधात्प्रवृद्धः स महान्भास्करस्य नगोत्तमः।\nवचस्तवानतिक्रामन्विन्ध्यः शैलो न वर्धते१३९।\nतमसाच्छादिते लोके मृत्युनाभ्यर्दिताः प्रजाः।\nत्वामेव नाथमागम्य निर्वृतिं परमां गताः१४०।\nअस्माकं भयभीतानां नित्यमेव भवान्गतिः।\nततस्त्वद्य प्रयाचामस्त्वां वरं वरदो ह्यसि१४१।\nभीष्म उवाच।\nकिमर्थं सहसा विंध्यः प्रवृद्धः क्रोधमूर्च्छितः।\nएतदिच्छाम्यहं श्रोतुं विस्तरेण महामुने१४२।\nपुलस्त्य उवाच।\nअद्रिराजं महाशैलं मेरुं कनकपर्वतम्।\nउदयेऽस्तमये भानुः प्रदक्षिणमवर्तत१४३।\nतं दृष्ट्वा तु तदा विंध्यः शैलः सूर्यमथाब्रवीत्।\nयथा हि मेरुर्भवता नित्यशः परिगम्यते१४४।\nप्रदक्षिणं च क्रियते मामेवं कुरु भास्कर।\nएवमुक्तस्ततः सूर्यः शैलेंद्रं प्रत्यभाषत१४५।\nनाहमात्मेच्छया शैलं करोम्येनं प्रदक्षिणम्।\nएष मार्गः प्रदिष्टो मे येनेदं निर्मितं जगत्१४६।\nएवमुक्तस्तदा क्रोधात्प्रवृद्धः सहसाचलः।\nसूर्याचंद्रमसोर्मार्गं रोद्धुमिच्छन्परंतप१४७।\nततो हि देवाः सहितास्तु सर्वे सेंद्राः समागम्य महाद्रिराजम्।\nनिवारयामासुरथोत्पतंतं न वै स तेषां वचनं चकार१४८।\nततो हि जग्मुर्मुनिमाश्रमस्थं तपस्विनां धर्मवतां वरिष्ठम्।\nअगस्त्यमत्यद्भुतदीप्तवीर्यं तं चार्यमूचुः सहिताः सुरास्ते१४९।\nदेवा ऊचुः।\nसूर्याचंद्रमसोर्मार्गं नक्षत्राणां गतिं तथा।\nशैलराडावृणोत्येष विंध्यः क्रोधवशानुगः१५० 1.19.150।\nतं निवारयितुं शक्तो नान्यः कश्चिन्मुनीश्वर।\nतच्छ्रुत्वा वचनं विप्रः सुराणां शैलमभ्यगात्१५१।\nसोभिगम्याब्रवीद्विंध्यं सादरं समुपस्थितम्।\nमार्गमिच्छाम्यहं दत्तं भवता पर्वतोत्तम१५२।\nदक्षिणामभिगंतास्मि दिशं कार्येण केनचित्।\nयावदागमनं मे स्यात्तावत्त्वं प्रतिपालय१५३।\nनिवृत्ते मयि शैलेंद्र ततो वर्धस्व कामतः।\nपुलस्त्य उवाच।\nअद्यापि दक्षिणाद्देशाद्वारुणिर्न निवर्तते१५४।\nएतत्ते सर्वमाख्यातं यथा विन्ध्यो न वर्धते।\nअगस्त्यस्य प्रभावेण यन्मां त्वं परिपृच्छसि१५५।\nकालेयास्तु यथा राजन्सुरैः सर्वैर्निषूदिताः।\nअगस्त्यद्वारमासाद्य तन्मे निगदतः शृणु१५६।\nत्रिदशानां वचः श्रुत्वा मैत्रावरुणिरब्रवीत्।\nकिमर्थं समुपायाता वरं मत्तः किमिच्छथ१५७।\nएवमुक्तास्तदा तेन देवास्तं मुनिमब्रुवन्।\nइच्छाम एकं वरमद्भुतं वयं पिबार्णवं देवमुने महात्मन्१५८।\nएवं त्वयेच्छेम कृते महर्षे महार्णवं पीयमानं समग्रम्।\nततो विहन्याम च सानुबंधं कालेयसंज्ञं सुरविद्विषां बलम्१५९।\nत्रिदशानां वचः श्रुत्वा तथेति मुनिरब्रवीत्।\nकरिष्ये भवतां कामं लोकानां सुखकारकम्१६०।\nएवमुक्त्वा ततोऽगच्छत्समुद्रं निधिमंभसाम्।\nतपःसिद्धैश्च मुनिभिः सार्धं देवैश्च सुव्रत१६१।\nमनुष्योरगगंधर्वा यक्षाः किंपुरुषास्तथा।\nअनुजग्मुर्महात्मानं द्रष्टुकामास्तदद्भुतम्१६२।\nततोऽभ्यपश्यत्सहितः समुद्रं भीमनिःस्वनम्।\nनृत्यंतमिव चोर्मीभिर्वल्गंतमिव वायुना१६३।\nहसंतमिव फेनौघैः स्खलंतं कंदरेषु च।\nनानाग्राहसमाकीर्णं नानाद्विजगणैर्युतम्१६४।\nअगस्त्यसहिता देवाः सगंधर्वमहोरगाः।\nऋषयश्च महाभागाः समासेदुर्महोदधिम्१६५।\nसमुद्रं स समासाद्य वारुणिर्भगवानृषिः।\nउवाच सहितान्देवानृषींस्तांस्तु समागतान्१६६।\nपातुकामः समुद्रं च अगस्त्य ऋषिसत्तमः।\nएष लोकहितार्थाय पिबामि वरुणालयम्१६७।\nभवतां यदनुष्ठेयं तच्छीघ्रं संविधीयताम्।\nएतावदुक्त्वा वचनं मैत्रावरुणिरग्रतः१६८।\nसमुद्रमपिबत्क्रुद्धस्सर्वलोकस्य पश्यतः।\nपीयमानं समुद्रं तु दृष्ट्वा देवाः सवासवाः१६९।\nविस्मयं परमं जग्मुस्स्तुतिभिश्चाप्यपूजयन्।\nत्वं नस्त्राता विधाता च लोकानां लोकभावनः।\nत्वत्प्रसादात्समुत्सेधमुपगच्छेत्समं जगत्१७०।\nसंपूज्यमानस्त्रिदशैर्महात्मा गंधर्वमुख्येषु नदत्सु चैव।\nदिव्यैश्च पुष्पैरवकीर्यमाणो महार्णवं निःसलिलं चकार१७१।\nदृष्ट्वा कृतं निःसलिलं महार्णवं सुराः समस्ताः परमप्रहृष्टाः।\nप्रगृह्य दिव्यानि वरायुधानि तान्दानवान्जघ्नुरदीनसत्त्वाः१७२।\nते वध्यमानास्त्रिदशैर्महात्मभिर्महाबलैर्वेगयुतैर्नदद्भिः।\nन सेहिरे वेगवतां महात्मनां वेगं तदा धारयितुं दिवौकसाम्१७३।\nते वध्यमानास्त्रिदशैर्दानवा भीमनिःस्वनाः।\nचक्रुः सुतुमुलं युद्धं मुहूर्त्तमिव भारत१७४।\nते पूर्वं तपसा दग्धा मुनिभिर्भावितात्मभिः।\nयतमानाः परं शक्त्या त्रिदशैर्विनिषूदिताः१७५।\nते हेमनिष्काभरणाः कुंडलांगदधारिणः।\nनिहता बह्वशोभंत पुष्पिता इव किंशुकाः१७६।\nहतशिष्टास्ततः केचित्कालेयदनुजोत्तमाः।\nविदार्य वसुधां देवीं पातालतलमाश्रिताः१७७।\nनिहतान्दानवान्दृष्ट्वा त्रिदशा मुनिपुंगवम्।\nतुष्टुवुर्विविधैर्वाक्यैरिदं चैवाब्रुवन्वचः१७८।\nत्वत्प्रसादान्महाभाग लोकैः प्राप्तं महत्सुखम्।\nत्वत्तेजसा च निहताः कालेया भीमविक्रमाः१७९।\nपूरयस्व महाविप्र समुद्रं लोकभावनम्।\nयत्त्वया सलिलं पीतं तदस्मिन्पुनरुत्सृज१८०।\nएवमुक्तः प्रत्युवाच भगवान्मुनिपुंगवः।\nजीर्णं तद्धि मया तोयमुपायोन्यः प्रचिंत्यताम्१८१।\nपूरणार्थं समुद्रस्य भवद्भिर्यत्नमास्थितैः।\nएवं श्रुत्वा तु वचनं महर्षेर्भावितात्मनः१८२।\nविस्मिताश्च विषण्णाश्च बभूवुः सहितास्सुराः।\nपरस्परमनुज्ञाप्य प्रणम्य मुनिपुंगवम्१८३।\nप्रजाः सर्वा महाराज विप्रा जग्मुर्यथागतम्।\nत्रिदशा विष्णुना सार्द्धमनुजग्मुः पितामहम्१८४।\nपूरणार्थं समुद्रस्य मंत्रयंतः परस्परम्।\nऊचुः प्रांजलयः सर्वे सागरस्य हि पूरणम्१८५।\nतानुवाच समेतांस्तु ब्रह्मा लोकपितामहः।\nगच्छध्वं विबुधास्सर्वे यथाकामं यथेप्सितम्१८६।\nमहता कालयोगेन प्रकृतिं यास्यतेऽर्णवः।\nज्ञातींस्तु कारणं कृत्वा महाराजो भगीरथः१८७।\nगंगौघेन समुद्रं च पुनः संपूरयिष्यति।\nएवं ते ब्रह्मणा देवाः प्रेषिता ऋषिसत्तमाः१८८।\nउवाच भगवांस्तुष्टस्त्वगस्त्यमृषिसत्तमम्।\nदेवकार्यं तु भवता दानवानां विनाशनम्१८९।\nयतस्संतारिता देवास्तेन तुष्टोस्मि वै मुने।\nअभिप्रेतो वरो यस्ते याचयस्व ददामि तम्१९०।\nएवमुक्तस्तदागस्त्यः प्रणिपातपुरःसरम्।\nइहस्थेन मया देव देवकार्यमिदं कृतम्१९१।\nसर्वाश्रमाणां प्रवरो भवत्वेष ममाश्रमः।\nत्वया चोक्तस्तु भगवन्भविता नात्र संशयः१९२।\nब्रह्मोवाच।\nयात्रां तु पुष्करे कृत्वा इहागत्य नरास्तु ये।\nइह कुंडेषु ये स्नानं तर्पणं पितृदेवयोः१९३।\nअर्चनं चैव देवेषु सर्वमक्षयकारकम्।\nअर्घ्यं चोच्चावचं गृह्य शष्कुलापूपकांस्ततः१९४।\nदास्यंति द्विजमुख्येभ्यस्तेषां वासस्त्रिविष्टपे।\nश्राद्धेन पितरस्तृप्ता यावदाभूतसंप्लवम्१९५।\nकंदमूलफलैर्वापि तर्पयिष्यति यो मुनिम्।\nसप्तर्षिस्थानमासाद्य मोदते शास्वतीः समाः१९६।\nयज्ञपर्वतमारूढो दृष्ट्वा गंगाविनिर्गमम्।\nउदङ्मुखी देवनदी निर्गता पुष्करं प्रति१९७।\nअत्राभिषेकं यः कुर्यात्पितृदेवार्चने रतः।\nअश्वमेधफलं तस्य भवत्येव न संशयः१९८।\nयस्त्वेकं भोजयेद्विप्रं कोटिर्भवति भोजिता।\nअक्षयं त्वन्नपानं च अत्र दत्तं मुनीश्वर१९९।\nयो यमिच्छति कामं तु सर्वं तस्य भविष्यति।\nन वियोनिं व्रजत्यत्र स्नातमात्रो नरो भुवि२०० 1.19.200।\nस्थानानां परमं स्थानं तीर्थानां तीर्थमुत्तमम्।\nमया दत्तं मुनिश्रेष्ठ भविष्यति न संशयः२०१।\nजन्मप्रभृति यत्पापं स्त्रिया वा पुरुषस्य वा।\nअत्रैव स्नातमात्रस्य सर्वमेतत्प्रणश्यति२०२।\nएवमुक्त्वा तु भगवान्ब्रह्मा लोकपितामहः।\nजगामामंत्र्य स मुनिमगस्त्यं मुनिसत्तमम्२०३।\nअगस्त्योपि स्थितस्तत्र आश्रमे स्वे परंतप।\nअगस्त्यस्याश्रमोत्पत्तिरेषा ते परिकीर्तिता२०४।\nसप्तर्षीणामाश्रमांश्च कीर्त्तयिष्ये कुरूद्वह।\nअत्रिश्चैव वसिष्ठोथ पुलस्त्यः पुलहः क्रतुः२०५।\nअंगिरा गौतमश्चैव सुमतिः सुमुखस्तथा।\nविश्वामित्रः स्थूलशिराः संवर्तश्च प्रतर्दनः२०६।\nरैभ्यो बृहस्पतिश्चैव च्यवनः कश्यपो भृगुः।\nदुर्वासा जमदग्निश्च मार्कण्डेयोथ गालवः२०७।\nउशनाथ भरद्वाजो यवक्रीतस्तथा मुनिः।\nस्थूलाक्षः सकलाक्षश्च कण्वो मेधातिथिः कृतः२०८।\nनारदः पर्वतश्चैव स्वगंधी च्यवनो द्विजः।\nतृणाम्बु शबलो धौम्यः शतानंदो कृतव्रणः२०९।\nजमदग्निस्तथा रामो ह्यष्टकश्चैवमादयः।\nकृष्णद्वैपायनश्चैव पुत्रशिष्यैः समन्वितः२१०।\nएते तु पुष्करं प्राप्य सप्तर्षीणामथाश्रमे।\nवेष्टिता नियमैश्चापि दयायुक्तास्तपस्विनः२११।\nआनृशंस्यं जयो धैर्यं तपः सत्यं क्षमार्जवम्।\nदया दानं जपश्चैव सर्वेषां तत्प्रतिष्ठितं२१२।\nइह यत्क्रियते कर्म तत्परत्रोपभुज्यते।\nज्ञात्वा तदित्त्थं मुनयः परमार्थपरायणाः२१३।\nन तत्र नास्तिका यांति न स्तेना नाजितेंद्रियाः।\nन नृशंसा न पिशुना न कृतघ्ना न मानिनः२१४।\nसत्य तेजस्विनः शूरा दयावंतः क्षमापराः।\nयज्वानो यज्ञशीलाश्च निरीहा निरुपद्रवाः२१५।\nनिर्ममा निरहंकारास्तत्र गच्छंति पुष्करे।\nन रोगो न जरामृत्युर्भवितात्र महात्मनां२१६।\nन तत्र मूढा विशंति पुरुषा विषयात्मकाः।\nकामलोभमदद्रोह क्रोधमोहैरुपद्रुताः२१७।\nतुल्य मानापमानाश्च निर्द्वंद्वास्संयतेंद्रियाः।\nध्यानयोगपराश्चैव ते तु गच्छंति पुष्करं२१८।\nआश्रमेषु यथोक्तेषु यथोक्तं वै द्विजातयः।\nये वर्तंते यमं त्रातुं तेषां लोका महोदयाः२१९।\nये न हिंसंति भूतानि कर्मणा मनसा गिरा।\nअनृशंसतराः संतः सर्वदा च प्रियंवदाः२२०।\nअग्निहोत्ररता नित्यं नित्यं चातिथिपूजकाः।\nनित्यं स्वाध्यायवंतश्च नित्यं स्नानपरायणाः२२१।\nमातृवत्स्वसृवच्चैव तथा दुहितृवच्च ह।\nपरदारान्प्रपश्यंति सततं विगतस्पृहाः२२२।\nयेधिक्षिप्ता न कुप्यंति न हिंसंति च हिंसिताः।\nसमदुःखसुखाः संतो महात्मानो जितेंद्रियाः२२३।\nते हि सर्वे प्रपश्यंति पुरा चेरुर्महीमिमां।\nसमाधिना चिंतयंतो ब्रह्मलोकं सनातनं२२४।\nअथाभवदनावृष्टिः कदाचिन्महती तदा।\nकृच्छ्रप्रायो ह्यभूत्तत्र सर्वलोकः क्षुधार्दितः२२५।\nततो निरन्ने लोकेस्मिंश्चात्मानं ते परीप्सवः।\nमृतं कुमारमादाय कृच्छ्रप्रायास्तदापचन्२२६।\nअथ पर्यचरत्तत्र क्लिश्यमानान्हि तानृषीन्।\nदृष्ट्वा राजा विषादार्त्तः प्रोवाचेदं वचस्तदा२२७।\nराजोवाच।\nप्रतिग्रहो ब्राह्मणानां दृष्टा वृत्तिरनिंदिता।\nतस्मात्प्रतिग्रहान्मत्तो गृह्णीध्वं मुनिसत्तमाः२२८।\nवरान्ग्रामान्व्रीहियवान्रसान्रत्नानि कांचनं।\nगाश्च धेनूश्च तत्सर्वं मा मांसं पचत द्विजाः२२९।\nऋषय ऊचुः।\nराजन्प्रतिग्रहो घोरो मध्वास्वादो विषोपमः।\nतज्जानतां नः कस्मात्त्वं कुरुषे सम्प्रलोभनं२३०।\nदशसूना समश्चक्री दशचक्रिसमो ध्वजी।\nदशध्वजिसमा वेश्या दशवेश्यासमो नृपः२३१।\nदशसूना सहस्राणि यो वाहयति शौंडिकः।\nतेन तुल्यस्ततो राजा घोरस्तस्य प्रतिग्रहः२३२।\nयो राज्ञः प्रतिगृह्णाति ब्राह्मणो लोभमोहितः।\nतामिस्रादिषु घोरेषु नरकेषु स पच्यते२३३।\nतद्गच्छ कुशलं तेस्तु सह दानेन पार्थिव।\nअन्येषां दीयतामेतदित्युक्त्वा ते वनं ययुः२३४।\nअथ राज्ञःसमादेशात्तत्र गत्वाथ मंत्रिणः।\nउदुंबराणि व्यकिरन्हेमगर्भाणि भूतले२३५।\nततो ह्यन्नं विचिन्वंतो गृह्णंश्चोदुंबराण्यपि।\nगुरूणि हि विदित्वा तु न ग्राह्याण्यत्रिरब्रवीत्२३६।\nअत्रिरुवाच।\nनास्महे मूढविज्ञाना नास्महे मंदबुद्धयः।\nहैमानीमानि जानीमः प्रतिबुद्धाः स्म ज्ञानिनः२३७।\nइहैवेदं वसुप्रीत्यै प्रेत्य वैकुंठितोदयं।\nतस्मान्न ग्राह्यमेवैतत्सुखमानंत्यमिच्छता२३८।\nशतेनगुणितं निष्कं सहस्रेण समन्वितम्।\nयश्चान्यतः प्रतीच्छेत्स पापिष्टां लभते गतिम्२३९।\nयत्पृथिव्यां व्रीहियवं हिरण्यं पशवः स्त्रियः।\nनूनं नैकस्य पर्याप्तमिति मत्वा शमं व्रजेत्२४०।\nवसिष्ठ उवाच।\nतपसां संचयो यस्य द्रव्याणां यस्य संचयः।\nतपःसंचय एवेह विशिष्टो धनसंचयात्२४१।\nत्यजतः संचयान्सर्वान्यांति नाशमुपद्रवाः।\nनहि संचयवान्कश्चिद्दृश्यते निरुपद्रवः२४२।\nयथायथा न गृह्णाति ब्राह्मणोऽसत्प्रतिग्रहम्।\nतथा तस्य हि संतोषाद्ब्राह्मं तेजो विवर्द्धते२४३।\nअकिंचनत्वं राज्यं च तुलया समतोलयत्।\nअकिंचनत्वमधिकं राज्यादपि हितात्मनः२४४।\nकश्यप उवाच।\nअनर्थो ब्राह्मणस्यैष यस्त्वर्थनिचयो महान्२४५।\nअर्थैश्वर्यविमूढो हि श्रेयसो भ्रश्यते द्विजः।\nअर्थसंपद्विमोहाय विमोहो नरकाय च२४६।\nतस्मादर्थमनर्थाख्यं श्रेयोर्थी दूरतस्त्यजेत्।\nयस्य धर्मार्थमर्थेहा तस्यानीहा गरीयसी२४७।\nप्रक्षालनाद्धि पंकस्य दूरादस्पर्शनं वरं।\nयोर्थेन साध्यते धर्मः क्षयिष्णुः स प्रकीर्तितः२४८।\nयः परार्थे परित्यागः सोक्षयो मुक्तिलक्षणः।\nभरद्वाज उवाच।\nजीर्यंति जीर्यतः केशा दंता जीर्यंति जीर्यतः२४९।\nधनाशा जीविताशा च जीर्यतोऽपि न जीर्यति।\nचक्षुः श्रोत्रे च जीर्येते तृष्णैका निरुपद्रवा२५० 1.19.250।\nसूच्या सूत्रं यथा वस्त्रे समानयति सूचकः।\nतद्वत्संसारसूत्रं हि तृष्णासूच्योपनीयते२५१।\nयथा शृंगं रुरोः काये वर्द्धमाने च वर्द्धते।\nअनंतपारा दुष्पूरा तृष्णा दुःखशतावहा२५२।\nअधर्मबहुला चैव तस्मात्तां परिवर्जयेत्।\nगौतम उवाच।\nसंतुष्टः को न शक्नोति फलैश्चाप्यतिवर्तितुम्२५३।\nलुब्धइंद्रियलौल्येन संकटान्यवगाहते।\nसर्वत्र संपदस्तस्य संतुष्टं यस्य मानसं२५४।\nउपानद्गूढपादस्य तस्य चर्मावृतेव भूः।\nसंतोषामृततृप्तानां यत्सुखं शांतचेतसां२५५।\nकुतस्तद्धनलुब्धानामितश्चेतश्च धावताम्।\nअसंतोषः परं दुःखं संतोषः परमं सुखम्२५६।\nसुखार्थी पुरुषस्तस्मात्संतुष्टः संततं भवेत्।\nविश्वामित्र उवाच।\nकामं कामयमानस्य यदि कामः समृद्ध्यति२५७।\nअथैनमपरः कामो भूयो विध्यति बाणवत्।\nन जातुकामः कामानामुपभोगेन शाम्यति२५८।\nहविषा कृष्णवर्त्मेव भूय एवाभिवर्द्धते।\nकामानभिलषन्मोहान्न नरः सुखमेधते२५९।\nश्येनालयतरुच्छायां व्रजन्निव कपिंजलः।\nचतुस्सागरपर्यन्तां यो भुंक्ते पृथिवीमिमाम्२६०।\nतुल्याश्मकाञ्चनोयश्च सकृतार्थो न पार्थिवः।\nजमदग्निरुवाच।\nप्रतिग्रहसमर्थोपि नादत्ते यः प्रतिग्रहम्२६१।\nये लोका दानशीलानां स तानाप्नोति शाश्वतान्।\nयोर्थानिच्छेन्नृपाद्विप्रः शोचितव्यो महर्षिभिः२६२।\nन स पश्यति मूढात्मा नरके यातनाभयम्।\nप्रतिग्रहसमर्थोपि न प्रसज्येत्प्रतिग्रहे२६३।\nप्रतिग्रहेण विप्राणां ब्राह्मं तेजः प्रशाम्यति।\nप्रतिग्रहसमर्थानां निवृत्तानां प्रतिग्रहात्२६४।\nय एव ददतां लोकास्त एवाप्रतिगृह्णताम्।\nअरुन्धत्युवाच।\nबिसतंतुर्यथानित्यमंभस्थस्सततं विशेत्२६५।\nतृष्णा चैवमनाद्यंता तथा देहगता सदा।\nया दुस्त्यजा दुर्मतिभिर्या न जीर्यति जीर्यतः२६६।\nयोसौ प्राणांतिको रोगस्तां तृष्णां त्यजतः सुखं।\nचांडाल उवाच।\nउग्रादितो भयाद्यस्माद्बिभ्यती मे महेश्वराः२६७।\nबलीयसो दुर्बलवत्तस्माच्चैव बिभेम्यहम्।\nपशुसख उवाच।\nयदाचरंति विद्वांसः सदा धर्मपरायणाः२६८।\nतदेव विदुषा कार्यमात्मनो हितमिच्छता।\nइत्युक्त्वा हेमगर्भाणि त्यक्त्वा तानि फलानि वै२६९।\nऋषयो जग्मुरन्यत्र सर्व एव दृढव्रताः।\nततस्ते विचरंतो वै मध्यमं पुष्करं गताः२७०।\nददृशुः सहसा प्राप्तं परिव्राजं शुनःसखं।\nतेनेह सहितास्तत्र गत्वा किंचिद्वनांतरं२७१।\nसरः परमपश्यंत वृतं पद्मैर्जलाशयम्।\nनिविष्टाः सरसस्तीरे चिंतयंतो गतिं शुभाम्२७२।\nशुनःसखो मुनीन्सर्वानुवाच क्षुधितांस्तदा।\nसर्वे वदंतु सहिताः कीदृशी क्षुत्प्रवेदना२७३।\nतमूचुः सहितास्ते तु परिव्राजं शुनःसखं।\nऋषय ऊचुः।\nशक्तिखड्गगदाभिश्च चक्रतोमरसायकैः२७४।\nबाधिते वेदना या तु क्षुधया सापि निर्जिता।\nश्वासकुष्ठक्षयाष्ठीली ज्वरापस्मार शूलकैः२७५।\nव्याधिभिर्जनिता सापि क्षुधाया नाधिका भवेत्।\nहिरण्यांगदकेयूरमकुटोज्ज्वलकुंडलाः२७६।\nक्षुधायां न विराजंते तत्र ये संस्थिता नराः।\nयथा भूमिगतं तोयं रविरश्मिर्विकर्षति२७७।\nतद्वच्छरीरजा नाड्यः शोष्यंते जठराग्निना।\nन शृणोति न चाघ्राति चक्षुषा नैव पश्यति२७८।\nदह्यते क्षीयते मूढः शुष्यते क्षुधयार्दितः।\nन पूर्वां दक्षिणां चापि पश्चिमां नोत्तरामपि२७९।\nन चाधो नैव चोर्द्ध्वं च क्षुधाविष्टो हि विंदति।\nमूकत्वं बधिरत्वं च जडत्वमथ पंगुता२८०।\nभैरवत्वममर्यादं क्षुधायां संप्रवर्द्धते।\nजनकं जननीं पुत्रान्भार्यां दुहितरं तथा२८१।\nभ्रातरं स्वजनं वापि त्यजति क्षुधयार्दितः।\nन पितॄन्पूजयेत्सम्यक्देवं चापि गुरुं तथा२८२।\nऋषीनुपगतांश्चापि क्षुधाविष्टो न विंदति।\nएवमन्नविहीनस्य भवंत्येतानि देहिनां२८३।\nतदेवं संप्रयच्छेत अन्नं श्रद्धासमन्वितः।\nब्रह्मभूतस्ततः सोथ ब्रह्मणा सह मोदते२८४।\nसुसंस्कृतं च योप्यन्नं दद्यादहरहर्द्विजे।\nयः पठेदन्नदानं तु श्राद्धे चैव विशेषतः२८५।\nएकाग्रमानसो भूत्वा अमावस्येंदुसंक्षये।\nभूतोपघातसंपूर्णे श्राद्धे श्रावयते सदा२८६।\nपितरस्तस्य तुष्यंति यावज्जीवं न संशयः।\nदेवद्विजसमीपस्थोन्नस्यदाता विमुच्यते२८७।\nप्रबुद्धो वा प्रमत्तो वा प्रसंगादागतोपि वा।\nभक्त्या विरहितो वापि शृण्वन्पापाद्विमुच्यते२८८।\nदानेन संयुता विप्राः सुखिनो धर्मभागिनः।\nयमो दमो वै नियमः प्रोक्तस्तत्वार्थदर्शिभिः२८९।\nब्राह्मणानां विशेषेण दमो धर्मः सनातनः।\nदमस्तेजो वर्द्धयति पवित्रो दम उत्तमः२९०।\nविपाप्मा चैव तेजस्वी पुरुषो दमतो भवेत्।\nये केचिन्नियमा लोके ये च धर्माश्शुभान्वयाः २९१।\nसर्वयज्ञफलं चापि दमस्तेभ्यो विशिष्यते।\nतपो यज्ञस्तथा दानं दमादेव प्रवर्तते२९२।\nकिमरण्येत्वदांतस्य दांतस्यापि किमाश्रमे।\nयत्रयत्र वसेद्दांतस्तदरण्यं महाश्रमः२९३।\nशीलवृत्तसमेतस्य निगृहीतेंद्रियस्य च।\nआर्जवे वर्तमानस्य आश्रमैः किं प्रयोजनम्२९४।\nवनेपि दोषाः प्रभवंति रागिणां गृहेपि पंचेंद्रियनिग्रहस्तपः।\nअकुत्सिते कर्मणि यः प्रवर्तते निवृत्तरागस्य गृहं तपोवनम्२९५।\nसुकर्मधर्मार्जितजीवितानां सदा च संतुष्य गृहे रतानाम्।\nजितेंद्रियाणामतिथिप्रियाणां गृहेपि धर्मो नियमस्थितानाम् २९६।\nन शब्दशास्त्रे निरतस्य मोक्षो न वर्णसंगे निरतस्य चैव।\nन भोजनाच्छादन तत्परस्य न लोकवृत्तग्रहणेरतस्य २९७।\nएकांतशीलस्य दृढव्रतस्य सर्वेन्द्रियप्रीतिनिवर्तकस्य।\nअध्यात्मयोगे गतमानसस्य मोक्षो ध्रुवं नित्यमहिंसकस्य२९८।\nसुखं च दांतः स्वपिति सुखेन प्रतिबुध्यते।\nसमः सर्वेषु भूतेषु मनो यस्य प्रबुध्यते २९९।\nन रथेन सुखं याति न हयेन न दंतिना।\nयथात्मना विनीतेन सुखं याति महापथे ३०० 1.19.300।\nन तु कुर्याद्धरिः स्पृष्टः सर्पो वाप्यतिरोषितः।\nअरिर्वा नित्यसंक्रुद्धो यथात्मा दमवर्जितः३०१।\nन यमं यममित्याहुरात्मा वै यम उच्यते।\nआत्मा वै यमितो येन स यमस्तु विशिष्यते३०२।\nयमो यम इति प्रोक्तो वृथा तूद्विजते जनः।\nआत्मा वै यमितो येन यमस्तस्य करोति किम्३०३।\nक्रव्यादेभ्यश्च भूतेभ्योऽदान्तेभ्यश्च सदा भयम्।\nतेषां विप्रतिषेधार्थं दंडः सृष्टः स्वयंभुवा ३०४।\nदंडो रक्षति भूतानि दंडः पालयते प्रजाः।\nनिवारयति पापिष्ठान्दंडो दुर्जय एव वा ३०५।\nश्यामो युवा लोहिताक्षः सर्वभूतभयावहः।\nदंडः शास्ता मनुष्याणां यस्मिन्धर्मः प्रतिष्ठितः३०६।\nअथाश्रमेषु सर्वेषु दम एवोत्तमं व्रतम्।\nतानि लिंगानि वक्ष्यामि यैर्दांत इति कीर्त्यते३०७।\nअकार्पण्यमपारुष्यं संतोषः सुविधानता।\nअनसूया गुरोः पूजा दया भूतेष्वपैशुनम्३०८।\nषड्भिरेष दमः प्रोक्त ऋषिभिः शांतबुद्धिभिः।\nदयाधीनौ धर्ममोक्षौ तथा स्वर्गश्च पार्थिव३०९।\nअपमाने न कुप्येत संमाने न प्रहृष्यति।\nसमदुःखसुखो धीरः स शांत इति कीर्त्यते३१०।\nशेते सुखं हि शांतस्तु सुखं हि प्रतिबुध्यते।\nश्रेयस्तरमतस्तिष्ठेदवमन्ता विनश्यति३११।\nअपमानितस्तु न ध्यायेत्तस्य पापं कदाचन।\nस्वधर्ममपि चावेक्ष्य परधर्मं न दूषयेत्३१२।\nआत्मानमपि जानीयात्परं दोषैस्तु नाक्षिपेत्।\nमंत्रैर्हीनं क्रियाभिर्वा जन्मनाप्यथवा पुनः३१३।\nदमश्छादयते सर्वं हीनमंगं पटो यथा।\nअधीयते निरर्थन्ते नाभिजानंति ये दमम्३१४।\nश्रुतस्य हि दमो मूलं दमो धर्मः सनातनः।\nयो ह्यात्मनस्तुलयते सुवर्णं तुलया दमम्३१५।\nस तेन धृतिमान्ख्यातो न तु द्रव्येण मोहितः।\nव्रतानामपि सर्वेषां दम एव परायणम्३१६।\nयद्यधीते षडंगानि वेदतत्त्वार्थविद्द्विजः।\nदमेन तु विहीनश्च पूज्यत्वं नेह गच्छति३१७।\nदमेनहीनं न पुनंति वेदा यद्यप्यधीताः सह षड्भिरंगैः।\nसांख्यं च योगश्च कुलं च जन्म तीर्थाभिषेकश्च निरर्थकानि३१८।\nअमृतस्येव तृप्येत अपमानस्य योगवित्।\nविषवच्च जुगुप्सेत संमानस्य सदा द्विजः१९।\nअपमानात्तपोवृद्धिः संमानाच्च तपःक्षयः।\nअर्चितः पूजितो विप्रो दुग्धा गौरिव गच्छति३२०।\nपुनराप्यायते धेनुः सतृणैः सलिलैर्यथा।\nएवं जपैश्च होमैश्च पुनराप्यायते द्विजः३२१।\nआक्रोशकसमो लोके सुहृदन्यो न विद्यते।\nयस्तु दुष्कृतमादाय सुकृतं स्वं प्रयच्छति३२२।\nआक्रोशमानान्नाक्रोशेन्मन्युं स्वं विनिवर्तयेत्।\nसन्नियम्य तदात्मानममृतेनाभिषिंचति३२३।\nकपालं वृक्षमूलानि कुचेलमसहायता।\nअनपेक्षा ब्रह्मचर्यं नयन्ति परमां गतिम्३२४।\nकामक्रोधौ विनिर्जित्य किमरण्ये करिष्यति।\nअभ्यासेन तु वै शास्त्रं कुलं शीलेन धार्यते३२५।\nगुणैर्मन्त्रा विधार्यन्ते क्रोधस्सत्त्वेन धार्यते।\nयस्तु क्रोधं समुत्पन्नं संधारयति चात्मनः३२६।\nअक्रोधेन जयेद्वीरः कस्तेन सदृशो भुवि।\nयस्तु क्रोधं समुत्पन्नं संतं संयम्य तिष्ठति३२७।\nतं सत्सारतमम्मन्ये नास्मिन्सीदति यः पुमान्।\nएष पैतामहो गुह्यो ब्रह्मराशिस्सनातनः३२८।\nधर्मस्य नियमो यो हि मया ते कथितो भृशम्।\nअन्ये च यज्वनां लोका अन्ये चापि तपस्विनां३२९।\nअन्ये दमवतां लोकास्ते वै परमपूजिताः।\nएकः क्षमावतां दोषो द्वितीयो नोपपद्यते३३०।\nयदिदं क्षमया युक्तमशक्तम्मन्यते जनः।\nन चैष दोषो मंतव्यः क्षमा प्रज्ञावतां बलम्३३१।\nप्रशमं योभिजानाति इष्टापूर्तं महीयते।\nयत्क्रोधयुक्तो जपति जुहोति च यदर्चति३३२।\nसर्वं क्षरति तत्तस्य भिन्नकुंभादिवोदकम्।\nदमाध्यायमिमं पुण्यं प्रातरुत्थाय यः पठेत्३३३।\nस धर्मनावमारुह्य दुर्गाण्यति तरिष्यति।\nदमाध्यायमिमं पुण्यं सततं श्रावयेदिद्वजः३३४।\nस ब्रह्मलोकमाप्नोति तस्मान्न च्यवते पुनः।\nश्रूयतां धर्मसर्वस्वं श्रुत्वा चैतत्प्रधार्यताम्३३५।\nआत्मनः प्रतिकूलानि परेषां न समाचरेत्।\nमातृवत्परदारांश्च परद्रव्याणि लोष्ठवत्३३६।\nआत्मवत्सर्वभूतानि यः पश्यति स पश्यति।\nपचनं वैश्वदेवार्थे परार्थे यच्च जीवितम्३३७।\nएतद्भवेच्च सर्वस्वं धातूनामिव कांचनम्।\nसर्वभूतहितं राजन्नधीत्यामृतमश्नुते३३८।\nएवं वै धर्मसर्वस्वमुक्त्वा ते तु शुनःसखम्।\nतेनैव सहिताः सर्वे निविष्टास्सरसस्तटे३३९।\nसरोपश्यन्सुविस्तीर्णं पद्मोत्पलजलावृतम्।\nतत्रावतारं कृत्वा ते बिसानि च कलापशः३४०।\nतीरे निक्षिप्य सरसश्चक्रुः पुण्यां जलक्रियाम्।\nअथोत्तीर्य जलात्तस्मात्ते समेत्य परस्परम्३४१।\nबिसान्येतान्यपश्यंत इदं वचनमब्रुवन्।\nऋषय ऊचुः।\nकेन क्षुधाभितप्तानामस्माकं पापकर्मणाम्३४२।\nनृशंसेनापनीतानि बिसान्याहारकांक्षिणा।\nते शंकमानास्त्वन्योन्यं पर्यपृच्छन्द्विजोत्तमाः३४३।\nचक्रुश्च निश्चयं सर्वे शपथं प्रति पार्थिव।\nकश्यप उवाच।\nसर्वत्र सर्वं हरतु न्यासलोपं करोतु च३४४।\nकूटसाक्षित्वमभ्येतु बिसस्तैन्यं करोति यः।\nदंभेन धर्मं चरतु राजानं चोपसेवताम्३४५।\nमधुमांसं समश्नातु बिसस्तैन्यं करोति यः।\nअनृतं भाषतु सदा विषयांश्चोपसेवतु३४६।\nददातु कन्यां शुल्केन बिसस्तैन्यं करोति यः।\nवसिष्ठ उवाच।\nअनृतौ मैथुनं यातु दिवास्वप्नं निषेवतु३४७।\nअन्योन्यातिथितामेतु बिसस्तैन्यं करोति यः।\nएककूपे वसेद्ग्रामे ब्राह्मणो वृषलीपतिः३४८।\nतस्य सालोक्यतां यातु बिसस्तैन्यं करोति यः।\nभरद्वाज उवाच।\nनृशंसस्सोऽस्तु सर्वेषु समृध्या चाप्यहंकृतः३४९।\nमत्सरी पिशुनश्चैव बिसस्तैन्यं करोति यः।\nप्रत्याक्रोशत्ववाक्रुष्टस्ताडयत्वन्यताडितः३५० 1.19.350।\nविक्रीणातु रसांश्चैव बिसस्तैन्यं करोति यः।\nगौतम उवाच।\nअतिथिं त्वागतं प्राप्य पाकभेदं करोतु सः३५१।\nशूद्रान्नं च सदाश्नातु बिसस्तैन्यं करोति यः।\nदत्वा दानं कीर्तयतु परभार्यासु तुष्यतु३५२।\nएकाकीमिष्टमश्नीयाद्बिसस्तैन्यं करोति यः।\nविश्वामित्र उवाच।\nनित्यकामपरः सोस्तु दिवसे चैव मैथुनी३५३।\nनित्यं तु पातकी चैव बिसस्तैन्यं करोति यः।\nपरापवादं वदतु परदारांश्च सेवतु३५४।\nपरनिंदारतश्चास्तु बिसस्तैन्यं करोति यः।\nमातरं पितरं चैव सोवमन्यतु दुर्मतिः३५५।\nसमातर्यन्यबुद्धिस्याद् बिसस्तैन्यं करोति यः।\nपरपाकं सदाश्नातु परनारीं च सेवतु३५६।\nवेदविक्रयकृच्चास्तु बिसस्तैन्यं करोति यः।\nजमदग्निरुवाच।\nपरस्य यातु प्रेष्यत्वं स तु जन्मनि जन्मनि३५७।\nसर्वधर्मक्रियाहीनो बिसस्तैन्यं करोति यः।\nशुनःसख उवाच।\nन्यायेन वेदानध्येतु गृहस्थोस्तु प्रियातिथिः३५८।\nसत्यं वदतु वाजस्रं बिसस्तैन्यं करोति यः।\nअग्निं जुहोतु विधिवद्यज्ञं यजतु नित्यशः३५९।\nब्रह्मणस्सदनं यातु बिसस्तैन्यं करोति यः।\nऋषय ऊचुः।\nइष्टमेव द्विजातीनां यदिदं शपथीकृतं३६०।\nत्वया कृतं बिसस्तैन्यं सर्वेषां नः शुनःसख।\nशुनःसख उवाच।\nमया ह्यंतर्हितान्यासन्बिसानीमानि वो द्विजाः३६१।\nधर्मं च श्रोतुकामेन जानीध्वं मां च वासवम्।\nअलोभादक्षयालोका जिता वो मुनिसत्तमाः३६२।\nविमानमधितिष्ठध्वं गच्छामस्त्रिदशालयम्।\nततो महर्षयस्ते तु विज्ञायाथ पुरंदरम्३६३।\nऊचुः पुरंदरं चेदं वाक्यं वाक्यविशारदाः।\nइहागत्य नरो यस्तु मध्यमं पुष्करं विशेत्३६४।\nत्रिरात्रोपोषितो भूत्वा लभेदावश्यकं फलम्।\nद्वादशवार्षिकीदीक्षा स्मृता यातु वनौकसां३६५।\nतस्याः फलं समग्रं च लभेदिह न संशयः।\nनासौ दुर्गतिमाप्नोति स्वगणैः सह मोदते३६६।\nविरिञ्चिस्थानमासाद्य तिष्ठेद्वै ब्रह्मणो दिनम्।\nपुलस्त्य उवाच।\nइंद्रेण सह संप्रीतास्तदा जग्मुस्त्रिविष्टपम्३६७।\nएवं विलोभ्यमानास्ते लोभैर्बहुविधैरिह।\nनैव लोभं तथा चक्रुस्तेन जग्मुस्त्रिविष्टपम्३६८।\nइदं यः शृणुयान्नित्यमृषीणां चरितं शुभम्।\nविमुक्तः सर्वपापेभ्यः स्वर्गलोके महीयते३६९।"
  }
]
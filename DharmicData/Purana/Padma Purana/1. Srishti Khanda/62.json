[
  {
    "text": "द्विषष्टितमोऽध्यायः 1.62\nद्विजाऊचुः-\nमज्जनादखिलं पापं क्षयं यांति सुनिश्चितम्।\nमहापातकमन्यच्च तदादेशं वदस्व नः१।\nपापात्पूतोऽक्षयं नाकमश्नुते दिवि शक्रवत्।\nसुरयोनेर्न हानिः स्यादुपदेशं वदस्व नः२।\nअत्र भोग्यं परं सर्वं मृते स्वर्गे सुरोत्तमः।\nकलिपापहतानां च स्वर्गसोपानमुच्यते३।\nव्यास उवाच-\nगतिं चिंतयतां विप्रास्तूर्णं सामान्यजन्मनाम्।\nस्त्रीपुंसामीक्षणाद्यस्माद्गंगा पापं व्यपोहति४।\nगंगेति स्मरणादेव क्षयं याति च पातकम्।\nकीर्तनादतिपापानि दर्शनाद्गुरुकल्मषम्५।\nस्नानात्पानाच्च जाह्नव्यां पितॄणां तर्पणात्तथा।\nमहापातकवृंदानि क्षयं यांति दिनेदिने६।\nअग्निना दह्यते तूलं तृणं शुष्कं क्षणाद्यथा।\nतथा गंगाजलस्पर्शात्पुंसां पापं दहेत्क्षणात्७।\nसंप्राप्नोत्यक्षयं स्वर्गं गंगास्नानेन केशवम्।\nयशो राज्यं लभेत्पुण्यें स्वर्गमंते परां गतिम्८।\nपितॄनुद्दिश्य गंगायां यस्तु पिंडं प्रयच्छति।\nविधिना वाक्यपूर्वेण तस्य पुण्यफलं शृणु९।\nअन्नैकेन तु साहस्रं वर्षं पूज्यः सुरालये।\nतिलेन द्विगुणं विद्धि तथा मेध्यफलेन च१०।\nगव्येन विधिना विप्राः स्वर्गस्यांतो न विद्यते।\nएवं पिंडप्रदानेन नित्यं क्रतुशतं भवेत्११।\nपितरो निरयस्था ये धन्यास्ते मर्त्यवासिनः।\nधनपुत्रयुतारोग्यं सुखसंमानपूजिताः१२।\nरसातलगता ये च ये च कीटा महीतले।\nस्थावरे पक्षिसंघादौ ते मर्त्या धनिनो नृपाः१३।\nतत्तत्पुत्रैश्च पौत्रैश्च गोत्रैर्दौहित्रकैस्तथा।\nजामातृभागिनेयैश्च सुहृन्मित्रैः प्रियाप्रियैः१४।\nप्रदीयते जलं पिंडं यथोपकरणान्वितम्।\nगंगातोयेषु तीरेषु तेषां स्वर्गोऽक्षयो भवेत्१५।\nपिंडादूर्ध्वं स्थिता ये च पितरो मातृगोत्रजाः।\nभवंति सुखिनः सर्वे मर्त्याश्शतसहस्रशः१६।\nस्वर्गे तस्य स्थिताः सत्वा अधःस्था मध्यवासिनः।\nनित्यं वांञ्छंति सद्गंगां गच्छंतु सुरनिम्नगाम्१७।\nएको गच्छति गंगां यः पूयंते तस्य पूरुषाः।\nएतदेव महापुण्यं तरते तारयत्यपि१८।\nगंगा कृत्स्नगुणं वक्तुं न शक्तश्चतुराननः।\nअतः किंचिद्वदाम्यत्र भागीरथ्या द्विजा गुणम्१९।\nमुनयः सिद्धगंधर्वा ये चान्ये सुरसत्तमाः।\nगंगातीरे तपस्तप्त्वा स्वर्गलोकेऽच्युताभवन्२०।\nदिव्येन वपुषा सर्वे कामगेन रथेन च।\nअद्यापि न निवर्तंते रत्नपूर्णक्षयेषु वै२१।\nप्रासादा यत्र सौवर्णास्सर्वलोकोर्ध्वगाश्शिवाः।\nइष्टद्रव्यैः सुसंपूर्णाः स्त्रियो यत्र मनोरमाः२२।\nपारिजातः समाः पुष्पवृक्षाः कल्पद्रुमोपमाः।\nगंगातीरे तपस्तप्त्वा तत्रैश्वर्यं लभंति हि२३।\nतपोभिर्बहुभिर्यज्ञैर्व्रतैर्नानाविधैस्तथा।\nपुरुदानैर्गतिर्या च गंगां संसेवतां च सा२४।\nजारजं पतितं दुष्टमंत्यजं गुरुघातिनम्।\nसर्वद्रोहेण संयुक्तं सर्वपातकसंयुतम्२५।\nत्यजंति पितरं पुत्राः प्रियं पत्न्यः सुहृद्गणाः।\nअन्ये च बांधवाः सर्वे गंगा तु न परित्यजेत्२६।\nयथा माता स्वयं जन्ममलशौचं च कारयेत्।\nक्रोडीकृत्य तथा तेषां गंगा प्रक्षालयेन्मलम्२७।\nभवंति ते सुविख्याता भोग्यालंकारपूजिताः।\nदर्शने क्रियते गंगा सकृद्भक्त्या नरैस्तु यैः२८।\nतेषां कुलानां लक्षं तु भवात्तारयते शिवा।\nस्मृतार्ति हर्त्री यैर्ध्याता संस्तुता साधुमोदिता२९।\nगंगा तारयते नॄणामुभौ वंशौ भवार्णवात्।\nसंक्रांतिषु व्यतीपाते ग्रहणे चंद्रसूर्ययोः३०।\nपुण्ये स्नात्वा तु गंगायां कुलकोटिं समुद्धरेत्।\nशुक्लपक्षे दिवामर्त्या गंगायामुत्तरायणे३१।\nधन्या देहं विमुंचंति हृदिस्थे च जनार्दने।\nअनेन विधिना यस्तु भागीरथ्या जले शुभे३२।\nप्राणांस्त्यक्त्वा व्रजेत्स्वर्गं पुनरावृत्तिवर्जितम्।\nयो गंगानुगतो नित्यं सर्वदेवानुगो हि सः३३।\nसर्वदेवमयो विष्णुर्गंगा विष्णुमयी यतः।\nगंगायां पिंडदानेन पितॄणां वै तिलोदकैः३४।\nनरकस्था दिवं यांति स्वर्गस्था मोक्षमाप्नुयुः।\nपरदारपरद्रव्य बाधा द्रोहपरस्य च३५।\nगतिर्मनुष्यमात्रस्य गंगैव परमा गतिः।\nवेदशास्त्रविहीनस्य गुरुनिंदापरस्य च३६।\nसमयाचारहीनस्य नास्ति गंगासमा गतिः।\nकिं यज्ञैर्बहुवित्ताढ्यैः किं तपोभिः सुदुष्करैः३७।\nस्वर्गमोक्षप्रदा गंगा सुखसौभाग्यपूजिता।\nनियमैः परमैर्नित्यं किं योगैश्चित्तरोधकैः३८।\nभुक्तिमुक्तिप्रदा गंगा सुखमोक्षाग्रतः स्थिता।\nअनेकजन्मसंघात पापं पुंसां विनश्यति३९।\nस्नानमात्रेण गंगायां सद्यः स्यात्पुण्यभाङ्नरः।\nप्रभासे गोसहस्रस्य राहुग्रस्ते दिवाकरे४०।\nलभते यत्फलं दाने गंगास्नानाद्दिनेदिने।\nदृष्ट्वा तु हरते पापं स्पृष्ट्वा तु लभते दिवम्४१।\nप्रसंगादपि सा गंगा मोक्षदा त्ववगाहिता।\nसर्वेन्द्रियाणां चापल्यं वासनाशक्तिसंभवम्४२।\nनिर्घृणत्वं ततो गंगा दर्शनात्प्रविनश्यति।\nपरद्रव्याभिकांक्षित्वं परदाराभिलाषिता४३।\nपरधर्मे रुचिश्चैव दर्शनादेव नश्यति।\nयदृच्छालाभ संतोषस्स्वधर्मेषु प्रवर्तते४४।\nसर्वभूतसमत्वं च गङ्गायां मज्जनाद्भवेत्।\nयस्तु गंगां समाश्रित्य सुखं तिष्ठति मानवः४५।\nजीवन्मुक्तस्स एवेह सर्वेषामुत्तमोत्तमः।\nगंगां संश्रित्य यस्तिष्ठेत्तस्य कार्यं न विद्यते४६।\nकृतकृत्यस्स वै मुक्तो जीवन्मुक्तश्च मानवः।\nयज्ञो दानं तपो जप्यं श्राद्धं च सुरपूजनम्४७।\nगंगायां तु कृतं नित्यं कोटिकोटि गुणं भवेत्।\nअन्यस्थाने कृतं पापं गंगातीरे विनश्यति४८।\nगंगातीरे कृतं पापं गंगास्नानेन नश्यति।\nआत्मनो जन्मनक्षत्रे जाह्नवीसंगते दिने४९।\nनरः स्नात्वा तु गंगायां स्वकुलं च समुद्धरेत्।\nआदरेण यथा स्तौति धनवंतं सदा नरः५० 1.62.50।\nसकृद्गंगां तथा स्तुत्वा भवेत्स्वर्गस्य भाजनम्।\nअश्रद्धयापि गंगायां योसौ नामानुकीर्तनं५१।\nकरोति पुण्यवाहिन्यास्स वै स्वर्गस्य भाजनम्।\nक्षितौ भावयतो मर्त्यान्नागांस्तारयतेप्यधः५२।\nदिवि तारयते देवान्गंगा त्रिपथगा स्मृता।\nज्ञानतोज्ञानतो वापि कामतोऽकामतोपि वा५३।\nगंगायां च मृतो मर्त्यः स्वर्गं मोक्षं च विंदति।\nया गतिर्योगयुक्तस्य सत्वस्थस्य मनीषिणः५४।\nसा गतिस्त्यजतः प्राणान्गंगायां तु शरीरिणः।\nचांद्रायणसहस्राणि यश्चरेत्कायशोधनम्५५।\nपानं कुर्याद्यथेच्छं च गंगांभः स विशिष्यते।\nतावत्प्रभावस्तीर्थानां देवानां तु विशेषतः५६।\nतावत्प्रभावो वेदानां यावन्नाप्नोति जाह्नवीम्।\nतिस्रः कोट्योर्धकोटी च तीर्थानां वायुरब्रवीत्५७।\nदिविभुव्यन्तरिक्षे च तानि ते सन्ति जाह्नवि।\nविष्णुपादाब्जसंभूते गंगे त्रिपथगामिनि५८।\nधर्मद्रवेति विख्याते पापं मे हर जाह्नवि।\nविष्णुपादप्रसूतासि वैष्णवी विष्णुपूजिता५९।\nत्राहि मामेनसस्तस्मादाजन्ममरणांतिकात्।\nश्रद्धया धर्मसंपूर्णे श्रीमता रजसा च ते६०।\nअमृतेन महादेवि भागीरथि पुनीहि मां।\nत्रिभिः श्लोकवरैरेभिर्यः स्नायाज्जाह्नवी जले६१।\nजन्मकोटिकृतात्पापान्मुच्यते नात्र संशयः।\nमूलमंत्रं प्रवक्ष्यामि जाह्नव्या हरभाषितम्६२।\nसकृज्जपान्नरः पूतो विष्णुदेहे प्रतिष्ठति।\nमंत्रश्चायं-\nॐनमो गंगायै विश्वरूपिण्यै नारायण्यै नमोनमः६३।\nजाह्नवीतीरसंभूतां मृदं मूर्ध्ना बिभर्ति यः।\nसर्वपापविनिर्मुक्तो गंगास्नानं विना नरः६४।\nगंगाजलोर्मिनिर्धूत पवनं स्पृशते यदि।\nस पूतः कल्मषाद्घोरात्स्वर्गं चाक्षयमश्नुते६५।\nयावदस्थि मनुष्यस्य गंगातोये प्रतिष्ठति।\nतावद्वर्षसहस्राणि स्वर्गलोके महीयते६६।\nपित्रोर्बंधुजनानां च अनाथानां गुरोरपि।\nगंगायामस्थिपातेन नरः स्वर्गान्न हीयते६७।\nगंगां प्रतिवहेद्यस्तु पितॄणामस्थिखंडकम्।\nपदेपदेश्वमेधस्य फलं प्राप्नोति मानवः६८।\nधन्या जानपदा ये च पशवः पक्षिकीटकाः।\nस्थावरा जंगमाश्चान्ये गंगातीरसमाश्रिताः६९।\nक्रोशांतर मृता ये च जाह्नव्या द्विजसत्तमाः।\nमानवा देवतास्संति इतरे मानवा भुवि७०।\nगंगास्नानाय संगच्छन्पथि संम्रियते यदि।\nस च स्वर्गमवाप्नोति गंगास्नानफलं लभेत्७१।\nगंगाजले प्रयास्यंति ते जीवाः पथि ये मृताः।\nकीटाः पंतंगाश्शलभाः पादाघातेन गच्छतां७२।\nये वदंति समुद्देशं गंगां प्रति जनं द्विजाः।\nते च यांति परं पुण्यं गंगास्नानफलं नराः७३।\nजाह्नवीं ये च निंदंति पाषण्डैर्हतचेतसः।\nते यांति नरकं घोरं पुनरावृत्तिदुर्लभम्७४।\nदुस्थोवापि स्मरन्नित्यं गंगेति परिकीर्तयन्।\nपठन्स्वर्गमवाप्नोति किमन्यैर्बहुभाषितैः७५।\nगंगागंगेति यो ब्रूयाद्योजनानां शतैरपि।\nमुच्यते सर्वपापेभ्यो विष्णुलोकं स गच्छति७६।\nअंधाश्च पंगवस्ते च वृथाभव समुद्भवाः।\nगर्भपाताद्विपद्यंते ये गंगां न गता नराः७७।\nन कीर्तयंति ये गंगां जडतुल्या नराधमाः।\nपरान्नोपदिशंति स्म वातूलाश्चित्तविभ्रमाः७८।\nन पठंति जना ये च तेषां शास्त्रं विनिष्फलम्।\nगंगापुण्यफलं विप्राः कुधियः पतिताधमाः७९।\nपाठयंति जना ये च श्रद्धया निपठंति च।\nगच्छंति ते दिवं धीरास्तारयंति पितॄन्गुरून्८०।\nपाथेयकं गच्छतां यो वसु शक्त्या प्रयच्छति।\nभागीरथ्या लभेत्स्नानं यः परान्नेन गच्छति८१।\nकर्तुः स्नानफलं विद्याद्द्विगुणं प्रेरकस्य च।\nइच्छयानिच्छया चापि प्रेरणेनान्यसेवया८२।\nजाह्नवीं यो गतः पुण्यां स गच्छेन्निर्जरालयम्।\nद्विजा ऊचुः-\nगंगायाः कीर्तनं व्यास श्रुतं त्वत्तो विनिर्मलम्८३।\nगंगा कस्मात्किमाकारा कुतः सा ह्यतिपावनी।\nव्यास उवाच-\nशृणुध्वं कथयाम्यद्य कथां पुण्यां पुरातनीं८४।\nयां श्रुत्वा मोक्षमार्गं च प्राप्नोति नरसत्तमः।\nब्रह्मलोकं पुरा गत्वा नारदो मुनिपुंगवः८५।\nनत्वा विधिं च पप्रच्छ पूतं त्रैलोक्यपावनम्।\nकिं सृष्टं च त्वया तात संमतं शंभुकृष्णयोः८६।\nसर्वलोकहितार्थाय भुवःस्थाने समीहितम्।\nदेवी वा देवता का वा सर्वासामुत्तमोत्तमा८७।\nयां समासाद्य देवाश्च दैत्यमानुषपन्नगाः।\nअंडजाः स्वेदजा वृक्षा ये चान्य उद्भिज्जादयः८८।\nसर्वे यांति शिवं ब्रह्मन्समग्रं विभवं ध्रुवम्।\nब्रह्मोवाच-\nसृजता च पुरा प्रोक्ता माया प्रकृतिरूपिणी८९।\nआद्या भव स्वलोकानां त्वत्तो भवं सृजाम्यहम्।\nएतच्छ्रुत्वा परा सा च सप्तधा चाभवत्तदा९०।\nगायत्रीवाक्च स्वर्लक्ष्मीस्सर्वसस्य वसुप्रदा।\nज्ञानविद्या उमादेवी शक्तिबीजा तपस्विनी९१।\nवर्णिका धर्मद्रवा च एतास्सप्त प्रकीर्तिताः।\nगायत्रीप्रभवा वेदा वेदात्सर्वं स्थितं जगत्९२।\nस्वस्ति स्वाहा स्वधा दीक्षा एता गायत्रिजा स्मृताः।\nउच्चारयेत्सदा यज्ञे गायत्रीं मातृकादिभिः९३।\nक्रतौ देवाः स्वधां प्राप्य भवेयुरजरामराः।\nततस्सुधारसं देवा मुमुचुर्धरणीतले९४।\nअथ सस्यवती पृथ्वी ओषधीनां परा शुभा।\nफलमूलैरसैर्भक्ष्यैर्जनाः सुस्थतराभवन्९५।\nभारती सर्वलोकानां चानने मानसे स्थिता।\nतथैव सर्वशास्त्रेषु धर्मोद्देशं करोति सा९६।\nविज्ञानं कलहं शोकं मोहामोहं शिवाशिवम्।\nतया विना जगत्सर्वं यात्यतत्त्वमिति स्मृतम्९७।\nकमलासंभवश्चैव वस्त्रभूषणसंचयः।\nसुखं राज्यं त्रिलोके तु ततः सा हरिवल्लभा९८।\nउमया हेतुना शंभोर्ज्ञानं लोकेषु संततम्।\nज्ञानमाता च सा ज्ञेया शंभोरर्धाङ्गवासिनी९९।\nवर्णिकाशक्तिरत्युग्रा सर्वलोकप्रमोहिनी।\nसर्वलोकेषु लोकानां स्थितिसंहारकारिणी१०० 1.62.100\nदेव्या च निहतौ पूर्वमसुरौ मधुकैटभौ।\nरुरुश्चापि हतो घोरः सर्वलोकपरिश्रुतः१०१।\nसर्वदेवैकजेतारं सा जघ्ने महिषासुरम्।\nनिहता लीलया देव्या येऽसुरा दैत्यपुंगवाः१०२।\nएवं बलानि दैत्यानां निहत्य सर्वदा तया।\nपालितं मोदितं चैव कृत्स्नमेतज्जगत्त्रयम्१०३।\nधर्मद्रवस्वरूपा च सर्वधर्मप्रतिष्ठिता।\nमहतीं तां समालोक्य मया कमंडलौ धृता१०४।\nविष्णुपादाब्जसम्भूता शंभुना शिरसा धृता।\nअस्माभिश्च त्रिभिर्युक्ता ब्रह्मविष्णुमहेश्वरैः१०५।\nधर्मद्रवा परिख्याता जलरूपा कमंडलौ।\nबलियज्ञेषु संभूता विष्णुना प्रभविष्णुना१०६।\nछद्मना छलितः पूर्वं बलिर्बलवतां वरः।\nततः पादद्वयेनैव क्रांतं सर्वं महीतलम्१०७।\nनभः पादश्च ब्रह्माण्डं भित्वा मम पुरः स्थितः।\nमया संपूजितः पादः कमण्डलुजलेन वै१०८।\nप्रक्षाल्यैवार्चितात्पादाद्धेमकूटेऽपतज्जलम्।\nतत्कूटाच्छंकरं प्राप्य भ्रमते सा जटास्थिता१०९।\nततो भगीरथेनैव समाराध्य शिवं भुवि।\nआनीयाराधितो नित्यं तपसा गजपुंगवः११०।\nतेन भित्वा नगं वीर्यात्त्रिभिर्दंतैः कृतं बिलम्।\nततस्त्रिबिलगा यस्मात्त्रिस्रोता लोकविश्रुता१११।\nहरिब्रह्महरयोगात्पूता लोकस्य पावनी।\nसमासाद्य च तां देवीं सर्वधर्मफलं लभेत्११२।\nपाठयज्ञपरैः सर्वैर्मंत्र होम सुरार्चनैः।\nसा गतिर्न भवेज्जंतोर्गंगा संसेवया च या११३।\nधर्मस्य साधनोपायो ह्यतः परो न विद्यते।\nत्रैलोक्यपुण्यसंयोगात्तस्मात्तां व्रज नारद११४।\nगंगातोयास्थिसंयोगात्सुतास्ते सगरस्य च।\nस्वर्गताः पितृभिश्चैव स्वपूर्वापरजैः सह११५।\nततो ब्रह्ममुखाच्छ्रुत्वा नारदो मुनिपुंगवः।\nगंगाद्वारे तपः कृत्वा ब्रह्मणा सदृशोभवत्११६।\nसर्वत्र सुलभा गंगा त्रिषुस्थानेषु दुर्लभा।\nगंगाद्वारे प्रयागे च गंगासागरसंगमे११७।\nत्रिरात्रेणैकरात्रेण नरो याति परां गतिम्।\nतस्मात्सर्वप्रयत्नेन सद्यो मुक्तिं विचिंतयेत्११८।\nततो गच्छत धर्मज्ञाः शिवां भागीरथीमिह।\nअचिरेणैव कालेन स्वर्गं मोक्षं प्रगच्छथ११९।\nविशेषात्कलिकाले च गंगा मोक्षप्रदा नृणां।\nकृच्छ्राच्च क्षीणसत्वानामनंतः पुण्यसंभवः१२०।\nततस्ते ब्राह्मणा हृष्टाः श्रुत्वा व्यासाद्गिरं शुभाम्।\nगंगायां तु तपस्तप्त्वा मोक्षमार्गं ययुस्तदा१२१।\nय इदं शृणुयान्मर्त्यः पुण्याख्यानमनुत्तमम्।\nसर्वं तरति दुःखौघ गंगास्नानफलं लभेत्१२२।\nसकृदुच्चारिते चैव सर्वयज्ञफलं लभेत्।\nदानं जप्यं तथा ध्यानं स्तोत्रं मंत्रं सुरार्चनम्१२३।\nतत्रैव कारयेद्यस्तु स चानंतफलं लभेत्।\nतस्मात्तत्रैव कर्त्तव्यं जपहोमादिकं नरैः१२४।\nअनंतं च फलं प्रोक्तं जन्मजन्मसु लभ्यते१२५।\nइति श्रीपाद्मपुराणे प्रथमे सृष्टिखंडे गंगामाहात्म्यंनाम।\nद्विषष्टितमोऽध्यायः६२।"
  }
]
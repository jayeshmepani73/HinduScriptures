[
  {
    "text": "व्यास उवाच-\nमध्यदेशे स्वराट् सम्राट् भद्रेश्वर इति श्रुतः।\nतपोभिर्बहुभिः पूतो व्रतैर्नानाविधैरपि१।\nदेवांस्तु पूजयेन्नित्यं सुभावेन सदा खलु।\nतस्य सव्येऽभवत्कुष्ठं करे श्वेतमजायत२।\nततो भिषक्प्रयोगाच्च लक्षणं दृश्यते पुरा।\nआहूय द्विजमुख्यांश्च मंत्रिणः सोब्रवीद्वचः३।\nराजोवाच-।\nकिल्बिषं मे करे विप्रा दुःसहं लोकगर्हितं।\nतस्मात्पुण्यं महाक्षेत्रं यत्र त्यक्ष्यामि विग्रहं४।\nआज्ञापयत धर्मज्ञाः परलोकहिताय वै।\nवंशहीनस्य मे वीराः प्रेत्यामुत्र हितं च यत्५।\nतद्ब्रूत सुप्रसन्ना म उद्दिष्टं यत्करोम्यहं।\nद्विजा ऊचुः।\nपरित्यक्ते त्वया राष्ट्रे धर्मशीलेन धीमता६।\nनष्टं जगदिदं राजंस्तस्मान्नो वक्तुमर्हसि।\nअयमस्य प्रतीकारो ह्यस्माभिरवगम्यते७।\nसूरं मंत्रैर्महादेवं यत्नादाराधय प्रभो।\nराजोवाच-\nकेनोपायेन विप्रेंद्रास्तोषयिष्यामि भास्करं८।\nअमेध्येनाथ कुष्ठेन लोकानां गर्हितेन च।\nअदृश्यः सर्वभूतानां गर्हितोस्मि द्विजातयः९।\nकिं करिष्यामि राज्यं च किं स्यादाराधनेन तु।\nद्विजा ऊचुः-।\nअत्र स्थित्वा स्वराज्ये तु समुपास्य विरोचनं१०।\nप्रमुच्य किल्विषाद्घोरात्स्वर्गं मोक्षं च लप्स्यसे।\nएतच्छ्रुत्वा तु राजेंद्रः प्रणिपत्य द्विजोत्तमान्११।\nआकार्षीत्तस्य सूर्यस्य परमाराधनं च यत्।\nनित्यपूजां तथा मंत्रैरुपहारैर्विलेपनैः१२।\nफलैर्नानाविधैरर्घैरक्षतातप तंडुलैः।\nजपापुष्पार्कपर्णैश्च करवीरकरंजकैः१३।\nरक्तकुंकुमसिन्दूरैस्तथा वासंतिकादिभिः।\nसुगंधकदलीपत्रैस्तत्फलैः सुमनोहरैः१४।\nअर्घ्यमौदुंबरे कृत्वा सदा सूर्याय पार्थिवः।\nआदित्यसंमुखो दत्ते सदा मंत्रिपुरोहितैः१५।\nमहिषीभिस्तथा चार्घो भोगिनीभिः समंततः।\nसर्वैरंतःपुरस्थैश्च सपत्नीकैश्च रक्षिभिः१६।\nचेटवर्गैस्तथान्यैश्च दीयतेऽर्घो दिनेदिने।\nअर्कशांतिभिरत्युग्रैः स्तोत्रमंत्रादिभिः परैः१७।\nमूलमंत्रान्यमंत्रैश्च यजंति स्म दिवाकरं।\nतथार्कांगव्रतं चान्यत्कृतं तैः सुसमाहितैः१८।\nक्रमात्समांसमासाद्य रोगस्यांतं गतो नृपः।\nबाधिते चामये घोरे स राजा निखिलं जगत्१९।\nनियम्य कारयामास कल्ये च याजनव्रतम्।\nएवमेव जपापुष्पं सुगंधं कदलीफलम्२०।\nबाणैर्जायाभिरालभ्यमर्कपर्णान्यपुष्पकं।\nएवमेव महापुण्यं कृत्वा सर्वजनप्रियं२१।\nहविष्यान्नो निराहारो जनो यजति भास्करम्।\nएवमेव त्रिभिर्वर्गैरर्चितस्तैर्विभाकरः२२।\nसंतुष्टो भूपमागम्य कृपया चाब्रवीद्वचः।\nवरं वरय चाभीष्टं यस्ते मनसि वर्तते२३।\nसर्वेषां वो हितार्थाय सानुगः पुरवासिनाम्।\nराजोवाच-।\nयदीच्छसि वरं दातुं सर्वलोचनमत्प्रियम्२४।\nसर्वेषां नः परं स्वर्गं त्वत्सकाशे भवत्विति।\nसूर्य उवाच-।\nअमात्यास्ते द्विजा विप्राः सदारास्सपरिच्छदाः२५।\nनवीनयौवनाः शुद्धा यावदाभूतसंप्लवम्।\nतिष्ठंतु मत्पुरे रम्ये सर्वभोगैर्निरामयाः२६।\nसुरद्रुमैः सुसंपूर्णैः प्रासादैर्द्रुमकल्पकैः।\nप्रमदाभिर्महाभाग नृत्यगीतादिभिः परैः२७।\nपंचकल्पांतरे राजा मन्वादौ त्वं भविष्यसि।\nअमी ते मनुजा भूप पुरस्थाश्च पुरोधसः२८।\nतथा जनपदस्थाश्च विद्वांसो धनिनो नराः।\nतत्र मत्तो वरं लब्ध्वा सुखं स्वर्गमवाप्स्यथ२९।\nएवमुक्त्वा जगच्चक्षुस्तत्रैवांतरधीयत।\nततो भद्रेश्वरो राजा सपुरो दिवि मोदते३०।\nतत्र कीटादयो ये च ते पीताः ससुतादयः।\nस्वर्गे देवद्रुमे भोग्यं कुर्वंति महदद्भुतम्३१।\nएवमेव नृपा विप्रा मुनयश्शंसितव्रताः।\nये च क्षत्रादयो वर्णास्सूर स्वर्गं ययुर्द्रुतम्३२।\nकैश्चिदभ्यर्थितं वित्तं पुत्रदारास्तथापरैः।\nसुखं स्वर्गं तथारोग्यं भास्करस्य प्रसादतः३३।\nपुण्यकूटमिदं भद्रं यः पठेन्मानवः शुचिः।\nसर्वपापक्षयस्तस्य रुद्रवत्पूजितो भुवि३४।\nसर्वसाक्षी भवेत्स्वर्गे वरदो भास्करप्रियः।\nशृणोति संयतो मर्त्यः सोभीष्टं फलमाप्नुयात्३५।\nपारगः सर्वपापानां भास्करस्यैव संसदि।\nवावदूको भवेन्नित्यं श्रवणात्पुण्यवान्धनी३६।\nइदं गुह्यातिगुह्यं च भास्करेण प्रचारितं।\nइदं यमाय कथितं क्षितौ व्यासेन कीर्तितम्३७।\nइति श्रीपाद्मपुराणे प्रथमे सृष्टिखंडे भद्रेश्वराख्यानं नामैकोनाशीतितमोऽध्यायः७९।"
  }
]
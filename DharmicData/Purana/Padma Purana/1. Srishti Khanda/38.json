[
  {
    "text": "भीष्म उवाच।\nकथं रामेण विप्रर्षे कान्यकुब्जे तु वामनः।\nस्थापितः क्व च लब्धोसौ विस्तरान्मम कीर्तय१।\nतथा हि मधुरा चैषा या वाणी रामकीर्तने।\nकीर्तिता भगवन्मह्यं हृता कर्णसुखावह२।\nअनुरागेण तं लोकाः स्नेहात्पश्यंति राघवम्।\nधर्मज्ञश्च कृतज्ञश्च बुद्ध्या च परिनिष्ठितः३।\nप्रशास्ति पृथिवीं सर्वां धर्मेण सुसमाहितः।\nतस्मिन्शासति वै राज्यं सर्वकामफलाद्रुमाः४।\nरसवंतः प्रभूताश्च वासांसि विविधानि च।\nअकृष्टपच्या पृथिवी निःसपत्ना महात्मनः५।\nदेवकार्यं कृतं तेन रावणो लोककंटकः।\nसपुत्रोमात्यसहितो लीलयैव निपातितः६।\nतस्यबुद्धिस्समुत्पन्ना पूर्णे धर्मे द्विजोत्तम।\nतस्याहं चरितं सर्वं श्रोतुमिच्छामि वै मुने७।\nपुलस्त्य उवाच।\nकस्यचित्त्वथ कालस्य रामो धर्मपथे स्थितः।\nयच्चकार महाबाहो शृणुष्वैकमना नृप८।\nसस्मार राक्षसेंद्रं तं कथं राजा विभीषणः।\nलंकायां संस्थितो राज्यं करिष्यति च राक्षसः९।\nगीर्वाणेषु प्रातिकूल्यं विनाशस्य तु लक्षणम्।\nमया तस्य तु तद्दत्तं राज्यं चंद्रार्ककालिकम्१०।\nतस्याविनाशतः कीर्तिः स्थिरा मे शाश्वती भवेत्।\nरावणेन तपस्तप्तं विनाशायात्मनस्त्विह११।\nविध्वस्तः स च पापिष्ठो देवकार्ये मयाधुना।\nतदिदानीं मयान्वेष्यः स्वयं गत्वा विभीषणः१२।\nसंदेष्टव्यं हितं तस्य येन तिष्ठेत्स शाश्वतम्।\nएवं चिंतयतस्तस्य रामस्यामिततेजसः१३।\nआजगामाथ भरतो रामं दृष्ट्वाब्रवीदिदम्।\nकिं त्वं चिंतयसे देव न रहस्यं वदस्व मे१४।\nदेवकार्ये धरायां वा स्वकार्ये वा नरोत्तम।\nएवं ब्रुवंतं भरतं ध्यायमानमवस्थितम्१५।\nअब्रवीद्राघवो वाक्यं रहस्यं तु न वै तव।\nभवान्बहिश्चरः प्राणो लक्ष्मणश्च महायशाः१६।\nअवेद्यं भवतो नास्ति मम सत्यं विधारय।\nएषा मे महती चिंता कथं देवैर्विभीषणः१७।\nवर्तते यद्धितार्थं वै दशग्रीवो निपातितः।\nगमिष्ये तदहं लंकां यत्र चासौ विभीषणः१८।\nतं च दृष्ट्वा पुरीं तां तु कार्यमुक्त्वा च राक्षसम्।\nआलोक्य सर्ववसुधां सुग्रीवं वानरेश्वरम्१९।\nमहाराजं च शत्रुघ्नं भातृपुत्रांश्च सर्वशः।\nएवं वदति काकुत्स्थे भरतः पुरतः स्थितः२०।\nउवाच राघवं वाक्यं गमिष्ये भवता सह।\nएवं कुरु महाबाहो सौमित्रिरिह तिष्ठतु२१।\nइत्युक्त्वा भरतं रामः सौमित्रं चाह वै पुरे।\nरक्षाकार्या त्वया वीर यावदागमनं हि नौ२२।\nएवं लक्ष्मणमादिश्य ध्यात्वा वै पुष्पकं नृप।\nआरुरोह स वै यानं कौसल्यानंदवर्धनः२३।\nपुष्पकं तु ततः प्राप्तं गांधारविषयो यतः।\nभरतस्य सुतौ दृष्ट्वा जगन्नीतिं निरीक्ष्य च२४।\nपूर्वां दिशं ततो गत्वा लक्ष्मणस्य सुतौ यतः।\nपुरेषु तेषु षड्रात्रमुषित्वा रघुनंदनौ२५।\nगतौ तेन विमानेन दक्षिणामभितो दिशम्।\nगंगायामुनसंभेदं प्रयागमृषिसेवितम्२६।\nअभिवाद्य भरद्वाजमत्रेराश्रममीयतुः।\nसंभाष्य च मुनींस्तत्र जनस्थानमुपागतौ२७।\nराम उवाच।\nअत्र पूर्वं हृता सीता रावणेन दुरात्मना।\nहत्वा जटायुषं गृध्रं योसौ पितृसखो हि नौ२८।\nअत्रास्माकं महद्युद्धं कबंधेन कुबुद्धिना।\nहतेन तेन दग्धेन सीतास्ते रावणालये२९।\nॠष्यमूके गिरिवरे सुग्रीवो नाम वानरः।\nस ते करिष्यते साह्यं पंपां व्रज सहानुजः३०।\nपंपासरः समासाद्य शबरीं गच्छ तापसीम्।\nइत्युक्तो दुःखितो वीर निराशो जीविते स्थितः३१।\nइयं सा नलिनी वीर यस्यां वै लक्ष्मणोवदत्।\nमा कृथाः पुरुषव्याघ्र शोकं शत्रुविनाशन३२।\nआज्ञाकारिणि भृत्ये च मयि प्राप्स्यसि मैथिलीम्।\nअत्र मे वार्षिका मासा गता वर्षशतोपमाः३३।\nअत्रैव निहतो वाली सुग्रीवार्थे परंतप।\nएषा सा दृश्यते नूनं किष्किंधा वालिपालिता३४।\nयस्यां वै स हि धर्मात्मा सुग्रीवो वानरेश्वरः।\nवानरैः सहितो वीर तावदास्ते समाः शतम्३५।\nवानरैस्सह सुग्रीवो यावदास्ते सभां गतः।\nतावत्तत्रागतौ वीरौ पुर्यां भरतराघवौ३६।\nदृष्ट्वा स भ्रातरौ प्राप्तौ प्रणिपत्याब्रवीदिदम्।\nक्व युवां प्रस्थितौ वीरौ कार्यं किं नु करिष्यथः३७।\nविनिवेश्यासने तौ च ददावर्घ्ये स्वयं तदा।\nएवं सभास्थिते तत्र धर्मिष्टे रघुनंदने३८।\nअंगदोथ हनूमांश्च नलो नीलश्च पाटलः।\nगजो गवाक्षो गवयः पनसश्च महायशाः३९।\nपुरोधसो मंत्रिणश्च दैवज्ञो दधिवक्रकः।\nनीलश्शतबलिर्मैन्दो द्विविदो गंधमादनः४०।\nवीरबाहुस्सुबाहुश्च वीरसेनो विनायकः।\nसूर्याभः कुमुदश्चैव सुषेणो हरियूथपः४१।\nॠषभो विनतश्चैव गवाख्यो भीमविक्रमः।\nॠक्षराजश्च धूम्रश्च सहसैन्यैरुपागताः४२।\nअंतःपुराणि सर्वाणि रुमा तारा तथैव च।\nअवरोधोंगदस्यापि तथान्याः परिचारिकाः४३।\nप्रहर्षमतुलं प्राप्य साधुसाध्विति चाब्रुवन्।\nवानराश्च महात्मानः सुग्रीवसहितास्तदा४४।\nवानर्यश्च महाभागास्ताराद्यास्तत्र राघवम्।\nअभिप्रेक्ष्याश्रुकंठ्यश्च प्रणिपत्येदमब्रुवन्४५।\nक्व सा देवी त्वया देव या विनिर्जित्यरावणम्।\nशुद्धिं कृत्वा हि ते वह्नौ पितुरग्र उमापतेः४६।\nत्वयानीता पुरीं राम न तां पश्यामि तेग्रतः।\nन विना त्वं तया देव शोभसे रघुनंदन४७।\nत्वया विनापि साध्वी सा क्व नु तिष्ठति जानकी।\nअन्यां भार्यां न ते वेद्मि भार्याहीनो न शोभसे४८।\nक्रौंचयुग्मं मिथो यद्वच्चक्रवाकयुगं यथा।\nएवं वदंतीं तां तारां ताराधिपसमाननाम्४९।\nप्राह प्रवचसां श्रेष्ठो रामो राजीवलोचनः।\nचारुदंष्ट्रे विशालाक्षि कालो हि दुरतिक्रमः1.38.५०।\nसर्वं कालकृतं विद्धि जगदेतच्चराचरम्।\nविसृज्यताः स्त्रियः सर्वाः सुग्रीवोभिमुखः स्थितः५१।\nसुग्रीव उवाच।\nभवंतौ येन कार्येण इहायातौ नरेश्वरौ।\nतच्चापि कथ्यतां शीघ्रं कृत्यकालो हि वर्तते५२।\nब्रुवाणमेवं सुग्रीवं भरतो रामचोदितः।\nआचचक्षे च गमनं लंकायां राघवस्य तु।\nतौ चाब्रवीच्च सुग्रीवो भवद्भ्यां सहितः पुरीम्५३।\nगमिष्ये राक्षसं देव द्रष्टुं तत्र विभीषणम्।\nसुग्रीवेणैवमुक्ते तु गच्छस्वेत्याह राघवः५४।\nसुग्रीवो राघवौ तौ च पुष्पके तु स्थितास्त्रयः।\nतावत्प्राप्तं विमानं तु समुद्रस्योत्तरं तटम्५५।\nअब्रवीद्भरतं रामो ह्यत्र मे राक्षसेश्वरः।\nचतुर्भिः सचिवैः सार्धं जीवितार्थे विभीषणः५६।\nप्राप्तस्ततो लक्ष्मणेन लंकाराज्येभिषेचितः।\nअत्र चाहं समुद्रस्य परेपारे स्थितस्त्र्यहम्५७।\nदर्शनं दास्यते मेऽसौ ज्ञातिकार्यं भविष्यति।\nतावन्न दर्शनं मह्यं दत्तमेतेन शत्रुहन्५८।\nततः कोपः सुमद्भूतश्चतुर्थेहनि राघव।\nधनुरायम्य वेगेन दिव्यमस्त्रं करे धृतम्५९।\nदृष्ट्वा मां शरणान्वेषी भीतो लक्ष्मणमाश्रितः।\nसुग्रीवेणानुनीतोऽस्मि क्षम्यतां राघव त्वया६०।\nततो मयोत्क्षिप्तशरो मरुदेशे ह्यपाकृतः।\nततस्समुद्रराजेन भृशं विनयशालिना६१।\nउक्तोहं सेतुबंधेन लंकां त्वं व्रज राघव।\nलंघयित्वा नरव्याघ्र वारिपूर्णं महोदधिम्६२।\nएष सेतुर्मया बद्धः समुद्रे वरुणालये।\nत्रिभिर्दिनैः समाप्तिं वै नीतो वानरसत्तमैः६३।\nप्रथमे दिवसे बद्धो योजनानि चतुर्दश।\nद्वितीयेहनि षट्त्रिंशत्तृतीयेर्धशतं तथा६४।\nइयं सा दृश्यते लंका स्वर्णप्राकारतोरणा।\nअवरोधो महानत्र कृतो वानरसत्तमैः६५।\nअत्र युद्धं महद्वृत्तं चैत्राशुक्लचतुर्दशि।\nअष्टचत्वारिंशद्दिनं यत्रासौ रावणो हतः६६।\nअत्र प्रहस्तो नीलेन हतो राक्षसपुंगवः।\nहनूमता च धूम्राक्षो ह्यत्रैव विनिपातितः६७।\nमहोदरातिकायौ च सुग्रीवेण महात्मना।\nअत्रैव मे कुंभकर्णो लक्ष्मणेनेंद्रजित्तथा६८।\nमया चात्र दशग्रीवो हतो राक्षसपुंगवः।\nअत्र संभाषितुं प्राप्तो ब्रह्मा लोकपितामहः६९।\nपार्वत्या सहितो देवः शूलपाणिर्वृषध्वजः।\nमहेंद्राद्याः सुरगणाः सगंधर्वास्स किंनराः७०।\nपिता मे च समायातो महाराजस्त्रिविष्टपात्।\nवृतश्चाप्सरसां संघैर्विद्याधरगणैस्तथा७१।\nतेषां समक्षं सर्वेषां जानकी शुद्धिमिच्छता।\nउक्ता सीता हव्यवाहं प्रविष्टा शुद्धिमागता७२।\nलंकाधिपैः सुरैर्दृष्टा गृहीता पितृशासनात्।\nअथाप्युक्तोथ राज्ञाहमयोध्यां गच्छ पुत्रकम्७३।\nन मे स्वर्गो बहुमतस्त्वया हीनस्य राघव।\nतारितोहं त्वया पुत्र प्राप्तोऽस्मीन्द्रसलोकताम्७४।\nलक्ष्मणं चाब्रवीद्राजा पुत्र पुण्यं त्वयार्जितम्।\nभ्रात्रासममथो दिव्यांल्लोकान्प्राप्स्यसि चोत्तमान्७५।\nआहूय जानकीं राजा वाक्यं चेदमुवाच ह।\nन च मन्युस्त्वया कार्यो भर्तारं प्रति सुव्रते७६।\nख्यातिर्भविष्यत्येवाग्र्या भर्तुस्ते शुभलोचने।\nएवं वदति रामे तु पुष्पके च व्यवस्थिते७७।\nतत्र ये राक्षसवरास्ते गत्वाशु विभीषणं।\nप्राप्तो रामः ससुग्रीवश्चारा इत्थं तदाऽवदन्७८।\nविभीषणस्तु तच्छ्रुत्वा रामागमनमंतिके।\nचारांस्तान्पूजयामास सर्वकामधनादिभिः७९।\nअलंकृत्य पुरीं तां तु निष्क्रान्तः सचिवैः सह।\nदृष्ट्वा रामं विमानस्थं मेराविव दिवाकरं८०।\nअष्टांगप्रणिपातेन नत्वा राघवमब्रवीत्।\nअद्य मे सफलं जन्म प्राप्ताः सर्वे मनोरथाः८१।\nयद्दृष्टौ देवचरणौ जगद्वंद्यावनिंदितौ।\nकृतः श्लाघ्योस्म्यहं देव शक्रादीनां दिवौकसां८२।\nआत्मानमधिकं मन्ये त्रिदशेशात्पुरंदरात्।\nरावणस्य गृहे दीप्ते सर्वरत्नोपशोभिते८३।\nउपविष्टे तु काकुत्स्थे अर्घं दत्वा विभीषणः।\nउवाच प्रांजलिर्भूत्वा सुग्रीवं भरतं तथा८४।\nइहागतस्य रामस्य यद्दास्ये न तदस्ति मे।\nइयं च लंका रामेण रिपुं त्रैलोक्यकंटकम्८५।\nहत्वा तु पापकर्माणं दत्ता पूर्वं पुरी मम।\nइयं पुरी इमे दारा अमी पुत्रास्तथा ह्यहं८६।\nसर्वमेतन्मया दत्तं सर्वमक्षयमस्तु ते।\nततः प्रकृतयः सर्वा लंकावासिजनाश्च ये८७।\nआजग्मू राघवं द्रष्टुं कौतूहलसमन्विताः।\nउक्तो विभीषणस्तैस्तु रामं दर्शय नः प्रभो८८।\nविभीषणेन कथिता राघवाय महात्मने।\nतेषामुपायनं सर्वं भरतो रामचोदितः८९।\nजग्राह वानरेन्द्रश्च धनरत्नौघसंचयं।\nएवं तत्र त्र्यहं रामो ह्यवसद्राक्षसालये९०।\nचतुर्थेहनि संप्राप्ते रामे चापि सभास्थिते।\nकेकसी पुत्रमाहेदं रामं द्रक्ष्यामि पुत्रक९१।\nदृष्टे तस्मिन्महत्पुण्यं प्राप्यते मुनिसत्तमैः।\nविष्णुरेष महाभागश्चतुर्मूर्तिस्सनातनः९२।\nसीता लक्ष्मीर्महाभाग न बुद्धा साग्रजेन ते।\nपित्रा ते पूर्वमाख्यातं देवानां दिविसंगमे९३।\nकुले रघूणां वै विष्णुः पुत्रो दशरथस्य तु।\nभविष्यति विनाशाय दशग्रीवस्य रक्षसः९४।\nविभीषण उवाच।\nएवं कुरुष्व वै मातर्गृहाण नवमं वरम्।\nपात्रं चंदनसंयुक्तं दधिक्षौद्राक्षतैः सह९५।\nदूर्वयार्घं सह कुरु राजपुत्रस्य दर्शनम्।\nसरमामग्रतः कृत्वा याश्चान्या देवकन्यकाः९६।\nव्रजस्व राघवाभ्याशं तस्मादग्रे व्रजाम्यहम्।\nएवमुक्त्वा गतं रक्षो यत्र रामो व्यवस्थितः९७।\nउत्सार्य दानवान्सर्वान्रामं द्रष्टुं समागतान्।\nसभां तां विमलां कृत्वा रामं स्वाभिमुखे स्थितम्९८।\nविभीषण उवाच।\nविज्ञाप्यं शृणु मे देव वदतश्च विशांपते।\nदशग्रीवं कुंभकर्णं या च मां चाप्यजीजनत्९९।\nइयं सा देवमाता नः पादौ ते द्रष्टुमिच्छति।\nतस्यास्तु त्वं कृपां कृत्वा दर्शनं दातु मर्हसि1.38.१००।\nराम उवाच।\nअहं तस्याः समीपं तु मातृदर्शनकांक्षया।\nगमिष्ये राक्षसेंद्र त्वं शीघ्रं याहि ममाग्रतः१०१।\nप्रतिज्ञाय तु तं वाक्यमुत्तस्थौ च वरासनात्।\nमूर्ध्नि चांजलिमाधाय प्रणाममकरोद्विभुः१०२।\nअभिवादयेहं भवतीं माता भवसि धर्मतः।\nमहता तपसा चापि पुण्येन विविधेन च१०३।\nइमौ ते चरणौ देवि मानवो यदि पश्यति।\nपूर्णस्स्यात्तदहं प्रीतो दृष्ट्वेमौ पुत्रवत्सले१०४।\nकौसल्या मे यथा माता भवती च तथा मम।\nकेकसी चाब्रवीद्रामं चिरं जीव सुखी भव१०५।\nभर्त्रा मे कथितं वीर विष्णुर्मानुषरूपधृत्।\nअवतीर्णो रघुकुले हितार्थेत्र दिवौकसाम्१०६।\nदशग्रीव विनाशाय भूतिं दातुं विभीषणे।\nवालिनो निधनं चैव सेतुबंधं च सागरे१०७।\nपुत्रो दशरथस्यैव सर्वं स च करिष्यति।\nइदानीं त्वं मया ज्ञातः स्मृत्वा तद्भर्तृभाषितम्१०८।\nसीता लक्ष्मीर्भवान्विष्णुर्देवा वै वानरास्तथा।\nगृहं पुत्र गमिष्यामि स्थिरकीर्तिमवाप्नुहि१०९।\nसरमोवाच।\nइहैव वत्सरं पूर्णमशोकवनिकास्थिता।\nसेविता जानकी देव सुखं तिष्ठति ते प्रिया११०।\nनित्यं स्मरामि वै पादौ सीतायास्तु परंतप।\nकदा द्रक्ष्यामि तां देवीं चिंतयाना त्वहर्निशम्१११।\nकिमर्थं देवदेवेन नानीता जानकी त्विह।\nएकाकी नैव शोभेथा योषिता च तया विना११२।\nसमीपे शोभते सीता त्वं च तस्याः परंतप।\nएवं ब्रुवन्त्यां भरतः केयमित्यब्रवीद्वचः११३।\nततश्चेंगितविद्रामो भरतं प्राह सत्वरम्।\nविभीषणस्य भार्या वै सरमा नाम नामतः११४।\nप्रिया सखी महाभागा सीतायास्सुदृढं मता।\nसर्वंकालकृतं पश्य न जाने किं करिष्यति११५।\nगच्छ त्वं सुभगे भर्तृगेहं पालय शोभने।\nमां त्यक्त्वा हि गता देवी भाग्यहीनं गतिर्यथा११६।\nतया विरहितः सुभ्रु रतिं विंदे न कर्हिचित्।\nशून्या एव दिशः सर्वाः पश्यामीह पुनर्भ्रमन्११७।\nविसृज्यतां च सरमां सीतायास्तु प्रियां सखीम्।\nगतायामथ केकस्यां रामः प्राह विभीषणम्११८।\nदैवतेभ्यः प्रियं कार्यं नापराध्यास्त्वया सुराः।\nआज्ञया राजराजस्य वर्तितव्यं त्वयानघ११९।\nलंकायां मानुषो यो वै समागच्छेत्कथंचन।\nराक्षसैर्न च हंतव्यो द्रष्टव्योसौ यथा त्वहम्१२०।\nविभीषण उवाच।\nआज्ञयाहं नरव्याघ्र करिष्ये सर्वमेव तु।\nविभीषणे हि वदति वायू राममुवाच ह१२१।\nइहास्तिवैष्णवी मूर्तिः पूर्वं बद्धो बलिर्यया।\nतां नयस्व महाभाग कान्यकुब्जे प्रतिष्ठय१२२।\nविदित्वा तदभिप्रायं वायुना समुदाहृतम्।\nविभीषणस्त्वलंकृत्य रत्नैः सर्वैश्च वामनम्१२३।\nआनीय चार्पयद्रामे वाक्यं चेदमुवाच ह।\nयदा वै निर्जितः शक्रो मेघनादेन राघव१२४।\nतदा वै वामनस्त्वेष आनीतो जलजेक्षण।\nनयस्व तमिमं देव देवदेवं प्रतिष्ठय१२५।\nतथेति राघवः कृत्वा पुष्पकं च समारुहत्।\nधनं रत्नमसंख्येयं वामनं च सुरोत्तमम्१२६।\nगृह्य सुग्रीवभरतावारूढौ वामनादनु।\nव्रजन्नेवांबरे रामस्तिष्ठेत्याह विभीषणम्१२७।\nराघवस्य वचः श्रुत्वा भूयोप्याह स राघवम्।\nकरिष्ये सर्वमेतद्धि यदाज्ञप्तं विभो त्वया१२८।\nसेतुनानेन राजेंद्र पृथिव्यां सर्वमानवाः।\nआगत्य प्रतिबाधेरन्नाज्ञाभंगो भवेत्तव१२९।\nकोत्र मे नियमो देव किन्नु कार्यं मया विभो।\nश्रुत्वैतद्राघवो वाक्यं राक्षसोत्तमभाषितम्१३०।\nकार्मुकं गृह्य हस्तेन रामः सेतुं द्विधाच्छिनत्।\nत्रिर्विभज्य च वेगेन मध्ये वै दशयोजनम्१३१।\nछित्वा तु योजनं चैकमेकं खंडत्रयं कृतम्।\nवेलावनं समासाद्य रामः पूजां रमापतेः१३२।\nकृत्वा रामेश्वरं नाम्ना देवदेवं जनार्दनं।\nअभिषिच्याथ संगृह्य वामनं रघुनंदनः१३३।\nदक्षिणादुदधेश्चैव निर्जगाम त्वरान्वितः।\nअंतरिक्षादभूद्वाणी मेघगंभीरनिःस्वना१३४।\nरुद्र उवाच।\nभो भो रामास्तु भद्रं ते स्थितोऽहमिह सांप्रतम्।\nयावज्जगदिदं राम यावदेषा धरा स्थिता१३५।\nतावदेव च ते सेतु तीर्थं स्थास्यति राघव।\nश्रुत्वैवं देवदेवस्य गिरं ताममृतोपमाम्१३६।\nराम उवाच।\nनमस्ते देवदेवेश भक्तानामभयंकर।\nगौरीकांत नमस्तुभ्यं दक्षयज्ञविनाशन१३७।\nनमो भवाय शर्वाय रुद्राय वरदाय च।\nपशूनांपतये नित्यं चोग्राय च कपर्दिने१३८।\nमहादेवाय भीमाय त्र्यंबकाय दिशांपते।\nईशानाय भगघ्नाय नमोस्त्वंधकघातिने१३९।\nनीलग्रीवाय घोराय वेधसे वेधसा स्तुत।\nकुमारशत्रुनिघ्नाय कुमारजननाय च१४०।\nविलोहिताय धूम्राय शिवाय क्रथनाय च।\nनमो नीलशिखंडाय शूलिने दैत्यनाशिने१४१।\nउग्राय च त्रिनेत्राय हिरण्यवसुरेतसे।\nअनिंद्यायांबिकाभर्त्रे सर्वदेवस्तुताय च१४२।\nअभिगम्याय काम्याय सद्योजाताय वै नमः।\nवृषध्वजाय मुंडाय जटिने ब्रह्मचारिणे१४३।\nतप्यमानाय तप्याय ब्रह्मण्याय जयाय च।\nविश्वात्मने विश्वसृजे विश्वमावृत्य तिष्ठते१४४।\nनमो नमोस्तु दिव्याय प्रपन्नार्तिहराय च।\nभक्तानुकंपिने देव विश्वतेजो मनोगते१४५।\nपुलस्त्य उवाच।\nएवं संस्तूयमानस्तु देवदेवो हरो नृप।\nउवाच राघवं वाक्यं भक्तिनम्रं पुरास्थितम्१४६।\nरुद्र उवाच।\nभो भो राघव भद्रं ते ब्रूहि यत्ते मनोगतम्।\nभवान्नारायणो नूनं गूढो मानुषयोनिषु१४७।\nअवतीर्णो देवकार्यं कृतं तच्चानघ त्वया।\nइदानीं स्वं व्रजस्थानं कृतकार्योसि शत्रुहन्१४८।\nत्वया कृतं परं तीर्थं सेत्वाख्यं रघुनंदन।\nआगत्य मानवा राजन्पश्येयुरिह सागरे१४९।\nमहापातकयुक्ता ये तेषां पापं विलीयते।\nब्रह्मवध्यादिपापानि यानि कष्टानि कानिचित्1.38.१५०।\nदर्शनादेव नश्यंति नात्र कार्या विचारणा।\nगच्छ त्वं वामनं स्थाप्य गंगातीरे रघूत्तम१५१।\nपृथिव्यां सर्वशः कृत्वा भागानष्टौ परंतप।\nश्वेतद्वीपं स्वकं स्थानं व्रज देव नमोस्तु ते१५२।\nप्रणिपत्य ततो रामस्तीर्थं प्राप्तश्च पुष्करम्।\nविमानं तु न यात्यूर्ध्वं वेष्टितं तत्तु राघवः१५३।\nकिमिदं वेष्टितं यानं निरालंबेऽम्बरे स्थितम्।\nभवितव्यं कारणेन पश्येत्याह स्म वानरम्१५४।\nसुग्रीवो रामवचनादवतीर्य धरातले।\nस च पश्यति ब्रह्माणं सुरसिद्धसमन्वितम्१५५।\nब्रह्मर्षिसङ्घसहितं चतुर्वेदसमन्वितम्।\nदृष्ट्वाऽऽगत्याब्रवीद्रामं सर्वलोकपितामहः१५६।\nसहितो लोकपालैश्च वस्वादित्यमरुद्गणैः।\nतं देवं पुष्पकं नैव लंघयेद्धि पितामहम्१५७।\nअवतीर्य ततो रामः पुष्पकाद्धेमभूषितात्।\nनत्वा विरिंचनं देवं गायत्र्या सह संस्थितम्१५८।\nअष्टांगप्रणिपातेन पंचांगालिंगितावनिः।\nतुष्टाव प्रणतो भूत्वा देवदेवं विरिंचनम्१५९।\nराम उवाच।\nनमामि लोककर्तारं प्रजापतिसुरार्चितम्।\nदेवनाथं लोकनाथं प्रजानाथं जगत्पतिम्१६०।\nनमस्ते देवदेवेश सुरासुरनमस्कृत।\nभूतभव्यभवन्नाथ हरिपिंगललोचन१६१।\nबालस्त्वं वृद्धरूपी च मृगचर्मासनांबरः।\nतारणश्चासि देवस्त्वं त्रैलोक्यप्रभुरीश्वरः१६२।\nहिरण्यगर्भः पद्मगर्भः वेदगर्भः स्मृतिप्रदः।\nमहासिद्धो महापद्मी महादंडी च मेखली१६३।\nकालश्च कालरूपी च नीलग्रीवो विदांवरः।\nवेदकर्तार्भको नित्यः पशूनां पतिरव्ययः१६४।\nदर्भपाणिर्हंसकेतुः कर्ता हर्ता हरो हरिः।\nजटी मुंडी शिखी दंडी लगुडी च महायशाः१६५।\nभूतेश्वरः सुराध्यक्षः सर्वात्मा सर्वभावनः।\nसर्वगः सर्वहारी च स्रष्टा च गुरुरव्ययः१६६।\nकमंडलुधरो देवः स्रुक्स्रुवादिधरस्तथा।\nहवनीयोऽर्चनीयश्च ॐकारो ज्येष्ठसामगः१६७।\nमृत्युश्चैवामृतश्चैव पारियात्रश्च सुव्रतः।\nब्रह्मचारी व्रतधरो गुहावासी सुपङ्कजः१६८।\nअमरो दर्शनीयश्च बालसूर्यनिभस्तथा।\nदक्षिणे वामतश्चापि पत्नीभ्यामुपसेवितः१६९।\nभिक्षुश्च भिक्षुरूपश्च त्रिजटी लब्धनिश्चयः।\nचित्तवृत्तिकरः कामो मधुर्मधुकरस्तथा१७०।\nवानप्रस्थो वनगत आश्रमी पूजितस्तथा।\nजगद्धाता च कर्त्ता च पुरुषः शाश्वतो ध्रुवः१७१।\nधर्माध्यक्षो विरूपाक्षस्त्रिधर्मो भूतभावनः।\nत्रिवेदो बहुरूपश्च सूर्यायुतसमप्रभः१७२।\nमोहकोवंधकश्चैवदानवानांविशेषतः।\nदेवदेवश्च पद्माङ्कस्त्रिनेत्रोऽब्जजटस्तथा१७३।\nहरिश्मश्रुर्धनुर्धारी भीमो धर्मपराक्रमः।\nएवं स्तुतस्तु रामेण ब्रह्मा ब्रह्मविदांवरः१७४।\nउवाच प्रणतं रामं करे गृह्य पितामहः।\nविष्णुस्त्वं मानुषे देहेऽवतीर्णो वसुधातले१७५।\nकृतं तद्भवता सर्वं देवकार्यं महाविभो।\nसंस्थाप्य वामनं देवं जाह्नव्या दक्षिणे तटे१७६।\nअयोध्यां स्वपुरीं गत्वा सुरलोकं व्रजस्व च।\nविसृष्टो ब्रह्मणा रामः प्रणिपत्य पितामहं१७७।\nआरूढः पुष्पकं यानं संप्राप्तो मधुरां पुरीम्।\nसमीक्ष्य पुत्रसहितं शत्रुघ्नं शत्रुघातिनं१७८।\nतुतोष राघवः श्रीमान्भरतः स हरीश्वरः।\nशत्रुघ्नो भ्रातरौ प्राप्तौ शक्रोपेन्द्राविवागतौ१७९।\nप्रणिपत्य ततो मूर्ध्ना पंचांगालिंगितावनिः।\nउत्थाप्य चांकमारोप्य रामो भ्रातरमंजसा१८०।\nभरतश्च ततः पश्चात्सुग्रीवस्तदनंतरं।\nउपविष्टोऽथ रामाय सोऽर्घमादाय सत्वरं१८१।\nराज्यं निवेदयामास चाष्टांगं राघवे तदा।\nश्रुत्वा प्राप्तं ततो रामं सर्वो वै माथुरो जनः१८२।\nवर्णा ब्राह्मणभूयिष्ठा द्रष्टुमेनं समागताः।\nसंभाष्य प्रकृतीः सर्वा नैगमान्ब्राह्मणैः सह१८३।\nदिनानि पंचोषित्वाऽत्र रामो गंतुं मनो दधे।\nशत्रुघ्नश्च ततो रामे वाजिनोथ गजांस्तथा१८४।\nकृताकृतं च कनकं तत्रोपायनमाहरत्।\nरामस्त्वाह ततः प्रीतः सर्वमेतन्मया तव१८५।\nदत्तं पुत्रौ तेऽभिषिञ्च राजानौ माथुरे जने।\nएवमुक्त्वा ततो रामः प्राप्तो मध्यंदिने रवौ१८६।\nमहोदयं समासाद्य गंगातीरे स वामनं।\nप्रतिष्ठाप्य द्विजानाह भाविनः पार्थिवांस्तथा१८७।\nमया कृतोऽयं धर्मस्य सेतुर्भूतिविवर्धनः।\nप्राप्ते काले पालनीयो न च लोप्यः कथंचन१८८।\nप्रसारितकरेणैवं प्रार्थनैषा मया कृता।\nनृपाः कृते मयार्थित्वे यत्क्षेमं क्रियतामिह१८९।\nनित्यं दैनंदिनीपूजा कार्या सर्वैरतंद्रितैः।\nग्रामान्दत्वा धनं तच्च लंकाया आहृतं च यत्१९०।\nप्रेषयित्वा च किष्किंधां सुग्रीवं वानरेश्वरं।\nअयोध्यामागतो रामः पुष्पकं तमथाब्रवीत्१९१।\nनागंतव्यं त्वया भूयस्तिष्ठ यत्र धनेश्वरः।\nकृतकृत्यस्ततो रामः कर्तव्यं नाप्यमन्यत१९२।\nपुलस्त्य उवाच।\nएवन्ते भीष्म रामस्य कथायोगेन पार्थिव।\nउत्पत्तिर्वामनस्योक्ता किं भूयः श्रोतुमिच्छसि१९३।\nकथयामि तु तत्सर्वं यत्र कौतूहलं नृप।\nसर्वं ते कीर्त्तयिष्यामि येनार्थी नृपनंदन१९४।"
  }
]
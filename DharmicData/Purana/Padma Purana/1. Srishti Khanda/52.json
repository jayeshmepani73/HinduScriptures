[
  {
    "text": "द्विज उवाच-\nमांडव्यस्य मुनेर्विष्णोश्शूलाघातः कथं तनौ।\nपत्यौ पतिव्रतायाश्च कथं कुष्ठं कलेवरे१।\nहरिरुवाच-\nशिशुभावाच्च मांडव्यो झिल्लिकायामभानतः।\nवस्तिदेशे तृणं दत्वा मोहात्स च मुमोच ताम्२।\nतेनापवाददोषेण धर्मस्याज्ञातुरेव च।\nअहोरात्रं व्यथा कृच्छ्रा भुक्ता तेन द्विजन्मना३।\nकिंतु समाधिना तेन न ज्ञातं शूलसंभवम्।\nकृच्छ्रं च मुनिना कृत्स्नं योगाभ्यासाद्भृशादपि४।\nकुष्ठिनो ब्रह्मणो घातादजितेंद्रियकारणात्।\nपूतिगंधं तनौ कुष्ठं संजातं द्विजसत्तम५।\nपुरा विप्राय तेनैव दत्तं गौरीचतुष्टयम्।\nकन्यकात्रितयं विप्र तेन तस्य पतिव्रता६।\nअस्यास्तु कारणादेव स च मत्समतां व्रजेत्।\nअत्र ते विस्मयः कुत्र वेदकर्मपुरातनम्७।\nद्विज उवाच-\nकृत्या नारी न यस्यैव तस्य स्वर्गो भवेद्ध्रुवम्।\nयथैतच्चरितं नाथ सर्वेषां शिवमिष्यते८।\nहरिरुवाच-\nसंति कृत्याः स्त्रियः काश्चित्पुंसः सर्वस्वदस्य च।\nतत्राप्यरक्षणीयां च मनसापि न धारयेत्९।\nन स्त्रीणामप्रियः कश्चित्प्रियो वापि न विद्यते।\nगावस्तृणमिवारण्ये प्रार्थयंति नवंनवम्१०।\nपुमांसं वित्तहीनं च विरूपं गुणवर्जितम्।\nअकुलीनं च भृत्यं च कामिनी भजते ध्रुवम्११।\nभर्तारं च गुणोपेतं कुलीनं च महाधनम्।\nसुंदरं रतिदक्षं च त्यक्त्वा नीचं भजेद्वधूः१२।\nउमानारदसंवादमाख्यानं विद्धि भूसुर।\nयेन विद्यास्त्रियाश्चेष्टा विविधाः कृत्स्नशो द्विज१३।\nस्वभावान्नारदो विप्र विश्वजिज्ञासको मुनिः।\nस्वांते विमृश्याथ गतः कैलासं गिरिमुत्तमम्१४।\nवृषकेतुसदाख्यान सप्रतिष्ठे हिमे गिरौ।\nप्रणिपत्य महात्मा वै पप्रच्छ पार्वतीं मुनिः१५।\nदेवि सीमंतिनीनांतु दुश्चेष्टां ज्ञातुमुत्सहे।\nकौतुकेन त्वया चर्या वधूनां संप्रयुज्यते१६।\nसर्वासामपि नारीणां स्वान्तं जानासि तत्त्वतः।\nतन्मां कथय सर्वेषु विनीतमज्ञमत्र च१७।\nदेव्युवाच-\nयुवतीनां सदा चित्तं पुंसु तिष्ठत्यसंशयम्।\nअस्मिन्योनौ सुसंयोग्ये संगते वाप्यसंगते१८।\nसुवेषं पुरुषं दृष्ट्वा भ्रातरं यदि वा सुतम्।\nयोनिः क्लिद्यति नारीणां सत्यं सत्यं हि नारद१९।\nस्थानं नास्ति क्षणं नास्ति नास्ति प्रार्थयिता नरः।\nतेन नारद नारीणां सतीत्वमुपजायते२०।\nघृतकुंभसमा नारी तप्तांगारसमः पुमान्।\nतस्माद्घृतं च वह्निं च नैकस्थाने च धारयेत्२१।\nयथैवमत्तमातंगं सृणिमुद्गरयोगतः।\nस्ववशं कुरुते यंता तथा स्त्रीणां प्ररक्षकः२२।\nपिता रक्षति कौमारे भर्ता रक्षति यौवने।\nपुत्राश्च स्थाविरे भावे न स्त्री स्वातंत्र्यमर्हति२३।\nततः स्वातंत्र्यभावाच्च स्वेच्छया च वरांगना।\nपुरुषेणार्थिता धीरा प्रेरणादिचरी भवेत्२४।\nअरक्षणाद्यथा पाकः श्वकाकवशगो भवेत्।\nतथैव युवती नारी स्वच्छंदाद्दुष्टतां व्रजेत्२५।\nपुनरेव कुलं दुष्टं तस्यास्संसर्गतो भवेत्।\nपरबीजेन यो जातः स च स्याद्वर्णसंकरः२६।\nजारजः संकरः पापो नरके नियतं वसेत्।\nकीटजातौ गता जाताः पुनः सर्वे महीतले२७।\nततो म्लेच्छमुपानीतं कुलं स्याद्द्विजनंदन।\nकुलक्षयो भवेद्यस्मात्तस्माद्दुष्टां न धारयेत्२८।\nज्ञात्वैव योषितां दोषं क्षमते यो नराधमः।\nस तिष्ठेन्निरये घोरे रौरवे पितृभिः सह२९।\nकाचित्पातयते नारी काचिदुद्धरते कुलम्।\nतस्मात्सर्वप्रयत्नेन कुलजामुद्वहेद्बुधः३०।\nकुलद्वयं समा नारी समयित्वा तु तिष्ठति।\nसाध्वी तारयते वंशान्दुष्टा पातयति ध्रुवम्३१।\nदारेष्वधीनं स्वर्गं च कुलं पंकं यशोऽयशः।\nपुत्रं दुहितरं मित्रं संसारे कथयंति च३२।\nतस्मादेकां द्वितीयां वा वामामुद्वाहयेद्बुधः।\nसंतानार्थात्तु कामाच्च बहुदोषाश्रिता च सा३३।\nरजस्वलां च वनितां नावगच्छति यः पतिः।\nब्रह्महा भ्रूणहा सोपि दुर्गतिं चाधिगच्छति३४।\nयो मोहाद्दुर्भगां कृत्वा साध्वीं त्यजति पापकृत्।\nतस्या वधेन यत्पापं तद्भुक्त्वा नरकं व्रजेत्३५।\nवनिताहरणं कृत्वा चांडलकुलतां व्रजेत्।\nतथैव वनिताहानात्पतितो जायते नरः३६।\nरामां विन्यस्य स्कंधे च चिरं यमपुरे वसेत्।\nमलमूत्रं शिरोदेशे नित्यं तस्य च संपतेत्३७।\nएवं वर्षसहस्राणि भारं वहति दुर्मतिः।\nपुनर्यावन्ति लोमानि तावत्स रौरवं व्रजेत्३८।\nपुनः कीटेषु संतीर्णस्तदा मानुषतां व्रजेत्।\nततश्च कलहं शोकं प्राप्नोति पूर्वकल्मषात्३९।\nएवं जन्मत्रयं प्राप्य मुच्यते पातकान्नरः।\nतत्कालं नरकं भुक्त्वा सा तु काकी तु वञ्चकी४०।\nउच्छिष्टनरकं भुक्त्वा मानुषे विधवा भवेत्।\nयः पुनश्चांत्यजां गच्छेन्म्लेछां वा पुल्कसां नरः४१।\nद्वित्रिचतुर्गुणं भुक्त्वा तत्र संचीर्णवंचकः।\nमातरं गुरुभार्यां च ब्राह्मणीं महिषीं तथा४२।\nअन्यां वा प्रभुपत्नीं च गत्वा यात्यपुनर्भवं।\nभगिनीं तत्पुत्रभार्यां तथा दुहितरं स्नुषाम्४३।\nपितृव्यां मातुलानीं तु तथैव च पितृष्वसाम्।\nमातृष्वस्रादिकामन्यां गत्वा नास्ति च निष्कृतिः४४।\nब्रह्महा स भवेदंधो वचसा जडतां व्रजेत्।\nकर्णयोर्बधिरो जातश्च्यवते नास्ति निष्कृतिः४५।\nउक्त्वा अश्लीलमत्यर्थमखिलं स्त्रीकृतेन हि।\nद्विज उवाच-\nएवं दुष्कृतमासाद्य कथं मोक्षो भवेत्पुनः४६।\nतत्समाचक्ष्व भगवन्श्रोतुमिच्छामि तत्त्वतः।\nश्रीभगवानुवाच।\nतासां च गमनं कृत्वा तप्तां लोहस्य पुत्तलद्यं४७।\nसमालिंग्य त्यजेत्प्राणं शुचिर्लोकांतरं व्रजेत्।\nयो वै गृहाश्रमं त्यक्त्वा मच्चित्तो जायते नरः४८।\nनित्यं स्मरति गोविंदं सर्वपापक्षयो भवेत्।\nब्रह्महत्यायुतं तेन कृतं गुर्वंगनागमात्४९।\nशतं शतसहस्रं च पैष्टीमद्यस्य भक्षणात्।\nस्वर्णादेर्हरणं कृत्वा तेषां संसर्गकं चिरं५० 1.52.50।\nएतान्यन्यानि पापानि महान्ति पातकानि च।\nअग्निं प्राप्य यथा तूलं तृणं शुष्कं प्रणश्यति५१।\nतस्मान्मन्नामगोविंदं स्मृत्वा पूतो भवेन्नरः।\nयो वा गृहाश्रमे तिष्ठेन्नित्यं गोविंदघोषणम्५२।\nकृत्वा च पूजयित्वा च स पापात्सन्तरो भवेत्।\nभागीरथी तटे रम्ये खगस्य ग्रहणे शिवे५३।\nगवां कोटिप्रदानेन यत्फलं लभते नरः।\nतत्फलं समवाप्नोति सहस्रं चाधिकं च यत्५४।\nगोविंदकीर्तने तात मत्पुरे चाक्षयं वसेत्।\nकामात्स भवने स्थित्वा सार्वभौमो भवेन्नृपः५५।\nपुराणेमत्कथां श्रुत्वा मत्सादृश्यं लभेन्नरः।\nकथयित्वा पुराणं च विष्णुसायुज्यतां व्रजेत्५६।\nतस्मान्नित्यं च श्रोतव्यं पुराणं धर्मसंचयं।\nश्रावितव्यं प्रयत्नेन लोके विष्णुतनुं व्रजेत्५७।\nअन्यद्वा स्त्रीकृते दोषे यथायोगं भवेद्ध्रुवं।\nनिशामय प्रवक्ष्यामि तत्वतो द्विजनंदन५८।\nसर्वबीजस्य दानेन सांबुकुंभं महाफलम्।\nदद्याद्विप्राय पुण्याहे सद्यःपूतो भवेत्क्षणात्५९।\nसर्वं धान्यादिकं बीजं काले दद्याद्द्विजातये।\nसर्वपापक्षयं कृत्वा अक्षयं स्वर्गमश्नुते६०।\nगुणं वक्ष्यामि विप्रर्षे सतीनां यादृशं दृढम्।\nशुद्धवंशो भवेत्तस्या नित्यं लक्ष्मीः प्रवर्तते६१।\nउभयोर्वंशयोः स्वर्गो भर्तुरात्मन एव च।\nपतिव्रतागुणो विप्र विस्मृतः पृच्छतस्तव६२।\nपुनर्वक्ष्यामि योषाणां सर्वलोकहितं शुभम्।\nउषित्वा पूर्वकालं च पुण्यापुण्येन योषितः६३।\nपश्चात्पतिव्रतायाश्च ताश्च गच्छंति मद्गतिम्।\nषण्मासं वाथ वर्षं वा अधिकं च प्रशस्यते६४।\nपतिव्रता भवेद्या च यावत्पूता व्रजेद्दिवम्।\nसुरापं विप्रहंतारं सर्वपापयुतं पतिम्६५।\nपंकात्पूतं नयेत्स्वर्गं भर्त्तांरं यानुगच्छति।\nकंदर्पसदृशो भर्ता सा रतीव मनोरमा६६।\nजिष्णोरेवचिरं लोके भुंक्तेऽनंतमयं सुखम्।\nपतिव्रता बलाद्या च विदूरे स्वामिपातने६७।\nचिह्नं लब्ध्वामृता वह्नौ पापादुद्धरते पतिं।\nपतिव्रता च या नारी देशांतरमृते पतौ६८।\nसा भर्तुश्चिह्नमादाय वह्नौ सुप्त्वा दिवं व्रजेत्।\nया स्त्री ब्राह्मणजातीया मृतं पतिमनुव्रजेत्६९।\nसा स्वर्गमात्मघातेन नात्मानं न पतिं नयेत्।\nन म्रियेत समं गत्वा ब्राह्मणी ब्रह्मशासनात्७०।\nप्रव्रज्यागतिमाप्नोति मरणादात्मघातिनी।\nनरोत्तम उवाच-\nसर्वासामपि जातीनां ब्राह्मणः शस्य इष्यते७१।\nपुण्यं च द्विजमुख्येन अत्र किंवा विपर्ययः।\nश्रीभगवानुवाच-\nब्राह्मण्यास्साहसं कर्म नैव युक्तं कदाचन७२।\nनिःशेषेस्या वधं कृत्वा स नरो ब्रह्महा भवेत्।\nतस्माद्ब्राह्मणजातीया विप्रया च व्रतं चरेत्७३।\nप्रवक्ष्यामि यथातथ्यं शृणु विप्र यथार्थतः।\nआपणांतरमामिष्यं भक्षयेन्न कदाचन७४।\nअश्वमेधसहस्राणां हायने फलमाप्नुयात्।\nअर्हणं चेष्टदेवस्य हरेर्व्रतमनुत्तमम्७५।\nस्वामिनोपि जलं पिंडं संप्रदद्यादमत्सरात्।\nयुगकोटिसहस्राणि युगकोटिशतानि च७६।\nपतिना सह सा साध्वी विष्णुलोके युता भवेत्।\nततो महाव्रतं प्राप्य निरये ब्राह्मणी वधूः७७।\nउद्धरेदुभयोर्वंशाञ्छतशोथ सहस्रशः।\nअतो बंधुजनैरेव पुत्रैर्भ्रात्रादिभिर्बुधैः७८।\nविनियम्य सदा तस्या व्रतलोपं न कारयेत्।\nहरेश्चेद्वासरं प्राप्य विधवा न व्रतं चरेत्७९।\nपुनर्वैधव्यतामेति जन्मजन्मनि दुर्भगा।\nभोजनात्मत्स्यमांसस्य व्रतानां विप्रयोगतः८०।\nचिरं निरयमासाद्य शुनी भवति निश्चितम्।\nदुष्टाया मैथुनं गच्छेद्विधवाकुलनाशिनी८१।\nनरकाननुभूयाथ गृध्रिणी दशजन्मसु।\nद्विजन्मफेरवा भूत्वा ततो मानुषतां व्रजेत्८२।\nतथैव बालवैधव्या दासीत्वमुपगच्छति।\nद्विज उवाच-\nकन्यादानफलं ब्रूहि वद दास्याः फलं च यत्८३।\nविधानं च यथोक्तं च यदि मेनुग्रहः प्रभो।\nश्रीभगवानुवाच-।\nरूपाढ्ये गुणसंपन्ने कुलीने यौवनान्विते८४।\nसमृद्धे वित्तसंपूर्णे कन्यादानफलं शृणु।\nसर्वाभरणसंयुक्तां कन्यकां यो ददाति च८५।\nतेन दत्ता धरा सर्वा सशैलवनकानना।\nअर्द्धाभरणदानेन फलं दातुर्भवेद्ध्रुवम्८६।\nअनाभरणकन्यायाः पादैकस्य फलं भवेत्।\nयः पुनः शुल्कमश्नाति स याति नरके नरः८७।\nविक्रीय चात्मजां मूढो नरकान्न निवर्त्तते।\nलोभादसदृशे पुंसि कन्यां यस्तु प्रयच्छति८८।\nरौरवं नरकं प्राप्य चांडालत्वं च गच्छति।\nअतएव हि शुल्कं च जामातुर्न कदाचन८९।\nगृह्णाति मनसा प्राज्ञो यद्दत्तं तस्य चाक्षयम्।\nभूमिं गां च हिरण्यं च धनं वस्त्रं च धान्यकम्९०।\nजामातुर्यौतकं दत्वा सर्वं भवति चाक्षयम्।\nविवाहसमये वत्स सगोत्र परगोत्रजैः९१।\nयौतकं दीयते किंचित्तत्सर्वं चाक्षयं भवेत्।\nदाता न स्मरते दानं प्रतिग्राही न याचते९२।\nउभौ तौ नरकं यातश्छिन्नरज्जुर्घटो यथा।\nअवश्यं यौतकं दानं दातव्यं सात्विकेन हि९३।\nअदत्वा नरकं प्राप्य दासीत्वमुपगच्छति।\nअत्यासन्नेतिदूरस्थे चात्याढ्ये चाति दुर्गते९४।\nकुलहीने च मूर्खे च षट्सु कन्या न दीयते।\nअतिवृद्धे चातिदीने रोगिष्ठे देशवासिनि९५।\nअतिक्रुद्धेप्यसन्तुष्टे षट्सु कन्या न दीयते।\nएतेभ्यः कन्यकां दत्वा नरकं चाधिगच्छति९६।\nलोभात्संमानलाभाच्च कन्यका परिवर्तनात्।\nमुनीनां प्रेयसीं नारीं युवतीं रूपशालिनीम्९७।\nसालंकारां सशय्यां च दत्वाऽनंतफलं लभेत्।\nअनयोश्च फलं तुभ्यं युवती कन्ययोरपि ९८।\nएका वराय दातव्या अपरा ब्राह्मणाय तु।\nक्रीता देवा यदातव्या धीरेणाकष्टकर्मणा९९।\nकल्पकालं भवेत्स्वर्गं नृपो वा कौ महाधनी।\nप्रतिजन्म लभेतैष सुपत्नीं वरवर्णिनीम्१०० 1.52.100।\nय इदं शृणुयान्नित्यं पुण्याख्यानमनुत्तमम्।\nसर्वपापक्षयस्तस्य सर्वशास्त्रार्थपारगः१०१।\nलभेत सोऽक्षयं स्वर्गं नारीणां वल्लभो भवेत्।\nक्षत्रियो विजयी चाथ लोकनाथो भवेद्ध्रुवम्१०२।\nश्रुतं हरति पापानि जन्मजन्मकृतानि च।\nसौभाग्यं लभते लोके तथैव च वरांगना१०३।\nइति श्रीपाद्मपुराणे प्रथमे सृष्टिखंडे पंचाख्याने स्त्रीणामाख्यानंनाम।\nद्विपंचाशत्तमोऽध्यायः५२।"
  }
]
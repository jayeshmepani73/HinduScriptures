[
  {
    "text": "ब्रह्मोवाच।\nभगवन्पुरुषस्येह स्त्रियाश्च वरदायकम्।\nशोकव्याधिभयं दुःखं न भवेद्येन तद्वद१।\nशंकर उवाच।\nश्रावणस्य द्वितीयायां कृष्णायां मधुसूदनः।\nक्षीरार्णवे सपत्नीकः सदा वसति केशवः२।\nतस्यां संपूज्य गोविंदं सर्वान्कामानवाप्नुयात्।\nगोभूहिरण्यदानादि सप्तकल्पशतानुगम्३।\nआवाहनादिकां पूजां पूर्ववत्परिकल्पयेत्।\nअशून्यशयना नाम द्वितीयासौ प्रकीर्तिता४।\nतस्यां संपूजयेद्विष्णुमेभिर्मंत्रैर्विधानतः।\nश्रीवत्सधारिन्श्रीकांत श्रीपते श्रीधराव्यय५।\nगार्हस्थ्यं मा प्रणाशं मे यातु धर्मार्थकामदं।\nअग्नयो मा प्रणश्यंतु देवताः पुरुषोत्तम६।\nपितरो मा प्रणश्यंतु मम दांपत्यभेदतः।\nलक्ष्म्या वियुज्यते देवो न कदाचिद्यथा हरिः७।\nतथा कलत्रसंबंधो देव मा मे वियुज्यतां।\nलक्ष्म्या न शून्यं वरद यथा ते शयनं सदा८।\nशय्या ममाप्यशून्यास्तु तथैव मधुसूदन।\nगीतवादित्रनिर्घोषान्देवदेवस्य कारयेत्९।\nघंटा भवेदशक्तस्य सर्ववाद्यमयो यतः।\nएवं संपूज्य गोविंदमश्नीयात्तैलवर्जितम्१०।\nनक्तमक्षारलवणं यावत्तु स्याच्चतुष्टयं।\nततः प्रभाते संजाते लक्ष्मीपतिसमन्विताम्११।\nदीपान्नभाजनैर्युक्तां शय्यां दद्याद्विलक्षणाम्।\nपादुकोपानहच्छत्र चामरासन संयुताम्१२।\nअभीष्टोपस्करैर्युक्तां शुक्लपुष्पांबरावृताम्।\nअव्यंगाय च विप्राय वैष्णवाय कुटुंबिने१३।\nदातव्या वेदविदुषे न वंध्यापतये क्वचित्।\nतत्रोपवेश्य दांपत्यमलंकृत्य विधानतः१४।\nपत्न्यास्तु भाजनं दद्याद्भक्ष्यभोज्यसमन्वितम्।\nब्राह्मणस्यापि सौवर्णीमुपस्करसमन्विताम्१५।\nप्रतिमां देवदेवस्य सोदकुंभां निवेदयेत्।\nएवं यस्तु पुमान्कुर्यादशून्यशयनं हरेः१६।\nवित्तशाठ्येन रहितो नारायणपरायणः।\nन तस्य पत्न्या विरहः कदाचिदपि जायते१७।\nनारी वा विधवा ब्रह्मन्यावच्चंद्रार्कतारकं।\nन विरूपौ न शोकार्तौ दंपती भवतः क्वचित्१८।\nन पुत्रपशुरत्नानि क्षयं यांति पितामह।\nसप्तकल्पसहस्राणि सप्तकल्पशतानि च१९।\nकुर्वन्नशून्यशयनं विष्णुलोके महीयते।\nब्रह्मोवाच।\nकथमारोग्यमैश्वर्यं मतिर्धर्मस्थितिस्सदा२०।\nअव्यंगाथ परे भक्तिर्विष्णौ चापि भवेत्कथम्।\nईश्वर उवाच।\nसाधु ब्रह्मंस्त्वया पृष्टमिदानीं कथयामि ते२१।\nविरोचनस्य संवादं भार्गवस्य च धीमतः।\nप्रह्लादस्य सुतं दृष्ट्वा द्विरष्टपरिवत्सरम्२२।\nतस्य रूपमिदं ब्रह्मन्सोहसद्भृगुनंदनः।\nसाधुसाधु महाबाहो विरोचन शिवं तव२३।\nतत्तथा हसितं तस्य पप्रच्छ सुरसूदनः।\nब्रह्मन्किमर्थमेतत्ते हास्यं वै मामकं कृतम्२४।\nसाधुसाध्विति मामेवमुक्तवांस्त्वं वदस्व मे।\nतमेवं वादिनं युक्तमुवाच वदतां वरः२५।\nविस्मयाद्व्रतमाहात्म्याद्धास्यमेतत्कृतं मया।\nपुरा दक्षविनाशाय कुपितस्य त्रिशूलिनः२६।\nअपतद्भीमवक्त्रस्य स्वेदबिंदुर्ललाटजः।\nभित्वा स सप्तपातालानदहत्सप्तसागरान्२७।\nअनेकवक्त्रनयनोज्वलज्ज्वलन भीषणः।\nवीरभद्र इति ख्यातः करपादायुतैर्युतः२८।\nकृत्वा स यज्ञमथनं पुनर्भूतस्य संप्लवः।\nत्रिजगद्दहनाद्भूयः शिवेन विनिवारितः२९।\nकृतं त्वया वीरभद्र दक्षयज्ञविनाशनं।\nइदानीमलमेतेन लोकदाहेन कर्मणा३०।\nशांतिप्रदानात्सर्वेषां ग्रहणां प्रथमो भव।\nप्रहृष्टाभिजनाः पूजां करिष्यंति कृतात्मनः३१।\nअंगारक इति ख्यातिं गमिष्यसि धरात्मज।\nदेवलोके द्वितीयं च तव रूपं भविष्यति३२।\nये च त्वां पूजयिष्यंति चतुर्थ्यां तु दिने नराः।\nरूपमारोग्यमैश्वर्यं तेष्वनंतं भविष्यति३३।\nएवमुक्तस्ततः शांतिमगमत्कामरूपधृत्।\nस जातस्तत्क्षणाद्राजन्ग्रहत्वमगमत्पुनः३४।\nस कदाचिद्भवांस्तस्य पूजार्घादिकमुत्तमं।\nदृष्टवान्क्रियमाणं च शूद्रेण त्वं व्यवस्थितः३५।\nतेन त्वं रूपवान्जातो सुरः शत्रुकुलाशनिः।\nविविधा च रुचिर्जाता यस्मात्तव विदूरगा३६।\nविरोचन इति प्राहुस्तस्मात् त्वां देवदानवाः।\nशूद्रेण क्रियमाणस्य व्रतस्य तव दर्शनात्३७।\nईदृशी रूपसंपत्तिरिति विस्मितवानहम्।\nसाधुसाध्विति तेनोक्तमहो माहात्म्यमुत्तमं३८।\nपश्यतोपि भवेद्रूपमैश्वर्यं किमु कुर्वतः।\nयस्माच्च भक्त्या धरणीसुतस्य विनिंद्यमानेन गवादिदानम्३९।\nआलोकितं तेन सुरारिगर्भे संभूतिरेषा तव दैत्य जाता।\nअथ तद्वचनं श्रुत्वा भार्गवस्य महात्मनः४०।\nप्रह्लादनंदनो वीरः पुनः पप्रच्छ भार्गवम्।\nविरोचन उवाच।\nभगवंस्तद्व्रतं सम्यक्श्रोतुमिच्छामि तत्वतः४१।\nदीयमानं तु यद्दानं मया दृष्टं भवांतरे।\nमाहात्म्यं च विधिं तस्य यथावद्वक्तुमर्हसि४२।\nइति तद्वचनं श्रुत्वा विप्रः प्रोवाच सादरं।\nचतुर्थ्यंगारकदिने यदा भवति दानव४३।\nमृदास्नानं तदा कुर्यात्पद्मरागविभूषितः।\nअग्निर्मूर्द्धादिवो मंत्रं जपेत्स्नात उदङ्मुखः४४।\nशूद्रस्तूष्णीं स्मरन्भौममास्तां भोगविवर्जितः।\nअथास्तमित आदित्ये गोमयेनानुलेपयेत्४५।\nप्रांगणं पुष्पमालाभिरक्षताद्भिः समंततः।\nतदभ्यर्च्यालिखेत्पद्मं कुंकुमेनाष्टपत्रकम्४६।\nकुंकुमस्याप्यभावेन रक्तचंदनमिष्यते।\nचत्वारः करकाः कार्याः भक्ष्यभोज्यसमन्विताः४७।\nतंडुलै रक्तशालेयैः पद्मरागैश्च संयुताः।\nचतुःकोणेषु तान्कृत्वा फलानि विविधानि च ४८।\nगंधमाल्यादिकं सर्वं तथैव विनिवेशयेत्।\nसुवर्णशृंगां कपिलामथार्च्य रौप्यैः खुरैः कांस्यदोहां सवस्त्राम्४९।\nधुरंधरं रक्तखुरं च सौम्यं धान्यानि सप्तांबरसंयुतानि।\nअंगुष्ठमात्रं पुरुषं तथैव सौवर्णमप्यायतबाहुदंडम् 1.24.५०।\nचतुर्भुजं हेममयं च ताम्रपात्रे गुडस्योपरि सर्पियुक्तम्।\nसामस्वरज्ञाय जितेंद्रियाय वाग्रूपशीलान्वयसंयुताय५१।\nदातव्यमेतत्सकलं द्विजाय कुटुम्बिने नैव तु दंभयुक्ते।\nभूमिपुत्र महाभाग स्वेदोद्भव पिनाकिनः५२।\nरूपार्थी त्वां प्रपन्नोहं गृहाणार्घ्यं नमोऽस्तु ते।\nमंत्रेणानेन दत्वार्घ्यं रक्तचंदनवारिणा५३।\nततोर्चयेद्विप्रवरं रक्तमाल्यांबरादिभिः।\nदद्यात्तेनैव मंत्रेण भौमं गोमिथुनान्वितम्५४।\nशय्यां च शक्तिमान्दद्यात्सर्वोपस्करसंयुताम्।\nयद्यदिष्टतमं लोके यच्चास्य दयितं गृहे५५।\nतत्तद्गुणवते देयं दत्तस्याक्षयमिच्छता।\nततः प्रदक्षिणं कृत्वा विसृज्य द्विजसत्तमम्५६।\nनक्तं क्षीराशनं कुर्यादेवं चांगारकाष्टकम्।\nचतुरो वाथ वातस्य यत्पुण्यं तद्वदामि ते५७।\nरूपसौभाग्यसंपन्नः पुमान्जन्मनि जन्मनि।\nविष्णौ वाथ शिवे भक्तः सप्तद्वीपाधिपो भवेत्५८।\nसप्तकल्पसहस्राणि रुद्रलोके महीयते।\nतस्मात्वमपि दैत्येंद्र व्रतमेतत्समाचर५९।\nइत्येवमुक्तो भुगुनंदनेन चकार सर्वं व्रतमेव दैत्यः।\nत्वं चापि राजन्कुरु सर्वमेतद्यतोक्षयं वेदविदो वदंति६०।\nशृणोति यश्चैनमनन्यचेतास्तस्यापि सर्वं भगवान्विधत्ते६१।"
  }
]
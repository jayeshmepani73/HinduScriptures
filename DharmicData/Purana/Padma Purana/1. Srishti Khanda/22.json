[
  {
    "text": "भीष्म उवाच\nभूर्लोकोथ भुवर्लोकः स्वर्लोकोथ महर्जनः\nतपः सत्यं च सप्तैते देवलोकाः प्रकीर्त्तिताः१\nपर्यायेण तु सर्वेषामाधिपत्यं कथं भवेत्\nइहलोके शुभं रूपमायुरारोग्यमेव च २\nलक्ष्मीश्च विपुला ब्रह्मन्कथं स्यात्सुरपूजित\nपुलस्त्य उवाच\nपुरा हुताशनः सार्द्धं मारुतेन महीतले ३\nआदिष्टः पुरुहूतेन विनाशाय सुरद्विषाम्\nनिर्दग्धेषु ततस्तेन दानवेषु सहस्रशः ४\nतारकः कमलाक्षश्च कालदंष्ट्रः परावसुः\nविरोचनस्तु संह्रादः प्रयातास्ते तदा वसन् ५\nअंतःसमुद्रमाविश्य सन्निवेशमकुर्वत\nअशक्ता इति तेप्यग्निमारुताभ्यामुपेक्षिताः ६\nततः प्रभृति वै देवान्मानुषान्स भुजंगमान्\nसंपीड्य च मुनीन्सर्वान्प्रविशंति पुनर्जलम् ७\nएवं युगसहस्राणि ते वीराः सप्त पंच च\nजलदुर्गबलाद्राजन्पीडयंति जगत्त्रयम् ८\nततः पुनरथो वह्निमारुतावमराधिपः\nआदिदेशाचिरादंबु निधिरेष विशोष्यताम्९\nयस्मादस्मद्द्विषां चैष शरणं वरुणालयः\nतस्माद्भवद्भ्यामद्यैव शोषमेष प्रणीयताम्१०\nतावूचतुस्ततः शक्रं मयशम्बरसूदनम्\nअधर्म एष देवेंद्र सागरस्य विनाशनम्११\nयस्माज्जीवनिकायस्य महतः संक्षयो भवेत्\nतस्मादुपायमन्यं तु समाश्रय पुरंदर१२\nयस्य योजनमात्रेपि जीवकोटि शतानि च\nनिवसंति सुरश्रेष्ठ स कथं नाशमर्हति१३\nएवमुक्तः सुरेंद्रस्तु क्रोधसंरक्तलोचनः\nउवाचेदं वचो रोषादमरावग्निमारुतौ १४\nन धर्माधर्मसंयोगं प्राप्नुवंत्यमराः क्वचित्\nभवंतौ तु विशेषेण महात्मानौ च तिष्ठतः १५\nममाज्ञा न कृता यस्मान्मारुतेन समं त्वया\nमुंनिव्रतपरो भूत्वा परिगृह्य कलेवरम्१६\nधर्मार्थशास्त्ररहितां योनिं प्रति विभावसो\nतस्मादेकेन वपुषा मुनिरूपेण मानुषे १७\nमारुतेन समं लोके तव जन्म भविष्यति\nयदा तु मानुषत्वेपि त्वया गंडूषशोषितः १८\nभविष्यत्युदधिर्वह्ने तदा देवत्वमाप्स्यसि\nइतींद्रशापात्पतितौ तत्क्षणात्तौ महीतले १९\nअवाप्तवंतौ देहे च कुंभाज्जन्म ततोभवत्\nमित्रावरुणयोर्वीर्याद्वसिष्ठश्चात्मजोभवत् २०\nततोगस्त्य उग्रतपा बभूव मुनिसत्तमः\nअस्माद्भ्रातुः स वै भ्राता वसिष्ठस्यानुजो मुनिः२१\nभीष्म उवाच\nकथं च मित्रावरुणौ पितरावस्य तौ स्मृतौ\nजन्म कुंभादगस्त्यस्य यथाभूत्तद्वदाधुना २२\nपुलस्त्य उवाच\nपुरा पुराणपुरुषः कदाचिद्गंधमादने\nभूत्वा धर्मसुतो विष्णुश्चचार विपुलं तपः २३\nतपसा चास्य भीतेन विघ्नार्थे प्रेषितावुभौ\nशक्रेण माधवानंगावप्सरोगणसंयुतौ २४\nयदा च गीतवाद्येन भावहावादिना हरिः\nन काममाधवाभ्यां च मोहं नेतुमशक्यत २५\nतदा काममधुस्त्रीणां विषादमभजद्गणः\nसंक्षोभायत तस्तेषामूरुदेशान्नराग्रजः२६\nनारीमुत्पादयामास त्रैलोक्यस्यापि मोहिनीम्\nसंमोहितास्तया देवास्तौ तु चैव सुरावुभौ२७\nअप्सराणां समक्षं हि देवानामब्रवीद्धरिः\nउर्वशीति च नाम्नेयं लोके ख्यातिं गमिष्यति२८\nततः कामयमानेन मित्रेणाहूयतोर्वशी\nप्रोक्ता मां रमयस्वेति बाढमित्यब्रवीच्च सा २९\nगच्छंती तु ततः सूर्यलोकमिंदीवरेक्षणा\nवरुणेन वृता पश्चाद्वचनं तमभाषत ३०\nमित्रेणाहं वृता पूर्वं मम सूर्यः पतिः प्रभो\nउवाच वरुणश्चित्तं मयि संन्यस्य गम्यताम् ३१\nगतायां बाढमित्युक्त्वा मित्रः शापमदादथ\nअद्यैव मानुषे लोके गच्छ सोमसुतात्मजम्३२\nभजस्वेति यतो मिथ्या धर्म एष त्वया कृतः\nजलकुंभे ततो वीर्यं मित्रेण वरुणेन च ३३\nप्रक्षिप्तमथ संजातौ द्वावेव मुनिसत्तमौ\nनिमिर्नाम नृपः स्त्रीभिः पुरा द्यूतमदीव्यत ३४\nतदंतरेभ्याजगाम वसिष्ठो ब्रह्मसंभवः\nतस्य पूजामकुर्वाणं शशाप स मुनिर्नृपम् ३५\nविदेहस्त्वं भवस्वेति शप्तस्तेनाप्यसौ मुनिः\nअन्योन्यशापादुभयोर्विशरीरे तु तेजसी ३६\nजग्मतुश्शापनाशाय ब्रह्माणं जगतः पतिम्\nअथ ब्रह्मसमादेशाल्लोचनेष्ववसन्निमिः ३७\nनिमेषाः स्युश्चलोकानां तद्विश्रामाय पार्थिव\nवसिष्ठोप्यभवत्तस्मिञ्जलकुंभे च पूर्ववत् ३८\nततो जातश्चतुर्बाहुः साक्षसूत्रकमंडलुः\nअगस्त्य इति शांतात्मा बभूव ऋषिसत्तमः३९\nमलयस्यैकदेशे तु वैखानस विधानतः\nसभार्यः संवृतो विप्रैस्तपश्चक्रे सुदुष्करम् ४०\nततः कालेन महता तारकादिनिपीडितम्\nजगद्वीक्ष्यसकोपेन पीतवान्वरुणालयम्४१\nततोस्य वरदास्सर्वे बभूवुः शंकरादयः\nब्रह्माविष्णुश्च भगवान्वरदानाय जग्मतुः४२\nवरं वृणीश्व भद्रं ते यश्चाभीष्टोत्र वै मुने\nअगस्त्य उवाच\nयावद्ब्रह्मसहस्राणां पंचविंशतिकोटयः४३\nवैमानिको भविष्यामि दक्षिणांबरवर्त्मनि\nमद्विमानोदयात्कुर्याद्यः कश्चित्पूजनं मम ४४\nस सप्तलोकाधिपतिः पर्यायेण भविष्यति\nयस्त्वाश्रमं पुष्करे तु मन्नाम्ना परिकीर्तयेत् ४५\nस चैव पुण्यतां यातु वर एष वृतो मया\nश्राद्धं येऽत्र करिष्यंति पिंडपूर्वं तु भक्तितः४६\nतेषां पितृगणास्सर्वे मया सह दिवि स्थिताः\nएतत्कालं वसिष्यंति एष एव वरो मम४७\nएवमस्त्विति तेप्युक्त्वा जग्मुर्देवा यथागतम्\nतस्मादर्घः प्रदातव्यो ह्यगस्त्याय सदा बुधैः४८\nभीष्म उवाच\nकथमर्घप्रदानं च कर्तव्यं तस्य वै मुनेः\nविधानं यदगस्त्यस्य पूजने तद्वदस्व मे ४९\nपुलस्त्य उवाच\nप्रत्यूष समये विद्वान्कुर्यादस्योदये निशि\nस्नानं शुक्लतिलैस्तद्वच्छुक्लमाल्यांबरो गृही ५०    1.22.50\nस्थापयेदव्रणं कुंभं माल्यवस्त्रविभूषितम्\nपंचरत्नसमायुक्तं घृतपात्रेणसंयुतम्५१\nअंगुष्ठमात्रं पुरुषं तथैव सुवर्णमध्यायतबाहुदंडम्\nचतुर्भुजं कुंभमुखे निधाय धान्यानि सप्ताचलसंयुतानि५२\nसकांस्यपात्राक्षतशुक्लयुक्तं मंत्रेण दद्याद्द्विजपुंगवाय\nउत्क्षिप्य कुंभोपरिदीर्घबाहुमनन्यचेता यमदिङ्मुखस्थम्५३\nश्वेतां च दद्याद्यदिशक्तिरस्ति रौप्यैः खुरैर्हेममुखीं सवत्सां\nधेनुं नरः क्षीरवतीं प्रणम्य स्रग्वस्त्रघंटाभराणां द्विजाय५४\nआसप्तरात्रादुदये नृपास्य दातव्यमेतत्सकलं नरेण\nयावत्समास्सप्तदशाथ वा स्युरथोर्द्ध्वमप्यत्र वदंति केचित्५५\nकाशपुष्पप्रतीकाश अग्निमारुतसंभव\nमित्रावरुणयोः पुत्र कुंभयोने नमोस्तु ते५६\nप्रत्यब्दं च फलत्यागमेवं कुर्वन्नसीदति\nहोमं कृत्वा ततः पश्चाद्वर्तयेन्मानवः फलम्५७\nअनेनविधिना यस्तु पुमानर्घं निवेदयेत्      अर्घ्य\nइमं लोकमवाप्नोति रूपारोग्यफलप्रदम्५८\nद्वितीयेन भुवर्लोकं स्वर्लोकं च ततः परम्\nसप्तैव लोकानाप्नोति सप्तार्घान्यः प्रयच्छति५९\nइति पठति शृणोति यो हि सम्यक्चरितमगस्त्यसमर्चनं च पश्येत्\nमतिमपि च ददाति सोपि विष्णोर्भवनगतः परिपूज्यतेमरौघैः६०\nभीष्म उवाच\nसौभाग्यारोग्यफलदममित्रक्षयकारकम्\nभुक्तिमुक्तिप्रदं यच्च तन्मे ब्रूहि महामते६१\nपुलस्त्य उवाच\nयदुमाया पुरा देव उवाचांधकसूदनः\nकथासु संप्रवृत्तासु धर्म्यासु ललितासु च६२\nतदिदानीं प्रवक्ष्यामि भुक्तिमुक्तिफलप्रदम्\nगौर्युवाच\nदत्तः शापो हि सावित्र्या मह्यं लक्ष्म्यै सुरेश्वर६३\nयथा लक्ष्मीप्रधानत्वमहं यामि तथा वद\nशंकर उवाच\nशुणुष्वावहिता देवि तथैवान्यत्स्वयंकृतम्६४\nनराणामथ नारीणामाराधनमनुत्तमम्\nनभस्ये वाथ वैशाखे पुण्ये मार्गशिरस्यथ६५\nशुक्लपक्षे तृतीयायां स्नातः स गौरसर्षपैः\nगोरोचनं सगोमूत्रं गोदुग्धं च घृतं तथा६६\nदधिचंदनसंमिश्रं ललाटे तिलकं न्यसेत्\nसौभाग्यारोग्यकृद्यस्मात्सदा च ललिताप्रियम्६७\nप्रतिपक्षं तृतीयायां पुमान्वापि सुवासिनी\nधारयेद्रक्तवस्त्राणि कुसुमानि सितानि च ६८\nविधवा शुक्लवस्त्रं वै त्वेकमेव हि धारयेत्\nकुमारी शुक्ल सूक्ष्मे च परिदध्यात्तु वाससी ६९\nदेवीं च पंचगव्येन ततः क्षीरेण केवलं\nस्नापयेन्मधुना तद्वत्पुष्पगंधोदकेन तु७०\nपूजयेच्छुक्लपुष्पैस्तु फलैर्नानाविधैरपि\nधान्यलाजादिलवणगुडक्षीरघृतान्वितैः७१\nशुक्लाक्षततिलैरर्चा कार्या देवि सदा त्वया\nपादयोरर्चनं कुर्यात्प्रतिपक्षं वरानने ७२\nवरदायै नमः पादौ तथा गुल्फौ श्रियै नमः\nअशोकायै नमो जंघे पार्वत्यै जानुनी तथा ७३\nऊरू मांगल्यकारिण्यै वामदेव्यै तथा कटिम्\nपद्मोदरायै जठरं नमः कंठे श्रियै नमः७४\nकरौ सौभाग्यदायिन्यै बाहू च सुमुखश्रियै\nमुखं दर्पविनाशिन्यै स्मरदायै स्मितं पुनः७५\nगौर्यै नमस्तथानासामुत्पलायै च लोचने\nतुष्ट्यै ललाटमलकं कात्यायन्यै नमः शिरः७६\nनमो गोर्य्यै नमः पुष्ट्यै नमः कांत्यै नमः श्रियै\nरंभायै ललितायै च वामदेव्यै नमो नमः७७\nएवं संपूज्य विधिवदग्रतः पद्ममालिखेत्\nपत्रैः षोडशभिर्युक्तं क्रमेणैव सकर्णिकम्७८\nपूर्वेण विन्यसेद्गौरीमपर्णां च ततः परम्\nभवानीं दक्षिणे तद्वद्रुद्राणीं च ततः परम्७९\nविन्यसेत्पश्चिमे भागे सौम्यां मदनवासिनीम्\nवायव्ये पाटलामुग्रामुत्तरेण तथा उमाम्८०\nसाध्यां पथ्यां तथा सौम्यां मंगलां कुमदां सतीम्\nभद्रां च मध्ये संस्थाप्य ललितां कर्णिकोपरि८१\nकुसुमैरक्षताद्भिर्वा नमस्कारेण विन्यसेत्\nगीतमंगलघोषं च कारयित्वा सुवासिनीम्८२\nपूजयेद्रक्तवासोभी रक्तमाल्यानुलेपनैः\nसिंदूरं स्नानचूर्णं च तासां शिरसि पातयेत्८३\nसिंदूरं कुंकुमं स्नानमतीवेष्टं यतस्ततः\nतथोपदेष्टारमपि पूजयेद्यत्नतो गुरुम्८४\nन पूज्यते गुरुर्यत्र सर्वास्तत्राफलाः क्रियाः\nजप्यैश्च पूजयेद्गौरीमुत्पलैरसितैः सदा८५\nबंधुजीवैः प्रिये पूज्या कार्तिके मासि यत्नतः\nजातीपुष्पैर्मार्गशिरे पौषे पीतैः कुरंटकैः८६\nकुंदैः कुमुदपुष्पैश्च देवीं माघेपि पूजयेत्\nसिंदुवारेण जात्या वा फाल्गुनेप्यर्चयेन्नरः८७\nचैत्रे तु मल्लिकाशोकैर्वैशाखे गंधपाटलैः\nज्येष्ठे कमलमंदारैराषाढे च जलांबुजैः८८\nमंदारैरथ मालत्या श्रावणे पूजयेत्सदा\nगोमूत्रं गोमयं क्षीरं दधिसर्पिः कुशोदकम्८९\nबिल्वपत्रार्ककुसुमांबुज गोशृंगवारि च\nपंचगव्यं च बिल्वं च प्राशयेत्क्रमशः सदा९०\nएतद्भाद्रपदादौ तु प्राशनं समुदाहृतम्\nप्रतिपक्षं च मिथुनं तृतीयायां वरानने९१\nभोजयित्वार्चयेद्भक्त्या वस्त्रमाल्यानुलेपनैः\nपुंसः पीतांबरे दद्यात्स्त्रियाः कौशेयवाससी९२\nनिष्पाव जीरलवणमिक्षुदंड गुडान्वितम्\nस्त्रियै दद्यात्फलं पुंसः सुवर्णोत्पलसंयुतम्९३\nयथा न देवि देवस्त्वां संपरित्यज्य गच्छति\nतथा मामुद्धराशेष दुःखसंसारसागरात्९४\nकुमुदा विमला नंदा भवानी वसुधा शिवा\nललिता कमला गौरी सती रम्भाथ पार्वती९५\nनभस्यादिषु मासेषु प्रीयतामित्युदीरयेत्\nव्रतांते शयनं दद्यात्सुवर्णकमलान्वितम्९६\nमिथुनानि चतुर्विशद्द्वादशाथ समर्चयेत्\nअष्टावष्टाथवा भूयश्चतुर्मासेथ वार्चयेत्९७\nपूर्वं दत्वाथ गुरवे पश्चादन्यान्समर्चयेत्\nउक्तानन्ततृतीयैषा सदानंतफलप्रदा९८\nसर्वपापहरा देवी सौभाग्यारोग्यवर्धिनी\nन चैनं वित्तशाठ्येन कदाचिदपि लंघयेत्९९\nनरो वा यदि वा नारी सोपवासव्रतं चरेत्\nगर्भिणी सूतिका नक्तं कुमारी वाथ रोगिणी१००    1.22.100\nयदाऽशुद्धा तदान्येन कारयेत्प्रयता स्वयम्\nइमामनंतफलदां यस्तृतीयां समाचरेत्१०१\nकल्पकोटिशतं साग्रं शिवलोके महीयते\nवित्तहीनोपि कुर्वीत यावद्वर्षमुपोषणम्१०२\nपुष्पमंत्रविधाने सोपि तत्फलमाप्नुयात्\nनारी वा कुरुते या तु आत्मनः शुभमिच्छती१०३\nजन्मपौरुषमाप्नोति गौर्यनुग्रहकारितम्\nइति पठति शृणोति वा य इत्थं गिरितनयाव्रतमिंद्रलोकसंस्थः१०४\nमतिमपि च ददाति योपि देवैरमरवधूजनकिन्नरैः स पूज्यः\nअन्यामपि प्रवक्ष्यामि तृतीयां पापनाशिनीम्१०५\nरसकल्याणिनीमेतां पुराकल्पभवा विदुः\nमाघेमासि तु संप्राप्य तृतीयां शुक्लपक्षतः१०६\nप्रातर्गंधेन पयसा तिलैः स्नानं समाचरेत्\nस्नापयेन्मधुना देवीं तथैवेक्षुरसेन तु१०७\nगंधोदकेन च पुनः पूजनं कुंकुमेन तु\nदक्षिणांगानि संपूज्य ततो वामानि पूजयेत्१०८\nललितायै पदं देव्यै वामगुल्फौ ततोर्चयेत्\nजंघे जानु तथा शांत्यै तथैवोरुं श्रियै नमः१०९\nमदालसायै च कटिममलायै तथोदरम्\nस्तनौ मदनवासिन्यै कुमुदायै च कंधराम्११०\nभुजं भुजाग्रं माधव्यै कमलायै सुखस्मिते\nभ्रूललाटं च रुद्राण्यै शंकरायै तथालकं१११\nमदनायै ललाटं तु मोहनायै पुनर्भ्रुवौ\nनेत्रे चंद्रार्धधारिण्यै तुष्ट्यै च वदनं पुनः११२\nउत्कंठिन्यै नमः कंठममृतायै नमस्तनुम्\nरंभायै च महाबाहू विशोकायै नमः करौ११३\nहृदयं मन्मथाह्वायै पाटलायै तथोदरं\nकटिं सुरतवासिन्यै तथोरू पंकजश्रियै११४\nजानुजंघे नमो गौर्यै गुल्फौ शांत्यै तथार्चयेत्\nधराधरायै पादौ तु विश्वकायै नमः शिरः११५\nनमो भवान्यै कामिन्यै वासुदेव्यै जगच्छ्रियै\nआनंददायै नंदायै सुभद्रायै नमोनमः११६\nएवं संपूज्य विधिवद्द्विजदांपत्यमर्चयेत्\nभोजयित्त्वा तथान्नेन मधुरेण विमत्सरः११७\nसमोदकं वारिकुंभं शुक्लांबरयुगद्वयं\nदत्त्वा सुवर्णकमलं गंधमाल्यैरथार्चयेत्११८\nप्रीयतामत्र कुमुदा गृह्णीयाल्लवणव्रतम्\nअनेन विधिना देवीं मासिमासि सदार्चयेत्११९\nलवणं वर्जयेन्माघे फाल्गुने च गुडं पुनः\nनवनीतं तथा चैत्रे वर्ज्यं मधु च माधवे१२०\nपानीयं ज्येष्ठमासे तु तथाषाढे च जीरकं\nश्रावणे वर्जयेत्क्षीरं दधि भाद्रपदे तथा१२१\nघृतमाश्वयुजे तद्वदूर्जे वर्ज्यं च माक्षिकं\nधान्याकं मार्गशीर्षे तु पौषे वर्ज्या च शर्करा१२२\nव्रतांते करकं पूर्णमेतेषां मासिमासि च\nदद्याद्विकालवेलायां भक्ष्यपात्रेण संयुतं१२३ विकाल\nलड्डुकास्सेवकाश्चैव संयावमथ पूरिका\nनारिका घृतपूर्णाश्च पिष्टपूर्णा च नंदिकी१२४\nक्षीरशाकं च दध्यन्नं पिंडशाकं तथैव च\nमाघादौ क्रमशो दद्यादेतानि करकोपरि१२५\nकुमुदा माधवी रंभा सुभद्रा च शिवा जया\nललिता कमलानंगा मंगला रति लालसा१२६\nक्रमान्माघादिमासेषु प्रीयतामिति कीर्तयेत्\nसर्वत्र पंचगव्यं च प्राशनं समुदाहृतं१२७\nउपवासी भवेन्नित्यमशक्तौ नक्तमिष्यते\nकुर्यादेवमिदं नारी रसकल्याणिनी व्रतं१२८\nपुनर्माघे च संप्राप्ते शर्करा कलशोपरि\nकृत्वा तु कांचनीं गौरीं पंचरत्नसमन्वितां१२९\nस्वकीयांगुष्ठमात्रं च साक्षसूत्रकमंडलुं\nचतुर्भुजामिंदुयुतां सितनेत्रपटावृतां१३०\nतद्वद्गोमिथुनं चैव सुवर्णस्य सितांबरं\nसवस्त्रं भाजनं दद्याद्भवानी प्रीयतामिति१३१\nअनेनविधिना यस्तु रसकल्याणिनीव्रतं\nकुर्याच्च सर्वपापेभ्यस्तत्क्षणादेव मुच्यते१३२\nभवानां च सहस्रं तु न दुःखी जायते क्वचित्\nअग्निष्टोमसहस्रेण यत्फलं तदवाप्नुयात्१३३\nनारी वा कुरुते या तु कुमारी वा वरानने\nविधवा च वराकी वा सापि तत्फलभागिनी१३४\nसौभाग्यारोग्यसंपन्ना गौरीलोके महीयते\nइति पठति य इत्थं यः शृणोति प्रसंगात्\nसकलकलुषमुक्तः पार्वतीलोकमेति१३५\nमतिमपि च विधत्ते यो नराणां प्रियार्थं\nविबुधपतिजनानां लोकगः स्यादमोघः\nतथैवान्यां प्रवक्ष्यामि तृतीयां पापनाशिनीम्१३६\nनाम्ना च लोकविख्यातामग्र्यानंदकरीमिमां\nयदा शुक्लतृतीयायामषाढर्क्षं भवेत्क्वचित्१३७\nब्रह्मर्क्षं वाथ च मघा हस्तो मूलमथापि वा\nदर्भगंधोदकैः स्नानं तदा सम्यक्समाचरेत्१३८\nशुक्लमाल्यांबरधरः शुक्लगंधानुलेपनः\nभवानीमर्चयेद्भक्त्या शुक्लपुष्पैः सुगंधिभिः१३९\nमहादेवं च सकलमुपविष्टं महासने\nवासुदेव्यै नमः पादौ शंकरायै नमो हरेः१४०\nजंघेशोकविनाशिन्यै मानदायै नमः प्रभोः\nरंभायै पूजयेदूरू शिवाय च पिनाकिने१४१\nआनंदिन्यै कटिं देव्याः शूलिनश्शूलपाणये\nमाधव्यै च तथा नाभिमथ शंभोर्भवाय वै१४२\nस्तनौ चानंदकारिण्यै शंकरस्येंदुधारिणे\nउत्कंठिन्यै नमः कंठं नीलकंठाय वै हरेः१४३\nकरावुत्पलधारिण्यै रुद्राय जगतः प्रभो\nबाहू च परिरंभिण्यै नृत्यप्रीताय वै हरेः१४४\nदेव्या मुखं विलासिन्यै वृषभाय पुनर्विभोः\nस्मितं च स्मरणीयायै विश्ववक्त्राय वै विभोः१४५\nनेत्रे मंदारवासिन्यै विश्वधाम्ने त्रिशूलिनः\nभ्रुवौ नृत्यप्रियायै च शंभोर्वै पाशशूलिने१४६\nदेव्या ललाटमिंद्राण्यै वृषवाहाय वै विभोः\nस्वाहायै मकुटं देव्या विभो गंगाधराय वै१४७\nविश्वकायौ विश्वभुजौ विश्वपादमुखौ शिवौ\nप्रसन्नवरदौ वंदे पार्वतीपरमेश्वरौ१४८\nएवं संपूज्य विधिवदग्रतः शिवयोः पुनः\nपद्मोत्पलानि रजसा नानावर्णेन कारयेत्१४९\nशंखचक्रे सकटके स्वस्तिकं शुभकारकम्\nयावंतः पांसवस्तत्र रजसः पतिता भुवि१५०    1.22.150\nतावद्वर्षसहस्राणि शिवलोके महीयते\nचत्वारि घृतपात्राणि सहिरण्यानि शक्तितः१५१\nदत्वा द्विजाय करकमुदकेन समन्वितम्\nप्रतिपक्षं चतुर्मासं यावदेतान्निवेदयेत्१५२\nततस्तु चतुरो मासान्पूर्ववत्करकोपरि\nचत्वारि घृतपात्राणि तिलपात्राण्यंनंतरं१५३\nगंधोदकं पुष्पवारि चंदनं कुङ्कुमोदकं\nअपक्वं दधिदुग्धं च गोशृंगोदकमेव च१५४\nअब्दोदकं तथा वारिकुष्ठचूर्णान्वितं पुनः\nउशीरसलिलं चैव यवचूर्णोदकं पुनः१५५\nतिलोदकं च संप्राश्यस्वपेन्मार्गशिरादिषु\nमासेषु पक्षद्वितयं प्राशनं समुदाहृतम्१५६\nसर्वत्रशुक्लपुष्पाणिप्रशस्तानिसदार्चने\nदानकाले च सर्वत्र मंत्रमेतमुदीरयेत्१५७\nगौरी मे प्रीयतां नित्यमघनाशाय मंगला\nसौभाग्यायास्तु ललिता भवानी सर्वसिद्धये१५८\nसंवत्सरांते लवणं गुडकुंकुमसंयुतम्\nचंदनेनयुतं कुंभं सहस्वर्णांबुजेन च१५९\nउमायाः प्रीतये हैमं तद्विदिक्षुफलैर्युतम्\nसास्तरावरणां शय्यां सविश्रामां निवेदयेत्१६०\nसपत्नीकाय विप्राय गौरी मे प्रीयतामिति\nआत्मानंदकरीं नाम प्राप्नुयात्संपदं नरः१६१\nआयुरानंदसंपन्नो न क्वचिच्छोकमाप्नुयात्\nनारी वा कुरुते या तु कुमारी विधवा तथा१६२\nसापि तत्फलमाप्नोति देव्यनुग्रहलालिता\nप्रतिपक्षमुपोष्यैवं मंत्रार्चनविधानतः१६३\nरुद्राणां लोकमाप्नोति पुनरावृत्तिदुर्लभम्\nइमां यः शृणुयान्नित्यं श्रावयेद्वापि भक्तितः१६४\nशक्रलोकं स गत्वा तु पूज्यते कल्पसंस्थितः\nशंकर उवाच\nएवंविधा भवति चेन्नारी व्रतपरायणा१६५\nसावित्री तु वराकी सा तस्याः शापस्तु कीदृशः\nन काचिद्गणना चास्ति यतस्त्रैलोक्यसुंदरी१६६\nसा पूर्वस्यापि वन्द्या च लक्ष्मीर्विष्णुप्रतिग्रहात्\nमया पूर्वं तवार्थाय दक्षयज्ञस्तु नाशितः१६७\nलक्ष्म्यर्थं विष्णुना चापि वारिधिर्मथितः पुरा\nआज्ञाकरौ भवत्योश्च मा कुरुष्व भयं क्वचित्१६८\nसावित्र्या मानना कार्या कुपितायाः प्रसादनम्\nमया च विष्णुना चैव ब्रह्मणा मानमीप्सुना१६९\nगमिष्ये ब्रह्मसदनं त्वं च तिष्ठ वरानने\nएवमुक्त्वा गतो रुद्रो गौरी तत्र व्यवस्थिता१७०\nकृतं युगं समग्रं च यज्ञे तस्मिन्हुताशनः\nवहंस्तु हव्यं देवानां प्रीणयानो जगत्त्रयम्१७१\nभोजनं द्विजमुख्येषु भोगान्विद्याधरे गणे\nकामावाप्तिं मनुष्येषु सर्वमेव ददौ प्रभुः१७२\nरुद्रेणोक्तस्तदा विष्णुर्धर्मांस्ते त्वं प्रकीर्त्तय\nगौरीधर्मान्सरस्वत्या व्रतं यत्परिकीर्तितम्१७३\nइत्येवमुक्ते रुद्रेण विष्णुः प्रोवाच सादरम्\nनाहं धर्मं ख्यापयिष्ये स्वकीयं शंकराधुना१७४\nभवानाख्यातु माहात्म्यं मदीयं सुरसत्तम\nत्वया वै कथितं पूर्वं कृते वै पापसंक्षयः१७५\nभविष्यति न संदेहो भवान्पूतो भविष्यति\nभीष्म उवाच\nमधुरा गीर्भवेत्केन व्रतेन मुनिसत्तम१७६\nतथैव जनसौभाग्यं मतिर्विद्यासु कौशलम्\nअभेदश्चापि दांपत्ये संगो बंधुजनेन च१७७\nआयुश्च विपुलं पुंसां तन्मे कथय सत्तम\nपुलस्त्य उवाच\nसम्यक्पृष्टं त्वया राजन्शृणु सारस्वतं व्रतम्१७८\nयस्य संकीर्तनादेव देवी तुष्येत्सरस्वती\nयावद्भक्तः स्तवं कुर्यादेतद्व्रतमनुत्तमम्१७९\nप्राग्वासरादौ संपूज्य दिव्यं स्तवं समारभेत्\nअथवा रविवारेण ग्रहताराबलेन च१८०\nपायसं भोजयेद्विप्रान्कुर्याद्ब्राह्मणवाचनम्\nशुक्लवस्त्राणि दत्त्वा च सहिरण्यानि शक्तितः१८१\nगायत्रीं पूजयेद्भक्त्या शुक्लमाल्यानुलेपनैः\nयथा न देवि भगवान्ब्रह्मा लोकपितामहः१८२\nत्वां परित्यज्य तिष्ठेच्च तथा भव वरप्रदा\nवेदशास्त्राणि धर्माणि नृत्यगीतादिकं च यत्१८३\nन विहीनं त्वया देवि तथा मे संतु सिद्धयः\nलक्ष्मीर्मेधा धरा पुष्टिर्गौरी तुष्टिर्जया मतिः१८४\nएताभिः पाहि चाष्टाभिमूर्तिभिर्मां सरस्वति\nएवं संपूज्य गायत्रीं वीणाकमलधारिणीम्१८५\nशुक्लपुष्पाक्षतैर्भक्त्या सकमंडलु पुस्तकाम्\nमौनव्रतेन भुंजीत सायंप्रातश्च धर्मवित्१८६\nपंचम्यां प्रतिपक्षं च गां च विप्राय शोभनाम्\nतथैव तंडुलप्रस्थं घृतपात्रेण संयुतम्१८७\nक्षीरं दद्याद्धिरण्यं च गायत्री प्रीयतामिति\nसंध्यायां च तथा मौनमेतत्कुर्वन्समाचरेत्१८८\nन रात्र्यां भोजनं कुर्याद्यावन्मासास्त्रयोदश\nसमाप्ते तु व्रते दद्याद्भोजनं शुक्लतंडुलैः१८९\nदिव्यां वितानं घंटां च सितनेत्रपटान्विताम्\nचंदनं वस्त्रयुग्मं च दध्यन्नं सुरसं पुनः१९०\nअथोपदेष्टारमपि भक्त्या संपूजयेद्गुरुम्\nवित्तशाठ्येनरहितो वस्त्रमाल्यानुलेपनैः१९१\nअनेन विधिना यस्तु कुर्यात्सारस्वतं व्रतम्\nसौभाग्यमतियुक्तस्तु सूक्ष्मकंठश्च जायते१९२\nसरस्वत्याः प्रसादेन ब्रह्मलोके महीयते\nनारी वा कुरुते या तु सापि तत्फलभागिनी१९३\nब्रह्मलोके वसेद्राजन्यावत्कल्पायुत त्रयम्\nसारस्वतं व्रतं यस्तु शृणुयादपि वा पठेत्१९४\nविद्याधरपुरे सोऽपि वसेदब्दायुतत्रयम्"
  }
]
[
  {
    "text": "भीष्म उवाच।\nकथं त्रिपुरुषाज्जातो ह्यर्जुनः परवीरहा।\nकथं कर्णस्तु कानीनः सूतजः परिकीर्त्यते१।\nवरं तयोः कथं भूतं निसर्गादेव तद्वद।\nबृहत्कौतूहलं मह्यं तद्भवान्वक्तुमर्हति२।\nपुलस्त्य उवाच।\nछिन्ने वक्त्रे पुरा ब्रह्मा क्रोधेन महता वृतः।\nललाटे स्वेदमुत्पन्नं गृहीत्वा ताडयद्भुवि३।\nस्वेदतः कुंडली जज्ञे सधनुष्को महेषुधिः।\nसहस्रकवची वीरः किंकरोमीत्युवाच ह४।\nतमुवाच विरिंचस्तु दर्शयन्रुद्रमोजसा।\nहन्यतामेष दुर्बुद्धिर्जायते न यथा पुनः५।\nब्रह्मणो वचनं श्रुत्वा धनुरुद्यम्य पृष्ठतः।\nसंप्रतस्थे महेशस्य बाणहस्तोतिरौद्रदृक्६।\nदृष्ट्वा पुरुषमत्युग्रं भीतस्तस्य त्रिलोचनः।\nअपक्रांतस्ततो वेगाद्विष्णोराश्रममभ्यगात्७।\nत्राहित्राहीति मां विष्णो नरादस्माच्च शत्रुहन्।\nब्रह्मणा निर्मितः पापो म्लेच्छरूपो भयंकरः८।\nयथा हन्यान्न मां क्रुद्धस्तथा कुरु जगत्पते।\nहुंकारध्वनिना विष्णुर्मोहयित्वा तु तं नरम्९।\nअदृश्यः सर्वभूतानां योगात्मा विश्वदृक्प्रभुः।\nतत्र प्राप्तं विरूपाक्षं सांत्वयामास केशवः१०।\nततस्स प्रणतो भूमौ दृष्टो देवेन विष्णुना।\nविष्णुरुवाच।\nपौत्रो हि मे भवान्रुद्र कं ते कामं करोम्यहम्११।\nदृष्ट्वा नारायणं देवं भिक्षां देहीत्युवाच ह।\nकपालं दर्शयित्वाग्रे प्रज्वलंस्तेजसोत्कटम्१२।\nकपालपाणिं संप्रेक्ष्य रुद्रं विष्णुरचिन्तयत्।\nकोन्यो योग्यो भवेद्भिक्षुर्भिक्षादानस्य सांप्रतम्१३।\nयोग्योऽयमिति संकल्प्य दक्षिणं भुजमर्पयत्।\nतद्बिभेदातितीक्ष्णेन शूलेन शशिशेखरः१४।\nप्रावर्तत ततो धारा शोणितस्य विभोर्भुजात्।\nजांबूनदरसाकारा वह्निज्वालेव निर्मिता१५।\nनिपपात कपालांतश्शम्भुना सा प्रभिक्षिता।\nऋज्वी वेगवती तीव्रा स्पृशंती त्वांबरं जवात्१६।\nपंचाशद्योजना दैर्घ्याद्विस्ताराद्दशयोजना।\nदिव्यवर्षसहस्रं सा समुवाह हरेर्भुजात्१७।\nइयंतं कालमीशोसौ भिक्षां जग्राह भिक्षुकः।\nदत्ता नारायणेनाथ कापाले पात्र उत्तमे१८।\nततो नारायणः प्राह शंभुं परमिदं वचः।\nसंपूर्णं वा न वा पात्रं ततो वै परमीश्वरः१९।\nसतोयांबुदनिर्घोषं श्रुत्वा वाक्यं हरेर्हरः।\nशशिसूर्याग्निनयनः शशिशेखरशोभितः२०।\nकपाले दृष्टिमावेश्य त्रिभिर्नेत्रैर्जनार्दनम्।\nअंगुल्या घटयन्प्राह कपालं परिपूरितम्२१।\nश्रुत्वा शिवस्य तां वाणीं विष्णुर्धारां समाहरत्।\nपश्तोऽथ हरेरीशः स्वांगुल्या रुधिरं तदा२२।\nदिव्यवर्षसहस्रं च दृष्टिपातैर्ममंथ सः।\nमथ्यमाने ततो रक्ते कलिलं बुद्बुदं क्रमात्२३।\nबभूव च ततः पश्चात्किरीटी सशरासनः।\nबद्धतूणीरयुगलो वृषस्कंधोङ्गुलित्रवान्२४।\nपुरुषो वह्निसंकाशः कपाले संप्रदृश्यते।\nतं दृष्ट्वा भगवान्विष्णुः प्राह रुद्रमिदं वचः२५।\nकपाले भव को वाऽयं प्रादुर्भूतोऽभवन्नरः।\nवचः श्रुत्वा हरेरीशस्तमुवाच विभो शृणु२६।\nनरो नामैष पुरुषः परमास्त्रविदां वरः।\nभवतोक्तो नर इति नरस्तस्माद्भविष्यति२७।\nनरनारायणौ चोभौ युगे ख्यातौ भविष्यतः।\nसंग्रामे देवकार्येषु लोकानां परिपालने२८।\nएष नारायणसखो नरस्तस्माद्भविष्यति।\nअथासुरवधे साह्यं तव कर्ता महाद्युतिः२९।\nमुनिर्ज्ञानपरीक्षायां जेता लोके भविष्यति।\nतेजोधिकमिदं दिव्यं ब्रह्मणः पंचमं शिरः३०।\nतेजसो ब्रह्मणो दीप्ताद्भुजस्य तव शोणितात्।\nमम दृष्टि निपाताच्च त्रीणि तेजांसि यानि तु३१।\nतत्संयोगसमुत्पन्नः शत्रुं युद्धे विजेष्यति।\nअवध्या ये भविष्यंति दुर्जया अपि चापरे३२।\nशक्रस्य चामराणां च तेषामेष भयंकरः।\nएवमुक्त्वा स्थितः शंभुर्विस्मितश्च हरिस्तदा३३।\nकपालस्थः स तत्रैव तुष्टाव हरकेशवौ।\nशिरस्यंजलिमाधाय तदा वीर उदारधीः३४।\nकिंकरोमीति तौ प्राह इत्युक्त्वा प्रणतः स्थितः।\nतमुवाच हरः श्रीमान्ब्रह्मणा स्वेन तेजसा३५।\nसृष्टो नरो धनुष्पाणिस्त्वमेनं तु निषूदय।\nइत्थमुक्त्वांजलिधरं स्तुवंतं शंकरो नरम्३६।\nतथैवांजलिसंबद्धं गृहीत्वा च करद्वयम्।\nउद्धृत्याथ कपालात्तं पुनर्वचनमब्रवीत्३७।\nस एष पुरुषो रौद्रो यो मया वेदितस्तव।\nविष्णुहुंकाररचितमोहनिद्रां प्रवेशितः३८।\nविबोधयैनं त्वरितमित्युक्त्वान्तर्दधे हरः।\nनारायणस्य प्रत्यक्षं नरेणानेन वै तदा३९।\nवामपादहतः सोपि समुत्तस्थौ महाबलः।\nततो युद्धं समभवत्स्वेदरक्तजयोर्महत्४०।\nविस्फारितधनुः शब्दं नादिताशेषभूतलम्।\nकवचं स्वेदजस्यैकं रक्तजेन त्वपाकृतम्४१।\nएवं समेतयोर्युद्धे दिव्यं वर्षद्वयं तयोः।\nयुध्यतोः समतीतं च स्वेदरक्तजयोर्नृप४२।\nरक्तजं द्विभुजं दृष्ट्वा स्वेदजं चैव संगतौ।\nविचिन्त्य वासुदेवोगाद्ब्रह्मणः सदनं परम्४३।\nससंभ्रममुवाचेदं ब्रह्माणं मधुसूदनः।\nरक्तजेनाद्य भो ब्रह्मन्स्वेदजोयं निपातितः४४।\nश्रुत्वैतदाकुलो ब्रह्मा बभाषे मधुसूदनम्।\nहरे द्यजन्मनि नरो मदीयो जीवतादयम्४५।\nतथा तुष्टोऽब्रवीत्तं च विष्णुरेवं भविष्यति।\nगत्वा तयो रणमपि निवार्याऽऽह च तावुभौ४६।\nअन्यजन्मनि भविता कलिद्वापरयोर्मिथः।\nसंधौ महारणे जाते तत्राहं योजयामि वां४७।\nविष्णुना तु समाहूय ग्रहेश्वरसुरेश्वरौ।\nउक्ताविमौ नरौ भद्रौ पालनीयौ ममाज्ञया४८।\nसहस्रांशो स्वेदजोयं स्वकीयोंऽशो धरातले।\nद्वापरांतेवतार्योयं देवानां कार्यसिद्धये४९।\nयदूनां तु कुले भावी शूरोनाम महाबलः।\nतस्य कन्या पृथा नाम रूपेणाप्रतिमा भुवि५० 1.14.50।\nउत्पत्स्यति महाभागा देवानां कार्यसिद्धये।\nदुर्वासास्तु वरं तस्यै मंत्रग्रामं प्रदास्यति५१।\nमंत्रेणानेन यं देवं भक्त्या आवाहयिष्यति।\nदेवि तस्य प्रसादात्तु तव पुत्रो भविष्यति५२।\nसा च त्वामुदये दृष्ट्वा साभिलाषा रजस्वला।\nचिंताभिपन्ना तिष्ठंती भजितव्या विभावसो५३।\nतस्या गर्भे त्वयं भावी कानीनः कुंतिनंदनः।\nभविष्यति सुतो देवदेवकार्यार्थसिद्धये५४।\nतथेति चोक्त्वा प्रोवाच तेजोराशिर्दिवाकरः।\nपुत्रमुत्पादयिष्यामि कानीनं बलगर्वितम्५५।\nयस्य कर्णेति वै नाम लोकः सर्वो वदिष्यति।\nमत्प्रसादादस्य विष्णो विप्राणां भावितात्मनः५६।\nअदेयं नास्ति वै लोके वस्तु किंचिच्च केशव।\nएवं प्रभावं चैवैनं जनये वचनात्तव५७।\nएवमुक्त्वा सहस्रांशुर्देवं दानवघातिनम्।\nनारायणं महात्मानं तत्रैवांतर्दधे रविः५८।\nअदर्शनं गते देवे भास्करे वारितस्करे।\nवृद्धश्रवसमप्येवमुवाच प्रीतमानसः५९।\nसहस्रनेत्ररक्तोत्थो नरोऽयं मदनुग्रहात्।\nस्वांशभूतो द्वापरांते योक्तव्यो भूतले त्वया६०।\nयदा पांडुर्महाभागः पृथां भार्यामवाप्स्यति।\nमाद्रीं चापि महाभाग तदारण्यं गमिष्यति६१।\nतस्याप्यरण्यसंस्थस्य मृगः शापं प्रदास्यति।\nतेन चोत्पन्नवैराग्यः शतशृगं गमिष्यति६२।\nपुत्रानभीप्सन्क्षेत्रोत्थान्भार्यां स प्रवदिष्यति।\nअनीप्संती तदा कुंती भर्त्तारं सा वदिष्यति६३।\nनाहं मर्त्यस्य वै राजन्पुत्रानिच्छे कथंचन।\nदैवतेभ्यः प्रसादाच्च पुत्रानिच्छे नराधिप६४।\nप्रार्थयंत्यै त्वया शक्र कुंत्यै देयो नरस्ततः।\nवचसा च मदीयेन एवं कुरु शचीपते६५।\nअथाब्रवीत्तदा विष्णुं देवेशो दुःखितो वचः।\nअस्मिन्मन्वंतरेऽतीते चतुर्विंशतिके युगे६६।\nअवतीर्य रघुकुले गृहे दशरथस्य च।\nरावणस्य वधार्थाय शांत्यर्थं च दिवौकसाम्६७।\nरामरूपेण भवता सीतार्थमटता वने।\nमत्पुत्रो हिंसितो देव सूर्यपुत्रहितार्थिना६८।\nवालिनाम प्लवंगेंद्रः सुग्रीवार्थे त्वया यतः।\nदुःखेनानेन तप्तोहं गृह्णामि न सुतं नरम्६९।\nअगृह्णमानं देवेंद्रं कारणांतरवादिनम्।\nहरिः प्रोचे शुनासीरं भुवो भारावतारणे७०।\nअवतारं करिष्यामि मर्त्यलोके त्वहं प्रभो।\nसूर्यपुत्रस्य नाशार्थं जयार्थमात्मजस्य ते७१।\nसारथ्यं च करिष्यामि नाशं कुरुकुलस्य च।\nततो हृष्टोभवच्छक्रो विष्णुवाक्येन तेन ह७२।\nप्रतिगृह्य नरं हृष्टः सत्यं चास्तु वचस्तव।\nएवमुक्त्वा वरं देवः प्रेषयित्वाऽच्युतः स्वयम्७३।\nगत्वा तु पुंडरीकाक्षो ब्रह्माणं प्राह वै पुनः।\nत्वया सृष्टमिदं सर्वं त्रैलोक्यं सचराचरम्७४।\nआवां कार्यस्य करणे सहायौ च तव प्रभो।\nस्वयं कृत्वा पुनर्नाशं कर्तुं देव न बुध्यसे७५।\nकृतं जुगुप्सितं कर्म शंभुमेतं जिघांसता।\nत्वया च देवदेवस्य सृष्टः कोपेन वै पुमान्७६।\nशुद्ध्यर्थमस्य पापस्य प्रायश्चित्तं परं कुरु।\nगृह्णन्वह्नित्रयं देव अग्निहोत्रमुपाहर७७।\nपुण्यतीर्थे तथा देशे वने वापि पितामह।\nस्वपत्न्या सहितो यज्ञं कुरुष्वास्मत्परिग्रहात्७८।\nसर्वे देवास्तथादित्या रुद्राश्चापि जगत्पते।\nआदेशं ते करिष्यंति यतोस्माकं भवान्प्रभुः७९।\nएकोहि गार्हपत्योग्निर्दक्षिणाग्निर्द्वितीयकः।\nआहवनीयस्तृतीयस्तु त्रिकुंडेषु प्रकल्पय८०।\nवर्तुले त्वर्चयात्मानम्मामथो धनुराकृतौ।\nचतुःकोणे हरं देवं ऋग्यजुःसामनामभिः८१।\nअग्नीनुत्पाद्य तपसा परामृद्धिमवाप्य च।\nदिव्यं वर्षसहस्रं तु हुत्वाग्नीन्शमयिष्यसि८२।\nअग्निहोत्रात्परं नान्यत्पवित्रमिह पठ्यते।\nसुकृतेनाग्निहोत्रेण प्रशुद्ध्यंति भुवि द्विजाः८३।\nपंथानो देवलोकस्य ब्राह्मणैर्दशितास्त्वमी।\nएकोग्निः सर्वदा धार्यो गृहस्थेन द्विजन्मना८४।\nविनाग्निना द्विजेनेह गार्हस्थ्यन्न तु लभ्यते।\nभीष्म उवाच।\nयोऽसौ कपालादुत्पन्नो नरो नाम धनुर्द्धरः८५।\nकिमेष माधवाज्जात उताहो स्वेन कर्मणा।\nउत रुद्रेण जनितो ह्यथवा बुद्धिपूर्वकम्८६।\nब्रह्मन्हिरण्यगर्भोऽयमंडजातश्चतुर्मुखः।\nअद्भुतं पञ्चमं तस्य वक्त्रं तत्कथमुत्थितम्८७।\nसत्वे रजो न दृश्येत न सत्वं रजसि क्वचित्।\nसत्वस्थो भगवान्ब्रह्मा कथमुद्रेकमादधात्८८।\nमूढात्मना नरो येन हंतुं हि प्रहितो हरं।\nपुलस्त्य उवाच।\nमहेश्वरहरी चैतो द्वावेव सत्पथि स्थितौ८९।\nतयोरविदितं नास्ति सिद्धासिद्धं महात्मनोः।\nब्रह्मणः पंचमं वक्त्रमूर्द्ध्वमासीन्महात्मनः९०।\nततो ब्रह्माभवन्मूढो रजसा चोपबृंहितः।\nततोऽयं तेजसा सृष्टिममन्यत मया कृता९१।\nमत्तोऽन्यो नास्ति वै देवो येन सृष्टिः प्रवर्तिता।\nसह देवाः सगंधर्वाः पशुपक्षिमृगाकुलाः९२।\nएवं मूढः स पंचास्यो विरिंचिरभवत्पुनः।\nप्राग्वक्त्रं मुखमेतस्य ऋग्वेदस्य प्रवर्तकम्९३।\nद्वितीयं वदनं तस्य यजुर्वेदप्रवर्तकम्।\nतृतीयं सामवेदस्य अथर्वार्थं चतुर्थकम्९४।\nसांगोपांगेतिहासांश्च सरहस्यान्ससंग्रहान्।\nवेदानधीते वक्त्रेण पंचमेनोर्द्ध्वचक्षुषा९५।\nतस्याऽसुरसुराः सर्वे वक्त्रस्याद्भुतवर्चसः।\nतेजसा न प्रकाशंते दीपाः सूर्योदये यथा९६।\nस्वपुरेष्वपि सोद्वेगा ह्यवर्तंत विचेतसः।\nन कंचिद्गणयेच्चान्यं तेजसा क्षिपते परान्९७।\nनाभिगंतु न च द्रष्टुं पुरस्तान्नोपसर्पितुम्।\nशेकुस्त्रस्ताः सुरास्सर्वे पद्मयोनिं महाप्रभुम्९८।\nअभिभूतमिवात्मानं मन्यमाना हतत्विषः।\nसर्वे ते मंत्रयामासुर्दैवता हितमात्मनः९९।\nगच्छामः शरणं शंभुं निस्तेजसोऽस्य तेजसा।\nदेवा ऊचुः।\nनमस्तेसर्वसत्वेश महेश्वर नमोनमः१०० 1.14.100।\nजगद्योने परंब्रह्म भूतानां त्वं सनातनः।\nप्रतिष्ठा सर्वजगतां त्वं हेतुर्विष्णुना सह१०१।\nएवं संस्तूयमानोसौ देवर्षिपितृदानवैः।\nअंतर्हित उवाचेदं देवाः प्रार्थयतेप्सितम्१०२।\nदेवा ऊचुः।\nप्रत्यक्षदर्शनं दत्वा देहि देव यथेप्सितम्।\nकृत्वा कारुण्यमस्माकं वरश्चापि प्रदीयताम्१०३।\nयदस्माकं महद्वीर्यं तेज ओजः पराक्रमः।\nतत्सर्वं ब्रह्मणा ग्रस्तं पंचमास्यस्य तेजसा१०४।\nविनेशुः सर्वतेजांसि त्वत्प्रसादात्पुनः प्रभो।\nजायते तु यथापूर्वं तथा कुरु महेश्वर१०५।\nततः प्रसन्नवदनो देवैश्चापि नमस्कृतः।\nजगाम यत्र ब्रह्माऽसौ रजोहंकारमूढधीः१०६।\nस्तुवंतो देवदेवेशं परिवार्य समाविशन्।\nब्रह्मा तमागतं रुद्रं न जज्ञे रजसावृतः१०७।\nसूर्यकोटिसहस्राणां तेजसा रंजयन्जगत्।\nतदादृश्यत विश्वात्मा विश्वसृग्विश्वभावनः१०८।\nसपितामहमासीनं सकलं देवमंडलम्।\nअभिगम्य ततो रुद्रो ब्रह्माणं परमेष्ठिनम्१०९।\nअहोतितेजसा वक्त्रमधिकं देव राजते।\nएवमुक्त्वाट्टहासं तु मुमोच शशिशेखरः११०।\nवामांगुष्ठनखाग्रेण ब्रह्मणः पंचमं शिरः।\nचकर्त कदलीगर्भं नरः कररुहैरिव१११।\nविच्छिन्नं तु शिरः पश्चाद्भवहस्ते स्थितं तदा।\nग्रहमंडलमध्यस्थो द्वितीय इव चंद्रमाः११२।\nकरोत्क्षिप्तकपालेन ननर्त च महेश्वरः।\nशिखरस्थेन सूर्येण कैलास इव पर्वतः११३।\nछिन्ने वक्त्रे ततो देवा हृष्टास्तं वृषभध्वजम्।\nतुष्टुवुर्विविधैस्तोत्रैर्देवदेवं कपर्दिनम्११४।\nदेवा ऊचुः।\nनमः कपालिने नित्यं महाकालस्य कालिने।\nऐश्वर्यज्ञानयुक्ताय सर्वभागप्रदायिने११५।\nनमो हर्षविलासाय सर्वदेवमयाय च।\nकलौ संहारकर्ता त्वं महाकालः स्मृतो ह्यसि११६।\nभक्तानामार्तिनाशस्त्वं दुःखांतस्तेन चोच्यसे।\nशंकरोष्याशुभक्तानां तेन त्वं शंकरः स्मृतः११७।\nछिन्नं ब्रह्मशिरो यस्मात्त्वं कपालं बिभर्षि च।\nतेन देव कपाली त्वं स्तुतो ह्यद्य प्रसीद नः११८।\nएवं स्तुतः प्रसन्नात्मा देवान्प्रस्थाप्य शंकरः।\nस्वानि धिष्ण्यानि भगवांस्तत्रैवासीन्मुदान्वितः११९।\nविज्ञाय ब्रह्मणो भावं ततो वीरस्य जन्म च।\nशिरो नीरस्य वाक्यात्तु लोकानां कोपशांतये१२०।\nशिरस्यंजलिमाधाय तुष्टावाथ प्रणम्य तम्।\nतेजोनिधि परं ब्रह्म ज्ञातुमित्थं प्रजापतिम्१२१।\nनिरुक्तसूक्तरहस्यैर्ऋग्यजुः सामभाषितैः।\nरुद्र उवाच।\nअप्रमेय नमस्तेस्तु परमस्य परात्मने१२२।\nअद्भुतानां प्रसूतिस्त्वं तेजसां निधिरक्षयः।\nविजयाद्विश्वभावस्त्वं सृष्टिकर्ता महाद्युते१२३।\nऊर्द्ध्ववक्त्र नमस्तेस्तु सत्वात्मकधरात्मक।\nजलशायिन्जलोत्पन्न जलालय नमोस्तु ते१२४।\nजलजोत्फुल्लपत्राक्ष जय देव पितामह।\nत्वया ह्युत्पादितः पूर्वं सृष्ट्यर्थमहमीश्वर१२५।\nयज्ञाहुतिसदाहार यज्ञांगेश नमोऽस्तु ते।\nस्वर्णगर्भ पद्मगर्भ देवगर्भ प्रजापते१२६।\nत्वं यज्ञस्त्वं वषट्कारः स्वधा त्वं पद्मसंभव।\nवचनेन तु देवानां शिरश्छिन्नं मया प्रभो१२७।\nब्रह्महत्याभिभूतोस्मि मां त्वं पाहि जगत्पते।\nइत्युक्तो देवदेवेन ब्रह्मा वचनमब्रवीत्१२८।\nब्रह्मोवाच।\nसखा नाराणो देवः स त्वां पूतं करिष्यति।\nकीर्तनीयस्त्वया धन्यः स मे पूज्यः स्वयं विभुः१२९।\nअनुध्यातोऽसि वै नूनं तेन देवेन विष्णुना।\nयेन ते भक्तिरुत्पन्ना स्तोतुं मां मतिरुत्थिता१३०।\nशिरश्छेदात्कपाली त्वं सोमसिद्धांतकारकः।\nकोटीः शतं च विप्राणामुद्धर्तासि महाद्युते१३१।\nब्रह्महत्याव्रतं कुर्या नान्यत्किंचन विद्यते।\nअभाष्याः पापिनः क्रूरा ब्रह्मघ्नाः पापकारिणः१३२।\nवैतानिका विकर्मस्था न ते भाष्याः कथंचन।\nतैस्तु दृष्टैस्तथा कार्यं भास्करस्यावलोकनम्१३३।\nअंगस्पर्शे कृते रुद्र सचैलो जलमाविशेत्।\nएवं शुद्धिमवाप्नोति पूर्वं दृष्टां मनीषिभिः१३४।\nस भवान्ब्रह्महन्तासि शुद्ध्यर्थं व्रतमाचर।\nचीर्णे व्रते पुनर्भूयः प्राप्स्यसि त्वं वरान्बहून्१३५।\nएवमुक्त्वा गतो ब्रह्मा रुद्रस्तन्नाभिजज्ञिवान्।\nअचिंतयत्तदाविष्णुं ध्यानगत्या ततः स्वयं१३६।\nलक्ष्मीसहायं वरदं देवदेवं सनातनम्।\nअष्टांगप्रणिपातेन देवदेवस्त्रिलोचनः१३७।\nतुष्टाव प्रणतो भूत्वा शंखचक्रगदाधरम्।\nरुद्र उवाच।\nपरं पराणाममृतं पुराणं परात्परं विष्णुमनंतवीर्यं१३८।\nस्मरामि नित्यं पुरुषं वरेण्यं नारायणं निष्प्रतिमं पुराणम्।\nपरात्परं पूर्वजमुग्रवेगं गंभीरगंभीरधियां प्रधानम्१३९।\nनतोस्मि देवं हरिमीशितारं परात्परं धामपरं च धाम।\nपरापरं तत्परमं च धाम परापरेशं पुरुषं विशालम्१४०।\nनारायणं स्तौमि विशुद्धभावं परापरं सूक्ष्ममिदं ससर्ज।\nसदास्थितत्वात्पुरुषप्रधानं शांतं प्रधानं शरणं ममास्तु१४१।\nनारायणं वीतमलं पुराणं परात्परं विष्णुमपारपारम्।\nपुरातनं नीतिमतां प्रधानं धृतिक्षमाशांतिपरं क्षितीशम्१४२।\nशुभं सदा स्तौमि महानुभावं सहस्रमूर्द्धानमनेकपादम्।\nअनंतबाहुं शशिसूर्यनेत्रं क्षराक्षरं क्षीरसमुद्रनिद्रम्१४३।\nनारायणं स्तौमि परं परेशं परात्परं यत्त्रिदशैरगम्यम्।\nत्रिसर्गसंस्थं त्रिहुताशनेत्रं त्रितत्वलक्ष्यं त्रिलयं त्रिनेत्रम्१४४।\nनमामि नारायणमप्रमेयं कृते सितं द्वापरतश्च रक्तम्।\nकलौ च कृष्णं तमथो नमामि ससर्ज यो वक्त्रत एव विप्रान्१४५।\nभुजांतरात्क्षत्रमथोरुयुग्माद्विशः पदाग्राच्च तथैव शूद्रान्।\nनमामि तं विश्वतनुं पुराणं परात्परं पारगमप्रमेयम्१४६।\nसूक्ष्ममूर्त्तिं महामूर्त्तिं विद्यामूर्त्तिममूर्तिकम्।\nकवचं सर्वदेवानां नमस्ये वारिजेक्षणम्१४७।\nसहस्रशीर्षं देवेशं सहस्राक्षं महाभुजम्।\nजगत्संव्याप्य तिष्ठंतं नमस्ये परमेश्वरम्१४८।\nशरण्यं शरणं देवं विष्णुं जिष्णुं सनातनम्।\nनीलमेघप्रतीकाशं नमस्ये शार्ङ्गपाणिनम्१४९।\nशुद्धं सर्वगतं नित्यं व्योमरूपं सनातनम्।\nभावाभावविनिर्मुक्तं नमस्ये सर्वगं हरिम्१५० 1.14.150।\nन चात्र किंचित्पश्यामि व्यतिरिक्तं तवाच्युत।\nत्वन्मयं च प्रपश्यामि सर्वमेतच्चराचरम्१५१।\nएवं तु वदतस्तस्य रुद्रस्य परमेष्ठिनः।\nइतीरितेस्तेन सनातन स्वयं परात्परस्तस्य बभूव दर्शने१५२।\nरथांगपाणिर्गरुडासनो गिरिं विदीपयन्भास्करवत्समुत्थितः।\nवरं वृणीष्वेति सनातनोब्रवीद्वरस्तवाहं वरदः समागतः१५३।\nइतीरिते रुद्रवरो जगाद ममातिशुद्धिर्भविता सुरेश।\nन चास्य पापस्य हरं हि चान्यत्संदृश्यतेग्र्यं च ऋते भवं तम्१५४।\nब्रह्महत्याभिभूतस्य तनुर्मे कृष्णतां गता।\nशवगंधश्च मे गात्रे लोहस्याभरणानि मे१५५।\nकथं मे न भवेदेवमेतद्रूपं जनार्दनम्।\nकिं करोमि महादेव येन मे पूर्विका तनूः१५६।\nत्वत्प्रसादेन भविता तन्मे कथय चाच्युत।\nविष्णुरुवाच।\nब्रह्मवध्या परा चोग्रा सर्वकष्टप्रदा परा१५७।\nमनसापि न कुर्वीत पापस्यास्य तु भावनाम्।\nभवता देववाक्येन निष्ठा चैषा निबोधिता१५८।\nइदानीं त्वं महाबाहो ब्रह्मणोक्तं समाचर।\nभस्मसर्वाणि गात्राणि त्रिकालं घर्षयेस्तनौ१५९।\nशिखायां कर्णयोश्चैव करे चास्थीनि धारय।\nएवं च कुर्वतो रुद्र कष्टं नैव भविष्यति१६०।\nसंदिश्यैवं स भगवांस्ततोंऽतर्द्धानमीश्वरः।\nलक्ष्मीसहायो गतवान्रुद्रस्तं नाभिजज्ञिवान्१६१।\nकपालपाणिर्देवेशः पर्यटन्वसुधामिमाम्।\nहिमवंतं समैनाकं मेरुणा च सहैव तु१६२।\nकैलासं सकलं विंध्यं नीलं चैव महागिरिम्।\nकांचीं काशीं ताम्रलिप्तां मगधामाविलां तथा१६३।\nवत्सगुल्मं च गोकर्णं तथा चैवोत्तरान्कुरून्।\nभद्राश्वं केतुमालं च वर्षं हैरण्यकं तथा१६४।\nकामरूपं प्रभासं च महेंद्रं चैव पर्वतम्।\nब्रह्महत्याभिभूतोसौ भ्रमंस्त्राणं न विंदति१६५।\nत्रपान्वितः कपालं तु पश्यन्हस्तगतं सदा।\nकरौ विधुन्वन्बहुशो विक्षिप्तश्च मुहुर्मुहुः१६६।\nयदास्य धुन्वतो हस्तौ कपालं पतते न तु।\nतदास्य बुद्धिरुत्पन्ना व्रतं चैतत्करोम्यहम्१६७।\nमदीयेनैव मार्गेण द्विजा यास्यंति सर्वतः।\nध्यात्वैवं सुचिरं देवो वसुधां विचचार ह१६८।\nपुष्करं तु समासाद्य प्रविष्टोऽरण्यमुत्तमम्।\nनानाद्रुमलताकीर्णं नानामृगरवाकुलम्१६९।\nद्रुमपुष्पभरामोद वासितं यत्सुवायुना।\nबुद्धिपूर्वमिव न्यस्तैः पुष्पैर्भूषितभूतलम्१७०।\nनानागधंरसैरन्यैः पक्वापक्वैः फलैस्तथा।\nविवेश तरुवृंदेन पुष्पामोदाभिनंदितः१७१।\nअत्राराधयतो भक्त्या ब्रह्मा दास्यति मे वरम्।\nब्रह्मप्रसादात्संप्राप्तं पौष्करं ज्ञानमीप्सितम्१७२।\nपापघ्नं दुष्टशमनं पुष्टिश्रीबलवर्द्धनम्।\nएवं वै ध्यायतस्तस्य रुद्रस्यामिततेजसः१७३।\nआजगाम ततो ब्रह्मा भक्तिप्रीतोऽथ कंजजः।\nउवाच प्रणतं रुद्रमुत्थाप्य च पुनर्गुरुः१७४।\nदिव्यव्रतोपचारेण सोहमाराधितस्त्वया।\nभवता श्रद्धयात्यर्थं ममदर्शनकांक्षया१७५।\nव्रतस्था मां हि पश्यंति मनुष्या देवतास्तथा।\nतदिच्छया प्रयच्छामि वरं यत्प्रवरं वरम्१७६।\nसर्वकामप्रसिद्ध्यर्थं व्रतं यस्मान्निषेवितम्।\nमनोवाक्कायभावैश्च संतुष्टेनांतरात्मना१७७।\nकं ददामि च वै कामं वद भोस्ते यथेप्सितम्।\nरुद्र उवाच।\nएष एवाद्य भगवन्सुपर्याप्तो महा वरः१७८।\nयद्दृष्टोसि जगद्वंद्य जगत्कर्तर्नमोस्तुते।\nमहता यज्ञसाध्येन बहुकालार्जितेन च१७९।\nप्राणव्ययकरेण त्वं तपसा देव दृश्यते।\nइदं कपालं देवेश न करात्पतितं विभो१८०।\nत्रपाकरा ऋषीणां च चर्यैषा कुत्सिता विभो।\nत्वत्प्रसादाद्व्रतं चेदं कृतं कापालिकं तु यत्१८१।\nसिद्धमेतत्प्रपन्नस्य महाव्रतमिहोच्यताम्।\nपुण्यप्रदेशे यस्मिंस्तु क्षिपामीदं वदस्व मे१८२।\nपूतो भवामि येनाहं मुनीनां भावितात्मनाम्।\nब्रह्मोवाच।\nअविमुक्तं भगवतः स्थानमस्ति पुरातनम्१८३।\nकपालमोचनं तीर्थं तव तत्र भविष्यति।\nअहं च त्वं स्थितस्तत्र विष्णुश्चापि भविष्यति१८४।\nदर्शने भवतस्तत्र महापातकिनोपि ये।\nतेपि भोगान्समश्नंति विशुद्धा भवने मम१८५।\nवरणापि असीचापि द्वे नद्यौ सुरवल्लभे।\nअंतराले तयोः क्षेत्रे वध्या न विशति क्वचित्१८६।\nतीर्थानां प्रवरं तीर्थं क्षेत्राणां प्रवरं तव।\nआदेहपतनाद्ये तु क्षेत्रं सेवंति मानवाः१८७।\nते मृता हंसयानेन दिवं यांत्यकुतोभयाः।\nपंचक्रोशप्रमाणेन क्षेत्रं दत्तं मया तव१८८।\nक्षेत्रमध्याद्यदा गंगा गमिष्यति सरित्पतिम्।\nतदा सा महती पुण्या पुरी रुद्र भविष्यति१८९।\nपुण्या चोदङ्मुखी गंगा प्राची चापि सरस्वती।\nउदङ्मुखी योजने द्वे गच्छते जाह्नवी नदी१९०।\nतत्र वै विबुधाः सर्वे मया सह सवासवाः।\nआगता वासमेष्यंति कपालं तत्र मोचय१९१।\nतस्मिंस्तीर्थे तु ये गत्वा पिण्डदानेन वै पितॄन्।\nश्राद्धैस्तु प्रीणयिष्यंति तेषां लोकोऽक्षयो दिवि१९२।\nवाराणस्यां महातीर्थे नरः स्नातो विमुच्यते।\nसप्तजन्मकृतात्पापाद्गमनादेव मुच्यते१९३।\nतत्तीर्थं सर्वतीर्थानामुत्तमं परिकीर्तितम्।\nत्यजंति तत्र ये प्राणान्प्राणिनः प्रणतास्तव१९४।\nरुद्रत्वं ते समासाद्य मोदंते भवता सह।\nतत्रापि हि तु यद्दत्तं दानं रुद्र यतात्मना१९५।\nस्यान्महच्च फलं तस्य भविता भावितात्मनः।\nस्वांगस्फुटित संस्कारं तत्र कुर्वंति ये नराः१९६।\nते रुद्रलोकमासाद्य मोदंते सुखिनः सदा।\nतत्र पूजा जपो होमः कृतो भवति देहिनां१९७।\nअनंतफलदः स्वर्गो रुद्रभक्तियुतात्मनः।\nतत्र दीपप्रदाने तु ज्ञानचक्षुर्भवेन्नरः१९८।\nअव्यंगं तरुणं सौम्यं रूपवंतं तु गोसुतम्।\nयोङ्कयित्वा मोचयति स याति परमं पदम्१९९।\nपितृभिः सहितो मोक्षं गच्छते नात्र संशयः।\nअथ किं बहुनोक्तेन यत्तत्र क्रियते नरैः२०० 1.14.200।\nकर्मधर्मं समुद्दिश्य तदनंतफलं भवेत्।\nस्वर्गापवर्गयोर्हेतुस्तद्धि तीर्थम्मतं भुवि२०१।\nस्नानाज्जपात्तथा होमादनंतफलसाधनम्।\nगत्वा वाराणसीतीर्थं भक्त्या रुद्रपरायणाः२०२।\nये तत्र पंचतां प्राप्ता भक्तास्ते नात्र संशयः।\nवसवः पितरो ज्ञेया रुद्राश्चैव पितामहाः२०३।\nप्रपितामहास्तथादित्या इत्येषा वैदिकी श्रुतिः।\nत्रिविधः पिंडदानाय विधिरुक्तो मयानघ२०४।\nमानुषैः पिंडादानं तु कार्यमत्रागतैस्सदा।\nपिंडदानं च तत्रैव स्वपुत्रैः कार्यमादरात्२०५।\nसुपुत्रास्ते पितॄणां तु भवंति सुखदायकाः।\nप्रोक्तं तीर्थं मया तुभ्यं दर्शनादपि मुक्तिदम्२०६।\nस्नात्वा तु सलिले तत्र मुच्यते जन्मबंधनात्।\nविमुक्तो ब्रह्महत्यायास्तत्र रुद्र यथासुखम्२०७।\nअविमुक्ते मया दत्ते तिष्ठ त्वं भार्यया सह।\nरुद्र उवाच।\nपृथिव्यां यानि तीर्थानि तेष्वहं विष्णुना सह२०८।\nतिष्ठामि भवतोक्तेन वर एष वृतो मया।\nअहं देवो महादेव आराध्यो भवता सदा२०९।\nवरं दास्यामि ते चाहं संतुष्टेनांतरात्मना।\nविष्णोश्चाहं प्रदास्यामि वरांश्च मनसीप्सितान्२१०।\nसुराणां चैव सर्वेषां मुनीनां भवितात्मनाम्।\nअहं दाता अहं याच्यो नान्यो भाव्यः कथंचन२११।\nब्रह्मोवाच।\nएवं करिष्येहं रुद्र यत्वयोक्तं वचः शुभम्।\nनारायणश्च ते वाक्यं कर्ता सर्वं न संशयः२१२।\nविसृज्यैवं तदा रुद्रं ब्रह्मा चांतरधीयत।\nवाराणस्यां महादेवो गत्वा तीर्थं न्यवेशयत्२१३।\nइति श्रीपाद्मपुराणे प्रथमे सृष्टिखंडे रुद्रस्य ब्रह्मवध्यानाशश्चतुर्दशोऽध्यायः१४।\n।"
  }
]
[
  {
    "text": "भीष्म उवाच।\nतटाकारामकूपेषु वापीषु नलिनीषु च।\nविधिं वदस्व मे ब्रह्मन्देवतायतनेषु च१।\nके तत्र ऋत्विजो विप्रा वेदी वा कीदृशी भवेत्।\nदक्षिणाबलयः कालः स्थानमाचार्य एव च२।\nद्रव्याणि कानि शस्तानि सर्वमाचक्ष्व सुव्रत।\nपुलस्त्य उवाच।\nशृणु राजन्महाबाहो तटाकादिषु यो विधिः३।\nपुराणेष्वितिहासोयं पठ्यते राजसत्तम।\nप्राप्य पक्षं शुभं शुक्लं संप्राप्ते चोत्तरायणे४।\nपुण्येह्नि विप्रैः कथिते कृत्वा ब्राह्मणवाचनम्।\nअशुभैर्वर्जिते देशे तटाकस्य समीपतः५।\nचतुर्हस्तां समां वेदीं चतुरश्रां चतुर्मुखीम्।\nतथा षोडशहस्तः स्यान्मंडपश्च चतुर्मुखः६।\nवेद्यास्तु परितो गर्तारत्निमात्रास्त्रिमेखलाः।\nनव सप्ताथ वा पंच ऋजुवक्त्रा नृपात्मज७।\nवितस्तिमात्रा योनिः स्यात्षट्सप्तांगुलि विस्तृता।\nगर्ताश्च हस्तमात्राः स्युस्त्रिपर्वोच्छ्रितमेखलाः८।\nसर्वतस्तु सवर्णाः स्युः पताकाध्वजसंयुताः।\nअश्वत्थोदुंबरप्लक्षवटशाखाकृतानि तु९।\nमंडपस्य प्रतिदिशं द्वाराण्येतानि कारयेत्।\nशुभास्तत्राष्टहोतारो द्वारपालास्तथाष्ट वै१०।\nअष्टौ तु जापकाः कार्या ब्राह्मणा वेदपारगाः।\nसर्वलक्षणसंपूर्णान्मंत्रज्ञान्विजितेंद्रियान्११।\nकुलशीलसमायुक्तान्स्थापयेद्वै द्विजोत्तमान्।\nप्रतिगर्तेषु कलशा यज्ञोपकरणानि च१२।\nव्यजने चासनं शुभ्रं ताम्रपात्रं सुविस्तरम्।\nततस्त्वनेकवर्णास्युर्बलयः प्रतिदैवतम्१३।\nआचार्यः प्रक्षिपेद्भूमावनुमंत्र्य विचक्षणः।\nअरत्निमात्रो यूपः स्यात्क्षीरवृक्षविनिर्मितः१४।\nयजमानप्रमाणो वा संस्थाप्यो भूतिमिच्छता।\nहेमालंकारिणः कार्याः पंचविंशति ऋत्विजः१५।\nकुंडलानि च हैमानि केयूरकटकानि च।\nतथांगुलिपवित्राणि वासांसि विविधानि च१६।\nदद्यात्समानि सर्वेषामाचार्ये द्विगुणं स्मृतम्।\nदद्याच्छय(प)नसंयुक्तमात्मनश्चापि यत्प्रियम्१७।\nसौवर्णौ कूर्ममकरौ राजतौ मत्स्यडुण्डुभौ।\nताम्रौ कुंभीरमंडूका वायसः शिंशुमारकः१८।\nएवमासाद्य तत्सर्वमादावेव विशांपते।\nशुक्लमाल्याम्बरधरः शुक्लंगंधानुलेपनः१९।\nसर्वौषध्युदकैः सर्वैः स्नापितो वेदपारगैः।\nयजमानः सपत्नीकः पुत्रपौत्रसमन्वितः२०।\nपश्चिमद्वारमासाद्य प्रविशेद्यागमंडपम्।\nततो मंगलशब्देन भेरीणां निःस्वनेन च२१।\nरजसा मंडलं कुर्यात्पंचवर्णेन तत्त्ववित्।\nषोडशारं ततश्चक्रं पद्मगर्भं चतुर्मुखम्२२।\nचतुरश्रं तु परितो वृत्तं मध्ये सुशोभनम्।\nवेद्याश्चोपरितः कृत्वा ग्रहान्लोकपतींस्ततः२३।\nसंन्यसेन्मंत्रतः सर्वान्प्रतिदिक्षु विचक्षणः।\nकलशं स्थापयेन्मध्ये वारुणं मंत्रमाश्रितम्२४।\nब्रह्माणं च शिवं विष्णुं तत्रैव स्थापयेद्बुधः।\nविनायकं च विन्यस्य कमलामंबिकां तथा२५।\nशांत्यर्थं सर्वलोकानां भूतग्रामं न्यसेत्ततः।\nपुष्पभक्ष्यफलैर्युक्तमेवं कृत्वाधिवासनम्२६।\nकुंभांश्च रत्नगर्भांस्तान्वासोभिः परिवेष्टयेत्।\nपुष्पगंधैरलंकृत्य द्वारपालान्समंततः२७।\nयजद्ध्वमिति तान्ब्रूयादाचार्यमभिपूजयेत्।\nबह्वृचौ पूर्वतः स्थाप्यौ दक्षिणेन यजुर्विदौ२८।\nसामगौ पश्चिमे स्थाप्यावुत्तरेण अथर्वणौ।\nउदङ्मुखो दक्षिणतो यजमान उपाविशेत्२९।\nयजध्वमिति तान्ब्रूयाद्याजकान्पुनरेव तान्।\nउत्कृष्टमंत्रजाप्येन तिष्ठध्वमिति जापकान्३०।\nएवमादिश्य तान्सर्वान्संधुक्ष्याग्निं समंत्रवित्।\nजुहुयादाहुतीर्मंत्रैराज्यं च समिधस्तथा३१।\nऋत्विग्भिश्चैव होतव्यं वारुणैरेव सर्वतः।\nग्रहेभ्यो विधिवद्धुत्वा तथेंद्रायेश्वराय च३२।\nमरुद्भ्यो लोकपालेभ्यो विधिवद्विश्वकर्मणे।\nशान्तिसूक्तं च रौद्रं च पावमानं च मंगलम्३३।\nजपेच्च पौरुषं सूक्तं पूर्वतो बह्वृचः पृथक्।\nशाक्रं रौद्रं च सौम्यं च कौश्मांडं जातवेदसम्३४।\nसौरं सूक्तं जपेयुस्ते दक्षिणेन यजुर्विदः।\nवैराजं पौरुषं सूक्तं सौपर्णं रुद्रसंहितम्३५।\nशैशवं पंचनिधनं गायत्रं ज्येष्ठसाम च।\nवामदेव्यं बृहत्साम रौरवं च रथंतरम्३६।\nगवां व्रतं विकीर्णं च रक्षोघ्नं च यमं तथा।\nगायेयुः सामगा राजन्पश्चिमद्वारमाश्रिताः३७।\nआथर्वणाश्चोत्तरतः शांतिकं पौष्टिकं तथा।\nजपेयुर्मनसा देवमाश्रिता वरुणं प्रभुम्३८।\nपूर्वे द्युरभितो रात्रावेवं कृत्वाधिवासनम्।\nगजाश्वरथवल्मीक संगमाद्व्रजगोकुलात्३९।\nमृदमादाय कुंभेषु प्रक्षिपेदोषधीस्तथा।\nरोचनां च ससिद्धार्थां गंधान्गुग्गुलुमेव च४०।\nस्नापनं तस्य कर्त्तव्यं पंचगव्यसमन्वितं।\nपूर्वं कर्तुर्महामंत्रैरेवं कृत्वा विधानतः४१।\nअतिवाह्य क्षपामेवं विधियुक्तेन कर्मणा।\nततः प्रभाते विमले संजाते तु शतं गवां४२।\nब्राह्मणेभ्यः प्रदातव्यमष्टषष्ट्यथवा पुनः।\nपंचाशद्वाथ षट्त्रिंशत्पंचविंशति वा पुनः४३।\nततश्चावसरप्राप्ते शुद्धे लग्ने सुशोभने।\nवेदशब्दैः सगंधर्वैर्वाद्यैश्च विविधैः पुनः४४।\nकनकालंकृतां कृत्वा जले गामवतारयेत्।\nसामगाय च सा देया ब्राह्मणाय विशांपते४५।\nपात्रीमादाय सौवर्णी पंचरत्नसमन्विताम्।\nततो निक्षिप्य मकरान्मत्स्यादींश्चैव सर्वशः४६।\nधृतां चतुर्भिर्विप्रैश्च वेदवेदांगपारगैः।\nमहानदीजलोपेतां दध्यक्षतविभूषिताम्४७।\nउत्तराभिमुखां न्युब्जां जलमध्ये तु कारयेत्।\nआथर्वणेन सुस्नातां पुनर्मायां तथैव च४८।\nआपोहिष्ठेति मंत्रेण क्षिप्त्वागत्य च मंडपं।\nपूजयित्वा सदस्यान्वै बलिं दद्यात्समंततः४९।\nपुनर्दिनानि होतव्यं चत्वारि राजसत्तम।\nचतुर्थीकर्म कर्त्तव्यं देयं तत्रापि शक्तितः1.27.५०।\nकृत्वा तु यज्ञपात्राणि यज्ञोपकरणानि च।\nऋत्विग्भ्यस्तु समं दद्यान्मंडपं विभजेत्पुनः५१।\nहेमपात्रीं च शय्यां च विप्राय च निवेदयेत्।\nततः सहस्रं विप्राणामथवाऽष्टशतं तथा५२।\nभोजनीयं यथाशक्ति पंचाशद्वाथ विंशतिः।\nएवमेष पुराणेषु तटाकविधिरुच्यते५३।\nकूपवापीषु सर्वासु तथा पुष्करिणीषु च।\nएष एव विधिर्दृष्टः प्रतिष्ठासु तथैव च५४।\nमंत्रतस्तु विशेषः स्यात्प्रासादोद्यानभूमिषु।\nअयं त्वशक्तावर्धेन विधिर्दृष्टः स्वयंभुवा५५।\nस्वल्पेष्वेकाग्निवत्कार्यो वित्तशाठ्यविवर्जितैः।\nप्रावृट्काले स्थितं तोयमग्निष्टोमसमं स्मृतम्५६।\nशरत्कालस्थितं यत्स्यात्तदुक्तफलदायकम्।\nवाजपेयातिरात्राभ्यां हेमंते शिशिरे स्थितम्५७।\nअश्वमेधसमं प्राहुर्वसंतसमये स्थितम्।\nग्रीष्मेपि यत्स्थितं तोयं राजसूयाद्विशिष्यते५८।\nएतान्महाराज विशेषधर्मान्करोति चोर्व्यामतिशुद्धबुद्धिः।\nस याति ब्रह्मालयमेव शुद्धः कल्पाननेकान्दिवि मोदते च५९।\nअनेकलोकान्विचरन्स्वरादीन्भुक्त्वा परार्धद्वयमङ्गनाभिः।\nसहैव विष्णोः परमं पदं यत्प्राप्नोति तद्योगबलेन भूयः६०।\nइति श्रीपाद्मपुराणे प्रथमे सृष्टिखंडे तटाकप्रतिष्ठाविधिर्नाम सप्तविंशोऽध्यायः२७।\n।"
  }
]
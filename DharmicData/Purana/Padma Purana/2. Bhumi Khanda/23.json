[
  {
    "text": "ऋषय ऊचुः-\nविचित्रेयं कथा पुण्या धन्या यशोविधायिनी ।\nसर्वपापहरा प्रोक्ता भवता वदतां वर १।\nसृष्टिसंबंधमेतन्नस्तद्भवान्वक्तुमर्हति ।\nपूर्वमेव यथासृष्टिर्विस्तरात्सूतनंदन २।\nसूत उवाच-\nविस्तरेण प्रवक्ष्यामि सृष्टिसंहारकारणम् ।\nश्रुतमात्रेण यस्यापि नरः सर्वज्ञतां व्रजेत् ३।\nहिरण्यकश्यपेनापि व्यापितं भुवनत्रयम् ।\nतपसाराध्य प्रबह्माणं वरं प्राप्तं सुदुर्लभम् ४।\nतस्माद्देवान्महाभागादमरत्वं तथैव च ।\nदेवाँल्लोकान्स संव्याप्य प्रभुत्वं स्वयमर्जितम् ५।\nततो देवाः सगंधर्वा मुनयो वेदपारगाः ।\nनागाश्च किन्नराः सिद्धा यक्षाश्चैव तथापरे ६।\nब्रह्माणं तु पुरस्कृत्य जग्मुर्नारायणं प्रभुम् ।\nक्षीरसागरसंसुप्तं योगनिद्रां गतं प्रभुम् ७।\nतं संबोध्य महास्तोत्रैर्देवाः प्रांजलयस्तथा ।\nसंबुद्धे सति देवेशे वृत्तं तस्य दुरात्मनः ८।\nआचचक्षुर्महाप्राज्ञ समाकर्ण्य जगत्पतिः ।\nनृसिंहरूपमास्थाय हिरण्यकशिपुं व्यहन् ९।\nपुनर्वाराहरूपेण हिरण्याक्षो महाबलः ।\nउद्धृता वसुधा पुण्या असुरो घातितस्तदा १०।\nअन्यांश्चघातयामास दानवान्घोरदर्शनान् ।\nएवं चैतेषु नष्टेषु दानवेषु महत्सु च ११।\nअन्येषु तेषु नष्टेषु दितिपुत्रेषु वै तदा ।\nपुनः स्थानेषु प्राप्तेषु देवेषु च महत्सु च १२।\nयज्ञेष्वेव प्रवृत्तेषु सर्वेषु धर्मकर्मसु ।\nसुस्थेषु सर्वलोकेषु सा दितिर्दुःखपीडिता १३।\nपुत्रशोकेन संतप्ता हाहाभूता विचेतना ।\nभर्तारं सूर्यसंकाशं तपस्तेजः समन्वितम् १४।\nदातारं च महात्मानं भर्तारं कश्यपं तदा ।\nभक्त्या प्रणम्य विप्रेन्द्र तमुवाच महामतिम् १५।\nभगवन्नष्टपुत्राहं कृता देवेन चक्रिणा ।\nदैतेया दानवाः सर्वे देवैश्चैव निपातिताः १६।\nपुत्रशोकानलेनाहं संतप्ता मुनिसत्तम ।\nममानंदकरं पुत्रं सर्वतेजोहरं विभो १७।\nसुबलं चारुसर्वांगं देवराजसमप्रभम् ।\nबुद्धिमंतं सुसर्वज्ञं ज्ञातारं सर्वपंडितम् १८।\nतपस्तेजः समायुक्तं सबलं चारुलक्षणम् ।\nब्रह्मण्यं ज्ञानवेत्तारं देवब्राह्मणपूजकम् १९।\nजेतारं सर्वलोकानां ममानंदकरं द्विज ।\nसर्वलक्षणसंपन्नं पुत्रं मे देहि त्वं विभो २०।\nएवमाकर्ण्य वै तस्याः कश्यपो वाक्यमुत्तमम् ।\nकृपाविष्टमनास्तुष्टो दुःखिताया द्विजोत्तम २१।\nतामुवाच महाभाग कृपणां दीनमानसाम् ।\nतस्याः शिरसि संन्यस्य स्वहस्तं भावतत्परः २२।\nभविष्यति महाभागे यादृशो वांछितः सुतः ।\nएवमुक्त्वा जगामासौ मेरुं गिरिवरोत्तमम् २३।\nतपस्तेपे निरालंबः साधयन्परमव्रतः ।\nएतस्मिन्नंतरे सा तु दधार गर्भमुत्तमम् २४।\nसा दितिः सर्वधर्मज्ञा चारुकर्मा मनस्विनी ।\nशतवर्षप्रमाणं सा शुचि स्वांता बभूव ह २५।\nतया वै जनितः पुत्रो ब्रह्मतेजः समन्वितः ।\nअथ कश्यप आयातो हर्षेण महतान्वितः २६।\nचकार नाम मेधावी तस्य पुत्रस्य सत्तमः ।\nबलमित्यब्रवीत्पुत्रं नामतः सदृशो महान् २७।\nएवं नाम चकाराथ व्रतबंधं चकार सः ।\nप्राह पुत्र महाभाग ब्रह्मचर्यं प्रसाधय २८।\nएवमेवं करिष्यामि तव वाक्यं द्विजोत्तम ।\nवेदस्याध्ययनं कुर्यां ब्रह्मचर्येण सत्तम २९।\nएवं वर्षशतं साग्रं गतं तस्य तपस्यतः ।\nमातुः समक्षमायातस्तपस्तेजः समन्वितः ३०।\nतपोवीर्यमयं दिव्यं ब्रह्मचर्यं महात्मनः ।\nदितिः पश्यति पुत्रस्य हर्षेण महतान्विता ३१।\nतमुवाच महात्मानं बलं पुत्रं तपस्विनम् ।\nमेधाविनं महात्मानं प्रज्ञाज्ञानविशारदम् ३२।\nत्वयि जीवति मेधाविन्प्रजीवंति सुता मम ।\nहिरण्यकशिपाद्यास्ते ये हताश्चक्रपाणिना ३३।\nवैरं साधय मे वत्स जहि देवान्रिपून्रणे ।\nसा दनुस्तमुवाचेदं बलं पुत्रं महाबलम् ३४।\nआदाविंद्रं हि देवेंद्रं द्रुतं सूदय पुत्रक ।\nपश्चाद्देवा निपात्यंतां ततो गरुडवाहनः ३५।\nतयोराकर्ण्य सा देवी अदितिः पतिदेवता ।\nदुःखेन महताविष्टा पुत्रमिंद्रमभाषत ३६।\nदितिपुत्रो महाकायो वर्द्धते ब्रह्मतेजसा ।\nदेवानां हि वधार्थाय तपस्तेपे निरंजने ३७।\nएवं जानीहि देवेश यदि क्षेममिहेच्छसि ।\nएवमाकर्ण्य तद्वाक्यं स मातुः पाकशासनः ३८।\nचिंतामवाप दुःखेन महतीं देवराट्तदा ।\nमहाभयेन संत्रस्तश्चिंतयामास वै ततः ३९।\nकथमेनं हनिष्यामि देवधर्मविदूषकम् ।\nइति निश्चित्य देवेशो बलस्य निधनं प्रति ४०।\nएकदा हि बलः सोपि संध्यार्थं सिंधुमाश्रितः ।\nकृष्णाजिनेन दिव्येन दंडकाष्ठेन राजितः ४१।\nअमलेनापि पुण्येन ब्रह्मचर्येण तेन सः ।\nसागरस्योपकंठे तं संध्यासनमुपागतम् ४२।\nजपमानं सुशांतं तं ददृशे पाकशासनः ।\nवज्रेण तेन दिव्येन ताडितो दितिनंदनः ४३।\nबलं निपतितं दृष्ट्वा गतसत्वं गतं भुवि ।\nहर्षेण महताविष्टो देवराण्मुमुदे तदा ४४।\nएवं निपात्य तं दैत्यं दितिनंदनमेव च ।\nराज्यं चकार धर्मात्मा सुखेन पाकशासनः ४५।\nइति श्रीपद्मपुराणे पंचपंचाशत्सहस्रसंहितायां भूमिखंडे बलदैत्यवधोनाम त्रयोविंशोऽध्यायः २३।"
  }
]
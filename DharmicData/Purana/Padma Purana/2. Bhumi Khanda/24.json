[
  {
    "text": "सूत उवाच-\nहतं श्रुत्वा दितिः पुत्रं सुबलं बलमेव च ।\nरुदितं करुणं कृत्वा हा हा कष्टं भृशं मम १।\nएवं सुकरुणं कृत्वा बहुकालं तपस्विनी ।\nसा गता कश्यपं कांतं तमुवाच यशस्विनी २।\nतव पुत्रो महापाप इंद्रः सुरगणेश्वरः ।\nसागरोपगतं दृष्ट्वा बलं मे ब्रह्मलक्षणम् ३।\nवज्रेण घातयामास संध्यामास्यंतमेव हि ।\nएवं श्रुत्वा ततः क्रुद्धो मरीचितनयस्तदा ४।\nक्रोधेन महताविष्टः प्रजज्वालेव वह्निना ।\nअवलुंच्य जटामेकां शुच्यग्नौ स द्विजोत्तमः ५।\nइंद्रस्यैव वधार्थाय पुत्रमुत्पादयाम्यहम् ।\nतस्मात्कुंडात्समुत्पन्नो हुताशनमुखादपि ६।\nकृष्णांजनचयोपेतः पिंगाक्षो भीषणाकृतिः ।\nदंष्ट्राकरालवक्त्रांतो जगतां भयदायकः ७।\nमहाचर्वरिको घोरः खड्गचर्मधरस्तथा ।\nसर्वांगतेजसा दीप्तो महामेघोपमो बली ८।\nउवाच कश्यपं विप्रमादेशो मम दीयताम् ।\nकस्मादुत्पादितो विप्र भवता कारणं वद ९।\nतमहं साधयिष्यामि प्रसादात्तव सुव्रत ।\nकश्यप उवाच-\nअस्या मनोरथं पुत्र पूरयस्व ममैव हि १०।\nअदित्यास्त्वं महाप्राज्ञ जहि इंद्रं दुरात्मकम् ।\nनिहते देवराजे हि ऐंद्रं पदं प्रभुंक्ष्व च ११।\nएवं तेन समादिष्टः कश्यपेन महात्मना ।\nवृत्रस्तु उद्यमं चक्रे तस्येंद्रस्य वधाय च १२।\nधनुर्वेदस्य चाभ्यासं स चक्रे पौरुषान्वितः ।\nबलं वीर्यं तथा क्षात्रं तेजो धैर्यसमन्वितम् १३।\nदृष्ट्वा हि तस्य दैत्यस्य सहस्राक्षो भयातुरः ।\nउपायं चिंतितं तस्य वृत्रस्यापि दुरात्मनः १४।\nवधार्थं देवदेवेन समाहूय महामुनीन् ।\nसप्तर्षीन्प्रेषयामास वृत्रं दैत्येश्वरं प्रति १५।\nभवंतस्तत्र गच्छंतु यत्र वृत्रः स तिष्ठति ।\nसंधिं कुर्वंतु वै तेन सार्द्धं मम मुनीश्वराः १६।\nएवं तेन समादिष्टा मुनयः सप्त ते तदा ।\nवृत्रासुरं ततः प्रोचुः सहस्राक्ष प्रचालिताः १७।\nसख्यं कर्तुं प्रयच्छेत्स क्रियतां दैत्यसत्तम ।\nऋषयः सप्ततत्त्वज्ञा ऊचुर्वृत्रं महाबलम् १८।\nसहस्राक्षो महाप्राज्ञो भवता सह सत्तम ।\nमैत्रमिच्छति वै कर्तुं तत्कथं न करोषि किम् १९।\nअर्धमैंद्रं पदं वीर सत्वं भुंक्ष्व सुखेन वै ।\nवर्तंत्वर्द्धेन इंद्रस्तु असुरा देवतास्तथा २०।\nसुखं वर्तंतु ते सर्वे वैरं चैव विसृज्य वै ।\nवृत्र उवाच-\nयदि सत्येन देवेंद्रो मैत्रमिच्छति सत्तमः २१।\nसत्यमाश्रित्य चैवाहं करिष्ये नात्र संशयः ।\nछद्म चैवं पुरस्कृत्य इंद्रो द्रोहं समाचरेत् २२।\nतदा किं क्रियते विप्रा इत्यर्थे प्रत्ययं हि किम् ।\nऋषयस्त्विंद्रमाचख्युरित्यर्थं प्रत्ययं वद २३।\nतन्नस्त्वं सत्यतां ब्रूहि यदि सख्यमिहेच्छसि ।\nइंद्र उवाच-\nयद्यऽसत्येन वर्तामि भवद्भिः सह छद्मना २४।\nब्रह्महत्यादिकैः पापैर्लिप्येहं नात्र संशयः ।\nछद्म चैवं पुरस्कृत्य इंद्रो द्रोहं समाचरेत् २५।\nब्रह्महत्यादिकैः पापैर्लिप्येहं नात्र संशयः ।\nइत्युवाच महाप्राज्ञ त्वामेवं स पुरंदरः २६।\nएतेन प्रत्ययेनापि सख्यं कुरु महामते ।\nवृत्र उवाच-\nभवतां शिष्टमार्गेण सत्येनानेन तस्य च २७।\nमैत्रमेवं करिष्यामि तेन सार्द्धं द्विजोत्तमाः ।\nवृत्रमिंद्रस्यसंस्थानं नीतं ब्राह्मणपुङ्गवैः २८।\nइन्द्रस्तमागतं दृष्ट्वा वृत्रं मित्रार्थमुद्यतः ।\nसिंहासनात्समुत्थाय अर्घमादाय सत्वरः २९।\nददौ तस्मै स धर्मात्मा वृत्राय द्विजसत्तम ।\nअर्धं भुंक्ष्व महाप्राज्ञ ऐंद्रमेतन्महत्पदम् ३०।\nवर्तितव्यं सुखेनापि आवाभ्यां दैत्यसत्तम ।\nएवं विश्वासयन्दैत्यं वृत्र मैत्रेण वै तदा ३१।\nगतेषु तेषु विप्रेषु स्वस्थानं द्विजसत्तम ।\nछिद्रं पश्यति दुष्टात्मा वृत्रस्यापि सदैव हि ३२।\nसावधानत्वमिंद्रोपि दिवारात्रौ प्रचिंतयेत् ।\nतस्यच्छिद्रं न पश्येत वृत्रस्यापि महात्मनः ३३।\nउपायं चिंतयामास तस्यैव वधहेतवे ।\nरंभा संप्रेषिता तेन मोहयस्व महासुरम् ३४।\nयेनकेनाप्युपायेन यथा हत्वा लभे सुखम् ।\nतथा कुरुष्व कल्याणि संमोहाय सुरद्विषः ३५।\nवनं पुण्यं महादिव्यं पुण्यपादपसेवितम् ।\nबहुवृक्षफलोपेतं मृगपक्षिसमाकुलम् ३६।\nविमानमंदिरैर्दिव्यैः सर्वत्र परिशोभितम् ।\nदिव्यगंधर्वसंगीतं भ्रमराकुलितं सदा ३७।\nकोकिलानां रुतैः पुण्यैः सर्वत्र मधुरायतैः ।\nशिखिसारंगनादैश्च सर्वत्र सुसमाकुलम् ३८।\nदिव्यैस्तु चंदनैर्वृक्षैः सर्वत्र समलंकृतम् ।\nवापीकुंडतडागैश्च जलपूर्णैर्मनोहरैः ३९।\nकमलैः शतपत्रैश्च पुष्पितैः समलंकृतम् ।\nदेवगंधर्वसंसिद्धैश्चारणैश्चैव किन्नरैः ४०।\nमुनिभिः शुशुभे दिव्यैर्दिव्योद्यानवरेण च ।\nअप्सरोगणसंकीर्णं नानाकौतुकमंगलैः ४१।\nहेमप्रासादसंबाधं दंडच्छत्रैश्च चामरैः ।\nकलशैश्च पताकाभिः सर्वत्रसमलंकृतम् ४२।\nवेदध्वनिसमाकीर्णं गीतध्वनिसमाकुलम् ।\nएवं नंदनमासाद्य सा रंभा चारुहासिनी ४३।\nअप्सरोभिः समं तत्र क्रीडत्येवं विलासिनी ।\nसूत उवाच-\nएकदा तु स वृत्रो वै कालाकृष्टो गतो वनम् ४४।\nकतिभिर्दानवैः सार्द्धं मुदया परया युतः ।\nअलक्ष्ये भ्रमते पार्श्वं तस्यैव च महात्मनः ४५।\nदेवराजोपि विप्रेंद्रश्छिद्रान्वेषी द्विषां किल ।\nस हि वृत्रो महाप्राज्ञो विश्वस्तः सर्वकर्मसु ४६।\nइंद्रं मित्रं परं जानन्भयं चक्रे न तस्य सः ।\nभ्रममाणो वनं पश्येत्सर्वत्र परमं शुभम् ४७।\nसुरम्यं कौतुकवनं वनितागणसंकुलम् ।\nचंदनस्यापि वृक्षस्य छायां शीतां सुपुण्यदाम् ४८।\nसमाश्रित्य विशालाक्षी रंभा तत्र प्रदीव्यति ।\nसखीभिस्तु महाभागा दोलारूढा यशस्विनी ४९।\nगायते सुस्वरं गीतं सर्वविश्वप्रमोहनम् ।\nतत्र वृत्रः समायातः कामाकुलितमानसः ५०।\nदोलारूढां समालोक्य रंभां चारुसुलोचनाम् ५१।\nइति श्रीपद्मपुराणे पंचपंचाशत्सहस्रसंहितायां भूमिखंडे वृत्रवंचनंनाम चतुर्विंशोऽध्यायः २४।\n।"
  }
]
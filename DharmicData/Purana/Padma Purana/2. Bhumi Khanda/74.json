[
  {
    "text": "सुकर्मोवाच-\nदूतास्तु ग्रामेषु वदंति सर्वे द्वीपेषु देशेष्वथ पत्तनेषु ।\nलोकाः शृणुध्वं नृपतेस्तदाज्ञां सर्वप्रभावैर्हरिमर्चयंतु १।\nदानैश्च यज्ञैर्बहुभिस्तपोभिर्धर्माभिलाषैर्यजनैर्मनोभिः ।\nध्यायंतु लोका मधुसूदनं तु आदेशमेवं नृपतेस्तु तस्य २।\nएवं सुघुष्टं सकलं तु पुण्यमाकर्ण्य तं भूमितलेषु लोकैः ।\nतदाप्रभृत्येव यजंति विष्णुं ध्यायंति गायंति जपंति मर्त्याः ३।\nवेदप्रणीतैश्च सुसूक्तमंत्रैः स्तोत्रैः सुपुण्यैरमृतोपमानैः ।\nश्रीकेशवं तद्गतमानसास्ते व्रतोपवासैर्नियमैश्च दानैः ४।\nविहाय दोषान्निजकायचित्तवागुद्भवान्प्रेमरताः समस्ताः ।\nलक्ष्मीनिवासं जगतां निवासं श्रीवासुदेवं परिपूजयंति ५।\nइत्याज्ञातस्य भूपस्य वर्तते क्षितिमंडले ।\nवैष्णवेनापि भावेन जनाः सर्वे जयंति ते ६।\nनामभिः कर्मभिर्विष्णुं यजंते ज्ञानकोविदाः ।\nतद्ध्यानास्तद्व्यवसिता विष्णुपूजापरायणाः ७।\nयावद्भूमंडलं सर्वं यावत्तपति भास्करः ।\nतावद्धि मानवा लोकाः सर्वे भागवता बभुः ८।\nविष्णोर्ध्यानप्रभावेण पूजास्तोत्रेण नामतः ।\nआधिव्याधिविहीनास्ते संजाता मानवास्तदा ९।\nवीतशोकाश्च पुण्याश्च सर्वे चैव तपोधनाः ।\nसंजाता वैष्णवा विप्र प्रसादात्तस्य चक्रिणः १०।\nआमयैश्च विहीनास्ते दोषैरोषैश्च वर्जिताः ।\nसर्वैश्वर्यसमापन्नाः सर्वरोगविवर्जिताः ११।\nप्रसादात्तस्य देवस्य संजाता मानवास्तदा ।\nअमराः निर्जराः सर्वे धनधान्यसमन्विताः १२।\nमर्त्या विष्णुप्रसादेन पुत्रपौत्रैरलंकृताः ।\nतेषामेव महाभाग गृहद्वारेषु नित्यदा १३।\nकल्पद्रुमाः सुपुण्यास्ते सर्वकामफलप्रदाः ।\nसर्वकामदुघा गावः सचिंतामणयस्तथा १४।\nसंति तेषां गृहे पुण्याः सर्वकामप्रदायकाः ।\nअमरा मानवा जाताः पुत्रपौत्रैरलंकृताः १५।\nसर्वदोषविहीनास्ते विष्णोश्चैव प्रसादतः ।\nसर्वसौभाग्यसंपन्नाः पुण्यमंगलसंयुताः १६।\nसुपुण्या दानसंपन्ना ज्ञानध्यानपरायणाः ।\nन दुर्भिक्षं न च व्याधिर्नाकालमरणं नृणाम् १७।\nतस्मिञ्शासति धर्मज्ञे ययातौ नृपतौ तदा ।\nवैष्णवा मानवाः सर्वे विष्णुव्रतपरायणाः १८।\nतद्ध्यानास्तद्गताः सर्वे संजाता भावतत्पराः ।\nतेषां गृहाणि दिव्यानि पुण्यानि द्विजसत्तम १९।\nपताकाभिः सुशुक्लाभिः शंखयुक्तानि तानि वै ।\nगदांकितध्वजाभिश्च नित्यं चक्रांकितानि च २०।\nपद्मांकितानि भासंते विमानप्रतिमानि च ।\nगृहाणि भित्तिभागेषु चित्रितानि सुचित्रकैः २१।\nसर्वत्र गृहद्वारेषु पुण्यस्थानेषु सत्तमाः ।\nवनानि संति दिव्यानि शाद्वलानि शुभानि च २२।\nतुलस्या च द्विजश्रेष्ठ तेषु केशवमंदिरैः ।\nभासंते पुण्यदिव्यानि गृहाणि प्राणिनां सदा २३।\nसर्वत्र वैष्णवो भावो मंगलो बहु दृश्यते ।\nशंखशब्दाश्च भूलोके मिथः स्फोटरवैः सखे २४।\nश्रूयंते तत्र विप्रेंद्र दोषपापविनाशकाः ।\nशंखस्वस्तिकपद्मानि गृहद्वारेषु भित्तिषु २५।\nविष्णुभक्त्या च नारीभिर्लिखितानि द्विजोत्तम ।\nगीतरागसुवर्णैश्च मूर्च्छना तानसुस्वरैः २६।\nगायंति केशवं लोका विष्णुध्यानपरायणाः २७।\nहरिं मुरारिं प्रवदंति केशवं प्रीत्या जितं माधवमेव चान्ये ।\nश्रीनारसिंहं कमलेक्षणं तं गोविंदमेकं कमलापतिं च २८।\nकृष्णं शरण्यं शरणं जपंति रामं च जप्यैः परिपूजयंति ।\nदंडप्रणामैः प्रणमंति विष्णुं तद्ध्यानयुक्ताः परवैष्णवास्ते २९।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे चतुःसप्ततितमोऽध्यायः ७४।"
  }
]
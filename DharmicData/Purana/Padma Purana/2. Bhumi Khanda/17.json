[
  {
    "text": "सोमशर्मोवाच-\nसर्वं देवि समाख्यातं धर्मसंस्थानमुत्तमम् ।\nकथं पुत्रमहं विंद्यां सर्वज्ञं गुणसंयुतम् १।\nवद त्वं मे महाभागे यदि जानासि सुव्रते ।\nदानधर्मादिकं भद्रे परत्रेह न संशयः २।\nसुमनोवाच-\nवसिष्ठं गच्छ धर्मज्ञं तं प्रार्थय महामुनिम् ।\nतस्मात्प्राप्स्यसि वै पुत्रं धर्मज्ञं धर्मवत्सलम् ३।\nसूत उवाच-\nएवमुक्ते तया वाक्ये सोमशर्मा द्विजोत्तमः ।\nएवं करिष्ये कल्याणि तव वाक्यं न संशयः ४।\nएवमुक्त्वा जगामाशु सोमशर्मा द्विजोत्तमः ।\nवसिष्ठं सर्ववेत्तारं दिव्यं तं तपतां वरम् ५।\nगंगातीरे स्थितं पुण्यमाश्रमस्थं द्विजोत्तमम् ।\nतेजोज्वालासमाकीर्णं द्वितीयमिव भास्करम् ६।\nराजमानं महात्मानं ब्रह्मण्यं च द्विजोत्तमम् ।\nभक्त्या प्रणम्य विप्रेशं दंडवच्च पुनः पुनः ७।\nतमुवाच महातेजा ब्रह्मसूनुरकल्मषः ।\nउपाविशासने पुण्ये सुखेन सुमहामते ८।\nएवमुक्त्वा स योगींद्रः पुनः प्राह तपोधनम् ।\nगृहे पुत्रेषु ते वत्स दारभृत्येषु सर्वदा ९।\nक्षेममस्ति महाभाग पुण्यकर्मसु चाग्निषु ।\nनिरामयोसि चांगेषु धर्मं पालयसे सदा १०।\nएवमुक्त्वा महाप्राज्ञः पुनः प्राह सुशर्मणम् ।\nकिं करोमि प्रियं कार्यं सुप्रियं ते द्विजोत्तम ११।\nएवं संभाषितं विप्रं विरराम स कुंभजः ।\nतस्मिन्नुक्ते महाभागे वसिष्ठे मुनिपुंगवे १२।\nस होवाच महात्मानं वसिष्ठं तपतां वरम् ।\nभगवञ्छ्रूयतां वाक्यं सुप्रसन्नेन चेतसा १३।\nयदि मे सुप्रियं कार्यं त्वयैव मुनिपुंगव ।\nमम प्रश्नार्थसंदेहं विच्छेदय द्विजोत्तम १४।\nदारिद्र्यं केन पापेन पुत्रसौख्यं कथं नहि ।\nएतन्मे संशयं तात कस्मात्पापाद्वदस्व मे १५।\nमहामोहेन संमुग्धः प्रियया बोधितो द्विज ।\nतयाहं प्रेषितस्तात तव पार्श्वं समातुरः १६।\nतत्सर्वं हि समाचक्ष्व सर्वसंदेहनाशकम् ।\nमुक्तिदाता भवस्व त्वं ममसंसारबंधनात् १७।\nवसिष्ठ उवाच-\nपुत्रा मित्राण्यथ भ्राता अन्ये स्वजनबांधवाः ।\nपंचभेदास्तु संभेदात्पुरुषस्य भवंति ते १८।\nते ते सुमनया प्रोक्ताः पूर्वमेव तवाग्रतः ।\nऋणसंबंधिनः सर्वे ते कुपुत्रा द्विजोत्तम १९।\nपुत्रस्य लक्षणं पुण्यं तवाग्रे प्रवदाम्यहम् ।\nपुण्यप्रसक्तो यस्यात्मा सत्यधर्मरतः सदा २०।\nशुद्धिविज्ञानसंपन्नस्तपस्वी वाग्विदां वरः ।\nसर्वकर्मसुसंधीरो वेदाध्ययनतत्परः २१।\nस सर्वशास्त्रवेत्ता च देवब्राह्मणपूजकः ।\nयाजकः सर्वयज्ञानां दाता त्यागी प्रियंवदः २२।\nविष्णुध्यानपरो नित्यं शांतो दांतः सुहृत्सदा ।\nपितृमातृपरोनित्यं सर्वस्वजनवत्सलः २३।\nकुलस्य तारको विद्वान्कुलस्य परिपोषकः ।\nएवं गुणैश्च संयुक्तः सपुत्रः सुखदायकः २४।\nअन्ये संबंधसंयुक्ताः शोकसंतापदायकाः ।\nएतादृशेन किं कार्यं फलहीनेन तेन च २५।\nआयांति यांति ते सर्वे तापं दत्वा सुदारुणम् ।\nपुत्ररूपेण ते सर्वे संसारे द्विजसत्तम २६।\nपूर्वजन्मकृतं पुण्यं यत्त्वया परिपालितम् ।\nतत्सर्वं हि प्रवक्ष्यामि श्रूयतामद्भुतं पुनः २७।\nवसिष्ठ उवाच-\nभवाञ्छूद्रो महाप्राज्ञ पूर्वजन्मनि नान्यथा ।\nकृषिकर्त्ता ज्ञानहीनो महालोभेन संयुतः २८।\nएकभार्या सदा द्वेषी बहुपुत्रो ह्यदत्तवान् ।\nधर्मं नैव विजानासि सत्यं नैव परिश्रुतम् २९।\nदानं नैव त्वया दत्तं शास्त्रं नैव प्रतिश्रुतम् ।\nकृता नैव त्वया तीर्थे यात्रा चैव महामते ३०।\nएवं कृतं त्वया विप्र कृषिमार्गं पुनः पुनः ।\nपशूनां पालनं सर्व गवां चैव द्विजोत्तम ३१।\nमहिषीणां तथाऽश्वानां पालनं च पुनः पुनः ।\nएवं पू र्वंकृतं कर्म त्वयैव द्विजसत्तम ३२।\nविपुलं च धनं तद्वल्लोभेन परिसंचितम् ।\nतस्य व्ययं सुपुण्येन न कृतं तु त्वया कदा ३३।\nपात्रे दानं न दत्तं तु दृष्ट्वा दुर्बलमेव च ।\nकृपां कृत्वा न दत्तं तु भवता धनमेव च ३४।\nगोमहिष्यादिकं सर्वं पशूनां संचितं त्वया ।\nविक्रीय च धनं विप्र संचितं विपुलं त्वया ३५।\nतक्रं घृतं तथा क्षीरं विक्रयित्वा ततो दधि ।\nदुष्कालं चिंतितं विप्र मोहितो विष्णुमायया ३६।\nकृतं महार्घमेवात्र अन्नं ब्राह्मणसत्तम ।\nनिर्दयेन त्वया दानं न दत्तं तु कदाचन ३७।\nदेवानां पूजनं विप्र भवता न कृतं कदा ।\nप्राप्य पर्वाणि विप्रेभ्यो द्रव्यं न च समर्पितम् ३८।\nश्राद्धंकालंतुसंप्राप्यश्रद्धयानकृतंत्वया ।\nभार्या वदति ते साध्वी दिनमेनं समागतम् ३९।\nश्वशुरस्य श्राद्धकालः श्वश्र्वाश्चैव महामते ।\nत्वं श्रुत्वा तद्वचस्तस्या गृहं त्यक्त्वा पलायसे ४०।\nधर्ममार्गं न दृष्टं ते श्रुतं नैव कदा त्वया ।\nलोभो मातापिता भ्राता लोभः स्वजनबांधवाः ४१।\nपालितं लोभमेवैकं त्यक्त्वा धर्मं सदैव हि ।\nतस्माद्दुःखी भवाञ्जातो दरिद्रेणातिपीडितः ४२।\nदिनेदिने महातृष्णा हृदये ते प्रवर्द्धते ।\nयदायदा गृहे द्रव्यं वृद्धिमायाति ते तदा ४३।\nतृष्णया दह्यमानस्तु तया त्वं वह्निरूपया ।\nरात्रौ वा सुप्रसुप्तस्तु निश्चितो हि प्रचिंतसि ४४।\nदिनं प्राप्य महामोहैर्व्यापितोसि सदैव हि ।\nसहस्रं लक्षं मे कोटिः कदा अर्बुदमेव च ४५।\nभविष्यति कदा खर्वो निखर्वश्चाथ मे गृहे ।\nएवं सहस्रं लक्षं च कोटिरर्बुदमेव च ४६।\nखर्वो निखर्वः संजातस्तृष्णा नैव प्रगच्छति ।\nतव कायं परित्यज्य वृद्धिमायाति सर्वदा ४७।\nनैव दत्तं हुतं विप्र भुक्तं नैव कदा त्वया ।\nखनितं भूमिमध्ये तु क्षिप्तं पुत्रानजानते ४८।\nअन्यमेवमुपायं तु द्रव्यागमनकारणात् ।\nकुरुषे सर्वदा विप्र लोकान्पृच्छसि बुद्धिमान् ४९।\nखनित्रमंजनं वादं धातुवादमतः परम् ।\nपृच्छमानो भ्रमस्येकस्तृष्णया परिमोहितः ५०।\nस्पर्शंचिंतयसेनित्यंकल्पान्सिद्धिप्रदायकान् ।\nप्रवेशं विवराणां तु चिंतमानः सु पृच्छसि ५१।\nतृष्णानलेन दग्धेन सुखं नैव प्रगच्छसि ।\nतृष्णानलेन संदीप्तो हाहाभूतो विचेतनः ५२।\nएवं मुग्धोसि विप्रेंद्र गतस्त्वं कालवश्यताम् ।\nदारापुत्रेषु तद्द्रव्यं पृच्छमानेषु वै त्वया ५३।\nकथितं नैव वृत्तांतं प्राणांस्त्यक्त्वा गतो यमम् ।\nएवं सर्वं मया ख्यातं वृत्तांतं तव पूर्वकम् ५४।\nअनेन कर्मणा विप्र निर्धनोसि दरिद्रवान् ।\nसंसारे यस्य सत्पुत्रा भक्तिमंतः सदैव हि ५५।\nसुशीला ज्ञानसंपन्नाः सत्यधर्मरताः सदा ।\nसंभवंति गृहे तस्य यस्य विष्णुः प्रसीदति ५६।\nधनं धान्यं कलत्रं तु पुत्रपौत्रमनंतकम् ।\nस भुंक्ते मर्त्यलोके वै यस्य विष्णुः प्रसन्नवान् ५७।\nविना विष्णोः प्रसादेन दारापुत्रान्न चाप्नुयात् ।\nसुजन्म च कुलं विप्र तद्विष्णोः परमं पदम् ५८।\nइति श्रीपद्मपुराणेभूमिखंडेएंद्रे सुमनोपाख्यानेसप्तदशोऽध्यायः १७।"
  }
]
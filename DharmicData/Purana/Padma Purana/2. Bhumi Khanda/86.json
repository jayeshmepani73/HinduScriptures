[
  {
    "text": "कुंजल उवाच-\nतस्यास्तु चेष्टितं वत्स दिव्या देव्या वदाम्यहम् ।\nपूर्वजन्मकृतं सर्वं तन्मे निगदतः शृणु ॥१\nअस्ति वाराणसी पुण्या नगरी पापनाशिनी ।\nतस्यामास्ते महाप्राज्ञः सुवीरो नाम नामतः ॥२\nवैश्यजात्यां समुत्पन्नो धनधान्यसमाकुलः ।\nतस्य भार्या महाप्राज्ञ चित्रा नाम सुविश्रुता ॥३\nकुलाचारं परित्यज्य अनाचारेण वर्तते ।\nन मन्यते हि भर्तारं स्वैरवृत्त्या प्रवर्तते ॥४\nधर्मपुण्यविहीना तु पापमेव समाचरेत् ।\nभर्तारं कुत्सते नित्यं नित्यं च कलहप्रिया ॥५\nनित्यं परगृहे वासो भ्रमते सा गृहे गृहे ।\nपरच्छिद्रं समापश्येत्सदा दुष्टा च प्राणिषु ॥६\nसाधुनिंदापरा दुष्टा सदा हास्यकरा च सा ।\nअनाचारां महापापां ज्ञात्वा वीरेण निंदिता ॥७\nस तां त्यक्त्वा महाप्राज्ञ उपयेमे महामतिः ।\nअन्य वैश्यस्य वै कन्यां तया सह प्रवर्तते ॥८\nधर्माचारेण पुण्यात्मा सत्यधर्ममतिः सदा ।\nनिरस्ता तेन सा चित्रा प्रचंडा भ्रमते महीम् ॥९\nदुष्टानां संगतिं प्राप्ता नराणां पापिनां सदा ।\nदूतीकर्म चकाराथ सा तेषां पापनिश्चया ॥१०\nगृहभंगं चकाराथ साधूनां पापकारिणी ।\nसाध्वीं नारीं समाहूय पापवाक्यैः सुलोभयेत् ॥११\nधर्मभंगं चकाराथ वाक्यैः प्रत्ययकारकैः ।\nसाधूनां सा स्त्रियं चित्रा अन्यस्मै प्रतिपादयेत् ॥१२\nएवं गृहशतं भग्नं चित्रया पापनिश्चयात् ।\nसंग्रामं सा महादुष्टाऽकारयत्पतिपुत्रकैः ॥१३\nमनांसि चालयेत्पापा पुरुषाणां स्त्रियः प्रति ।\nअकारयच्च संग्रामं यमग्रामविवर्धनम् ॥१४\nएवं गृहशतं भंक्त्वा पश्चात्सा निधनं गता।\nशासिता यमराजेन बहुदंडैः सुनंदन ॥१५\nअभोजयत्सुनरकान्रौरवांस्तरणेः सुतः ।\nपाचिता रौरवे चित्रा चित्राः पीडाः प्रदर्शिताः ॥१६\nयादृशं क्रियते कर्म तादृशं परिभुज्यते ।\nतया गृहशतं भग्नं चित्रया पापनिश्चयात् ॥१७\nतत्तत्कर्मविपाकोऽयं तया भुक्तो द्विजोत्तम ।\nयस्माद्गृहशतं भग्नं तस्माद्दुःखं प्रभुंजति ॥१८\nविवाहसमये प्राप्ते दैवं च पाकतां गतम् ।\nप्राप्ते विवाहसमये भर्ता मृत्युं प्रयाति च ॥१९\nयथा गृहशतं भग्नं तथा वरशतं मृतम् ।\nस्वयंवरे तदा वत्स विवाहे चैकविंशतिः ॥२०\nदिव्या देव्या मया ख्यातं यथा मे पृच्छितं त्वया ।\nएतत्ते सर्वमाख्यातं तस्याः पूर्वविचेष्टितम् ॥२१\nउज्ज्वल उवाच-\nदिव्या देव्यास्त्वया ख्यातं यत्पूर्वं पूर्वचेष्टितम् ।\nतथा पापं कृतं घोरं गृहभंगाख्यमेव च ॥२२\nप्लक्षद्वीपस्य भूपस्य दिवोदासस्य वै सुता ।\nकेन पुण्यप्रभावेण तया प्राप्तं महाकुलम् ॥२३\nएतन्मे संशयं तात तदेतत्प्रब्रवीतु मे ।\nएवं पापसमाचारा कथं जाता नृपात्मजा ॥२४\nकुंजल उवाच-\nचित्रायाश्चेष्टितं पुण्यं तत्सर्वं प्रवदाम्यहम् ।\nश्रूयतामुज्ज्वल सुत चित्रया यत्कृतं पुरा ॥२५\nभ्रममाणो महाप्राज्ञः कश्चित्सिद्धः समागतः ।\nकुचैलो वस्त्रहीनश्च संन्यासी स च दंडधृक् ॥२६\nकौपीनेन समायुक्तः पाणिपात्रो दिगंबरः ।\nगृहद्वारं समाश्रित्य चित्रायाः परिसंश्रितः ॥२७\nस मौनी सर्वमुंडस्तु विजितात्मा जितेंद्रियः ।\nनिराहारो जिताहारः सर्वतत्त्वार्थदर्शकः ॥२८\nदूराध्वानपरिश्रांत आतपाकुलमानसः ।\nश्रमेण खिद्यमानश्च तृषाक्रांतः सुपुत्रक ॥२९\nचित्रा द्वारं समाश्रित्य च्छायामाश्रित्य संस्थितः ।\nतया दृष्टो महात्मा स चित्रया श्रमपीडितः ॥३०\nसेवां चक्रे च चित्रा सा तस्यैव सुमहात्मनः ।\nपादप्रक्षालनं कृत्वा दत्वा आसनमुत्तमम् ॥३१\nआस्यतामासने तात सुखेनापि सुकोमले ।\nक्षुधापनोदनार्थं हि भुज्यतामन्नमुत्तमम् ॥३२\nस्वेच्छया परितुष्टश्च शीतलं सलिलं पिब ।\nएवमुक्त्वा तथा कृत्वा देववत्पूज्य तं सुत ॥३३\nअंगसंवाहनं कृत्वा नाशितश्रम एव च ।\nतयोक्तो हि महात्मा स भुक्त्वा पीत्वा द्विजोत्तम ॥३४\nएवं संतोषितः सिद्धस्तया तत्त्वार्थदर्शकः ।\nसंतुष्टः सर्वधर्मात्मा किंचित्कालं स्थिरोभवत् ॥३५\nस्वेच्छया स गतो विप्रो महायोगी यथागतम् ।\nगते तस्मिन्महाभागे सिद्धे चैव महात्मनि ॥३६\nसा चित्रा मरणं प्राप्ता स्वकर्मवशमागता ।\nशासिता धर्मराजेन महादंडैः सुदुःखदैः ॥३७\nसा चित्रा नरकं प्राप्ता वेदना व्रातदायकम् ।\nभुंक्ते दुःखं महाराज सा वै युगसहस्रकम् ॥३८\nभोगांते तु पुनर्जन्म संप्राप्तं मानुषस्य च ।\nपूर्वं संपूजितः सिद्धस्तया पुण्यवतां वरः ॥३९\nतस्य कर्मविपाकोयं प्राप्ता पुण्यवतां कुले ।\nक्षत्रियाणां महाराज्ञो दिवोदासस्य वै गृहे ॥४०\nदिव्यादेवी च तन्नाम जातं तस्या नरोत्तम ।\nसा हि दत्तवती चान्नं पानं पुण्यं महात्मने ॥४१\nतस्य दानस्य सा भुंक्ते महत्पुण्यफलोदयम् ।\nपिबते शीतलं तोयं मिष्टान्नं च भुनक्ति वै ॥४२\nदिव्यान्भोगान्प्रभुंजाना वर्तते पितृमंदिरे ।\nसिद्धस्यास्य प्रभावाच्च राजकन्या व्यजायत ॥४३\nपापकर्मप्रभावाच्च गृहभंगान्महीपते ।\nविधवात्वं भुंजते सा दिव्यादेवी सुपुत्रक ॥४४\nएतत्ते सर्वमाख्यातं दिव्यादेव्या विचेष्टितम् ।\nअन्यत्किन्ते प्रवक्ष्यामि यत्त्वं पृच्छसि मामिह ॥४५\nउज्ज्वल उवाच-\nकथं सा मुच्यते शोकान्महादुःखाद्वदस्व मे ।\nसास्याच्च कीदृशी बाला महादुःखेन पीडिता ॥४६\nतत्सुखं कीदृशं तस्माद्विपाकश्च भविष्यति ।\nएतन्मे संशयं तात सांप्रतं छेत्तुमर्हसि ॥४७\nकथं सा लभते मोक्षं तंचोपायं वदस्व मे ।\nएकाकिनी महाभागा महारण्ये प्ररोदिति ॥४८\nविष्णुरुवाच-\nपुत्रवाक्यं महच्छ्रुत्वा क्षणमेकं विचिंत्य सः ।\nप्रत्युवाच महाप्राज्ञः कुंजलः पुत्रकं प्रति ॥४९\nशृणु वत्स महाभाग सत्यमेतद्वदाम्यहम् ।\nपापयोनिं तु संप्राप्य पूर्वकर्मसमुद्भवाम् ॥५०\nतिर्यक्त्वेन च मे ज्ञानं नष्टं संप्रति पुत्रक ।\nअस्य वृक्षस्य संगाच्च प्रयतस्य महात्मनः ॥५१\nरेवायाश्च प्रसादेन विष्णोश्चैव प्रसादतः ।\nयेन सा लभते ज्ञानं मोक्षस्थानं निवर्तते ॥५२\nउपदेशं प्रवक्ष्यामि मोक्षमार्गमनुत्तमम् ।\nयास्यते कल्मषान्मुक्ता यथा हेम हुताशनात् ॥५३\nशुद्धं च जायते वत्स संगाद्वह्नेः स्वरूपवत् ।\nहरेर्ध्यानान्महाप्राज्ञ शीघ्रं तस्य महात्मनः ॥५४\nजपहोमव्रतात्पापं नाशं याति हि पापिनाम् ।\nमदं त्यजेद्यथा नागो भयात्सिंहस्य सर्वदा ॥५५\nनामोच्चारेण कृष्णस्य तत्प्रयाति हि किल्बिषम् ।\nतेजसा वैनतेयस्य विषहीना इवोरगाः ॥५६\nब्रह्महत्यादिकाः पापाः प्रलयं यांति नान्यथा ।\nनामोच्चारेण तस्यापि चक्रपाणेः प्रयांति ते ॥५७\nयदा नामशतं पुण्यमघराशिविनाशनम् ।\nसा जपेत स्थिरा भूत्वा कामक्रोधविवर्जिता ॥५८\nसर्वेंद्रियाणि संयम्य आत्मज्ञानेन गोपयेत् ।\nतस्य ध्यानप्रविष्टा सा एकभूता समाहिता ॥५९\nसा जपेत्परमं ज्ञानं तदा मोक्षं प्रयाति च ।\nतन्मनास्तत्पदे लीना योगयुक्ता यदा भवेत् ॥६०\nउज्ज्वल उवाच-\nवद तात परं ज्ञानं परमं मम सांप्रतम् ।\nपश्चाद्ध्यान व्रतं पुण्यं नाम्नां शतमिहैव च ॥६१\nकुंजल उवाच-\nपरं ज्ञानं प्रवक्ष्यामि यन्न दृष्टं तु केनचित् ।\nश्रूयतां पुत्र कैवल्यं केवलं मलवर्जितम् ॥६२\nसूत उवाच-\nयथा दीपो निवातस्थो निश्चलो वायुवर्जितः।\nप्रज्वलन्नाशयेत्सर्वमंधकारं महामते ॥६३\nतद्वद्दोषविहीनात्मा भवत्येव निराश्रयः ।\nनिराशो निर्मलो वत्स न मित्रं न रिपुः कदा ॥६४\nन शोको न च हर्षश्च न लोभो न च मत्सरः ।\nएको विषादहर्षैश्च सुखदुःखैर्विमुच्यते ॥६५\nविषयैश्चापि सर्वैश्च इंद्रियाणि स संहरेत् ।\nतदा स केवलो जातः केवलत्वं प्रजायते ॥६६\nअग्निकर्मप्रसंगेन दीपस्तैलं प्रशोषयेत् ।\nवर्त्याधारेण राजेंद्र निःसंगो वायुवर्जितः ॥६७\nकज्जलं वमते पश्चात्तैलस्यापि महामते ।\nकृष्णासौ दृश्यते रेखा दीपस्याग्रे महामते ॥६८\nस्वयमाकृष्यते तैलं तेजसा निर्मलो भवेत् ।\nकायवर्तिस्थितस्तद्वत्कर्मतैलं प्रशोषयेत् ॥६९\nविषयान्कज्जलीकृत्य प्रत्यक्षं संप्रदर्शयेत् ।\nजनयेन्निर्मलोभूत्वा स्वयमेव प्रकाशयेत् ॥७०\nक्रोधादिभिः क्लेशसंज्ञैर्वायुभिः परिवर्जितः ।\nनिःस्पृहो निश्चलो भूत्वा तेजसा स्वयमुज्ज्वलेत् ॥७१\nत्रैलोक्यं पश्यते सर्वं स्वस्थानस्थः स्वतेजसा ।\nकेवलज्ञानरूपोऽयं मया ते परिकीर्तितः ॥७२\nध्यानं तस्य प्रवक्ष्यामि द्विविधं तस्य चक्रिणः ।\nकेवलज्ञानरूपेण दृश्यते ज्ञानचक्षुषा ॥७३\nयोगयुक्ता महात्मानः परमार्थपरायणाः ।\nयं पश्यंति विनिद्रास्तु यत्तपः सर्वदर्शकम् ॥७४\nहस्तपादविहीनं च सर्वत्र परिगच्छति ।\nसर्वं गृह्णाति त्रैलोक्यं स्थावरं जंगमं सुत ॥७५\nनासामुखविहीनस्तु घ्राति जक्षिति पुत्रक ।\nअकर्णः शृणुते सर्वं सर्वसाक्षी जगत्पतिः ॥७६\nअरूपो रूपसंबद्धः पंचवर्गवशंगतः ।\nसर्वलोकस्य यः प्राणः पूजितः स चराचरैः ॥७७\nअजिह्वो वदते सर्वं वेदशास्त्रानुगं सुत ।\nअत्वचः स्पर्शनं चापि सर्वेषामेव जायते ॥७८\nसदानंदो विरक्तात्मा एकरूपो निराश्रयः ।\nनिर्जरो निर्ममो न्यायी सगुणो निर्ममोमलः ॥७९\nअवश्यः सर्ववश्यात्मा सर्वदः सर्ववित्तमः ।\nतस्य धाता न चैवास्ति स वै सर्वमयो विभुः ॥८०\nएवं सर्वमयं ध्यानं पश्यते यो महात्मनः ।\nस याति परमं स्थानममूर्तममृतोपमम् ॥८१\nद्वितीयं तु प्रवक्ष्यामि अस्य ध्यानं महात्मनः ।\nमूर्ताकारं तु साकारं निराकारं निरामयम् ॥८२\nब्रह्माण्डं सर्वमतुलं वासितं यस्य वासना ।\nस तस्माद्वासुदेवेति उच्यते मम नंदन ॥८३\nवर्षमाणस्य मेघस्य यद्वर्णं तस्य तद्भवेत् ।\nसूर्यतेजःप्रतीकाशं चतुर्बाहुं सुरेश्वरम् ॥८४\nदक्षिणे शोभते शंखो हेमरत्नविभूषितः ।\nसूर्यबिंबसमाकारं चक्रं पद्मप्रतिष्ठितम् ॥८५\nकौमोदकी गदा तस्य महासुरविनाशिनी ।\nवामे च शोभते वत्स हस्ते तस्य महात्मनः ॥८६\nमहापद्मं सुगंधाढ्यं तस्य दक्षिणहस्तगम् ।\nशोभमानः सदैवास्ते सायुधः कमलाप्रियः ॥८७\nकंबुग्रीवं वृत्तमास्यं पद्मपत्रनिभेक्षणम् ।\nराजमानं हृषीकेशं दशनै रत्नसन्निभैः ॥८८\nगुडाकेशाः सन्ति यस्य अधरो विद्रुमाकृतिः ।\nशोभते पुंडरीकाक्षः किरीटेनापि पुत्रक ॥८९\nविशालेनापि रूपेण केशवस्तु सुवर्चसा ।\nकौस्तुभेनांकितेनैव राजमानो जनार्दनः ॥९०\nसूर्यतेजः प्रतीकाश कुंडलाभ्यां प्रभाति च ।\nश्रीवत्सांकेन पुण्येन सर्वदा राजते हरिः ॥९१\nकेयूरकंकणैर्हारैर्मौक्तिकैरृक्षसन्निभैः ।\nवपुषा भ्राजमानस्तु विजयो जयतां वरः ॥९२\nभ्राजते सोपि गोविंदो हेमवर्णेन वाससा ।\nमुद्रिकारत्नयुक्ताभिरंगुलीभिर्विराजते ॥९३\nसर्वायुधैः सुसंपूर्णैर्दिव्यैराभरणैर्हरिः ।\nवैनतेयसमारूढो लोककर्ता जगत्पतिः ॥९४\nएवंतं ध्यायते नित्यमनन्यमनसा नरः ।\nमुच्यते सर्वपापेभ्यो विष्णुलोकं स गच्छति ॥९५\nएतत्ते सर्वमाख्यातं ध्यानमेव जगत्पतेः ।\nव्रतं चैव प्रवक्ष्यामि सर्वपापनिवारणम् ॥९६"
  }
]
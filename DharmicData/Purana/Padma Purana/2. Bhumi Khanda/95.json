[
  {
    "text": "सुबाहुरुवाच-\nस्वर्गस्य मे गुणान्ब्रूहि सांप्रतं द्विजसत्तम ।\nएतत्सर्वं द्विजश्रेष्ठ करिष्यामि स्वभाविकम् १।\nजैमिनिरुवाच-\nनंदनादीनि रम्याणि दिव्यानि विविधानि च ।\nतत्रोद्यानानि पुण्यानि सर्वकामयुतानि च २।\nसर्वकामफलैर्वृक्षैः शोभनानि समंततः ।\nविमानानि सुदिव्यानि सेवितान्यप्सरोगणैः ३।\nसर्वत्रैव विचित्राणि कामगानि वशानि च ।\nतरुणादित्यवर्णानि मुक्ताजालांतराणि च ४।\nचंद्रमंडलशुभ्राणि हेमशय्यासनानि च ।\nसर्वकामसमृद्धाश्च सर्वदुःखविवर्जिताः ५।\nनराः सुकृतिनस्तेषु विचरंति यथा भुवि ।\nन तत्र नास्तिका यांति न स्तेना नाजितेंद्रियाः ६।\nन नृशंसा न पिशुना न कृतघ्ना न मानिनः ।\nसत्यास्तपःस्थिताः शूरा दयावंतः क्षमापराः ७।\nयज्वानो दानशीलाश्च तत्र गच्छंति ते नराः ।\nन रोगो न जरामृत्युर्न शोको न हिमातपौ ८।\nन तत्र क्षुत्पिपासा च कस्य ग्लानिर्न विद्यते ।\nएते चान्ये च बहवो गुणाः स्वर्गस्य भूपते ९।\nदोषास्तत्रैव ये संति ताञ्छृणुष्व च सांप्रतम् ।\nशुभस्य कर्मणः कृत्स्नं फलं तत्रैव भुज्यते १०।\nन चात्र क्रियते भूयः सोऽत्र दोषो महान्स्मृतः ।\nअसंतोषश्च भवति दृष्ट्वा दीप्तां परां श्रियम् ११।\nसुखव्याप्तमनस्कानां सहसा पतनं तथा ।\nइह यत्क्रियते कर्म फलं तत्रैव भुज्यते १२।\nकर्मभूमिरियं राजन्फलभूमिरसौ स्मृता ।\nसुबाहुरुवाच-\nमहांतस्तु इमे दोषास्त्वया स्वर्गस्य कीर्तिताः १३।\nनिर्दोषाः शाश्वता येन्ये तांस्त्वं लोकान्वद द्विज ।\nजैमिनिरुवाच-\nआब्रह्मसदनादेव दोषाः संति च वै नृप १४।\nअतएव हि नेच्छंति स्वर्गप्राप्तिं मनीषिणः ।\nआब्रह्मसदनादूर्ध्वं तद्विष्णोः परमं पदम् १५।\nशुभं सनातनं ज्योतिः परंब्रह्मेति तद्विदुः ।\nन तत्र मूढा गच्छंति पुरुषा विषयात्मकाः १६।\nदंभमोहभयद्रोह क्रोधलोभैरभिद्रुताः ।\nनिर्ममा निरहंकारा निर्द्वंद्वास्संयतेंद्रियाः १७।\nध्यानयोगरताश्चैव तत्र गच्छंति साधवः ।\nएतत्ते सर्वमाख्यातं यन्मां त्वं परिपृच्छसि १८।\nएवं स्वर्गगुणं श्रुत्वा सुबाहुः पृथिवीपतिः ।\nतमुवाच महात्मानं जैमिनिं वदतांवरम् १९।\nसुबाहुरुवाच-\nनाहं स्वर्गं गमिष्यामि न चैवेच्छाम्यहं मुने ।\nयस्माच्च पतनं प्रोक्तं तत्कर्म न करोम्यहम् २०।\nदानमेकं महाभाग नाहं दास्येकदाध्रुवम् ।\nदानाच्च फललोभाच्च तस्मात्पतति वै नरः २१।\nइत्येवमुक्त्वा धर्मात्मा सुबाहुः पृथिवीपतिः ।\nध्यानयोगेन देवेशं यजिष्ये कमलाप्रियम् २२।\nदाहप्रलयसंवर्जं विष्णुलोकं व्रजाम्यहम् ।\nजैमिनिरुवाच-\nसत्यमुक्तं त्वया भूप सर्वश्रेयः समाकुलम् २३।\nराजानो धर्मशीलाश्च महायज्ञैर्यजंति ते ।\nसर्वदानानि दीयंते यज्ञेषु नृपनंदन २४।\nआदावन्नं तु यज्ञेषु वस्त्रं तांबूलमेव च ।\nकांचनं भूमिदानं च गोदानं प्रददंति च २५।\nसुयज्ञैर्वैष्णवं लोकं ते प्रयांति नरोत्तमाः ।\nदानेन तृप्तिमायांति संतुष्टाः संति भूमिपाः २६।\nतपस्विनो महात्मानो नित्यमेवं यजंति ते ।\nसुभिक्षां याचयित्वा तु स्वस्थानं तु समागताः २७।\nभिक्षार्थं तस्य भागानि प्रकुर्वंति च भूपते ।\nब्राह्मणाय विभागैकं गोग्रासं तु महामते २८।\nसुपार्श्ववर्तिनां चैकं प्रयच्छंति तपोधनाः ।\nतस्यान्नस्य प्रदानेन फलं भुंजंति मानवाः २९।\nक्षुधातृषाविहीनास्ते विष्णुलोकं व्रजंति वै ।\nतस्मात्त्वमपि राजेंद्र देहि न्यायार्जितं धनम् ३०।\nदानाज्ज्ञानं ततः प्राप्य ज्ञानात्सिद्धिं प्रयास्यति ।\nय इदं शृणुयान्मर्त्यः पुण्याख्यानमनुत्तमम् ३१।\nतस्य सर्वार्थसिद्धिः स्यात्पापं सर्वं विलीयते ।\nविमुक्तः सर्वपापेभ्यो विष्णुलोकं सगच्छति ३२।\nइति श्रीपद्मपुराणे भूमिखंडे वेनोपाख्याने गुरुतीर्थे च्यवनचरित्रे पंचनवतितमोऽध्यायः ९५।"
  }
]
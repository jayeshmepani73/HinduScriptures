[
  {
    "text": "कुंजल उवाच-\nकालंजरं समासाद्य निवसंति सुदुःखिताः ।\nमहापापैस्तु संदग्धा हाहाभूता विचेतनाः १।\nतत्र कश्चित्समायातःसिद्धश्चैव महायशाः ।\nतेन पृष्टाः सुदुःखार्ता भवंतः केन दुःखिताः २।\nस तैः प्रोक्तो महाप्राज्ञः सर्वज्ञानविशारदः ।\nतेषां ज्ञात्वा महापापं कृपां चक्रे सुपुण्यभाक् ३।\nसिद्ध उवाच-\nअमासोमसमायोगे प्रयागः पुष्करश्च यः ।\nअर्घतीर्थं तृतीयं तु वाराणसी चतुर्थका ४।\nगच्छंतु तत्र वै यूयं चत्वारः पातकाविलाः ।\nगंगांभसि यदा स्नातास्तदा मुक्ता भविष्यथ ५।\nपातकेभ्यो न संदेहो निर्मलत्वं गमिष्यथ ।\nआदिष्टास्तेन वै सर्वे प्रणेमुस्तं प्रयत्नतः ६।\nकालंजरात्ततो जग्मुः सत्वरं पापपीडिताः ।\nवाराणसीं समासाद्य स्नात्वा चै वद्विजोत्तमाः ७।\nप्रयागं पुष्करं चैव अर्घतीर्थं तु सत्तम ।\nअमासोमं सुसंप्राप्य जग्मुस्ते च महापुरीम् ८।\nविदुरश्चंद्रशर्मा च वेदशर्मा तृतीयकः ।\nवैश्यो वंजुलकश्चैव सुरापः पापचेतनः ९।\nतस्मिन्पर्वणि संप्राप्ते स्नाता गंगांभसि द्विज ।\nस्नानमात्रेण मुक्तास्तु गोवधाद्यैश्च किल्बिषैः १०।\nब्रह्महत्या गुरुहत्या सुरापानादि पातकैः ।\nलिप्तानि तानि तीर्थानि परिभ्रमंति मेदिनीम् ११।\nपुष्करो अर्धतीर्थस्तु प्रयागः पापनाशनः ।\nवाराणसी चतुर्थी तु लिप्ता पापैर्द्विजोत्तम १२।\nकृष्णत्वं पेदिरे सर्वे हंसरूपेण बभ्रमुः ।\nसर्वेष्वेव सुतीर्थेषु स्नानं चक्रुर्द्विजोत्तमाः १३।\nकृष्णत्वं नैव गच्छेत तेषां पापेन चागतम् ।\nसुतीर्थेषु महाराज स्नाताः सर्वेषु वै पुनः १४।\nयं यं तीर्थं प्रयांत्येते सर्वे तीर्था द्विजोत्तम ।\nहंसरूपेण वै यांति तैः सार्द्धं तु सुदुःखिताः १५।\nभार्याः पातकरूपाश्च भ्रमंति परितस्तथा ।\nअष्टषष्टिसु तीर्थानि हंसरूपेण बभ्रमुः १६।\nतैः सार्द्धं सु महाराज महातीर्थैः समं पुनः ।\nमानसं चागतास्ते च पातकाकुलमानसाः १७।\nतत्र स्नाता महाराज न जहाति च पातकः ।\nलज्जयाविष्टमनसा मानसो हंसरूपधृक् १८।\nसंजातः कृष्णकायस्तु यं त्वं वै दृष्टवान्पुरा ।\nरेवातीरं ततो जग्मुरुत्तरं पापनाशनम् १९।\nकुब्जायाः संगमे ते तु सुरसिद्धनिषेविते ।\nस्नानमात्रेण मुक्तास्ते पापेभ्यो द्विजसत्तम २०।\nविहाय वर्णमेवैतं सुकृतं प्रतिजग्मिरे ।\nयं यं तीर्थं प्रयांत्येते हंसाः स्नानं प्रचक्रमुः २१।\nजहसुस्ताः स्त्रियो दृष्ट्वा पातकं नैव गच्छति ।\nतोयानलेन कुब्जायाः पातकं वरमेव च २२।\nभस्मावशेषं संजातं तदा मृतास्तु ताः स्त्रियः ।\nब्रह्महत्या गुरोर्हत्या सुरापानागमागमाः २३।\nभस्मीभूतास्तु संजाता रेवायाः कुब्जया हताः ।\nतास्तु हता महाभाग या मृतास्तु सरित्तटे २४।\nअष्टषष्टि सुतीर्थानां हंसरूपेण तानि तु ।\nसार्द्धं हंसः समायातो विद्धि तं त्वं तु मानसम् २५।\nचत्वारः कृष्णहंसाश्च तेषां नामानि मे शृणु ।\nप्रयागः पुष्करश्चैव अर्घतीर्थमनुत्तमम् २६।\nवाराणसी चतुर्थी च चत्वारः पापनाशनाः ।\nब्रह्महत्याभिभूतानि चत्वारि परिबभ्रमुः २७।\nतीर्थान्येतानि दुःखेन तीर्थेषु च महामते ।\nन गतं पातकं घोरं तेषां तु भ्रमतां सुत २८।\nकुब्जायाः संगमे शुद्धा विमुक्ताः किल्बिषात्किल ।\nतीर्थानामेव सर्वेषां पुण्यानामिह संमतः २९।\nराजा प्रयागः संजात इंद्रस्य पुरतः किल ।\nतावद्गर्जंतु तीर्थानि यावद्रेवा न दृश्यते ३०।\nब्रह्महत्यादि पापानां विनाशाय प्रतिष्ठिता ।\nकपिलासंगमे पुण्ये रेवायाः संगमे तथा ३१।\nमेघनादसमायोगे तथा चैवोरुसंगमे ।\nमहापुण्या महाधन्या रेवा सर्वत्रदुर्लभा ३२।\nसा च ॐकारे भृगुक्षेत्रे नर्मदाकुब्जसंगमे ।\nदुःप्राप्या मानवै रेवा माहिष्मत्यां सुरोत्तमैः ३३।\nविटंकासंगमे पुण्या श्रीकंठे मंगलेश्वरे ।\nसर्वत्र दुर्लभा रेवा सुरपुण्यसमाकुला ३४।\nतीर्थमाता महादेवी अघराशिविनाशिनी ।\nउभयोः कूलयोर्मध्ये यत्र तत्र सुखी नरः ३५।\nअश्वमेधफलं भुंक्ते स्नानेनैकेन मानवः ।\nएतत्ते सर्वमाख्यातं यत्त्वया परिपृच्छितम् ३६।\nसर्वपापापहं पुण्यं गतिदं चापिशृण्वताम् ।\nएवमुक्त्वा महाप्राज्ञ तृतीयं पुत्रमब्रवीत् ३७।\nइति श्रीपद्मपुराणे भूमिखंडे वेनोपाख्याने गुरुतीर्थे च्यवनचरित्रे द्विनवतितमोऽध्यायः ९२।"
  }
]
[
  {
    "text": "कुंजल उवाच-\nप्रणिपत्य प्रसाद्यैव वशिष्ठं तपतां वरम् ।\nआमंत्र्य निर्जगामाथ बाणपाणिर्धनुर्धरः १।\nएणस्य मांसं सुविपाच्यभोजितं बालस्तया रक्षित एव बुद्ध्या ।\nआयोः सुपुत्रः सगुणः सुरूपो देवोपमो देवगुणैश्च युक्तः २।\nतेनैव मांसेन सुसंस्कृतेन मृष्टेन पक्वेन रसानुगेन ।\nतमेव दैत्यं परिभाष्य सूदो दुष्टं सुहर्षेण व्यभोजयत्तदा ३।\nबुभुजे दानवो मांसं रसस्वादुसमन्वितम् ।\nहर्षेणापि समाविष्टो जगामाशोकसुंदरीम् ४।\nतामुवाच ततस्तूर्णं कामोपहतचेतनः ।\nआयुपुत्रो मया भद्रे भक्षितः पतिरेव ते ५।\nमामेव भज चार्वंगि भुंक्ष्व भोगान्मनोनुगान् ।\nकिं करिष्यसि तेन त्वं मानुषेण गतायुषा ६।\nप्रत्युवाच समाकर्ण्य शिवकन्या तपस्विनी ।\nभर्ता मे दैवतैर्दत्तो अजरो दोषवर्जितः ७।\nतस्य मृत्युर्न वै दृष्टो देवैरपि महात्मभिः ।\nएवमाकर्ण्य तद्वाक्यं दानवो दुष्टचेष्टितः ८।\nतामुवाच विशालाक्षीं प्रहस्यैव पुनः पुनः ।\nअद्यैव भक्षितं मांसमायुपुत्रस्य सुंदरि ९।\nजातमात्रस्य बालस्य नहुषस्य दुरात्मनः ।\nएवमाकर्ण्य सा वाक्यं कोपं चक्रे सुदारुणम् १०।\nप्रोवाच सत्यसंस्था सा तपसा भाविता पुनः ।\nतप एव मया तप्तं मनसा नियमेन वै ।\nआयुसुतश्चिरायुश्च सत्येनैव भविष्यति ११।\nइतो गच्छ दुराचार यदि जीवितुमिच्छसि ।\nअन्यथा त्वामहं शप्स्ये पुनरेव न संशयः १२।\nएवमाकर्णितं तस्याः सूदेन नृपतिं प्रति ।\nपरित्यज्य महाराज एतामन्यां समाश्रय १३।\nसूदेन प्रेषितो दैत्यः स हुंडः पापचेतनः ।\nनिर्जगाम त्वरायुक्तः स स्वां भार्यां प्रियां प्रति १४।\nचेष्टितं नैव जानाति दास्या सूदेन यत्कृतम् ।\nतस्यै निवेदितं सर्वं प्रियायै वृत्तमेव च १५।\nसूत उवाच-\nअशोकसुंदरी सा च महता तपसा किल ।\nदुःखशोकेन संतप्ता कृशीभूता तपस्विनी १६।\nचिंतयंती प्रियं कांतं तं ध्यायति पुनः पुनः ।\nकिं न कुर्वंति वै दैत्या उपायैर्विविधैरपि १७।\nउपायज्ञाः सदा बुद्ध्या उद्यमेनापि सर्वदा ।\nवर्तंते दनुजश्रेष्ठा नानाभावैश्च सर्वदा १८।\nमायोपायेन योगेन हृताहं पापिना पुरा ।\nतथा स घातितः पुत्र आयोश्चैव भविष्यति १९।\nयं दृष्ट्वा दैवयोगेन भवितारमनामयम् ।\nउद्यमेनापि पश्येत किं वा नश्यति वा न वा २०।\nकिं वा स उद्यमः श्रेष्ठः किं वा तत्कर्मजं फलम् ।\nभाविभावः कथं नश्येत्ततो वेदः प्रतिष्ठति २१।\nविशेषो भावितो देवैः स कथं चान्यथा भवेत् ।\nएवमेवं महाभागा चिंतयंती पुनः पुनः २२।\nकिन्नरो विद्वरो नाम बृहद्वंशोमहातनुः ।\nसनाभ्योर्धनरः कायः पक्षाभ्यां हि विवर्जितः २३।\nद्विभुजो वंशहस्तस्तु हारकंकणशोभितः ।\nदिव्यगंधानुलिप्तांगो भार्यया सह चागतः २४।\nतामुवाच निरानंदां स सुतां शंकरस्यहि ।\nकिमर्थं चिंतसे देवि विद्वरं विद्धि चागतम् २५।\nकिन्नरं विष्णुभक्तं मां प्रेषितं देवसत्तमैः ।\nदुःखमेवं न कर्तव्यं भवत्या नहुषं प्रति २६।\nहुंडेन पापचारेण वधार्थं तस्य धीमतः ।\nकृतमेवाखिलं कर्म हृतश्चायुसुतः शुभे २७।\nस तु वै रक्षितो देवैरुपायैर्विविधैरपि ।\nहुंड एवं विजानाति आयुपुत्रो हृतो मया २८।\nभक्षितस्तु विशालाक्षि इति जानाति वै शुभे ।\nभवतां श्रावयित्वा हि गतोसौ दानवोऽधमः २९।\nस्वेनकर्मविपाकेन पुण्यस्यापि महायशाः ।\nपूर्वजन्मार्जितेनैव तव भर्त्ता स जीवति ३०।\nपुण्यस्यापि बलेनैव येषामायुर्विनिर्मितम् ।\nस्वर्जितस्य महाभागे नाशमिच्छंति घातकाः ३१।\nदुष्टात्मानो महापापाः परतेजोविदूषकाः ।\nतेषां यशोविनाशार्थं प्रपंचंति दिने दिने ३२।\nनानाविधैरुपायैस्ते विषशस्त्रादिभिस्ततः ।\nहंतुमिच्छंति तं पुण्यं पुण्यकर्माभिरक्षितम् ३३।\nपापिनश्चैव हुंडाद्या मोहनस्तंभनादिभिः ।\nपीडयंति महापापा नानाभेदैर्बलाविलैः ३४।\nसुकृतस्य प्रयोगेण पूर्वजन्मार्जितेन हि ।\nपुण्यस्यापि महाभागे पुण्यवंतं सुरक्षितम् ३५।\nवैफल्यं यांति तेषां वै उपायाः पापिनां शुभे ।\nयंत्रतंत्राणि मंत्राश्च शस्त्राग्निविषबंधनाः ३६।\nरक्षयंति महात्मानं देवपुण्यैः सुरक्षितम् ।\nकर्तारो भस्मतां यांति स वै तिष्ठति पुण्यभाक् ३७।\nआयुपुत्रस्य वीरस्य रक्षका देवताः शुभे ।\nपुण्यस्य संचयं सर्वे तपसां निधिमेव तु ३८।\nतस्माच्च रक्षितो वीरो नहुषो बलिनां वरः ।\nसत्येन तपसा तेन पुण्यैश्च संयमैर्दमैः ३९।\nमा कृथा दारुणं दुःखं मुंच शोकमकारणम् ।\nस हि जीवति धर्मात्मा मात्रा पित्रा विना वने ४०।\nतपोवनेव सत्येकस्तपस्वि परिपालितः ।\nवेदवेदांगतत्त्वज्ञो धनुर्वेदस्य पारगः ४१।\nयथा शशी विराजेत स्वकलाभिः स्वतेजसा ।\nतथा विराजते सोऽपि स्वकलाभिः सुमध्यमे ४२।\nविद्याभिस्तु महापुण्यैस्तपोभिर्यशसा तथा ।\nराजते परवीरघ्नो रिपुहा सुरवल्लभः ४३।\nहुंडं निहत्य दैत्येंद्रं त्वामेवं हि प्रलप्स्यते ।\nत्वया सार्द्धं स्त्रिया चैव पृथिव्यामेकभूपतिः ४४।\nभविष्यति महायोगी यथा स्वर्गे तु वासवः ।\nत्वं तस्मात्प्राप्स्यसे भद्रे सुपुत्रं वासवोपमम् ४५।\nययातिं नामधर्मज्ञं प्रजापालनतत्परम् ।\nतथा कन्याशतं चापि रूपौदार्यगुणान्वितम् ४६।\nयासां पुण्यैर्महाराज इंद्रलोकं प्रयास्यति ।\nइंद्रत्वं भोक्ष्यते देवि नहुषः पुण्यविक्रमः ४७।\nययातिर्नाम धर्मात्मा आत्मजस्ते भविष्यति ।\nप्रजापालो महाराजः सर्वजीवदयापरः ४८।\nतस्य पुत्रास्तु चत्वारो भविष्यंति महौजसः ।\nबलवीर्यसमोपेता धनुर्वेदस्य पारगाः ४९।\nप्रथमश्च तुरुर्नाम पुरुर्नाम द्वितीयकः ।\nउरुर्नाम तृतीयश्च चतुर्थो वीर्यवान्यदुः ५०।\nएवं पुत्रा महावीर्यास्तेजस्विनो महाबलाः ।\nभविष्यंति महात्मानः सर्वतेजः समन्विताः ५१।\nयदोश्चैव सुता वीराः सिंहतुल्यपराक्रमाः ।\nतेषां नामानि भद्रं ते गदतः शृणु सांप्रतम् ५२।\nभोजश्च भीमकश्चापि अंधकः कुञ्जरस्तथा ।\nवृष्णिर्नाम सुधर्मात्मा सत्याधारो भविष्यति ५३।\nषष्ठस्तु श्रुतसेनश्च श्रुताधारस्तु सप्तमः ।\nकालदंष्ट्रो महावीर्यः समरे कालजिद्बली ५४।\nयदोः पुत्रा महावीर्या यादवाख्या वरानने ।\nतेषां तु पुत्राः पौत्रास्ते भविष्यंति सहस्रशः ५५।\nएवं नहुषवंशो वै तव देवि भविष्यति ।\nदुःखमेवं परित्यज्य सुखेनानुप्रवर्तय ५६।\nसमेष्यति महाप्राज्ञस्तव भर्ता शुभानने ।\nनिहत्य दानवं हुंडं त्वामेवं परिणेष्यति ५७।\nदुःखजातानि सोष्णानि नेत्राभ्यां हि पतंति च ।\nअश्रूणि चेंदुमत्याश्च संमार्जयति मानदः ५८।\nआयोश्च दुःखमुद्धृत्य स्वकुलं तारयिष्यति ।\nसुखिनं पितरं कृत्वा प्रजापालो भविष्यति ५९।\nएतत्ते सर्वमाख्यातं देवानां कथनं शुभे ।\nदुःखं शोकं परित्यज्य सुखेन परिवर्त्तय ६०।\nअशोकसुंदर्युवाच-\nकदा ह्येष्यति मे भर्त्ता विहितो दैवतैर्यदि ।\nसत्यं वद स्वधर्मज्ञ मम सौख्यं विवर्द्धय ६१।\nविद्वर उवाच-\nअचिराद्द्रक्ष्यसि भर्तारं त्वमेवं शृणु सुंदरि ।\nएवमुक्त्वा जगामाथ गंधर्वो विबुधालयम् ६२।\nअशोकसुंदरी सा च तपस्तेपे हि तत्र वै ।\nकामं क्रोधं परित्यज्य लोभं चापि शिवात्मजा ६३।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नाहुषाख्याने नवाधिकशततमोऽध्यायः १०९।"
  }
]
[
  {
    "text": "विष्णुरुवाच-\nएवमुक्ता गता दूती तया सुकलया तदा ।\nसमासेन सुसंप्रोक्तमवधार्य पुरंदरः १।\nतदर्थं भाषितं तस्याः सत्यधर्मसमन्वितम् ।\nआलोच्य साहसं धैर्यं ज्ञानमेव पुरंदरः २।\nईदृशं हि वदेत्का हि नारी भूत्वा महीतले ।\nयोगरूपं सुसंशिष्टं न्यायोदैः क्षालितं वचः ३।\nपवित्रेयं महाभागा सत्यरूपा न संशयः ।\nत्रैलोक्यस्य समस्तस्य धुरं धर्तुं भवेत्क्षमा ४।\nएतदर्थं विचार्यैव जिष्णुः कंदर्पमब्रवीत् ।\nत्वया सह गमिष्यामि द्रष्टुं तां कृकलप्रियाम् ५।\nप्रत्युवाच सहस्राक्षं मन्मथो बलदर्पितः ।\nगम्यतां तत्र देवेश यत्रास्ते सा पतिव्रता ६।\nमानं वीर्यं बलं धैर्यं तस्याः सत्यं पतिव्रतम् ।\nगत्वाहं नाशयिष्यामि कियन्मात्रा सुरेश्वर ७।\nसमाकर्ण्य सहस्राक्षो वचनं मन्मथस्य च ।\nभो भोनंग शृणुष्व त्वमधिकं भाषितं मुधा ८।\nसुदृढा सत्यवीर्येण सुस्थिरा धर्मकर्मभिः ।\nसुकलेयमजेया वै तत्र ते पौरुषं नहि ९।\nइत्याकर्ण्य ततः क्रुद्धो मन्मथस्त्विन्द्रमब्रवीत् ।\nऋषीणां देवतानां च बलं मया प्रणाशितम् १०।\nअस्या बलं कियन्मात्रं भवता मम कथ्यते ।\nपश्यतस्तव देवेश नाशयिष्यामि तां स्त्रियम् ११।\nनवनीतं यथा चाग्नेस्तेजो दृष्ट्वा द्रवं व्रजेत् ।\nतथेमां द्रावयिष्यामि स्वेन रूपेण तेजसा १२।\nगच्छ तत्र महत्कार्यमुपस्थं सांप्रतं ध्रुवम् ।\nकस्मात्कुत्ससि मे तेजस्त्रैलोक्यस्य विनाशनम् १३।\nविष्णुरुवाच-\nआकर्ण्य वाक्यं तु मनोभवस्य एतामसाध्यां तव कामजाने ।\nधैर्यं समुद्यम्य च पुण्यदेहां पुण्येन पुण्यां बहुपुण्यचाराम् १४।\nपश्यामि ते पौरुषमुग्रवीर्यमितो हि गत्वा तु धनुष्मता वै ।\nतेनापि सार्धं प्रजगाम भूयो रत्या च दूत्या च पतिव्रतां ताम् १५।\nएकां सुपुण्यां स्वगृहस्थितां तां ध्यानेन पत्युश्चरणे नियुक्ताम् ।\nयथा सुयोगी प्रविधाय चित्तं विकल्पहीनं न च कल्पयेत १६।\nअत्यद्भुतं रूपमनंततेजोयुतं चकाराथ सतीप्रमोहम् ।\nनीलांचितं भोगयुतं महात्मा झषध्वजश्चैव पुरंदरश्च १७।\nदृष्ट्वा सुलीलं पुरुषं महांतं चरंतमेवं परिकामभावम् ।\nजाया हि वैश्यस्य महात्मनस्तु मेने न सा रूपयुतं गुणज्ञम् १८।\nअंभो यथा पद्मदले गतं वै प्रयाति मुक्ताफलकस्य कीर्तिम् ।\nतद्वत्स्वभावः परिसत्ययुक्तो जज्ञे च तस्यास्तु पतिव्रतायाः १९।\nअनेन दूती परिप्रेषिता पुरा यामां युवत्या ह गुणज्ञमेनम् ।\nलीलास्वरूपं बहुधात्मभावं ममैष सर्वं परिदर्शयेच्च २०।\nममैव कालं प्रबलं विचिंत्यागतो हि मे कांतगुणैश्च सत्खलः ।\nरत्यासमेतस्तु कथं च जीवेत्सत्याश्मभारेण प्रमर्दितश्च २१।\nममापि भावं परिगृह्य कांतो जीवेत्कियान्वापि सुबुद्धियुक्तः ।\nशून्यो हि कायो मम चास्ति सद्यश्चेष्टाविहीनो मृतकल्प एव २२।\nकायस्य ग्रामस्य प्रजाः प्रनष्टाः सुविक्रियाख्यं परिगृह्य कर्म ।\nममाधिकेनापि समं सुकांतं स ऊर्द्ध्वशोभामनयच्च कामः २३।\nयदामृतो बलवान्हर्षयुक्तः स्वयंदृशा वै परिनृत्यमानः ।\nतथा अनेनापि प्रभाषयेद्भुतं यो मां हि वाञ्छत्यपि भोक्तुकामः २४।\nएवं विचार्यैव तदा महासती सत्याख्यरज्ज्वा दृढबद्धचेतना ।\nगृहं स्वकीयं प्रविवेश सा तदा तत्तस्यभावं नियमेन वेत्तुम् २५।\nइति श्रीपद्मपुराणे भूमिखंडे वेनोपाख्याने सुकलाचरित्रे- चतुःपंचाशत्तमोऽध्यायः ५४।"
  }
]
[
  {
    "text": "विशालोवाच-\nशर्मिष्ठा यस्य वै भार्या देवयानी वरानना ।\nसौभाग्यं तत्र वै दृष्टमन्यथा नास्ति भूपते १।\nतत्कथं त्वं महाभाग अस्याः कार्यवशो भवेः ।\nसपत्नजेन भावेन भवान्भर्ता प्रतिष्ठितः २।\nससर्पोसि महाराज भूतले चंदनं यथा ।\nसर्पैश्च वेष्टितो राजन्महाचंदन एव हि ३।\nतथा त्वं वेष्टितः सर्पैः सपत्नीनामसंज्ञकैः ।\nवरमग्निप्रवेशश्च शिखाग्रात्पतनं वरम् ४।\nरूपतेजः समायुक्तं सपत्नीसहितं प्रियम् ।\nन वरं तादृशं कांतं सपत्नीविषसंयुतम् ५।\nतस्मान्न मन्यते कांतं भवंतं गुणसागरम् ।\nराजोवाच-\nदेवयान्या न मे कार्यं शर्मिष्ठया वरानने ६।\nइत्यर्थं पश्य मे कोशं सत्वधर्मसमन्वितम् ।\nअश्रुबिंदुमत्युवाच-\nअहं राज्यस्य भोक्त्री च तव कायस्य भूपते ७।\nयद्यद्वदाम्यहं भूप तत्तत्कार्यं त्वया ध्रुवम् ।\nइत्यर्थे मम देहि स्वं करं त्वं धर्मवत्सल ८।\nबहुधर्मसमोपेतं चारुलक्षणसंयुतम् ।\nराजोवाच-\nअन्य भार्यां न विंदामि त्वां विना वरवर्णिनि ९।\nराज्यं च सकलामुर्वीं मम कायं वरानने ।\nसकोशं भुंक्ष्व चार्वंगि एष दत्तः करस्तव १०।\nयदेव भाषसे भद्रे तदेवं तु करोम्यहम् ।\nअश्रुबिंदुमत्युवाच-\nअनेनापि महाभाग तव भार्या भवाम्यहम् ११।\nएवमाकर्ण्य राजेंद्रो हर्षव्याकुललोचनः ।\nगांधर्वेण विवाहेन ययातिः पृथिवीपतिः १२।\nउपयेमे सुतां पुण्यां मन्मथस्य नरोत्तम ।\nतया सार्द्धं महात्मा वै रमते नृपनंदनः १३।\nसागरस्य च तीरेषु वनेषूपवनेषु च ।\nपर्वतेषु च रम्येषु सरित्सु च तया सह १४।\nरमते राजराजेंद्रस्तारुण्येन महीपतिः ।\nएवं विंशत्सहस्राणि गतानि निरतस्य च १५।\nभूपस्य तस्य राजेंद्र ययातेस्तु महात्मनः ।\nविष्णुरुवाच-\nएवं तया महाराजो ययातिर्मोहितस्तदा १६।\nकंदर्पस्य प्रपंचेन इंद्रस्यार्थे महामते ।\nसुकर्मोवाच-\nएवं पिप्पल राजासौ ययातिः पृथिवीपतिः १७।\nतस्या मोहनकामेन रतेन ललितेन च ।\nन जानाति दिनं रात्रिं मुग्धः कामस्य कन्यया १८।\nएकदा मोहितं भूपं ययातिं कामनंदिनी ।\nउवाच प्रणतं नम्रं वशगं चारुलोचना १९।\nअश्रुबिंदुमत्युवाच-\nसंजातं दोहदं कांत तन्मे कुरु मनोरथम् ।\nअश्वमेधमखश्रेष्ठं यजस्व पृथिवीपते २०।\nराजोवाच-\nएवमस्तु महाभागे करोमि तव सुप्रियम् ।\nसमाहूय सुतश्रेष्ठं राज्यभोगे विनिःस्पृहम् २१।\nसमाहूतः समायातो भक्त्यानमितकंधरः ।\nबद्धांजलिपुटो भूत्वा प्रणाममकरोत्तदा २२।\nतस्याः पादौ ननामाथ भक्त्या नमितकंधरः ।\nआदेशो दीयतां राजन्येनाहूतः समागतः २३।\nकिं करोमि महाभाग दासस्ते प्रणतोस्मि च ।\nराजोवाच-\nअश्वमेधस्य यज्ञस्य संभारं कुरु पुत्रक २४।\nसमाहूय द्विजान्पुण्यानृत्विजो भूमिपालकान् ।\nएवमुक्तो महातेजाः पूरुः परमधार्मिकः २५।\nसर्वं चकार संपूर्णं यथोक्तं तु महात्मना ।\nतया सार्धं स जग्राह सुदीक्षां कामकन्यया २६।\nअश्वमेधयज्ञवाटे दत्वा दानान्यनेकधा ।\nब्राह्मणेभ्यो महाराज भूरिदानमनंतकम् २७।\nदीनेषु च विशेषेण ययातिः पृथिवीपतिः ।\nयज्ञांते च महाराजस्तामुवाच वराननाम् २८।\nअन्यत्ते सुप्रियं बाले किं करोमि वदस्व मे ।\nतत्सर्वं देवि कर्तास्मि साध्यासाध्यं वरानने २९।\nसुकर्मोवाच-\nइत्युक्ता तेन सा राज्ञा भूपालं प्रत्युवाच ह ।\nजातो मे दोहदो राजंस्तत्कुरुष्व ममानघ ३०।\nइंद्रलोकं ब्रह्मलोकं शिवलोकं तथैव च ।\nविष्णुलोकं महाराज द्रष्टुमिच्छामि सुप्रियम् ३१।\nदर्शयस्व महाभाग यदहं सुप्रिया तव ।\nएवमुक्तस्तयाराजातामुवाचससुप्रियाम् ३२।\nसाधुसाधुवरारोहेपुण्यमेवप्रभाषसे ।\nस्त्रीस्वभावाच्चचापल्यात्कौतुकाच्चवरानने ३३।\nयत्तवोक्तं महाभागे तदसाध्यं विभाति मे ।\nतत्साध्यं पुण्यदानेन यज्ञेन तपसापि च ३४।\nअन्यथा न भवेत्साध्यं यत्त्वयोक्तं वरानने ।\nअसाध्यं तु भवत्या वै भाषितं पुण्यमिश्रितम् ३५।\nमर्त्यलोकाच्छरीरेण अनेनापि च मानवः ।\nश्रुतो दृष्टो न मेद्यापि गतः स्वर्गं सुपुण्यकृत् ३६।\nततोऽसाध्यं वरारोहे यत्त्वया भाषितं मम ।\nअन्यदेव करिष्यामि प्रियं ते तद्वद प्रिये ३७।\nदेव्युवाच-\nअन्यैश्च मानुषै राजन्न साध्यं स्यान्न संशयः ।\nत्वयि साध्यं महाराज सत्यंसत्यं वदाम्यहम् ३८।\nतपसा यशसा क्षात्रै र्दानैर्यज्ञैश्च भूपते ।\nनास्ति भवादृशश्चान्यो मर्त्यलोके च मानवः ३९।\nक्षात्रं बलं सुतेजश्च त्वयि सर्वं प्रतिष्ठितम् ।\nतस्मादेवं प्रकर्तव्यं मत्प्रियं नहुषात्मज ४०।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे एकोनाशीतितमोऽध्यायः ७९।"
  }
]
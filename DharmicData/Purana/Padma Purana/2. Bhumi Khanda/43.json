[
  {
    "text": "त्रयश्चत्वारिंशत्तमोऽध्यायः 2.43\nसुकलोवाच-\nएवं ते शूकराः सर्वे युद्धाय समुपस्थिताः ।\nपुरः स्थितस्य ते राज्ञो ह्यवतस्थुश्च लुब्धकाः १।\nमहावराहो राजेंद्र गिरिसानुं समाश्रितः ।\nमहता यूथभावेन व्यूहं कृत्वा प्रतिष्ठति २।\nकपिलः स्थूलपीनांगो महादंष्ट्रो महामुखः ।\nदुःसहः शूकरो राजन्गर्जते चातिभैरवम् ३।\nतानपश्यन्महाराजः शालतालवनाश्रयान् ।\nतेषां तद्वचनं श्रुत्वा मनुपुत्रः प्रतापवान् ४।\nगृह्यतां शूर वाराहो विध्यतां बलदर्पितः ।\nएवमाभाष्य तान्वीरो मनुपुत्रः प्रतापवान् ५।\nअथ ते लुब्धकाः सर्वे मृगया मदमोहिताः ।\nसंनद्धा दंशिताः सर्वे श्वभिः सार्द्धं प्रजग्मिरे ६।\nहर्षेण महताविष्टो राजराजो महाबलः ।\nअश्वारूढः सुसैन्येन चतुरंगेण संयतः ७।\nगंगातीरं समायातो मेरौ गिरिवरोत्तमे ।\nरत्नधातुसमाकीर्णे नानावृक्षैरलंकृते ८।\nसुकलोवाच-\nयो बलधाम मरीचिचयकरनिकरमयप्रोत्तुंगोऽत्युच्चम् ।\nगगनमेव संप्राप्तो नाना नगाचरितशोभो गिरिराजो भाति ९।\nयोजनबहलविमल गंगाप्रवाह समुच्चरत्तीरवीचीतरंगभंगैर्मुक्ताफलसदृशैर्निर्मलांबुकणैः ।\nसर्वत्र प्रक्षालित धवलतलशिलातलोगिरींद्र सुःश्रियायुक्तः १०।\nदेवैश्चारणकिन्नरैः परिवृतो गंधर्वविद्याधरैः सिद्धैरप्सरसांगणैर्मुनिजनैर्नागेंद्र विद्याधरैः ।\nश्रीखंडैर्बहुचंदनैस्ससरलैः शालैस्तमालैर्गिरी रुद्रा क्षैर्वरसिद्धिदायकघनैः कल्पद्रुमैः शोभते ११।\nनानाधातुविचित्रो वै नानारत्नविचित्रितैः ।\nविमानैः कांचनैर्दंडैः कलत्रैरुपशोभते १२।\nनालिकेरवनैर्दिव्यैः पूगवृक्षैर्विराजते ।\nदिव्यपुन्नागबकुलैः कदलीखंडमंडितैः १३।\nपुष्पकैश्चंपकैरद्रि पाःटलैः केतकैस्तथा ।\nनानावल्लीवितानैश्च पुष्पितैः पद्मकैस्तथा १४।\nनानावर्णैः सुपुष्पैश्च नानावृक्षैरलंकृतः ।\nदिव्यवृक्षैः समाकीर्णः स्फाटिकस्य शिलातलैः १५।\nयोगियोगीन्द्र संसिद्धैः कंदरांतर्निवासिभिः ।\nनिर्झरैश्चैव रम्यैश्च बहुप्रस्रवणैर्गिरिः १६।\nनदीप्रवाहसंह्रष्टैः संगमैरुपशोभते ।\nह्रदैश्च पल्वलैः कुंडैर्निर्मलोदकधारिभिः १७।\nगिरिराजो विभात्येकः सानुभिः सह संस्थितैः ।\nशरभैश्चैव शार्दूलैर्मृगयूथैरलंकृतः १८।\nमहामत्तैश्च मातंगैर्महिषैरुरुभिः सदा ।\nअनेकैर्दिव्यभावैश्च गिरिराजो विभाति सः १९।\nअयोध्याधिपतिर्वीर इक्ष्वाकुर्मनुनंदनः ।\nतया सुभार्यया युक्तश्चतुरंगबलेन च २०।\nपुरतो लुब्धका यांति शूराः श्वानश्च शीघ्रगाः ।\nयत्रास्ते शूकरः शूरो भार्यया सहितो बली २१।\nबहुभिः शूकरैर्गुप्तो गुरुभिः शिशुभिस्ततः ।\nमेरुभूमिं समाश्रित्य गंगातीरं समंततः २२।\nसुकलोवाच-।\nतामुवाच वराहस्तु सुप्रियां हर्षसंयुतः ।\nप्रिये पश्य समायातः कोशलाधिपतिर्बली २३।\nमामुद्दिश्य महाप्राज्ञो मृगयां क्रीडते नृपः ।\nयुद्धमेव करिष्यामि सुरासुरप्रहर्षकम् २४।\nअथ भूपो महातेजा बाणपाणिर्धनुर्धरः ।\nसुदेवां सत्यधर्मांगीं तामुवाच प्रहर्षितः २५।\nपश्य प्रिये महाकोलं गर्जमानं महाबलम् ।\nपरिवारसमायुक्तं दुःसहं मृगघातिभिः २६।\nअद्यैवाहं हनिष्यामि सुबाणैर्निशितैः प्रिये ।\nमामेव हि महाशूरो युद्धाय समुपाश्रयेत् २७।\nएवमुक्त्वा प्रियो भार्यां लुब्धकान्वाक्यमब्रवीत् ।\nयथा शूरो महाशूराः प्रेषयध्वं हि शूकरम् २८।\nअथ ते प्रेषिताः शूरा बलतेजः पराक्रमाः ।\nगर्जमानाः प्रधावंति बलतेजः पराक्रमाः २९।\nकोलं प्रतिगताः सर्वे वायुवेगेन सांप्रतम् ।\nविध्यंति बाणजालैस्ते निशितैर्वनचारकाः ३०।\nनाना शस्त्रैरथास्त्रैश्च वाराहं वीररूपिणम् ३१।\nसुकलोवाच-\nपतंति बाणतोमरा विमुक्ता लुब्धकैः शरा घनागिरिंप्रवर्षिणो यथातथा धरांतरे ।\nहतो दृढप्रहारिभिः स निर्जितस्ततस्तथा शतैस्तु यूथपालकः स कोलः संगरंगतः ३२।\nस्वपुत्रपौत्रबांधवैः परांश्च संहरेत्स वै पतंति ते स्वदंष्ट्रया हताहवेऽवलुब्धकाः ।\nपतंति पादहस्तकाः स्थितस्य वेगभ्रामणैः सलुब्धगर्जमेवतं वराहोऽपश्यदागतम् ३३।\nस्वतेजसा विनाशितं मुखाग्रदंष्ट्रया हतं ।\nगतः स यत्र भूपतिः स वांछतेनसंगरम् ३४।\nइक्ष्वाकुनाथं सुमहत्प्रसह्य संत्रास्य क्रुद्धः स हि शूकरेशः ।\nयुद्धं वने वांछति तेन सार्द्धमिक्ष्वाकुणा संगरहर्षयुक्तः ३५।\nवाराहः पुनरेव युद्धकुशलः संवांछते संगरं तुंडाग्रेण सुतीक्ष्णदंतनखरैः क्रुद्धो धरां क्षोभयन् ।\nहुंकारोच्चारगर्वात्प्रहरति विमलं भूपतिं तं च राजञ्ज्ञात्वा विष्णुपराक्रमं मनुसुतस्त्वानन्दरोमांचितः ३६।\nदृष्ट्वा शूकरपौरुषं यमतुलं मेने पतिर्वावराड्देवारिं मनसा विचिन्त्य सहसा वाराहरूपेण वै ।\nसंप्रेक्ष्यैव महाबलं बहुतरं युक्तं त्वरेर्वारणं सैन्यं कोलविनाशनाय सहसा संगृह्य संगृह्यताम् ३७।\nप्रेषिताश्च वारणा रथाश्च वेगवत्तराः सुबाणखड्गधारिणो भुशुंडिभिश्च मुद्गरैः ।\nसपाशपाणिलुब्धका नदंति तत्र तत्परा निवारितो न तिष्ठतो हयागजाश्च यद्गताः ३८।\nक्वचित्क्वचिन्न दृश्यते क्वचित्क्वचित्प्रदृश्यते क्वचिद्भयं प्रदर्शयेत्क्वचिद्धयान्प्रमर्दयेत् ३९।\nमर्दयित्वा भटान्वीरान्वाराहो रणदुर्जयः ।\nशब्दं चकारदुर्धषं क्रोधारुणविलोचनः ४०।\nकोशलाधिपतिर्वीरस्तं दृष्ट्वा रणदुर्जयम् ।\nयुध्यमानं महाकायं मुचंतं मेघवत्स्वनम् ४१।\nगर्जतिसमरं विचरति विलसति वीरान्स्वतेजसा धीरः ।\nतडिदिव मुखेषु दंष्ट्रा तस्य विभात्युल्लसत्येव ४२।\nमनुपुत्रस्तथा दृष्ट्वा कोलं च निशितैः शरैः ।\nप्रतिभिन्नमेकैकं शस्त्राहतं च बंधुभिः ४३।\nनरपतिरुवाच सैन्याः किमिह न गृह्णंतु ओजसा शूराः ।\nयुध्यध्वं तत्र निशितैर्बाणैस्तीक्ष्णैरनेनापि ४४।\nसमाकर्ण्य ततो वाक्यं क्रुद्धस्यापि महात्मनः ।\nततस्ते सैनिकाः सर्वे युद्धाय समुपस्थिताः ४५।\nअनेकैर्भटसाहस्रैर्वने तं समरे स्थितम् ।\nदिक्षु सर्वासु संहत्य बिभिदुः शूकरं रणे ४६।\nविद्धश्च कैश्चित्तदा बाणजालैः सुयोधैश्च संग्रामभूमौ विशालैः ।\nक्वचिच्चक्रघातैः क्वचिद्वज्रपातैर्हतं दुर्जयं संगरे तं महांतैः ४७।\nततः पौरुषैः क्रोधयुक्तः स कोलः सुविच्छिद्य पाशान्रणे प्रस्थितः सः ।\nमहाशूकरैः सार्धमेव प्रयातस्ततः शोणितस्यापि धाराभिषिक्तः ४८।\nकरोति प्रहारं च तुंडेन वीरहयानां द्विपानां च चिच्छेद वीरः ।\nस्वदंष्ट्राग्रभागेन तीक्ष्णेन वीरान्पदातीन्हि संपातयेद्रोषभावैः ४९।\nजघानास्य शुंडं गजस्यापि रुष्टो भटान्हतान्पादनखैस्तु हृष्टः ५०।\nततस्ते शूकराः सर्वे लुब्धकाश्च परस्परम् ।\nयुयुधुः संगरं कृत्वा क्रोधारुणविलोचनाः ५१।\nलुब्धकैश्च हताः कोलाः कोलैश्चापि सुलुब्धकाः ।\nनिहताः पतिता भूमौ क्षतजेनापि सारुणाः ५२।\nजीवं त्यक्त्वा हताः कोलैर्लुब्धकाः पतिता रणे ।\nमृताश्च शूकरास्तत्र श्वानः प्राणांश्च तत्यजुः ५३।\nयत्रयत्र मृता भूमौ पतिता मृगघातकाः ।\nबहवः शूकरा राज्ञा खड्गपातैर्निपातिताः ५४।\nकति नष्टा हताः कोला भीता दुर्गेषु संस्थिताः ।\nकुंजेषु कंदरांतेषु गुहांतेषु नृपोत्तम ५५।\nलुब्धकाश्च मृताः केचिच्छिन्ना दंष्ट्राग्रसूकरैः ।\nप्राणांस्त्यक्त्वा गताः स्वर्गं खंडशो विदलीकृताः ५६।\nवागुराः पाशजालाश्च कुटकाः पंजरास्तथा ।\nनाड्यश्च पतिता भूमौ यत्रतत्र समंततः ५७।\nएको दयितया सार्धं वाराहः परितिष्ठति ।\nपौत्रकैः पंचसप्तभिर्युद्धार्थं बलदर्पितः ५८।\nतमुवाच तदा कांतं शूकरं शूकरी पुनः ।\nगच्छ कांत मयासार्द्धमेभिस्तु बालकैः सह ५९।\nप्राह प्रीतो वराहस्तां विवस्तां सुप्रियामिति ।\nक्व गच्छामि प्रभग्नोहं स्थानं नास्ति महीतले ६०।\nमयि नष्टे महाभागे कोलयूथं विनंक्ष्यति ।\nद्वयोश्च सिंहयोर्मध्ये जलं पिबति शूकरः ६१।\nद्वयोः शूकरयोर्मध्ये सिंहो नैव पिबत्यपः ।\nएवं शूकरजातीषु दृश्यते बलमुत्तमम् ६२।\nतदहं नाशयाम्येव यदा भग्नो व्रजाम्यहम् ।\nजाने धर्मं महाभागे बहुश्रेयोविधायकम् ६३।\nकस्माल्लोभाद्भयाद्वापि युध्यमानः प्रणश्यति ।\nरणतीर्थं परित्यज्य सस्यात्पापी न संशयः ६४।\nनिशितं शस्त्रसंव्यूहं दृष्ट्वा हर्षं प्रगच्छति ।\nअवगाह्यामरीं सिंधुं तीर्थपारं प्रगच्छति ६५।\nस याति वैष्णवं लोकं पुरुषांश्च समुद्धरेत् ।\nसमायांतं च तदहं कथं भग्नो व्रजामि वै ६६।\nयोधनं शस्त्रसंकीर्णं प्रवीरानन्ददायकम् ।\nदृष्ट्वा प्रयाति संहृष्टस्तस्य पुण्यफलं शृणु ६७।\nपदेपदे महत्स्नानं भागीरथ्याः प्रजायते ।\nरणाद्भग्नो गृहं याति यो लोभाच्च प्रिये शृणु ६८।\nमातृदोषं प्रकाशेत स्त्रीजातः परिकथ्यते ।\nअत्र यज्ञाश्च तीर्थाश्च अत्र देवा महौजसः ६९।\nपश्यंति कौतुकं कांते मुनयः सिद्धचारणाः ।\nत्रैलोक्यं वर्तते तत्र यत्र वीरप्रकाशनम् ७०।\nसमराद्भग्नं प्रपश्यंति सर्वे त्रैलोक्यवासिनः ।\nशपंति निर्घृणं पापं प्रहसन्ति पुनःपुनः ७१।\nदुर्गतिं दर्शयेत्तस्य धर्मराजो न संशयः ।\nसम्मुखः समरे युद्धे स्वशिरः शोणितं पिबेत् ७२।\nअश्वमेधफलं भुंक्ते इंद्रलोकं प्रगच्छति ।\nयदा जयति संग्रामे शत्रूञ्छूरो वरानने ७३।\nतदा प्रभुंजते लक्ष्मीं नानाभोगान्न संशयः ।\nयदा तत्र त्यजेत्प्राणान्सम्मुखः सन्निराश्रयः ७४।\nस गच्छेत्परमं स्थानं देवकन्यां प्रभुंजते ।\nएवं धर्मं विजानामि कथं भग्नो व्रजाम्यहम् ७५।\nअनेन समरे युद्धं करिष्ये नात्र संशयः ।\nमनोः पुत्रेण धीरेण राज्ञा इक्ष्वाकुणा सह ७६।\nडिंभान्गृहीत्वा याहि त्वं सुखं जीव वरानने ।\nतस्य श्रुत्वा वचः प्राह बद्धाहं तव बंधनैः ७७।\nस्नेहमानरसाख्यैश्च रतिक्रीडनकैः प्रिय ।\nपुरतस्ते सुतैः सार्द्धं प्राणांस्त्यक्ष्यामि मानद ७८।\nएवमेतौ सुसंभाष्य परस्परहितैषिणौ ।\nयुद्धाय निश्चितौ भूत्वा समालोकयतो रिपून् ७९।\nकोशलाधिपतिं वीरं तमिक्ष्वाकुं महामतिम् ८०।\nयथैव मेघः परिगर्जते दिवि प्रावृट्सुकालेषु तडित्प्रकाशैः ।\nतथैव संगर्जति कांतया समं समाह्वयेद्राजवरं खुराग्रैः ८१।\nतं गर्जमानं ददृशे महात्मा वाराहमेकं पुरुषार्थयुक्तम् ।\nससार अश्वस्य जवेनयुक्तः ससम्मुखं तस्य नृवीरधीरः ८२।\nइति श्रीपद्मपुराणे भूमिखंडे वेनोपाख्याने सुकलाचरित्रे त्रयश्चत्वारिंशत्तमोऽध्यायः ४३।"
  }
]
[
  {
    "text": "कश्यप उवाच-\nएवं संबोधितस्तत्र आत्मा ध्यानादिकैस्तदा ।\nत्यक्तुकामः स तत्कार्यं पंचात्मकं स बुद्धिमान् १।\nनिमित्तान्येव पश्यैव प्राप्य तांस्तान्प्रयाति सः ।\nविहाय कायं निर्लक्ष्यं पतितं नैव पश्यति २।\nसहवर्द्धितयोर्नास्ति संबंधः प्राण देहयोः ।\nधनपुत्रकलत्रैश्च संबंधः केन हेतुना ३।\nएवं ज्ञात्वा शमं गच्छ क्लैब्यं मा भज सुप्रिये ।\nअयमेव परं ब्रह्म अयमेव सनातनः ४।\nअयमात्मस्वरूपेण दैत्य देवेषु संस्थितः ।\nअयं ब्रह्मा अयं रुद्रो ह्ययं विष्णुः सनातनः ५।\nअयं सृजति विश्वानि अयं पालयते प्रजाः ।\nसंहरत्येष धर्मात्मा धर्मरूपी जनार्दनः ६।\nअनेनोत्पादिता देवा दानवाश्चैव सुप्रिय ।\nदेवाश्चाधर्मनिर्मुक्ता धर्महीनाः सुतास्तव ७।\nधर्मोयं माधवस्यांगं सर्वदैवैश्च पालितम् ।\nधर्मं च चिंतयेद्देवि धर्मं चैव तु पालयेत् ८।\nतस्य विष्णुः स धर्मात्मा सर्वदैव प्रसादवान् ।\nधर्मेण वर्तिता देवाः सत्येन तपसा किल ९।\nयेषां विष्णुः प्रसन्नो वै धर्मस्तैरिह पालितः ।\nविष्णोः कायमिदं धर्मं सत्यं हृदयमेव च १०।\nयस्तौ पालयते नित्यं तस्य विष्णुः प्रसीदति ।\nदूषयेद्यः सत्यधर्मौ पापमेव प्रपालयेत् ११।\nतस्य विष्णुः प्रकुप्येत नाशयेदतिवीर्यवान् ।\nवैष्णवैः पालितं धर्मं तपः सत्येन संस्थितैः १२।\nतेषां प्रसन्नो धर्मात्मा रक्षामेवं करोति च ।\nतव पुत्रा दनोः पुत्राः सैंहिकेयास्तथैव च १३।\nअधर्मेणापि पापेन वर्तिताः पापचेतसः ।\nसूदिता वासुदेवेन समरे चक्रपाणिना १४।\nयोसावात्मा मयोक्तः पूर्वमेव तवाग्रतः ।\nसोयं विष्णुर्न संदेहो धर्मात्मा सर्वपालकः १५।\nदैत्यकायेषु यः स्वस्थः पापमेव समास्थितः ।\nजघ्निवान्दानवान्देवि स च क्रुद्धो महामतिः १६।\nस बाह्याभ्यंतरे भूत्वा तव पुत्रा निपातिताः ।\nयेन चोत्पादिता देवि तेनैव विनिपातिताः १७।\nनैषां मोहस्तु कर्तव्यो भवत्या वचनं शृणु ।\nपापेन वर्तते योसौ स एव निधनं व्रजेत् १८।\nतस्मान्मोहं परित्यज्य सदाधर्मं समाश्रय ।\nदितिरुवाच-\nएवमस्तु महाभाग करिष्ये वचनं तव १९।\nकश्यपं च मुनिश्रेष्ठमेवमाभाष्य दुःखिता ।\nसंबोधिता सा मुनिना दुःखं संत्यज्य संस्थिता २०।"
  }
]
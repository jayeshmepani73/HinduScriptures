[
  {
    "text": "पिप्पल उवाच-\nकामकन्यां यदा राजा उपयेमे द्विजोत्तम ।\nकिं चक्राते तदा ते द्वे पूर्वभार्ये सुपुण्यके १।\nदेवयानी महाभागा शर्मिष्ठा वार्षपर्वणी ।\nतयोश्चरित्रं तत्सर्वं कथयस्व ममाग्रतः २।\nसुकर्मोवाच-\nयदानीता कामकन्या स्वगृहं तेन भूभुजा ।\nअत्यर्थं स्पर्धते सा तु देवयानी मनस्विनी ३।\nतस्यार्थे तु सुतौ शप्तौ क्रोधेनाकुलितात्मना ।\nशर्मिष्ठां च समाहूय शब्दं चक्रे यशस्विनी ४।\nरूपेण तेजसा दानैः सत्यपुण्यव्रतैस्तथा ।\nशर्मिष्ठा देवयानी च स्पर्धेते स्म तया सह ५।\nदुष्टभावं तयोश्चापि साऽज्ञासीत्कामजा तदा ।\nराज्ञे सर्वं तया विप्र कथितं तत्क्षणादिह ६।\nअथ क्रुद्धो महाराजः समाहूयाब्रवीद्यदुम् ।\nशर्मिष्ठा वध्यतां गत्वा शुक्रपुत्री तथा पुनः ७।\nसुप्रियं कुरु मे वत्स यदि श्रेयो हि मन्यसे ।\nएवमाकर्ण्य तत्तस्य पितुर्वाक्यं यदुस्तदा ८।\nप्रत्युवाच नृपेंद्रं तं पितरं प्रति मानद ।\nनाहं तु घातये तात मातरौ दोषवर्जिते ९।\nमातृघाते महादोषः कथितो वेदपंडितैः ।\nतस्माद्घातं महाराज एतयोर्न करोम्यहम् १०।\nदोषाणां तु सहस्रेण माता लिप्ता यदा भवेत् ।\nभगिनी च महाराज दुहिता च तथा पुनः ११।\nपुत्रैर्वा भ्रातृभिश्चैव नैव वध्या भवेत्कदा ।\nएवं ज्ञात्वा महाराज मातरौ नैव घातये १२।\nयदोर्वाक्यं तदा श्रुत्वा राजा क्रुद्धो बभूव ह ।\nशशाप तं सुतं पश्चाद्ययातिः पृथिवीपतिः १३।\nयस्मादाज्ञाहता त्वद्य त्वया पापि समोपि हि ।\nमातुरंशं भजस्व त्वं मच्छापकलुषीकृतः १४।\nएवमुक्त्वा यदुं पुत्रं ययातिः पृथिवीपतिः ।\nपुत्रं शप्त्वा महाराजस्तया सार्द्धं महायशाः १५।\nरमते सुखभोगेन विष्णोर्ध्यानेन तत्परः ।\nअश्रुबिंदुमतीसा च तेन सार्द्धं सुलोचना १६।\nबुभुजे चारुसर्वांगी पुण्यान्भोगान्मनोनुगान् ।\nएवं कालो गतस्तस्य ययातेस्तु महात्मनः १७।\nअक्षया निर्जराः सर्वा अपरास्तु प्रजास्तथा ।\nसर्वे लोका महाभाग विष्णुध्यानपरायणाः १८।\nतपसा सत्यभावेन विष्णोर्ध्यानेन पिप्पल ।\nसर्वे लोका महाभाग सुखिनः साधुसेवकाः १९।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रेऽशीतितमोऽध्यायः ८०।"
  }
]
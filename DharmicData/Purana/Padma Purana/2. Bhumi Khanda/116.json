[
  {
    "text": "कुंजल उवाच-\nअशोकसुंदरी पुण्या रंभया सह हर्षिता ।\nनहुषं प्राप्य विक्रांतं तमुवाच तपस्विनी १।\nअहं ते धर्मतः पत्नी देवैर्दिष्टा तपस्विनी ।\nउद्वाहयस्व मां वीर यदि धर्ममिहेच्छसि २।\nसदैव चिंत्यमाना च त्वामहं तपसि स्थिता ।\nभवान्धर्मप्रसादेन मया प्राप्तो नृपोत्तम ३।\nनहुष उवाच-\nमदर्थे नियता भद्रे यदि त्वं तपसि स्थिता ।\nगुरोर्वाक्यान्मुहूर्तेन तव भर्ता भवाम्यहम् ४।\nअनया रंभया सार्द्धमावां गच्छाव भामिनि ।\nसमारोप्य रथे तां तु तां रंभां तु मनोरमाम् ५।\nतेनैव रथवर्येण वशिष्ठस्याश्रमं प्रति ।\nजगाम लघुवेगेन ताभ्यां सह महायशाः ६।\nतमाश्रमगतं विप्रं समालोक्य प्रणम्य च ।\nतया सार्द्धं महातेजा हर्षेण महतान्वितः ७।\nयथा युद्धं रणे जातं निहतो दानवाधमः ।\nनिवेदयामास सर्वं वशिष्ठाय महात्मने ८।\nवशिष्ठोऽपि समाकर्ण्य नहुषस्य विचेष्टितम् ।\nहर्षेण महताविष्ट आशीर्भिरभिनंद्य तम् ९।\nतिथौ लग्ने शुभे प्राप्ते तयोस्तु मुनिपुंगवः ।\nविवाहं कारयामास अग्निब्राह्मणसन्निधौ १०।\nआशीर्भिरभिनंद्यैव मिथुनं प्रेषितं पुनः ।\nमातरं पितरं पश्य द्रुतं गत्वा महामते ११।\nत्वां च दृष्ट्वा हि ते माता पितासौ तव सुव्रत ।\nहर्षेण वृद्धिमाप्नोतु पर्वणीव तु सागरः १२।\nएवं संप्रेषितो वीरो मुनिना ब्रह्मसूनुना ।\nतेनैव रथवर्येण जगाम लघुविक्रमः १३।\nनमस्कृत्य द्विजेंद्रं तं गतो मातलिना तदा ।\nस्वपुरं पितरं द्रष्टुं तथैव च स्वमातरम् १४।\nसूत उवाच-\nअप्सरा मेनिका नाम प्रेषिता दैवतैस्ततः ।\nआयोर्भार्या सुदुःखेन पतिता शोकसागरे १५।\nतामुवाच महाभागां देवीमिंदुमतीं प्रति ।\nमुंच शोकं महाभागे तनयं पश्य सस्नुषम् १६।\nनिहत्य दानवं पापं तव पुत्रापहारकम् ।\nसमायांतं सभायां च वीरश्रियासमन्वितम् १७।\nसुवृत्तं संगरे तस्य नहुषेण यथा कृतम् ।\nतस्यै निवेदयामास इंदुमत्यै च मेनिका १८।\nमेनिकाया वचः श्रुत्वा हर्षेण महतान्विता ।\nसखि सत्यं ब्रवीषि त्वमित्युवाच सगद्गदम् १९।\nसामृतं सुप्रियं प्रोक्तं मनःप्रोत्साहकारकम् ।\nजीवादिकं मया देयं त्वयि सर्वस्वमेव हि २०।\nएवमाभाष्य तां देवी राजानमिदमब्रवीत् ।\nतव पुत्रो महाबाहुः समायातो हि सांप्रतम् २१।\nआख्याति च महाराज एषा मे वै वराप्सराः ।\nभर्तारमेवमाभाष्य विरराम सुहर्षिता २२।\nसमाकर्ण्य नृपेंद्रस्तु तामुवाच प्रियां प्रति ।\nपुरा प्रोक्तं महाभागे मुनिना नारदेन हि २३।\nपुत्रं प्रति न कर्तव्यं दुःखं राजंस्त्वया कदा ।\nतं निहत्य सुवीर्येण दानवं चैष्यते सुतः २४।\nसंजातं सत्यमेवं वै मुनिना भाषितं पुरा ।\nअन्यथा वचनं तस्य कथं देवि भविष्यति २५।\nदत्तात्रेयो मुनिश्रेष्ठः साक्षाद्देवो भविष्यति ।\nशुश्रूषितस्त्वया देवि मया च तपसा पुरा २६।\nपुत्ररत्नं तेन दत्तं वैष्णवांशप्रधारकम् ।\nसदा हनिष्यति परं दानवं पापचेतनम् २७।\nसर्वदैत्यप्रहर्ता च प्रजापालो महाबलः ।\nदत्तात्रेयेण मे दत्तो वैष्णवांशः सुतोत्तमः २८।\nएवं संभाष्य तां देवीं राजा चेंदुमतीं तदा ।\nमहोत्सवं ततश्चक्रे पुत्रस्यागमनं प्रति २९।\nहर्षेण महताविष्टो विष्णुं सस्मार वै पुनः ३०।\nसर्वोपपन्नं सुरवर्गयुक्तमानंदरूपं परमार्थमेकम् ।\nक्लेशापहं सौख्यप्रदं नराणां सद्वैष्णवानामिह मोक्षदं परम् ३१।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने षोडशाधिकशततमोऽध्यायः ११६।"
  }
]
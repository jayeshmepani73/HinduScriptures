[
  {
    "text": "व्यास उवाच-\nप्रश्नमेकं महाभाग करिष्ये सांप्रतं वद ।\nत्वयैव पूर्वमुक्तं हि सुव्रतं च प्रतीश्वरम् १।\nपूर्वाभ्यासेन संध्यायन्नारायणमनामयम् ।\nकस्यां ज्ञात्यां समुत्पन्नः सुव्रतः पूर्वजन्मनि २।\nतन्मे त्वं सांप्रतं ब्रूहि कथमाराधितो हरिः ।\nअनेनापि स देवेश कोयं पुण्यसमाविलः ३।\nब्रह्मोवाच-\nवैदिशे नगरे पुण्ये सर्वऋद्धिसमाकुले ।\nतत्र राजा महातेजा ऋतध्वजसुतो बली ४।\nतस्यात्मजो महाप्राज्ञो रुक्मभूषणविश्रुतः ।\nसंध्यावली तस्य भार्या धर्मपत्नी यशस्विनी ५।\nतस्यां पुत्रं समुत्पाद्य स आत्मसदृशं ततः ।\nतस्य धर्मांगदं नाम चकार नृपनंदनः ६।\nसर्वलक्षणसंपन्नः पितृभक्तिपरायणः ।\nरुक्मांगदस्य तनयो योयं भगवतां वरः ७।\nपितुः सौख्याय येनापि मोहिन्यै तु शिरो ददे ।\nवैष्णवेन च धर्मेण पितृभक्त्या तु तस्य हि ८।\nसुप्रसन्नो हृषीकेशः सकायो वैष्णवं पदम् ।\nनीतस्तु सर्वधर्मज्ञो वैष्णवः सात्वतां वरः ९।\nधर्मांगदो महाप्राज्ञः प्रज्ञाज्ञानविशारदः ।\nतत्रस्थो वै महाप्राज्ञो धर्मोसौ धर्मभूषणः १०।\nदिव्यान्मनोनुगान्भोगान्मोदमानः प्रभुंजति ।\nपूर्णे युगसहस्रांते धर्मो वै धर्मभूषणः ११।\nतस्मात्पदात्परिभ्रष्टो विष्णोश्चैव प्रसादतः ।\nसुव्रतो नाम मेधावी सुमनानंदवर्द्धनः १२।\nसोमशर्मस्य तनयः श्रेष्ठो भगवतां वरः ।\nतपश्चचार मेधावी विष्णुध्यानपरोभवत् १३।\nकामक्रोधादिकान्दोषान्परित्यज्य द्विजोत्तमः ।\nसंयम्यचैन्द्रियं वर्गं तपस्तेपे निरंतरम् १४।\nवैडूर्यपर्वतश्रेष्ठे सिद्धेश्वरस्य सन्निधौ ।\nएकीकृत्य मनश्चायं संयोज्य विष्णुना सह १५।\nएवं वर्षशतं स्थित्वा ध्यानेनास्य महात्मनः ।\nसुप्रसन्नो जगन्नाथः शंखचक्रगदाधरः १६।\nतस्मै वरं ददावन्यं सलक्ष्म्या सह केशवः ।\nभोभोः सुव्रत धर्मात्मन्बुध्यस्व विबुधांवर १७।\nवरं वरय भद्रं ते कृष्णोऽहं ते समागतः ।\nएवमाकर्ण्य मेधावी विष्णोर्वाक्यमनुत्तमम् १८।\nहर्षेण महताविष्टो दृष्ट्वा देवं जनार्दनम् ।\nबद्धांजलिपुटो भूत्वा प्रणाममकरोत्तदा १९।\nसुव्रत उवाच-\nसंसारसागरमतीव महासुदुःखजालोर्मिभिर्विविधमोहचयैस्तरंगैः ।\nसंपूर्णमस्ति निजदोषगुणैस्तु प्राप्तस्तस्मात्समुद्धर जनार्दनमाशुदीनम् २०।\nकर्मांबुदे महति गर्जतिवर्षतीव विद्युल्लतोल्लसतिपातकसंचयैर्मे ।\nमोहांधकारपटलैर्मम नास्ति दृष्टिर्दीनस्य तस्य मधुसूदन देहि हस्तम् २१।\nसंसारकाननघनं बहुदुःखवृक्षैः संसेव्यमानमपि मोहमयैश्च सिंहैः ।\nसंदीप्तमस्ति करुणाबहुवह्नितेजः संतप्यमानमनिशं परिपाहि कृष्ण २२।\nसंसारवृक्षमतिजीर्णमपीह उच्चं मायासुकंदकरुणा बहुदुःखशाखम् ।\nजायादिसंगच्छदनं फलितं मुरारे तत्राधिरूढपतितं भगवन्हि रक्ष २३।\nदुःखानलैर्विविधमोहमयैः सुधूमैः शोकैर्वियोगमरणांतिक सन्निभैश्च ।\nदग्धोस्मि कृष्ण सततं मम देहि मोक्षं ज्ञानांबुदैः समभिषिंच सदैव मां त्वम् २४।\nघोरांधकारपटले महतीव गर्ते संसारनाम्निपतितं सततं हि कृष्ण ।\nत्वं सत्कृपो मम हि दीनभयातुरस्य तस्माद्विरज्यशरणं तव आगतोस्मि २५।\nत्वामेव ये नियतमानसभावयुक्ता ध्यायंति ज्ञानमनसा पदवीं लभंते ।\nनत्वैव पादयुगलं च महासुपुण्यं यद्देवकिन्नरगणाः परिचिंतयंति २६।\nनान्यं वदामि न भजामि न चिंतयामि त्वत्पादपद्मयुगलं सततं नमामि ।\nकामं त्वमेव मम पूरय मेद्य कृष्ण दूरेण यातु मम पातकसंचयस्ते २७।\nदासोस्मि देव तव किंकरजन्मजन्म त्वत्पादपद्मयुगलं सततं स्मरामि २८।\nयदि कृष्ण प्रसन्नोसि देहि मे सुवरं प्रभो ।\nमन्मातापितरौ कृष्ण सकायौ मंदिरे नय २९।\nआत्मनश्च महादेव मयासह न संशयः ।\nश्रीकृष्ण उवाच-\nएवं ते परमं कार्यं भविष्यति न संशयः ३०।\nतस्य तुष्टो हृषीकेशो भक्त्या तस्य प्रतोषितः ।\nप्रयातौ वैष्णवं लोकं दाहप्रलयवर्जितौ ३१।\nसुव्रतेन समं तौ द्वौ सुमना सोमशर्मकौ ।\nयावत्कल्पद्वयं प्राप्तं तावत्स सुव्रतो द्विजः ३२।\nबुभुजे बुभुजे दिव्याँल्लोकांश्चैव महामते ।\nदेवकार्यार्थमत्रैव काश्यपस्य गृहं पुनः ३३।\nअवतीर्णो महाप्राज्ञो वचनात्तस्य चक्रिणः ।\nऐंद्रं पदं हि यो भुंक्ते विष्णोश्चैव प्रसादतः ३४।\nवसुदत्तेति विख्यातः सर्वदेवैर्नमस्कृतः ।\nऐंद्रं पदं हि यो भुंक्ते सांप्रतं वासवो दिवि ३५।\nएतत्ते सर्वमाख्यातं सृष्टिसंबंधकारणम् ।\nअन्यदेवं प्रवक्ष्यामि यदेव परिपृच्छसि ३६।\nव्यास उवाच-\nधर्माङ्गदो महाप्राज्ञो रुक्माङ्गदसुतो बली ।\nआद्ये कृतयुगे जातः सृष्टिकाले स वासवः ३७।\nतत्कथं देवदेवेश अन्यो धर्माङ्गदो भुवि ।\nअन्यो रुक्मांङ्गदो राजा किं चायं त्रिदशाधिपः ३८।\nएतन्मे संशयं जातं तद्भवान्वक्तुमर्हति ।\nब्रह्मोवाच-\nहंत ते कथयिष्यामि सर्वसंदेहनाशनम् ३९।\nदेवस्य लीलासृष्ट्यर्थे वर्तते द्विजसत्तम ।\nयथा वाराश्च पक्षाश्च मासाश्च ऋतवो यथा ४०।\nसंवत्सराश्च मनवस्तथा यांति युगाः पुनः ।\nपश्चात्कल्पः समायाति व्रजाम्येवं जनार्दनम् ४१।\nअहमेव महाप्राज्ञ मयि यांति चराचराः ।\nपुनः सृजति योगात्मा पूर्ववद्विश्वमेव हि ४२।\nपुनरहं पुनर्वेदाः पुनस्ते देवता द्विजाः ।\nतथा भूपाश्च ते सर्वे स्वचरित्रसमाविलाः ४३।\nप्रभवंति महाभाग विद्वांस्तत्र न मुह्यति ।\nपूर्वकल्पे महाभागो यथा रुक्मांगदो नृपः ४४।\nतथा धर्मांगदश्चायं संजातः ख्यातिमान्द्विजः ।\nरामादयो महाप्राज्ञा ययातिर्नहुषस्तथा ४५।\nमन्वादयो महात्मानः प्रभवंति लयंति च ।\nऐंद्रं पदं प्रभुंजंति राजानो धर्मतत्पराः ४६।\nयथा धर्मांगदो वीरः प्रभुंजति महत्पदम् ।\nएवं वेदाश्च देवाश्च पुराणाः स्मृतिपूर्वकाः ४७।\nएतत्तु सर्वमाख्यातं तवाग्रे द्विजसत्तम ।\nचरितं सुव्रतस्याथ पुण्यं सुगतिदायकम् ४८।\nअव्यक्तं तु महाभाग प्रब्रवीमि तवाग्रतः ४९।\nइति श्रीपद्मपुराणे पंचपंचाशत्सहस्रसंहितायां भूमिखंडे ऐंद्रे सुव्रतोपाख्यानंनाम द्वाविंशोऽध्यायः २२।\n।"
  }
]
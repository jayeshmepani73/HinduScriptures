[
  {
    "text": "सूत उवाच-\nइयं हि का गायति चारुलोचना विलासभावैः परिविश्वमेव ।\nअतीव बाला शुशुभे मनोहरा संपूर्णभावैः परिमोहयेज्जनम् १।\nदृष्ट्वा स रंभां कमलायताक्षीं पीनस्तनीं चर्चितकुंकुमांगीम् ।\nपद्माननां कामगृहं ममैषा नो वा रतिश्चारुमनोहरेयम् २।\nसंपूर्णभावां परिरूपयुक्तां कामांगशीलामतिशीलभावाम् ।\nयास्याम्यहं वश्यमिहैव अस्या मनोभवेनाद्य इहैव प्रेषितः ३।\nइतीव दैत्यः सुविचिंतयान्वितः कामेन मुग्धो बहुकालनोदितः ।\nसमातुरस्तत्र जगाम सत्वरमुवाच तां दीनमनाः सुलोचनाम् ४।\nकस्यासि वा सुंदरि केन प्रेषिता किं नाम ते पुण्यतमं वदस्व मे ।\nतवैव रूपेण महातितेजसा मुग्धोस्मि बाले मम वश्यतां व्रज ५।\nएवमुक्ता विशालाक्षी वृत्रं कामाकुलं प्रति ।\nअहं रंभा महाभाग क्रीडार्थं वनमुत्तमम् ६।\nसखीसार्धं समायाता नंदनं वनमुत्तमम् ।\nत्वं तु को वा किमर्थं हि मम पार्श्वं समागतः ७।\nवृत्र उवाच-\nश्रूयतामभिधास्यामि योहं बाले समागतः ।\nहुताशनात्समुत्पन्नः कश्यपस्य सुतः शुभे ८।\nसखाहं देवदेवस्य इंद्र स्यापि वरानने ।\nऐंद्रं पदं वरारोहे अर्धं मे भुक्तिमागतम् ९।\nअहं वृत्रः कथं देवि मामेवं न तु विंदसि ।\nत्रैलोक्यं वशमायातं यस्यैव वरवर्णिनि १०।\nअहं शरणमायातः कामाद्रक्ष वरानने ।\nभजस्व मां विशालाक्षि कामेनाकुलितं प्रिये ११।\nरंभोवाच-\nवशगा हं तवैवाद्य भविष्यामि न संशयः ।\nयं यं वदाम्यहं वीर तं तं कार्यं त्वयैव हि १२।\nएवमस्तु महाभागे तं तं सर्वं करोम्यहम् ।\nएवं संबंधकं कृत्वा तया सह महाबलः १३।\nतस्मिन्वने महापुण्ये रेमे दानवसत्तमः ।\nतस्या गीतेन नृत्येन हास्येन ललितेन च १४।\nअतिमुग्धो महादैत्यः स तस्याः सुरतेन च ।\nतमुवाच महाभागं वृत्रं दानवसत्तमम् १५।\nसुरापानं कुरुष्वेह पिबस्व मधुमाधवीम् ।\nतामुवाच विशालाक्षीं रंभां शशिनिभाननाम् १६।\nपुत्रोहं ब्राह्मणस्यापि वेदवेदांगपारगः ।\nसुरापानं कथं भद्रे करिष्यमि विनिंदितम् १७।\nतया तु रंभया देव्या प्रीत्या दत्ता सुरा हठात् ।\nतस्या दाक्षिण्यभावेन सुरापानं कृतं तदा १८।\nअतीवमुग्धं सुरया ज्ञानभ्रष्टो यदाभवत् ।\nतदंतरे सुरेंद्रेण वज्रेण निहतस्तदा १९।\nब्रह्महत्यादिकैः पापैः स लिप्तो वृत्रहा ततः ।\nब्राह्मणास्तु ततः प्रोचुरिंद्र पापं कृतं त्वया २०।\nअस्माद्वाक्यात्तु विश्वस्तो वृत्रो नाम महाबलः ।\nहतो विश्वासभावेन एवं पापं त्वया कृतम् २१।\nइंद्र उवाच-\nयेन केनाप्युपायेन हंतव्योरिः सदैव हि ।\nदेवब्राह्मणहंतारं यज्ञानां धर्मकंटकम् २२।\nनिहतं दानवं दुष्टं त्रैलोक्यस्यापि नायकम् ।\nतदर्थं कुपिता यूयमेतन्न्यायस्य लक्षणम् २३।\nविचारमेवं कर्त्तव्यं भवद्भिर्द्विजसत्तमाः ।\nपश्चात्कोपं प्रकर्त्तव्यमन्यायं मम चिंत्यताम् २४।\nएवं संबोधिता विप्रा इंद्रेणापि महात्मना ।\nब्रह्मादिभिः सुरैः सर्वैर्बोधितास्ते च सत्तमाः २५।\nजग्मुः स्वस्थानमेवं हि निहते धर्मकंटके २६।\nइति श्रीपद्मपुराणे भूमिखंडे वृत्रासुरवधोनाम पंचविंशोऽध्यायः २५।"
  }
]
[
  {
    "text": "सोमशर्मोवाच-\nपापिनां मरणं भद्रे कीदृशैर्लक्षणैर्युतम् ।\nतन्मे त्वं विस्तराद्ब्रूहि यदि जानासि भामिनि १।\nसुमनोवाच-\nश्रूयतामभिधास्यामि तस्मात्सिद्धाच्छ्रुतं मया ।\nपापिनां मरणे कांत यादृशं लिंगमेव च २।\nमहापातकिनां चैव स्थानं चेष्टां वदाम्यहम् ।\nविण्मूत्रामेध्यसंयुक्तां भूमिं पापसमन्विताम् ३।\nसतां प्राप्य सुदुष्टात्मा प्राणान्दुःखेन मुंचति ।\nचांडालभूमिं संप्राप्य मरणं याति दुःस्थितः ४।\nगर्दभाचरितां भूमिं वेश्यागेहं समाश्रितः ।\nकल्पपालगृहं गत्वा निधनायोपगच्छति ५।\nअस्थिचर्मनखैः पूर्णमाश्रितं पापकिल्बिषैः ।\nतां प्राप्य च स दुष्टात्मा मृत्युं याति सुनिश्चितम् ६।\nअन्यां पापसमाचारां प्राप्य मृत्युं स गच्छति ।\nअथ चेष्टां प्रवक्ष्यामि दूतानां तु तमिच्छताम् ७।\nभैरवान्दारुणान्घोरानतिकृष्णान्महोदरान् ।\nपिंगाक्षान्पीतनीलांश्च अतिश्वेतान्महोदरान् ८।\nअत्युच्चान्विकरालांश्च शुष्कमांसवसोपमान् ।\nरौद्रदंष्ट्रान्करालांश्च सिंहास्यान्सर्पहस्तकान् ९।\nसतान्दृष्ट्वा प्रकंपेत खिद्यते च मुहुर्मुहुः ।\nशिवासंनादवद्घोरान्महारावान्महामते १०।\nमुंचंति दूतकाः सर्वे कर्णमूले तु तस्य हि ।\nगले पाशैः प्रबद्ध्वा ते कटिं बद्ध्वा तथोदरे ११।\nसमाधृष्य निपात्यंते हाहेति वदते मुहुः ।\nम्रियमाणस्य या चेष्टा तामेवं प्रवदाम्यहम् १२।\nपरद्रव्यापहरणं परभार्याविडंबनम् ।\nऋणं परस्य सर्वस्वं गृहीतं यत्तु पापिभिः १३।\nपुनर्नैव प्रदत्तं हि लोभास्वादविमोहतः ।\nअन्यदेवं महापापं कुप्रतिग्रहमेव च १४।\nकंठमायांति ते सर्वे म्रियमाणस्य तस्य च ।\nयानिकानि च पापानि पूर्वमेव कृतानि च १५।\nआयांति कंठमूलं ते महापापस्य नान्यथा ।\nदुःखमुत्पादयंत्येते कफबंधेन दारुणम् १६।\nपीडाभिर्दारुणाभिस्तु कंठो घुरघुरायते ।\nरोदते कंपतेऽत्यर्थं मातरं पितरं पुनः १७।\nस्मरते भ्रातरं तत्र भार्यां पुत्रान्पुनःपुनः ।\nपुनर्विस्मरणं याति महापापेन मोहितः १८।\nतस्य प्राणान गच्छंति बहुपीडासमाकुलाः ।\nपतते कंपते चैव मूर्च्छते च पुनःपुनः १९।\nएवं पीडासमायुक्तो दुःखं भुंक्तेति मोहितः ।\nतस्य प्राणाः सुदुःखेन महाकष्टैः प्रचालिताः २०।\nअपानमार्गमाश्रित्य शृणु कांत प्रयांति ते ।\nएवं प्राणी महामुग्धो लोभमोहसमन्वितः २१।\nनीयते यमदूतैस्तु तस्य दुःखं वदाम्यहम् २२।"
  }
]
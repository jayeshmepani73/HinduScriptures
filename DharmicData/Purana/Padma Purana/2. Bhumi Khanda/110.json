[
  {
    "text": "कुंजल उवाच-\nआमंत्र्य स मुनीन्सर्वान्वशिष्ठं तपतांवरम् ।\nसमुत्सुको गंतुकामो नहुषो दानवं प्रति १।\nततस्ते मुनयः सर्वे वशिष्ठाद्यास्तपोधनाः ।\nआशीर्भिरभिनंद्यैनमायुपुत्रं महाबलम् २।\nआकाशे देवताः सर्वा जघ्नुर्वै दुंदुभीन्मुदा ।\nपुष्पवृष्टिं प्रचक्रुस्ते नहुषस्य च मूर्धनि ३।\nअथ देवः सहस्राक्षः सुरैः सार्द्धं समागतः ।\nददौ शस्त्राणि चास्त्राणि सूर्यतेजोपमानि च ४।\nदेवेभ्यो नृपशार्दूलो जगृहे द्विजसत्तम ।\nतानि दिव्यानि चास्त्राणि दिव्यरूपोपमोऽभवत् ५।\nअथ ता देवताः सर्वाः सहस्राक्षमथाब्रुवन् ।\nस्यंदनो दीयतामस्मै नहुषाय सुरेश्वर ६।\nदेवानां मतमाज्ञाय वज्रपाणिः स्वसारथिम् ।\nआहूय मातलि तं तु आदिदेश ततो द्विज ७।\nएनं गच्छ महात्मानमुह्यतां स्यंदनेन वै ।\nसध्वजेन महाप्राज्ञमायुजं समरोद्यतम् ८।\nस चोवाच सहस्राक्षं करिष्ये तवशासनम् ।\nएवमुक्त्वा जगामाशु ह्यायुपुत्रं रणोद्यतम् ९।\nराजानं प्रत्युवाचैव देवराजस्य भाषितम् ।\nविजयी भव धर्मज्ञ रथेनानेन संगरे १०।\nइत्युवाच सहस्राक्षस्त्वामेव नृपतीश्वर ।\nजहि त्वं दानवं संख्ये तं हुंडं पापचेतनम् ११।\nसमाकर्ण्य स राजेंद्र सानंदपुलकोद्गमः ।\nप्रसादाद्देवदेवस्य वशिष्ठस्य महात्मनः १२।\nदानवं सूदयिष्यामि समरे पापचेतनम् ।\nदेवानां च विशेषेण मम मायापचारितम् १३।\nएवमुक्ते महावाक्ये नहुषेण महात्मना ।\nअथायातः स्वयं देवः शंखचक्रगदाधरः १४।\nचक्राच्चक्रं समुत्पाट्य सूर्यबिंबोपमं महत् ।\nज्वलता तेजसा दीप्तं सुवृत्तारं शुभावहम् १५।\nनहुषाय ददौ देवो हर्षेण महता किल ।\nतस्मै शूलं ददौ शंभुः सुतीक्ष्णं तेजसान्वितम् १६।\nतेन शूलवरेणासौ शोभते समरोद्यतः ।\nद्वितीयः शंकरश्चासौ त्रिपुरघ्नो यथा प्रभुः १७।\nब्रह्मास्त्रं दत्तवान्ब्रह्मा वरुणः पाशमुत्तमम् ।\nचंद्र तेजःप्रतीकाशं शंखं च नादमंगलम् १८।\nवज्रमिंद्रस्तथा शक्तिं वायुश्चापं समार्गणम् ।\nआग्नेयास्त्रं तथा वह्निर्ददौ तस्मै महात्मने १९।\nशस्त्राण्यस्त्राणि दिव्यानि बहूनि विविधानि च ।\nददुर्देवा महात्मानस्तस्मै राज्ञे महौजसे २०।\nकुंजल उवाच-\nअथ आयुसुतो वीरो दैवतैः परिमानितः ।\nआशीर्भिर्नंदितश्चापि मुनिभिस्तत्त्ववेदिभिः २१।\nआरुरोह रथं दिव्यं भास्वरं रत्नमालिनम् ।\nघंटारवैः प्रणदंतं क्षुद्रघंटासमाकुलम् २२।\nरथेन तेन दिव्येन शुशुभे नृपनदंनः ।\nदिविमार्गे यथा सूर्यस्तेजसा स्वेन वै किल २३।\nप्रतपंस्तेजसा तद्वद्दैत्यानां मस्तकेषु सः ।\nजगाम शीघ्रं वेगेन यथा वायुः सदागतिः २४।\nयत्रासौ दानवः पापस्तिष्ठते स्वबलैर्युतः ।\nतेन मातलिना सार्द्धं वाहकेन महात्मना २५।"
  }
]
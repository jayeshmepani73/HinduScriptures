[
  {
    "text": "कुञ्जल उवाच-\nसर्वं वत्स प्रवक्ष्यामि यत्त्वयोक्तं ममाधुना।\nउभयोर्देवनं यत्तु यस्माज्जातं द्विजोत्तम।१।\nएकदा तु महादेवी पार्वती प्रमदोत्तमा।\nक्रीडमाना महात्मानमीश्वरं वाक्यमब्रवीत्।२।\nममोरसि महादेव जातं महत्सु दोहदम्।\nदर्शयस्व ममाग्रे त्वं काननं काननोत्तमम्।३।\nश्रीमहादेवउवाच-★\nएवमस्तु महादेवि नन्दनं देवसङ्कुलम् ।\nदर्शयिष्यामि ते पुण्यं द्विजसिद्धनिषेवितम्।४।\nएवमाभाष्य तां देवीं तया सह गणैस्ततः ।\nस गन्तुमुत्सुको देवो नन्दनं वनमेव तु।५।\nसर्वगं सुन्दरं दिव्यपृष्ठमाभरणैर्युतम्।\nघंटामालाभिसंयुक्तं किङ्किणीजालमालिनम्।६।\nचामरैः पट्टसूत्रैश्च मुक्तामालासुशोभितम्।\nहंसचंद्रप्रतीकाशं वृषभं चारुलक्षणम्।७।\nसमारूढो महादेवो गणकोटिसमावृतः।\nनन्दिभृङ्गिमहाकालस्कन्दचण्डमनोहराः।८।\nवीरभद्रो गणेशश्च पुष्पदन्तो मणीश्वरः ।\nअतिबलःसुबलो नाम मेघनादो घटावहः।९।\nघण्टाकर्णश्च कालिन्दः पुलिन्दो वीरबाहुकः।\nकेशरी किंकरो नाम चण्डहासः प्रजापतिः।१०।\nएते चान्ये च बहवः सनकाद्यास्तपोबलाः।\nगणैश्च कोटिसंख्यातैः सशिवः परिवारितः।११।\nनन्दनं वनमेवापि सेवितं देवकिन्नरैः।\nप्रविवेश महादेवो गणैर्देव्यासमन्वितः।१२।\nदर्शयामास देवेशो गिरिजायै सुशोभनम् ।\nनानापादपसम्पन्नं बहुपुष्पसमाकुलम् ।१३।\nदिव्यं रम्भावनाकीर्णं पुष्पवद्भिस्तु चम्पकैः ।\nमल्लिकाभिः सुपुष्पाभिर्मालतीजालसंकुलम् १४।\nनित्यं पुष्पितशाखाभिः पाटलानां वनोत्तमैः।\nराजमानं महावृक्षैश्चंदनैश्चारुगंधिभिः।१५।\nदेवदारुवनैर्जुष्टं तुंगवृक्षैः समाकुलम्।\nसरलैर्नालिकेरैश्च तद्वत्पूगीफलद्रुमैः।१६।\nखर्जूरपनसैर्दिव्यैः फलभारावनामितैः।\nपरिमलोद्गारसंयुक्तैर्गुरुवृक्षसमाकुलम्।१७।\nअग्नितेजः समाभासैः सप्तपर्णैः सुशोभितम् ।\nराजवृक्षैः कदंबैश्च पुष्पशोभान्वितं सदा।१८।\nजंबूनिंबमहावृक्षैर्मातुलिगैः समाकुलम् ।\nनारंगैः सिंधुवारैश्च प्रियालैः शालतिंदुकैः।१९।\nउदुंबरैः कपित्थैश्च जंबूपादपशोभितम् ।\nलकुचैः पुष्पसौगंधैः स्फुटनागैः समाकुलम्।२०।\nचूतैश्च फलराजाद्यैर्नीलैश्चैव घनोपमैः ।\nनीलैः शालवनैर्दिव्यैर्जालानां तु वनैस्ततः।२१।\nतमालैस्तु विशालैश्च सेवितं तपनोपमैः ।\nशोभितं नंदनं पुण्यं शिवेन परिदर्शितम्।२२।\nशोभितं च द्रुमैश्चान्यैः सर्वैर्नीलवनोपमैः ।\nसर्वकामफलोपेतैः कल्याणफलदायकैः।२३।\nकल्पद्रुमैर्महापुण्यैः शोभितं नंदनं वनम् ।\nनानापक्षिनिनादैश्च संकुलं मधुरस्वरैः।२४।\nकोकिलानां रुतैः पुण्यैरुद्घुष्टं मधुकारिभिः ।\nमकरंदविलुब्धानां पक्षिणां रुतनादितम्।२५।\nनानवृक्षैः समाकीर्णं नानामृगगणायुतम् ।\nवृक्षेभ्यो विविधैः पुष्पैस्सौगंधैः पतितैर्भुवि।२६।\nसा च भू राजते पुत्र पूजिते वसुगंधिभिः ।\nतत्र वाप्यो महापुण्याः पद्मसौगंधनिर्मलाः।२७।\nतोयैस्ताः पूरिताः पुत्र हंसकारंडसेविताः।\nतडागैः सागरप्रख्यैस्तोयसौगंधपूजितैः।२८।\nनंदनं भाति सर्वत्र गणैरप्सरसां महत्।\nविमानैः कलशैः शुभ्रैर्हेमदंडैः सुशोभनैः।२९।\nनंदनो वनराजस्तु प्रासादैस्तु सुधान्वितैः।\nयत्र तत्र प्रभात्येव किन्नराणां महागणैः।३०।\nगंधर्वैरप्सरोभिश्च सुरूपाभिर्द्विजोत्तम ।\nदेवतानां विनोदैश्च मुनिवृंदैः सुयोगिभिः।३१।\nसर्वत्र शुशुभे पुण्यसंस्थानं नंदनस्य च।३२।\nएवं समालोक्य महानुभावो भवः सुदेव्यासहितो महात्मा।\nश्रीनंदनं पुण्यवतां निवासं सुखाकरं शांतिगुणोपपन्नम्।३३।\nआदित्यतेजः समतेजसां गणैः प्रभाति वै रश्मिभिर्जातरूपः।\nपुष्पैः फलैः कामगुणोपपन्नः कल्पद्रुमो नंदनकाननेपि।३४।\nएवंविधं पादपराजमेव संवीक्ष्य देवी च शिवं बभाषे।\nअस्याभिधानं कथयस्व नाथ सर्वस्य पुण्यस्य नगस्य पुण्यम्।३५।\nतेजस्विनां सूर्यवरः समंतात्स देव देवीं च शिवो बभाषे ।\nशिव उवाच-\nअस्य प्रतिष्ठा महती शुभाख्या देवेषु मुख्यो मधुसूदनश्च।३६।\nनदीषु मुख्या सुरनिम्नगापि विसृष्टिकर्त्तापि यथैव धाता ।\nसुखावहानां च यथा सुचंद्रो भूतेषु मुख्या च यथैव पृथ्वी।३७।\nनगेंद्रराजो हि यथा नगानां जलाशयेष्वेव यथा समुद्रः ।\nमहौषधीनामिव देवि चान्नं महीधराणां हिमवान्यथैव।३८।\nविद्यासु मध्ये च यथात्मविद्या लोकेषु सर्वेषु यथा नरेंद्रः।\nतथैव मुख्यस्तरुराज एष सर्वातिथिर्देवपतेः प्रियोयम्।३९।\nश्रीपार्वत्युवाच-\nगुणान्नु शंभो मम कीर्त्तयस्व वृक्षाधिपस्यास्य शुभान्सुपुण्यान् ।\nआकर्ण्य देवो वचनं बभाषे देव्यास्तु सर्वं सुतरोर्हि तस्य।४०।\nयं यं कल्पयंति सुपुण्यदेवा देवोपमा देववराश्च कांते ।\nतं तं हि तेभ्यः प्रददाति वृक्षः कल्पद्रुमो नाम वरिष्ठ एषः।४१।\nअस्माच्च सर्वे प्रभवंति पुण्या दुःप्राप्यमत्रैव तपोधिकास्ते।\nजीवाधिकं रत्नमयं सुदिव्यं देवास्तु भुंजंति महाप्रधानाः।४२।\nशुश्राव देवी वचनं शिवस्य आश्चर्यभूतं मनसा विचिंत्य ।\nतस्यानुमत्या परिकल्पितं च स्त्रीरत्नमेकं सुगुणं सुरूपम्।४३।\nसर्वांगरूपां सगुणां सुरूपां तस्मात्सुवृक्षाद्गिरिजा प्रलेभे।\nविश्वस्य मोहाय यथोपविष्टा साहाय्यरूपा मकरध्वजस्य।४४।\nक्रीडानिधानं सुखसिद्धिरूपं सर्वोपपन्ना कमलायताक्षी ।\nपद्मानना पद्मकरा सुपद्मा चामीकरस्यापि यथा सुमूर्तिः ।४५।\nप्रभासु तद्वद्विमला सुतेजा लीला सुतेजाश्च सुकुंचितास्ते ।\nप्रलंबकेशाः परिसूक्ष्मबद्धाः पुष्पैः सुगंधैः परिलेपिताश्च ।४६।\nप्रबद्धकुंता दृढकेशबंधैर्विभाति सा रूपवरेण बाला।\nसीमंतमार्गे च मुक्ताफलानां माला विभात्येव यथा तरूणाम्।४७।\nसीमंतमूले तिलकं सुदेव्या यथोदितो दैत्यगुरुः सतेजाः ।\nभालेषु पद्मे मृगनाभिपद्म समुत्थतेजः प्रकरैर्विभाति ।४८।\nसीमंतमूले तिलकस्य तेजः प्रकाशयेद्रूपश्रियं सुलोके ।\nकेशेषु मुक्ताफलके च भाले तस्याः सुशोभां विकरोति नित्यम् ।४९।\nयथा सुचंद्रः परिभाति भासा सा रम्यचेष्टेव विभाति तद्वत्।\nसंपूर्णचंद्रोपि यथा विभाति ज्योत्स्नावितानेन हिमांशुजालः ।५०।\nतस्यास्तु वक्त्रं परिभाति तद्वच्छोभाकरं विश्वविशारदं च।\nहिमांशुरेवापि कलंकयुक्तः संक्षीयते नित्यकलाविहीनः।५१।\nसंपूर्णमस्त्येव सदैव हृष्टं तस्यास्तु वक्त्रं परिनिष्कलंकम् ।\nगंधं विकाशं कमले स्वकीयं ततः समालोक्य सुखं न लेभे ५२।\nपद्मानना सर्वगुणोपपन्ना मदीयभावैःपरिनिर्मितेयम्।\nगंधं स्वकीयं तु विपश्य पद्मं तस्या मुखाद्वाति जगत्समीरः ।५३।\nलज्जाभियुक्तः सहसा बभूव जलं समाश्रित्य सदैव तिष्ठति ।\nकतिमतिनियतबुद्ध्यासौ धियो वदंति सुमदननृपतेः कोशं समुद्र कलाभिः ।५४।\nसुवरदशनरत्नैर्हास्यलीलाभियुक्ता अरुणअधरबिंबंशोभमानस्तु आस्यः ।५५।\nसुभ्रूः सुनासिका तस्याः सुकर्णौ रत्नभूषितौ ।\nहेमकांतिसमोपेतौ कपोलौ दीप्तिसंयुतौ ।५६।\nरेखात्रयं प्रशोभेत ग्रीवायां परिसंस्थितम् ।\nसौभाग्यशीलशृंगारैस्तिस्रो रेखा इहैव हि ।५७।\nसुस्तनौ कठिनौ पीनौ वर्तुलाकारसन्निभौ ।\nतस्याः कंदर्पकलशावभिषेकाय कल्पितौ।५८।\nअंसावतीव शोभेते सुसमौ मानसान्वितौ।\nसुभुजौ वर्तुलौ श्लक्ष्णौ सुवर्णौ लक्षणान्वितौ।५९।\nसुसमौ करपद्मौ तु पद्मवर्णौ सुशीतलौ ।\nदिव्यलक्षणसंपन्नौ पद्मस्वस्तिकसंयुतौ।६०।\nसरलाः पद्मसंयुक्ता अंगुल्यस्तु नखान्विताः।\nनखानि च सुतीक्ष्णानि जलबिंदुनिभानि च।६१।\nपद्मगर्भप्रतीकाशो वर्णस्तदंगसंभवः ।\nपद्मगंधा च सर्वांगे पद्मेव भाति भामिनी ।६२।\nसर्वलक्षणसंपन्ना नगकन्या सुशोभना।\nरक्तोत्पलनिभौ पादौ सुश्लक्ष्णौ चातिशोभनौ।६३।\nरत्नज्योतिः समाकारा नखाः पादाग्रसंभवाः।\nयथोद्दिष्टं च शास्त्रेषु तथा चांगेषु दृश्यते।६४।\nसर्वाभरणशोभांगी हारकंकणनूपुरा।\nमेखलाकटिसूत्रेण कांचीनादेन राजते।६५।\nनीलेन पट्टवस्त्रेण परां शोभां गता शुभा ।\nकंचुकेनापि दिव्येन सुरक्तेन गुणान्विता ।६६।\nपार्वती कल्पिताद्भावाद्गुणं प्राप्ता महोदयम्।\nकल्पद्रुमान्मुदं लेभे शंकरं वाक्यमब्रवीत् ।६७।\nयथोक्तं तु त्वया देव तथा दृष्टो मया द्रुमः ।\nयादृशं कल्प्यते भावस्तादृशं परिदृश्यते ।६८।\nसूत उवाच-\nअथ सा चारुसर्वांगी तयोः पार्श्वं समेत्य च ।\nपादांबुजं ननामाथ सा भक्त्या भवयोस्तदा ।६९।\nउवाच वचनं स्निग्धं हृद्यं हारि च सा तदा।\nकस्मात्सृष्टा त्वया नाथ मातर्वद स्वकारणम्।७०।\nश्रीदेव्युवाच-\nवृक्षस्य कौतुकाद्भावान्मया वै प्रत्ययः कृतः ।\nसद्यः प्राप्तं फलं भद्रे भवती रूपसंपदा ।७१।\nअशोकसुंदरी नाम्ना लोके ख्यातिं प्रयास्यसि ।\nसर्वसौभाग्यसंपन्ना मम पुत्री न संशयः ।७२।\nसोमवंशेषु विख्यातो यथा देवः पुरंदरः ।\nनहुषोनाम राजेंद्रस्तव नाथो भविष्यति ।७३।\nएवं दत्वा वरं तस्यै जगाम गिरिजा गिरिम् ।\nकैलासं शंकरेणापि मुदा परमया युता ।७४।\n†********************†\nइति श्रीपद्मपुराणे भूमिखण्डे वेनोपाख्याने गुरुतीर्थमाहात्म्ये च्यवनचरित्रे द्व्यधिकशततमोऽध्यायः ।१०२।"
  }
]
[
  {
    "text": "ययातिरुवाच-\nपापात्पतति कायोयं धर्माच्च शृणु मातले ।\nविशेषं न च पश्यामि पुण्यस्यापि महीतले १।\nपुनः प्रजायते कायो यथा हि पतनं पुरा ।\nकथमुत्पद्यते देहस्तन्मे विस्तरतो वद २।\nमातलिरुवाच-\nअथ नारकिणां पुंसामधर्मादेव केवलात् ।\nक्षणमात्रेण भूतेभ्यः शरीरमुपजायते ३।\nतद्वद्धर्मेण चैकेन देवानामौपपादिकम् ।\nसद्यः प्रजायते दिव्यं शरीरं भूतसारतः ४।\nकर्मणा व्यतिमिश्रेण यच्छरीरं महात्मनाम् ।\nतद्रूपपरिणामेन विज्ञेयं हि चतुर्विधम् ५।\nउद्भिज्जाः स्थावरा ज्ञेयास्तृणगुल्मादि रूपिणः ।\nकृमिकीटपतंगाद्याः स्वेदजानामदेहिनः ६।\nअंडजाः पक्षिणः सर्वे सर्पा नक्राश्च भूपते ।\nजरायुजाश्च विज्ञेया मानुषाश्च चतुष्पदाः ७।\nतत्र सिक्ता जलैर्भूमिर्रक्ते उष्मविपाचिता ।\nवायुना धम्यमाना च क्षेत्रे बीजं प्रपद्यते ८।\nयथा उप्तानि बीजानि संसिक्तान्यंभसा पुनः ।\nउपगम्य मृदुत्वं च मूलभावं व्रजंति च ९।\nतन्मूलादंकुरोत्पत्तिरंकुरात्पर्णसंभवः ।\nपर्णान्नालं ततः कांडं कांडाच्च प्रभवः पुनः १०।\nप्रभवाच्च भवेत्क्षीरं क्षीरात्तंदुलसंभवः ।\nतंदुलाच्च ततः पक्वा भवंत्योषधयस्तथा ११।\nयवाद्याः शालिपर्यंताः श्रेष्ठाः सप्तदश स्मृताः ।\nओषध्यः फलसाराढ्याः शेषा क्षुद्रा प्रःकीर्तिताः १२।\nएता लूना मर्दिताश्च मुनिभिः पूर्वसंस्कृताः ।\nशूर्पोलूखलपात्राद्यैः स्थालिकोदकवह्निभिः १३।\nषड्विधा हि स्वभेदेन परिणामं व्रजंति ताः ।\nअन्योन्यरससंयोगादनेकस्वादतां गताः १४।\nभक्ष्यं भोज्यं पेयलेह्यं चोष्यं खाद्यं च भूपते ।\nतासां भेदाः षडंगाश्च मधुराद्याश्च षड्गुणाः १५।\nतदन्नं पिंडकवलैर्ग्रासैर्भुक्तं च देहिभिः ।\nअन्नमूलाशये सर्वप्राणान्स्थापयति क्रमात् १६।\nअपक्वं भुक्तमाहारं स वायुः कुरुते द्विधा ।\nसंप्रविश्यान्नमध्ये च पक्वं कृत्वा पृथग्गुणम् १७।\nअग्नेरूर्ध्वं जलं स्थाप्य तदन्नं च जलोपरि ।\nजलस्याधः स्वयं प्राणः स्थित्वाग्निं धमते शनैः १८।\nवायुना धम्यमानोग्निरत्युष्णं कुरुते जलम् ।\nतदन्नमुष्णयोगेन समंतात्पच्यते पुनः १९।\nद्विधा भवति तत्पक्वं पृथक्किट्टं पृथग्रसः ।\nमलैर्द्वादशभिः किट्टं भिन्नं देहाद्बहिर्व्रजेत् २०।\nकर्णाक्षि नासिका जिह्वा दंतोष्ठ प्रजनं गुदा ।\nमलान्स्रवेदथ स्वेदो विण्मूत्रं द्वादश स्मृताः २१।\nहृत्पद्मे प्रतिबद्धाश्च सर्वनाड्यः समंततः ।\nतासां मुखेषु तं सूक्ष्मं प्राणः स्थापयते रसम् २२।\nरसेन तेन ता नाडीः प्राणः पूरयते पुनः ।\nसंतर्पयंति ता नाड्यः पूर्णा देहं समंततः २३।\nततः स नाडीमध्यस्थः शारीरेणोष्मणा रसः ।\nपच्यते पच्यमानश्च भवेत्पाकद्वयं पुनः २४।\nत्वङ्मांसास्थि मज्जा मेदो रुधिरं च प्रजायते ।\nरक्ताल्लोमानि मांसं च केशाः स्नायुश्च मांसतः २५।\nस्नायोर्मज्जा तथास्थीनि वसा मज्जास्थिसंभवा ।\nमज्जाकारेण वैकल्यं शुक्रं च प्रसवात्मकम् २६।\nइति द्वादश शान्तस्य परिणामाः प्रकीर्तिताः ।\nशुक्रं तस्य परीणामः शुक्राद्देहस्य संभवः २७।\nऋतुकाले यदा शुक्रं निर्दोषं योनिसंस्थितम् ।\nतदा तद्वायुसंसृष्टं स्त्रीरक्तेनैकतां व्रजेत् २८।\nविसर्गकाले शुक्रस्य जीवः कारणसंयुतः ।\nनित्यं प्रविशते योनिं कर्मभिः स्वैर्नियंत्रितः २९।\nशुक्रस्य सह रक्तस्य एकाहात्कललं भवेत् ।\nपंचरात्रेण कलले बुद्बुदत्वं ततो भवेत् ३०।\nमांसत्वं मासमात्रेण पंचधा जायते पुनः ।\nग्रीवा शिरश्च स्कंधश्च पृष्ठवंशस्तथोदरम् ३१।\nपाणीपादौ तथा पार्श्वौ कटिर्गात्रं तथैव च ।\nमासद्वयेन पर्वाणि क्रमशः संभवंति च ३२।\nत्रिभिर्मासैः प्रजायंते शतशोंकुरसंधयः ।\nमासैश्चतुर्भिर्जायंते अंगुल्यादि यथाक्रमम् ३३।\nमुखं नासा च कर्णौ च मासैर्जायंति पंचभिः ।\nदंतपंक्तिस्तथा जिह्वा जायते तु नखाः पुनः ३४।\nकर्णयोश्च भवेच्छिद्रं षण्मासाभ्यंतरे पुनः ।\nपायुर्मेढ्रमुपस्थं च शिश्नश्चाप्युपजायते ३५।\nसंधयो ये च गात्रेषु मासैर्जायंति सप्तभिः ।\nअंगप्रत्यंगसंपूर्णं शिरः केशसमन्वितम् ३६।\nविभक्तावयवस्पष्टं पुनर्मासाष्टमे भवेत् ।\nपंचात्मक समायुक्तः परिपक्वः स तिष्ठति ३७।\nमातुराहारवीर्येण षड्विधेन रसेन च ।\nनाभिसूत्रनिबद्धेन वर्द्धते स दिनेदिने ३८।\nततः स्मृतिं लभेज्जीवः संपूर्णोस्मिञ्छरीरके ।\nसुखं दुःखं विजानाति निद्रां स्वप्नं पुराकृतम् ३९।\nमृतश्चाहं पुनर्जातो जातश्चाहं पुनर्मृतः ।\nनानायोनिसहस्राणि मया दृष्टान्यनेकधा ४०।\nअधुना जातमात्रोहं प्राप्तसंस्कार एव च ।\nततः श्रेयः करिष्यामि येन गर्भे न संभवः ४१।\nगर्भस्थश्चिंतयत्येवमहं गर्भाद्विनिःसृतः ।\nअध्येष्यामि परं ज्ञानं संसारविनिवर्तकम् ४२।\nअवश्यं गर्भदुःखेन महता परिपीडितः ।\nजीवः कर्मवशादास्ते मोक्षोपायं विचिंतयेत् ४३।\nयथा गिरिवराक्रांतः कश्चिद्दुःखेन तिष्ठति ।\nतथा जरायुणा देही दुःखं तिष्ठति दुःखितः ४४।\nपतितः सागरे यद्वद्दुःखमास्ते समाकुलः ।\nगर्भोदकेन सिक्तांगस्तथास्ते व्याकुलात्मकः ४५।\nलोहकुंभे यथा न्यस्तः पच्यते कश्चिदग्निना ।\nगर्भकुंभे तथाक्षिप्तः पच्यते जठराग्निना ४६।\nसूचीभिरग्निवर्णाभिर्भिन्नगात्रो निरंतरम् ।\nयद्दुःखं जायते तस्य तद्गर्भेष्टगुणं भवेत् ४७।\nगर्भवासात्परं वासं कष्टं नैवास्ति कुत्रचित् ।\nदेहिनां दुःखमतुलं सुघोरमपि संकटम् ४८।\nइत्येतद्गर्भदुःखं हि प्राणिनां परिकीर्तितम् ।\nचरस्थिराणां सर्वेषामात्मगर्भानुरूपतः ४९।\nगर्भात्कोटिगुणापीडा योनियंत्रनिपीडनात् ।\nसंमूर्च्छितस्य जायेत जायमानस्य देहिनः ५०।\nइक्षुवत्पीड्यमानस्य पापमुद्गरपेषणात् ।\nगर्भान्निष्क्रममाणस्य प्रबलैः सूतिवायुभिः ५१।\nजायते सुमहद्दुःखं परित्राणं न विंदति ।\nयंत्रेण पीड्यमानाः स्युर्निःसाराश्च यथेक्षवः ५२।\nतथा शरीरं योनिस्थं पात्यते यंत्रपीडनात् ।\nअस्थिमद्वर्तुलाकारं स्नायुबंधनवेष्टितम् ५३।\nरक्तमांसवसालिप्तं विण्मूत्रद्रव्यभाजनम् ।\nकेशलोमनखच्छन्नं रोगायतनमुत्तमम् ५४।\nवदनैकमहाद्वारं गवाक्षाष्टकभूषितम् ।\nओष्ठद्वयकपाटं तु दंतजिह्वागलान्वितम् ५५।\nनाडीस्वेदप्रवाहं च कफपित्तपरिप्लुतम् ।\nजराशोकसमाविष्टं कालवक्त्रानलेस्थितम् ५६।\nकामक्रोधसमाक्रांतं श्वसनैश्चोपमर्दितम् ।\nभोगतृष्णातुरं गूढं रागद्वेष वशानुगम् ५७।\nसवर्णितांगप्रत्यंगं जरायु परिवेष्टितम् ।\nसंकटेनाविविक्तेन योनिमार्गेण निर्गतम् ५८।\nविण्मूत्ररक्तसिक्तांगं षट्कौशिकसमुद्भवम् ।\nअस्थिपंजरसंघातं ज्ञेयमस्मिन्कलेवरे ५९।\nशतत्रयं शताधिकं पंचपेशी शतानि च ।\nसार्धाभिस्तिसृभिश्छन्नं समंताद्रोमकोटिभिः ६०।\nशरीरं स्थूलसूक्ष्माभिर्दृश्यादृश्याभिरंततः ।\nएताभिर्मांसनाडीभिः कोटिभिस्तत्समन्वितम् ६१।\nप्रस्वेदमशुचिं ताभिरंतरस्थं च तेन हि ।\nद्वात्रिंशद्दशनाः प्रोक्ता विंशतिश्च नखाः स्मृताः ६२।\nपित्तस्य कुडवं ज्ञेयं कफस्यार्धाढकं तथा ।\nवसायाश्च पलाः पंच तदर्धं फलकस्य च ६३।\nपंचार्बुद पला ज्ञेयाः पलानि दश मेदसः ।\nपलत्रयं महारक्तं मज्जा रक्ताच्चतुर्गुणा ६४।\nशुक्रार्धकुडवं ज्ञेयं तदर्धं देहिनां बलम् ।\nमांसस्य चैकं पिंडेन पलसाहस्रमुच्यते ६५।\nरक्तं पलशतं ज्ञेयं विण्मूत्रं चाप्रमाणतः ।\nइति देहगृहे राजन्वासः स्यान्नित्यमात्मनः ६६।\nअशुद्धं च विशुद्धस्य कर्मबंधविनिर्मितम् ।\nशुक्रशोणितसंयोगाद्देहः संजायते क्वचित् ६७।\nनित्यं विण्मूत्रसंयुक्तस्तेनायमशुचिः स्मृतः ।\nयथा वै विष्ठया पूर्णः शुचिः सांतर्बहिर्घटः ६८।\nशौचेन शोध्यमानोपि देहोयमशुचिर्भवेत् ।\nयं प्राप्यातिपवित्राणि पंचगव्य हवींषि च ६९।\nअशुचित्वं प्रयांत्याशु देहोयमशुचिस्ततः ।\nहृद्यान्यप्यन्नपानानि यं प्राप्य सुरभीणि च ७०।\nअशुचित्वं प्रयांत्याशु कोऽन्य स्यादशुचिस्ततः ।\nहे जनाः किं न पश्यध्वं यन्निर्याति दिनेदिने ७१।\nदेहानुगो मलः पूतिस्तदाधारः कथं शुचिः ।\nदेहः संशोध्यमानोपि पंचगव्यकुशांबुभिः ७२।\nघृष्यमाण इवांगारो निर्मलत्वं न गच्छति ।\nस्रोतांसि यस्य सततं प्रवहंति गिरेरिव ७३।\nकफमूत्राद्यमशुचिः स देहः शुध्यते कथम् ।\nसर्वाशुचिनिधानस्य शरीरस्य न विद्यते ७४।\nशुचिरेकप्रदेशोपि शुचिर्न स्यादृतेऽपि वा ।\nदिवा वा यदि वा रात्रौ मृत्तोयैः शोध्यते करः ७५।\nतथापि शुचिभाङ्नस्यान्न विरज्यंति ते नराः ।\nकायोयमग्र्यधूपाद्यैर्यत्नेनापि सुसंस्कृतः ७६।\nन जहाति स्वभावं हि श्वपुच्छमिव नामितम् ।\nतथा जात्यैव कृष्णोर्णा न शुक्ला जातु जायते ७७।\nसंशोध्यमानापि तथा भवेन्मूर्तिर्न निर्मला ।\nजिघ्रन्नपि स्वदुर्गंधं पश्यन्नपि मलं स्वकम् ७८।\nन विरज्यति लोकोऽयं पीडयन्नपि नासिकाम् ।\nअहो मोहस्य माहात्म्यं येन व्यामोहितं जगत् ७९।\nजिघ्रन्पश्यन्स्वकान्दोषान्कायस्य न विरज्यते ।\nस्वदेहस्य विगंधेन विरज्येत न यो नरः ८०।\nविरागकारणं तस्य किमन्यदुपदिश्यते ।\nसर्वमेव जगत्पूतं देहमेवाशुचिः परम् ८१।\nयन्मलावयवस्पर्शाच्छुचिरप्यशुचिर्भवेत् ।\nगंधलेपापनोदाय शौचं देहस्य कीर्तितम् ८२।\nद्वयस्यापगमात्पश्चाद्भावशुद्ध्या विशुद्ध्यति ।\nगंगातोयेन सर्वेण मृद्भारैर्गात्रलेपनैः ८३।\nमर्त्यो दुर्गंधदेहोसौ भावदुष्टो न शुध्यति ।\nतीर्थस्नानैस्तपोभिश्च दुष्टात्मा न च शुध्यति ८४।\nस्वमूर्तिः क्षालिता तीर्थे न शुद्धिमधिगच्छति ।\nअंतर्भावप्रदुष्टस्य विशतोपि हुताशनम् ८५।\nन स्वर्गो नापवर्गश्च देहनिर्दहनं परम् ।\nभावशुद्धिः परं शौचं प्रमाणं सर्वकर्मसु ८६।\nअन्यथा लिंग्यते कांता भावेन दुहितान्यथा ।\nमनसा भिद्यते वृत्तिरभिन्नेष्वपि वस्तुषु ८७।\nअन्यथैव सती पुत्रं चिंतयेदन्यथा पतिम् ।\nयथायथा स्वभावस्य महाभाग उदाहृतम् ८८।\nपरिष्वक्तोपि यद्भार्यां भावहीनां न कारयेत् ।\nनाद्याद्विविधमन्नाद्यं रस्यानि सुरभीणि च ८९।\nअभावेन नरस्तस्माद्भावः सर्वत्र कारणम् ।\nचित्तं शोधय यत्नेन किमन्यैर्बाह्यशोधनैः ९०।\nभावतः शुचिशुद्धात्मा स्वर्गं मोक्षं च विंदति ।\nज्ञानामलांभसा पुंसः सवैराग्यमृदापुनः ९१।\nअविद्या रागविण्मूत्र लेपो नश्येद्विशोधनैः ।\nएवमेतच्छरीरं हि निसर्गादशुचिं विदुः ९२।\nविद्यादसार निःसारं कदलीसारसन्निभम् ।\nज्ञात्वैवं दोषवद्देहं यः प्राज्ञः शिथिली भवेत् ९३।\nसोतिक्रामति संसारं दृढग्राहोवतिष्ठति ।\nएवमेतन्महाकष्टं जन्मदुःखं प्रकीर्तितम् ९४।\nपुंसामज्ञानदोषेण नानाकर्मवशेन च ।\nगर्भस्थस्य मतिर्यासीत्सा जातस्य प्रणश्यति ९५।\nसुमूर्च्छितस्य दुःखेन योनियंत्रनिपीडनात् ।\nबाह्येन वायुना चास्य मोहसंगेन देहिनाम् ९६।\nस्पृष्टमात्रस्य घोरेण ज्वरः समुपजायते ।\nतेन ज्वरेण महता महामोहः प्रजायते ९७।\nसंमूढस्य स्मृतिभ्रंशः शीघ्रं संजायते पुनः ।\nस्मृतिभ्रंशात्ततस्तस्य पूर्वकर्मवशेन च ९८।\nरतिः संजायते तस्य जंतोस्तत्रैव जन्मनि ।\nरक्तो मूढश्च लोकोयमकार्ये संप्रवर्त्तते ९९।\nन चात्मानं विजानाति न परं न च दैवतम् ।\nन शृणोति परं श्रेयः सचक्षुरपि नेक्षते १००।\nसमे पथि शनैर्गच्छन्स्खलतीव पदेपदे ।\nसत्यां बुद्धौ न जानाति बोध्यमानो बुधैरपि १०१।\nसंसारे क्लिश्यते तेन नरो लोभवशानुगः ।\nगर्भस्मृतेरभावे च शास्त्रमुक्तं शिवेन च १०२।\nतद्दुःखकथनार्थाय स्वर्गमोक्षप्रसाधकम् ।\nयेन तस्मिञ्छिवे ज्ञाते धर्मकामार्थसाधने १०३।\nन कुर्वंत्यात्मनः श्रेयस्तदत्र महदद्भुतम् ।\nअव्यक्तेंद्रियबुद्धित्वाद्बाल्येदुःखं महत्पुनः १०४।\nइच्छन्नपि न शक्नोति वक्तुं कर्तुं न सत्कृती ।\nदंतजन्ममहद्दुःखं लौल्येन वायुना तथा १०५।\nबालरोगैश्च विविधैः पीडाबालग्रहैरपि ।\nतृड्बुभुक्षा परीतांगः क्वचित्तिष्ठति गच्छति १०६।\nविण्मूत्रभक्षणाद्यं च मोहाद्बालः समाचरेत् ।\nकौमारः कर्णवेधेन मातापित्रोश्च ताडनैः १०७।\nअक्षराध्ययनाद्यैश्च दुःखं गुर्वादिशासनात् ।\nप्रमत्तेंद्रियवृत्तेश्च कामरागप्रपीडिनः १०८।\nरोगार्दितस्य सततं कुतः सौख्यं हि यौवने ।\nईर्ष्यासु महद्दुःखं मोहाद्दुःखं प्रजायते १०९।\nतत्रस्यात्कुपितस्यैव रागो दुःखाय केवलम् ।\nरात्रौ न विंदते निद्रा कामाग्नि परिखेदितः ११०।\nदिवा वापि कुतः सौख्यमर्थोपार्जनचिंतया ।\nस्त्रीष्वायासितदेहस्य ये पुंसः शुक्रबिंदवः १११।\nन ते सुखाय मंतव्याः स्वेदजा इव बिंदवः ।\nकृमिभिस्ताड्यमानस्य कुष्ठिनः पामरस्य च ११२।\nकंडूयनाग्नितापेन यत्सुखं स्त्रीषु तद्विदुः ।\nयादृशं मन्यते सौख्यमर्थोपार्जनचिंतया ११३।\nतादृशं स्त्रीषु मंतव्यमधिकं नैव विद्यते ।\nमर्त्यस्य वेदना सैव यां विना चित्तनिर्वृतिः ११४।\nततोन्योन्यं पुरा प्राप्तमंते सैवान्यथा भवेत् ।\nतदेवं जरया ग्रस्तमामया व्यपिनप्रियम् ११५।\nअपूर्ववत्समात्मानं जरया परिपीडितम् ।\nयः पश्यन्न विरज्येत कोन्यस्तस्मादचेतनः ११६।\nजराभिभूतोपि जंतुः पत्नीपुत्रादिबांधवैः ।\nअशक्तत्वाद्दुराचारैर्भृत्यैश्च परिभूयते ११७।\nन धर्ममर्थं कामं च मोक्षं च जरयायुतः ।\nशक्तः साधयितुं तस्माद्युवा धर्मं समाचरेत् ११८।\nवातपित्तकफादीनां वैषम्यं व्याधिरुच्यते ।\nवातादीनां समूहेन देहोयं परिकीर्तितः ११९।\nतस्माद्व्याधिमयं ज्ञेयं शरीरमिदमात्मनः ।\nवाताद्यव्यतिरिक्तत्वाद्व्याधीनां पंजरस्य च १२०।\nरोगैर्नानाविधैर्याति देही दुःखान्यनेकधा ।\nतानि च स्वात्मवेद्यानि किमन्यत्कथयाम्यहम् १२१।\nएकोत्तरं मृत्युशतमस्मिन्देहे प्रतिष्ठितम् ।\nतत्रैकः कालसंयुक्तः शेषाश्चागंतवः स्मृताः १२२।\nये त्विहागंतवः प्रोक्तास्ते प्रशाम्यंति भेषजैः ।\nजपहोमप्रदानैश्च कालमृत्युर्न शाम्यति १२३।\nयदि वापमृत्युर्न स्याद्विषास्वादादशंकितः ।\nन चात्ति पुरुषस्तस्मादपमृत्योर्बिभेति सः १२४।\nविविधा व्याधयस्तत्र सर्पाद्याः प्राणिनस्तथा ।\nविषाणि चाभिचाराश्च मृत्योर्द्वाराणि देहिनाम् १२५।\nपीडितं सर्वरोगाद्यैरपि धन्वंतरिः स्वयम् ।\nस्वस्थीकर्तुं न शक्नोति कालप्राप्तं न चान्यथा १२६।\nनौषधं न तपो दानं न माता न च बांधवाः ।\nशक्नुवंति परित्रातुं नरं कालेन पीडितम् १२७।\nरसायन तपो जाप्ययोगसिद्धैर्महात्मभिः ।\nअवांतरितशांतिः स्यात्कालमृत्युमवाप्नुयात् १२८।\nजायते योनिकीटेषु मृतः कर्मवशात्पुनः ।\nदेहभेदेन यः पश्येद्वियोगं कर्मसंक्षयात् १२९।\nमरणं तद्विनिर्दिष्टं न नाशः परमार्थतः ।\nमहातमः प्रविष्टस्य छिद्यमानेषु मर्मसु १३०।\nयद्दुःखं मरणे जंतोर्न तस्येहोपमा क्वचित् ।\nहा तात मातः कांतेति क्रंदत्येवं सुदुःखितः १३१।\nमंडूक इव सर्पेण ग्रस्यते मृत्युना जगत् ।\nबांधवैः स परित्यक्तः प्रियैश्च परिवारितः १३२।\nनिःश्वसन्दीर्घमुष्णं च मुखेन परिशुष्यता ।\nखट्वायां परिवृत्तो हि मुह्यते च मुहुर्मुहुः १३३।\nसंमूढः क्षिपतेत्यर्थं हस्तपादावितस्ततः ।\nखट्वातो वांछते भूमिं भूमेः खट्वां पुनर्महीम् १३४।\nविवशस्त्यक्तलज्जश्च मूत्रविष्ठानुलेपितः ।\nयाचमानश्च सलिलं शुष्ककंठोष्ठतालुकः १३५।\nचिंतयानः स्ववित्तानि कस्यैतानि मृते मयि ।\nयमदूतैर्नीयमानः कालपाशेन कर्षितः १३६।\nम्रियते पश्यतामेवं गलो घुरुघुरायते ।\nजीवस्तृणजलौकेव देहाद्देहं विशेत्क्रमात् १३७।\nप्राप्नोत्युत्तरमंगं च देहं त्यजति पूर्वकम् ।\nमरणात्प्रार्थनाद्दुःखमधिकं हि विवेकिनाम् १३८।\nक्षणिकं मरणे दुःखमनंतं प्रार्थनाकृतम् ।\nजगतां पतिरर्थित्वाद्विष्णुर्वामनतां गतः १३९।\nअधिकः कोपरस्तस्माद्यो न यास्यति लाघवम् ।\nज्ञातं मयेदमधुना मृत्योर्भवति यद्गुरुः १४०।\nन परं प्रार्थयेद्भूयस्तृष्णालाघवकारणम् ।\nआदौ दुःखं तथा मध्ये दुःखमंते च दारुणम् १४१।\nनिसर्गात्सर्वभूतानामिति दुःख परंपरा ।\nवर्तमानान्यतीतानि दुःखान्येतानि यानि तु १४२।\nन नरः शोचयेज्जन्म न विरज्यति तेन वै ।\nअत्याहारान्महद्दुःखमल्पाहारात्तदंतरम् १४३।\nत्रुटते भोजने कंठो भोजने च कुतः सुखम् ।\nक्षुधा हि सर्वरोगाणां व्याधिः श्रेष्ठतमः स्मृतः १४४।\nसच्छांतौषधलेपेन क्षणमात्रं प्रशाम्यति ।\nक्षुद्व्याधि वेदना तीव्रा निःशेषबलकृंतनी १४५।\nतयाभिभूतो म्रियते यथान्यैर्व्याधिभिर्नरः ।\nतद्रसेपि हि किं सौख्यं जिह्वाग्रपरिवर्तिनि १४६।\nतत्क्षणादर्धकालेन कंठं प्राप्य निवर्तते ।\nइति क्षुद्व्याधितप्तानामन्नमोषधवत्स्मृतम् १४७।\nन तत्सुखाय मंतव्यं परमार्थेन पंडितैः ।\nमृतोपमश्च यः शेते सर्वकार्यविवर्जितः १४८।\nतत्रापि च कुतः सौख्यं तमसा चोदितात्मनः ।\nप्रबोधेपि कुतः सौख्यं कार्येषूपहतात्मनः १४९।\nकृषिवाणिज्यसेवाद्य गोरक्षादि परश्रमैः ।\nप्रातर्मूत्रपुरीषाभ्यां मध्याह्ने क्षुत्पिपासया १५०।\nतृप्ताः काम्येन बाध्यंते निद्रया निशि जंतवः ।\nअर्थस्योपार्जने दुःखं दुःखमर्जितरक्षणे १५१।\nनाशे दुःखं व्यये दुःखमर्थस्यैव कुतः सुखम् ।\nचौरेभ्यः सलिलेभ्योग्नेः स्वजनात्पार्थिवादपि १५२।\nभयमर्थवतां नित्यं मृत्योर्देहभृतामिव ।\nखे यथा पक्षिभिर्मांसं भक्ष्यते श्वापदैर्भुवि १५३।\nजले च भक्ष्यते मत्स्यैस्तथा सर्वत्र वित्तवान् ।\nविमोहयंति संपत्सु वारयंति विपत्सु च १५४।\nखेदयंत्यर्जने काले कदार्थाः स्युः सुखावहाः ।\nप्रागर्थपतिरुद्विग्नः पश्चात्सर्वार्थनिःस्पृहः १५५।\nतयोरर्थपतिर्दुःखी सुखी मन्येर्विरक्तधीः ।\nवसंतग्रीष्मतापेन दारुणं वर्षपर्वसु १५६।\nवातातपेन वृष्ट्या च कालेप्येवं कुतः सुखम् ।\nविवाहविस्तरे दुःखं तद्गर्भोद्वहने पुनः १५७।\nसूतिवैषम्यदुःखैश्च दुखं विष्ठादिकर्मभिः ।\nदन्ताक्षिरोगे पुत्रस्य हा कष्टं किं करोम्यहम् १५८।\nगावो नष्टाः कृषिर्भग्ना भार्या च प्रपलायिता ।\nअमी प्राघूर्णिकाः प्राप्ता भयं मे शंसिनो गृहान् १५९।\nबालापत्या च मे भार्या कः करिष्यति रंधनम् ।\nविवाहकाले कन्यायाः कीदृशश्च वरो भवेत् १६०।\nएतच्चिंताभिभूतानां कुतः सौख्यं कुटुंबिनाम् १६१।\nकुटुंबचिंताकुलितस्य पुंसः श्रुतं च शीलं च गुणाश्च सर्वे ।\nअपक्वकुंभे निहिता इवापः प्रयांति देहेन समं विनाशनम् १६२।\nराज्येपि हि कुतः सौख्यं संधिविग्रहचिंतया ।\nपुत्रादपि भयं यत्र तत्र सौख्यं हि कीदृशम् १६३।\nस्वजातीयाद्भयं प्रायः सर्वेषामेव देहिनाम् ।\nएकद्रव्याभिलाषित्वाच्छुनामिव परस्परम् १६४।\nन प्रविश्य वनं कश्चिन्नृपः ख्यातोस्ति भूतले ।\nनिखिलं यस्तिरस्कृत्य सुखं तिष्ठति निर्भयः १६५।\nयुद्धे बाहुसहस्रं हि पातयामास भूतले ।\nश्रीमतः कार्तवीर्यस्य ऋषिपुत्रः प्रतापवान् १६६।\nऋषिपुत्रस्य रामस्य रामो दशरथात्मजः ।\nजघान वीर्यमतुलमूर्ध्वगं सुमहात्मनः १६७।\nजरासंधेन रामस्य तेजसा नाशितं यशः ।\nजरासंधस्य भीमेन तस्यापि पवनात्मजः १६८।\nहनुमानपि सूर्येण विक्षिप्तः पतितः क्षितौ ।\nनिवातकवचान्सर्वदानवान्बलदर्पितान् १६९।\nहतवानर्जुनः श्रीमान्गोपालैः स विनिर्जितः ।\nसूर्यः प्रतापयुक्तोऽपि मेघैः संछाद्यते क्वचित् १७०।\nक्षिप्यते वायुना मेघो वायोर्वीर्यं नगैर्जितम् ।\nदह्यंते वह्निना शैलाः स वह्निः शाम्यते जलैः १७१।\nतज्जलं शोष्यते सूर्यैस्ते सूर्याः सह वारिणा ।\nत्रैलोक्येन समस्ताश्च नश्यंति ब्रह्मणो दिने १७२।\nब्रह्मापि त्रिदशैः सार्धमुपसंह्रियते पुनः ।\nपरार्धद्वयकालांते शिवेन परमात्मना १७३।\nएवं नैवास्ति संसारे यच्च सर्वोत्तमं बलम् ।\nविहायैकं जगन्नाथं परमात्मानमव्ययम् १७४।\nज्ञात्वा सातिशयं सर्वमतिमानं विवर्जयेत् ।\nएवंभूते जगत्यस्मिन्कः सुरः पंडितोपि वा १७५।\nन ह्यस्ति सर्ववित्कश्चिन्न वा मूर्खोपि सर्वतः ।\nयावद्यस्तु विजानाति तावत्तत्र स पंडितः १७६।\nसमाधाने तु सर्वत्र प्रभावः सदृशः स्मृतः ।\nवित्तस्यातिशयत्वेन प्रभावः कस्यचित्क्वचित् १७७।\nदानवैर्निर्जिता देवास्ते दैवैर्निजिताः पुनः ।\nइत्यन्योन्यं श्रितो लोको भाग्यैर्जयपराजयैः १७८।\nएवं वस्त्रयुगं राज्ञां प्रस्थमात्रांबुभोजनम् ।\nयानं शय्यासनं चैव शेषं दुःखाय केवलम् १७९।\nसप्तमे चापि भवने खट्वामात्र परिग्रहः ।\nउदकुंभसहस्रेभ्यः क्लेशायास प्रविस्तरः १८०।\nप्रत्यूषे तूर्यनिर्घोषः समं पुरनिवासिभिः ।\nराज्येभिमानमात्रं हि ममेदं वाद्यते गृहे १८१।\nसर्वमाभरणं भारः सर्वमालेपनं मलम् ।\nसर्वं प्रलपितं गीतं नृत्यमुन्मत्तचेष्टितम् १८२।\nइत्येवं राज्यसंभोगैः कुतः सौख्यं विचारतः ।\nनृपाणां विग्रहे चिंता वान्योन्यविजिगीषया १८३।\nप्रायेण श्रीमदालेपान्नहुषाद्या महानृपाः ।\nस्वर्गं प्राप्ता निपतिताः कः श्रिया विंदते सुखम् १८४।\nस्वर्गेपि च कुतः सौख्यं दृष्ट्वा दीप्तां परश्रियम् ।\nउपर्युपरि देवानामन्योन्यातिशयस्थिताम् १८५।\nनरैः पुण्यफलं स्वर्गे मूलच्छेदेन भुज्यते ।\nन चान्यत्क्रियते कर्म सोऽत्र दोषः सुदारुणः १८६।\nछिन्नमूलतरुर्यद्वद्दिवसैः पतति क्षितौ ।\nपुण्यस्य संक्षयात्तद्वन्निपतंति दिवौकसः १८७।\nसुखाभिलाषनिष्ठानां सुखभोगादि संप्लवैः ।\nअकस्मात्पतितं दुःखं कष्टं स्वर्गेदिवौकसाम् १८८।\nइति स्वर्गेऽपि देवानां नास्ति सौख्यं विचारतः ।\nक्षयश्च विषयासिद्धौ स्वर्गे भोगाय कर्मणाम् १८९।\nतत्र दुःखं महत्कष्टं नरकाग्निषु देहिनाम् ।\nघोरैश्च विविधैर्भावैर्वाङ्मनः काय संभवैः १९०।\nकुठारच्छेदनं तीव्रं वल्कलानां च तक्षणम् ।\nपर्णशाखाफलानां च पातश्चंडेन वायुना १९१।\nउन्मूलनान्नदीभिश्च गजैरन्यैश्च देहिभिः ।\nदावाग्निहिमशोषैश्च दुःखं स्थावरजातिषु १९२।\nतद्वद्भुजंगसर्पाणां क्रोधे दुःखं च दारुणम् ।\nदुष्टानां घातनं लोके पाशेन च निबंधनम् १९३।\nअकस्माज्जन्ममरणं कीटानां च मुहुर्मुहुः ।\nसरीसृपनिकायानामेवं दुःखान्यनेकधा १९४।\nपशूनामात्मशमनं दंडताडनमेव च ।\nनासावेधेन संत्रासः प्रतोदेन सुताडनम् १९५।\nवेत्रकाष्ठादिनिगडैरंकुशेनांगबंधनम् ।\nभावेन मनसा क्लेशैर्भिक्षा युवादिपीडनम् १९६।\nआत्मयूथवियोगैश्च बलान्नयनबंधने ।\nपशूनां संति कायानामेवं दुःखान्यनेकशः १९७।\nवर्षाशीतातपाद्दुःखं सुकष्टं ग्रहपक्षिणाम् ।\nक्लेशमानाति कायानामेवं दुःखान्यनेकधा १९८।\nगर्भवासे महद्दुःखं जन्मदुःखं तथा नृणाम् ।\nसुबाल्यदुःखं चाज्ञानं कौमारे गुरुशासनम् १९९।\nयौवने कामरागाभ्यां दुःखं चैवेर्ष्यया पुनः ।\nकृषिवाणिज्यसेवाद्यैर्गोरक्षादिक कर्मभिः २००।\nवृद्धभावे च जरया व्याधिभिश्च प्रपीडनात् ।\nमरणे च महद्दुःखं प्रार्थनायां ततोधिकम् २०१।\nराजाग्निजलदाघातचौरशत्रु भयं महत् ।\nअर्थस्यार्जनरक्षायां भयं नाशे व्यये पुनः २०२।\nकार्पण्यं मत्सरो दम्भो धनाधिक्ये भयं महत् ।\nअकार्ये संप्रवृत्तिश्च दुःखानि धनिनां सदा २०३।\nभृत्यवृत्तिः कुसीदं च दासत्वं परतंत्रता ।\nइष्टानिष्टाभियोगश्च संयोगाश्च सहस्रशः २०४।\nदुर्भिक्षं दुर्भगत्वं च मूर्खत्वं च दरिद्रता ।\nअधरोत्तरभागश्च नारकं राजविक्रमम् २०५।\nअन्योन्याभिभवं दुःखमन्यांन्यतो भयं महत् ।\nअन्योन्याच्च प्रकोपश्च राज्ञो दुःखं महीभृताम् २०६।\nअनित्यतात्र भावानां कृतकाम्यस्य देहिनः ।\nअन्योन्य मर्मभेदाच्च अन्योन्य करपीडनात् २०७।\nलुब्धाश्च पापभेदेन अन्योन्यस्य च भक्षणम् ।\nइत्येवमादिभिर्दुःखैर्यस्माद्भीतं चराचरम् २०८।\nनिरयादि मनुष्यांतं तस्मात्सर्वं त्यजेद्बुधः ।\nस्कंधात्स्कंधेन यन्भारं विश्रामं मन्यते यथा २०९।\nतद्वत्सर्वमिदं लोके दुःखं दुःखेन शाम्यति ।\nअन्योन्यातिशयोपेताः सर्वदा भोगसंप्लवाः २१०।\nधर्मक्षयाच्च देवानां दिवि दुःखमवस्थितम् ।\nनानायोनिसहस्रेषु संभवः पुण्यसंक्षयात् २११।\nरोगाश्च विविधाकारा देवलोकेऽपि संस्मृताः ।\nयज्ञस्य हि शिरश्छिन्नमश्विभ्यां संधितं पुनः २१२।\nतेन दोषेण यज्ञस्य शिरोरोगः सदैव हि ।\nमार्तंडभानोः कुष्ठं च वरुणस्य जलोदरम् २१३।\nपूष्णोदशनवैकल्यं भुजस्तंभः शचीपतेः ।\nसुमहान्क्षयरोगश्च सोमस्य परिकीर्तितः २१४।\nज्वरश्च सुमहानासीद्दक्षस्यापि प्रजापतेः ।\nकल्पेकल्पे च देवानां महतामपि संक्षयः २१५।\nपरार्धद्वयकालांते ब्रह्मणश्चाप्यनित्यता ।\nदक्षस्य दुहितां पौत्रीं ब्रह्मा कामितवान्पुनः २१६।\nक्रोधेन च जयां देवीं योगज्ञां शप्तवान्प्रभुः ।\nकामक्रोधौ स्थितौ यत्र तत्र दोषास्तदात्मकाः २१७।\nदुःखानि च समस्तानि संस्थितानि न संशयः ।\nविशीर्णजन्ममरणं सर्वाशित्वं हविर्भुजः २१८।\nस्त्रीवधः कामसक्तिश्च सारथ्यं पांडवे बले ।\nरुद्रेण त्रिपुरं दग्धं दक्षयज्ञो विनाशितः २१९।\nस्कंदस्य जन्म वै शुक्रात्क्रीडादीनां सहस्रशः ।\nएवं त्रयोपि रागाद्यैर्दोषैर्देवाः समन्विताः २२०।\nएभ्यः परः प्रभुः शांतः परिपूर्णः स मुक्तिदः ।\nएवमेतज्जगत्सर्वमन्योन्यातिशये स्थितम् २२१।\nदुःखैराकुलितं ज्ञात्वा निर्वेदं परमं व्रजेत् ।\nनिर्वेदाच्च विरागः स्याद्विरागाज्ज्ञानसंभवः २२२।\nज्ञानेन तत्परं ज्ञानं शिवं मुक्तिमवाप्नुयात् ।\nसमस्तदुःखनिर्मुक्त स्वस्थात्मा स सुखी तदा २२३।\nसर्वज्ञः परिपूर्णश्च मुक्त इत्यभिधीयते ।\nमातलिरुवाच-\nएतत्ते सर्वमाख्यातं यत्त्वया परिपृच्छितम् २२४।\nधर्माधर्मविवेको हि सर्वज्ञानसमुद्भवः ।\nइंद्रलोके प्रगंतव्यं देवराजस्य शासनात् २२५।\nइति श्रीपद्मपुराणे भूमिखंडे वेनोपाख्याने पितृमातृतीर्थमाहात्म्ये षट्षष्टितमोऽध्यायः ६६ ।"
  }
]
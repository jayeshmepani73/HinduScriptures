[
  {
    "text": "विष्णुरुवाच-\nकुंडलस्याश्रमं गत्वा सत्यधर्म समाकुलम् ।\nसुकर्माणं ततो दृष्ट्वा पितृमातृपरायणम् १।\nशुश्रूषंतं महात्मानं गुरूसत्यपराक्रमम् ।\nमहारूपं महातेजं महाज्ञानसमाकुलम् २।\nमातापित्रोः पदांते तमुपविष्टं ददर्श सः ।\nमहाभक्त्यान्वितं शांतं सर्वज्ञानमहानिधिम् ३।\nकुंडलस्यापि पुत्रेण सुकर्मणा महात्मना ।\nआगतं पिप्पलं दृष्ट्वा द्वारदेशे महामतिम् ४।\nआसनात्तूर्णमुत्थाय अभ्युत्थानं कृतं पुनः ।\nआगच्छ त्वं महाभाग विद्याधर महामते ५।\nआसनं पाद्यमर्घं च ददौ तस्मै महामतिः ।\nनिर्विघ्नोऽसि महाप्राज्ञ कुशलेन प्रवर्त्तसे ६।\nनिरामयं च पप्रच्छ पिप्पलं तं समागतम् ।\nयस्मादागमनं तेद्य तत्सर्वं प्रवदाम्यहम् ७।\nवर्षाणां च सहस्राणि त्रीणि यावत्त्वया तपः ।\nतप्तमेव महाभाग सुरेभ्यः प्राप्तवान्वरम् ८।\nवश्यत्वं च त्वया प्राप्तं कामचारस्तथैव च ।\nतेन मत्तो न जानासि गर्वमुद्वहसे वृथा ९।\nदृष्ट्वा ते चेष्टितं सर्वं सारसेन महात्मना ।\nममाभिधानं कथितं मम ज्ञानमनुत्तमम् १०।\nपिप्पल उवाच-\nयोसौ मां सारसो विप्र सरित्तीरे प्रयुक्तवान् ।\nसर्वं ज्ञानं वदेन्मां हि स तु कः प्रभुरीश्वरः ११।\nसुकर्मोवाच-\nभवंतमुक्तवान्यो वै सरित्तीरे तु सारसः ।\nब्रह्माणं त्वं महाज्ञानं तं विद्धि परमेश्वरम् १२।\nअन्यत्किं पृच्छसे ब्रूहि तमेवं प्रवदाम्यहम् ।\nविष्णुरुवाच-\nएवमुक्तः स धर्मात्मा सुकर्मा नृपनंदन १३।\nपिप्पल उवाच-\nत्वयि वश्यं जगत्सर्वमिति शुश्रुम भूतले ।\nतन्मे त्वं कौतुकं विप्र दर्शयस्व प्रयत्नतः १४।\nपश्य कौतुकमेवाद्य त्वं वश्यावश्यकारणम् ।\nतमुवाच स धर्मात्मा सुकर्मा पिप्पलं प्रति १५।\nअथ सस्मार वै देवान्सुकर्मा प्रत्ययाय वै ।\nइंद्राद्या लोकपालाश्च देवाश्चाग्निपुरोगमाः १६।\nसमागताः समाहूता नाना विद्याधरास्तथा ।\nसुकर्माणं ततः प्रोचुर्देवाश्चाग्निपुरोगमाः १७।\nकस्मात्स्मृतास्त्वया विप्र ततोर्थकारणं वद ।\nसुकर्मोवाच-\nअयमेष सुसंप्राप्तो विद्याधरो हि पिप्पलः १८।\nमामेवं भाषते विप्र वश्यावश्यत्वकारणम् ।\nप्रत्ययार्थं समाहूता अस्यैव च महात्मनः १९।\nस्वंस्वं स्थानं प्रगच्छध्वमित्युवाच सुरान्प्रति ।\nतमूचुस्ते ततो देवाः सुकर्माणं महामतिम् २०।\nअस्माकं दर्शनं व्रिप्र न मोघं जायते वरम् ।\nवरं वरय भद्रं ते मनसा यद्धिरोचते २१।\nतत्ते दद्मो न संदेहस्त्वेवमूचुः सुरोत्तमाः ।\nभक्त्या प्रणम्य तान्देवान्ययाचे स द्विजोत्तमः २२।\nअचलां दत्त देवेंद्रा सुःभक्तिं भावसंयुताम् ।\nमातापित्रोश्च मे नित्यं तद्वै वरमनुत्तमम् २३।\nपिता मे वैष्णवं लोकं प्रयात्वेतद्वरोत्तमम् ।\nतद्वन्माता च देवेशा वरमन्यं न याचये २४।\nदेवा ऊचुः-\nपितृभक्तोसि विप्रेंद्र भक्त्या तव वयं द्विज ।\nसुकर्मञ्छ्रूयतां वाक्यं प्रीत्या युक्ता सदैव ते २५।\nएवमुक्त्वा गता देवाः स्वर्लोकं नृपनंदन ।\nसर्वमैश्वर्यमेतेन तस्याग्रे परिदर्शितम् २६।\nदृष्टं तु पिप्पलेनापि कौतुकं च महाद्भुतम् ।\nतमुवाच स धर्मात्मा पिप्पलं कुंडलात्मजम् २७।\nअर्वाचीनं त्विदं रूपं पराचीनं च कीदृशम् ।\nप्रभावमुभयोश्चैव वदस्व वदतां वर २८।\nसुकर्मोवाच-\nपराचीनस्य रूपस्य लिंगमेव वदामि ते ।\nयेनलोकाः प्रमोदंते इंद्राद्याः सचराचराः २९।\nअयमेव जगन्नाथः सर्वगो व्यापकः प्रभुः ।\nअस्य रूपं न दृष्टं हि केनाप्येव हि योगिना ३०।\nश्रुतिरेव वदत्येवं तं वक्तुं शंकितेव सा ।\nअपाणिपादनासश्च अकर्णो मुखवर्जितः ३१।\nसर्वं पश्यति वै कर्म कृतं त्रैलोक्यवासिनाम् ।\nतेषामुक्तमकर्णश्च स शृणोति सुसाक्ष्यदः ३२।\nगतिहीनो व्रजेत्सोपि स हि सर्वत्र दृश्यते ।\nपाणिहीनोपि गृह्णाति पादहीनः प्रधावति ३३।\nसर्वत्र दृश्यते विप्र व्यापकः पादवर्जितः ।\nयं न पश्यंति देवेंद्रा मुनयस्तत्त्वदर्शिनः ३४।\nस च पश्यति तान्सर्वान्सत्यासत्यपदे स्थितान् ।\nव्यापकं विमलं सिद्धं सिद्धिदं सर्वनायकम् ३५।\nयं जानाति महायोगी व्यासो धर्मार्थकोविदः ।\nतेजोमूर्तिः स चाकाशमेकवर्णमनंतकम् ३६।\nतदेतन्निर्मलं रूपं श्रुतिराख्याति निश्चितम् ।\nव्यासश्चैव हि जानाति मार्कंडेयश्च तत्पदम् ३७।\nअर्वाचीनं प्रवक्ष्यामि शृणुष्वैकाग्रमानसः ।\nयदा संहृत्य भूतात्मा स्वयमेकः प्रगच्छति ३८।\nअप्सु शय्यां समास्थाय शेषभोगासनस्थितः ।\nतमाश्रित्य स्वपित्येको बहुकालं जनार्दनः ३९।\nजलांधकारसंतप्तो मार्कंडेयो महामुनिः ।\nस्थानमिच्छन्स योगात्मा निर्विण्णो भ्रमणेन सः ४०।\nभ्रममाणः स ददृशे शेषपर्यंकशायिनम् ।\nसूर्यकोटिप्रतीकाशं दिव्याभरणभूषितम् ४१।\nदिव्यमाल्यांबरधरं सर्वव्यापिनमीश्वरम् ।\nयोगनिद्रा गतं कांतं शंखचक्रगदाधरम् ४२।\nएका नारी महाभागा कृष्णांजनचयोपमा ।\nदंष्ट्राकरालवदना भीमरूपा द्विजोत्तम ४३।\nतयोक्तोसौ मुनिश्रेष्ठो मा भैरिति महामुनिः ।\nपद्मपत्रं सुविस्तीर्णं पंचयोजनमायतम् ४४।\nतस्मिन्पत्रे महादेव्या मार्कण्डेयो निवेशितः ।\nकेशवे सति सुप्तेपि नास्त्यत्र च भयं तव ४५।\nतामुवाच स योगींद्र का त्वं भवसि भामिनि ।\nअस्मिन्विनिर्जिते चैका भवती परिबृंहिता ४६।\nपृष्टैवं मुनिना देवी सादरं प्राह भूसुर ।\nनागभोगांकपर्यंके स यः स्वपिति केशवः ४७।\nअस्याहं वैष्णवी शक्तिः कालरात्रिरिहोच्यते ।\nमामेवं विद्धि विप्रेंद्र सर्वमायासमन्विताम् ४८।\nमहामाया पुराणेषु जगन्मोहाय कथ्यते ।\nइत्युक्त्वा सा गता देवी अंतर्धानं हि पिप्पलः ४९।\nदेव्यामनुगतायां तु मार्कंडेयस्य पश्यतः ।\nतस्य नाभ्यां समुत्पन्नं पंकजं हाटकप्रभम् ५०।\nतस्माज्जज्ञे महातेजा ब्रह्मा लोकपितामहः ।\nतस्माद्विजज्ञिरे लोकाः सर्वे स्थावरजंगमाः ५१।\nइंद्राद्या लोकपालाश्च देवाश्चाग्निपुरोगमाः ।\nअर्वाचीनं स्वरूपं तु दर्शितं हि मया नृप ५२।\nअर्वाचीनस्वरूपोयं पराचीनो निराश्रयः ।\nयदा स दर्शयेत्कायं कायरूपा भवंति ते ५३।\nब्रह्माद्याः सर्वलोकाश्च अर्वाचीना हि पिप्पल ।\nअर्वाचीना अमी लोका ये भवंति जगत्त्रये ५४।\nपराचीनः स भूतात्मा यं सुपश्यंति योगिनः ।\nमोक्षरूपं परं स्थानं परब्रह्मस्वरूपकम् ५५।\nअव्यक्तमक्षरं हंसं शुद्धं सिद्धिसमन्वितम् ।\nपराचीनस्य यद्रूपं विद्याधर तवाग्रतः ५६।\nसर्वमेव मया ख्यातमन्यत्किं ते वदाम्यहम् ।\nपिप्पल उवाच-\nकस्मादेतन्महाज्ञानमुद्भूतं तव सुव्रत ५७।\nअर्वाचीनगतिं विद्वान्पराचीनगतिं तथा ।\nत्रैलोक्यस्य परं ज्ञानं त्वय्येवं परिवर्तते ५८।\nतपसो नैव पश्यामि परां निष्ठां हि सुव्रत ।\nयजनंयाजनंतीर्थंतपोवाकृतवानसि ५९।\nतत्प्रभावं वदस्वैवं केन ज्ञानं तवाखिलम् ।\nसुकर्मोवाच-\nतप एव न जानामि न कृतं कायशोषणम् ६०।\nयजनं याजनं वापि न जाने तीर्थसाधनम् ।\nन मया साधितं ध्यानं पुण्यकालं सुकर्मजम् ६१।\nस्फुटमेकं प्रजानामि पितृमातृप्रपूजनम् ।\nउभयोरपि हस्तेन मातापित्रोस्तु नित्यशः ६२।\nपादप्रक्षालनं पुण्यं स्वयमेव करोम्यहम् ।\nअंगसंवाहनं स्नानं भोजनादिकमेव च ६३।\nत्रिकालेध्यानसंलीनः साधयामि दिनेदिने ।\nपादोदकं तयोश्चैव मातापित्रोर्दिनेदिने ६४।\nभक्तिभावेन विंदामि पूजयामि सुभावतः ।\nगुरू मे जीवमानौ तु यावत्कालं हि पिप्पल ६५।\nतावत्कालं हि मे लाभो ह्यतुलश्च प्रजायते ।\nत्रिकालं पूजयाम्येतौ शुद्धभावेन चेतसा ६६।\nस्वच्छंदलीलासंचारी वर्ताम्येव हि पिप्पल ।\nकिं मे चान्येन तपसा किं मे कायस्य शोषणैः ६७।\nकिं मे सुतीर्थयात्राभिरन्यैः पुण्यैश्च सांप्रतम् ।\nमखानामेव सर्वेषां यत्फलं प्राप्यते द्विज ६८।\nतत्फलं तु मया दृष्टं पितुः शुश्रूषणादपि ।\nमातुः शुश्रूषणं तद्वत्पुत्राणां गतिदायकम् ६९।\nसर्वकर्मसुसर्वस्वं सारभूतं जगत्रये ।\nपुत्रस्य जायते लोको मातुः शुश्रूषणादपि ७०।\nपितुः शुश्रूषणे तद्वन्महत्पुण्यं प्रजायते ।\nतत्र गंगा गयातीर्थं तत्र पुष्करमेव च ७१।\nयत्र मातापिता तिष्ठेत्पुत्रस्यापि न संशयः ।\nअन्यानि तत्र तीर्थानि पुण्यानि विविधानि च ७२।\nभवंत्येतानि पुत्रस्य पितुः शुश्रूषणादपि ।\nपितुः शुश्रूषणात्तस्य दानस्य तपसः फलम् ७३।\nसत्पुत्रस्य भवेद्विप्र अन्य धर्मः श्रमायते ।\nपितुः शुश्रूषणात्पुण्यं पुत्रः प्राप्नोत्यनुत्तमम् ७४।\nस्वकर्मणस्तु सर्वस्वमिहैव च परत्र च ।\nजीवमानौ गुरूत्वेतौ स्वमातापितरौ तथा ७५।\nशुश्रूषते सुतो भूत्वा तस्य पुण्यफलं शृणु ।\nदेवास्तस्यापि तुष्यंति ऋषयः पुण्यवत्सलाः ७६।\nत्रयोलोकास्तु तुष्यंति पितुः शुश्रूषणादिह ।\nमातापित्रोस्तु यः पादौ नित्यमेव हि क्षालयेत् ७७।\nतस्य भागीरथीस्नानमहन्यहनि जायते ।\nपुण्यैर्मिष्टान्नपानैर्यः पितरं मातरं तथा ७८।\nभक्त्या भोजयते नित्यं तस्य पुण्यं वदाम्यहम् ।\nअश्वमेधस्य यज्ञस्य फलं पुत्रस्य जायते ७९।\nतांबूलैश्छादनैश्चैव पानैश्चाशनकैस्तथा ।\nभक्त्या चान्नेन पुण्येन गुरू येनाभिपूजितौ ८०।\nसर्वज्ञानी भवेत्सोपि यशःकीर्तिमवाप्नुयात् ।\nमातरं पितरं दृष्ट्वा हर्षात्संभाषयेत्सुतः ८१।\nनिधयस्तस्य संतुष्टास्तस्य गेहे वसंति ते ।\nगावः सौहृद्यमायांति पुत्रस्य सुखदाः सदा ८२।\nइति श्रीपद्मपुराणे भूमिखंडे वेनोपाख्याने मातृपितृतीर्थ-।\nमाहात्म्ये द्विषष्टितमोऽध्यायः ६२ ।"
  }
]
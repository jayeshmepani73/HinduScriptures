[
  {
    "text": "पृथुरुवाच-\nहते चैव महापापे एकस्मिन्पापचारिणि ।\nलोकाः सुखेन जीवंति साधवः पुण्यदर्शिनः १।\nतस्मादेकं प्रहर्तव्यं पापिष्ठं पापचेतनम् ।\nतस्मात्त्वां हि हनिष्यामि सर्वसत्त्वप्रणाशिनीम् २।\nत्वया बीजानि सर्वाणि लुप्तान्येतानि सांप्रतम् ।\nग्रासं कृत्वा स्थिरीभूत्वा प्रजां हत्वा क्व यास्यसि ३।\nहते पापे दुराचारे सुखं जीवंतिसाधवः ।\nतस्मात्पापं प्रहंतव्यं सत्यमेवं न संशयः ४।\nपालितव्यं प्रयत्नेन यस्माद्धर्मः प्रवर्द्धते ।\nभवत्या तु महत्पापं प्रजासंक्षयकारकम् ५।\nएकस्यार्थेन यो हन्यादात्मनो वा परस्य वा ।\nलोकोपतापकं हत्वा न भवेत्तस्य पातकम् ६।\nसुखमेष्यंति बहवो यस्मिंस्तु निहते शुभे ।\nवसुधे निहते दुष्टे पातकं नोपपातकम् ७।\nप्रजानिमित्तं त्वामेव हनिष्यामि न संशयः ।\nयदि मे पुण्यसंयुक्तं वचनं न करिष्यति ८।\nजगतोऽस्य हितार्थाय साधु चैव वसुंधरे ।\nहनिष्ये त्वां शितैर्बाणैर्मद्वाक्यात्तु पराङ्मुखीम् ९।\nस्वीयेन तेजसा चैव पुण्यां त्रैलोक्यवासिनीम् ।\nप्रजां चैव धरिष्यामि धर्मेणापि न संशयः १०।\nमच्छासनं समास्थाय धर्मयुक्तं वसुंधरे ।\nइमाः प्रजा आज्ञया मे संजीवय सदैव हि ११।\nएवं मे शासनं भद्रे अद्य यर्हि करिष्यसि ।\nततः प्रीतोऽस्मि ते नित्यं गोपायिष्यामि सर्वदा १२।\nत्वामेव हि न संदेह अन्ये चैव नृपोत्तमाः ।\nधेनुरूपेण सा पृथ्वी बाणांचितकलेवरा १३।\nउवाचेदं पृथुं वैन्यं धर्माधारं महामतिम् ।\nधरण्युवाच-।\nतवादेशं महाराज सत्यपुण्यार्थसंयुतम् १४।\nप्रजानिमित्तमत्यर्थं विधास्यामि न संशयः ।\nउद्यमेनापि पुण्येन उपायेन नरेश्वर १५।\nसमारंभाः प्रसिद्ध्यंति पुण्याश्चैवाप्युपक्रमाः ।\nउपायं पश्य राजेंद्र येन त्वं सत्यवान्भवेः १६।\nधारयेथाः प्रजाश्चेमा येन सर्वाः प्रवर्द्धये ।\nसंलग्नाश्चोत्तमा बाणा ममांगे ते शिलाशिताः १७।\nसमुद्धर स्वयं राजंश्छल्यंति भृशमेव ते ।\nसमां कुरु महाराज तिष्ठेन्मयि यथा पयः १८।\nसूत उवाच-।\nधनुषोग्रेण ताञ्छैलान्नानारूपान्गुरूंस्तथा ।\nउत्सारयंस्ततः सर्वां समरूपां चकार सः १९।\nतदाप्रभृति ते शैला वृद्धिमापुर्द्विजोत्तमाः ।\nतस्या अंगात्स्वयं बाणान्स्वकीयान्नृपनंदनः २०।\nसमुद्धृत्य ततो वैन्यः प्रीतेन मनसा तदा ।\nगर्ताश्च कंदराश्चैव बाणाघातैः समीकृताः २१।\nएवं पृथ्वद्यंसमां सर्वां चकार पुण्यवर्द्धनः ।\nसमीकृत्य महाभागो वत्सं तस्या व्यकल्पयत् २२।\nमनुं स्वायंभुवं पूर्वं परिचिंत्य पुनः पुनः ।\nअतीतेष्वथ सर्वेषु मन्वंतरेषु सत्तमाः २३।\nविषमत्वं गता भूमिः पंथा नासीच्च कुत्रचित् ।\nसमानि विषमाण्येवं स्वयमासन्द्विजोत्तमाः २४।\nपूर्वं मनोश्चाक्षुषस्य प्राप्ते चैवांतरे तदा ।\nजाते पूर्वविसर्गे च विषमे च धरातले २५।\nग्रामाणां च पुराणां च पत्तनानां तथैव च ।\nदेशानां क्षेत्रपन्नानां मर्यादा न हि दृश्यते २६।\nकृषिर्नैव न वाणिज्यं न गोरक्षा प्रवर्तते ।\nनानृतं भाषते कश्चिन्न लोभो न च मत्सरः २७।\nनाभिमानं च वै पापं न करोति कदा किल ।\nवैवस्वतस्य संप्राप्ते अंतरे द्विजसत्तम २८।\nवैन्यस्य संभवात्पूर्वं प्रजानामेव संभवः ।\nइमाः प्रजा द्विजाः सर्वा निवासं समरोचयन् २९।\nक्वचिद्भूमौ गिरौ क्वापि नदीतीरेषु वै तदा ।\nकुंजेषु सर्वतीर्थेषु सागरस्य तटेषु च ३०।\nनिवासं चक्रिरे सर्वाः प्रजाः पुण्येन वै तदा ।\nतासामाहारः संजातः फलमूलमधुस्तथा ३१।\nमहता कृच्छ्रेण तासामाहारश्च द्विजोत्तमाः ।\nपृथुर्वैन्यः समालोक्य प्रजानां कष्टमेव हि ३२।\nस्वायंभुवो मनुर्वत्सः कल्पितस्तेन भूभुजा ।\nस्वपाणिः कल्पितस्तेन पात्रमेवं महामते ३३।\nस पृथुः पुरुषव्याघ्रो दुदोह वसुधां तदा ।\nसर्वसस्यमयं क्षीरं ससर्वान्नं गुणान्वितम् ३४।\nतेन पुण्येन चान्नेन सुधाकल्पेन ताः प्रजाः ।\nतृप्तिं नयंति देवान्वै प्रजाः पितॄंस्तथापरान् ३५।\nप्रसादात्तस्य वैन्यस्य सुखं जीवंति ताः प्रजाः ।\nदेवेभ्यश्च पितृभ्यश्च दत्वा चान्नं प्रजास्ततः ३६।\nब्राह्मणेभ्यो विशेषेणअतिथिभ्यस्तथैव च ।\nपश्चाद्भुंजंति पुण्यास्ताः प्रजाः सर्वा द्विजोत्तमाः ३७।\nयज्ञैश्चान्ये यजंत्येव तर्पयंति जनार्दनम् ।\nतेन चान्नेन देवेशं तृप्तिं गच्छंति देवताः ३८।\nपुनर्वर्षति पर्जन्यः प्रेषितो माधवेन च ।\nतस्मात्पुण्या महौषध्यः संभवंति सुपुण्यदाः ३९।\nसस्यजातानि सर्वाणि पृथुर्वैन्यः प्रजापतिः ।\nतेनान्नेन प्रजाः सर्वा वर्तंतेऽद्यापि नित्यशः ४०।\nऋषिभिश्चैव मिलितैर्दुग्धा चेयं वसुंधरा ।\nपुनर्विप्रैर्महाभाग्यैः सत्यवद्भिः सुरैस्तथा ४१।\nसोमो वत्सस्वरूपोभूद्दोग्धा देवगुरुः स्वयम् ।\nऊर्जं क्षीरं पयः कल्पं येन जीवंति चामराः ४२।\nतेषां सत्येन पुण्येन सर्वे जीवंति जंतवः ।\nसत्यपुण्ये प्रवर्तंते ऋषिदुग्धा वसुंधरा ४३।\nअथातः संप्रवक्ष्यामि यथा दुग्धा इयं धरा ।\nपितृभिश्च पुरा वत्स विधिना येन वै तदा ४४।\nसुपात्रं राजतं कृत्वा स्वधा क्षीरं सुधान्वितम् ।\nपरिकल्प्य यमं वत्सं दोग्धा चांतक एव सः ४५।\nनागैः सर्पैस्ततो दुग्धा तक्षकं वत्समेव च ।\nअलाबुपात्रमादाय विषं क्षीरं द्विजोत्तमाः ४६।\nनागानां तु तथा दोग्धा धृतराष्ट्रः प्रतापवान् ।\nसर्पा नागा द्विजश्रेष्ठास्तेन वर्तंति चातुलाः ४७।\nनागा वर्तंति तेनापि ह्यत्युग्रेण द्विजोत्तमाः ।\nविषेण घोररूपेण सर्पाश्चैव भयानकाः ४८।\nतेनैव वर्तयंत्युग्रा महाकाया महाबलाः ।\nतदाहारास्तदाचारास्तद्वीर्यास्तत्पराक्रमाः ४९।\nअथातः संप्रवक्ष्यामि यथा दुग्धा वसुंधरा ।\nअसुरैर्दानवैः सर्वैः कल्पयित्वा द्विजोत्तमाः ५०।\nपात्रमत्रान्नसदृशमायसं सर्वकामिकम् ।\nक्षीरं मायामयं कृत्वा सर्वारातिविनाशनम् ५१।\nतेषामभूत्स वै वत्सो विरोचनः प्रतापवान् ।\nऋत्विग्द्विमूर्द्धा दैत्यानां मधुर्दोग्धा महाबलः ५२।\nतया हि मायया दैत्याः प्रवर्त्तंते महाबलाः ।\nमहाप्रज्ञा महाकाया महातेजः पराक्रमाः ५३।\nतद्बलं पौरुषं तेषां तेन जीवंति दानवाः ।\nतयैते माययाद्यापि सर्वमाया द्विजोत्तमाः ५४।\nप्रवर्तंते मितप्रज्ञास्ते तदेषामिदं बलम् ।\nतथा तु दुग्धा यक्षैः सा सर्वाधारासु मेदिनी ५५।\nइति शुश्रुम विप्रेंद्राः पुराकल्पे महात्मभिः ।\nअंतर्धानमयं क्षीरमयस्पात्रे सुविस्तरे ५६।\nवैश्रवणो महाप्राज्ञस्तदा वत्सः प्रकल्पितः ।\nमणिधरस्य पिता पुण्यः प्राज्ञो बुद्धिमतां वरः ५७।\nदोग्धा रजतनाभस्तु तस्याश्चासीन्महामतिः ।\nसर्वज्ञः सर्वधर्मज्ञो यक्षराजसुतो बली ५८।\nअष्टबाहुर्महातेजा द्विशीर्षः सुमहातपाः ।\nयक्षावर्तंत तेनापि सर्वदैव द्विजोत्तमाः ५९।\nपुनर्दुग्धा इयं पृथ्वी राक्षसैश्च महाबलैः ।\nतथा चैषा पिशाचैश्च सातुरैर्दग्धवारिभिः ६०।\nउत्प्लुतं नृकपालं तं शावपात्रमयः कृतम् ।\nसुप्रजां भोक्तुकामास्ते तीव्रकोपपराक्रमाः ६१।\nदोग्धा रजतनाभस्तु तेषामासीन्महाबलः ।\nसुमाली नाम वत्सश्च शोणितं क्षीरमेव च ६२।\nरक्षांसि यातुधानाश्च पिशाचाश्च महाबलाः ।\nयक्षास्तेन च जीवंति भूतसङ्घाश्च दारुणाः ६३।\nगंधर्वैरप्सरोभिश्च पुनर्दुग्धा वसुंधरा ।\nकृत्वा वत्सं सुविद्वांसं तैश्च चित्ररथं पुनः ६४।\nदुदुहुः पद्मपात्रे तु गांधर्वं गीतसंकुलम् ।\nसुरुचिर्नाम गंधर्वस्तेषामासीन्महामतिः ६५।\nदोग्धा पुण्यतमश्चैव तस्याश्च द्विजसत्तमाः ।\nशुचिगीतं महात्मानः सुक्षीरं दुदुहुस्तदा ६६।\nगंधर्वास्तेन जीवंति अन्याश्चाप्सरसस्तथा ।\nपर्वतैश्च महापुण्यैर्दुग्धा चेयं वसुंधरा ६७।\nरत्नानि विविधान्येव ओषधीश्चामृतोपमाः ।\nवत्सश्चैव महाभागो हिमवान्परिकल्पितः ६८।\nमेरुर्दोग्धा च संजातः पात्रं कृत्वा तु शैलजम् ।\nतेन क्षीरेण संवृद्धाः शैलाः सर्वे महौजसः ६९।\nपुनर्दुग्धा महावृक्षैः पुण्यैः कल्पद्रुमादिभिः ।\nपालाशं पात्रामानिन्युश्छिन्नदग्धप्ररोहणम् ७०।\nशालो दुदोह पुष्पांगः प्लक्षो वत्सोऽभवत्तदा ।\nगुह्यकैश्चारणैः सिद्धैर्विद्याधरगणैस्तदा ७१।\nदुग्धा चेयं सर्वधात्री सर्वकामप्रदायिनी ।\nयं यमिच्छंति ये लोकाः पात्रवत्सविशेषणैः ७२।\nतैस्तैस्तेषां ददात्येव क्षीरं सद्भावमीदृशम् ।\nइयं धात्री विधात्री तु इयं श्रेष्ठा वसुंधरा ७३।\nसर्वकामदुघा धेनुरियं पुण्यैरलंकृता ।\nइयं ज्येष्ठा प्रतिष्ठा तु इयं सृष्टिरियं प्रजा ७४।\nपावनी पुण्यदा पुण्या सर्वसस्य प्ररोहिणी ।\nचराचरस्य सर्वस्य प्रतिष्ठा योनिरेव च ७५।\nमहालक्ष्मीरियं विद्या सर्वविश्वमयी सदा ।\nसर्वकामदुघा दोग्ध्री सर्वबीजप्ररोहिणी ७६।\nसर्वेषां श्रेयसां माता सर्वलोकधरा इयम् ।\nपंचानामपि भूतानां प्रकाशो रूपमेव च ७७।\nअसीदियं समुद्रांता मेदिनीति परिश्रुता ।\nमधुकैटभयोः कृत्स्ना मेदसा समभिप्लुता ७८।\nतेनेयं मेदिनी नाम प्रोच्यते ब्रह्मवादिभिः ।\nततोभ्युपगमात्प्राज्ञ पृथोर्वैन्यस्य सत्तमाः ७९।\nदुहितृत्वमनुप्राप्ता देवी पृथ्वीति चोच्यते ।\nतेन राज्ञा द्विजश्रेष्ठाः पालितेयं वसुंधरा ८०।\nग्रामाधारं गृहाणां च पुरपत्तनमालिनी ।\nसस्याकरवती स्फीता सर्वतीर्थमयी द्विजाः ८१।\nएवं वसुमती देवी सर्वलोकमयी सदा ।\nएवं प्रभावो राजेंद्रः पुराणे परिपठ्यते ८२।\nपृथुर्वैन्यो महाभागः सर्वकर्मप्रकाशकः ।\nयथा विष्णुर्यथा ब्रह्मा यथा रुद्रः सनातनः ८३।\nनमस्कार्यास्त्रयो देवा देवाद्यैर्ब्रह्मवादिभिः ।\nब्राह्मणैर्ऋषिभिः सर्वैर्नमस्कार्यो नृपोत्तमः ८४।\nवर्णानामाश्रमाणां यः स्थापकः सर्वलोकधृक् ।\nपार्थिवैश्च महाभागैः पार्थिवत्वमिहेप्सुभिः ८५।\nआदिराजो नमस्कार्यः पृथुर्वैन्यः प्रतापवान् ।\nधनुर्वेदार्थिभिर्योधैः सदैव जयकांक्षिभिः ८६।\nनमस्कार्यो महाराजो वृत्तिदाता महीभृताम् ।\nएवं पात्रविशेषाश्च मया ख्याता द्विजोत्तमाः ८७।\nवत्सानां सुविशेषाश्च दोग्धॄणां भवदग्रतः ।\nक्षीरस्यापि विशेषं तु यथोद्दिष्टं हि भूभुजा ८८।\nसमाख्यातं तथाग्रे च भवतां वै यथार्थतः ।\nधन्यं यशस्यमारोग्यं पुण्यं पापप्रणाशनम् ८९।\nपृथोर्वैन्यस्य चरितं यः शृणोति द्विजोत्तमाः ।\nतस्य भागीरथी स्नानमहन्यहनि जायते ९०।\nसर्वपापविशुद्धात्मा विष्णुलोकं प्रयाति सः ९१।\nइति श्रीपद्मपुराणे पंचपंचाशत्सहस्रसंहितायां भूमिखंडे\nपृथूपाख्याने एकोनत्रिंशोऽध्यायः २९।"
  }
]
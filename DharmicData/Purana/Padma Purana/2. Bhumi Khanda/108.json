[
  {
    "text": "कुंजल उवाच-\nब्रह्मपुत्रो महातेजा वशिष्ठस्तपतां वरः ।\nनहुषं तं समाहूय इदं वचनमब्रवीत् १।\nवनं गच्छ स्वशीघ्रेण वन्यमानय पुष्कलम् ।\nसमाकर्ण्य मुनेर्वाक्यं नहुषो वनमाययौ २।\nतत्र किंचित्सुवृत्तांतं शुश्राव नहुषो बलः ।\nअयमेष स धर्मात्मा नहुषो नाम वीर्यवान् ३।\nआयोः पुत्रो महाप्राज्ञो बाल्यान्मात्रा वियोजितः ।\nअस्यैवातिवियोगेन आयुभार्या प्ररोदिति ४।\nअशोकसुंदरी तेपे तपः परमदुष्करम् ।\nकदा पश्यति सा देवी पुत्रमिंदुमती शुभा ५।\nनाहुषं नाम धर्मज्ञं हृतं पूर्वं तु दानवैः ।\nतपस्तेपे निरालंबा शिवस्य तनया वरा ६।\nअशोकसुंदरी बाला आयुपुत्रस्य कारणात् ।\nअनेनापि कदा सा हि संगता तु भविष्यति ७।\nएवं सांसारिकं वाक्यं दिवि चारणभाषितम् ।\nशुश्राव स हि धर्मात्मा नहुषो विभ्रमान्वितः ८।\nस गत्वा वन्यमादाय वशिष्ठस्याश्रमं प्रति ।\nवन्यं निवेद्य धर्मात्मा वशिष्ठाय महात्मने ९।\nबद्धांजलिपुटोभूत्वा भक्त्या नमितकंधरः ।\nतमुवाच महाप्राज्ञं वशिष्ठं तपतां वरम् १०।\nभगवञ्छ्रूयतां वाक्यमपूर्वं चारणेरितम् ।\nएष वै नहुषो नाम्ना आयुपुत्रो वियोजितः ११।\nमात्रा सह सुदुःखैस्तु इंदुमत्या हि दानवैः ।\nशिवस्य तनया बाला तपस्तेपे सुदुश्चरम् १२।\nनिमित्तमस्य धीरस्य नहुषस्येति वै गुरो ।\nएवमाभाषितं तैस्तु तत्सर्वं हि मया श्रुतम् १३।\nकोसावायुः स धर्मात्मा कासा त्विंदुमती शुभा ।\nअशोकसुंदरी कासा नहुषेति क उच्यते १४।\nएतन्मे संशयं जातं तद्भवांश्छेत्तुमर्हति ।\nअन्यः कोपि महाप्राज्ञः कुत्रासौ नहुषेति च १५।\nतत्सर्वं तात मे ब्रूहि कारणांतरमेव हि ।\nवशिष्ठ उवाच-\nआयु राजा स धर्मात्मा सप्तद्वीपाधिपो बली १६।\nभार्या इंदुमती तस्य सत्यरूपा यशस्विनी ।\nतस्यामुत्पादितः पुत्रो भवान्वै गुणमंदिरम् १७।\nआयुना राजराजेन सोमवंशस्य भूषणम् ।\nहरस्य कन्या सुश्रोणी गुणरूपैरलंकृता १८।\nअशोकसुंदरी नाम्ना सुभगा चारुहासिनी ।\nतस्य हेतोस्तपस्तेपे निरालंबा तपोवने १९।\nतस्या भर्ता भवान्सृष्टो धात्रा योगेन निश्चितः ।\nगंगायास्तीरमाश्रित्य ध्यानयोग समाश्रिता २०।\nहुंडश्च दानवेंद्रो यो दृष्ट्वा चैकाकिनीं सतीम् ।\nतपसा प्रज्वलंतीं च सुभगां कमलेक्षणाम् २१।\nरूपौदार्यगुणोपेतां कामबाणैः प्रपीडितः ।\nतां बभाषेऽन्तिकं गत्वा मम भार्या भवेति च २२।\nएवं सा तद्वचः श्रुत्वा तमुवाच तपस्विनी ।\nमा हुंड साहसं कार्षीर्मा जल्पस्व पुनः पुनः २३।\nअप्राप्याहं त्वया वीर परभार्या विशेषतः ।\nदैवेन मे पुरा सृष्ट आयुपुत्रो महाबलः २४।\nनहुषो नाम मेधावी भविष्यति न संशयः ।\nदेवदत्तो महातेजा अन्यथा त्वं करिष्यसि २५।\nततः शाप्रं पदास्यामि येन भस्मी भविष्यसि ।\nएवमाकर्ण्य तद्वाक्यं कामबाणैः प्रपीडितः २६।\nव्याजेनापि हृता तेन प्रणीता निजमंदिरे ।\nज्ञात्वा तया महाभाग शप्तोऽसौ दानवाधमः २७।\nनहुषस्यैव हस्तेन तव मृत्युर्भविष्यति ।\nअजाते त्वयि संजाता वदसे त्वं यथैव तत् २८।\nस त्वमायुसुतो वीर हृतो हुंडेन पापिना ।\nसूदेन रक्षितो दास्या प्रेषितो मम चाश्रमम् २९।\nभवंतं वनमध्ये च दृष्ट्वा चारणकिन्नरैः ।\nयत्तु वै श्रावितं वत्स मया ते कथितं पुनः ३०।\nजहि तं पापकर्तारं हुंडाख्यं दानवाधमम् ।\nनेत्राभ्यां हि प्रमुंचंतीमश्रूणि परिमार्जय ३१।\nइतो गत्वा प्रपश्य त्वं गंगातीरं महाबलम् ।\nनिपात्य दानवेंद्रं तं कारागृहात्समानय ३२।\nअशोकसुंदरी याहि तस्या भर्ता भवस्व हि ।\nएतत्ते सर्वमाख्यातं प्रश्नस्यास्य हि कारणम् ३३।\nआभाष्य नहुषं विप्रो विरराम महामतिः ३४।\nआकर्ण्य सर्वं मुनिना प्रयुक्तमाश्चर्यभूतं स हि चिंत्यमानः ।\nतस्यांतमेकः परिकर्तुकाम आयोः सुतः कोपमथो चकार ३५।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नाहुषाख्यानेऽष्टोत्तरशततमोऽध्यायः १०८।"
  }
]
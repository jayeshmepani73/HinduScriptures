[
  {
    "text": "कुंजल उवाच-\nकिं विज्वल त्वया दृष्टमपूर्वं भ्रमता महीम् ।\nआश्चर्येण समायुक्तं तन्मे कथय सुव्रत १।\nइतः प्रयासि कं देशमाहारार्थं तु सोद्यमी ।\nयद्य दृष्टं त्वया चित्रं समाख्याहि सुतोत्तम २।\nविज्वल उवाच-\nअस्ति मेरुगिरेः पृष्ठे आनंदं नाम काननम् ।\nदिव्यवृक्षैः समाकीर्णंफ लपुष्पमयैः सदा ३।\nदेववृंदैः समाकीर्णं मुनिसिद्धसमन्वितम् ।\nअप्सरोभिः सुरूपाभिर्गंधर्वैः किन्नरोरगैः ४।\nवापीकूपतडागैश्च नदीप्रस्रवणैस्तथा ।\nआनंदकाननं पुण्यं दिव्यभावैः प्रभासते ५।\nविमानैः कोटिसंख्याभिर्हंसकुंदेंदुसन्निभैः ।\nगीतकोलाहलैः रम्यैर्मेघध्वनिनिनादितम् ६।\nषट्पदानां निनादेन सर्वत्र मधुरायते ।\nचंदनैश्चूतवृक्षैश्च चंपकैः पुष्पितैर्वृतम् ७।\nनानावृक्षैः प्रभात्येवमानंदवनमुत्तमम् ।\nनानापक्षिनिनादेन बहुकोलाहलान्वितम् ८।\nएवमानंदनं दृष्टं मया तत्र सुशोभनम् ।\nविमलं च सरस्तात शोभते सागरोपमम् ९।\nसंपूर्णं पुण्यतोयेन पद्मसौगंधिकैः शुभैः ।\nजलजैस्तु समाकीर्णं हंसकारंडवान्वितम् १०।\nएवमासीत्सरस्तस्य सुमध्ये काननस्य हि ।\nदेवगंधर्वसंबाधैर्मुनिवृंदैरलंकृतम् ११।\nकिंनरोरगगंधर्वैश्चारणैश्च सुशोभते ।\nतत्राश्चर्यं मया दृष्टं वक्तुं तात न शक्यते १२।\nविमानेनापि दिव्येन कलशैरुपशोभते ।\nछत्रदंडपताकाभीराजमानेन सत्तम १३।\nसर्वभोगाविलेनापि गीयमानेथ किन्नरैः ।\nगंधर्वैरप्सरोभिश्च शोभमानोथ सुव्रत १४।\nस्तूयमानो महासिद्धऋषिभिस्तत्त्ववेदिभिः ।\nरूपेणाप्रतिमो लोके न दृष्टस्तादृशः क्वचित् १५।\nसर्वाभरणशोभांगो दिव्यमालाविशोभितः ।\nमहारत्नकृतामाला यस्योरसि विराजते १६।\nतत्समीपे स्थिता चैका नारी दृष्टा वरानना ।\nहेमहारैश्च मुक्तानां वलयैः कंकणैर्युता १७।\nदिव्यवस्त्रैश्च गंधैश्च चंदनैश्चारुलेपनैः ।\nस्तूयमानो गीयमानः पुरुषस्तत्र चागतः १८।\nरतिरूपा वरारोहा पीनश्रोणिपयोधरा ।\nसर्वाभरणशोभांगी तादृशी रूपसंपदा १९।\nद्वावेतौ तौ मया दृष्टौ विमानेनापि चागतौ ।\nरूपलावण्यमाधुर्यौ सर्वशोभासमाविलौ २०।\nसमुत्तीर्णौ विमानात्तावागतौ सरसोन्तिके ।\nस्नातौ तात महात्मानौ स्त्रीपुंसौ कमलेक्षणौ २१।\nप्रगृह्य तौ महाशस्त्रौ दंपती तु परस्परम् ।\nतादृशौ च शवौ तत्र पतितौ सरसस्तटे २२।\nप्रभासे ते तदा तौ तु स्त्रीपुंसौ कमलेक्षणौ ।\nरूपेणापि महाभाग तादृशावेव तौ शवौ २३।\nदेवरूपोपमस्तात यथा पुंसस्तथा शवः ।\nयथारूपं हि तस्यापि तादृशस्तत्र दृश्यते २४।\nयथारूपं तु भार्यायास्तथा शवो द्वितीयकः ।\nस्त्रीशवस्य तु यन्मांसं शस्त्रेणोत्कृत्य सा ततः २५।\nभक्षते तस्य मांसानि रक्ताप्लुतानि तानि तु ।\nपुरुषो भक्षते तद्वच्छवमांसं समातुरः २६।\nक्षुधया पीड्यमानौ तौ भक्षेते पिशितं तयोः ।\nयावत्तृप्तिं समायातौ तावन्मांसं प्रभक्षितम् २७।\nसरस्यथ जलं पीत्वा संजातौ सुखितौ पितः ।\nकियत्कालं स्थितौ तत्र विमानेन गतौ पुनः २८।\nअन्ये द्वे तु स्त्रियौ तात मया दृष्टे च तत्र वै ।\nरूपसौभाग्यसंपन्ने ते स्त्रियौ चारुलक्षणे २९।\nताभ्यां प्रभक्षितं मांसं यदा तात महावने ।\nप्रहसेते तदा ते द्वे हास्यैरट्टाट्टकैःपुनः ३०।\nभक्षते च स्वमांसानि तावेतौ परिनित्यशः ।\nकृत्वा स्नानादिकं मांसं पश्यतो मम तत्र हि ३१।\nअन्ये स्त्रियौ महाभाग रौद्रा कारसमन्विते ।\nदंष्ट्राकरालवदने तत्रैवाति विभीषणे ३२।\nऊचतुस्तौ तदा ते तु देहिदेहीति वै पुनः ।\nएवं दृष्टं मया तात वसता वनसंनिधौ ३३।\nनित्यमुत्कीर्य भक्ष्येते तौ द्वौ तु मांसमेव च ।\nजायेते च सुसंपूर्णौ कायौ च शवयोः पुनः ३४।\nनित्यमुत्तीर्य तावेवं ते चाप्यन्ये च वै पितः ।\nकुर्वंति सदृशीं चेष्टां पूर्वोक्तां मम पश्यतः ३५।\nएतदाश्चर्य संजातं दृष्टं तात मया तदा ।\nभवता पृच्छितं तात दृष्टमाश्चर्यमेव च ३६।\nमया ख्यातं तवाग्रे वै सर्वसंदेहकारणम् ।\nकथयस्व प्रसादाच्च प्रीयमाणेन चेतसा ३७।\nविमानेनागतो योसौ स्त्रिया सार्द्धं द्विजोत्तम ।\nदिव्यरूपधरो यस्तु स कस्तु कमलेक्षणः ३८।\nका च नारी महाभाग महामांसं प्रभक्षति ।\nस कश्चाप्यागतस्तात सा चैवाभ्येत्य भक्षति ३९।\nप्रहसेते तदा ते द्वे स्त्रियौ तात वदस्व नः ।\nऊचतुस्तौ तथा चान्ये देहिदेहीति वा पुनः ४०।\nतेद्वेत्वं मे समाचक्ष्व महाभीषणके स्त्रियौ ।\nएतन्मे संशयं तात छेत्तुमर्हसि सुव्रत ४१।\nएवमुक्त्वा महाराज विरराम स चांडजः ।\nएवं पृष्टस्तृतीयेन विज्वलेनात्मजेन सः ४२।\nप्रोवाच सर्वं वृत्तांतं च्यवनस्यापि शृण्वतः ४३।\nइति श्रीपद्मपुराणे भूमिखंडे वेनोपाख्याने गुरुतीर्थे च्यवनचरित्रे त्रिनवतितमोऽध्यायः ९३।"
  }
]
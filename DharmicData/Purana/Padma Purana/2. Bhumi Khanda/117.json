[
  {
    "text": "कुंजल उवाच-\nनहुषः प्रियया सार्द्धं तया चैव सरंभया ।\nऐंद्रेणापि स दिव्येन स्यंदनेन वरेण च १।\nनागाह्वयं पुरं प्राप्तः सर्वशोभासमन्वितम् ।\nदिव्यैर्मंगलकैर्युक्तं भवनैरुपशोभितम् २।\nहेमतोरणसंयुक्तं पताकाभिरलंकृतम् ।\nनानावादित्रनादैश्च बंदिचारणशोभितम् ३।\nदेवरूपोपमैः पुण्यैः पुरुषैः समलंकृतम् ।\nनारीभिर्दिव्यरूपाभिर्गजाश्वैः स्यंदनैस्तथा ४।\nनानामंगलशब्दैश्च वेदध्वनिसमाकुलम् ।\nगीतवादित्रशब्दैश्च वीणावेणुस्वनैस्ततः ५।\nसर्वशोभासमाकीर्णं विवेश स पुरोत्तमम् ।\nवेदमंगलघोषैश्च ब्राह्मणैश्चैव पूजितः ६।\nददृशे पितरं वीरो मातरं च सुपुण्यकाम् ।\nहर्षेण महताविष्टः पितुः पादौ ननाम सः ७।\nअशोकसुंदरी सा तु तयोः पादौ पुनः पुनः ।\nननाम भक्त्या भावेन उभयोः सा वरानना ८।\nरंभा च सा ननामाथ प्रीतिं चैवाप्यदर्शयत् ।\nनमस्कृत्वा समाभाष्य स्वगुरुं नृपनंदनः ९।\nअनामयं च पप्रच्छ मातरं पितरं प्रति ।\nएवमुक्तो महाभागः सानंदपुलकोद्गमः १०।\nआयुरुवाच-\nअद्यैव व्याधयो नष्टा दुःखशोकावुभौ गतौ ।\nभवतो दर्शनात्पुत्र सुतुष्ट्या हृष्यते जगत् ११।\nकृतकृत्योस्मि संजातस्त्वयि जाते महौजसि ।\nस्ववंशोद्धरणं कृत्वा अहमेव समुद्धृतः १२।\nइंदुमत्युवाच-\nपर्वणि प्राप्य इंदोस्तु तेजो दृष्ट्वा महोदधिः ।\nवृद्धिं याति महाभाग तथाहं तव दर्शनात् १३।\nवर्द्धितास्मि सुहृष्टास्मि आनंदेन समाकुला ।\nदर्शनात्ते महाप्राज्ञ धन्या जातास्मि मानद १४।\nएवं संभाष्य तं पुत्रमालिंग्य तनयोत्तमम् ।\nशिरश्चाघ्राय तस्यापि वत्सं धेनुर्यथा स्वकम् १५।\nअभिनंद्य सुतं प्राप्तं नहुषं देवरूपिणम् ।\nआशीर्भिश्चार्चयद्देवी पुण्या इंदुमती तदा १६।\nसूत उवाच-\nअथासौ मातरं पुण्यां देवीमिंदुमतीं सुतः ।\nकथयामास वृत्तांतं यथाहरणमात्मनः १७।\nस्वभार्यायास्तथोत्पत्तिं प्राप्तिं चैव महायशाः ।\nहुंडेनापि यथा युद्धं हुंडस्यापि निपातनम् १८।\nसमासेन समस्तं तदाख्यातं स्वयमेव हि ।\nमातापित्रोर्यथा वृत्तं तयोरानंददायकम् १९।\nमातापितरावाकर्ण्य पुत्रस्य विक्रमोद्यमम् ।\nहर्षेण महताविष्टौ संजातौ पूर्णमानसौ २०।\nनहुषो धनुरादाय इंद्रस्य स्यंदनेन वै ।\nजिगाय पृथिवीं सर्वां सप्तद्वीपां सपत्तनाम् २१।\nपित्रे समर्पयामास वसुपूर्णां वसुंधराम् ।\nपितरं हर्षयन्नित्यं दानधर्मैः सुकर्मभिः २२।\nपितरं याजयामास राजसूयादिभिस्तदा ।\nमहायज्ञैश्च दानैश्च व्रतैर्नियमसंयमैः २३।\nसुदानैर्यशसा पुण्यैर्यज्ञैः पुण्यमहोदयैः ।\nसुसंपूर्णौ कृतौ तौ तु पितरौ चायुसूनुना २४।\nअथ देवाः समागत्य नागाह्वयं पुरोत्तमम् ।\nअभ्यषिंचन्महात्मानं नहुषं वीरमर्दनम् २५।\nमुनिभिश्च सुसिद्धैश्च आयुना तेन भूभुजा ।\nअभिषिंच्य स्वराज्ये तं समेतं शिवकन्यया २६।\nभार्यायुक्तः स्वकायेन आयु राजा महायशाः ।\nदिवं जगाम धर्मात्मा देवैः सिद्धैः सुपूजितः २७।\nऐंद्रं पदं परित्यज्य ब्रह्मलोकं गतः पुनः ।\nहरलोकं जगामाथ मुनिभिर्देवपूजितः २८।\nस्वकर्मभिर्महाराजः पुत्रस्यापि सुतेजसा ।\nहरेर्लोकं गतः पुण्यैर्निवसत्येष भूपतिः २९।\nपुरुषैः पुण्यकर्माख्यैरीदृशं पुण्यमुत्तमम् ।\nजनितव्यं महाभाग किमन्यैः शोककारकैः ३०।\nयथा जातः स धर्मात्मा नहुषः पितृतारकः ।\nकुलस्य धर्त्ता सर्वस्य नहुषो ज्ञानपंडितः ३१।\nएतत्ते सर्वमाख्यातं चरित्रं तस्य भूपतेः ।\nअन्यत्किं ते प्रवक्ष्यामि वद पुत्र कपिंजल ३२।\nएवंविधं पुण्यमयं पवित्रं चरित्रमेतद्यशसा समेतम् ।\nआयोः सुतस्यापि शृणोति मर्त्यो भोगान्स भुक्त्वैति पदं मुरारेः ३३।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने सप्तदशाधिकशततमोऽध्यायः ११७।"
  }
]
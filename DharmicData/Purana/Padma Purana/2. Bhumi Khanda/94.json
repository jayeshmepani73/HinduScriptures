[
  {
    "text": "कुंजल उवाच-\nश्रूयतामभिधास्यामि तत्सर्वं कारणं सुत ।\nयस्मात्तौ तादृशौ जातौ स्वमांसपरिभक्षकौ १।\nसर्वत्र कारणं कर्म शुभाशुभं न संशयः ।\nपुण्येन कर्मणा पुत्र नरः सौख्यं प्रभुंजति २।\nदुष्कृतं भुंजते चात्र पापयुक्तेन कर्मणा ।\nसूक्ष्मवर्त्मविचार्यैवं शास्त्रज्ञानेन चक्षुषा ३।\nस्थूलधर्मं प्रदृष्ट्वैव सुविचार्य पुनः पुनः ।\nसमारभेन्नरः कर्म मनसा निपुणेन च ४।\nसमूर्तिकारकः शिल्पी रसमावर्त्तयेद्यथा ।\nअग्नेश्च तेजसा पुत्र ज्वालाभिश्च समंततः ५।\nद्रवीभूतो भवेद्धातुर्वह्निना तापितः शनैः ।\nयादृशं वत्स भक्ष्यंतु रसपक्वं निषेच्यते ६।\nतादृशं जायते वत्स रूपं चैव न संशयः ।\nयादृशं क्रियते कर्म तादृशं परिभुज्यते ७।\nकर्म एव प्रधानं यद्वर्षारूपेण वर्त्तते ।\nक्षेत्रेषु यादृशं बीजं वपते कृषिकारकः ८।\nतादृशं भुंजते तात फलमेव न संशयः ।\nयादृशं क्रियते कर्म तादृशं परिभुज्यते ९।\nविनाशहेतुः कर्मास्य सर्वे कर्मवशा वयम् ।\nकर्म दायादका लोके कर्म संबंधिबांधवाः १०।\nकर्माणि चोदयंतीह पुरुषं सुखदुःखयोः ।\nसुवर्णं रजतं वापि यथारूपं निषिच्यते ११।\nतथा निषिच्यते जंतुः पूर्वकर्मवशानुगः ।\nपंचैतानीह दृश्यंते गर्भस्थस्यैव देहिनः १२।\nआयुः कर्म च वित्तं च विद्यानि धनमेव च ।\nयथा मृत्पिंडकं कर्त्ता कुरुते यद्यदिच्छति १३।\nतथा कर्मकृतं चैव कर्त्तारं प्रतिपद्यते ।\nदेवत्वमथ मानुष्यं पशुत्वं पक्षितां तथा १४।\nतिर्यक्त्वं स्थावरत्वं वा याति जंतुः स्वकर्मभिः ।\nस एव तु तथा भुंक्ते नित्यं विहितमात्मनः १५।\nआत्मना विहितं दुःखमात्मना विहितं सुखम् ।\nगर्भशय्यामुपादाय भुंजते पूर्वदेहिकम् १६।\nपूर्वदेहकृतं कर्म न कश्चित्पुरुषोत्तमः ।\nबलेन प्रज्ञया वापि समर्थः कर्तुमन्यथा १७।\nस्वकृतान्येव भुंजंति दुःखानि च सुखानि च ।\nहेतुतः कारणैर्वापि सोहं कारेण बाध्यते १८।\nयथा धेनुसहस्रेषु वत्सो विंदति मातरम् ।\nतद्वच्छुभाशुभं कर्म कर्तारमनुगच्छति १९।\nउपभोगादृते यस्य नाश एव न विद्यते ।\nप्राक्तनं बंधनं कर्म कोन्यथाकर्तुमर्हति २०।\nसुशीघ्रमनुधावंतं विधानमनुधावति ।\nशोभते संनिपातेन यथाकर्म पुराकृतम् २१।\nउपतिष्ठति तिष्ठंतं गच्छं तमनुगच्छति ।\nकरोति कुर्वतः कर्मच्छायेवानु विधीयते २२।\nयथा छायातपौ नित्यं सुसंबद्धौ परस्परम् ।\nउपसर्गा हि विषया उपसर्गा जरादयः २३।\nपीडयंति नरं पश्चात्पीडितं पूर्वकर्मणा ।\nयेन यत्रोपभोक्तव्यं दुःखं वा सुखमेव च २४।\nस तत्र बद्ध्वा रज्ज्वेव बलाद्दैवेन नीयते ।\nदैवं प्राहुश्च भूतानां सुखदुःखोपपादनम् २५।\nअन्यथा कर्मतच्चिंत्यं जाग्रतः स्वपतोपि वा ।\nअन्यथा ह्युद्यते दैवं बध्यते च जिघांसति २६।\nशस्त्राग्निविषदुर्गेभ्यो रक्षितव्यं सुरक्षति ।\nयथा पृथिव्यां बीजानि वृक्षगुल्मतृणान्यपि २७।\nतथैवात्मनि कर्माणि तिष्ठंति प्रभवंति च ।\nतैलक्षयाद्यथा दीपो निर्वाणमधिगच्छति २८।\nकर्मक्षयात्तथा जंतोः शरीरं नाशमृच्छति ।\nकर्मक्षयात्तथा मृत्युस्तत्त्वविद्भिरुदाहृतम् २९।\nविविधाः प्राणिनां रोगाः स्मृतास्तेषां च हेतवः ।\nतस्मात्तत्त्वप्रधानस्तु कर्म एव हि प्राणिनाम् ३०।\nयत्पुरा क्रियते कर्म तदिहैव प्रभुज्यते ।\nयत्त्वया दृष्टमेवापि पृच्छितं तात सांप्रतम् ३१।\nतस्यार्थं तु मया प्रोक्तं भुंजाते तौ हि सांप्रतम् ।\nआनंदे कानने दृष्टं तयोः कर्मसुदारुणम् ३२।\nतयोश्चेष्टां प्रवक्ष्यामि शृणु वत्स प्रभाषतः ।\nकर्मभूमिरियं तात अन्या भोगार्थभूमयः ३३।\nसर्गादीनां महाप्राज्ञ तासु गत्वा सुभुंजति ।\nसूत उवाच-\nचौलदेशे महाप्राज्ञः सुबाहुर्नाम भूमिपः ३४।\nरूपवान्गुणवान्धीरः पृथिव्यां नास्ति तादृशः ।\nविष्णुभक्तो महाप्राज्ञो वैष्णवानां च सुप्रियः ३५।\nकर्मणा त्रिविधेनापि प्रध्यायन्मधुसूदनम् ।\nअश्वमेधादिकान्यज्ञान्यजेत सकलान्नृप ३६।\nपुरोधास्तस्य चैवास्ति जैमिनिर्नाम ब्राह्मणः ।\nस चाहूय सुबाहुं तमिदं वचनमब्रवीत् ३७।\nराजन्देहि सुदानानि यैः सुखं तु प्रभुंज्यत ।\nदानैस्तु तरते लोकान्दुर्गान्प्रेत्य गतो नरः ३८।\nदानेन सुखमाप्नोति यशः प्राप्नोति शाश्वतम् ।\nदानेन चातुला कीर्तिर्जायते मृत्युमंडले ३९।\nयावत्कीर्तिः स्थिता चात्र तावत्कर्ता दिवं वसेत् ।\nतद्दानं दुष्करं प्राहुर्दातुं नैव प्रशक्यते ४०।\nतस्मात्सर्वप्रयत्नेन दातव्यं मानवैः सदा ।\nसुबाहुरुवाच-\nदानाच्च तपसो वापि द्वयोर्मध्ये सुदुष्करम् ४१।\nकिं वा महत्फलं प्रेत्य तन्मे ब्रूहि द्विजोत्तम ।\nजैमिनिरुवाच-\nदानान्न दुष्करतरं पृथिव्यामस्ति किंचन ४२।\nराजन्प्रत्यक्षमेवैकं दृश्यते लोकसाक्षिकम् ।\nपरित्यज्य प्रियान्प्राणान्धनार्थं लोभमोहिताः ४३।\nप्रविशंति नरा लोके समुद्रमटवीं तथा ।\nसेवामन्ये प्रपद्यंतेऽश्ववृत्तिरिति या स्थिता ४४।\nहिंसाप्रायां बहुक्लेशां कृषिं चैव तथा पुरा ।\nतस्य दुःखार्जितस्यापि प्राणेभ्योपि गरीयसः ४५।\nअर्थस्य पुरुषव्याघ्र परित्यागः सुदुष्करः ।\nविशेषतो महाराज तस्य न्यायार्जितस्य च ४६।\nश्रद्धया विधिवत्पात्रे दत्तस्यांतो न विद्यते ।\nश्रद्धा धर्मसुता देवी पावनी विश्वतारिणी ४७।\nसावित्री प्रसवित्री च संसारार्णवतारिणी ।\nश्रद्धया साध्यते धर्मो महद्भिर्न्नार्थराशिभिः ४८।\nनिष्किंचनास्तु मुनयः श्रद्धाधर्मा दिवं गताः ।\nसंति दानान्यनेकानि नानाभेदैर्नृपोत्तम ४९।\nअन्नदानात्परं नास्ति प्राणिनां गतिदायकम् ।\nतस्मादन्नं प्रदातव्यं पयसा च समन्वितम् ५०।\nमधुरेणापि पुण्येन वचसा च समन्वितम् ।\nनास्त्यन्नात्तु परं दानमिहलोके परत्र च ५१।\nतारणाय हितायैव सुखसंपत्तिहेतवे ।\nश्रद्धया विधिवत्पात्रे निर्मलेनापि चेतसा ५२।\nअन्नैकस्य प्रदानस्य फलं भुंक्ते भवेन्नरः ।\nग्रासाद्ग्रासं प्रदातव्यं मुष्टिप्रस्थं न संशयः ५३।\nअक्षयं जायते तस्य दानस्यापि महाफलम् ।\nन च प्रस्थं न वा मुष्टिं नरस्य हि न संभवेत् ५४।\nअनास्तिक्यप्रभावेण पर्वणि प्राप्य मानवः ।\nश्रद्धया ब्राह्मणं चैकं भक्त्या चैव प्रभोजयेत् ५५।\nएकस्यापि प्रधानस्य अन्नस्यापि प्रजेश्वर ।\nजन्मांतरं सुसंप्राप्य नित्यं चान्नं प्रभुंजति ५६।\nपूर्वजन्मनि यद्दत्तं भक्त्या पात्रे सकृन्नरैः ।\nजन्मांतरं सुसंप्राप्य नित्यमेव भुनक्ति च ५७।\nअन्नदानं प्रयच्छंति ब्राह्मणेभ्यो हि नित्यशः ।\nमिष्टान्नपानं भुंजंति ते नरा अन्नदायिनः ५८।\nअन्नमेव वदंत्येत ऋषयो वेदपारगाः ।\nप्राणभूतं न संदेहममृताद्धि समुद्भवम् ५९।\nप्राणास्तेन प्रदत्ता हि येन चान्नं समर्पितम् ।\nअन्नदानं महाराज देहि त्वं तु प्रयत्नतः ६०।\nएवमाकर्ण्य वै राजा जैमिनेस्तु महात्मनः ।\nपुनः पप्रच्छ तं विप्रं जैमिनिं ज्ञानपंडितम् ६१।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे चतुर्नवतितमोऽध्यायः ९४।"
  }
]
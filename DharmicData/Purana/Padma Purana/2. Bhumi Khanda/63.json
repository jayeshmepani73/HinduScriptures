[
  {
    "text": "सुकर्मोवाच-\nतयोश्चापि द्विजश्रेष्ठ मातापित्रोश्च स्नातयोः ।\nपुत्रस्यापि हि सर्वांगे पतंत्यंबुकणा यदा १।\nसर्वतीर्थसमं स्नानं पुत्रस्यापि सुजायते ।\nपतितं विकलं वृद्धमशक्तं सर्वकर्मसु २।\nव्याधितं कुष्ठिनं तातं मातरं च तथाविधाम् ।\nउपाचरति यः पुत्रस्तस्य पुण्यं वदाम्यहम् ३।\nविष्णुस्तस्य प्रसन्नात्मा जायते नात्र संशयः ।\nप्रयाति वैष्णवं लोकं यदप्राप्यं हि योगिभिः ४।\nपितरौ विकलौ दीनौ वृद्धावेतौ गुरू सुतः ।\nमहागदेन संप्राप्तौ परित्यजति पापधीः ५।\nपुत्रो नरकमाप्नोति दारुणं कृमिसंकुलम् ।\nवृद्धाभ्यां च समाहूतो गुरूभ्यामिह सांप्रतम् ६।\nन प्रयाति सुतो भूत्वा तस्य पापं वदाम्यहम् ।\nविष्ठाशी जायते मूढो ग्रामघ्रोणी न संशयः ७।\nयावज्जन्मसहस्रं तु पुनः श्वा चाभिजायते ।\nपुत्रगेहेस्थितौ वृद्धौ माता च जनकस्तथा ८।\nअभोजयित्वा तावन्नं स्वयमत्ति च यः सुतः ।\nमूत्रं विष्ठां स भुंजीत यावज्जन्मसहस्रकम् ९।\nकृष्णसर्पो भवेत्पापी यावज्जन्मशतद्वयम् ।\nमातरंपितरं वृद्धमवज्ञाय प्रवर्त्तते १०।\nग्राहोपि जायते दुष्टो जन्मकोटिशतैरपि ।\nतावेतौ कुत्सते पुत्रः कटुकैर्वचनैरपि ११।\nस च पापी भवेद्व्याघ्रः पश्चादृक्षः प्रजायते ।\nमातरंपितरं पुत्रो यो न मन्येत दुष्टधीः १२।\nकुंभीपाके वसेत्तावद्यावद्युगसहस्रकम् ।\nनास्ति मातृसमं तीर्थं पुत्राणां च पितुः समम् १३।\nतारणाय हितायैव इहैव च परत्र च ।\nतस्मादहं महाप्राज्ञ पितृदेवं प्रपूजये १४।\nमातृदेवं सर्वदेव योगयोगी तथाभवम् ।\nमातृपितृप्रसादेन संजातं ज्ञानमुत्तमम् १५।\nत्रिलोकीयं समस्ता तु संयाता मम वश्यताम् ।\nअर्वाचीनगतिं जाने देवस्यास्य महात्मनः १६।\nवासुदेवस्य तस्यैव पराचीनां महामते ।\nसर्वं ज्ञानं समुद्भूतं पितृमातृप्रसादतः १७।\nको न पूजयते विद्वान्पितरं मातरं तथा ।\nसांगोपांगैरधीतैस्तैः श्रुतिशास्त्रसमन्वितैः १८।\nवेदैरपि च किं विप्रा पिता येन न पूजितः ।\nमाता न पूजिता येन तस्य वेदा निरर्थकाः १९।\nयज्ञैश्च तपसा विप्र किं दानैः किं च पूजनैः ।\nप्रयाति तस्य वैफल्यं न माता येन पूजिता २०।\nन पिता पूजितो येन जीवमानो गृहे स्थितः ।\nएष पुत्रस्य वै धर्मस्तथा तीर्थं नरेष्विह २१।\nएष पुत्रस्य वै मोक्षस्तथा जन्मफलं शुभम् ।\nएष पुत्रस्य वै यज्ञो दानमेव न संशयः २२।\nपितरं पूजयेन्नित्यं भक्त्या भावेन तत्परः ।\nतस्य जातं समस्तं तद्यदुक्तं पूर्वमेव हि २३।\nदानस्यापि फलं तेन तीर्थस्यापि न संशयः ।\nयज्ञस्यापि फलं प्राप्तं माता येनाप्युपासिता २४।\nपिता येन सुभक्त्या च नित्यमेवाप्युपासितः ।\nतस्य सर्वा सुसंसिद्धा यज्ञाद्याः पुण्यदाः क्रियाः २५।\nएतदर्थं समाज्ञातं धर्मशास्त्रं श्रुतं मया ।\nपितृभक्तिपरो नित्यं भवेत्पुत्रो हि पिप्पल २६।\nतुष्टे पितरि संप्राप्तं यदुराज्ञा पुरा सुखम् ।\nरुष्टे पितरि च प्राप्तं महत्पापं पुरा शृणु २७।\nरुरुणा पौरवेणापि पित्रा शप्तेन भूतले ।\nएवं ज्ञानं मया चाप्तं द्वावेतौ यदुपासितौ २८।\nएतयोश्च प्रसादेन प्राप्तं फलमनुत्तमम् २९।\nइति श्रीपद्मपुराणे भूमिखंडे वेनोपाख्याने मातापितृतीर्थ-माहात्म्ये त्रिषष्टितमोऽध्यायः ६३ ।"
  }
]
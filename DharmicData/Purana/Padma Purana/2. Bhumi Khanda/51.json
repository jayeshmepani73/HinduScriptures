[
  {
    "text": "ब्राह्मण्युवाच-\nगते तस्मिन्दुराचारे गोभिले पापचेतसि ।\nपद्मावती रुरोदाथ दुःखेन महतान्विता १।\nतस्यास्तु रुदितं श्रुत्वा सख्यः सर्वा द्विजोत्तम ।\nपप्रच्छुस्तां राजकन्यां ताः सर्वाश्च वराननाः २।\nकस्माद्रोदिषि भद्रं ते कथयस्व हि चेष्टितम् ।\nक्व गतोऽसौ महाराजो माथुराधिपतिस्तव ३।\nयेन त्वं हि समाहूता प्रियेत्युक्त्वा वदस्व नः ।\nता उवाच सुदुःखेन रोदमाना पुनः पुनः ४।\nतया आवेदितं सर्वं यज्जातं दोषसंभवम् ।\nताभिर्नीता पितुर्गेहं वेपमाना सुदुःखिता ५।\nमातुः समक्षं तस्यास्तु आचचक्षुस्तदा स्त्रियः ।\nसमाकर्ण्य ततो देवी गता सा भर्तृमंदिरम् ६।\nभर्तारं श्रावयामास सुतावृत्तांतमेव हि ।\nसमाकर्ण्य ततो राजा महादुःखी अजायत ७।\nयानाच्छादनकं दत्वा परिवारसमन्विताम् ।\nमथुरां प्रेषयामास गता सा प्रियमंदिरम् ८।\nसुतादोषं समाच्छाद्य पितामाता द्विजोत्तम ।\nउग्रसेनस्तु धर्मात्मा पद्मावतीं समागताम् ९।\nस दृष्ट्वा मुमुदे चाशु उवाचेदं वचः पुनः ।\nत्वया विना न शक्तोस्मि जीवितुं हि वरानने १०।\nबहुप्रभासि मे प्रीता गुणशीलैस्तु सर्वदा ।\nभक्त्या सत्येन ते कांते पतिदैवत्यकैर्गुणैः ११।\nसमाभाष्य प्रियां भार्यां पद्मावतीं नरेश्वरः ।\nतया सार्धं स वै रेमे उग्रसेनो नृपोत्तमः १२।\nववृधे दारुणो गर्भः सर्वलोकभयप्रदः ।\nपद्मावती विजानाति तस्य गर्भस्य कारणम् १३।\nस्वोदरे वर्द्धमानस्य चिंतयंती दिवानिशम् ।\nअनेन किमु जातेन लोकनाशकरेण वै १४।\nअनेनापि न मे कार्यं दुष्टपुत्रेण सांप्रतम् ।\nऔषधीं पृच्छते सा तु गर्भपातस्य सर्वतः १५।\nनारी महौषधीं सा हि विंदंती च दिने दिने ।\nगर्भस्य पातनायैव उपाया बहुशः कृताः १६।\nववृधे दारुणो गर्भः सर्वलोकभयंकरः ।\nतामुवाच ततो गर्भः पद्मावतीं च मातरम् १७।\nकस्मात्त्वं व्यथसे मातरौषधीभिर्दिनेदिने ।\nपुण्येन वर्द्धते चायुः पापेनाल्पं तु जीवितम् १८।\nआत्मकर्मविपाकेन जीवंति च म्रियंति च ।\nआमगर्भाः प्रयांत्यन्ये अपक्वास्तु महीतले १९।\nजातमात्रा म्रियंतेऽन्ये कति ते यौवनान्विताः ।\nबाला वृद्धाश्च तरुणा आयुषोवशतां गताः २०।\nसर्वे कर्मविपाकेन जीवंति च म्रियंति च ।\nओषध्यो मंत्रदेवाश्च निमित्ताः स्युर्न संशयः २१।\nमामेव हि न जानासि भवती यादृशो ह्यहम् ।\nदृष्टः श्रुतस्त्वया पूर्वं कालनेमिर्महाबलः २२।\nदानवानां महावीर्यस्त्रैलोक्यस्य भयप्रदः ।\nदेवासुरे महायुद्धे हतोहं विष्णुना पुरा २३।\nसाधयितुं च तद्वैरमागतोऽस्मि तवोदरम् ।\nसाहसं च श्रमं मातर्मा कुरुष्व दिन दिने २४।\nएवमुक्त्वा द्विजश्रेष्ठ मातरं विरराम सः ।\nमातोद्यमं परित्यज्य महादुःखादभूत्तदा २५।\nदशाब्दाश्च गता यावत्तावद्वृद्धिमवाप्तवान् ।\nपश्चाज्जज्ञे महातेजाः कंसोभूत्स महाबलः २६।\nयेन संत्रासिता लोकास्त्रैलोक्यस्य निवासिनः ।\nयो हतो वासुदेवेन गतो मोक्षं न संशयः २७।\nएवं श्रुतं मया कांत भविष्यं तु भविष्यति ।\nपुराणेष्वेव सर्वेषु निश्चितं कथितं तव २८।\nपितृगेहेस्थिता कन्या नाशमेवं प्रयाति सा ।\nगृहावासाय मे कांत कन्या मोहं न कारयेत् २९।\nइमां दुष्टां महापापां परित्यज्य स्थिरो भव ।\nप्राप्तव्यं तु महापापं दुःखं दारुणमेव च ३०।\nलोके श्रेयःकरं कांत तद्भुंक्ष्व त्वं मया सह ।\nशूकर्युवाच-\nएतद्वाक्यं सुमंत्रं तु श्रुत्वा स हि द्विजोत्तमः ३१।\nत्यागे मतिं चकारासौ समाहूता ह्यहं तदा ।\nसकलं वस्त्रशृंगारं मम दत्तं शुभे शृणु ३२।\nतवैव दुर्नयैर्विप्रः शिवशर्मा द्विजोत्तमः ।\nगतो वै मतिमान्दुष्टे कुलदुष्टप्रचारिणि ३३।\nयत्र ते तिष्ठते भर्ता तत्र गच्छ न संशयः ।\nतव यद्रोचते स्थानं यथादिष्टं तथा कुरु ३४।\nएवमुक्त्वा महाभागे पितृमातृकुटुंबकैः ।\nपरित्यक्ता गता शीघ्रं निर्लज्जाहं वरानने ३५।\nन लभाम्यहमेवापि वासस्थानं सुखं शुभे ।\nभर्त्सयंति च मां लोकाः पुंश्चलीयं समागता ३६।\nअटमाना गता देशात्कुलमानेन वर्जिता ।\nदेशे गुर्जरके पुण्ये सौराष्ट्रे शिवमंदिरे ३७।\nवनस्थलेति विख्यातं नगरं वृद्धिसंकुलम् ।\nअतीव पीडिता देवि क्षुधयाहं तदा शृणु ३८।\nकर्परं हि करे गृह्य भिक्षार्थमुपचक्रमे ।\nगृहिणां द्वारदेशेषु प्रविशामि सुदुःखिता ३९।\nमम रूपं विपश्यंति लोकाः कुत्संति भामिनि ।\nन ददंते च मे भिक्षां पापा चेयं समागता ४०।\nएवं दुःखसमाहारा दारिद्र्यपरिपीडिता ।\nअटंत्या च मया दृष्टं गृहमेकमनुत्तमम् ४१।\nतुंगप्राकारसंवेष्टं वेदशालासमन्वितम् ।\nवेदध्वनिसमाकीर्णं बहुविप्रसमाकुलम् ४२।\nधनधान्यसमाकीर्णं दासीदासैरलंकृतम् ।\nप्रविवेश गृहं रम्यं लक्ष्मीमुदितमेव तत् ४३।\nतद्गृहं सर्वतोभद्रं तस्यैव शिवशर्मणः ।\nभिक्षां देहीत्युवाचाथ सुदेवा दुःखपीडिता ४४।\nशिवशर्माथ शुश्राव भिक्षाशब्दं द्विजोत्तमः ।\nमंगलां नाम वै भार्यां लक्ष्मीरूपां वराननाम् ४५।\nतां हसन्प्राह धर्मात्मा शिवशर्मा महामतिः ।\nइयं हि दुर्बला प्राप्ता भिक्षार्थं द्वारमागता ४६।\nसमाहूय प्रिये चैनां देहि त्वं भोजनं शुभे ।\nकृपया परयाविष्टा ज्ञात्वा मां तु समागताम् ४७।\nप्रोवाच मंगला कांतं दास्यामि प्रिय भोजनम् ।\nएवमुक्त्वा च भर्तारं मंगला मंगलान्विता ४८।\nपुनर्मां भोजयामास मिष्टान्नेन सुदुर्बलाम् ।\nमामुवाच स धर्मात्मा शिवशर्मा महामुनिः ४९।\nका त्वमत्र समायाता कस्य वा भ्रमसे जगत् ।\nकेन कार्येण सर्वत्र कथयस्व ममाग्रतः ५०।\nएवमाकर्ण्य तद्वाक्यं भर्तुश्चैव महात्मनः ।\nस्वरेण लक्षितः कांतो मया वै पापया तदा ५१।\nव्रीडयाधोमुखीजाता दृष्टो भर्ता यदा मया ।\nमंगला चारुसर्वांगी भर्तारमिदमब्रवीत् ५२।\nका चेयं हि समाचक्ष्व त्वां दृष्ट्वा हि विलज्जति ।\nकथयस्व प्रसादेन का च एषा भविष्यति ५३।\nइति श्रीपद्मपुराणे भूमिखंडे वेनोपाख्याने सुकलाचरित्रे\nएकपंचाशत्तमोऽध्यायः ५१।"
  }
]
[
  {
    "text": "रंभोवाच-\nब्रह्मा अव्यक्तसंभूतस्तस्माज्जज्ञे प्रजापतिः ।\nअत्रिर्नाम स धर्मात्मा तस्य पुत्रो महामनाः १।\nअंगो नाम अयं भद्रे नंदनं वनमागतः ।\nइंद्रस्य संपदं दृष्ट्वा लीलातेजसमुत्तमाम् २।\nकृता स्पृहा अनेनापि इंद्रस्य सदृशे पदे ।\nईदृशो हि यदा पुत्रो मम स्याद्धर्मसंयुतः ३।\nसुश्रेयो मे भवेज्जन्म यशः कीर्ति समन्वितम् ।\nआराधितो हृषीकेशस्तपोभिर्नियमैस्तथा ४।\nसुप्रसन्ने हृषीकेशे वरं याचितवानयम् ।\nइंद्रस्य सदृशं पुत्रं विष्णुतेजः पराक्रमम् ५।\nवैष्णवं सर्वपापघ्नं देहि मे मधुसूदन ।\nदत्तवान्स तदा पुत्रमीदृशं सर्वधारकम् ६।\nतदाप्रभृति विप्रेंद्रः पुण्यां कन्यां प्रपश्यति ।\nयथा त्वं चारुसर्वांगी तथायं परिपश्यति ७।\nएनं गच्छ वरारोहे अस्मात्पुत्रो भविष्यति ।\nपुण्यात्मा पुण्यधर्मज्ञो विष्णुतेजः पराक्रमः ८।\nएतत्ते सर्वमाख्यातं तथाहं पृच्छिता त्वया ।\nअयं भर्ता भवत्यर्हो भवेदेव न संशयः ९।\nसुशंखस्यापि यः शापो वृथा सोऽपि भविष्यति ।\nअस्माज्जाते महाभागे पुत्रे धर्मप्रचारिणि १०।\nभविष्यसि सुखी भद्रे सत्यं सत्यं वदाम्यहम् ।\nसुक्षेत्रे कृषिकारस्तु बीजं वपति तत्परः ११।\nस तथा भुंजते देवि यथा बीजं तथा फलम् ।\nअन्यथा नैव जायेत तत्सर्वं सदृशं भवेत् १२।\nअयमेष महाभागस्तपस्वी पुण्यवीर्यवान् ।\nअस्य वीर्यात्समुत्पन्नो अस्यैवगुणसंपदा १३।\nयुक्तः पुत्रो महातेजाःसर्वदेहभृतां वरः ।\nभविष्यति महाभाग्यो युक्तात्मा योगतत्ववित् १४।\nएवं हि वाक्यं तु निशम्य बाला रंभाप्रियोक्तं शिवदायकं तत् ।\nविचिंत्य बुद्ध्येह सुनीथया तदा तत्त्वार्थमेतत्परिसत्यमेव हि १५।\nइति श्रीपद्मपुराणे भूमिखंडेवेनोपाख्याने पंचत्रिंशोऽध्यायः ३५।"
  }
]
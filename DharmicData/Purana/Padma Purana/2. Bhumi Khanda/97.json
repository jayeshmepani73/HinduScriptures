[
  {
    "text": "सप्तनवतितमोऽध्यायः ।\nकुंजल उवाच-\nएवमाकर्ण्य तां राजा मुनिना भाषितां तदा ।\nधर्माधर्मगतिं सर्वां तं मुनिं समभाषत १।\nसुबाहुरुवाच-\nसोहं धर्मं करिष्यामि सोहं पुण्यं द्विजोत्तम ।\nवासुदेवं जगद्योनिं यजिष्ये नितरां मुने २।\nहोमेन तु जपेनैव पूजयेन्मधुसूदनम् ।\nयष्ट्वा यज्ञं तपस्तप्त्वा विष्णुलोकं स भूपतिः ३।\nपूजितः सर्वकामैश्च प्राप्तवान्सत्वरं मुदा ।\nगते तस्मिन्महालोके देवदेवं न पश्यति ४।\nक्षुधा जाता महातीव्रा तृष्णा चाति प्रवर्तते ।\nतयोश्चापि महाप्राज्ञ जीवपीडाकरा बहु ५।\nराजापि प्रियया सार्द्धं क्षुधातृष्णाप्रपीडितः ।\nन पश्यति हृषीकेशं दुःखेन महतान्वितः ६।\nसूत उवाच-\nएवं स दुःखितो राजा प्रियया सह सत्तम ।\nआकुल व्याकुलो जातः पीडितः क्षुधया भृशम् ७।\nइतश्चेतश्च वेगैश्च धावते वसुधाधिपः ।\nसर्वाभरणशोभांगो वस्त्रचंदनभूषितः ८।\nपुष्पमालाप्रशोभांगो हारकुंडलकंकणैः ।\nरत्नदीप्तिप्रशोभांगः प्रययौ स महीपतिः ९।\nएवं दुःखसमाचारः स्तूयमानश्च पाठकैः ।\nदुःखशोकसमाविष्टः स्वप्रियां वाक्यमब्रवीत् १०।\nविष्णुलोकमहं प्राप्तस्त्वया सह सुशोभने ।\nऋषिभिः स्तूयमानोपि विमानेनापि भामिनि ११।\nकर्मणा केन मे चेयं क्षुधातीव प्रवर्द्धते ।\nविष्णुलोकं च संप्राप्य न दृष्टो मधुसूदनः १२।\nतत्किं हि कारणं भद्रे न भुनज्मि महत्फलम् ।\nकर्मणाथ निजेनापि एतद्दुःखं प्रवर्त्तते १३।\nसैवं श्रुत्वा च तद्वाक्यं राजानमिदमब्रवीत् १४।\nभार्योवाच-\nसत्यमुक्तं त्वया राजन्नास्ति धर्मस्य वै फलम् ।\nवेदशास्त्रपुराणेषु ये पठंति च ब्राह्मणाः १५।\nदुःखशोकौ विधूयेह सर्वदोषैः प्रमुच्यते ।\nनामोच्चारेण देवस्य विष्णोश्चैव सुचक्रिणः १६।\nपुण्यात्मानो महाभागा ध्यायमाना जनार्दनम् ।\nत्वयैवाराधितो देवः शंखचक्रगदाधरः १७।\nअन्नादिदानं विप्रेभ्यो न प्रदत्तं द्विजोदितम् ।\nफलं तस्य प्रजानामि न दृष्टो मधुसूदनः १८।\nक्षुधा मे बाधते राजंस्तृष्णा चैव प्रशोषयेत् ।\nकुंजल उवाच-\nएवमुक्तस्तु प्रियया राजा चिंताकुलेंद्रियः १९।\nततो दृष्ट्वा महापुण्यमाश्रमं श्रमनाशनम् ।\nदिव्यवृक्षसमाकीर्णं तडागैरुपशोभितम् २०।\nवापीकुंडतडागैश्च पुण्यतोयप्रपूरितैः ।\nहंसकारंडवाकीर्णं कह्लारैरुपशोभितम् २१।\nआश्रमः शोभते पुत्र मुनिभिस्तत्त्ववेदिभिः ।\nदिव्यवृक्षसमाकीर्णं मृगव्रातैश्च शोभितम् २२।\nनानापुष्पसमाकीर्णं हृद्यगंधसमाकुलम् ।\nद्विजसिद्धैः समाकीर्णमृषिशिष्यैः समाकुलम् २३।\nयोगियोगेंद्र संघुष्टं देववृंदैरलंकृतम् ।\nकदलीवनसंबाधैः सुफलैः परिशोभितम् २४।\nनानावृक्षसमाकीर्णं सर्वकामसमन्वितम् ।\nश्रीखंडैश्चारुगंधैश्च सुफलैः शोभितं सदा २५।\nएवं पुण्यं समाकीर्णं ब्रह्मलक्ष्मसमायुतम् ।\nस सुबाहुस्ततो राजा तया सुप्रियया सह २६।\nप्रविवेश महापुण्यं तद्वनं सर्वकामदम् ।\nभासमानो दिशः सर्वा यत्रास्ते सूर्यसंनिभः २७।\nराजमानो महादीप्त्या परया सूर्यसंनिभः ।\nयोगासनसमारूढो योगपट्टेन संवृतः २८।\nवामदेवऋषिश्रेष्ठो वैष्णवानां वरस्तथा ।\nध्यायमानो हृषीकेशं भुक्तिमुक्तिप्रदायकम् २९।\nवामदेवं महात्मानं तं दृष्ट्वा मुनिसत्तमम् ।\nत्वरं गत्वा प्रणम्यैव स राजा प्रियया सह ३०।\nवामदेवस्ततो दृष्ट्वा प्रणतं राजसत्तमम् ।\nआशीर्भिरभिनंद्यैव राजानं प्रिययान्वितम् ३१।\nउपवेश्यासने पुण्ये सुबाहुं राजसत्तमम् ।\nआसनादि ततः पाद्यैरर्घपूजादिभिस्तथा ३२।\nमुनिना पूजितो भूपः प्रियया सह चागतः ।\nअथ पप्रच्छ राजानं महाभागवतोत्तमम् ३३।\nवामदेव उवाच-\nत्वामहं विष्णुधर्मज्ञं विष्णुभक्तं नरोत्तमम् ।\nजाने ज्ञानेन राजेंद्र दिव्येन चोलभूमिपम् ३४।\nनिरामयश्चागतोसि तार्क्ष्यया भार्यया सह ।\nराजोवाच-\nनिरामयश्चागतोऽस्मि प्राप्तो विष्णोः परं पदम् ३५।\nमया हि परया भक्त्या देवदेवो जनार्दनः ।\nआराधितो जगन्नाथो भक्तिप्रीतः सुरेश्वरम् ३६।\nकस्मात्पश्याम्यहं तात न देवं कमलापतिम् ।\nक्षुधा मे बाधते तात तृष्णातीव सुदारुणा ३७।\nताभ्यां शांतिं न गच्छाव सुखं विंदाव नैव च ।\nएतन्मेकारणं दुःखं संजातं मुनिसत्तम ३८।\nतन्मे त्वं कारणं ब्रूहि प्रसादात्सुमुखो भव ।\nवामदेव उवाच-\nत्वं तु भक्तोसि राजेंद्र श्रीकृष्णस्य सदैव हि ३९।\nआराधितस्त्वया भक्त्या परया मधुसूदनः ।\nभक्त्योपचारैः स्नानाद्यैर्गंधपुष्पादिभिस्तथा ४०।\nन पूजितोऽथ नैवेद्यैः फलैश्च जगतांपतिः ।\nदशमीं प्राप्य राजेंद्र त्वयैव च सदा कृतम् ४१।\nएकभक्तं न दत्तं तु ब्राह्मणाय सुभोजनम् ।\nएकादशीं तु संप्राप्य न कृतं भोजनं त्वया ४२।\nविष्णुमुद्दिश्य विप्राय न दत्तं भोजनं त्वया ।\nअन्नं चामृतरूपेण पृथिव्यां संस्थितं सदा ४३।\nअन्नदानं विशेषेण कदा दत्तं न हि त्वया ।\nओषध्यश्च महाराज नानाभेदास्तु ताः शृणु ४४।\nकटु तिक्त कषायाश्च मधुराम्लाश्च क्षारकाः ।\nहिंग्वाद्योपस्कराः सर्वे नानारूपाश्च भूपते ४५।\nअमृताज्जज्ञिरे सर्वा ओषध्यः पुष्टिहेतवः ।\nअन्नमेव सुसंस्कृत्य औषधव्यंजनान्वितम् ४६।\nदेवेभ्यो विष्णुरूपेभ्य इति संकल्प्य दीयते ।\nपितृभ्यो विष्णुरूपेभ्यो हस्ते च ब्राह्मणस्य हि ४७।\nअतिथिभ्यस्ततो दत्वा परिजनं प्रभोजयेत् ।\nस्वयं तु भुंजते पश्चात्तदन्नममृतोपमम् ४८।\nप्रेत्य दुःखं न चैवास्ति तस्य सौख्यं तु भूपते ।\nब्राह्मणाः पितरो देवाः क्षत्ररूपाश्च भूपते ४९।\nयथा हि कर्षकः कश्चित्सुकृषिं कुरुते सदा ।\nतद्वन्मर्त्यः कृषिं कुर्यात्क्षेत्रे विप्रास्यके नृप ५०।\nस्वभावलांगलेनापि श्रद्धा शस्त्रेण भेदयेत् ।\nवृषभौ तु मतौ नित्यं बुद्धिश्चैव तपस्तथा ५१।\nसत्यज्ञानानुभावीशः शुद्धात्मा तु प्रतोदकः ।\nविप्रनाम्नि महाक्षेत्रे नमस्कारैर्विसर्जयेत् ५२।\nस्फोटयेत्कल्मषं नित्यं कृषिको हि यथा नृप ।\nक्षेत्रस्य उद्यमे युक्तो विष्णुकामः प्रसादयेत् ५३।\nतद्वद्वाक्यैः शुभैः पुण्यैर्विप्रांश्चापि प्रसादयेत् ।\nपर्वतीर्थाप्तिकालश्च घनरूपोभिवर्षणे ५४।\nवप्तुकामो भवेत्क्षेत्री ततः क्षेत्रे प्रवापयेत् ।\nतद्वद्भूपप्रसन्नाय विप्राय परिदीयते ५५।\nक्षेत्रस्य उप्तबीजस्य यथा क्षेत्री प्रभुंजति ।\nफलमेव महाराज तथा दाता भुनक्ति च ५६।\nप्रेत्य चात्रैव नित्यं च तृप्तो भवति नान्यथा ।\nब्राह्मणाः पितरो देवाः क्षेत्ररूपा न संशयः ५७।\nमानवानां महाराज वापिताः प्रददंति च ।\nफलमेवं न संदेहो यादृशं तादृशं ध्रुवम् ५८।\nकटुकाद्धि न जायेत राजन्मधुर एव च ।\nतद्वच्च मधुराख्याच्च न जायेत्कटुकः पुनः ५९।\nयादृशं वपते बीजं तादृशं फलमश्नुते ।\nन वापयति यः क्षेत्रं न स भुंजति तत्फलम् ६०।\nतद्वद्विप्राश्च देवाश्च पितरः क्षेत्ररूपिणः ।\nदर्शयंति फलं राजन्दत्तस्यापि न संशयः ६१।\nयादृशं हि कृतं कर्म त्वयैव च शुभाशुभम् ।\nतादृशं भुंक्ष्व वै राजन्नन्यथा तन्न जायते ६२।\nन पुरा देवविप्रेभ्यः पितृभ्यश्च कदाचन ।\nमिष्टान्नपानमेवापि दत्तं सुमनसा तदा ६३।\nसुभोज्यैर्भोजनैर्मृष्टैर्मधुरैश्चोष्यपेयकैः ।\nसुभक्ष्यैरात्मना भुक्तं कस्मै दत्तं न च त्वया ६४।\nस्वशरीरं त्वया पुष्टमन्नैरमृतसन्निभैः ।\nयस्मात्कृतं महाराज तस्मात्क्षुधा प्रवर्तते ६५।\nकर्मैव कारणं राजन्नराणां सुखदुःखयोः ।\nजन्ममृत्य्वोर्महाभाग भुंक्ष्व तत्कर्मणः फलम् ६६।\nपूर्वेपि च महात्मानो दिवं प्राप्ताः स्वकर्मणा ।\nपुनः प्रयाता भूर्लोकं कर्मणः क्षयकालतः ६७।\nनलो भगीरथश्चैव विश्वामित्रो युधिष्ठिरः ।\nकर्मणैव हि संप्राप्ताः स्वर्गं राजन्स्वकालतः ६८।\nदिष्टं हि प्राक्तनं कर्म तेन दुःखं सुखं लभेत् ।\nतदुल्लंघयितुं राजन्कः समर्थोपि हीश्वरः ६९।\nअथ तस्मान्नृपश्रेष्ठ स्वर्गतस्यापि तेऽभवत् ।\nक्षुत्तृष्णासंभवो वेगस्ततो दुष्टं हि कर्म ते ७०।\nयदि ते क्षुत्प्रतीकारो ह्यभीष्टो नृपसत्तम ।\nतद्गत्वा भुंक्ष्व कायं स्वमानंदारण्यसंस्थितम् ७१।\nतव चेयं महाराज्ञी क्षुत्क्षामातीव दृश्यते ।\nसुबाहुरुवाच-\nकियत्कालमिदं कर्म कर्तव्यं प्रियया सह ७२।\nतन्मे ब्रूहि महाभागानुग्रहो दृश्यते कदा ।\nकस्य दानेन किं पुण्यं द्रव्यस्य मुनिसत्तम ७३।\nतत्प्रब्रूहि महाप्राज्ञ यदि तुष्टोसि सांप्रतम् ।\nवामदेव उवाच-\nअन्नदानान्महासौख्यमुदकस्य महामते ७४।\nभुंजंति मर्त्याः स्वर्गं वै पीड्यंते नैव पातकैः ।\nयदा दानं न दत्तं तु भवेदपि हि मानवैः ७५।\nमृत्युकालेपि संप्राप्ते दानं सर्वे ददंति च ।\nआदावेव प्रदातव्यमन्नं चोदकसंयुतम् ७६।\nसुच्छत्रोपानहौ दद्याज्जलपात्रं सुशोभनम् ।\nभूमिं सुकांचनं धेनुमष्टौ दानानि योऽर्पयेत् ७७।\nस्वर्गे न जायते तस्य क्षुधातृष्णादिसंभवः ।\nक्षुधा न बाधते राजन्नन्नदानात्स तृप्तिमान् ७८।\nतृष्णा तीव्रा नहि स्याद्वै तृप्तो भवति सर्वदा ।\nपादुकायाः प्रदानेन च्छत्रदानेन भूपते ७९।\nछायामाप्नोति दाता वै वाहनं च नृपोत्तम ।\nउपानहप्रदानेन अन्यदेवं वदाम्यहम् ८०।\nभूमिदानान्महाभाग सर्वकामानवाप्नुयात् ।\nगोदानेन महाराज रसैः पुष्टो भवेत्सदा ८१।\nसर्वान्भोगान्प्रभुंजानः स्वर्गलोके वसेन्नरः ।\nतृप्तो भवति वै दाता गोदानेन न संशयः ८२।\nनीरुजः सुखसंपन्नः संतुष्टस्तु धनान्वितः ।\nकांचनेन सुवर्णस्तु जायते नात्र संशयः ८३।\nश्रीमांश्च रूपवांस्त्यागी रत्नभोक्ता भवेन्नरः ।\nमृत्युकाले तु संप्राप्ते तिलदानं प्रयच्छति ८४।\nसर्वभोगपतिर्भूत्वा विष्णुलोकं प्रयाति सः ।\nएवं दानविशेषेण प्राप्यते परमं सुखम् ८५।\nगोदानं भूमिदानं तु अन्नोदके च वै त्वया ।\nजीवमानेन राजेंद्र न दत्तं ब्राह्मणाय वै ८६।\nमृत्युकालेपि नो दत्तं तस्मात्क्षुधा प्रवर्तते ।\nएतत्ते कारणं प्रोक्तं जातं कर्मवशानुगम् ८७।\nयादृशं तु कृतं कर्म तादृशं परिभुज्यते ।\nसुबाहुरुवाच-\nकथं क्षुधा प्रशांतिं मे प्रयाति मुनिसत्तम ८८।\nअनया शोषितः कायो ह्यतीव परिदूयते ।\nक्षुधां प्रति द्विजश्रेष्ठ प्रायश्चित्तं वदस्व नौः ८९।\nकर्मणश्चास्यघोरस्य यथा शांतिर्भवेन्मम ।\nवामदेव उवाच-\nप्रायश्चित्तं न चैवास्ति ऋतेभोगान्नृपोत्तम ९०।\nकर्मणोस्य फलं सर्वं भवान्स्वस्थः प्रभोक्ष्यति ।\nयत्र ते पतितः कायः प्रियायाश्चैव भूपते ९१।\nयुवाभ्यां हि प्रगंतव्यमितश्चैव न संशयः ।\nउभाभ्यामपि भोक्तव्यं कायमक्षयमेव तत् ९२।\nस्वंस्वं राजन्न संदेहस्त्वया वै प्रियया सह ।\nराजोवाच-\nकियत्कालं प्रभोक्तव्यं मयैवं प्रियया सह ९३।\nतदादिश महाभाग प्रमाणं तद्वचो मम ।\nवामदेव उवाच-\nवासुदेव महास्तोत्रं महापातकनाशनम् ९४।\nयदा त्वं श्रोष्यसे पुण्यं तदा मोक्षं प्रयास्यसि ।\nएतत्ते सर्वमाख्यातं गच्छ राजन्प्रभुंक्ष्वहि ९५।\nएवं श्रुत्वा ततो राजा भार्यया सह वै पुनः ।\nस्वशरीरस्य वै मांसं भक्षते प्रियया सह ९६।\nनित्यमेव महाप्राज्ञ तद्वत्पूर्णं भवेद्वपुः ।\nनित्यं प्रभक्षते राजा राज्ञी तस्य च पुत्रक ९७।\nयथायथा च राजा च भक्षते च कलेवरम् ।\nहसेते वै सदा नार्यौ तयोर्भावं वदाम्यहम् ९८।\nप्रज्ञा सार्द्धं महासाध्वी चरित्रं तस्य भूपतेः ।\nहास्यं हि कुरुते नित्यं तस्य श्रद्धानपायिनी ९९।\nप्रज्ञया प्रेर्यमाणेन न दत्तं श्रद्धयान्वितम् ।\nब्राह्मणेभ्यः सुसंकल्प्य अन्नमुद्दिश्य वैष्णवे १००।\nएवं स भक्षते मांसं स्वस्य कायस्य नित्यदा ।\nयोषिदप्यात्मकायं च रसैश्चामृतसन्निभैः १०१।\nततो वर्षशतांते तु वामदेवं महामुनिम् ।\nस्मृत्वा स गर्हयामास आत्मानं प्रति सुव्रत १०२।\nन दत्तं पितृदेवेभ्यो ब्राह्मणेभ्यः कदा मया ।\nन दत्तमतिथिभ्यो हि वृद्धेभ्यश्च विशेषतः १०३।\nदीनेभ्यो हि न दत्तं च कृपया चातुराय च ।\nएवं स भुंक्ते स्वं मांसं गर्हयन्स्वीय कर्म च १०४।\nएवं स्वमांसं भुंजानं सुबाहुं प्रियया सह ।\nहसेते च तदा दृष्ट्वा प्रज्ञा श्रद्धा च द्वे स्त्रियौ १०५।\nतस्य कर्मविपाकस्य शुभात्मा हसते नृप ।\nमम संगप्रसंगेन न दत्तं पापचेतन १०६।\nप्रज्ञा च वचनैस्तैस्तु राजानं हसते पुनः ।\nक्वगतोसौ महामोहो येन त्वं मोहितो नृप १०७।\nलोभेन मोहयुक्तेन तमोगर्ते निपात्यते ।\nतत्रापतित्वा मामैव पतितं दुःखसंकटे १०८।\nदानमार्गं परित्यज्य लोभमार्गं गतो नृप ।\nभार्यया सह भुंक्ष्व त्वं व्यापितः क्षुधया भृशम् १०९।\nएवं तं हसते प्रज्ञा सुबाहुं प्रिययान्वितम् ।\nएतद्धि कारणं सर्वं तयोर्हासस्य पुत्रक ११०।\nभक्ष्यमाणस्य भूपस्य देहं स्वं दुःखिते तदा ।\nऊचतुर्देहिदेहीति याच्यमानः सदैव हि १११।\nक्षुधातृष्णामहाप्राज्ञ भीमरूपे भयानके ।\nपयसा मिश्रितं भक्षं याचेते नृपतीश्वरम् ११२।\nएतत्ते सर्वमाख्यातं यत्त्वया परिपृच्छितम् ।\nअन्यत्किं ते प्रवक्ष्यामि तद्वदस्व महामते ११३।\nविज्वल उवाच-\nवासुदेवाभिधानं तत्स्तोत्रं कथय मे पितः ।\nयेन मोक्षं व्रजेद्राजा तद्विष्णोः परमं पदम् ११४।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे सप्तनवतितमोऽध्यायः ९७।"
  }
]
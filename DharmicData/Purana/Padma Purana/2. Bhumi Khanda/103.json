[
  {
    "text": "कुंजल उवाच-\nअशोकसुंदरी जाता सर्वयोषिद्वरा तदा ।\nरेमे सुनंदने पुण्ये सर्वकामगुणान्विते १।\nसुरूपाभिः सुकन्याभिर्देवानां चारुहासिनी ।\nसर्वान्भोगान्प्रभुंजाना गीतनृत्यविचक्षणा २।\nविप्रचित्तेः सुतो हुंडो रौद्रस्तीव्रश्च सर्वदा ।\nस्वेच्छाचारो महाकामी नंदनं प्रविवेश ह ३।\nअशोकसुंदरीं दृष्ट्वा सर्वालंकारसंयुताम् ।\nतस्यास्तु दर्शनाद्दैत्यो विद्धः कामस्य मार्गणैः ४।\nतामुवाच महाकायः का त्वं कस्यासि वा शुभे ।\nकस्मात्त्वं कारणाच्चात्र आगतासि वनोत्तमम् ५।\nअशोकसुंदर्युवाच-\nशिवस्यापि सुपुण्यस्य सुताहं शृणु सांप्रतम् ।\nस्वसाहं कार्तिकेयस्य जननी गोत्रजापि मे ६।\nबालभावेन संप्राप्ता लीलया नंदनं वनम् ।\nभवान्कोहि किमर्थं तु मामेवं परिपृच्छति ७।\nहुंड उवाच-\nविप्रचित्तेः सुतश्चाहं गुणलक्षणसंयुतः ।\nहुंडेति नाम्ना विख्यातो बलवीर्यमदोद्धतः ८।\nदैत्यानामप्यहं श्रेष्ठो मत्समो नास्ति राक्षसः ।\nदेवेषु मर्त्यलोकेषु तपसा यशसा कुले ९।\nअन्येषु नागलोकेषु धनभोगैर्वरानने ।\nदर्शनात्ते विशालाक्षि हतः कंदर्पमार्गणैः १०।\nशरणं ते ह्यहं प्राप्तः प्रसादसुमुखी भव ।\nभव स्ववल्लभा भार्या मम प्राणसमा प्रिया ११।\nअशोकसुंदर्युवाच-\nश्रूयतामभिधास्यामि सर्वसंबंधकारणम् ।\nभवितव्या सुजातस्य लोके स्त्री पुरुषस्य हि १२।\nभवितव्यस्तथा भर्ता स्त्रिया यः सदृशो गुणैः ।\nसंसारे लोकमार्गोयं शृणु हुंड यथाविधि १३।\nअस्त्येव कारणं चात्र यथा तेन भवाम्यहम् ।\nसुभार्या दैत्यराजेंद्र शृणुष्व यतमानसः १४।\nवृक्षराजादहं जाता यदा काले महामते ।\nशंभोर्भावं सुसंगृह्य पार्वत्या कल्पिता ह्यहम् १५।\nदेवस्यानुमते देव्या सृष्टो भर्ता ममैव हि ।\nसोमवंशे महाप्राज्ञः स धर्मात्मा भविष्यति १६।\nजिष्णुर्जिष्णुसमो वीर्ये तेजसा पावकोपमः ।\nसर्वज्ञः सत्यसंधश्च त्यागे वैश्रवणोपमः १७।\nयज्वा दानपतिः सोपि रूपेण मन्मथोपमः ।\nनहुषोनाम धर्मात्मा गुणशील महानिधिः १८।\nदेव्या देवेन मे दत्तःख्यातोभर्ताभविष्यति ।\nतस्मात्सर्वगुणोपेतं पुत्रमाप्स्यामि सुंदरम् १९।\nइंद्रोपेंद्र समं लोके ययातिं जनवल्लभम् ।\nलप्स्याम्यहं रणे धीरं तस्माच्छंभोः प्रसादतः २०।\nअहं पतिव्रता वीर परभार्या विशेषतः ।\nअतस्त्वं सर्वथा हुंड त्यज भ्रांतिमितो व्रज २१।\nप्रहस्यैव वचो ब्रूते अशोकसुंदरीं प्रति ।\nहुंड उवाच-\nनैव युक्तं त्वया प्रोक्तं देव्या देवेन चैव हि २२।\nनहुषोनाम धर्मात्मा सोमवंशे भविष्यति ।\nभवती वयसा श्रेष्ठा कनिष्ठो न स युज्यते २३।\nकनिष्ठा स्त्री प्रशस्ता तु पुरुषो न प्रशस्यते ।\nकदा स पुरुषो भद्रे तव भर्ता भविष्यति २४।\nतारुण्यं यौवनं चापि नाशमेवं प्रयास्यति ।\nयौवनस्य बलेनापि रूपवत्यः सदा स्त्रियः २५।\nपुरुषाणां वल्लभत्वं प्रयांति वरवर्णिनि ।\nतारुण्यं हि महामूलं युवतीनां वरानने २६।\nतस्या धारेण भुंजंति भोगान्कामान्मनोनुगान् ।\nकदा सोभ्येष्यते भद्रे आयोः पुत्रः शृणुष्व मे २७।\nयौवनं वर्ततेऽद्यैव वृथा चैव भविष्यति ।\nगर्भत्वं च शिशुत्वं च कौमारं च निशामय २८।\nकदासौ यौवनोपेतस्तव योग्यो भविष्यति ।\nयौवनस्य प्रभावेन पिबस्व मधुमाधवीम् २९।\nमया सह विशालाक्षि रमस्व त्वं सुखेन वै ।\nहुंडस्य वचनं श्रुत्वा शिवस्य तनया पुनः ३०।\nउवाच दानवेंद्रं तं साध्वसेन समन्विता ।\nअष्टाविंशतिके प्राप्ते द्वापराख्ये युगे तदा ३१।\nशेषावतारो धर्मात्मा वसुदेवसुतो बलः ।\nरेवतस्य सुतां दिव्यां भार्यां स च करिष्यति ३२।\nसापि जाता महाभाग कृताख्ये हि युगोत्तमे ।\nयुगत्रयप्रमाणेन सा हि ज्येष्ठा बलादपि ३३।\nबलस्य सा प्रिया जाता रेवती प्राणसंमिता ।\nभविष्यद्वापरे प्राप्त इह सा तु भविष्यति ३४।\nमायावती पुरा जाता गंधर्वतनया वरा ।\nअपहृत्य नियम्यैव शंबरो दानवोत्तमः ३५।\nतस्या भर्ता समाख्यातो माधवस्य सुतो बली ।\nप्रद्युम्नो नाम वीरेशो यादवेश्वरनंदनः ३६।\nतस्मिन्युगे भविष्येत भाव्यं दृष्टं पुरातनैः ।\nव्यासादिभिर्महाभागैर्ज्ञानवद्भिर्महात्मभिः ३७।\nएवं हि दृश्यते दैत्य वाक्यं देव्या तदोदितम् ।\nमां प्रति हि जगद्धात्र्या पुत्र्या हिमवतस्तदा ३८।\nत्वं तु लोभेन कामेन लुब्धो वदसि दुष्कृतम् ।\nकिल्बिषेण समाजुष्टं वेदशास्त्रविवर्जितम् ३९।\nयद्यस्यदिष्टमेवास्ति शुभं वाप्यशुभं दृढम् ।\nपूर्वकर्मानुसारेण तत्तस्य परिजायते ४०।\nदेवानां ब्राह्मणानां च वदने यत्सुभाषितम् ।\nनिःसरेद्यदि सत्यं तदन्यथा नैव जायते ४१।\nमद्भाग्यादेवमाज्ञातं नहुषस्यापि तस्य च ।\nसमायोगं विचार्यैवं देव्या प्रोक्तं शिवेन च ४२।\nएवं ज्ञात्वा शमं गच्छ त्यज भ्रांतिं मनःस्थिताम् ।\nनैव शक्तो भवान्दैत्य मे मनश्चालितुं ध्रुवम् ४३।\nपतिव्रता दृढा चित्ते स को मे चालितुं क्षमः ।\nमहाशापेन धक्ष्यामि इतो गच्छ महासुर ४४।\nएवमाकर्ण्य तद्वाक्यं हुंडो वै दानवो बली ।\nमनसा चिंतयामास कथं भार्या भवेदियम् ४५।\nविचिंत्य हुंडो मायावी अंतर्धानं समागतः ।\nततो निष्क्रम्य वेगेन तस्मात्स्थानाद्विहाय ताम् ।\nअन्यस्मिन्दिवसे प्राप्ते मायां कृत्वा तमोमयीम् ४६।\nदिव्यं मायामयं रूपं कृत्वा नार्यास्तु दानवः ।\nमायया कन्यका रूपो बभूव मम नंदन ४७।\nसा कन्यापि वरारोहा मायारूपागमत्ततः ।\nहास्यलीला समायुक्ता यत्रास्ते भवनंदिनी ४८।\nउवाच वाक्यं स्निग्धेव अशोकसुंदरीं प्रति ।\nकासि कस्यासि सुभगे तिष्ठसि त्वं तपोवने ४९।\nकिमर्थं क्रियते बाले कामशोषणकं तपः ।\nतन्ममाचक्ष्व सुभगे किंनिमित्तं सुदुष्करम् ५०।\nतन्निशम्य शुभं वाक्यं दानवेनापि भाषितम् ।\nमायारूपेण छन्नेन साभिलाषेण सत्वरम् ५१।\nआत्मसृष्टि सुवृत्तांतं प्रवृत्तं तु यथा पुरा ।\nतपसः कारणं सर्वं समाचष्ट सुदुःखिता ५२।\nउपप्लवं तु तस्यापि दानवस्य दुरात्मनः ।\nमायारूपं न जानाति सौहृदात्कथितं तया ५३।\nहुंड उवाच-\nपतिव्रतासि हे देवि साधुव्रतपरायणा ।\nसाधुशीलसमाचारा साधुचारा महासती ५४।\nअहं पतिव्रता भद्रे पतिव्रतपरायणा ।\nतपश्चरामि सुभगे भर्तुरर्थे महासती ५५।\nमम भर्ता हतस्तेन हुंडेनापि दुरात्मना ।\nतस्य नाशाय वै घोरं तपस्यामि महत्तपः ५६।\nएहि मे स्वाश्रमे पुण्ये गंगातीरे वसाम्यहम् ।\nअन्यैर्मनोहरैर्वाक्यैरुक्ता प्रत्ययकारकैः ५७।\nहुंडेन सखिभावेन मोहिता शिवनंदिनी ।\nसमाकृष्टा सुवेगेन महामोहेन मोहिता ५८।\nआनीतात्मगृहं दिव्यमनौपम्यं सुशोभनम् ।\nमेरोस्तु शिखरे पुत्र वैडूर्याख्यं पुरोत्तमम् ५९।\nअस्ति सर्वगुणोपेतं कांचनाख्यं महाशिवम् ।\nतुंगप्रासादसंबाधैः कलशैर्दंडचामरैः ६०।\nनानवृक्षसमोपेतैर्वनैर्नीलैर्घनोपमैः ।\nवापीकूपतडागैश्च नदीभिस्तु जलाशयैः ६१।\nशोभमानं महारत्नैः प्राकारैर्हेमसंयतैः ।\nसर्वकामसमृद्धार्थं संपूर्णं दानवस्य हि ६२।\nददृशे सा पुरं रम्यमशोकसुंदरी तदा ।\nकस्य देवस्य संस्थानं कथयस्व सखे मम ६३।\nसोवाच दानवेंद्रस्य दृष्टपूर्वस्य वै त्वया ।\nतस्य स्थानं महाभागे सोऽहं दानवपुंगवः ६४।\nमया त्वं तु समानीता मायया वरवर्णिनि ।\nतामाभाष्य गृहं नीता शातकौंभं सुशोभनम् ६५।\nनानावेश्मैः समाजुष्टं कैलासशिखरोपमम् ।\nनिवेश्य सुंदरीं तत्र दोलायां कामपीडितः ६६।\nपुनः स्वरूपी दैत्येंद्रः कामबाणप्रपीडितः ।\nकरसंपुटमाबध्य उवाच वचनं तदा ६७।\nयं यं त्वं वांछसे भद्रे तं तं दद्मि न संशयः ।\nभज मां त्वं विशालाक्षि भजंतं कामपीडितम् ६८।\nश्रीदेव्युवाच-\nनैव चालयितुं शक्तो भवान्मां दानवेश्वरः ।\nमनसापि न वै धार्यं मम मोहं समागतम् ६९।\nभवादृशैर्महापापैर्देवैर्वा दानवाधमैः ।\nदुष्प्राप्याहं न संदेहो मा वदस्व पुनः पुनः ७०।\nस्कंदानुजा सा तपसाभियुक्ता जाज्वल्यमाना महता रुषा च ।\nसंहर्तुकामा परि दानवं तं कालस्य जिह्वेव यथा स्फुरंती ७१।\nपुनरुवाच सा देवी तमेवं दानवाधमम् ।\nउग्रं कर्म कृतं पाप चात्मनाशनहेतवे ७२।\nआत्मवंशस्य नाशाय स्वजनस्यास्य वै त्वया ।\nदीप्ता स्वगृहमानीता सुशिखा कृष्णवर्त्मनः ७३।\nयथाऽशुभः कूटपक्षी सर्वशोकैः समुद्गतः ।\nगृहं तु विशते यस्य तस्य नाशं प्रयच्छति ७४।\nस्वजनस्य च सर्वस्य सधनस्य कुलस्य च ।\nस द्विजो नाशमिच्छेत विशत्येव यदा गृहम् ७५।\nतथा तेहं गृहं प्राप्ता तव नाशं समीहती ।\nपुत्राणां धनधान्यस्य तव वंशस्य सांप्रतम् ७६।\nजीवं कुलं धनं धान्यं पुत्रपौत्रादिकं तव ।\nसर्वं ते नाशयित्वाहं यास्यामि च न संशयः ७७।\nयथा त्वयाहमानीता चरंती परमं तपः ।\nपतिकामा प्रवांच्छंती नहुषं चायुनंदनम् ७८।\nतथा त्वां मम भर्ता च नाशयिष्यति दानव ।\nमन्निमित्तउपायोऽयं दृष्टो देवेन वै पुरा ७९।\nसत्येयं लौकिकी गाथा यां गायंति विदो जनाः ।\nप्रत्यक्षं दृश्यते लोके न विंदंति कुबुद्धयः ८०।\nयेन यत्र प्रभोक्तव्यं यस्माद्दुःखसुखादिकम् ।\nस एव भुंजते तत्र तस्मादेव न संशयः ८१।\nकर्मणोस्य फलं भुंक्ष्व स्वकीयस्य महीतले ।\nयास्यसे निरयस्थानं परदाराभिमर्शनात् ८२।\nसुतीक्ष्णं हि सुधारं तु सुखड्गं च विघट्टति ।\nअंगुल्यग्रेण कोपाय तथा मां विद्धि सांप्रतम् ८३।\nसिंहस्य संमुखं गत्वा क्रुद्धस्य गर्जितस्य च ।\nको लुनाति मुखात्केशान्साहसाकारसंयुतः ८४।\nसत्याचारां दमोपेतां नियतां तपसि स्थिताम् ।\nनिधनं चेच्छते यो वै स वै मां भोक्तुमिच्छति ८५।\nसमणिं कृष्णसर्पस्य जीवमानस्य सांप्रतम् ।\nगृहीतुमिच्छते सो हि यथा कालेन प्रेषितः ८६।\nभवांस्तु प्रेषितो मूढ कालेन कालमोहितः ।\nतदा ते ईदृशी जाता कुमतिः किं नपश्यसि ८७।\nऋते तु आयुपुत्रेण समालोकयते हि कः ।\nअन्यो हि निधनं याति ममरूपावलोकनात् ८८।\nएवमाभाषयित्वा तं गंगातीरं गता सती ।\nसशोका दुःखसंविग्ना नियतानि यमान्विता ८९।\nपूर्वमाचरितं घोरं पतिकामनया तपः ।\nतव नाशार्थमिच्छंती चरिष्ये दारुणं पुनः ९०।\nयदा त्वां निहतं दुष्टं नहुषेण महात्मना ।\nनिशितैर्वज्रसंकाशैर्बाणैराशीविषोपमैः ९१।\nरणे निपतितं पाप मुक्तकेशं सलोहितम् ।\nगतासुं च प्रपश्यामि तदा यास्याम्यहं पतिम् ९२।\nएवं सुनियमं कृत्वा गंगातीरमनुत्तमम् ।\nसंस्थिता हुंडनाशाय निश्चला शिवनंदिनी ९३।\nवह्नेर्यथादीप्तिमती शिखोज्ज्वला तेजोभियुक्ता प्रदहेत्सुलोकान् ।\nक्रोधेन दीप्ता विबुधेशपुत्री गंगातटे दुश्चरमाचरत्तपः ९४।\nकुंजल उवाच-\nएवमुक्ता महाभाग शिवस्य तनया गता ।\nगंगांभसि ततः स्नात्वा स्वपुरे कांचनाह्वये ९५।\nतपश्चचार तन्वंगी हुंडस्य वधहेतवे ।\nअशोकसुंदरी बाला सत्येन च समन्विता ९६।\nहुंडोपि दुःखितोभूतः शापदग्धेन चेतसा ।\nचिंतयामास संतप्त अतीव वचनानलैः ९७।\nसमाहूय अमात्यं तं कंपनाख्यमथाब्रवीत् ।\nसमाचष्ट स वृत्तांतं तस्याः शापोद्भवं महत् ९८।\nशप्तोस्म्यशोकसुंदर्या शिवस्यापि सुकन्यया ।\nनहुषस्यापि मे भर्त्तुस्त्वं तु हस्तान्मरिष्यसि ९९।\nनैव जातस्त्वसौ गर्भ आयोर्भार्या च गुर्विणी ।\nयथा सत्याद्व्यलीकस्तु तस्याः शापस्तथा कुरु १००।\nकंपन उवाच-\nअपहृत्य प्रियां तस्य आयोश्चापि समानय ।\nअनेनापि प्रकारेण तव शत्रुर्न जायते १०१।\nनो वा प्रपातयस्व त्वं गर्भं तस्याः प्रभीषणैः ।\nअनेनापि प्रकारेण तव शत्रुर्न जायते १०२।\nजन्मकालं प्रतीक्षस्व नहुषस्य दुरात्मनः ।\nअपहृत्य समानीय जहि त्वं पापचेतनम् १०३।\nएवं संमंत्र्य तेनापि कंपनेन स दानवः ।\nअभूत्स उद्यमोपेतो नहुषस्य प्रणाशने १०४।\nविष्णुरुवाच-\nएलपुत्रो महाभाग आयुर्नाम क्षितीश्वरः ।\nसार्वभौमः स धर्मात्मा सत्यव्रतपरायणः १०५।\nइंद्रोपेंद्रसमो राजा तपसा यशसा बलैः ।\nदानयज्ञैः सुपुण्यैश्च सत्येन नियमेन च १०६।\nएकच्छत्रेण वै राज्यं चक्रे भूपतिसत्तमः ।\nपृथिव्यां सर्वधर्मज्ञः सोमवंशस्य भूषणम् १०७।\nपुत्रं न विंदते राजा तेन दुःखी व्यजायत ।\nचिंतयामास धर्मात्मा कथं मे जायते सुतः १०८।\nइति चिंतां समापेदे आयुश्च पृथिवीपतिः ।\nपुत्रार्थं परमं यत्नमकरोत्सुसमाहितः १०९।\nअत्रिपुत्रो महात्मा वै दत्तात्रेयो महामुनिः ।\nक्रीडमानः स्त्रिया सार्द्धं मदिरारुणलोचनः ११०।\nवारुण्या मत्त धर्मात्मा स्त्रीवृंदैश्च समावृतः ।\nअंके युवतिमाधाय सर्वयोषिद्वरां शुभाम् १११।\nगायते नृत्यते विप्रः सुरां च पिबते भृशम् ।\nविना यज्ञोपवीतेन महायोगीश्वरोत्तमः ११२।\nपुष्पमालाभिर्दिव्याभिर्मुक्ताहारपरिच्छदैः ।\nचंदनागुरुदिग्धांगो राजमानो मुनीश्वरः ११३।\nतस्याश्रमं नृपो गत्वा तं दृष्ट्वा द्विजसत्तमम् ।\nप्रणाममकरोन्मूर्ध्ना दण्डवत्सुसमाहितः ११४।\nअत्रिपुत्रः स धर्मात्मा समालोक्य नृपोत्तमम् ।\nआगतं पुरतो भक्त्या अथ ध्यानं समास्थितः ११५।\nएवं वर्षशतं प्राप्तं तस्य भूपस्य सत्तम ।\nनिश्चलं शांतिमापन्नं मानसं भक्तितत्परम् ११६।\nसमाहूय उवाचेदं किमर्थं क्लिश्यसे नृप ।\nब्रह्माचारेण हीनोस्मि ब्रह्मत्वं नास्ति मे कदा ११७।\nसुरामांसप्रलुब्धोऽस्मि स्त्रियासक्तः सदैव हि ।\nवरदाने न मे शक्तिरन्यं शुश्रूष ब्राह्मणम् ११८।\nआयुरुवाच-\nभवादृशो महाभाग नास्ति ब्राह्मणसत्तमः ।\nसर्वकामप्रदाता वै त्रैलोक्ये परमेश्वरः ११९।\nअत्रिवंशे महाभाग गोविंदः परमेश्वरः ।\nब्राह्मणस्य स्वरूपेण भवान्वै गरुडध्वजः १२०।\nनमोऽस्तु देवदेवेश नमोऽस्तु परमेश्वर ।\nत्वामहं शरणं प्राप्तः शरणागतवत्सल १२१।\nउद्धरस्व हृषीकेश मायां कृत्वा प्रतिष्ठसि ।\nविश्वस्थानां प्रजानां तु विद्वांसं विश्वनायकम् १२२।\nजानाम्यहं जगन्नाथं भवंतं मधुसूदनम् ।\nमामेव रक्ष गोविंद विश्वरूप नमोस्तु ते १२३।\nकुंजल उवाच-\nगते बहुतिथे काले दत्तात्रेयो नृपोत्तमम् ।\nउवाच मत्तरूपेण कुरुष्व वचनं मम १२४।\nकपाले मे सुरां देहि पाचितं मांसभोजनम् ।\nएवमाकर्ण्य तद्वाक्यं स चायुः पृथिवीपतिः १२५।\nउत्सुकस्तु कपालेन सुरामाहृत्य वेगवान् ।\nपलं सुपाचितं चैव च्छित्त्वा हस्तेन सत्वरम् १२६।\nनृपेंद्रः प्रददौ चापि दत्तात्रेयाय सत्तम ।\nअथ प्रसन्नचेताः स संजातो मुनिपुंगवः १२७।\nदृष्ट्वा भक्तिं प्रभावं च गुरुशुश्रूषणं परम् ।\nसमुवाच नृपेंद्रं तमायुं प्रणतमानसम् १२८।\nवरं वरय भद्रं ते दुर्लभं भुवि भूपते ।\nसर्वमेव प्रदास्यामि यंयमिच्छसि सांप्रतम् १२९।\nराजोवाच-\nभवान्दाता वरं सत्यं कृपया मुनिसत्तम ।\nपुत्रं देहि गुणोपेतं सर्वज्ञं गुणसंयुतम् १३०।\nदेववीर्यं सुतेजं च अजेयं देवदानवैः ।\nक्षत्रियै राक्षसैर्घोरैर्दानवैः किन्नरैस्तथा १३१।\nदेवब्राह्मणसंभक्तः प्रजापालो विशेषतः ।\nयज्वा दानपतिः शूरः शरणागतवत्सलः १३२।\nदाता भोक्ता महात्मा च वेदशास्त्रेषु पंडितः ।\nधनुर्वेदेषु निपुणः शास्त्रेषु च परायणः १३३।\nअनाहतमतिर्धीरः संग्रामेष्वपराजितः ।\nएवं गुणः सुरूपश्च यस्माद्वंशः प्रसूयते १३४।\nदेहि पुत्रं महाभाग ममवंशप्रधारकम् ।\nयदि चापि वरो देयस्त्वया मे कृपया विभो १३५।\nदत्तात्रेय उवाच-।\nएवमस्तु महाभाग तव पुत्रो भविष्यति ।\nगृहे वंशकरः पुण्यः सर्वजीवदयाकरः १३६।\nएभिर्गुणैस्तु संयुक्तो वैष्णवांशेन संयुतः ।\nराजा च सार्वभौमश्च इंद्रतुल्यो नरेश्वरः १३७।\nएवं खलु वरं दत्वा ददौ फलमनुत्तमम् ।\nभूपमाह महायोगी सुभार्यायै प्रदीयताम् १३८।\nएवमुक्त्वा विसृज्यैव तमायुं प्रणतं पुरः ।\nआशीर्भिरभिनंद्यैव अंतर्द्धानमधीयत १३९।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे त्र्यधिकशततमोऽध्यायः १०३।"
  }
]
[
  {
    "text": "सूत उवाच-\nस प्रभुः सर्वलोकेशो ह्यभिषिच्य ततो नृपम् ।\nपृथुं वेनस्य तनयं सर्वराज्ये महाप्रभुम् १।\nमहाबाहुं महाकायं यथेंद्रं च सुरेश्वरम् ।\nक्रमेणापि ततो ब्रह्मा राज्यानि च विचार्य वै २।\nयद्यस्यापि भवेद्योग्यं दातुं तदुपचक्रमे ।\nवृक्षाणां ब्राह्मणानां च ग्रहर्क्षाणां तथैव च ३।\nसोमं राज्ये सोभ्यषिंचत्तपसां च महामतिः ।\nधर्माणां धर्मयज्ञानां पुण्यानां पुण्यतेजसाम् ४।\nअपां मध्ये तथा देवं तीर्थानां हि तथैव च ।\nवरुणं सोभिषिच्यैव रत्नानां च द्विजोत्तम ५।\nअन्येषां सर्वयक्षाणां राज्ये वैश्रवणं पुनः ।\nविष्णुमेव महाप्राज्ञमादित्यानां पितामहः ६।\nराज्ये संस्थापयामास जनता हितहेतवे ।\nसर्वेषामेव पुण्यानां दक्षमेव प्रजापतिम् ७।\nसमर्थं सर्वधर्मज्ञं प्रजापतिगणेश्वरम् ।\nप्रह्रादं सर्वधर्मज्ञं स हि राज्ये न्यरूपयत् ८।\nदैत्यानां दानवानां च विष्णुतेजः समन्वितम् ।\nयमं वैवस्वतं धर्मं पैत्र्ये राज्येभिषिच्य च ९।\nयक्षराक्षसभूतानां पिशाचोरगसर्पिणाम् ।\nयोगिनीनां च सर्वासां वैतालानां महात्मनाम् १०।\nकंकालानां हि सर्वेषां कूष्मांडानां तथैव च ।\nपार्थिवानां च सर्वेषां गिरिशं शूलपाणिनम् ११।\nपर्वतानां हि सर्वेषां हिमवंतं महागिरिम् ।\nनदीनां च तडागानां वापिकानां तथैव च १२।\nकुंडानां कूपराज्ये हि दिव्येषु च सुरेश्वरः ।\nसागरं स्थापितं पुण्यं सर्वतीर्थमनुत्तमम् १३।\nगंधर्वाणां तु सर्वेषां राज्ये पुण्ये तथैव च ।\nचित्ररथं ततो ब्रह्मा अभिषिच्य सुरेश्वरः १४।\nनागानां पुण्यवीर्याणां वासुकिं च चतुर्मुखः ।\nसर्पाणां तु तथा राज्ये अभिषिच्य स तक्षकम् १५।\nवारणानां ततो राज्ये ऐरावणमसिंचत ।\nअश्वानां चैव सर्वेषामुच्चैःश्रवसमेव च १६।\nपक्षिणां चैव सर्वेषां वैनतेयमथापि सः ।\nमृगाणां च ततो राज्ये ब्रह्मा सिंहमथादिशत् १७।\nगोवृषं तु गवां मध्ये अभिषिच्य प्रजापतिः ।\nवनस्पतीनां सर्वेषां प्लक्षमेव पितामहः १८।\nएवं राज्यानि सर्वाणि संस्थाप्य च पितामहः ।\nदिशापालांस्ततो ब्रह्मा स्थापयामास सत्तमः १९।\nवैराजस्य तथा पुत्रं पूर्वस्यां दिशि सत्तमः ।\nसुधन्वानं दिशःपालं राजानं सोभ्यषिंचत २०।\nदक्षिणस्यां महात्मानं कर्दमस्य प्रजापतेः ।\nपुत्रं शंखपदं नाम राजानं सोभ्यषिंचत २१।\nपश्चिमायां तथा ब्रह्मा वरुणस्य प्रजापतेः ।\nपुत्रं च पुष्करं नाम सोऽभ्यषिंचत्प्रजापतिः २२।\nउत्तरस्यां दिशि ब्रह्म नलकूबरमेव च ।\nएवं चैवाभ्यषिंचच्च दिक्पालान्समहौजसः २३।\nयैरियं पृथिवी सर्वा सप्तद्वीपा सपत्तना ।\nयथाप्रदेशमद्यापि धर्मेण प्रतिपाल्यते २४।\nपृथुश्चैवं महाभागः सोभिषिक्तो नराधिपः ।\nराजसूयादिभिः सर्वैरभिषिक्तो महामखैः २५।\nविधिना वेददृष्टेन राजराज्ये महीपतिः ।\nचाक्षुषे नाम्नि संपुण्ये अतीते च महौजसि २६।\nमन्वंतरे महाभाग देवपुण्यहितैषिणि ।\nततो वैवस्वतायैव मनवे राज्यमादिशत् २७।\nविस्तरं चापि व्याख्यास्ये पृथोश्चैव महात्मनः ।\nयदि मामेव विप्रेन्द्र शुश्रूषसि अतंद्रितः २८।\nएतदेवमधिष्ठानं महत्पुण्यं प्रकीर्तितम् ।\nसर्वेष्वेव पुराणेषु एतद्धि निश्चितं सदा २९।\nपुण्यं यशस्यमायुष्यं स्वर्गवासकरं शुभम् ।\nधन्यं पवित्रमायुष्यं पुत्रदं वृद्धिदायकम् ३०।\nयः शृणोति नरो भक्त्या भावध्यानसमन्वितः ।\nअश्वमेधफलं तस्य जायते नात्र संशयः ३१।\nइति श्रीपद्मपुराणे पंचपंचाशत्सहस्रसंहितायां भूमिखंडे\nराज्याभिषेकोनाम सप्तविंशोऽध्यायः २७।"
  }
]
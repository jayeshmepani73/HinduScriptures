[
  {
    "text": "कुंजल उवाच-\nव्रतभेदान्प्रवक्ष्यामि यैर्यैश्चाराधितो हरिः ।\nजया च विजया चैव जयंती पापनाशिनी १।\nत्रिस्पृशा वंजुली चान्या तिलदग्धा तथापरा ।\nअखंडाचारकन्या च मनोरथा सुपुत्रक २।\nएकादश्यास्तु भेदाश्च संति पुत्र अनेकधा ।\nअशून्यशयनं चान्यज्जन्माष्टमी महाव्रतम् ३।\nएतैर्व्रतैर्महापुण्यैः पापं दूरं प्रयाति च ।\nप्राणिनां नात्र संदेहः सत्यं सत्यं वदाम्यहम् ४।\nकुंजल उवाच-\nस्तोत्रं तस्य प्रवक्ष्यामि पापराशिविनाशनम् ।\nसुपुत्रशतनामाख्यं नराणां गतिदायकम् ५।\nतस्य देवस्य कृष्णस्य शतनामाख्यमुत्तमम् ।\nसंप्रत्येव प्रवक्ष्यामि तच्छृणुष्व सुतोत्तम ६।\nविष्णोर्नामशतस्यापि ऋषिं छंदो वदाम्यहम् ।\nदेवं चैव महाभाग सर्वपापविशोधनम् ७।\nविष्णोर्नामशतस्यापि ऋषिर्ब्रह्मा प्रकीर्तितः ।\nॐकारो देवता प्रोक्तश्छंदोनुष्टुप्तथैव च ८।\nसर्वकामिकसंसिद्ध्यै मोक्षे च विनियोगकः ।\nअस्य विष्णोः शतनामस्तोत्रस्य ।\nब्रह्मा ऋषिः विष्णुर्देवता अनुष्टुप्छंदः ।\nसर्वकामसमृद्ध्यर्थं सर्वपापक्षयार्थे विनियोगः ९।\nनमाम्यहं हृषीकेशं केशवं मधुसूदनम् ।\nसूदनं सर्वदैत्यानां नारायणमनामयम् १०।\nजयंतं विजयं कृष्णमनंतं वामनं ततः ।\nविष्णुं विश्वेश्वरं पुण्यं विश्वाधारं सुरार्चितम् ११।\nअनघं त्वघहंतारं नरसिंहं श्रियः प्रियम् ।\nश्रीपतिं श्रीधरं श्रीदं श्रीनिवासं महोदयम् १२।\nश्रीरामं माधवं मोक्षं क्षमारूपं जनार्दनम् ।\nसर्वज्ञं सर्ववेत्तारं सर्वदं सर्वनायकम् १३।\nहरिं मुरारिं गोविंदं पद्मनाभं प्रजापतिम् ।\nआनंदं ज्ञानसंपन्नं ज्ञानदं ज्ञाननायकम् १४।\nअच्युतं सबलं चंद्रं चक्रपाणिं परावरम् ।\nयुगाधारं जगद्योनिं ब्रह्मरूपं महेश्वरम् १५।\nमुकुंदं तं सुवैकुंठमेकरूपं जगत्पतिम् ।\nवासुदेवं महात्मानं ब्रह्मण्यं ब्राह्मणप्रियम् १६।\nगोप्रियं गोहितं यज्ञंयज्ञांगं यज्ञवर्द्धनम् ।\nयज्ञस्यापि सुभोक्तारं वेदवेदांगपारगम् १७।\nवेदज्ञं वेदरूपं तं विद्यावासं सुरेश्वरम् ।\nअव्यक्तं तं महाहंसं शंखपाणिं पुरातनम् १८।\nपुरुषं पुष्कराक्षं तु वाराहं धरणीधरम् ।\nप्रद्युम्नं कामपालं च व्यासं व्यालं महेश्वरम् १९।\nसर्वसौख्यं महासौख्यं मोक्षं च परमेश्वरम् ।\nयोगरूपं महाज्ञानं योगिनां गतिदं प्रियम् २०।\nमुरारिं लोकपालं तं पद्महस्तं गदाधरम् ।\nगुहावासं सर्ववासं पुण्यवासं महाभुजम् २१।\nवृंदानाथं बृहत्कायं पावनं पापनाशनम् ।\nगोपीनाथं गोपसखं गोपालं गोगणाश्रयम् २२।\nपरात्मानं पराधीशं कपिलं कार्यमानुषम् ।\nनमामि निश्चलं नित्यं मनोवाक्कायकर्मभिः २३।\nनाम्नां शतेनापि सुपुण्यकर्ता यः स्तौति कृष्णं मनसा स्थिरेण ।\nस याति लोकं मधुसूदनस्य विहाय लोकानिह पुण्यपूतः २४।\nनाम्नां शतं महापुण्यं सर्वपातकशोधनम् ।\nजपेदनन्यमनसा ध्यायेद्ध्यानसमन्वितम् २५।\nनित्यमेव नरः पुण्यैर्गंगास्नानफलं लभेत् ।\nतस्मात्तु सुस्थिरो भूत्वा समाहितमना जपेत् २६।\nत्रिकालं च जपेन्मर्त्यो नियतो नियमे स्थितः ।\nअश्वमेधफलं तस्य जायते नात्र संशयः २७।\nएकादश्यामुपोष्यैव पुरतो माधवस्य यः ।\nजागरे प्रजपेन्मर्त्यस्तस्य पुण्यं वदाम्यहम् २८।\nपुंडरीकस्य यज्ञस्य फलमाप्नोति मानवः ।\nतुलसीसंनिधौ स्थित्वा मनसा यो जपेन्नरः २९।\nराजसूयफलं भुंक्ते वर्षेणापि च मानवः ।\nशालग्रामशिला यत्र यत्र द्वारावती शिला ३०।\nउभयोः संनिधौ जाप्यं कर्तव्यं सुखमिच्छता ।\nबहुसौख्यं प्रभुक्त्वैव कुलानां शतमेव च ३१।\nएकेन चाधिकं मर्त्य आत्मना सह तारयेत् ।\nकार्तिके स्नानकर्ता यः पूजयेन्मधुसूदनम् ३२।\nयः पठेत्प्रयतः स्तोत्रं प्रयाति परमां गतिम् ।\nमाघस्नायी हरिं पूज्य भक्त्या च मधुसूदनम् ३३।\nध्यायेच्चैव हृषीकेशं जपेद्वाथ शृणोति वा ।\nसुरापानादिकं पापं विहाय परमं पदम् ३४।\nविना विघ्नं नरः पुत्र संप्रयाति जनार्दनम् ।\nश्राद्धकाले हि यो मर्त्यो विप्राणां भुंजतां पुरः ३५।\nयो जपेच्च शतं नाम्नां स्तोत्रं पातकनाशनम् ।\nपितरस्तुष्टिमायांति तृप्ता यांति परां गतिं ३६।\nब्राह्मणो वेदविद्वान्स्यात्क्षत्रियो विंदते महीम् ।\nधनऋद्धिं प्रभुंजीत वैश्यो जपति यः सदा ३७।\nशूद्रः सुःखं प्रभुंक्ते च ब्राह्मणत्वं च गच्छति ।\nप्राप्य जन्मांतरं वत्स वेदविद्यां प्रविंदति ३८।\nसुखदं मोक्षदं स्तोत्रं जप्तव्यं च न संशयः ।\nकेशवस्य प्रसादेन सर्वसिद्धो भवेन्नरः ३९।\nइति श्रीपद्मपुराणे भूमिखंडे वेनोपाख्याने गुरुतीर्थवर्णने च्यवनचरित्रे सप्ताशीतितमोऽध्यायः ८७।"
  }
]
[
  {
    "text": "सूत उवाच-\nतं पुत्रं निहतं श्रुत्वा सा दितिर्दुःखपीडिता ।\nपुत्रशोकेन तेनैव संदग्धा द्विजसत्तमाः १।\nपुनरूचे महात्मानं कश्यपं मुनिपुंगवम् ।\nइंद्रस्यापि सुदुष्टस्य वधार्थं द्विजसत्तम २।\nब्रह्मतेजोमयं तीव्रं दुःसहं सर्वदैवतैः ।\nपुत्रैकं दीयतां कांत सुप्रियाहं यदा विभो ३।\nकश्यप उवाच-\nनिहतौ बलवृत्रौ च मम पुत्रौ महाबलौ ।\nअघमाश्रित्य देवेन इंद्रेणापि दुरात्मना ४।\nतस्यैव च वधार्थाय पुत्रमेकं ददाम्यहम् ।\nवर्षाणां तु शतैकं त्वं शुचिर्भव यशस्विनि ५।\nएवमुक्त्वा स योगींद्रो हस्तं शिरसि वै तदा ।\nदत्त्वादित्या सहैवासौ गतो मेरुं तपोवनम् ६।\nतपस्तताप सा देवी तपोवननिवासिनी ।\nशुचिष्मती सदा भूत्वा पुत्रार्था द्विजसत्तम ७।\nततो देवः सहस्राक्षो ज्ञात्वा उद्यममेव च ।\nदित्याश्चैव महाभाग अंतरप्रेक्षकोऽभवत् ८।\nपंचविंशाब्दिको भूत्वा देवराड्दैवतोपमः ।\nब्राह्मणस्य च रूपेण तस्याश्चांतिकमागतः ९।\nस तां प्रणम्य धर्मात्मा मातरं तपसान्विताम् ।\nतयोक्तस्तु सहस्राक्षो भवान्को द्विजसत्तम १०।\nतामुवाच सहस्राक्षः पुत्रोऽहं तव शोभने ।\nब्राह्मणो वेदविद्वांश्च धर्मं जानामि भामिनि ११।\nतपसस्तव साहाय्यं करिष्ये नात्र संशयः ।\nशुश्रूषति स तां देवीं मातरं तपसान्विताम् १२।\nतमिंद्रं सा न जानाति आगतं दुष्टकारिणम् ।\nधर्मपुत्रं विजानाति शुश्रूषंतं दिने दिने १३।\nअंगं संवाहयेद्देव्याः पादौ प्रक्षालयेत्ततः ।\nपत्रं मूलं फलं तत्र वल्कलाजिनमेव च १४।\nददात्येवं स धर्मात्मा तस्यै दित्यै सदैव हि ।\nभक्त्या संतोषिता तस्य संतुष्टा तमभाषत १५।\nपुत्रे जाते महापुण्ये इंद्रे च निहते सति ।\nकुरु राज्यं महाभाग पुत्रेण मम दैवकम् १६।\nएवमस्तु महाभागे ते प्रसादाद्भविष्यति ।\nतस्याश्चैवांतरं प्रेप्सुरभवत्पाकशासनः १७।\nऊने वर्षशते चास्या ददर्शांतरमच्युतः ।\nअकृत्वा पादयोः शौचं दितिः शयनमाविशत् १८।\nशय्यांते सा शिरः कृत्वा मुक्तकेशातिविह्वला ।\nनिद्रामाहारयामास तस्याः कुक्षिं प्रविश्य ह १९।\nवज्रपाणिस्ततो गर्भं सप्तधा तं न्यकृंतत ।\nवज्रेण तीक्ष्णधारेण रुरोद उदरे स्थितः २०।\nस गर्भस्तत्र विप्रेंद्रा इंद्रहस्तगतेन वै ।\nरोदमानं महागर्भं तमुवाच पुनः पुनः २१।\nशतक्रतुर्महातेजा मा रोदीरित्यभाषत ।\nसप्तधा कृतवाञ्छक्रस्तं गर्भं दितिजं पुनः २२।\nएकैकं सप्तधा च्छित्त्वा रुदमानं स देवराट् ।\nएवं वै मरुतो जातास्ते तु देवा महौजसः २३।\nयथा इंद्रेण ते प्रोक्ता बभूवुर्नामभिस्ततः ।\nअतिवीर्य महाकायास्तीव्र तेजः पराक्रमाः २४।\nएकोना वै बभूवुस्ते पंचाशन्मरुतस्ततः ।\nमरुतो नाम ते ख्याता इंद्रमेव समाश्रिताः २५।\nभूतानामेव सर्वेषां रोचयंति गणं महत् ।\nनिकायेषु निकायेषु हरिः प्रादात्प्रजापतिः २६।\nक्रमशस्तानि राज्यानि पृथुपूर्वाणि तानि वै ।\nस देवः पुरुषः कृष्णः सर्वव्यापी जगद्गुरुः २७।\nतपोजिष्णुर्महातेजाः सर्व एकः प्रजापतिः ।\nपर्जन्यः पावकः पुण्यः सर्वात्मा सर्व एव हि २८।\nतस्य सर्वमिदं पुण्यं जगत्स्थावरजंगमम् ।\nभूतसर्गमिमं सम्यग्जानतो द्विजसत्तम २९।\nनावृत्तिभयमस्तीह परलोकभयं कुतः ।\nइमां सृष्टिं महापुण्यां सर्वपापहरां शुभाम् ३०।\nयः शृणोति नरो भक्त्या सर्वपापैः प्रमुच्यते ।\nस हि धन्यश्च पुण्यश्च स हि सत्यसमन्वितः ३१।\nयः शृणोति इमां सृष्टिं स याति परमां गतिम् ।\nसर्वपापविशुद्धात्मा विष्णुलोकं स गच्छति ३२।\nइति श्रीपद्मपुराणे भूमिखंडे मरुदुत्पत्तिर्नाम षड्विंशोऽध्यायः २६।"
  }
]
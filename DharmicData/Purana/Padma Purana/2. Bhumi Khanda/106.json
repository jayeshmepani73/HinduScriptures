[
  {
    "text": "कुंजल उवाच-\nआयुभार्या महाभागा स्वर्भानोस्तनया सुतम् ।\nअपश्यंती सुबालं तं देवोपममनौपमम् १।\nहाहाकारं महत्कृत्वा रुरोद वरवर्णिनी ।\nकेन मे लक्षणोपेतो हृतो बालः सुलक्षणः २।\nतपसा दानयज्ञैश्च नियमैर्दुष्करैः सुतः ।\nसंप्राप्तो हि मया वत्स कष्टैश्च दारुणैः पुनः ३।\nदत्तात्रेयेण पुण्येन संतुष्टेन महात्मना ।\nदत्तः पुत्रो हृतः केन रुरोद करुणान्विता ४।\nहा पुत्र वत्स मे तात हा बालगुणमंदिर ।\nक्वासि केनापनीतोसि मम शब्दः प्रदीयताम् ५।\nसोमवंशस्य सर्वस्य भूषणोसि न संशयः ।\nकेन त्वमपनीतोसि मम प्राणैः समन्वितः ६।\nराजसुलक्षणैर्दिव्यैः संपूर्णः कमलेक्षणः ।\nकेनाद्यापहृतो वत्सः किं करोमि क्व याम्यहम् ७।\nस्फुटं जानाम्यहं कर्म ह्यन्यजन्मनि यत्कृतम् ।\nन्यासनाशः कृतः कस्य तस्मात्पुत्रो हृतो मम ८।\nकिं वा छलं कृतं कस्य पूर्वजन्मनि पापया ।\nकर्मणस्तस्य वै दुःखमनुभुंजामि नान्यथा ९।\nरत्नापहारिणी जाता पुत्ररत्नं हृतं मम ।\nतस्माद्दैवेन मे दिव्य अनौपम्य गुणाकरः १०।\nकिं वा वितर्कितो विप्रः कर्मणस्तस्य वै फलम् ।\nप्राप्तं मया न संदेहः पुत्रशोकान्वितं भृशम् ११।\nकिं वा शिशुविरोधश्च कृतो जन्मांतरे मया ।\nतस्य पापस्य भुंजामि कर्मणः फलमीदृशम् १२।\nयाचमानस्य चैवाग्रे वैश्वदेवस्य कर्मणः ।\nकिं वापि नार्पितं चान्नं व्याहृतीभिर्हुतं द्विजैः १३।\nएवं सुदेवमानाच्च स्वर्भानोस्तनया तदा ।\nइंदुमती महाभाग शोकेन करुणाकुला १४।\nपतिता मूर्च्छिता शोकाद्विह्वलत्वं गता सती ।\nनिःश्वासान्मुंचमाना सा वत्सहीना यथा हि गौः १५।\nआयू राजा स शोकेन दुःखेन महतान्वितः ।\nबालं श्रुत्वा हृतं तं तु धैर्यं तत्याज पार्थिवः १६।\nतपसश्च फलं नास्ति नास्ति दानस्य वै फलम् ।\nयस्मादेवं हृतः पुत्रस्तस्मान्नास्ति न संशयः १७।\nदत्तात्रेयः प्रसादेन वरं मे दत्तवान्पुरा ।\nअजेयं च जयोपेतं पुत्रं सर्वगुणान्वितम् १८।\nतस्य वरप्रदानस्य कथं विघ्नो ह्यजायत ।\nइति चिंतापरो राजा दुःखितः प्रारुदद्भृशम् १९।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नाहुषाख्याने षडधिकशततमोऽध्यायः १०६।"
  }
]
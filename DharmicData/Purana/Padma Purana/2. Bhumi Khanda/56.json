[
  {
    "text": "विष्णुरुवाच-\nतस्याः सत्यविनाशाय मन्मथः ससुराधिपः ।\nप्रस्थितः सुकलां तर्हि सत्यो धर्ममथाब्रवीत् १।\nपश्य धर्म महाप्राज्ञ मन्मथस्य विचेष्टितम् ।\nतवार्थमात्मनश्चैव पुण्यस्यापि महात्मनः २।\nविसृजामि महास्थानं वास्तुरूपं सुखोदयम् ।\nसत्याख्यं च सुप्रियाख्यं सुदेवाख्यं गृहोत्तमम् ३।\nतमेव नाशयेद्गत्वा काम एष प्रमत्तधीः ।\nरिपुरूपः सुदुष्टात्मा अस्माकं हि न संशयः ४।\nपतिस्तपोधनो विप्रः सुसती या पतिव्रता ।\nसुसत्यो भूपतिर्धर्मममगेहानसंशयः ५।\nयत्राहं वृद्धिसंपुष्टस्तत्र वासो हि ते भवेत् ।\nतत्र पुण्यं समायाति श्रद्धया सह क्रीडते ६।\nक्षमा शांत्या समायुक्ता आयाति मम मंदिरम् ।\nयथा सत्यो दमश्चैव दया सौहृदमेव च ७।\nप्रज्ञायुक्तः स निर्लोभो यत्राहं तत्र संस्थितः ।\nशुचिः स्वभावस्तत्रैव अमी च मम बांधवाः ८।\nअस्तेयमप्यहिंसा च तितिक्षा वृद्धिरेव च ।\nमम गेहे समायाता धन्यतां शृणु धर्मराट् ९।\nगुरूणां चापि शुश्रूषा विष्णुर्लक्ष्म्या समावृतः ।\nमद्गेहं तु समायांति देवाश्चाग्निपुरोगमाः १०।\nमोक्षमार्गं प्रकाशेद्यो ज्ञानोदीप्त्या समन्वितः ।\nएतैः सार्धं वसाम्येव सतीषु धर्मवत्सु च ११।\nसाधुष्वेतेषु सर्वेषु गृहरूपेषु मे सदा ।\nउक्तेनापि कुटुंबेन वसाम्येव त्वया सह १२।\nससत्वाः साधुरूपास्ते वेधसा मे गृहीकृताः ।\nसंचरामि महाभाग स्वच्छंदेन च लीलया १३।\nईश्वरश्च जगत्स्वामी त्रिनेत्रो वृषवाहनः ।\nमम गेहे स्वरूपेण वर्तते शिवया युतः १४।\nतदिदं संसृतेः सारं गृहरूपं महेश्वरम् ।\nसदनं शंकरेत्याख्यं नाशितं मन्मथेन वै १५।\nविश्वामित्रं महात्मानं तपंतं तप उत्तमम् ।\nमेनकां हि समाश्रित्य कामोयं जितवान्पुरा १६।\nसती पतिव्रताहल्या गौतमस्य प्रिया शुभा ।\nसुसत्याच्चालिता तेन मन्मथेन दुरात्मना १७।\nमुनयः सत्यधर्मज्ञा नानास्त्रियः पतिव्रताः ।\nमद्गृहास्ता इमाः सर्वा दीपिताः कामवह्निना १८।\nदुर्धरो दुःसहो व्यापी योतिसत्येषु निष्ठुरः ।\nमामेवं पश्यते नित्यं क्व सत्यः परितिष्ठति १९।\nसमां ज्ञात्वा समायाति बाणपाणिर्धनुर्धरः ।\nनाशयेन्मद्गृहं पापो वीतिहोत्रैश्च नामकैः २०।\nपापलेशाश्च ये क्रूरा अन्ये पाखंडसंश्रयाः ।\nते तु बुद्ध्याऽहिताः सर्वे सत्यगेहं विशंति हि २१।\nसेनाध्यक्षैरसत्यैस्तु छद्मना तेन साधितः ।\nपातयेदर्दयेद्गेहं पापः शस्त्रैर्दुरात्मभिः २२।\nमामेवं ताडयेत्पापो महाबल मनोभवः ।\nअस्य धाम्ना प्रदग्धोहं शून्यतां हि व्रजामि वै २३।\nनूतनं गृहमिच्छामि स्त्रियाख्यं पतिभूपतिम् ।\nकृकलस्यापि पुण्यस्य प्रियेयं शिवमंगला २४।\nतद्गृहं सुकलाख्यं मे दग्धुं पापः समुद्यतः ।\nअयमेष सहस्राक्षः कामेन सहितो बली २५।\nकामस्य कारणात्कस्मात्पूर्ववृत्तं न विंदति ।\nअहल्यायाः प्रसंगेन मेषोपस्थो व्यजायत २६।\nपौरुषं हि मुनेर्दृष्ट्वा सत्याश्चैव प्रधषर्णात् ।\nनष्टः कामस्य दोषेण सुरराट्तत्र संस्थितः २७।\nभुक्तवान्दारुणं शापं दुःखेन महतान्वितः ।\nकृकलस्य प्रियामेनां सुकलां पुण्यचारिणीम् २८।\nएष हंतुं सहस्राक्ष उद्यतः कामसंयुतः ।\nयथा चेंद्रेण नायाति काम एष तथा कुरु २९।\nधर्मराज महाप्राज्ञ भवान्मतिमतां वरः ।\nधर्मराज उवाच-\nऊनं तेजः करिष्यामि कामस्य मरणं तथा ३०।\nएकोपायो मया दृष्टस्तमिहैव प्रपश्यतु ।\nप्रज्ञा चैषा महाप्राज्ञा शकुनीरूपचारिणी ३१।\nभर्तुरागमनं पुण्यं शब्देनाख्यातु खे यतः ।\nशकुनस्य प्रभावेण भर्तुश्चागमनेन च ३२।\nदुष्टैर्नष्टा न भूयेत स्वस्थचित्ता न संशयः ।\nप्रज्ञा संप्रेषिता तेन गता सा सुकलागृहम् ३३।\nप्रकुर्वती महच्छब्दं दृष्टदेवेव सा बभौ ।\nपूजिता मानिता प्रज्ञा धूपदीपादिभिस्तदा ३४।\nब्राह्मणं सुकलापृच्छत्किमेषा च वदेन्मम ।\nब्राह्मण उवाच-\nभर्तुश्चागमनं ब्रूते तवैव सुभगे स्थिरा ३५।\nदिनसप्तकमध्ये स आगमिष्यति नान्यथा ३६।\nइत्येवमाकर्ण्यसुमंगलं वचः प्रहर्षयुक्ता सहसा बभूव ।\nधर्मज्ञमेकं सगुणं हि कांतं शकुनात्प्रदिष्टं हि समागतं तम् ३७।"
  }
]
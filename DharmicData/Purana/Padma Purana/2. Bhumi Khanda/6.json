[
  {
    "text": "सूत उवाच-\nकश्यपस्य च भार्यान्या दनुर्नाम तपस्विनी ।\nपुत्रशोकेन संतप्ता संप्राप्ता दितिमंदिरम् १।\nरोदमाना प्रणम्यैव पादपद्मयुगं तदा ।\nदुःखेन महता प्राप्ता दितिस्तां प्रत्यबोधयत् २।\nदितिरुवाच-\nतवैव हि महाभागे किमिदं रोदकारणम् ।\nपुत्रिण्यश्चैकपुत्रेण लोके नार्यो भवंति वै ३।\nभवती शतपुत्राणां गुणिनामपि भामिनि ।\nमाता त्वमसि कल्याणि शुंभादीनां महात्मनाम् ४।\nकस्माद्दुःखं त्वया प्राप्तमेतन्मे कारणं वद ।\nहिरण्यकशिपू राजा हिरण्याक्षो महाबलः ५।\nयस्याः पुत्रौ महात्मानौ महाबलपराक्रमौ ।\nकस्माद्दुःखं महज्जातं तस्माच्चैव सखे वद ६।\nआख्याहि कारणं सर्वं यस्माद्रोदिषि सांप्रतम् ।\nएवमाभाष्य तां देवीं विरराम मनस्विनी ७।\nदनुरुवाच-\nपश्य पश्य महाभागे सपत्न्याश्च मनोरथम् ।\nपरिपूर्णं कृतं तेन देवदेवेन चक्रिणा ८।\nयथापूर्वं वरो दत्तो ह्यदित्यै देवि विष्णुना ।\nतथेदानीं च पुत्राय तस्या दत्तो वरो महान् ९।\nकश्यपाद्विश्रुतो जातस्त्रैलोक्यपालकः सुतः ।\nइंद्रत्वं तस्य वै दत्तं तव पुत्राद्विहृत्य च १०।\nमनोरथैस्तु संपूर्णा अदितिः सुखवर्द्धिनी ।\nकनीयान्वसुदत्तश्च तस्याः पुत्रश्च संप्रति ११।\nऐंद्रं पदं सुदुष्प्राप्यं देवैः सार्द्धं भुनक्ति च ।\nदितिरुवाच-\nकस्मात्पदात्परिभ्रष्टो मम पुत्रो महामतिः १२।\nअन्ये च दानवा दैत्यास्तेजोभ्रष्टाः कथं सखे ।\nतस्य त्वं कारणं ब्रूहि विस्तरेण यशस्विनि १३।\nतामाभाष्य दितिर्वाक्यं विरराम सुदुःखिता ।\nदनुरुवाच-\nदेवाश्च दानवाः सर्वे सक्रोधाः संगरं गताः १४।\nतत्र युद्धं महज्जातं दैत्यसंक्षयकारकम् ।\nदेवैश्च विष्णुना युद्धे मम पुत्रा निपातिताः १५।\nतथैव तव पुत्रास्ते देवदेवेन चक्रिणा ।\nवने गतान्यथा सिंहो द्रावयेत्स्वेन तेजसा १६।\nतथा ते मामकाः पुत्रा निहताः शङ्खपाणिना ।\nकालनेमिमुखं सैन्यं दुर्जयं ससुरासुरैः १७।\nनाशितं मर्दितं सर्वं द्रावितं विकलीकृतम् ।\nस्वैरर्चिभिर्यथा वह्निस्तृणानि ज्वालयेद्वने १८।\nतथा दैत्यगणान्सर्वान्निर्दहत्येव केशवः ।\nमम पुत्रा मृता देवि बहुशस्तव नंदनाः १९।\nवह्निं प्राप्य यथा सर्वे शलभा यांति संक्षयम् ।\nतथा ते दानवाः सर्वे हरिं प्राप्य क्षयं गताः २०।\nएवमेतं हि वृत्तांतं दितिः शुश्राव दारुणम् ।\nदितिरुवाच-\nवज्रपातोपमं भद्रे वदस्येवं कथं मम २१।\nएवमाभाष्य तां देवी मूर्च्छिता निपपात ह ।\nहा हा कष्टमिदं जातं बहुदुःखं प्रतापकम् २२।\nरुरोद करुणं साथ पुत्रशोकसुपीडिता ।\nतां दृष्ट्वा स मुनिश्रेष्ठ उवाच वचनं शुभम् २३।\nमा रोदिषि च भद्रं ते नैवं शोचंति त्वद्विधाः ।\nसत्ववंतो महाभागे लोभमोहेन वर्जिताः २४।\nकस्य पुत्रा हि संसारे कस्य देवी सुबांधवाः ।\nनास्तिकस्येह केनापि तत्सर्वं श्रूयतां प्रिये २५।\nदक्षस्यापि सुता यूयं सुन्दर्यश्चैव मामकाः ।\nभवतीनामहं भर्ता कामनापूरकः शुभे २६।\nयोजकः पालकश्चैव रक्षकोस्मि वरानने ।\nकस्माद्वैरं कृतं क्रूरैरसुरैरजितात्मभिः २७।\nतव पुत्रा महाभागे सत्यधर्मविवर्जिताः ।\nतेन दोषेण ते सर्वे तव दोषेण वै शुभे २८।\nनिहता वासुदेवेन दैवतैस्तु निपातिताः ।\nतस्माच्छोको न कर्तव्यः सत्यमोक्षविनाशनः २९।\nशोको हि नाशयेत्पुण्यं क्षयात्पुण्यस्य नश्यति ।\nतस्माच्छोकं परित्यज विघ्नरूपं वरानने ३०।\nआत्मदोषप्रभावेण दानवा मरणं गताः ।\nदेवा निमित्तभूताश्च नाशिताः स्वेन कर्मणा ३१।\nएवं ज्ञात्वा महाभागे समागच्छ सुखं प्रति ।\nएवमुक्त्वा महायोगी तां प्रियां दुःखभागिनीम् ३२।\nविषादाच्च निवृत्तोसौ विरराम महामतिः ३३।\nइति श्रीपद्मपुराणे भूमिखंडे देवासुरे दितिविलापोनाम षष्ठोऽध्यायः ६।"
  }
]
[
  {
    "text": "विष्णुरुवाच-\nनर्मदायास्तटे रम्ये वटे तिष्ठति वै पिता ।\nविज्वलोऽपि समायातः पितरं प्रणिपत्य सः १।\nवासुदेवाभिधानस्य स्तोत्रस्यापि महामतिः ।\nसमाचष्टे स धर्मात्मा महिमानं पितुः पुरः २।\nयथा विष्णुः समागत्य ददौ तस्मै वरं शुभम् ।\nतत्सर्वं कथयामास सुप्रसन्नेन चेतसा ३।\nकुंजलोपि च वृत्तांतं समाकर्ण्य स भूपतेः ।\nहर्षेण महताविष्टः पुत्रमालिंग्य विज्वलम् ४।\nआह पुण्यं कृतं वत्स त्वया राज्ञे महात्मने ।\nउपकारं महापुण्यं वासुदेवस्य कीर्तनात् ५।\nएवमाभाष्य तं पुत्रमाशीर्भिरभिनंद्य च ।\nपुत्रं देवसमोपेतं स्तुत्वा चैव पुनः पुनः ६।\nस्थितः सरित्तटे रम्ये च्यवनस्योपपश्यतः ।\nएतत्ते सर्वमाख्यातं तेषां वृत्तं महात्मनाम् ७।\nवैष्णवानां महाराज अन्यत्किं ते वदाम्यहम् ।\nवेन उवाच-\nअमृतं शंखपात्रेण पानार्थं मम चार्पितम् ८।\nतस्मात्कस्य न च श्रद्धा पातुं मर्त्यस्य भूतले ।\nउत्तमं वैष्णवं ज्ञानं पानानामिह सर्वदा ९।\nत्वयैवं कथ्यमानस्य पाने तृप्तिर्न जायते ।\nश्रोतुं हि देवदेवेश मम श्रद्धा विवर्द्धते १०।\nकथयस्व प्रसादान्मे कुंजलस्यापि चेष्टितम् ।\nमहात्मना किमुक्तं च चतुर्थं तनयं प्रति ११।\nतत्त्वं सुविस्तरादेव कृपया कथयस्व मे ।\nश्रीभगवानुवाच-\nश्रूयतामभिधास्यामि चरित्रं कुंजलस्य च १२।\nबहुश्रेयः समायुक्तं चरित्रं च्यवनस्य च ।\nइदं पुण्यं नरश्रेष्ठ आख्यानं पापनाशनम् १३।\nयः शृणोति नरो भक्त्या गोसहस्रफलं लभेत् १४।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे शततमोऽध्यायः १००।"
  }
]
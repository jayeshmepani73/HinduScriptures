[
  {
    "text": "सुकर्मोवाच-\nकामस्य गीतलास्येन हास्येन ललितेन च ।\nमोहितो राजराजेंद्रो नटरूपेण पिप्पल १।\nकृत्वा मूत्रं पुरीषं च स राजा नहुषात्मजः ।\nअकृत्वा पादयोः शौचमासने उपविष्टवान् २।\nतदंतरं तु संप्राप्य संचचार जरा नृपम् ।\nकामेनापि नृपश्रेष्ठ इंद्रकार्यं कृतं हितम् ३।\nनिवृत्ते नाटके तस्मिन्गतेषु तेषु भूपतिः ।\nजराभिभूतो धर्मात्मा कामसंसक्तमानसः ४।\nमोहितः काममोहेन विह्वलो विकलेंद्रियः ।\nअतीव मुग्धो धर्मात्मा विषयैश्चापवाहितः ५।\nएकदा तु गतो राजा मृगया व्यसनातुरः ।\nवने च क्रीडते सोपि मोहरागवशं गतः ६।\nसरसं क्रीडमानस्य नृपतेश्च महात्मनः ।\nमृगश्चैकः समायातश्चतुःशृंगो ह्यनौपमः ७।\nसर्वांगसुंदरो राजन्हेमरूपतनूरुहः ।\nरत्नज्योतिः सुचित्रांगो दर्शनीयो मनोहरः ८।\nअभ्यधावत्स वेगेन बाणपाणिर्धनुर्द्धरः ।\nइत्यमन्यत मेधावी कोपि दैत्यः समागतः ९।\nमृगेण च स तेनापि दूरमाकर्षितो नृपः ।\nगतः सरथवेगेन श्रमेण परिखेदितः १०।\nवीक्षमाणस्य तस्यापि मृगश्चांतरधीयत ।\nस पश्यति वनं तत्र नंदंनोपममद्भुतम् ११।\nचारुवृक्षसमाकीर्णं भूतपंचकशोभितम् ।\nगुरुभिश्चंदनैः पुण्यैः कदलीखंडमंडितैः १२।\nबकुलाशोकपुंनागैर्नालिकेरैश्च तिंदुकैः ।\nपूगीफलैश्च खर्जूरैः कुमुदैः सप्तपर्णकैः १३।\nपुष्पितैः कर्णिकारैश्च नानावृक्षैः सदाफलैः ।\nपुष्पितामोदसंयुक्तैः केतकैः पाटलैस्ततः १४।\nवीक्षमाणो महाराज ददर्श सर उत्तमम् ।\nपुण्योदकेन संपूर्णं विस्तीर्णं पंचयोजनम् १५।\nहंसकारंडवाकीर्णं जलपक्षिविनादितम् ।\nकमलैश्चापि मुदितं श्वेतोत्पलविराजितम् १६।\nरक्तोत्पलैः शोभमानं हाटकोत्पलमंडितम् ।\nनीलोत्पलैः प्रकाशितं कल्हारैरतिशोभितम् १७।\nमत्तैर्मधुकरैश्चपि सर्वत्र परिनादितम् ।\nएवं सर्वगुणोपेतं ददर्श सर उत्तमम् १८।\nपंचयोजनविस्तीर्णं दशयोजनदीर्घकम् ।\nतडागं सर्वतोभद्रं दिव्यभावैरलंकृतम् १९।\nरथवेगेन संखिन्नः किंचिच्छ्रमनिपीडितः ।\nनिषसाद तटे तस्य चूतच्छायां सुशीतलाम् २०।\nस्नात्वा पीत्वा जलं शीतं पद्मसौगंध्यवासितम् ।\nसर्वश्रमोपशमनममृतोपममेव तत् २१।\nवृक्षच्छाये ततस्तस्मिन्नुपविष्टेन भूभृता ।\nगीतध्वनिः समाकर्णि गीयमानो यथा तथा २२।\nयथा स्त्री गायते दिव्या तथायं श्रूयते ध्वनिः ।\nगीतप्रियो महाराज एव चिंतां परां गतः २३।\nचिंताकुलस्तु धर्मात्मा यावच्चिंतयते क्षणम् ।\nतावन्नारी वरा काचित्पीनश्रोणी पयोधरा २४।\nनृपतेः पश्यतस्तस्य वने तस्मिन्समागता ।\nसर्वाभरणशोभांगी शीललक्षणसंपदा २५।\nतस्मिन्वने समायाता नृपतेः पुरतः स्थिता ।\nतामुवाच महाराजः का हि कस्य भविष्यसि २६।\nकिमर्थं हि समायाता तन्मे त्वं कारणं वद ।\nपृष्टा सती तदा तेन न किंचिदपि पिप्पल २७।\nशुभाशुभं च भूपालं प्रत्यवोचद्वरानना ।\nप्रहस्यैव गता शीघ्रं वीणादंडकराऽबला २८।\nविस्मयेनापि राजेंद्रो महता व्यापितस्तदा ।\nमया संभाषिता चेयं मां न ब्रूते स्म सोत्तरम् २९।\nपुनश्चिंतां समापेदे ययातिः पृथिवीपतिः ।\nयो वै मृगो मया दृष्टश्चतुःशृंगः सुवर्णकः ३०।\nतस्मान्नारी समुद्भूता तत्सत्यं प्रतिभाति मे ।\nमायारूपमिदं सत्यं दानवानां भविष्यति ३१।\nचिंतयित्वा क्षणं राजा ययातिर्नहुषात्मजः ।\nयावच्चिंतयते राजा तावन्नारी महावने ३२।\nअंतर्धानं गता विप्र प्रहस्य नृपनंदनम् ।\nएतस्मिन्नंतरे गीतं सुस्वरं पुनरेव तत् ३३।\nशुश्रुवे परमं दिव्यं मूर्छनातानसंयुतम् ।\nजगाम सत्वरं राजा यत्र गीतध्वनिर्महान् ३४।\nजलांते पुष्करं चैव सहस्रदलमुत्तमम् ।\nतस्योपरि वरा नारी शीलरूपगुणान्विता ३५।\nदिव्यलक्षणसंपन्ना दिव्याभरणभूषिता ।\nदिव्यैर्भावैः प्रभात्येका वीणादंडकराविला ३६।\nगायंती सुस्वरं गीतं तालमानलयान्वितम् ।\nतेन गीतप्रभावेण मोहयंती चराचरान् ३७।\nदेवान्मुनिगणान्सर्वान्दैत्यान्गंधर्वकिन्नरान् ।\nतां दृष्ट्वा स विशालाक्षीं रूपतेजोपशालिनीम् ३८।\nसंसारे नास्ति चैवान्या नारीदृशी चराचरे ।\nपुरा नटो जरायुक्तो नृपतेः कायमेव हि ३९।\nसंचारितो महाकामस्तदासौ प्रकटोभवत् ।\nघृतं स्पृष्ट्वा यथा वह्नी रश्मिवान्संप्रजायते ४०।\nतां च दृष्ट्वा तथा कामस्तत्कायात्प्रकटोऽभवत् ।\nमन्मथाविष्टचित्तोसौ तां दृष्ट्वा चारुलोचनाम् ४१।\nईदृग्रूपा न दृष्टा मे युवती विश्वमोहिनी ।\nचिंतयित्वा क्षणं राजा कामसंसक्तमानसः ४२।\nतस्याः सविरहेणापि लुब्धोभून्नृपतिस्तदा ।\nकामाग्निना दह्यमानः कामज्वरेणपीडितः ४३।\nकथं स्यान्मम चैवेयं कथं भावो भविष्यति ।\nयदा मां गूहते बाला पद्मास्या पद्मलोचना ४४।\nयदीयं प्राप्यते तर्हि सफलं जीवितं भवेत् ।\nएवं विचिंत्य धर्मात्मा ययातिः पृथिवीपतिः ४५।\nतामुवाच वरारोहां का त्वं कस्यापि वा शुभे ।\nपूर्वं दृष्टा तु या नारी सा दृष्टा पुनरेव च ४६।\nतां पप्रच्छ स धर्मात्मा का चेयं तव पार्श्वगा ।\nसर्वं कथय कल्याणि अहं हि नहुषात्मजः ४७।\nसोमवंशप्रसूतोहं सप्तद्वीपाधिपः शुभे ।\nययातिर्नाम मे देवि ख्यातोहं भुवनत्रये ४८।\nतव संगमने चेतो भावमेवं प्रवांछते ।\nदेहि मे संगमं भद्रे कुरु सुप्रियमेव हि ४९।\nयं यं हि वांछसे भद्रे तद्ददामि न संशयः ।\nदुर्जयेनापि कामेन हतोहं वरवर्णिनि ५०।\nतस्मात्त्राहि सुदीनं मां प्रपन्नं शरणं तव ।\nराज्यं च सकलामुर्वीं शरीरमपि चात्मनः ५१।\nसंगमे तव दास्यामि त्रैलोक्यमिदमेव ते ।\nतस्य राज्ञो वचः श्रुत्वा सा स्त्री पद्मनिभानना ५२।\nविशालां स्वसखीं प्राह ब्रूहि राजानमागतम् ।\nनाम चोत्पत्तिस्थानं च पितरं मातरं शुभे ५३।\nममापि भावमेकाग्रमस्याग्रे च निवेदय ।\nतस्याश्च वांछितं ज्ञात्वा विशाला भूपतिं तदा ५४।\nउवाच मधुरालापैः श्रूयतां नृपनंदन ।\nविशालोवाच-\nकाम एष पुरा दग्धो देवदेवेन शंभुना ५५।\nरुरोद सा रतिर्दुःखाद्भर्त्राहीनापि सुस्वरम् ।\nअस्मिन्सरसि राजेंद्र सा रतिर्न्यवसत्तदा ५६।\nतस्य प्रलापमेवं सा सुस्वरं करुणान्वितम् ।\nसमाकर्ण्य ततो देवाः कृपया परयान्विताः ५७।\nसंजाता राजराजेंद्र शंकरं वाक्यमब्रुवन् ।\nजीवयस्व महादेव पुनरेव मनोभवम् ५८।\nवराकीयं महाभाग भर्तृहीना हि कीदृशी ।\nकामेनापि समायुक्तामस्मत्स्नेहात्कुरुष्व हि ५९।\nतच्छ्रुत्वा च वचः प्राह जीवयामि मनोभवम् ।\nकायेनापि विहीनोयं पंचबाणो मनोभवः ६०।\nभविष्यति न संदेहो माधवस्य सखा पुनः ।\nदिव्येनापि शरीरेण वर्तयिष्यति नान्यथा ६१।\nमहादेवप्रसादाच्च मीनकेतुः स जीवितः ।\nआशीर्भिरभिनंद्यैवं देव्याः कामं नरोत्तम ६२।\nगच्छ काम प्रवर्तस्व प्रियया सह नित्यशः ।\nएवमाह महातेजाः स्थितिसंहारकारकः ६३।\nपुनः कामः सरःप्राप्तो यत्रास्ते दुःखिता रतिः ।\nइदं कामसरो राजन्रतिरत्र सुसंस्थिता ६४।\nदग्धे सति महाभागे मन्मथे दुःखधर्षिता ।\nरत्याः कोपात्समुत्पन्नः पावको दारुणाकृतिः ६५।\nअतीवदग्धा तेनापि सा रतिर्मोहमूर्छिता ।\nअश्रुपातं मुमोचाथ भर्तृहीना नरोत्तम ६६।\nनेत्राभ्यां हि जले तस्याः पतिता अश्रुबिंदवः ।\nतेभ्यो जातो महाशोकः सर्वसौख्यप्रणाशकः ६७।\nजरा पश्चात्समुत्पन्ना अश्रुभ्यो नृपसत्तम ।\nवियोगो नाम दुर्मेधास्तेभ्यो जज्ञे प्रणाशकः ६८।\nदुःखसंतापकौ चोभौ जज्ञाते दारुणौ तदा ।\nमूर्छा नाम ततो जज्ञे दारुणा सुखनाशिनी ६९।\nशोकाज्जज्ञे महाराज कामज्वरोथ विभ्रमः ।\nप्रलापो विह्वलश्चैव उन्मादो मृत्युरेव च ७०।\nतस्याश्च अश्रुबिंदुभ्यो जज्ञिरे विश्वनाशकाः ।\nरत्याः पार्श्वे समुत्पन्नाः सर्वे तापांगधारिणः ७१।\nमूर्तिमंतो महाराज सद्भावगुणसंयुताः ।\nकाम एष समायातः केनाप्युक्तं तदा नृप ७२।\nमहानंदेन संयुक्ता दृष्ट्वा कामं समागतम् ।\nनेत्राभ्यामश्रुपूर्णाभ्यां पतिता अश्रुबिन्दवः ७३।\nअप्सु मध्ये महाराज चापल्याज्जज्ञिरे प्रजाः ।\nप्रीतिर्नाम तदा जज्ञे ख्यातिर्लज्जा नरोत्तम ७४।\nतेभ्यो जज्ञे महानंद शांतिश्चान्या नृपोत्तम ।\nजज्ञाते द्वे शुभे कन्ये सुखसंभोगदायिके ७५।\nलीलाक्रीडा मनोभाव संयोगस्तु महान्नृप ।\nरत्यास्तु वामनेत्राद्वै आनंदादश्रुबिंदवः ७६।\nजलांते पतिता राजंस्तस्माज्जज्ञे सुपंकजम् ।\nतस्मात्सुपंकजाज्जाता इयं नारी वरानना ७७।\nअश्रुबिंदुमती नाम रतिपुत्री नरोत्तम ।\nतस्याः प्रीत्या सुखं कृत्वा नित्यं वर्त्ते समीपगा ७८।\nसखीभावस्वभावेन संहृष्टा सर्वदा शुभा ।\nविशाला नाम मे ख्यातं वरुणस्य सुता नृप ७९।\nअस्याश्चांते प्रवर्तामि स्नेहात्स्निग्धास्मि सर्वदा ।\nएतत्ते सर्वमाख्यातमस्याश्चात्मन एव ते ८०।\nतपश्चचार राजेंद्र पतिकामा वरानना ।\nराजोवाच-\nसर्वमेव त्वयाख्यातं मया ज्ञातं शुभे शृणु ८१।\nमामेवं हि भजत्वेषा रतिपुत्री वरानना ।\nयमेषा वांछते बाला तत्सर्वं तु ददाम्यहम् ८२।\nतथा कुरुष्व कल्याणि यथा मे वश्यतां व्रजेत् ।\nविशालोवाच-\nअस्या व्रतं प्रवक्ष्यामि तदाकर्णय भूपते ८३।\nपुरुषं यौवनोपेतं सर्वज्ञं वीरलक्षणम् ।\nदेवराजसमं राजन्धर्माचारसमन्वितम् ८४।\nतेजस्विनं महाप्राज्ञं दातारं यज्विनां वरम् ।\nगुणानां धर्मभावस्य ज्ञातारं पुण्यभाजनम् ८५।\nलोक इंद्रसमं राजन्सुयज्ञैर्धर्मतत्परम् ।\nसर्वैश्वर्यसमोपेतं नारायणमिवापरम् ८६।\nदेवानां सुप्रियं नित्यं ब्राह्मणानामतिप्रियम् ।\nब्रह्मण्यं वेदतत्त्वज्ञं त्रैलोक्ये ख्यातविक्रमम् ८७।\nएवंगुणैः समुपेतं त्रैलोक्येन प्रपूजितम् ।\nसुमतिं सुप्रियं कांतं मनसा वरमीप्सति ८८।\nययातिरुवाच-\nएवं गुणैः समुपेतं विद्धि मामिह चागतम् ।\nअस्यानुरूपो भर्त्ताहं सृष्टो धात्रा न संशयः ८९।\nविशालोवाच-\nभवंतं पुण्यसंवृद्धं जाने राजञ्जगत्त्रये ।\nपूर्वोक्ता ये गुणाः सर्वे मयोक्ताः संति ते त्वयि ९०।\nएकेनापि च दोषेण त्वामेषा हि न मन्यते ।\nएष मे संशयो जातो भवान्विष्णुमयो नृप ९१।\nययातिरुवाच-\nसमाचक्ष्व महादोषं यमेषा नानुमन्यते ।\nतत्त्वेन चारुसर्वांगी प्रसादसुमुखी भव ९२।\nविशालोवाच-\nआत्मदोषं न जानासि कस्मात्त्वं जगतीपते ।\nजरया व्याप्तकायस्त्वमनेनेयं न मन्यते ९३।\nएवं श्रुत्वा महद्वाक्यमप्रियं जगतीपतिः ।\nदुःखेन महताविष्टस्तामुवाच पुनर्नृपः ९४।\nजरादोषो न मे भद्रे संसर्गात्कस्यचित्कदा ।\nसमुद्भूतं ममांगे वै तं न जाने जरागमम् ९५।\nयं यं हि वांछते चैषा त्रैलोक्ये दुर्लभं शुभे ।\nतमस्यै दातुकामोहं व्रियतां वर उत्तमः ९६।\nविशालोवाच-\nजराहीनो यदा स्यास्त्वं तदा ते सुप्रिया भवेत् ।\nएतद्विनिश्चितं राजन्सत्यं सत्यं वदाम्यहम् ९७।\nश्रुतिरेवं वदेद्राजन्पुत्रे भ्रातरि भृत्यके ।\nजरा संक्राम्यते यस्य तस्यांगे परिसंचरेत् ९८।\nतारुण्यं तस्य वै गृह्य तस्मै दत्वा जरां पुनः ।\nउभयोः प्रीतिसंवादः सुरुच्या जायते शुभः ९९।\nयथात्मदानपुण्यस्य कृपया यो ददाति च ।\nफलं राजन्हि तत्तस्य जायते नात्र संशयः १००।\nदुःखेनोपार्जितं पुण्यमन्यस्मै हि प्रदीयते ।\nसुपुण्यं तद्भवेत्तस्य पुण्यस्य फलमश्नुते १०१।\nपुत्राय दीयतां राजंस्तस्मात्तारुण्यमेव च ।\nप्रगृह्यैव समागच्छ सुंदरत्वेन भूपते १०२।\nयदा त्वमिच्छसे भोक्तुं तदा त्वं कुरुभूपते ।\nएवमाभाष्य सा भूपं विशाला विरराम ह १०३।\nसुकर्मोवाच-\nएवमाकर्ण्य राजेंद्रो विशालामवदत्तदा ।\nराजोवाच-\nएवमस्तु महाभागे करिष्ये वचनं तव १०४।\nकामासक्तः समूढस्तु ययातिः पृथिवीपतिः ।\nगृहं गत्वा समाहूय सुतान्वाक्यमुवाच ह १०५।\nतुरुं पूरुं कुरुं राजा यदुं च पितृवत्सलम् ।\nकुरुध्वं पुत्रकाः सौख्यं यूयं हि मम शासनात् १०६।\nपुत्रा ऊचुः-\nपितृवाक्यं प्रकर्तव्यं पुत्रैश्चापि शुभाशुभम् ।\nउच्यतां तात तच्छीघ्रं कृतं विद्धि न संशयः १०७।\nएवमाकर्ण्यतद्वाक्यं पुत्राणां पृथिवीपतिः ।\nआचचक्षे पुनस्तेषु हर्षेणाकुलमानसः १०८।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे सप्तसप्ततितमोऽध्यायः ७७।"
  }
]
[
  {
    "text": "विष्णुरुवाच-\nकुंजलस्तु सुतं वाक्यं समुज्ज्वलमथाब्रवीत् ।\nभवान्कथय भोः पुत्र किमपूर्वं तु दृष्टवान् १।\nतन्मे कथय सुप्रीतः श्रोतुकामोऽस्मि सांप्रतम् ।\nएवमादिश्य तं पुत्रं विरराम स कुंजलः २।\nपितरं प्रत्युवाचाथ विनयावनतस्सुतः ।\nसमुज्ज्वल उवाच-\nहिमवंतं नगश्रेष्ठं देववृंदसमन्वितम् ३।\nआहारार्थं प्रगच्छामि भवतश्चात्मनः पितः ।\nपश्यामि कौतुकं तत्र न दृष्टं न श्रुतं पुरा ४।\nप्रदेशमृषिगणाकीर्णमप्सरोभिः प्रशोभितम् ।\nबहुकौतुकशोभाढ्यं मंगल्यं मंगलैर्युतम् ५।\nबहुपुण्यफलोपेतैर्वनैर्नानाविधैस्ततः ।\nअनेककौतुकभरैर्मनसः परिमोहनम् ६।\nतत्र दृष्टं मया तात अपूर्वं मानसांतिके ।\nबहुहंसैः समाकीर्णो हंस एकः समागतः ७।\nएवं कृष्णा महाभाग अन्ये तत्र समागताः ।\nसितेतरैश्चंचुपादैरन्यतः शुक्लविग्रहाः ८।\nतादृशास्ते च नीला वै अन्ये शुभ्रा महामते ।\nचतस्रस्तत्र वै नार्यो रौद्राकारा विभीषणाः ९।\nदंष्ट्राकरालसंक्रूरा ऊर्ध्वकेश्यो भयानकाः ।\nपश्चात्तास्तु समायातास्तस्मिन्सरसि मानसे १०।\nकृष्णा हंसास्तु संस्नाता मानसे तात मत्पुरः ।\nविभ्रांताः परितश्चान्ये न स्नातास्तत्र मानसे ११।\nजहसुस्ताः स्त्रियस्तात हास्यैरट्टाट्टदारुणैः ।\nतस्मात्सराद्विनिष्क्रांतो हंस एको महातनुः १२।\nपश्चात्त्रयो विनिष्क्रांतास्तैश्चाहं समुपेक्षितः ।\nयाता आकाशमार्गेण विवदंतः परस्परम् १३।\nतास्तु स्त्रियो महाभीमाः समंतात्परिबभ्रमुः ।\nविंध्यस्य शिखरे पुण्ये वृक्षच्छायासुपक्षिणः १४।\nनिषण्णास्तत्र ते सर्वे दग्धा दुःखैः सुदारुणैः ।\nतेषां सुवीक्षमाणानां भिल्ल एकः समागतः १५।\nमृगान्स पीडयित्वा तु बाणपाणिर्धनुर्द्धरः ।\nशिलातलं समाश्रित्य निषसाद सुखेन वै १६।\nपश्चाद्भिल्ली समायाता अन्नमादाय सोदकम् ।\nस्वं प्रियं वीक्षते राज्ञा मुदितैर्लक्षणैर्युतम् १७।\nअन्यादृशं समावीक्ष्य स्वकांतं तेजसावृतम् ।\nदिव्यतेजः समाक्रांतं यथा सूर्यं दिविस्थितम् १८।\nनरमन्यं परिज्ञाय तं परित्यज्य सा ययौ ।\nव्याध उवाच-\nएह्येहि त्वं प्रिये चात्र कस्मान्मां त्वं न पश्यसि १९।\nक्षुधया पीड्यमानोहं त्वामहं चावलोकये ।\nतस्य वाक्यं समाकर्ण्य शीघ्रं व्याधी समागता २०।\nभर्तुः पार्श्वं समासाद्य विस्मिता साभवत्तदा ।\nकोयं तेजः समाचारो देवोयं मां समाह्वयेत् २१।\nतमुवाच ततो व्याधी भर्तारं दीप्ततेजसम् ।\nअत्र किं ते कृतं वीर भवान्को दिव्यलक्षणः २२।\nसूत उवाच-\nएवमाभाषितो व्याध्या व्याधः प्रियामभाषत ।\nअहं ते वल्लभः कांते भवती च मम प्रिया २३।\nकस्मात्त्वं मां न जानासि कथं शंका प्रवर्तते ।\nक्षुधया पीड्यमानेन पयश्चान्नं प्रतीक्ष्यते २४।\nव्याध्युवाच-\nबर्बरः कृष्णवर्णश्च रक्ताक्षः कृष्णकंचुकः ।\nईदृशश्चास्ति मे भर्ता सर्वसत्वभयंकरः २५।\nभवान्को दिव्यदेहस्तु प्रियेत्युक्त्वा समाह्वयेत् ।\nएष मे संशयो जातो वद सत्यं ममाग्रतः २६।\nकुलं नाम स्वकं ग्रामं क्रीडां लिगं सुतं सुताम् ।\nसमाचष्ट प्रियाग्रे तु तस्याः प्रत्यय हेतवे २७।\nप्रत्युवाच स्वभर्तारं सा व्याधी हृष्टमानसा ।\nकस्मात्ते ईदृशः कायः श्वेतकंचुकधारकः २८।\nकथं जातः समाचक्ष्व ममाश्चर्यं प्रवर्तते ।\nएवं संपृच्छमानस्तु भार्यया मृगघातकः २९।\nसूत उवाच-\nप्रत्युवाच ततः श्रुत्वा तां प्रियां प्रश्रयान्विताम् ।\nनर्मदा उत्तरे कूले संगमश्चास्ति सुव्रते ३०।\nआतपेनाकुलो जीवो मम जातोति सुप्रिये ।\nअस्मिन्वै संगमे कांते श्रमश्रांतो हि सत्वरः ३१।\nगतः स्नात्वा जलं पीत्वा पश्चाच्चाहं समागतः ।\nतदाप्रभृति मे काय ईदृशस्तेजसावृतः ३२।\nसंजातो वस्त्रसंयुक्तः कंचुकः शुभ्रतां गतः ।\nपूर्वोक्तलिंगसंस्थानैः कुलैः स्थानेन वै तथा ३३।\nस्वप्रियं लक्षयित्वा तु ज्ञात्वा पुण्यस्य संभवम् ।\nप्रत्युवाचाथ भर्तारं संगमं मम दर्शय ३४।\nतव पश्चात्प्रदास्यामि भोजनं पानसंयुतम् ।\nइत्युक्तः प्रियया व्याधः सत्वरेण जगाम ह ३५।\nसंगमो दर्शितस्तेन ततोग्रे पापनाशनः ।\nसमुड्डीना महाभाग पक्षिणो लघुविक्रमाः ३६।\nतया सार्द्धं ययुः सर्वे रेवासंगममुत्तमम् ।\nतेषां तु वीक्षमाणानां पक्षिणां मम पश्यतः ३७।\nतया हि स्नापितो भर्ता पुनः स्नाता हि सा स्वयम् ।\nदिव्यदेहधरौ चोभौ दिव्यकांतिसमन्वितौ ३८।\nसंजातौ पक्षिणां श्रेष्ठ दिव्यवस्त्रानुलेपनौ ।\nदिव्यमालांबरधरौ दिव्यगंधानुलेपनौ ३९।\nवैष्णवं यानमासाद्य मुनिगंधर्वपूजितौ ।\nगतौ तौ वैष्णवं लोकं वैष्णवैः परिपूजितौ ४०।\nस्तूयमानौ महात्मानौ दंपती दृष्टवानहम् ।\nव्रजंतौ स्वर्गमार्गेण कूजंते पक्षिणस्तथा ४१।\nतीर्थराजं परं दृष्ट्वा हर्षव्यक्ताक्षरैस्तदा ।\nचत्वारः कृष्णहंसास्ते संगमे पापनाशने ४२।\nस्नात्वा वै भावशुद्धास्ते प्राप्ता उज्ज्वलतां पुनः ।\nस्नात्वा पीत्वा जलं ते तु पुनर्बहिर्विनिर्गताः ४३।\nतावत्यस्ताः स्त्रियः कृष्णा मृतास्तत्स्नानमात्रतः ।\nक्रंदमाना विचेष्टंत्यो हाहाकार विकंपिताः ४४।\nयमलोकं गतास्तास्तु तात दृष्टा मया तदा ।\nउड्डीनास्तु ततो हंसाः स्वस्थानं प्रतिजग्मिरे ४५।\nएवं तात मया दृष्टं प्रत्यक्षं कथितं तव ।\nकृष्णपक्षा महाकाया धार्तराष्ट्रास्तु ताः स्त्रियः ४६।\nकथयस्व प्रसादेन के भविष्यंति वै पितः ।\nनिर्गतान्मानसान्मध्याद्धार्तराष्ट्रान्वदस्व मे ४७।\nके भविष्यंति ते तात कथय त्वं तु सांप्रतम् ।\nकस्मात्सुकृष्णतां प्राप्ता हंसाः शुद्धाश्च ते पुनः ४८।\nसंजातास्तत्क्षणात्तात कस्मान्मृतास्तु ताः स्त्रियः ।\nएवं मे संशयस्तात संजातो दारुणो हृदि ४९।\nछेत्तुमर्हसि अद्यैव भवाञ्ज्ञानविचक्षणः ।\nप्रसादसुमुखो भूत्वा प्रणतस्य सदैव मे ५०।\nएवं संभाष्य पितरं विरराम समुज्ज्वलः ।\nततः प्रवक्तुमारेभे स शुकः कुंजलाभिधः ५१।\nइति श्रीपद्मपुराणे भूमिखंडे वेनोपाख्याने गुरुतीर्थवर्णने च्यवनचरित्रे एकोननवतितमोऽध्यायः ८९।"
  }
]
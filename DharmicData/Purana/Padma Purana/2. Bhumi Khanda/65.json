[
  {
    "text": "ययातिरुवाच-\nधर्मस्य रक्षकः कायो मातले चात्मना सह ।\nनाकमेष न प्रयाति तन्मे त्वं कारणं वद १।\nमातलिरुवाच-\nपंचानामपि भूतानां संगतिर्नास्ति भूपते ।\nआत्मना सह वर्तंते संगत्या नैव पंच ते २।\nसर्वेषां तत्र संघातः कायग्रामे प्रवर्तते ।\nजरया पीडिताः सर्वेः स्वंस्वं स्थानं प्रयांति ते ३।\nयथा रसाधिका पृथ्वी महाराज प्रकल्पिता ।\nरसैः क्लिन्ना ततः पृथ्वी मृदुत्वं याति भूपते ४।\nभिद्यते पिपीलिकाभिर्मूषिकाभिस्तथैव च ।\nछिद्राण्येव प्रजायंते वल्मीकाश्च महोदराः ५।\nतद्वत्काये प्रजायंते गंडमाला विचार्चिकाः ।\nकृमिभिर्भिद्यमानश्च काय एष नरोत्तम ६।\nगुल्मास्तत्र प्रजायंते सद्यः पीडाकरास्तदा ।\nएभिर्दोषैः समायुक्तः कायोयं नहुषात्मज ।\nकथं प्राणसमायोगाद्दिवं याति नरेश्वर ७।\nकाये पार्थिवभागोऽयं समानार्थं प्रतिष्ठितः ।\nन कायः स्वर्गमायाति यथा पृथ्वी तथास्थितः ८।\nएतत्ते सर्वमाख्यातं दोषौघैः पार्थिवस्य यः ९।\nइति श्रीपद्मपुराणे भूमिखंडे वेनोपाख्याने मातापितृतीर्थ-।\nमाहात्म्ये पंचषष्टितमोऽध्यायः ६५ ।"
  }
]
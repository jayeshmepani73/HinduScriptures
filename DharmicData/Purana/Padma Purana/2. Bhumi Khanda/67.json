[
  {
    "text": "ययातिरुवाच-\nअस्मद्भाग्यप्रसंगेन भवतो दर्शनं मम ।\nसंजातं शक्रसंवाह एतच्छ्रेयो ममातुलम् १।\nमानवा मर्त्यलोके च पापं कुर्वंति दारुणम् ।\nतेषां कर्मविपाकं च मातले वद सांप्रतम् २।\nमातलिरुवाच-\nश्रूयतामभिधास्यामि पापाचारस्य लक्षणम् ।\nश्रुते सति महज्ज्ञानमत्रलोके प्रजायते ३।\nवेदनिंदां प्रकुर्वंति ब्रह्माचारस्य कुत्सनम् ।\nमहापातकमेवापि ज्ञातव्यं ज्ञानपंडितैः ४।\nसाधूनामपि सर्वेषां यः पीडां हि समाचरेत् ।\nमहापातकमेवापि प्रायश्चित्ते न हि व्रजेत् ५।\nकुलाचारं परित्यज्य अन्याचारं व्रजंति च ।\nएतच्च पातकं घोरं कथितं कृत्यवेदिभिः ६।\nमातापित्रोश्च यो निंदां ताडनं भगिनीषु च ।\nपितृस्वसृनिंदनं च तदेव पातकं ध्रुवम् ७।\nसंप्राप्ते श्राद्धकालेपि पंचक्रोशांतरेस्थितम् ।\nजामातरं परित्यज्य तथा च दुहितुः सुतम् ८।\nस्वसारं चैव स्वस्रीयं परित्यज्य प्रवर्तते ।\nकामात्क्रोधाद्भयाद्वापि अन्यं भोजयते यदा ९।\nपितरो नैव भुंजंति देवाश्चैव न भुंजते ।\nएतच्च पातकं तस्य पितृघातसमं कृतम् १०।\nदानकालेपि संप्राप्ते आगते ब्राह्मणे किल ।\nभूरिदानं परित्यज्य कतिभ्यो हि प्रदीयते ११।\nएकस्मै दीयते दानमन्येभ्योपि न दीयते ।\nएतच्च पातकं घोरं दानभ्रंशकरं स्मृतम् १२।\nयजमानगृहे सेवा संस्थितान्ब्राह्मणान्निजान् ।\nपरित्यज्य हि यद्दानं न दानस्य च लक्षणम् १३।\nसमाश्रितं हि यं विप्रं धर्माचारसमन्वितम् ।\nसर्वोपायैः सुपुष्येत्तं सुदानैर्बहुभिर्नृप १४।\nन गणयेन्मूर्खं विद्वांसं पोष्यो विप्रः सदा भवेत् ।\nसर्वैः पुण्यैः समायुक्तं सुदानैर्बहुभिर्नृप १५।\nतं समभ्यर्च्य विद्वांसं प्राप्तं विप्रं सदार्हयेत् ।\nतं हि त्यक्त्वा ददेद्दानमन्यस्मै ब्राह्मणाय वै १६।\nदत्तं हुतं भवेत्तस्य निष्फलं नात्र संशयः ।\nब्राह्मणः क्षत्रियो वैश्यः शूद्रश्चापि चतुर्थकः १७।\nपुण्यकालेषु सर्वेषु संश्रितं पूजयेद्द्विजम् ।\nमूर्खं वापि हि विद्वांसं तस्य पुण्यफलं शृणु १८।\nअश्वमेधस्य यज्ञस्य फलं तस्य प्रजायते ।\nकस्माद्धिकारणाद्राजञ्छक्यं प्राप्य न कारयेत् १९।\nअन्यो विप्रः समायातस्तत्कालं श्राद्धकर्मणि ।\nउभौ तौ पूजयेत्तत्र भोजनाच्छादनैस्ततः २०।\nतांबूलदक्षिणाभिश्च पितरस्तस्य हर्षिताः ।\nश्राद्धभुक्ताय दातव्यं सदा दानं च दक्षिणा २१।\nन ददेच्छ्राद्धकर्ता यो गोहत्यादि समं भवेत् ।\nद्वावेतौ पूजयेत्तस्माच्छ्रद्धया नृपसत्तम २२।\nनिर्द्धनत्व प्रभावाद्वै तमेकं हि प्रपूजयेत् ।\nव्यतीपातेपि संप्राप्ते वैधृतौ च नृपोत्तम २३।\nअमावास्यां तथा राजन्क्षयाहे परपक्षके ।\nश्राद्धमेवं प्रकर्तव्यं ब्राह्मणादि त्रिवर्णकैः २४।\nयज्ञे तथा महाराज ऋत्विजश्च प्रकारयेत् ।\nतथा विप्राः प्रकर्तव्याः श्राद्धदानाय सर्वदा २५।\nअविज्ञातः प्रकर्तव्यो ब्राह्मणो नैव जानता ।\nयस्यापि ज्ञायते वंशः कुलं त्रिपुरुषं तथा २६।\nआचारश्च तथा राजंस्तं विप्रं सन्निमंत्रयेत् ।\nकुलं न ज्ञायते यस्य आचारेण विचारयेत् २७।\nश्राद्धदाने प्रकर्तव्ये विशुद्धो मूर्ख एव हि ।\nअविज्ञातो भवेद्विप्रो वेदवेदांगपारगः २८।\nश्राद्धदानं प्रकर्तव्यं तस्माद्विप्रं निमंत्रयेत् ।\nआतिथ्यं तु प्रकर्तव्यमपूर्वं नृपसत्तम २९।\nअन्यथा कुरुते पापी स याति नरकं ध्रुवम् ।\nतस्माद्विप्रः प्रकर्तव्यो दाने श्राद्धे च पर्वसु ३०।\nआदौ परीक्षयेद्विप्रं श्राद्धे दाने प्रकारयेत् ।\nनाश्नंति तस्य वै गेहे पितरो विप्रवर्जिताः ३१।\nशापं दत्त्वा ततो यांति श्राद्धाद्विप्रविवर्जितात् ।\nमहापापी भवेत्सोपि ब्रह्मणः सदृशो यदि ३२।\nपैत्राचारं परित्यज्य यो वर्तेत नरोत्तम ।\nमहापापी स विज्ञेयः सर्वधर्मबहिष्कृतः ३३।\nये त्यजंति शिवाचारं वैष्णवं भोगदायकम् ।\nनिंदंति ब्राह्मणं धर्मं विज्ञेयाः पापवर्द्धनाः ३४।\nये त्यजंति शिवाचारं शिवभक्तान्द्विषंति च ।\nहरिं निंदंति ये पापा ब्रह्मद्वेषकराः सदा ३५।\nआचारनिंदका ये ते महापातककृत्तमाः ।\nआद्यं पूज्यं परं ज्ञानं पुण्यं भागवतं तथा ३६।\nवैष्णवं हरिवंशं वा मत्स्यं वा कूर्ममेव च ।\nपाद्मं वा ये पूजयंति तेषां श्रेयो वदाम्यहम् ३७।\nप्रत्यक्षं तेन वै देवः पूजितो मधुसूदनः ।\nतस्मात्प्रपूजयेज्ज्ञानं वैष्णवं विष्णुवल्लभम् ३८।\nदेवस्थाने च नित्यं वै वैष्णवं पुस्तकं नृप ।\nतस्मिन्प्रपूजिते विप्र पूजितः कमलापतिः ३९।\nअसंपूज्य हरेर्ज्ञानं ये गायंति लिखंति च ।\nअज्ञाय तत्प्रयच्छंति शृण्वंत्युच्चारयंति च ४०।\nविक्रीडंति च लोभेन कुज्ञान नियमेन च ।\nअसंस्कृतप्रदेशेषु यथेष्टं स्थापयंति च ४१।\nहरिज्ञानं यथाक्षेमं प्रत्यक्षाच्च प्रकाशयेत् ।\nअधीते च समर्थश्च यः प्रमादं करोति च ४२।\nअशुचिश्चाशुचौ स्थाने यः प्रवक्ति शृणोति च ।\nइति सर्वं समासेन ज्ञाननिंदा समं स्मृतम् ४३।\nगुरुपूजामकृत्वैव यः शास्त्रं श्रोतुमिच्छति ।\nन करोति च शुश्रूषामाज्ञाभंगं च भावतः ४४।\nनाभिनंदति तद्वाक्यमुत्तरं संप्रयच्छति ।\nगुरुकर्मणि साध्ये च तदुपेक्षां करोति च ४५।\nगुरुमार्तमशक्तं च विदेशं प्रस्थितं तथा ।\nअरिभिः परिभूतं वा यः संत्यजति पापकृत् ४६।\nपठमानं पुराणं तु तस्य पापं वदाम्यहम् ।\nकुंभीपाके वसेत्तावद्यावदिंद्राश्चतुर्दश ४७।\nपठमानं गुरुं यो हि उपेक्षयति पापधीः ।\nतस्यापि पातकं घोरं चिरं नरकदायकम् ४८।\nभार्यापुत्रेषु मित्रेषु यश्चावज्ञां करोति च ।\nइत्येतत्पातकं ज्ञेयं गुरुनिन्दासमं महत् ४९।\nब्रह्महा स्वर्णस्तेयी च सुरापी गुरुतल्पगः ।\nमहापातकिनश्चैते तत्संयोगी च पंचमः ५०।\nक्रोधाद्द्वेषाद्भयाल्लोभाद्ब्राह्मणस्य विशेषतः ।\nमर्मातिकृन्तको यश्च ब्रह्मघ्नः स प्रकीर्तितः ५१।\nब्राह्मणं यः समाहूय याचमानमकिंचनम् ।\nपश्चान्नास्तीति यो ब्रूयात्स च वै ब्रह्महा नृप ५२।\nयस्तु विद्याभिमानेन निस्तेजयति वै द्विजम् ।\nउदासीनं सभामध्ये ब्रह्महा स प्रकीर्तितः ५३।\nमिथ्यागुणैरथात्मानं नयत्युत्कर्षतां पुनः ।\nगुरुं विरोधयेद्यस्तु स च वै ब्रह्महा स्मृतः ५४।\nक्षुत्तृषातप्तदेहानामन्नभोजनमिच्छताम् ।\nयः समाचरते विघ्नं तमाहुर्ब्रह्मघातकम् ५५।\nपिशुनः सर्वलोकानां रंध्रान्वेषणतत्परः ।\nउद्वेजनकरः क्रूरः स च वै ब्रह्महा स्मृतः ५६।\nदेवद्विज गवां भूमिं पूर्वदत्तां हरेत्तु यः ।\nप्रनष्टामपि कालेन तमाहुर्ब्रह्मघातकम् ५७।\nद्विजवित्तापहरणं न्यासेन समुपार्जितम् ।\nब्रह्महत्यासमं ज्ञेयं तस्य पातकमुत्तमम् ५८।\nअग्निहोत्रं परित्यज्य पंचयज्ञीयकर्मणि ।\nमातापित्रोर्गुरूणां च कूटसाक्ष्यं च यश्चरेत् ५९।\nअप्रियं शिवभक्तानामभक्ष्याणां च भक्षणम् ।\nवने निरपराधानां प्राणिनां च प्रमारणम् ६०।\nगवां गोष्ठे वने चाग्नेः पुरे ग्रामे च दीपनम् ।\nइति पापानि घोराणि सुरापानसमानि तु ६१।\nदीनसर्वस्वहरणं परस्त्रीगजवाजिनाम् ।\nगोभूरजतवस्त्राणामोषधीनां रसस्य च ६२।\nचंदनागुरुकर्पूर कस्तूरी पट्ट वाससाम् ।\nपरन्यासापहरणं रुक्मस्तेयसमं स्मृतम् ६३।\nकन्याया वरयोग्याया अदानं सदृशे वरे ।\nपुत्रमित्रकलत्रेषु गमनं भगिनीषु च ६४।\nकुमारीसाहसं घोरमंत्यजस्त्रीनिषेवणम् ।\nसवर्णायाश्च गमनं गुरुतल्पसमं स्मृतम् ६५।\nमहापातकतुल्यानि पापान्युक्तानि यानि तु ।\nतानि पातकसंज्ञानि तन्न्यूनमुपपातकम् ६६।\nद्विजायार्थं प्रतिज्ञाय न प्रयच्छति यः पुनः ।\nतत्र विस्मरते विप्रस्तुल्यं तदुपपातकम् ६७।\nद्विजद्रव्यापहरणं मर्यादाया व्यतिक्रमम् ।\nअतिमानातिकोपश्च दांभिकत्वं कृतघ्नता ६८।\nअन्यत्र विषयासक्तिः कार्पर्ण्यं शाठ्यमत्सरम् ।\nपरदाराभिगमनं साध्वीकन्याभिदूषणम् ६९।\nपरिवित्तिः परिवेत्ता यया च परिविद्यते ।\nतयोर्दानं च कन्यायास्तयोरेव च याजनम् ७०।\nपुत्रमित्रकलत्राणामभावे स्वामिनस्तथा ।\nभार्याणां च परित्यागः साधूनां च तपस्विनाम् ७१।\nगवां क्षत्रियवैश्यानां स्त्रीशूद्राणां च घातनम् ।\nशिवायतनवृक्षाणां पुण्याराम विनाशनम् ७२।\nयः पीडामाश्रमस्थानामाचरेदल्पिकामपि ।\nतद्भृत्यपरिवर्गस्य पशुधान्यवनस्य च ७३।\nकर्ष धान्य पशुस्तेयमयाज्यानां च याजनम् ।\nयज्ञारामतडागानां दारापत्यस्य विक्रयः ७४।\nतीर्थयात्रोपवासानां व्रतानां च सुकर्मणाम् ।\nस्त्रीधनान्युपजीवंति स्त्रीभगात्यंतजीविता ७५।\nस्वधर्मं विक्रयेद्यस्तु अधर्मं वर्णते नरः ।\nपरदोषप्रवादी च परच्छिद्रावलोककः ७६।\nपरद्रव्याभिलाषी च परदारावलोककः ।\nएते गोघ्नसमानाश्च ज्ञातव्या नृपनंदन ७७।\nयः कर्ता सर्वशास्त्राणां गोहर्ता गोश्च विक्रयी ।\nनिर्दयोऽतीव भृत्येषु पशूनां दमकश्च यः ७८।\nमिथ्या प्रवदते वाचमाकर्णयति यः परैः ।\nस्वामिद्रोही गुरुद्रोही मायावी चपलः शठः ७९।\nयो भार्यापुत्रमित्राणि बालवृद्धकृशातुरान् ।\nभृत्यानतिथिबंधूंश्च त्यक्त्वाश्नाति बुभुक्षितान् ८०।\nये तु मृष्टं समश्नंति नो वांच्छंतं ददंति च ।\nपृथक्पाकी स विज्ञेयो ब्रह्मवादिषु गर्हितः ८१।\nनियमान्स्वयमादाय ये त्यजंत्यजितेंद्रियाः ।\nप्रव्रज्यागमिता यैश्च संयुक्ता ये च मद्यपैः ८२।\nये चापि क्षयरोगार्तां गां पिपासा क्षुधातुराम् ।\nन पालयंति यत्नेन ते गोघ्ना नारकाः स्मृताः ८३।\nसर्वपापरता ये च चतुष्पात्क्षेत्रभेदकाः ।\nसाधून्विप्रान्गुरूंश्चैव यश्च गां हि प्रताडयेत् ८४।\nये ताडयंत्यदोषां च नारीं साधुपदेस्थिताम् ।\nआलस्यबद्धसर्वांगो यः स्वपिति मुहुर्मुहुः ८५।\nदुर्बलांश्च न पुष्णंति नष्टान्नान्वेषयंति च ।\nपीडयंत्यतिभारेण सक्षतान्वाहयंति च ८६।\nसर्वपापरता ये च संयुक्ता ये च भुंजते ।\nभग्नांगीं क्षतरोगार्तां गोरूपां च क्षुधातुराम् ८७।\nन पालयंति यत्नेन ते जना नारकाः स्मृताः ।\nवृषाणां वृषणौ ये च पापिष्ठा घातयंति च ८८।\nबाधयंति च गोवत्सान्महानारकिणो नराः ।\nआशया समनुप्राप्तं क्षुत्तृषाश्रमपीडितम् ८९।\nये चातिथिं न मन्यंते ते वै निरयगामिनः ।\nअनाथं विकलं दीनं बालं वृद्धं भृशातुरम् ९०।\nनानुकंपंति ये मूढास्ते यांति नरकार्णवम् ।\nअजाविको माहिषिको यः शूद्रा वृषलीपतिः ९१।\nशूद्रो विप्रस्य क्षत्रस्य य आचारेण वर्तते ।\nशिल्पिनः कारवो वैद्यास्तथा देवलका नराः ९२।\nभृतकामात्यकर्माणः सर्वे निरयगामिनः ।\nयश्चोदितमतिक्रम्य स्वेच्छया आहरेत्करम् ९३।\nनरकेषु स पच्येत यश्च दंडं वृथा नयेत् ।\nउत्कोचकैरधिकृतैस्तस्करैश्च प्रपीड्यते ९४।\nयस्य राज्ञः प्रजा राज्ये पच्यते नरकेषु सः ।\nये द्विजाः प्रतिगृह्णंति नृपस्य पापवर्तिनः ९५।\nप्रयांति तेपि घोरेषु नरकेषु न संशयः ।\nपारदारिकचौराणां यत्पापं पार्थिवस्य च ९६।\nभवत्यरक्षतो घोरो राज्ञस्तस्य परिग्रहः ।\nअचौरं चौरवद्यश्च चौरं चाचौरवत्पुनः ९७।\nअविचार्य नृपः कुर्यात्सोऽपि वै नरकं व्रजेत् ।\nघृततैलान्नपानादि मधुमांस सुरासवम् ९८।\nगुडेक्षुक्षीरशाकादि दधिमूलफलानि च ।\nतृणकाष्ठं पुष्पपत्रं कांस्यभाजनमेव च ९९।\nउपानच्छत्रकटक शिबिकामासनं मृदु ।\nताम्रं सीसं त्रपुकांस्यं शंखाद्यं च जलोद्भवम् १००।\nवादित्रं वेणुवंशाद्यं गृहोपस्करणानि च ।\nऊर्णाकार्पासकौशेय रंगपद्मोद्भवानि च १०१।\nतूलं सूक्ष्माणिवस्त्राणि ये लोभेन हरंति च ।\nएवमादीनि चान्यानि द्रव्याणि विविधानि च १०२।\nनरकेषु द्रुतं गच्छेदपहृत्याल्पकान्यपि ।\nयद्वा तद्वा परद्रव्यमपि सर्षपमात्रकम् १०३।\nअपहृत्य नरो याति नरके नात्र संशयः ।\nबह्वल्पकाद्यपि तथा परस्य ममताकृतम् १०४।\nअपहृत्य नरो याति नरके नात्र संशयः ।\nएवमाद्यैर्नरः पापैरुत्क्रांतिसमनंतरम् १०५।\nशरीरघातनार्थाय पूर्वाकारमवाप्नुयात् ।\nयमलोकं व्रजंत्येते शरीरस्था यमाज्ञया १०६।\nयमदूतैर्महाघोरैर्नीयमानाः सुदुःखिताः ।\nदेवतिर्यङ्मनुष्याणामधर्मनियतात्मनाम् १०७।\nधर्मराजः स्मृतः शास्ता सुघोरैर्विविधैर्वधैः ।\nविनयाचारयुक्तानां प्रमादान्मलिनात्मनाम् १०८।\nप्रायश्चित्तैर्गुरुः शास्ता न च तैरीक्ष्यते यमः ।\nपारदारिकचौराणामन्यायव्यवहारिणाम् १०९।\nनृपतिः शासकः प्रोक्तः प्रच्छन्नानां च धर्मराट् ।\nतस्मात्कृतस्य पापस्य प्रायश्चित्तं समाचरेत् ११०।\nनाभुक्तस्यान्यथा नाशः कल्पकोटिशतैरपि ।\nयः करोति स्वयं कर्म कारयेद्वानुमोदयेत् १११।\nकायेन मनसा वाचा तस्य चाधोगतिः फलम् ।\nइति संक्षेपतः प्रोक्ताः पापभेदास्त्रिधाधुना ११२।\nकथ्यंते गतयश्चित्रा नराणां पापकर्मणाम् ।\nएतत्ते नृपते धर्म फलं प्रोक्तं सुविस्तरात् ११३।\nअन्यत्किंते प्रवक्ष्यामि तन्मे ब्रूहि नरोत्तम ।\nअधर्मस्य फलं प्रोक्तं धर्मस्यापि वदाम्यहम् ११४।\nइत्युक्त्वा मातलिस्तत्र राजानं सर्ववत्सलम् ।\nतस्मिन्धर्मप्रसंगेन इत्याख्यातं महात्मना ११५।\nइति श्रीपद्मपुराणे भूमिखंडे वेनोपाख्याने पितृतीर्थवर्णने ययातिचरित्रे सप्तषष्टितमोऽध्यायः ६७।\n।"
  }
]
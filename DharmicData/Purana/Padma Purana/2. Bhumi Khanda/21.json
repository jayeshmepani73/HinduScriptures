[
  {
    "text": "सूत उवाच-\nएकदा व्यास देवोऽसौ ब्रह्माणं जगतः पतिम् ।\nसुव्रताख्यानकं सर्वं पप्रच्छातीव विस्मितः १।\nव्यास उवाच-\nलोकात्मँल्लोकविन्यास देवदेव महाप्रभो ।\nसुव्रतस्याथ चरितं श्रोतुमिच्छामि सांप्रतम् २।\nब्रह्मोवाच-\nपाराशर्यमहाभाग श्रूयतां पुण्यमुत्तमम् ।\nसुव्रतस्य सुविप्रस्य तपश्चर्यासमन्वितम् ३।\nसुव्रतो नाम मेधावी बाल्यादपि स चिंतयन् ।\nगर्भे नारायणं देवं दृष्टवान्पुरुषोत्तमम् ४।\nस पूर्वकर्माभ्यासेन हरेर्ध्यानं गतस्तदा ।\nशंखचक्रधरं देवं पद्मनाभं सुपुण्यदम् ५।\nध्यायते चिंतयेत्सो हि गीते ज्ञाने प्रपाठने ।\nएवं देवं हरिं ध्यायन्सदैव द्विजसत्तमः ६।\nक्रीडत्येवं सदा डिंभैः सार्द्धं च बालकोत्तमः ।\nबालकानां स्वकं नाम हरेश्चैव महात्मनः ७।\nचकार स हि मेधावी पुण्यात्मा पुण्यवत्सलः ।\nसमाह्वयति वै मित्रं हरेर्नाम्ना महामतिः ८।\nभोभोः केशव एह्येहि एहि माधवचक्रधृक् ।\nक्रीडस्व च मया सार्धं त्वमेव पुरुषोत्तम ९।\nसममेवं प्रगंतव्यमावाभ्यां मधुसूदन ।\nएवमेव समाह्वानं नामभिश्च हरेर्द्विजः १०।\nक्रीडने पठने हास्ये शयने गीतप्रेक्षणे ।\nयाने च ह्यासने ध्याने मंत्रे ज्ञाने सुकर्मसु ११।\nपश्यत्येवं वदत्येवं जगन्नाथं जनार्दनम् ।\nस ध्यायते तमेकं हि विश्वनाथं महेश्वरम् १२।\nतृणे काष्ठे च पाषाणे शुष्के सार्द्रे हि केशवम् ।\nपश्यत्येवं स धर्मात्मा गोविंदं कमलेक्षणम् १३।\nआकाशे भूमिमध्ये तु पर्वतेषु वनेषु च ।\nजले स्थले च पाषाणे जीवेष्वेव महामतिः १४।\nनृसिंहं पश्यते विप्रः सुव्रतः सुमनासुतः ।\nबालक्रीडां समासाद्य रमत्येवं दिनेदिने १५।\nगीतैश्च गायते कृष्णं सुरागैर्मधुराक्षरैः ।\nतालैर्लयसमायुक्तैः सुस्वरैर्मूर्च्छनान्वितैः १६।\nसुव्रत उवाच-\nध्यायंति वेदविदुषः सततं सुरारिं यस्यांगमध्ये सकलं हि विश्वम् ।\nयोगेश्वरं सकलपापविनाशनं च व्रजामि शरणं मधुसूदनस्य १७।\nलोकेषु यो हि सकलेष्वनुवर्तते यो लोकाश्च यस्मिन्निवसंति सर्वे ।\nदोषैर्विहीनमखिलैः परमेश्वरं तं तस्यैव पादयुगलं सततं नमामि १८।\nनारायणं गुणनिधानमनंतवीर्यं वेदांतशुद्धमतयः प्रपठंति नित्यम् ।\nसंसारसागरमनंतमगाधदुर्गमुत्तारणार्थमखिलं शरणं प्रपद्ये १९।\nयोगींद्र मानससरोवरराजहंसं शुद्धं प्रभावमखिलं सततं हि यस्य ।\nतस्यैव पादयुगलं विमलं विशालं दीनस्य मेऽसुररिपो कुरु तस्य रक्षाम् २०।\nध्यायेऽखिलस्य भुवनं स्वपतिं च देवं दुःखांधकारदलनार्थमिहैव चंद्रम् ।\nलोकस्य पालनकृते परिणीतधर्मं सत्यान्वितं सकललोकगुरुं सुरेशम् २१।\nगायाम्यहं सुरसगीतकतालमानैः श्रीरंगमेकमनिशं भुवनस्य देवम् ।\nअज्ञाननाशकमलं च दिनेशतुल्यमानंदकंदमखिलं महिमा समेतम् २२।\nसंपूर्णमेवममृतस्यकलानिधानं तं गीतकौशलमनन्यरसैः प्रगाये ।\nयुक्तं स्वयोगकरणैः परमार्थदृष्टिं विश्वं स पश्यति चराचरमेव नित्यम् २३।\nपश्यंति नैव यमिहाथ सुपापलोकास्तं केशवं शरणमेवमुपैति नित्यम् २४।\nकराभ्यां वाद्यमानस्तु तालं तालसमन्वितम् ।\nगीतेनगायते कृष्णं बालकैः सह मोदते २५।\nएवं क्रीडारतो नित्यं बालभावेन वै तदा ।\nसुव्रतः सुमनापुत्रो विष्णुध्यानपरायणः २६।\nक्रीडमानं प्राह माता सुव्रतं चारुलक्षणम् ।\nभोजनं कुरु मे वत्स क्षुधा त्वां परिपीडयेत् २७।\nतामुवाच पुनः प्राज्ञः सुमना मातरं पुनः ।\nमहामृतेन तृप्तोस्मि हरिध्यानरसेन वै २८।\nभोजनासनमारूढो मिष्टमन्नं प्रपश्यति ।\nइदमन्नं स्वयं विष्णुरात्मा ह्यन्नं समाश्रितः २९।\nआत्मरूपेण यो विष्णुरनेनान्नेन तृप्यतु ।\nक्षीरसागरसंवासो यस्यैव परिसंस्थितः ३०।\nजलेनानेन पुण्येन तृप्तिमायातु केशवः ।\nतांबूलचंदनैर्गंधैरेभिः पुष्पैर्मनोहरैः ३१।\nआत्मस्वरूपेण तृप्तस्तृप्तिमायातु केशवः ।\nशयने याति धर्मात्मा तदा कृष्णं प्रचिंतयेत् ३२।\nयोगनिद्रान्वितं कृष्णं तमहं शरणं गतः ।\nभोजनाच्छादनेष्वेवमासने शयने द्विजः ३३।\nचिंतयेद्वासुदेवं तं तस्मै सर्वं प्रकल्पयेत् ।\nतारुण्यं प्राप्य धर्मात्मा कामभोगान्विहाय वै ३४।\nस युक्तः केशवध्याने वैडूर्यपर्वतोत्तमे ।\nयत्र सिद्धेश्वरं लिंगं वैष्णवं पापनाशनम् ३५।\nरुद्रमोंकारसंज्ञं च ध्यात्वा चैव महेश्वरम् ।\nब्रह्मणा वर्द्धितं देवं नर्मदादक्षिणे तटे ३६।\nसिद्धेश्वरं समाश्रित्य तपोभावं व्यचिंतयत् ३७।\nइति श्रीपद्मपुराणे पंचपंचाशत्सहस्रसंहितायां भूमिखंडे ऐंद्रे सुमनोपाख्याने एकविंशोऽध्यायः २१।"
  }
]
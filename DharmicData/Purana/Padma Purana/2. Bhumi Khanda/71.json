[
  {
    "text": "ययातिरुवाच-\nयत्त्वया सर्वमाख्यातं धर्माधर्ममनुत्तमम् ।\nशृण्वतोऽथ मम श्रद्धा पुनरेव प्रवर्तते १।\nदेवानां लोकसंस्थानां वद संख्याः प्रकीर्तिताः ।\nयस्य पुण्यप्रसंगेन येन प्राप्तं च मातले २।\nमातलिरुवाच-\nयोगयुक्तं प्रवक्ष्यामि तपसा यदुपार्जितम् ।\nदेवानां लोकसंस्थानं सुखभोगप्रदायकम् ३।\nधर्मभावं प्रवक्ष्यामि आयासैरर्जितं पृथक् ।\nउपरिष्टाच्च लोकानां स्वरूपं चाप्यनुक्रमात् ४।\nतत्राष्टगुणमैश्वर्यं पार्थिवं पिशिताशिनाम् ।\nतस्मात्सद्यो गतानां च नराणां तत्समं स्मृतम् ५।\nरक्षसां षोडशगुणं पार्थिवानां च तद्विधम् ।\nएवं निरवशेषं च यच्छेषं कुलतेजसाम् ६।\nगंधर्वाणां च वायव्यं याक्षं च सकलं स्मृतम् ।\nपांचभौतिकमिंद्रस्य चत्वारिंशद्गुणं महत् ७।\nसोमस्य मानसं दिव्यं विश्वेशं पांचभौतिकम् ।\nसौम्यं प्रजापतीशानामहंकारगुणाधिकम् ८।\nचतुष्षष्टिगुणं ब्राह्मं बौधमैश्वर्यमुत्तमम् ।\nविष्णोः प्राधानिकं तंत्रमैश्वर्यं ब्रह्मणः पदम् ९।\nश्रीमच्छिवपुरे दिव्ये ऐश्वर्यं सर्वकामिकम् ।\nअनंतगुणमैश्वर्यं शिवस्यात्मगुणं महत् १०।\nआदिमध्यांतरहितं विशुद्धं तत्त्वलक्षणम् ।\nसर्वावभासकं सूक्ष्ममनौपम्यं परात्परम् ११।\nसुसंपूर्णं जगद्वेषं पशुपाशाविमोक्षणम् ।\nयो यत्स्थानमनुप्राप्तस्तस्य भोगस्तदात्मकः १२।\nविमानं तत्समानं च भवेदीशप्रसादतः ।\nनानारूपाणि ताराणां दृश्यंते कोटयस्त्विमा १३।\nअष्टविंशतिरेवं ते संदीप्ताः सुकृतात्मनाम् ।\nये कुर्वंति नमस्कारमीश्वराय क्वचित्क्वचित् १४।\nसंपर्कात्कौतुकाल्लोभात्तद्विमानं लभंति ते ।\nनामसंकीर्तनाद्वापि प्रसंगेन शिवस्य यः १५।\nकुर्याद्वापि नमस्कारं न तस्य विलयो भवेत् ।\nइत्येता गतयस्तत्र महत्यः शिवकर्मणि १६।\nकर्मणाभ्यंतरेणापि पुंसामीशानभावतः ।\nप्रसंगेनापि ये कुर्युः शंकरस्मरणं नराः १७।\nतैर्लभ्यं त्वतुलं सौख्यं किं पुनस्तत्परायणैः ।\nविष्णुचिंतां प्रकुर्वंति ध्यानेन गतमानसाः १८।\nते यांति परमं स्थानं तद्विष्णोः परमं पदम् ।\nशैवं च वैष्णवं रूपमेकरूपं नरोत्तम १९।\nद्वयोश्च अंतरं नास्ति एकरूपमहात्मनोः ।\nशिवाय विष्णुरूपाय शिवरूपाय विष्णवे २०।\nशिवस्य हृदयं विष्णुर्विष्णोश्च हृदयं शिवः ।\nएकमूर्तिस्त्रयो देवा ब्रह्मविष्णुमहेश्वराः २१।\nत्रयाणामंतरं नास्ति गुणभेदाः प्रकीर्तिताः ।\nशिवभक्तोसि राजेंद्र तथा भागवतोसि वै २२।\nतेन देवाः प्रसन्नास्ते ब्रह्मविष्णुमहेश्वराः ।\nसुप्रीता वरदा राजन्कर्मणस्तव सुव्रत २३।\nइंद्रादेशात्समायातः सन्निधौ तव मानद ।\nऐंद्रमेनं पदं याहि पश्चाद्ब्राह्मं महेश्वरम् २४।\nवैष्णवं च प्रयाहि त्वं दाहप्रलयवर्जितम् ।\nअनेनापि विमानेन दिव्येन सर्वगामिना २५।\nदिव्यमूर्तिरतो भुंक्ष्व दिव्यभोगान्मनोरमान् ।\nसमारुह्य विमानं त्वं पुष्पकं सुखगामिनम् २६।\nसुकर्मोवाच-\nएवमुक्त्वा द्विजश्रेष्ठ मौनवान्मातलिस्तदा ।\nराजानं धर्मतत्त्वज्ञं ययातिं नहुषात्मजम् २७।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे एकसप्ततितमोऽध्यायः ७१।"
  }
]
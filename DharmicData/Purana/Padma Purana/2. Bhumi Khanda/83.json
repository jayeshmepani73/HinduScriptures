[
  {
    "text": "सुकर्मोवाच-\nसमाहूय प्रजाः सर्वा द्वीपानां वसुधाधिपः ।\nहर्षेण महताविष्ट इदं वचनमब्रवीत् १।\nइंद्रलोकं ब्रह्मलोकं रुद्रलोकमतः परम् ।\nवैष्णवं सर्वपापघ्नं प्राणिनां गतिदायकम् २।\nव्रजाम्यहं न संदेहो ह्यनया सह सत्तमाः ।\nब्राह्मणाः क्षत्रिया वैश्याः सशूद्रा श्च प्रजा मम ३।\nसुखेनापि सकुटुंबैः स्थातव्यं तु महीतले ।\nपूरुरेष महाभागो भवतां पालकस्त्विह ४।\nस्थापितोस्ति मया लोका राजा धीरः सदंडकः ।\nएवमुक्तास्तु ताः सर्वाः प्रजा राजानमब्रुवन् ५।\nश्रूयते सर्ववेदेषु पुराणेषु नृपोत्तम ।\nधर्म एवं यतो लोके न दृष्टः केन वै पुरा ६।\nदृष्टोस्माभिरसौ धर्मो दशांगः सत्यवल्लभः ।\nसोमवंशसमुत्पन्नो नहुषस्य महागृहे ७।\nहस्तपादमुखैर्युक्तः सर्वाचारप्रचारकः ।\nज्ञानविज्ञानसंपन्नः पुण्यानां च महानिधिः ८।\nगुणानां हि महाराज आकरः सत्यपंडितः ।\nकुर्वंति च महाधर्मं सत्यवंतो महौजसः ९।\nतं धर्मं दृष्टवंतः स्म भवंतं कामरूपिणम् ।\nभवंतं कामकर्तारमीदृशं सत्यवादिनम् १०।\nकर्मणा त्रिविधेनापि वयं त्यक्तुं न शक्नुमः ।\nयत्र त्वं तत्र गच्छामः सुसुखं पुण्यमेव च ११।\nनरकेपि भवान्यत्र वयं तत्र न संशयः ।\nकिं दारैर्धनभोगैश्च किं जीवैर्जीवितेन च १२।\nत्वां विनासुमहाराज तेन नास्त्यत्र कारणम् ।\nत्वयैव सह राजेंद्र वयं यास्याम नान्यथा १३।\nएवं श्रुत्वा वचस्तासां प्रजानां पृथिवीपतिः ।\nहर्षेण महताविष्टः प्रजावाक्यमुवाच ह १४।\nआगच्छंतु मया सार्द्धं सर्वे लोकाः सुपुण्यकाः ।\nनृपो रथं समारुह्य तया वै कामकन्यया १५।\nरथेन हंसवर्णेन चंद्रबिंबानुकारिणा ।\nचामरैर्व्यजनैश्चापि वीज्यमानो गतव्यथः १६।\nकेतुना तेन पुण्येन शुभ्रेणापि महीयसा ।\nशोभमानो यथा देवो देवराजः पुरंदरः १७।\nऋषिभिः स्तूयमानस्तु बंदिभिश्चारणैस्तथा ।\nप्रजाभिः स्तूयमानश्च ययातिर्नहुषात्मजः १८।\nप्रजाः सर्वास्ततो यानैः समायाता नरेश्वरम् ।\nगजैरश्वै रथैश्चान्यैः प्रस्थिताश्च दिवं प्रति १९।\nब्राह्मणाः क्षत्रिया वैश्याः शूद्राश्चान्ये पृथग्जनाः ।\nसर्वे च वैष्णवा लोका विष्णुध्यानपरायणाः २०।\nतेषां तु केतवः शुक्ला हेमदंडैरलंकृताः ।\nशंखचक्रांकिताः सर्वे सदंडाः सपताकिनः २१।\nप्रजावृंदेषु भासंते पताका मारुतेरिताः ।\nदिव्यमालाधरास्सर्वे शोभितास्तुलसीदलैः २२।\nदिव्यचंदनदिग्धांगा दिव्यगंधानुलेपनाः ।\nदिव्यवस्त्रकृता शोभा दिव्याभरणभूषिताः २३।\nसर्वे लोकाः सुरूपास्ते राजानमुपजग्मिरे ।\nप्रजाशतसहस्राणि लक्षकोटिशतानि च २४।\nअर्वखर्वसहस्राणि ते जनाः प्रतिजग्मिरे ।\nते तु राज्ञा समं सर्वे वैष्णवाः पुण्यकारिणः २५।\nविष्णुध्यानपराः सर्वे जपदानपरायणाः ।\nसुकर्मोवाच-\nएवं ते प्रस्थिताः सर्वे हर्षेण महतान्विताः २६।\nपूरुं पुत्रं महाराज स्वराज्ये परिषिच्य तम् ।\nऐंद्रं लोकं जगामाथ ययातिः पृथिवीपतिः २७।\nतेजसा तस्य पुण्येन धर्मेण तपसा तदा ।\nते जनाः प्रस्थिताः सर्वे वैष्णवं लोकमुत्तमम् २८।\nततो देवाः सगंधर्वाः किन्नराश्चारणास्तथा ।\nसहिता देवराजेन आगताः संमुखं तदा २९।\nतस्यैवापि नृपेंद्रस्य पूजयंतो नृपोत्तम ।\nइंद्र उवाच-\nस्वागतं ते महाराज मम गेहं समाविश ३०।\nअत्र भोगान्प्रभुंक्ष्व त्वं दिव्यान्कामान्मनोऽनुगान् ।\nराजोवाच-\nसहस्राक्ष महाप्राज्ञ तव पादांबुजद्वयम् ३१।\nनमस्करोम्यहं देव ब्रह्मलोकं व्रजाम्यहम् ।\nदेवैः संस्तूयमानश्च ब्रह्मलोकं जगाम ह ३२।\nपद्मयोनिर्महातेजाः सार्धं मुनिवरैस्तदा ।\nआतिथ्यं च चकारास्य पाद्यार्घादि सुविष्टरैः ३३।\nउवाच विष्णुलोकं हि प्रयाहि त्वं स्वकर्मणा ।\nएवमाभाषिते धात्रा जगाम शिवमंदिरम् ३४।\nचक्रे आतिथ्यपूजां च उमया सह शंकरः ।\nतस्यै वापि नृपेंद्रस्य राजानमिदमब्रवीत् ३५।\nकृष्णभक्तोसि राजेंद्र ममापि सुप्रियो भवान् ।\nततो ययाते राजेंद्र वस त्वं मम मंदिरम् ३६।\nसर्वान्भोगान्प्रभुंक्ष्व त्वं दुःखप्राप्यान्हि मानुषैः ।\nअंतरं नास्ति राजेंद्र मम विष्णोर्न संशयः ३७।\nयोसौ विष्णुस्वरूपेण स वै रुद्रो न संशयः ।\nयो रुद्रो विद्यते राजन्स च विष्णुः सनातनः ३८।\nउभयोरंतरं नास्ति तस्माच्चैव वदाम्यहम् ।\nविष्णुभक्तस्यपुण्यस्यस्थानमेवददाम्यहम् ३९।\nतस्मादत्र महाराज स्थातव्यं हि त्वयानघ ।\nएवमुक्तः शिवेनापि ययातिर्हरिवल्लभः ४०।\nभक्त्या प्रणम्य देवेशं शंकरं नतकंधरः ।\nएतत्सर्वं महादेव त्वयोक्तमिह सांप्रतम् ४१।\nयुवयोरंतरं नास्ति एका मूर्तिर्द्विधाभवत् ।\nवैष्णवं गंतुमिच्छामि पादौ तव नमाम्यहम् ४२।\nएवमस्तु महाराज गच्छ लोकं तु वैष्णवम् ।\nसमादिष्टः शिवेनापि प्रतस्थे वसुधाधिपः ४३।\nपृथ्वीशस्तैर्महापुण्यैर्वैष्णवैर्विष्णुवल्लभैः ।\nनृत्यमानैस्ततस्तैस्तु पुरतस्तस्य भूपतेः ४४।\nशंखशब्दैः सुपापघ्नैः सिंहनादैः सुपुष्कलैः ।\nजगाम निःस्वनै राजा पूज्यमानः सुचारणैः ४५।\nसुस्वरैर्गीयमानस्तु पाठकैः शास्त्रकोविदैः ।\nगायंति पुरतस्तस्य गंधर्वा गीततत्पराः ४६।\nऋषिभिः स्तूयमानश्च देववृंदैः समन्वितैः ।\nअप्सरोभिः सुरूपाभिः सेव्यमानः स नाहुषिः ४७।\nगंधर्वैः किन्नरैः सिद्धैश्चारणैः पुण्यमंगलैः ।\nसाध्यैर्विद्याधरै राजा मरुद्भिर्वसुभिस्तथा ४८।\nरुद्रैश्चादित्यवर्गैश्च लोकपालैर्दिगीश्वरैः ।\nस्तूयमानो महाराजस्त्रैलोक्येन समंततः ४९।\nददृशे वैष्णवं लोकमनौपम्यमनामयम् ।\nविमानैः कांचनै राजन्सर्वशोभासमाविलैः ५०।\nहंसकुंदेंदुधवलैर्विमानैरुपशोभितैः ।\nप्रासादैः शतभौमैश्च मेरुमंदरसंनिभैः ५१।\nशिखरैरुल्लिखद्भिश्च स्वर्व्योमहाटकान्वितैः ।\nजाज्वल्यमानैः कलशैः शोभते सुपुरोत्तमम् ५२।\nतारागणैर्यथाकाशं तेजः श्रिया प्रकाशते ।\nप्रज्वलत्तेजोज्वालाभिर्लोचनैरिव लोकते ५३।\nनानारत्नैर्हरेर्लोकः प्रहसद्दशनैरिव ।\nसमाह्वयति तान्पुण्यान्वैष्णवान्विष्णुवल्लभान् ५४।\nध्वज व्याजेन राजेंद्र चलिताग्रैः सुपल्लवैः ।\nश्वसनांदोलितैस्तैश्च ध्वजाग्रैश्च मनोहरैः ५५।\nहेमदंडैश्च घंटाभिः सर्वत्रसमलंकृतम् ।\nसूर्यतेजः प्रकाशैश्च गोपुराट्टालकैस्ततः ५६।\nगवाक्षैर्जालमालैश्च वातायनमनोहरैः ।\nप्रतोलीनां प्रकाशैश्च प्राकारैर्हेमरूपकैः ५७।\nतोरणैः सुपताकाभिर्नानाशब्दैः सुमंगलैः ।\nकलशाग्रैश्चक्रबिंबै रविबिंबसमप्रभैः ५८।\nसुभोगैः शतकक्षैश्च निर्जलांबुदसन्निभैः ।\nदंडच्छत्रसमाकीर्णैः कलशैरुपशोभितैः ५९।\nप्रावृट्कालांबुदाकारैर्मदिरैरुपशोभितैः ।\nकलशैः शोभमानैस्तैर्ऋक्षैर्द्यौरिव भूतलम् ६०।\nदंडजालपताकाभिर्ऋक्षजालसमप्रभैः ।\nतादृशैः स्फाटिकाकारैः कांतिशंखेंदुसन्निभैः ६१।\nहेमप्रासादसंबाधैर्नानाधातुमयैस्ततः ।\nविमानैरर्बुदसंख्यैः शतकोटिसहस्रकैः ६२।\nसर्वभोगयुतैश्चैव शोभते हरिपत्तनम् ।\nयैः समाराधितो देवः शंखचक्रगदाधरः ६३।\nते प्रसादात्तस्य तेषु निवसंति गृहेषु च ।\nसर्वपुण्येषु दिव्येषु भोगाढ्येषु च मानवाः ६४।\nवैष्णवाः पुण्यकर्माणो निर्धूताशेषकल्मषाः ।\nएवंविधैर्गृहैः पुण्यैः शोभितं विष्णुमंदिरम् ६५।\nनानावृक्षैः समाकीर्णं वनैश्चंदनशोभितैः ।\nसर्वकामफलै राजन्सर्वत्र समलंकृतम् ६६।\nवापीकुंडतडागैश्च सारसैरुपशोभितैः ।\nहंसकारंडवाकीर्णैः कल्हारैरुपशोभितैः ६७।\nशतपत्रैर्महापद्मैः पद्मोत्पलविराजितैः ।\nकनकोत्पलवर्णैश्च सरोभिश्च विराजते ६८।\nवैकुंठं सर्वशोभाढ्यं देवोद्यानैरलंकृतम् ।\nदिव्यशोभासमाकीर्णं वैष्णवैरुपशोभितम् ६९।\nवैकुंठं ददृशे राजा मोक्षस्थानमनुत्तमम् ।\nदेववृंदैः समाकीर्णं ययातिर्नहुषात्मजः ७०।\nप्रविवेश पुरं रम्यं सर्वदाहविवर्जितम् ।\nददृशे सर्वक्लेशघ्नं नारायणमनामयम् ७१।\nविमानैरुपशोभंतं सर्वाभरणशालिनम् ।\nपीतवासं जगन्नाथं श्रीवत्सांकं महाद्युतिम् ७२।\nवैनतेयसमारूढं श्रियायुक्तं परात्परम् ।\nसर्वेषां देवलोकानां यो गतिः परमेश्वरः ७३।\nपरमानंदरूपेण कैवल्येन विराजते ।\nसेव्यमानं महालोकैःसुपुण्यैर्वैष्णवैर्हरिम् ७४।\nदेववृंदैः समाकीर्णं गंधर्वगणसेवितम् ।\nअप्सरोभिर्महात्मानं दुःखक्लेशापहं हरिम् ७५।\nनारायणं ननामाथ स्वपत्न्या सह भूपतिः ।\nप्रणेमुर्मानवाः सर्वे वैष्णवा मधुसूदनम् ७६।\nगता ये वैष्णवाः सर्वे सह राज्ञा महामते ।\nपादांबुजद्वयं तस्य नेमुर्भक्त्या महामते ७७।\nप्रणमंतं महात्मानं राजानं दीप्ततेजसम् ।\nतमुवाच हृषीकेशस्तुष्टोऽहं तव सुव्रत ७८।\nवरं वरय राजेंद्र यत्ते मनसि वर्तते ।\nतत्ते ददाम्यसंदेहं मद्भक्तोसि महामते ७९।\nराजोवाच\nयदि त्वं देवदेवेश तुष्टोसि मधुसूदन ।\nदासत्वं देहि सततमात्मनश्च जगत्पते ८०।\nविष्णुरुवाच-\nएवमस्तु महाभाग मम भक्तो न संशयः ।\nलोके मम महाराज स्थातव्यमनया सह ८१।\nएवमुक्तो महाराजो ययातिः पृथिवीपतिः ।\nप्रसादात्तस्य देवस्य विष्णुलोकं प्रसाधितम् ८२।\nनिवसत्येष भूपालो वैष्णवं लोकमुत्तमम् ८३।\nइति श्रीपद्मपुराणे भूमिखंडे वेनोपाख्याने पितृतीर्थवर्णने ययातिचरित्रे ययातेः स्वर्गारोहणं नाम त्र्यशीतितमोऽध्यायः ८३।"
  }
]
[
  {
    "text": "हरिरुवाच-\nतपसानेन पुण्येन सत्येनानेन ते द्विज ।\nस्तोत्रेण पावनेनापि तुष्टोस्मि व्रियतां वरः १।\nवरं दद्मि महाभाग यत्ते मनसि वर्तते ।\nयंयमिच्छसि कामं त्वं तंतं ते पूरयाम्यहम् २।\nसोमशर्मोवाच-\nप्रथमं देहि मे कृष्ण वरमेकं सुवाञ्छितम् ।\nसुप्रसन्नेन मनसा यद्यस्ति सुदया मम ३।\nजन्मजन्मांतरं प्राप्य तव भक्तिं करोम्यहम् ।\nदर्शयस्व परं स्थानमचलं मोक्षदायकम् ४।\nस्ववंशतारकं पुत्रं दिव्यलक्षणसंयुतम् ।\nविष्णुभक्तिपरं नित्यं मम वंशप्रधारकम् ५।\nसर्वज्ञं सर्वदं दांतं तपस्तेजः समन्वितम् ।\nदेवब्राह्मणलोकानां पालकं पूजकं सदा ६।\nदेवमित्रं पुण्यभावं दातारं ज्ञानपंडितम् ।\nदेहि मे ईदृशं पुत्रं दारिद्रं हर केशव ७।\nभवत्वेवं न संदेहो वरमेनं वृणोम्यहम् ।\nहरिरुवाच-\nएवमस्तु द्विजश्रेष्ठ भविष्यति न संशयः ८।\nमत्प्रसादात्सुपुत्रस्तु तव वंश प्रतारकः ।\nभोक्ष्यसि त्वं वरान्भोगान्दिव्यांश्च मानुषानिह ९।\nसमालोक्य परं सौख्यं पुत्रसंभवजं शुभम् ।\nयावज्जीवसि विप्र त्वं तावद्दुःखं न पश्यसि १०।\nदाता भोक्ता गुणग्राही भविष्यसि न संशयः ।\nसुतीर्थे मरणं चापि यास्यसि त्वं परां गतिम् ११।\nएवं वरं हरिर्दत्त्वा सप्रियाय द्विजाय सः ।\nअंतर्धानं गतो देवः स्वप्नवत्परिदृश्यते १२।\nतदा सुमनया युक्तः सोमशर्मा द्विजोत्तमः ।\nसुतीर्थे पावने तस्मिन्रेवातीरे सुपुण्यदे १३।\nअमरकंटके विप्रो दानं पुण्यं करोति सः ।\nगते बहुतरे काले तस्य वै सोमशर्मणः १४।\nकपिलारेवयोः संगे स्नानं कृत्वा स निर्गतः ।\nदृष्टवान्पुरतो विप्रः श्वेतमेकं हि कुंजरम् १५।\nसुप्रभं सुंदरं दिव्यं सुमदं चारुलक्षणम् ।\nनानाभरणशोभांगं बहुलक्ष्म्या समन्वितम् १६।\nसिंदूरैः कुंकुमैस्तस्य कुंभस्थले विराजिते ।\nकर्णनीलोत्पलयुतं पताकादंडसंयुतम् १७।\nनागोपरिस्थितो दिव्यः पुरुषो दृढसुप्रभः ।\nदिव्यलक्षणसंपन्नः सर्वाभरणभूषितः १८।\nदिव्यमाल्यांबरधरो दिव्यगंधानुलेपनः ।\nसुसौम्यं सोमवत्पूर्णच्छत्रचामरसंयुतम् १९।\nनागारूढं प्रयांतं तं पुनः पश्यति सत्तमः ।\nसिद्धचारणगंधर्वैः स्तूयमानं सुमंगलम् २०।\nसगजं सुंदरं दृष्ट्वा पुरुषं दिव्यलक्षणम् ।\nव्यतर्कयत्सोमशर्मा विस्मयाविष्टमानसः २१।\nकोऽयं प्रयाति दिव्यांगः पंथानं प्राप्य सुव्रतः ।\nएवं चिंतयतस्तस्य यावद्गृहं समाप्तवान् २२।\nप्रविशंतं गृहद्वारं देवरूपं मनोहरम् ।\nहर्षेण महताविष्टः सोमशर्मा द्विजोत्तमः २३।\nस्वगृहं प्रति धर्मात्मा त्वरमाणः प्रयाति च ।\nगृहद्वारं गतो यावत्तावत्तं तु न पश्यति २४।\nपतितान्येव पुष्पाणि सौहृद्यानि महामतिः ।\nदिव्यानि वासयुक्तानि प्रांगणे द्विजसत्तमः २५।\nचंदनैः कुंकुमैः पुण्यैः सुगंधैस्तु विलेपितम् ।\nस्वकीयं प्रांगणे दृष्ट्वा दूर्वाक्षतसमन्वितम् २६।\nस एवं विस्मयाविष्टश्चिंतयानः पुनः पुनः ।\nददर्श सुमनां प्राज्ञो दिव्यमंगलसंपदम् २७।\nसोमशर्मोवाच-\nकेन दत्तानि दिव्यानि एतान्याभरणानि च ।\nशृंगारंरूपसौभाग्यं वस्त्रालंकारभूषणम् २८।\nतन्मे त्वं कारणं भद्रे कथयस्वाविशंकिता ।\nएवं संभाष्यतां भार्यां विरराम द्विजोत्तमः २९।\nसुमनोवाच-\nशृणु कांत समायातः कश्चिद्देववरोत्तमः ।\nश्वेतनागसमारूढो दिव्याभरणभूषितः ३०।\nदिव्यगंधानुलिप्तांगो दिव्याश्चर्यसमन्वितः ।\nन जाने को हि देवोसौ विप्रगंधर्वसेवितः ३१।\nस्तूयमानः समायातो देवगंधर्वचारणैः ।\nयोषितः पुण्यरूपाढ्या रूपशृंगारसंयुताः ३२।\nसर्वाभरणशोभाढ्याः सर्वाः पूर्णमनोरथाः ।\nताभिः सह समक्षं मे पुरुषेण महात्मना ३३।\nचतुष्कं पूरितं रत्नैः सर्वशोभासमन्वितम् ।\nतत्राहमासने पुण्ये स्थापिता ब्राह्मणैः किल ३४।\nवस्त्रालंकारभूषां मे ददुस्ते सर्व एव हि ।\nवेदमंगलगीतैस्तु शास्त्रगीतैश्च पुण्यदैः ३५।\nअभिषिक्तास्मि तैः सर्वैरंतर्धानं पुनर्गताः ।\nमामेवं परितः सर्वे पुनरूचुर्द्विजोत्तम ३६।\nतव गेहं वयं सर्वे वसिष्यामः सदैव हि ।\nशुचिर्भव सुकल्याणि भर्त्रा सार्द्धं सदैव हि ३७।\nएवमुक्त्वा गताः सर्वे एवं दृष्टं मयैव हि ।\nतया यत्कथितं वृत्तं समाकर्ण्य महामतिः ३८।\nपुनश्चिंतां प्रपन्नोऽसौ किमिदं देवनिर्मितम् ।\nविचिन्तयित्वाथ तदा सोमशर्मा महामतिः ३९।\nब्रह्मकर्मणि संयुक्तः साधर्म्यं धर्ममुत्तमम् ।\nतस्माद्गर्भं महाभागा दधार व्रतशालिनी ४०।\nतेन गर्भेण सा देवी अधिकं शुशुभे तदा ।\nसंदीप्तपुत्रसंयुक्त तेजोज्वालासमन्विता ४१।\nसा हि जज्ञे च तपसा तनयं देवसन्निभम् ।\nअंतरिक्षे ततो नेदुर्देवदुंदुभयस्तदा ४२।\nशंखान्दध्मुर्महादेवा गंधर्वा ललितं जगुः ।\nअप्सरसस्तथा सर्वा ननृतुस्तास्तदा किल ४३।\nअथ ब्रह्मासुरैः सार्द्धं समायातो द्विजोत्तमः ।\nचकार नाम तस्यैव सुव्रतेति समाहितः ४४।\nनाम कृत्वा ततो देवा जग्मुः सर्वे महौजसः ।\nगतेषु तेषु देवेषु सोमशर्मासु तस्य च ४५।\nजातकर्मादिकं कर्म चकार द्विजसत्तमः ।\nजाते पुत्रे महाभागे सुव्रते देवनिर्मिते ४६।\nतस्य गेहे महालक्ष्मीर्धनधान्यसमाकुला ।\nगजाश्वमहिषी गावः कांचनं रत्नमेव च ४७।\nयथा कुबेरभवनं शुशुभे धनसंचयैः ।\nतत्सोमशर्मणो गेहं तथैव परिराजते ४८।\nध्यानपुण्यादिकं कर्म चका रद्विजसत्तमः ।\nतीर्थयात्रां गतो विप्रो नानापुण्यसमाकुलः ४९।\nअन्यानि यानि पुण्यानि दानानि द्विजसत्तमः ।\nचकार तत्र मेधावी ज्ञानपुण्य समन्वितः ५०।\nएवं साधयते धर्मं पालयेच्च पुनःपुनः ।\nपुत्रस्य जातकर्मादि कर्माणि द्विजसत्तमः ५१।\nविवाहं कारयामास हर्षेण महता किल ।\nपुत्रस्य पुत्राः संजाताः सगुणा लक्षणान्विताः ५२।\nसत्यधर्मतपोपेता दानधर्मरताः सदा ।\nस तेषां पुण्यकर्माणि सोमशर्मा चकार ह ५३।\nपौत्राणां तु महाभागस्तेषां सुखेन मोदते ।\nसर्वं सौख्यं च संभुज्य जरारोगविवर्जितः ५४।\nपंचविंशाब्दिको यद्वत्तद्वत्कायं तु तस्य हि ।\nसूर्यतेजः प्रतीकाशः सोमशर्मा महामतिः ५५।\nसा चापि शुशुभे देवी सुमना पुण्यमंगलैः ।\nपुत्रपौत्रैर्महाभागा दानव्रतैश्च संयमैः ५६।\nअतिभाति विशालाक्षी पुण्यैः पतिव्रतादिभिः ।\nतारुण्येन समायुक्ता यथा षोडशवार्षिकी ५७।\nमोदमानौ महात्मानौ दंपती चारुमंगलौ ।\nहर्षेण च समायुक्तौ पुण्यात्मानौ महोदयौ ५८।\nएवं तयोस्तु वृत्तांतं पुण्याचारसमन्वितम् ।\nसुव्रतस्य प्रवक्ष्यामि व्रतचर्यां द्विजोत्तमाः ५९।\nयथा तेन समाराध्य नारायणमनामयम् ६०।\nइति श्रीपद्मपुराणे पंचपंचाशत्सहस्रसंहितायां भूमिखंडे एन्द्रे सुमनोपाख्याने सुव्रतोत्पत्तिर्नाम विंशोऽध्यायः २०।\n।"
  }
]
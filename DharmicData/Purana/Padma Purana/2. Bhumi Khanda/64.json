[
  {
    "text": "पिप्पलउवाच-\nपितुःप्रसादभावाद्वै यदुना सुखमुत्तमम् ।\nकथं प्राप्तं सुभुक्तं च तन्मे विस्तरतो वद १।\nकस्मात्पापप्रभावं च रुरुर्भुंक्ते द्विजोत्तम ।\nसकलं विस्तरेणापि वद मे कुंडलात्मज २।\nसुकर्मोवाच-\nश्रूयतामभिधास्यामि चरित्रं पापनाशनम् ।\nनहुषस्य सुपुण्यस्य ययातेश्च महात्मनः ३।\nसोमवंशात्प्रभूतो हि नहुषो मेदिनीपतिः ।\nदानधर्माननेकांश्च चका रह्यतुलानपि ४।\nमखानामश्वमेधानामियाज शतमुत्तमम् ।\nवाजपेयशतं चापि अन्यान्यज्ञाननेकधा ५।\nआत्मनः पुण्यभावेन इंद्रलोकमवाप सः ।\nपुत्रं धर्मगुणोपेतं प्रजापालं चकार सः ६।\nययातिं सत्यसंपन्नं धर्मवीर्यं महामतिम् ।\nएंद्रं पदं गतो राजा तस्य पुत्रः पदे स्वके ७।\nययातिः सत्यसंपन्नः प्रजा धर्मेण पालयेत् ।\nस्वयमेव प्रपश्येत्स प्रजाकर्माणि तान्यपि ८।\nयाजयामास धर्मज्ञः श्रुत्वा धर्ममनुत्तमम् ।\nयज्ञतीर्थादिकं सर्वं दानपुण्यं चकार सः ९।\nराज्यं चकार मेधावी सत्यधर्मेण वै तदा ।\nयावदशीतिसहस्राणि वर्षाणां नृपनंदनः १०।\nतावत्कालं गतं तस्य ययातेस्तु महात्मनः ।\nतस्य पुत्राश्च चत्वारस्तद्वीर्यबलविक्रमाः ११।\nतेषां नामानि वक्ष्यामि शृणुष्वैकाग्रमानसः ।\nतस्यासीज्ज्येष्ठपुत्रस्तु रुरुर्नाम महाबलः १२।\nपुरुर्नाम द्वितीयोऽभूत्कुरुश्चान्यस्तृतीयकः ।\nयदुर्नाम स धर्मात्मा चतुर्थो नृपतेः सुतः १३।\nएवं चत्वारः पुत्राश्च ययातेस्तु महात्मनः ।\nतेजसा पौरुषेणापि पितृतुल्यपराक्रमाः १४।\nएवं राज्यं कृतं तेन धर्मेणापि ययातिना ।\nतस्य कीर्तिर्यशो भावस्त्रैलोक्ये प्रचुरोभवत् १५।\nविष्णुरुवाच-\nएकदा तु द्विजश्रेष्ठो नारदो ब्रह्मनंदनः ।\nएंद्रं लोकं गतो राजन्द्रष्टुं चैव पुरंदरम् १६।\nसहस्राक्षस्ततोपश्यद्धुताशनसमप्रभम् ।\nदेवो विप्रं समायांतं सर्वज्ञं ज्ञानपंडितम् १७।\nपूजितं मधुपर्काद्यैर्भक्त्या नमितकंधरः ।\nनिवेश्य चासने पुण्ये पप्रच्छ मुनिपुंगवम् १८।\nइंद्र उवाच-\nकस्मादागमनं तेद्य किमर्थमिह चागतः ।\nकिं ते हि सुप्रियं विप्र करोम्यद्य महामुने १९।\nनारद उवाच-\nदेवराज कृतं सर्वं भक्त्या यच्च प्रभाषितम् ।\nसंतुष्टोस्मि महाप्राज्ञ प्रश्नोत्तरं वदाम्यहम् २०।\nमहीलोकात्सुसंप्राप्तः सांप्रतं तव मंदिरम् ।\nत्वामन्वेष्टुं समायातो दृष्ट्वा नाहुषमेव च २१।\nइंद्र उवाच-\nसत्यधर्मेण को राजा प्रजाः पालयते सदा ।\nसर्वधर्मसमायुक्तः श्रुतवाञ्ज्ञानवान्गुणी २२।\nपृथिव्यामस्ति को राजा वेदज्ञो ब्राह्मणप्रियः ।\nब्रह्मण्यो वेदविच्छूरो यज्वा दाता सुभक्तिमान् २३।\nनारद उवाच-\nएभिर्गुणैस्तु संयुक्तो नहुषस्यात्मजो बली ।\nयस्य सत्येन वीर्येण सर्वे लोकाः प्रतिष्ठिताः २४।\nभवादृशो हि भूर्लोके ययातिर्नहुषात्मजः ।\nभवान्स्वर्गे स चैवास्ति भूतले भूतिवर्धनः २५।\nपितुः श्रेष्ठो महाराज ह्यश्वमेधशतं तथा ।\nवाजपेयशतं चक्रे ययातिः पृथिवीपतिः २६।\nदत्तान्यनेकरूपाणि दानानि तेन भक्तितः ।\nगवां लक्षसहस्राणि गवां कोटिशतानि च २७।\nकोटिहोमांश्चकाराथ लक्षहोमांस्तथैव च ।\nभूमिदानादि दानानि ब्राह्मणेभ्योददाच्च यः २८।\nसर्वं येन स्वरूपं हि धर्मस्य परिपालितम् ।\nएवं गुणैः समायुक्तो ययातिर्नहुषात्मजः २९।\nवर्षाणां तु सहस्राणि अशीतिर्नृपसत्तमः ।\nराज्यं चकार सत्येन यथा दिवि भवानिह ३०।\nसुकर्मोवाच-\nएवमाकर्ण्य देवेंद्रो नारदात्स मुनीश्वरात् ।\nसमालोच्य स मेधावी संभीतो धर्मपालनात् ३१।\nशतयज्ञप्रभावेण नहुषो हि पुरा मम ।\nएंद्रं पदं गतो वीरो देवराजोभवत्पुरा ३२।\nशची बुद्धिप्रभावेण पदभ्रष्टो व्यजायत ।\nतादृशोयं महाराजः पितुस्तुल्यपराक्रमः ३३।\nप्राप्स्यते नात्र संदेहः पदमैंद्रं न संशयः ।\nयेन केनाप्युपायेन तं भूपं दिवमानये ३४।\nइत्येवं चिंतयामास तस्माद्भीतः सुरेश्वरः ।\nभूपालस्य नृपश्रेष्ठ ययातेः सुमहद्भयात् ३५।\nतमानेतुं ततो दूतं प्रेषयामास देवराट् ।\nनहुषस्य विमानं तु सर्वकामसमन्वितम् ३६।\nसारथिं मातलिं नाम विमानेन समन्वितम् ।\nगतो हि मातलिस्तत्र यत्रास्ते नहुषात्मजः ३७।\nप्रहितः सुरराजेन समानेतुं महामतिम् ।\nसभायां वर्त्तमानस्तु यथा इंद्र प्रःशोभते ३८।\nतथा ययातिर्धर्मात्मा स्वसभायां विराजते ।\nतमुवाच महात्मानं राजानं सत्यभूषणम् ३९।\nसारथिर्देवराजस्य शृणु राजन्वचो मम ।\nप्रहितो देवराजेन सकाशं तव सांप्रतम् ४०।\nयद्ब्रूते देवराजस्तु तत्सर्वं सुमनाः कुरु ।\nआगंतव्यं त्वया देव एंद्रं लोकं हि नान्यथा ४१।\nपुत्रे राज्यं विसृज्यैव कृत्वा चांतेष्टिमुत्तमाम् ।\nइलो राजा महातेजा वसते नहुषात्मज ४२।\nपुरूरवा महावीर्यो विप्रचित्तिर्महामनाः ।\nशिबिर्वसति तत्रैव मनुरिक्ष्वाकु भूपतिः ४३।\nसगरो नाम मेधावी नहुषश्च पिता तव ।\nऋतवीर्यः कृतज्ञश्च शंतनुश्च महामनाः ४४।\nभरतो युवनाश्वश्च कार्तवीर्यो नरेश्वरः ।\nयज्ञानाहृत्य बहुधा मोदंते दिवि भूभृतः ४५।\nअन्ये चैव तु राजानो यज्ञकर्मसु तत्पराः ।\nसर्वे ते दिवि चेंद्रेण मोदंते स्वेन कर्मणा ४६।\nत्वं पुनः सर्वधर्मज्ञः सर्वधर्मेषु संस्थितः ।\nशक्रेण सह मोदस्व स्वर्गलोके महीपते ४७।\nययातिरुवाच-\nकिं मया तत्कृतं कर्म येन मय्यर्थिता तव ।\nइंद्रस्य देवराजस्य तत्सर्वं मे वदस्व च ४८।\nमातलिरुवाच- <a class=\"external text\" href=\"http://www.angelfire.com/in4/vedastudy/pur_index23/matali.htm\" rel=\"nofollow\">मातलि उपरि टिप्पणी</a>\nयदशीतिसहस्राणि वर्षाणां हि त्वया नृप ।\nदानपुण्यादिकं कर्म यज्ञैस्तु परिसाधितम् ४९।\nदिवं गच्छ महाराज कर्मणा स्वेन भूपते ।\nसखित्वं देवराजेन कुरु गच्छ सुरालयम् ५०।\nपंचात्मकं शरीरं च भूमौ त्यज महामते ।\nदिव्यरूपं समास्थाय भुंक्ष्व भोगान्मनोनुगान् ५१।\nयथायथा कृता भूमौ यज्ञा दानं तपश्च ते ।\nतथातथा स्वर्गभोगाः प्रार्थयंते नरेश्वर ५२।\nययातिरुवाच-\nयेन कायेन सिध्येत सुकृतं दुष्कृतं भुवि ।\nमातले तत्कथं त्यक्त्वा गच्छेल्लोकमुपार्जितम् ५३।\nमातलिरुवाच-\nयत्रैवोपार्जितं कायं पंचात्मकमिदं नृप ।\nतत्तत्रैव परित्यज्य दिव्येनैव व्रजंति तम् ५४।\nइतरे मानवाः सर्वे पापपुण्यप्रसाधकाः ।\nतेऽपि कायं परित्यज्य अधऊर्ध्वं व्रजंति वै ५५।\nययातिरुवाच-\nपंचात्मकेन कायेन सुकृतं दुष्कृतं नराः ।\nउत्पाद्यैव प्रयांत्येव अधऊर्ध्वं तु मातले ५६।\nको विशेषो हि धर्मज्ञ भूमौ कायं परित्यजेत् ।\nपापपुण्यप्रभावाद्वै कायस्य पतनं भवेत् ५७।\nदृष्टांतो दृश्यते सूत प्रत्यक्षं मर्त्यमंडले ।\nविशेषं नैव पश्यामि पापपुण्यस्य चाधिकम् ५८।\nसत्यधर्मादिकं कर्म येन कायेन मानवः ।\nसमर्जयति वै मर्त्यस्तं कस्माद्विप्रसर्जयेत् ५९।\nआत्मा कायश्च द्वावेतौ मित्ररूपावुभावपि ।\nकायं मित्रं परित्यज्य आत्मा याति सुनिश्चितः ६०।\nमातलिरुवाच-\nसत्यमुक्तं त्वया राजन्कायं त्यक्त्वा प्रयाति सः ।\nसंबंधो नास्ति तेनापि समं कायेन चात्मनः ६१।\nयस्मात्पंचत्वरूपोऽयं संधिजर्जरितः सदा ।\nजरया पीड्यमानस्तु व्याधिभिर्दूषितः सदा ६२।\nजरादोषैः प्रभग्नोऽसौ अत्र स्थातुं स नेच्छति ।\nआकुलव्याकुलो भूत्वा जीवस्त्यक्त्वा प्रयाति सः ६३।\nसत्येन धर्मपुण्यैश्च दानैर्नियमसंयमैः ।\nअश्वमेधादिभिर्यज्ञैस्तीर्थैः संयमनैस्तथा ६४।\nसुपुण्यैः सुकृतैश्चान्यैर्जरा नैव प्रधार्यते ।\nपातकैश्च महाराज द्रवते कायमेव सा ६५।\nययातिरुवाच-\nकस्माज्जरा समुत्पन्ना कस्मात्कायं प्रपीडयेत् ।\nमम विस्तरतस्त्वं च वक्तुमर्हसि सत्तम ६६।\nमातलिरुवाच-\nहंत ते वर्णयिष्यामि जरायाः परिकारणम् ।\nयस्माच्चेयं समुद्भूता कायमध्ये नृपोत्तम ६७।\nपंचभूतात्मकः कायो विषयैः पंचभिः श्रितः ।\nयदात्मा त्यजते राजन्स कायः परिधक्ष्यते ६८।\nवह्निना दीप्यमानस्तु सरसो ज्वलते नृप ।\nतस्माद्विजायते धूमो धूमान्मेघाश्च जज्ञिरे ६९।\nमेघादापः प्रवर्तंते अद्भ्यः पृथ्वी प्रकल्पते ।\nजलमायाति साध्वी सा यथा नारी रजस्वला ७०।\nतस्मात्प्रजायते गंधो गंधाद्रसो नृपोत्तम ।\nरसात्प्रभवते चान्नमन्नाच्छुक्रं न संशयः ७१।\nशुक्राद्धि जायते कायः कुरूपः काय एव च ।\nयथा पृथ्वी सृजेद्गंधान्रसैश्चरति भूतले ७२।\nतथा कायश्चरेन्नित्यं रसाधारो हि सर्वशः ।\nगंधश्च जायते तस्माद्गंधाद्रसो भवेत्पुनः ७३।\nतस्माज्जज्ञे महावह्निर्दृष्टांतं पश्य भूपते ।\nयथा काष्ठाद्भवेद्वह्निः पुनः काष्ठं प्रकाशयेत् ७४।\nकायमध्ये रसादग्निस्तद्वदेव प्रजायते ।\nतत्र संचरते नित्यं कायं पुष्णाति भूपते ७५।\nयावद्रसस्य चाधिक्यं तावज्जीवः प्रशांतिमान् ।\nचरित्वा तादृशं वह्निः क्षुधारूपेण वर्तते ७६।\nअन्नमिच्छत्यसौ तीव्रः पयसा च समन्वितम् ।\nप्रदानं लभते चान्नमुदकं चापि भूपते ७७।\nशोणितं चरते वह्निस्तद्वद्वीर्यं न संशयः ।\nयक्ष्मरोगो भवेत्तस्मात्सर्वकायप्रणाशकः ७८।\nरसाधिक्यं भवेद्राजन्नथ वह्निः प्रशाम्यति ।\nरसेन पीड्यमानस्तु ज्वररूपोभिजायते ७९।\nग्रीवा पृष्ठं कटिं पायुं सर्वास्वेव तु संधिषु ।\nआरुध्य तिष्ठते वह्निः काये वह्निः प्रवर्तते ८०।\nतस्याऽधिक्यं चरेन्नित्यं कायं पुष्णाति सर्वतः ।\nरसस्तु बंधमायाति बलरूपो भवेत्तदा ८१।\nअतिरिक्तो बलेनैव वीर्यान्मर्माणि चालयेत् ।\nतेनैव जायते कामः शल्यरूपो भवेन्नृप ८२।\nसकामाग्निः समाख्यातो बलनाशकरो नृप ।\nमैथुनस्य प्रसंगेन विनाशत्वं कलेवरे ८३।\nनारीं च संश्रयेत्प्राणी पीडितः कामवह्निना ।\nमैथुनस्य प्रसंगेन मूर्छितः कामकर्शितः ८४।\nतेजोहीनो भवेत्कायो बलहानिश्च जायते ।\nबलहीनो यदा स्याद्वै दुर्बलो वह्निनेरितः ८५।\nस वह्निः प्रचरेत्काये शोणितं शुक्रमेव च ।\nशुक्रशोणितयोर्नाशाच्छून्यदेहोभिजायते ८६।\nअतीव जायते वायुः प्रचंडो दारुणाकृतिः ।\nविवर्णो दुःखसंतप्तः शून्यबुद्धिस्ततो भवेत् ८७।\nदृष्टा श्रुता तु या नारी तच्चित्तो भ्रमते सदा ।\nतृप्तिर्न जायते काये लोलुपे चित्तवर्त्मनि ८८।\nविरूपश्च सुरूपश्च ध्यानान्मध्ये प्रजायते ।\nबलहीनो यदा कामी मांसशोणितसंक्षयात् ८९।\nपलितं जायते काये नाशिते कामवह्निना ।\nतस्मात्संजायते कामी वृद्धो भूत्वा दिनेदिने ९०।\nसुरते चिंतते नारीं यथा वार्द्धुषिको नरः ।\nतथातथा भवेद्धानिस्तेजसोऽस्य नरेश्वर ९१।\nतस्मात्प्रजायते कायो नाशरूपं समृच्छति ।\nअग्निः प्रजायते भूयो जरारूपो न संशयः ९२।\nप्राणिनां क्षयरूपेण ज्वरो भवति दारुणः ।\nस्थावरा जंगमाः सर्वे ज्वरेण परिपीडिताः ९३।\nनाशमायांति ते सर्वे बहुपीडा प्रपीडिताः ।\nएतत्ते सर्वमाख्यातमन्यत्किं ते वदाम्यहम् ९४।\nएवमुक्तो महाराजो मातलिं वाक्यमब्रवीत् ९५।"
  }
]
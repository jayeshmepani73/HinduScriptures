[
  {
    "text": "मातलिरुवाच-\nअथ धर्माः शिवेनोक्ताः शिवधर्मागमोत्तमाः ।\nज्ञेया बहुविधास्ते च कर्मयोगप्रभेदतः १।\nहिंसादिदोषनिर्मुक्ताः क्लेशायासविवर्जिताः ।\nसर्वभूतहिताः शुद्धाः सूक्ष्मायासा महत्फलाः २।\nअनंतशाखाकलिताः शिवमूलैकसंश्रिताः ।\nज्ञानध्यानसुपुष्पाढ्याः शिवधर्माः सनातनाः ३।\nधारयंति शिवं यस्माद्धार्यते शिवभाषितैः ।\nशिवधर्माः स्मृतास्तस्मात्संसारार्णवतारकाः ४।\nतथाऽहि सा क्षमा सत्यं ह्रीः श्रद्धेन्द्रियसंयमः ।\nदानमिज्यातपोदानं दशकं धर्मसाधनम् ५।\nअथ व्यस्तैः समस्तैर्वा शिवधर्मैरनुष्ठितैः ।\nशिवैकरस्य संप्राप्तैर्गतिरेकैव कल्पिता ६।\nयथा भूः सर्वभूतानां स्थानं साधारणं स्मृतम् ।\nतत्तथा शिवभक्तानां तुल्यं शिवपुरंस्मृतम् ७।\nयथेह सर्वभूतानां भोगाः सातिशयाः स्मृताः ।\nनानापुण्यविशेषेण भोगाः शिवपुरे तथा ८।\nशुभाशुभफलं चापि भुज्यते सर्वदेहिभिः ।\nशिवधर्मस्य चैकस्य फलं तत्रोपभुज्यते ९।\nयस्य यादृग्भवेत्पुण्यं श्रद्धापात्रविशेषतः ।\nभोगाः शिवपुरे तस्य ज्ञेयाः सातिशयाः शुभाः १०।\nस्थानप्राप्तिः परं तुल्या भोगाः शांतिमयाः स्थिताः ।\nकुर्यात्पुण्यं महत्तस्मान्महाभोगजिगीषया ११।\nसर्वातिशयमेवैकं भावितं च सुरोत्तमैः ।\nआत्मभोगाधिपत्यं स्याच्छिवः सर्वजगत्पतिः १२।\nकेचित्तत्रैव मुच्यंते ज्ञानयोगरता नराः ।\nआवर्तंते पुनश्चान्ये संसारे भोगतत्पराः १३।\nतस्माद्विमुक्तिमिच्छंस्तु भोगासक्तिं च वर्जयेत् ।\nविरक्तः शांतचित्तात्मा शिवज्ञानमवाप्नुयात् १४।\nये चापीशान्यहृदया यजंतीशं प्रसंगतः ।\nतेषामपि ददातीशः स्थानं भावानुरूपतः १५।\nतत्रार्चयंति ये रुद्रं सकृदुच्छिन्नकल्मषाः ।\nतेषां पिशाचलोकेषु भोगानीशः प्रयच्छति १६।\nसंतप्ता दुःखभारेण म्रियंते सर्वदेहिनः ।\nअन्नदः पुण्यदः प्रोक्तः प्राणदश्चापि सर्वदः १७।\nतस्मादन्नप्रदानेन सर्वदानफलं लभेत् ।\nत्रैलोक्ये यानि रत्नानि भोगस्त्रीवाहनानि च १८।\nअन्नदानप्रदः सर्वमिहामुत्र फलं लभेत् ।\nयस्यान्नपानपुष्टांगः कुरुते पुण्यसंचयम् १९।\nअन्नप्रदातुस्तस्यार्धं कर्तुश्चार्धं न संशयः ।\nधर्मार्थकाममोक्षाणां देहः परमसाधनम् २०।\nस्थितिस्तस्यान्नपानाभ्यामतस्तत्सर्वसाधनम् ।\nअन्नं प्रजापतिः साक्षादन्नं विष्णुः शिवः स्वयम् २१।\nतस्मादन्नसमं दानं न भूतं न भविष्यति ।\nत्रयाणामपि लोकानामुदकं जीवनं स्मृतम् २२।\nपवित्रमुदकं दिव्यं शुद्धं सर्वरसायनम् ।\nअन्नपानाश्व गो वस्त्र शय्या सूत्रासनानि च २३।\nप्रेतलोके प्रशस्तानि दानान्यष्टौ विशेषतः ।\nएवं दानविशेषेण धर्मराजपुरं नरः २४।\nयस्माद्याति सुखेनैव तस्माद्धर्मं समाचरेत् ।\nये पुनः क्रूरकर्माणः पापादानविवर्जिताः २५।\nभुंजते दारुणं दुःखं नरके नृपनंदन ।\nतथा सुखं प्रभुंजंति दानकर्तार एव तु २६।\nतेषां तु संभवेत्सौख्यं कर्मयोगरतात्मनाम् ।\nअप्रमेयगुणैर्दिव्यैर्विमानैः सर्वकामकैः २७।\nअसंख्यैस्तत्पुरं व्याप्तं प्राणिनामुपकारकैः ।\nसहस्रसोमदिव्यं वा सूर्यतेजः समप्रभम् २८।\nरुद्रलोकमिति प्रोक्तमशेषगुणसंयुतम् ।\nसर्वेषां शिवभक्तानां तत्पुरं परिकीर्तितम् २९।\nरुद्रक्षेत्रे मृतानां च जंगमस्थावरात्मनाम् ।\nअप्येकदिवसं भक्त्या यः पूजयति शंकरम् ३०।\nसोपि याति शिवस्थानं किं पुनर्बहुशोर्चयन् ।\nवैष्णवा विष्णुभक्ताश्च विष्णुध्यानपरायणाः ३१।\nतेपि गच्छंति वैकुंठे समीपं देवचक्रिणः ।\nब्रह्मवादी च धर्मात्मा ब्रह्मलोकं प्रयाति सः ३२।\nपुण्यकर्ता सुपुण्येन पुण्यलोकं प्रयाति च ।\nतस्मादीशे सदा भक्तिं भावयेदात्मनात्मनि ३३।\nहरौ वापि महाराज युक्तात्मा ज्ञानवान्स्वयम् ।\nतस्मात्सर्वविचारेण भावदोषविचारतः ३४।\nएवं विष्णुप्रभावेण विशिष्टेनापि कर्मणा ।\nनरः स्थानमवाप्येतदेशभावानुरूपतः ३५।\nइत्येतदपरं प्रोक्तं श्रीमच्छिवपुरं महत् ।\nदेहिनां कर्मनिष्ठानां पुनरावर्त्तकं स्मृतम् ३६।\nऊर्ध्वं शिवपुराज्ज्ञेयं वैष्णवं लोकमुत्तमम् ।\nवैष्णवा मानवा यांति विष्णुध्यानपरायणाः ३७।\nब्राह्मणा ब्रह्मलोकं तु सदाचारा नरोत्तमाः ।\nप्रयांति यज्विनः सर्वे पुरीं तां तत्त्वकोविदाः ३८।\nऐंद्रं लोकं तथा यांति क्षत्रिया युद्धशालिनः ।\nअन्ये च पुण्यकर्त्तारः पुण्यलोकान्प्रयांति ते ३९।\nइति श्रीपद्मपुराणे भूमिखंडे वेनोपाख्याने पितृतीर्थे ययातिचरिते एकोनसप्ततितमोऽध्यायः ६९।"
  }
]
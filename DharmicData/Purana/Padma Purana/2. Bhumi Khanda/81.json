[
  {
    "text": "सुकर्मोवाच-\nयथेंद्रोसौ महाप्राज्ञः सदा भीतो महात्मनः ।\nययातेर्विक्रमं दृष्ट्वा दानपुण्यादिकं बहु १।\nमेनकां प्रेषयामास अप्सरां दूतकर्मणि ।\nगच्छ भद्रे महाभागे ममादेशं वदस्व हि २।\nकामकन्यामितो गत्वा देवराजवचो वद ।\nयेनकेनाप्युपायेन राजानं त्वमिहानय ३।\nएवं श्रुत्वा गता सा च मेनका तत्र प्रेषिता ।\nसमाचष्ट तु तत्सर्वं देवराजस्य भाषितम् ४।\nएवमुक्ता गता सा च मेनका तत्प्रचोदिता ।\nगतायां मेनकायां तु रतिपुत्री मनस्विनी ५।\nराजानं धर्मसंकेतं प्रत्युवाच यशस्विनी ।\nराजंस्त्वयाहमानीता सत्यवाक्येन वै पुरा ६।\nस्वकरश्चांतरे दत्तो भवनं च समाहृता ।\nयद्यद्वदाम्यहं राजंस्तत्तत्कार्यं हि वै त्वया ७।\nतदेवं हि त्वया वीर न कृतं भाषितं मम ।\nत्वामेवं तु परित्यक्ष्ये यास्यामि पितृमंदिरम् ८।\nराजोवाच-\nयथोक्तं हि त्वया भद्रे तत्ते कर्त्ता न संशयः ।\nअसाध्यं तु परित्यज्य साध्यं देवि वदस्व मे ९।\nअश्रुबिंदुमत्युवाच-\nएतदर्थे महीकांत भवानिह मया वृतः ।\nसर्वलक्षणसंपन्नः सर्वधर्मसमन्वितः १०।\nसर्वं साध्यमिति ज्ञात्वा सर्वधर्तारमेव च ।\nकर्त्तारं सर्वधर्माणां स्रष्टारं पुण्यकर्मणाम् ११।\nत्रैलोक्यसाधकं ज्ञात्वा त्रैलोक्येऽप्रतिमं च वै ।\nविष्णुभक्तमहं जाने वैष्णवानां महावरम् १२।\nइत्याशया मया भर्त्ता भवानंगीकृतः पुरा ।\nयस्य विष्णुप्रसादोऽस्ति स सर्वत्र परिव्रजेत् १३।\nदुर्लभं नास्ति राजेंद्र त्रैलोक्ये सचराचरे ।\nसर्वेष्वेव सुलोकेषु विद्यते तव सुव्रत १४।\nविष्णोश्चैव प्रसादेन गगने गतिरुत्तमा ।\nमर्त्यलोकं समासाद्य त्वयैव वसुधाधिप १५।\nजरापलितहीनास्तु मृत्युहीना जनाः कृताः ।\nगृहद्वारेषु सर्वेषु मर्त्यानां च नरर्षभ १६।\nकल्पद्रुमा अनेकाश्च त्वयैव परिकल्पिताः ।\nयेषां गृहेषु मर्त्यानां मुनयः कामधेनवः १७।\nत्वयैव प्रेषिता राजन्स्थिरीभूताः सदा कृताः ।\nसुखिनः सर्वकामैश्च मानवाश्च त्वया कृताः १८।\nगृहैकमध्ये साहस्रं कुलीनानां प्रदृश्यते ।\nएवं वंशविवृद्धिश्च मानवानां त्वया कृता १९।\nयमस्यापि विरोधेन इंद्रस्य च नरोत्तम ।\nव्याधिपापविहीनस्तु मर्त्यलोकस्त्वया कृतः २०।\nस्वतेजसाहंकारेण स्वर्गरूपं तु भूतलम् ।\nदर्शितं हि महाराज त्वत्समो नास्ति भूपतिः २१।\nनरो नैव प्रसूतो हि नोत्पत्स्यति भवादृशः ।\nभवंतमित्यहं जाने सर्वधर्मप्रभाकरम् २२।\nतस्मान्मया कृतो भर्ता वदस्वैवं ममाग्रतः ।\nनर्ममुक्त्वा नृपेंद्र त्वं वद सत्यं ममाग्रतः २३।\nयदि ते सत्यमस्तीह धर्ममस्ति नराधिप ।\nदेवलोकेषु मे नास्ति गगने गतिरुत्तमा २४।\nसत्यं त्यक्त्वा यदा च त्वं नैव स्वर्गं गमिष्यसि ।\nतदा कूटं तव वचो भविष्यति न संशयः २५।\nपूर्वंकृतं हि यच्छ्रेयो भस्मीभूतं भविष्यति ।\nराजोवाच-\nसत्यमुक्तं त्वया भद्रे साध्यासाध्यं न चास्ति मे २६।\nसर्वंसाध्यं सुलोकं मे सुप्रसादाज्जगत्पते ।\nस्वर्गं देवि यतो नैमि तत्र मे कारणं शृणु २७।\nआगंतुं तु न दास्यंति लोके मर्त्ये च देवताः ।\nततो मे मानवाः सर्वे प्रजाः सर्वा वरानने २८।\nमृत्युयुक्ता भविष्यंति मया हीना न संशयः ।\nगंतुं स्वर्गं न वाञ्छामि सत्यमुक्तं वरानने २९।\nदेव्युवाच-।\nलोकान्दृष्ट्वा महाराज आगमिष्यसि वै पुनः ।\nपूरयस्व ममाद्यत्वं जातां श्रद्धां महातुलाम् ३०।\nराजोवाच-।\nसर्वमेवं करिष्यामि यत्त्वयोक्तं न संशयः ।\nसमालोक्य महातेजा ययातिर्नहुषात्मजः ३१।\nएवमुक्त्वा प्रियां राजा चिंतयामास वै तदा ।\nअंतर्जलचरो मत्स्यः सोपि जाले न बध्यते ३२।\nमरुत्समानवेगोपि मृगः प्राप्नोति बंधनम् ।\nयोजनानां सहस्रस्थमामिषं वीक्षते खगः ३३।\nसकंठलग्नपाशं च न पश्येद्दैवमोहितः ।\nकालः समविषमकृत्कालः सन्मानहानिदः ३४।\nपरिभावकरः कालो यत्रकुत्रापि तिष्ठतः ।\nनरं करोति दातारं याचितारं च वै पुनः ३५।\nभूतानि स्थावरादीनि दिवि वा यदि वा भुवि ।\nसर्वं कलयते कालः कालो ह्येक इदं जगत् ३६।\nअनादिनिधनो धाता जगतः कारणं परम् ।\nलोकान्कालः स पचति वृक्षे फलमिवाहितम् ३७।\nन मंत्रा न तपो दानं न मित्राणि न बांधवाः ।\nशक्नुवंति परित्रातुं नरं कालेन पीडितम् ३८।\nत्रयः कालकृताः पाशाः शक्यंते नातिवर्तितुम् ।\nविवाहो जन्ममरणं यदा यत्र तु येन च ३९।\nयथा जलधरा व्योम्नि भ्राम्यंते मातरिश्वना ।\nतथेदं कर्मयुक्तेन कालेन भ्राम्यते जगत् ४०।\nसुकर्मोवाच-।\nकालोऽयं कर्मयुक्तस्तु यो नरैः समुपासितः ।\nकालस्तु प्रेरयेत्कर्म न तं कालः करोति सः ४१।\nउपद्रवा घातदोषाः सर्पाश्च व्याधयस्ततः ।\nसर्वे कर्मनियुक्तास्ते प्रचरंति च मानुषे ४२।\nसुखस्य हेतवो ये च उपायाः पुण्यमिश्रिताः ।\nते सर्वे कर्मसंयुक्ता न पश्येयुः शुभाशुभम् ४३।\nकर्मदा यदि वा लोके कर्मसंबधि बांधवाः ।\nकर्माणि चोदयंतीह पुरुषं सुखदुःखयोः ४४।\nसुवर्णं रजतं वापि यथा रूपं विनिश्चितम् ।\nतथा निबध्यते जंतुः स्वकर्मणि वशानुगः ४५।\nपंचैतानीह सृज्यंते गर्भस्थस्यैव देहिनः ।\nआयुः कर्म च वित्तं च विद्यानिधनमेव च ४६।\nयथा मृत्पिंडतः कर्ता कुरुते यद्यदिच्छति ।\nतथा पूर्वकृतं कर्म कर्तारमनुगच्छति ४७।\nदेवत्वमथ मानुष्यं पशुत्वं पक्षिता तथा ।\nतिर्यक्त्वं स्थावरत्वं च प्राप्यते च स्वकर्मभिः ४८।\nस एव तत्तथा भुंक्ते नित्यं विहितमात्मना ।\nआत्मना विहितं दुःखं चात्मना विहितं सुखम् ४९।\nगर्भशय्यामुपादाय भुंजते पूर्वदैहिकम् ।\nसंत्यजंति स्वकं कर्म न क्वचित्पुरुषा भुवि ५०।\nबलेन प्रज्ञया वापि समर्थाः कर्तुमन्यथा ।\nसुकृतान्युपभुंजंति दुःखानि च सुखानि च ५१।\nहेतुं प्राप्य नरो नित्यं कर्मबंधैस्तु बध्यते ।\nयथा धेनुसहस्रेषु वत्सो विंदति मातरम् ५२।\nतथा शुभाशुभं कर्म कर्तारमनुगच्छति ।\nउपभोगादृते यस्य नाश एव न विद्यते ५३।\nप्राक्तनं बंधनं कर्म कोन्यथा कर्तुमर्हति ।\nसुशीघ्रमपि धावंतं विधानमनुधावति ५४।\nशेते सह शयानेन पुरा कर्म यथाकृतम् ।\nउपतिष्ठति तिष्ठंतं गच्छंतमनुगच्छति ५५।\nकरोति कुर्वतः कर्मच्छायेवानु विधीयते ।\nयथा छायातपौ नित्यं सुसंबद्धौ परस्परम् ५६।\nतद्वत्कर्म च कर्ता च सुसंबद्धौ परस्परम् ।\nग्रहा रोगा विषाः सर्पाः शाकिन्यो राक्षसास्तथा ५७।\nपीडयंति नरं पश्चात्पीडितं पूर्वकर्मणा ।\nयेन यत्रोपभोक्तव्यं सुखं वा दुःखमेव वा ५८।\nस तत्र बद्ध्वा रज्ज्वा वै बलाद्दैवेन नीयते ।\nदैवः प्रभुर्हि भूतानां सुखदुःखोपपादने ५९।\nअन्यथा चिंत्यते कर्म जाग्रता स्वपतापि वा ।\nअन्यथा स तथा प्राज्ञ दैव एवं जिघांसति ६०।\nशस्त्राग्नि विष दुर्गेभ्यो रक्षितव्यं च रक्षति ।\nअरक्षितं भवेत्सत्यं तदेवं दैवरक्षितम् ६१।\nदैवेन नाशितं यत्तु तस्य रक्षा न दृश्यते ।\nयथा पृथिव्यां बीजानि उप्तानि च धनानि च ६२।\nतथैवात्मनि कर्माणि तिष्ठंति प्रभवंति च ।\nतैलक्षयाद्यथा दीपो निर्वाणमधिगच्छति ६३।\nकर्मक्षयात्तथा जंतुः शरीरान्नाशमृच्छति ।\nकर्मक्षयात्तथा मृत्युस्तत्त्वविद्भिरुदाहृतः ६४।\nविविधाः प्राणिनस्तस्य मृत्यो रोगाश्च हेतवः ।\nतथा मम विपाकोयं पूर्वं कृतस्य नान्यथा ६५।\nसंप्राप्तो नात्र संदेहः स्त्रीरूपोऽयं न संशयः ।\nक्व मे गेहं समायाता नाटका नटनर्तकाः ६६।\nतेषां संगप्रसंगेन जरा देहं समाश्रिता ।\nसर्वं कर्मकृतं मन्ये यन्मे संभावितं ध्रुवम् ६७।\nतस्मात्कर्मप्रधानं च उपायाश्च निरर्थकाः ।\nपुरा वै देवराजेन मदर्थे दूतसत्तमः ६८।\nप्रेषितो मातलिर्नाम न कृतं तस्य तद्वचः ।\nतस्य कर्मविपाकोऽयं दृश्यते सांप्रतं मम ६९।\nइति चिंतापरो भूत्वा दुःखेन महतान्वितः ।\nयद्यस्याहि वचः प्रीत्या न करोमि हि सर्वथा ७०।\nसत्यधर्मावुभावेतौ यास्यतस्तौ न संशयः ।\nसदृशं च समायातं यद्दृष्टं मम कर्मणा ७१।\nभविष्यति न संदेहो दैवो हि दुरतिक्रमः ।\nएवं चिंतापरो भूत्वा ययातिः पृथिवीपतिः ७२।\nकृष्णं क्लेशापहं देवं जगाम शरणं हरिम् ।\nध्यात्वा नत्वा ततः स्तुत्वा मनसा मधुसूदनम् ७३।\nत्राहि मां शरणं प्राप्तस्त्वामहं कमलाप्रिय ७४।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे एकाशीतितमोऽध्यायः ८१।"
  }
]
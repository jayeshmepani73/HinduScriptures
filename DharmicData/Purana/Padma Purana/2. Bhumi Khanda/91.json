[
  {
    "text": "कुंजल उवाच-\nब्रह्महत्याभिभूतस्तु सहस्राक्षो यदा पुरा ।\nगौतमस्य प्रियासंगादगम्यागमनं महत् १।\nसंजातं पातकं तस्य त्यक्तो देवैश्च ब्राह्मणैः ।\nसहस्राक्षस्तपस्तेपे निरालंबो निराश्रयः २।\nतपोंते देवताः सर्वा ऋषयो यक्षकिन्नराः ।\nदेवराजस्य पूजार्थमभिषेकं प्रचक्रिरे ३।\nदेशं मालवकं नीत्वा देवराजं सुतोत्तम ।\nचक्रे स्नानं महाभाग कुंभैरुदकपूरितैः ४।\nस्नापितुं प्रथमं नीतो वाराणस्यां स्वयं ततः ।\nप्रयागे तु सहस्राक्ष अर्घतीर्थे ततः पुनः ५।\nपुष्करेण महात्मासौ स्नापितः स्वयमेव हि ।\nब्रह्मादिभिः सुरैः सर्वैर्मुनिवृंदैर्द्विजोत्तम ६।\nनागैर्वृक्षैर्नागसर्पैर्गंधर्वैस्तु सकिन्नरैः ।\nस्नापितो देवराजस्तु वेदमंत्रैः सुसंस्कृतः ७।\nमुनिभिः सर्वपापघ्नैस्तस्मिन्काले द्विजोत्तम ।\nशुद्धे तस्मिन्महाभागे सहस्राक्षे महात्मनि ८।\nब्रह्महत्या गता तस्य अगम्यागमनं तथा ।\nब्रह्महत्या ततो नष्टा अगम्यागमनेन च ९।\nपापेन तेन घोरेण सार्द्धमिंद्रस्य भूतले ।\nसुप्रसन्नः सहस्राक्षस्तीर्थेभ्यो हि वरं ददौ १०।\nभवंतस्तीर्थराजानो भविष्यथ न संशयः ।\nमत्प्रसादात्पवित्राश्च यस्मादहं विमोक्षितः ११।\nसुघोरात्किल्बिषादत्र युष्माभिर्विमलैरहम् ।\nएवं तेभ्यो वरं दत्वा मालवाय वरं ददौ १२।\nयस्मात्त्वया मलं मेऽद्य विधृतं श्रमदायकम् ।\nतस्मात्त्वमन्नपानैश्च धनधान्यैरलंकृतः १३।\nभविष्यसि न संदेहो मत्प्रसादान्न संशयः ।\nसुदुःकालैर्विना त्वं तु भविष्यसि सुपुण्यवान् १४।\nएवं तस्मै वरं दत्वा देवराजः पुरंदरः ।\nक्षेत्राणि सर्वतीर्थानि देशो मालवकस्तथा १५।\nआखंडलेन सार्द्धं ते स्वस्थानं प्रतिजग्मिरे ।\nसूत उवाच-\nतदाप्रभृति चत्वारः प्रयागः पुष्करस्तथा १६।\nवाराणसी चार्घतीर्थं प्राप्ता राजत्वमुत्तमम् १७।\nकुंजल उवाच-\nअस्ति पंचालदेशेषु विदुरो नाम क्षत्रियः ।\nतेन मोहप्रसंगेन ब्राह्मणो निहतः पुराः १८।\nशिखासूत्रविहीनस्तु तिलकेन विवर्जितः ।\nभिक्षार्थमटतेसोऽपि ब्रह्मघ्नोहं समागतः १९।\nब्रह्मघ्नाय सुरापाय भिक्षा चान्नं प्रदीयताम् ।\nगृहेष्वेवं समस्तेषु भ्रमते याचते पुरा २०।\nएवं सर्वेषु तीर्थेषु अटित्वैव समागतः ।\nब्रह्महत्या न तस्यापि प्रयाति द्विजसत्तम २१।\nवृक्षच्छायां समाश्रित्यदह्यमानेन चेतसा ।\nसंस्थितो विदुरः पापो दुःखशोकसमन्वितः २२।\nचंद्रशर्मा ततो विप्रो महामोहेन पीडितः ।\nन्यवसन्मागधे देशे गुरुघातकरश्च सः २३।\nस्वजनैर्बंधुवर्गैश्च परित्यक्तो दुरात्मवान् ।\nस हि तत्र समायातो यत्रासौ विदुरः स्थितः २४।\nशिखासूत्रविहीनस्तु विप्रलिंगैर्विवर्जितः ।\nतदासौ पृच्छितस्तेन विदुरेण दुरात्मना २५।\nभवान्को हि समायातोः दुर्भगो दग्धमानसः ।\nविप्रलिंगविहीनस्तु कस्मात्त्वं भ्रमसे महीम् २६।\nविदुरेणोक्तमात्रस्तु चंद्रशर्मा द्विजाधमः ।\nआचष्टे सर्वमेवापि यथापूर्वकृतं स्वकम् २७।\nपातकं च महाघोरं वसता च गुरोर्गृहे ।\nमहामोहगतेनापि क्रोधेनाकुलितेन च २८।\nगुरोर्घातः कृतः पूर्वं तेन दग्धोस्मि सांप्रतम् ।\nचंद्रशर्मा च वृत्तांतमुक्त्वा सर्वमपृच्छत २९।\nभवान्को हि सुदुःखात्मा वृक्षच्छायां समाश्रितः ।\nविदुरेण समासेन आत्मपापं निवेदितम् ३०।\nअथ कश्चिद्द्विजः प्राप्तस्तृतीयः श्रमकर्षितः ।\nवेदशर्मेति वै नाम बहुपातकसंचयः ३१।\nद्वाभ्यामपि सुसंपृष्टः को भवान्दुःखिताकृतिः ।\nकस्माद्भ्रमसि वै पृथ्वीं वद भावं त्वमात्मनः ३२।\nवेदशर्मा ततः सर्वमात्मचेष्टितमेव च ।\nकथयामास ताभ्यां वै ह्यगम्यागमनं कृतम् ३३।\nधिक्कृतः सर्वलोकैश्च अन्यैः स्वजनबांधवैः ।\nतेन पापेन संलिप्तो भ्रमाम्येवं महीमिमाम् ३४।\nवंजुलो नाम वैश्योथ सुरापायी समागतः ।\nस गोघ्नश्च विशेषेण तैश्च पृष्टो यथा पुरा ३५।\nतेन आवेदितं सर्वं पातकं यत्पुराकृतम् ।\nतैराकर्णितमन्यैश्च सर्वं तस्यप्रभाषितम् ३६।\nएवं चत्वारःपापिष्ठा एकस्थानं समागताः ।\nकः कस्यापि न संपर्कं भोजनाच्छादनेन च ३७।\nकरोति च महाभाग वार्तां चक्रुः परस्परम् ।\nन विशंत्यासने चैके न स्वपंत्येकसंस्तरे ३८।\nएवं दुःखसमाविष्टा नानातीर्थेषु वै गताः ।\nतेषां तु पापका घोरा न नश्यंति च नंदन ३९।\nसामर्थ्यं नास्ति तीर्थानां महापातकनाशने ।\nविदुराद्यास्ततस्ते तु गताः कालंजरं गिरिम् ४०।\n।"
  }
]
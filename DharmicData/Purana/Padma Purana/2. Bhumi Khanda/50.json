[
  {
    "text": "सुकलोवाच-\nतस्यास्तु वचनं श्रुत्वा गोभिलो वाक्यमब्रवीत् ।\nभवती शप्तुकामासि कस्मान्मे कारणं वद १।\nकेन दोषेण लिप्तोस्मि यस्मात्त्वं शप्तुमुद्यता ।\nगोभिलो नाम दैत्योस्मि पौलस्त्यस्य भटः शुभे २।\nदैत्याचारेण वर्तामि जाने विद्यामनुत्तमाम् ।\nवेदशास्त्रार्थवेत्तास्मि कलासु निपुणः पुनः ३।\nएवं सर्वं विजानामि दैत्याचारं शृणुष्व मे ।\nपरस्वं परदारांश्च बलाद्भुंजामि नान्यथा ४।\nवयं दैत्याः समाकर्ण्य दैत्याचारेण सांप्रतम् ।\nवर्त्तामो ज्ञानिभावेन सत्यं सत्यं वदाम्यहम् ५।\nब्राह्मणानां हि च्छिद्राणि विपश्यामो दिने दिने ।\nतेषां हि तपसो नाशं विघ्नैः कुर्मो न संशयः ६।\nछिद्रं प्राप्य वयं देवि नाशयामो न संशयः ।\nब्राह्मणाञ्छ्रूयतां भद्रे देवयज्ञं वरानने ७।\nनाशयामो वयं यज्ञान्धर्मयज्ञं न संशयः ।\nसुब्राह्मणान्परित्यज्य देवं नारायणं प्रभुम् ८।\nपतिव्रतां महाभागां सुमतिं भर्तृतत्पराम् ।\nदूरेणापि परित्यज्य तिष्ठामो नात्र संशयः ९।\nतेजो देवि सुविप्रस्य हरेश्चैव महात्मनः ।\nनार्याः पतिव्रतायाश्च सोढुं दैत्याश्च न क्षमाः १०।\nपतिव्रताभयेनापि विष्णोः सुब्राह्मणस्य च ।\nनश्यंति दानवाः सर्वे दूरं राक्षसपुंगवाः ११।\nअहं दानवधर्मेण विचरामि महीतलम् ।\nकस्मात्त्वं शप्तुकामासि मम दोषो विचार्यताम् १२।\nपद्मावत्युवाच-\nमम धर्मः सुकायश्च त्वयैव परिनाशितः ।\nअहं पतिव्रता साध्वी पतिकामा तपस्विनी १३।\nस्वमार्गे संस्थिता पाप मायया परिनाशिता ।\nतस्मात्त्वामप्यहं दुष्ट आधक्ष्यामि न संशयः १४।\nगोभिल उवाच-\nधर्ममेव प्रवक्ष्यामि भवती यदि मन्यते ।\nअग्निचिद्ब्राह्मणस्यापि श्रूयतां नृपनंदिनी १५।\nजुह्वन्देवं द्विकालं यो न त्यजेदग्निमंदिरम् ।\nस चाग्निहोत्री भवति यजत्येव दिनेदिने १६।\nअन्यच्चैवं प्रवक्ष्यामि भृत्यधर्मं वरानने ।\nमनसा कर्मणा वाचा विशुद्धो योऽपि नित्यशः १७।\nनित्यमादेशकारी यः पश्चात्तिष्ठति चाग्रतः ।\nस भृत्यः कथ्यते देवि पुण्यभागी न संशयः १८।\nयः पुत्रो गुणवाञ्ज्ञाता पितरं पालयेच्छुभः ।\nमातरं च विशेषेण मनसा काय कर्मभिः १९।\nतस्य भागीरथी स्नानमहन्यहनि जायते ।\nअन्यथा कुरुते यो हि स पापीयान्न संशयः २०।\nअन्यच्चैवं प्रवक्ष्यामि पतिव्रतमनुत्तमम् ।\nवाचा सुमनसा चैव कर्मणा शृणु भामिनि २१।\nशुश्रूषां कुरुते या हि भर्तुश्चैव दिन दिने ।\nतुष्टे भर्त्तरि या प्रीता न त्यजेत्क्रोधनं पुनः २२।\nतस्य दोषं न गृह्णाति ताडिता तुष्यते पुनः ।\nभर्त्तुः कर्मसु सर्वेषु पुरतस्तिष्ठते सदा २३।\nसा चापि कथ्यते नारी पतिव्रतपरायणा ।\nपतितोपि पितापुत्रैर्बहुदोषसमन्वितः २४।\nकस्मादपि च न त्याज्यः कुष्ठितः क्रुधितोऽपि वा ।\nएवं पुत्राः शुश्रूषंति पितरं मातरं किल २५।\nते यांति परमं लोकं तद्विष्णोः परमं पदम् ।\nएवं हि स्वामिनं ये वै उपाचरंति भृत्यकाः २६।\nपत्युर्लोकं प्रयांत्येते प्रसादात्स्वामिनस्तदा ।\nअग्निं नैव त्यजेद्विप्रो ब्रह्मलोकं प्रयाति सः २७।\nअग्नित्यागकरो विप्रो वृषलीपतिरुच्यते ।\nस्वामिद्रोही भवेद्भृत्यः स्वामित्यागान्न संशयः २८।\nअग्निं च पितरं चैव न त्यजेत्स्वामिनं शुभे ।\nसदा विप्रः सुतो भृत्यः सत्यं सत्यं वदाम्यहम् २९।\nपरित्यज्य प्रगच्छंति ते यांति नरकार्णवम् ।\nपतितं व्याधितं देवि विकलं कुष्ठिनं तथा ३०।\nसर्वकर्मविहीनं च गतवित्तादिसंचयम् ।\nभर्तारं न त्यजेन्नारी यदि श्रेय इहेच्छति ३१।\nत्यक्त्वा कांतं व्रजेन्नारी अन्यत्कार्यमिहेच्छति ।\nसा मता पुंश्चली लोके सर्वधर्मबहिष्कृता ३२।\nगते भर्तरि या ग्रामं भोगं शृंगारमेव च ।\nलौल्याच्च कुरुते नारी पुंश्चली वदते जनः ३३।\nएवं धर्मं विजानामि वेदशास्त्रैश्च संमतम् ।\nदानवा राक्षसाः प्रेता धात्रा सृष्टा यदादितः ३४।\nतत्रेह कारणं सर्वं प्रवक्ष्यामि न संशयः ।\nब्राह्मणा दानवाश्चैव पिशाचाश्चैव राक्षसाः ३५।\nधर्मार्थं सकलं प्रोक्तमधीतं तैस्तु सुंदरि ।\nविंदंति सकलं सर्वे आचरंति न दानवाः ३६।\nविधिहीनं प्रकुर्वंति दानवा ज्ञानवर्जिताः ।\nअन्यायेन व्रजंत्येते मानवा विधिवर्जिताः ३७।\nतेषां शासनहेत्वर्थं कृता एतेपि नान्यथा ।\nविधिहीनं प्रकुर्वंति ये हि धर्मं नराधमाः ३८।\nतान्वयं शासयामो वै दंडेन महता किल ।\nभवत्या दारुणं कर्म कृतमेव सुनिर्घृणम् ३९।\nगार्हस्थ्यं च परित्यज्य अत्रायाता किमर्थतः ।\nवदस्येवं मुखेनापि अहं हि पतिदेवता ४०।\nकर्मणा नास्ति तद्दृष्टं पतिदैवत्यमेव ते ।\nभर्तारं तं परित्यज्य किमर्थं त्वमिहागता ४१।\nशृंगारं भूषणं वेषं कृत्वा तिष्ठसि निर्घृणा ।\nकिमर्थं हि कृतं पापे कस्यहेतोर्वदस्व मे ४२।\nनिःशंका वर्त्तसे चापि प्रमत्ता गिरिकानने ।\nमया त्वं साधिता पापा दंडेन महता शृणु ४३।\nअधर्मचारिणी दुष्टा पतिं त्यक्त्वा समागता ।\nक्वास्ते तत्पतिदेवत्वं दर्शय त्वं ममाग्रतः ४४।\nभवती पुंश्चली नाम यया त्यक्तः स्वकः पतिः ।\nपृथक्छय्या यदा नारी तदा सा पुंश्चली मता ४५।\nयोजनानां शतैकस्य सोन्तरेण प्रवर्त्तते ।\nक्वास्ति ते पतिदैवत्यं पुंश्चल्याचारचारिणी ४६।\nनिर्लज्जे निर्घृणे दुष्टे किं मे वदसि संमुखी ।\nतपसः क्वास्ति ते भावः क्व तेजोबलमेव च ४७।\nदर्शयस्व ममाद्यैव बलवीर्यपराक्रमम् ।\nपद्मावत्युवाच-\nस्नेहेनापि समानीता श्रूयतामसुराधम ४८।\nभर्तुर्गेहादहं पित्रा क्वास्ते तत्र च पातकम् ।\nनैव कामान्न लोभाच्च न मोहान्न च मत्सरात् ४९।\nआगताहं पतिं त्यक्त्वा पतिभावेन संस्थिता ।\nभर्तृरूपच्छलेनापि त्वयैव परिवंचिता ५०।\nभवंतं माथुरं ज्ञात्वा गताहं सम्मुखं तव ।\nमायाविनं यदा जाने त्वामेवं दानवाधम ५१।\nएकेन हुंकृतेनैव भस्मीभूतं करोम्यहम् ।\nगोभिल उवाच-\nचक्षुर्हीना न पश्यंति मानवाः शृणु सांप्रतम् ५२।\nधर्मनेत्रविहीना त्वं कथं जानासि मामिह ।\nयदा ते भाव उत्पन्नः पितुर्गेहं प्रति शृणु ५३।\nपतिध्यानं परित्यज्य मुक्ता ध्यानेन त्वं तदा ।\nज्ञाननेत्रं तदा नष्टं स्फुटं च हृदये तव ५४।\nकथं मां त्वं विजानासि ज्ञानचक्षुर्हता भुवि ।\nकस्या माता पिता भ्राता कस्याः स्वजनबांधवाः ५५।\nसर्वस्थाने पतिर्ह्येको भार्यायास्तु न संशयः ।\nइत्युक्त्वा हि प्रहस्यैव गोभिलो दानवाधमः ५६।\nन भयं विद्यते तेऽद्य ममापि शृणु पुंश्चलि ।\nकिं भवेत्तव शापेन वृथैव परिकंपसे ५७।\nममगेहं समाश्रित्य भुंक्ष्व भोगान्मनोऽनुगान् ।\nपद्मावत्युवाच-\nगच्छ पापसमाचार किं त्वं वदसि निर्घृणः ५८।\nसतीभावेन संस्थास्मि पतिव्रतपरायणा ।\nधक्ष्यामि त्वां महापाप यद्येवं तु वदिष्यसि ५९।\nएवमुक्त्वा तथैकांते निषसाद महीतले ।\nदुःखेन महताविष्टां तामुवाच स गोभिलः ६०।\nतवोदरे मया न्यस्तं स्ववीर्यं सुकृतं शुभे ।\nतस्मादुत्पत्स्यते पुत्रस्त्रैलोक्यक्षोभकारकः ६१।\nएवमुक्त्वा जगामाथ गोभिलो दानवस्तदा ।\nगते तस्मिन्दुराचारे दानवे पापचारिणी ६२।\nदुःखेन महताविष्टा नृपकन्या रुरोद ह ६३।\nइति श्रीपद्मपुराणे भूमिखंडे वेनोपाख्याने सुकलाचरित्रे पंचाशत्तमोऽध्यायः ५०।"
  }
]
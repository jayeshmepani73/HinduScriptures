[
  {
    "text": "सूत उवाच-\nअथ त्वंगो महातेजा दृष्ट्वा इंद्रस्य संपदम् ।\nभोगं चैव विलासं च लीलां तस्य महात्मनः १।\nकथं मे इंद्र सदृशः पुत्रः स्याद्धर्मसंयुतः ।\nचिंतयित्वा क्षणं चैव अंगो धर्मभृतां वरः २।\nस्वकं गेहं समायातः स त्वंगः सत्यतत्परः ।\nअत्रिं पप्रच्छ पितरं प्रणतो नम्रकंधरः ३।\nकोऽयं पुण्यः समाचारैरिंद्रत्वं भुंजते महत् ।\nकस्य पुण्यस्य वै पुष्टिः किं कृतं कर्म कीदृशम् ४।\nकीदृशं तप एतस्य कमाराधितवान्पुरा ।\nएतन्मे विस्तरेण त्वं ब्रूहि सत्यवतां वर ५।\nअत्रिरुवाच-\nसाधुसाधु महाभाग यद्येवं पृच्छसे मयि ।\nचरित्रमिंद्रस्य वत्स तन्मे निगदतः शृणु ६।\nसुव्रतो नाम मेधावी पुरा ब्राह्मणसत्तमः ।\nतेन कृष्णो हृषीकेशस्तपसा चैव तोषितः ७।\nपुण्यगर्भं पुनः प्राप्तो ह्यदित्याः कश्यपात्किल ।\nविष्णोश्चैव प्रसादेन सुरराजो बभूव ह ८।\nअंग उवाच-\nकथमिंद्रसमः पुत्रो मम स्यात्पुत्रवत्सल ।\nतदुपायं समाचक्ष्व भवाञ्ज्ञानवतां वरः ९।\nअत्रिरुवाच-\nसमासेनैव तस्यैव सुव्रतस्य महात्मनः ।\nचरित्रमखिलं पुण्यं निशामय महामते १०।\nयथा सुव्रत मेधावी पुराराधितवान्हरिम् ।\nतस्य भावं च भक्तिं च ध्यानं चैव महात्मनः ११।\nसमालोक्य जगन्नाथो दत्तवान्वै महत्पदम् ।\nस ऐंद्रं सर्वभोगाढ्यं त्रैलोक्यं सचराचरम् १२।\nविष्णोश्चैव प्रसादाच्च पदं भुंक्ते त्रिलोकधृक् ।\nएवं ते सर्वमाख्यातमिंद्रस्यापि विचेष्टितम् १३।\nभक्त्या तुष्यति गोविंदो भावध्यानेन सत्तम ।\nसर्वं ददाति तुष्टात्मा भक्त्या संतोषितो हरिः १४।\nतस्मादाराध्य गोविंदं सर्वदं सर्वसंभवम् ।\nसर्वज्ञं सर्ववेत्तारं सर्वेषां पुरुषं वरम् १५।\nतस्मात्प्राप्स्यसि सर्वं त्वं यद्यदिच्छसि नंदन १६।\nसुखस्य दाता परमार्थदाता मोक्षस्य दाता जगतां हि नाथः ।\nतस्मात्तमाराधय गच्छ पुत्र संप्राप्स्यसे इंद्रसमं हि पुत्रम् १७।\nआकर्ण्य वाक्यं परमार्थयुक्तमुक्तं महात्मा ऋषिणा हि तेन ।\nसंगृह्य तत्त्वं वचनस्य तस्य प्रणम्य तं शाश्वतमभ्ययात्सः १८।\nआमंत्र्य चांगः पितरं महात्मा ब्रह्मात्मजं ब्रह्मसमानमेव ।\nसंप्राप्तवान्मेरुगिरेस्तु शृंगं तं कांचनै रत्नमयैः समेतम् १९।\nइति श्रीपद्मपुराणे पंचपंचाशत्सहस्रसंहितायां भूमिखंडे।\nवेनोपाख्याने एकत्रिंशोऽध्यायः ३१"
  }
]
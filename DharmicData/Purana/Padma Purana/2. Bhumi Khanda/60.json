[
  {
    "text": "कृकल उवाच-\nकथं मे जायते सिद्धिः कथं पितृविमोचनम् ।\nएतन्मे विस्तरेणापि धर्मराज वदाधुना १।\nधर्म उवाच-\nगच्छ गेहं महाभाग त्वां विना दुःखमाचरत् ।\nसंबोधय त्वं सुकलां स्वपत्नीं धर्मचारिणीम् २।\nश्राद्धदानं गृहं गत्वा तस्या हस्तेन वै कुरु ।\nस्मृत्वा पुण्यानि तीर्थानि यजस्व त्वं सुरोत्तमान् ३।\nतीर्थयात्राकृता सिद्धिस्तव चैव भविष्यति ।\nभार्यां विना तु यो लोके धर्मं साधितुमिच्छति ४।\nस गार्हस्थ्यं विलोप्यैव एकाकी विचरेद्वनम् ।\nविफलो जायते लोके तं न मन्यंति देवताः ५।\nयज्ञाः सिद्धिं तदायांति यदा स्याद्गृहिणी गृहे ।\nएकाकी स समर्थो न धर्मार्थसाधनाय च ६।\nविष्णुरुवाच-\nएवमुक्त्वा च तं वैश्यं गतो धर्मो यथागतम् ।\nकृकलोपि स धर्मात्मा स्वगृहं प्रतिप्रस्थितः ७।\nस्वगृहं प्राप्य मेधावी दृष्ट्वा तां च पतिव्रताम् ।\nसार्थवाहेन तेनापि स्वस्थानं प्राप्य बुद्धिमान् ८।\nतया समागतं दृष्ट्वा भर्तारं धर्मकोविदम् ।\nकृतं सुमंगलं पुण्यं भर्तुरागमने तदा ९।\nसमाचष्ट स धर्मात्मा धर्मस्यापि विचेष्टितम् ।\nसमाकर्ण्य महाभागा भर्तुर्वाक्यं मुदावहम् १०।\nधर्मवाक्यं प्रशस्याथ अनुमेने च तं तथा ।\nविष्णुरुवाच-\nअथो स कृकलो वैश्यस्तया सार्धं सुपुण्यकम् ११।\nचकार श्रद्धया श्राद्धं देवतागृहसंस्थितः ।\nपितरो देव गंधर्वा विमानैश्च समागताः १२।\nतुष्टुवुस्तौ महात्मानौ दंपती मुनयस्तथा ।\nअहं चापि तथा ब्रह्मा देव्यायुक्तो महेश्वरः १३।\nसर्वे देवाः सगंधर्वा विमानैश्च समागताः ।\nअहमेव ततो ब्रह्मा देव्यायुक्तो महेश्वरः १४।\nसर्वे देवाः सगंधर्वास्तस्याः सत्येन तोषिताः ।\nऊचुश्च तौ महात्मानौ धर्मज्ञौ सत्यपंडितौ १५।\nभार्यया सह भद्रं ते वरं वरय सुव्रत ।\nकृकल उवाच-\nकस्य पुण्यप्रसंगेन तपसश्च सुरोत्तमाः १६।\nसभार्याय वरं दातुं भवंतो हि समागताः ।\nइंद्र उवाच-\nएषा सती महाभागा सुकला चारुमंगला १७।\nअस्याः सत्येन तुष्टाः स्म दातुकामा वरं तव ।\nसमासेन तु तत्प्रोक्तं पूर्ववृत्तांतमेव च १८।\nतस्याश्चरितमाहात्म्यं श्रुत्वा भर्ता स हर्षितः ।\nतया सह स धर्मात्मा हर्षव्याकुललोचनः १९।\nननाम देवताः सर्वा उवाच च पुनः पुनः ।\nयदि तुष्टा महाभागा त्रयो देवाः सनातनाः २०।\nअन्ये च ऋषयः पुण्याः कृपां कृत्वा ममोपरि ।\nजन्मजन्मनि देवानां भक्तिमेवं करोम्यहम् २१।\nधर्मसत्यरतिः स्यान्मे भवतां हि प्रसादतः ।\nपश्चाद्धि वैष्णवं लोकं सभार्यश्च पितामहैः २२।\nगंतुमिच्छाम्यहं देवा यदि तुष्टा महौजसः ।\nदेवा ऊचुः-\nएवमस्तु महाभाग सर्वमेव भविष्यति २३।\nपुष्पवृष्टिं ततश्चक्रुस्तयोरुपरि भूपते ।\nजगुर्गीतं महापुण्यं ललितं सुस्वरं ततः २४।\nगंधर्वा गीततत्त्वज्ञा ननृतुश्चाप्सरोगणाः ।\nततो देवाः सगंधर्वाः स्वंस्वं स्थानं नृपोत्तम २५।\nवरं दत्वा प्रजग्मुस्ते स्तूयमानाः पतिव्रताम् ।\nनारीतीर्थं समाख्यातमन्यत्किंचिद्वदामि ते २६।\nएतत्ते सर्वमाख्यातं पुण्याख्यानमनुत्तमम् ।\nयः शृणोति नरो राजन्सर्वपापैः प्रमुच्यते २७।\nश्रद्धया शृणुते नारी सुकलाख्यानमुत्तमम् ।\nसौभाग्येन तु सत्येन पुत्रपौत्रैर्न मुच्यते २८।\nमोदते धनधान्येन सहभर्त्रा सुखी भवेत् ।\nपतिव्रता भवेत्सा च जन्मजन्मनि नान्यथा २९।\nब्राह्मणो वेदविद्वांश्च क्षत्रियो विजयी भवेत् ।\nधनधान्यं भवेच्चैव वैश्यगेहे न संशयः ३०।\nधर्मज्ञो जायते राजन्सदाचारः सुखी भवेत् ।\nशूद्र सुःखमवाप्नोति पुत्रपौत्रैः प्रवर्धते ३१।\nविपुला जायते लक्ष्मीर्धनधान्यैरलंकृता ३२।\nइति श्रीपद्मपुराणे भूमिखंडे वेनोपाख्याने सुकलाचरित्रे षष्टितमोऽध्यायः ६० ।"
  }
]
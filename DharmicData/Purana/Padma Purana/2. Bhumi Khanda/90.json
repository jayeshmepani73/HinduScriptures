[
  {
    "text": "सूतउवाच-\nएवमाकर्ण्य तत्सर्वं समुज्ज्वलस्य भाषितम् ।\nकुंजलः स हि धर्मात्मा प्रत्युवाच सुतं प्रति १।\nकुंजल उवाच-\nसंप्रवक्ष्याम्यहं तात श्रूयतां स्थिरमानसः ।\nसर्वसंदेहविध्वंसं चरित्रं पापनाशनम् २।\nइंद्रलोके प्रववृते संवादो देव कौतुकः ।\nसभायां तस्य देवस्य इंद्रस्यापि महात्मनः ३।\nदेवं द्रष्टुं सहस्राक्षं नारदस्त्वरितं ययौ ।\nसमागतं सहस्राक्षः सूर्यतेजःसमप्रभम् ४।\nतं दृष्ट्वा हर्षमायातः समुत्थाय महामतिः ।\nददावर्घं च पाद्यं च भक्त्या प्रणतमानसः ५।\nबद्धांजलिपुटोभूत्वा प्रणाममकरोत्तदा ।\nआसने कोमले पुण्ये विनिवेश्य द्विजोत्तमम् ६।\nपप्रच्छ प्रणतो भूत्वा श्रद्धया परया युतः ।\nकस्माच्चागमनं तेऽद्य कारणं वद सांप्रतम् ७।\nइत्युक्तो देवराजेन प्रत्युवाच महामुनिः ।\nभवंतं द्रष्टुमायातः पृथिव्यास्तु पुरंदरः ८।\nस्नात्वा पुण्यप्रदेशेषु तीर्थेषु च सुश्रद्धया ।\nदेवान्पितॄन्समभ्यर्च्य दृष्ट्वा तीर्थान्यनेकशः ९।\nएतत्ते सर्वमाख्यातं यत्त्वया पृच्छितं पुरा ।\nदेवेंद्र उवाच-\nदृष्टानि पुण्यतीर्थानि सुक्षेत्राणि त्वया मुने १०।\nकिं तीर्थं प्राप्य मुच्येत ब्रह्मघ्नो ब्रह्महत्यया ।\nसुरापोमुच्यतेपापाद्गोघ्नोहेमापहारकः ११।\nस्वामिद्रोहान्महाभाग नारीहंता कथं सुखी ।\nनारद उवाच-\nयानि कानि च तीर्थानि गयादीनि सुरेश्वर १२।\nतेषां नैव प्रजानामि विशेषं पापनाशनम् ।\nसुपुण्यानि सुदिव्यानि पापघ्नानि समानि च १३।\nसर्वाण्येव सुतीर्थानि जानाम्यहं पुरंदर ।\nअविशेषं विशेषं वै नैव जानामि सांप्रतम् १४।\nप्रत्ययं क्रियतां देव तीर्थानां गतिदायकम् ।\nएवमाकर्ण्य तद्वाक्यं नारदस्य महात्मनः १५।\nसमाहूतानि चेंद्रेण तीर्थानि भूगतानि च ।\nमूर्तिवर्तीनि दिव्यानि समायातानि शासनात् १६।\nबद्धांजलीनि दिव्यानि भूषितानि सुभूषणैः ।\nदिव्यांबराणि स्निग्धानि तेजोवंति च सुव्रत १७।\nस्त्रीपुंसोश्च स्वरूपाणि कृतानि च विशेषतः ।\nहेमचंदनकाशानि दिव्यरूपधराणि च १८।\nमुक्ताफलस्यवर्णेन प्रभासंति नरेश्वर ।\nतप्तकांचनवर्णानि सारुण्यानि च तत्र वै १९।\nकति शुक्ल सुपीतानि प्रभावंति सभांतरे ।\nकानि पद्मनिभान्येव मूर्तिवर्तीनि तानि तु २०।\nसूर्यतेजः प्रकाशानि तडित्तेजः समानि च ।\nपावकाभानि चान्यानि प्रभासंति सभांतरे २१।\nसर्वाभरणशोभाढ्यैः प्रशोभंते नरेश्वर ।\nहारकंकणकेयूरमालाभिस्तु सुचंदनैः २२।\nदिव्यचंदनदिग्धानि सुरभीणि गुरूणि च ।\nकमंडलुकराण्येव आयातानि सभांतरे २३।\nगंगा च नर्मदा पुण्या चंद्रभागा सरस्वती ।\nदेविका बिंबिका कुब्जा कुंजला मंजुला श्रुता २४।\nरंभा भानुमती पुण्या पारा चैव सुघर्घरा ।\nशोणा च सिंधुसौवीरा कावेरी कपिला तथा २५।\nकुमुदा वेदनदी पुण्या सुपुण्या च महेश्वरी ।\nचर्मण्वती तथा ख्याता लोपा चान्या सुकौशिकी २६।\nसुहंसी हंसपादा च हंसवेगा मनोरथा ।\nसुरुथास्वारुणा वेणा भद्र वेणा सुपद्मिनी २७।\nनाहलीसुमरी चान्या पुण्या चान्या पुलिंदिका ।\nहेमा मनोरथा दिव्या चंद्रिका वेदसंक्रमा २८।\nज्वालाहुताशनी स्वाहा काला चैव कपिंजला ।\nस्वधा च सुकला लिंगा गंभीरा भीमवाहिनी २९।\nदेवद्रीची वीरवाहा लक्षहोमा अघापहा ।\nपाराशरी हेमगर्भा सुभद्रा वसुपुत्रिका ३०।\nएता नद्यो महापुण्या मूर्तिमत्यो नरेश्वर ।\nसर्वाभरणशोभाढ्याः कुंभहस्ताः सुपूजिताः ३१।\nप्रयागः पुष्करश्चैव अर्घदीर्घो मनोरथा ।\nवाराणसी महापुण्या ब्रह्महत्या व्यपोहिनी ३२।\nद्वारावती प्रभासश्च अवंती नैमिषस्तथा ।\nचंडकश्च महारत्नो महेश्वरकलेश्वरौ ३३।\nकलिंजरो ब्रह्मक्षेत्रं माथुरो मानवाहकः ।\nमायाकांती तथान्यानि दिव्यानि विविधानि च ३४।\nअष्टषष्टिः सुतीर्थानि नदीनां शतकोटयः ।\nगोदावरीमुखाः सर्वा समायातास्तदाज्ञया ३५।\nद्वीपानां तु समस्तानि सुतीर्थानि महांति च ।\nमूर्तिलिंगधराण्येव सहस्राक्षं सुरेश्वरम् ३६।\nसमाजग्मुः समस्तानि तदादेशकराणि च ।\nप्रणेमुर्देवदेवेशं नतशीर्षाणि सर्वशः ३७।\nसूत उवाच-\nतैः प्रोक्तं तु महातीर्थैर्देवराजं यशस्विनम् ।\nकस्मात्त्वया समाहूता देवदेव वदस्व नः ३८।\nब्रूहि नः कारणं सर्वं नमस्तुभ्यं सुराधिप ।\nएवमाकर्ण्य तद्वाक्यं देवराजोभ्यभाषत ३९।\nकः समर्थो महातीर्थो ब्रह्महत्यां व्यपोहितुम् ।\nगोवधाख्यं महापापं स्त्रीवधाख्यमनुत्तमम् ४०।\nस्वामिद्रोहाच्च संभूतं सुरापानाच्च दारुणम् ।\nहेमस्तेयात्तथा जातं गुरुनिंदा समुद्भवम् ४१।\nभ्रूणहत्यां महाघोरां नाशयेत्कः समर्थवान् ।\nराजद्रोहान्महापापं बहुपीडाप्रदायकम् ४२।\nमित्रद्रोहात्तथा चान्यदन्यद्विश्वासघातकम् ।\nदेवभेदं तथा चान्यं लिंगभेदमतः परम् ४३।\nवृत्तिच्छेदं च विप्राणां गोप्रचारप्रणाशनम् ।\nआगारदहनं चान्यद्गृहदीपनकं तथा ४४।\nषोडशैते महापापा अगम्यागमनं तथा ।\nस्वामित्यागात्समुद्भूतं रणस्थानात्पलायनात् ४५।\nएतानि नाशयेत्को वै समर्थस्तीर्थउत्तमः ।\nसमर्थो भवतां मध्ये प्रायश्चित्तं विना ध्रुवम् ४६।\nपश्यतां देवतानां च नारदस्य च पश्यतः ।\nब्रुवंतु सर्वे संचिंत्य विचार्यैवं सुनिश्चितम् ४७।\nएवमुक्ते शुभे वाक्ये देवराज्ञामहात्मना ।\nसंमंत्र्य तीर्थराजेन प्रोचुः शक्रं सभागतम् ४८।\nतीर्थान्यूचुः -\nश्रूयतामभिधास्यामो देवराज नमोस्तु ते ।\nसंति वै सर्वतीर्थानि सर्वपापहराणि च ४९।\nब्रह्महत्यादिकान्यांश्च त्वया प्रोक्तान्सुरेश्वर ।\nमहाघोरान्सुदीप्तांश्च नाशितुं नैव शक्नुमः ५०।\nप्रयागः पुष्करश्चैव अर्घतीर्थमनुत्तमम् ।\nवाराणसी महाभाग समर्था पापनाशिनी ५१।\nमहापातकनाशार्थे चत्वारोमितविक्रमाः ।\nउपपातकनाशार्थं चत्वारोमितविक्रमाः ५२।\nसृष्टा धात्रा च देवेंद्र पुष्कराद्या महाबलाः ।\nएवमाकर्ण्य तद्वाक्यं तीर्थानां सुरराट् ततः ५३।\nहर्षेण महताविष्टस्तेषां स्तोत्रं चकार सः ५४।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये ।\nच्यवनचरित्रे नवतितमोऽध्यायः ९०।"
  }
]
[
  {
    "text": "सोमशर्मोवाच-\nलक्षणं ब्रह्मचर्यस्य तन्मे विस्तरतो वद ।\nकीदृशं ब्रह्मचर्यं च यदि जानासि भामिनि १।\nनित्यं सत्ये रतिर्यस्य पुण्यात्मा तुष्टितां व्रजेत् ।\nऋतौ प्राप्ते व्रजेन्नारीं स्वीयां दोषविवर्जितः २।\nस्वकुलस्य सदाचारं कदानैव विमुंचति ।\nएतदेव समाख्यातं गृहस्थस्य द्विजोत्तम ३।\nब्रह्मचर्यं मया प्रोक्तं गृहिणामुत्तमं किल ।\nयतीनां तु प्रवक्ष्यामि तन्मे निगदतः शृणु ४।\nदमसत्यसमायुक्तः पापाद्भीतस्तु सर्वदा ।\nभार्यासंगं वर्जयित्वा ध्यानज्ञानप्रतिष्ठितः ५।\nयतीनां ब्रह्मचर्यं च समाख्यातं तवाग्रतः ।\nतप एव प्रवक्ष्यामि तन्मेनिगदतः शृणु ६।\nआचारेण प्रवर्तेत कामक्रोधविवर्जितः ।\nप्राणिनामुपकाराय संस्थितउद्यमावृतः ७।\nतप एवं समाख्यातं सत्यमेवं वदाम्यहम् ।\nपरद्रव्येष्वलोलुप्त्वं परस्त्रीषु तथैव च ८।\nदृष्ट्वा मतिर्न यस्य स्यात्स सत्यः परिकीर्तितः ।\nदानमेव प्रवक्ष्यामि येन जीवंति मानवाः ९।\nआत्मसौख्यं प्रतीच्छेद्यः स इहैव परत्र वा ।\nअन्नस्यापि महादानं सुखस्यैव ध्रुवस्य वा १०।\nग्रासमात्रं तथा देयं क्षुधार्ताय न संशयः ।\nदत्ते सति महत्पुण्यममृतं सोश्नुते सदा ११।\nदिनेदिने प्रदातव्यं यथाविभवसंभवम् ।\nतृणं शय्यां च वचनं गृहच्छायां सुशीतलाम् १२।\nभूमिमापस्तथा चान्नं प्रियवाक्यमनुत्तमम् ।\nआसनं वचनालापं कौटिल्येन विवर्जितम् १३।\nआत्मनो जीवनार्थाय नित्यमेव करोति यः ।\nदेवान्पितॄन्समभ्यर्च्य एवं दानं ददाति यः १४।\nइहैव मोदते सो वै परत्र हि तथैव च ।\nअवंध्यं दिवसं यो वै दानाध्ययनकर्मभिः १५।\nप्रकुर्यान्मानुषो भूत्वा स देवो नात्र संशयः ।\nनियमं च प्रवक्ष्यामि धर्मसाधनमुत्तमम् १६।\nदेवानां ब्राह्मणानां च पूजास्वभिरतो हि यः ।\nनित्यं नियमसंयुक्तो दानव्रतेषु सुव्रत १७।\nउपकारेषु पुण्येषु नियमोऽयं प्रकीर्तितः ।\nक्षमारूपं प्रवक्ष्यामि श्रूयतां द्विजसत्तम १८।\nपराक्रोशं हि संश्रुत्य ताडिते सति केनचित् ।\nक्रोधं न चैव गच्छेत्तु ताडितो न हि ताडयेत् १९।\nसहिष्णुः स्यात्स धर्मात्मा नहि रागं प्रयाति च ।\nसमश्नाति परं सौख्यमिह चामुत्र वापि च २०।\nएवं क्षमा समाख्याता शौचमेवं वदाम्यहम् ।\nसबाह्याभ्यंतरे यो वै शुद्धो रागविवर्जितः २१।\nस्नानाचमनकैरेव व्यवहारेण वर्तते ।\nशौचमेवं समाख्यातमहिंसां तु वदाम्यहम् २२।\nतृणमपि विना कार्यञ्छेत्तव्यं न विजानता ।\nअहिंसानिरतो भूयाद्यथात्मनि तथापरे २३।\nशांतिमेव प्रक्ष्यामि शांत्या सुखं समश्नुते ।\nशांतिरेव प्रकर्तव्या क्लेशान्नैव परित्यजेत् २४।\nभूतवैरं विसृज्यैव मन एवं प्रकारयेत् ।\nएवं शांतिः समाख्याता अस्तेयं तु वदाम्यहम् २५।\nपरस्वं नैव हर्तव्यं परजाया तथैव च ।\nमनोभिर्वचनैः कायैर्मन एवं प्रकारयेत् २६।\nदममेव प्रवक्ष्यामि तवाग्रे द्विजसत्तम ।\nदमनादिंद्रियाणां वै मनसोपि विकारिणः २७।\nऔद्धत्यं नाशयेत्तेषां स चैतन्यो वशी तदा ।\nशुश्रूषां तु प्रवक्ष्यामि धर्मशास्त्रेषु यादृशी २८।\nपूर्वाचार्यैर्यथा प्रोक्ता तामेवं प्रवदाम्यहम् ।\nवाचा देहेन मनसा गुरुकार्यं प्रसाधयेत् २९।\nजायतेऽनुग्रहो यत्र शुश्रूषा सा निगद्यते ।\nसांगो धर्मः समाख्यातस्तवाग्रे द्विजसत्तम ३०।\nअन्यच्च ते प्रवक्ष्यामि श्रोतुमिच्छसि यत्पते ।\nईदृशे चापि धर्मे तु वर्तते यो नरः सदा ३१।\nसंसारे तस्य संभूतिः पुनरेव न जायते ।\nस्वर्गं गच्छति धर्मेण सत्यंसत्यं वदाम्यहम् ३२।\nएवं ज्ञात्वा महाप्राज्ञ धर्ममेव व्रजस्व हि ।\nसर्वं हि प्राप्यते कांत यदसाध्यं महीतले ३३।\nधर्मप्रसादतस्तस्मात्कुरु वाक्यं ममैव हि ।\nभार्यायास्तुवचः श्रुत्वा सोमशर्मा सुबुद्धिमान् ३४।\nपुनः प्रोवाच तां भार्यां सुमनां धर्मवादिनीम् ३५।"
  }
]
[
  {
    "text": "विष्णुरुवाच-\nक्रीडा सतीरूप धरा प्रभूत्वा गेहं गता चारु पतिव्रतायाः ।\nतामागतां सत्यस्वरूपयुक्ता सा सादरं वाक्यमुवाच धन्या १।\nवाक्यैः सुपुण्यैः परिपूजिता सा उवाच क्रीडा सुकलां विहस्य ।\nमायानुगं विश्वविमोहनं सती प्रत्युत्तरं सत्यप्रमेयुक्तम् २।\nममापि भर्ता प्रबलो गुणज्ञो धीरः सविद्यो महिमाप्रयुक्तः ।\nत्यक्त्वा गतः पापतरांसुपुण्यो मामेव नाथः शृणु पुण्यकीर्तिः ३।\nवाक्यैस्तु पुण्यैरबलास्वभावादाकर्ण्य सर्वं सुकला समुक्तम् ।\nसंशुद्धभावां च विचिंत्य चाह कस्माद्गतः सुंदरि तेऽद्य नाथः ४।\nविहाय ते रूपमतीव सत्यमाचक्ष्व सर्वं भवती सुभर्तुः ।\nध्यानोपयुक्ता सकलं करोति सखीस्वरूपा गृहमागता मे ५।\nक्रीडा बभाषे शृणु सत्यमेतं चरित्रभावं मम भर्त्तुरस्य ।\nअहं प्रिये यस्य सदैव युक्ता यमिच्छते तं प्रतिसांत्वयामि ६।\nकर्तुः सुपुण्यं वचनं सुभर्तुर्ध्यानोपयुक्ता सकलं करोमि ।\nएकांतशीला सगुणानुरूपा शुश्रूषयैकस्तमिहैव देवि ७।\nमम पूर्व विपाकोऽयं संप्रत्येव प्रवर्तते ।\nयतस्त्यक्त्वा गतो भर्त्ता मामेवं मंदभागिनीम् ८।\nसखे न धारये जीवं स्वकीय कायमेव च ।\nपत्याहीनाः कथं नार्यः सुजीवंति च निर्घृणाः ९।\nरूपशृंगारसौभाग्यं सुखं संपच्च नान्यथा ।\nनारीणां हि महाभागो भर्ता शास्त्रेषु गीयते १०।\nतया सर्वं समाकर्ण्य यदुक्तं क्रीडया तदा ।\nसत्यभावं विदित्वा सा मेने संभाषितं तदा ११।\nविश्वस्ता सा महाभागा सुकला पतिदेवता ।\nतामुवाच पुनः सर्वमात्मचेष्टानुगं वचः १२।\nसमासेन समाख्यातं पूर्ववृत्तांतमात्मनः ।\nयथा भर्ता गतो यात्रां पुण्यसाधनतत्परः १३।\nआत्मदुःखं सुसत्यं च तप एव मनस्विनि ।\nबोधिता क्रीडया सा तु समाश्वास्य पतिव्रता १४।\nसूत उवाच-\nएकदा तु तया प्रोक्तं क्रीडया सुकलां प्रति ।\nसखे पश्य वनं सौम्यं दिव्यवृक्षैरलंकृतम् १५।\nतत्र तीर्थं परं पुण्यमस्ति पातकनाशनम् ।\nनानावल्लीवितानैश्च सुपुष्पैः परिशोभितम् १६।\nआवाभ्यामपि गंतव्यं पुण्यहेतोर्वरानने ।\nसमाकर्ण्य तया सार्द्धं सुकला मायया तदा १७।\nप्रविवेश वनं दिव्यं नंदनोपममेव सा ।\nसर्वर्तुकुसुमोपेतं कोकिलाशतनादितम् १८।\nगीयमानं सुमधुरैर्नादैर्मधुकरैरपि ।\nकूजद्भिः पक्षिभिः पुण्यैः पुण्यध्वनिसमाकुलम् १९।\nचंदनादिकवृक्षैश्च सौरभैश्च विराजितम् ।\nसर्वभोगैः सुसंपूर्णं माधव्या माधवेन वै २०।\nरचितं मोहनायैव सुकलायाश्च कारणात् ।\nतया सार्धं प्रविष्टा सा तद्वनं सर्वभावनम् २१।\nददर्श सौख्यदं पुण्यं मायाभावं न विंदति ।\nवीक्षमाणा वनं दिव्यं तया सह जनेश्वर २२।\nशक्रोपि चाभ्ययात्तत्र देवमूर्तिविराजितः ।\nतया दूत्या समं प्राप्तः कामस्तत्र समागतः २३।\nसर्वभोगपतिर्भूत्वा कामलीलासमाकुलः ।\nकाममाह समाभाष्य एषा सा सुकुला गता २४।\nप्रहरस्व महाभाग क्रीडायाः पुरतः स्थिताम् ।\nमायां कृत्वा समानीता क्रीडया तव संनिधौ २५।\nपौरुषं दर्शयाद्यैव यद्यस्ति कुरु निश्चितम् ।\nकाम उवाच-\nआत्मरूपं दर्शयस्व चतुरं लीलयान्वितम् २६।\nयेनाहं प्रहराम्येतां पंचबाणैः सहस्रदृक् ।\nइंद्र उवाच-\nक्वास्ते ते पौरुषं मूढ येन लोकं विडंबसे २७।\nममाधारपरोभूत्वा योद्धुमिच्छसि सांप्रतम् ।\nकाम उवाच-\nतेनापि देवदेवेन महादेवेन शूलिना २८।\nपूर्वमेव हृतं रूपं ममकायो न विद्यते ।\nइच्छाम्यहं यदा नारीं हंतुं शृणुष्व सांप्रतम् २९।\nपुंसां कायं समाश्रित्य आत्मरूपं प्रदर्शये ।\nपुमांसं वा सहस्राक्ष नार्याः कार्यं समाश्रये ३०।\nपूर्वदृष्टा यदा नारी तामेव परिचिंतयेत् ।\nचिंत्यमानस्य पुंसस्तु नार्यारूपं पुनःपुनः ३१।\nअदृष्टं तु समाश्रित्य पुंसमुन्मादयाम्यहम् ।\nतथाप्युन्मादयाम्येवं नारीरूपं न संशयः ३२।\nसंस्मरणात्स्मरो नाम मम जातं सुरेश्वर ।\nतां दृष्ट्वा तादृशोरंग वस्तुरूपं समाश्रये ३३।\nआत्मतेजः प्रकाशेन बाध्यबाधकतां व्रजेत् ।\nनारीरूपं समाश्रित्य धीरं पुरुषं प्रमोहयेत् ३४।\nपुरुषं तु समाश्रित्य भावयामि सुयोषितम् ।\nरूपहीनोस्मि हे इंद्र अस्मद्रूपं समाश्रयेत् ३५।\nतवरूपं समाश्रित्य तां साधये यथेप्सिताम् ।\nएवमुक्त्वा स देवेंद्रं कायं तस्य महात्मनः ३६।\nसखासौ माधवस्यापि समाश्रित्य सुमायुधः ३७।\nतामेव हंतुं कुसुमायुधोपि साध्वीं सुपुण्यां कृकलस्य भार्याम् ।\nसमुत्सुकस्तिष्ठति बाणलक्षं तस्याश्च कायं नयनैर्विलोक्य ३८।\nइति श्रीपद्मपुराणे भूमिखंडे वेनोपाख्याने सुकलाचरित्रे सप्तपंचाशत्तमोऽध्यायः ५७ ।"
  }
]
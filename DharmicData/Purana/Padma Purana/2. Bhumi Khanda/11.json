[
  {
    "text": "ऋषय ऊचुः-\nसर्वज्ञेन त्वया प्रोक्तं दैत्यदानवसंगरम् ।\nइदानीं श्रोतुमिच्छामः सुव्रतस्य महात्मनः १।\nकस्य पुत्रो महाप्राज्ञः कस्य गोत्रसमुद्भवः ।\nकिं तपस्तस्य विप्रस्य कथमाराधितो हरिः २।\nसूत उवाच-\nकथा प्रज्ञाप्रभावेण पूर्वमेव यथा श्रुता ।\nतथा विप्राः प्रवक्ष्यामि सुव्रतस्य महात्मनः ३।\nचरितं पावनं दिव्यं वैष्णवं श्रेयआवहम् ।\nभवतामग्रतः सर्वं विष्णोश्चैव प्रसादतः ४।\nपूर्वकल्पे महाभागाः सुक्षेत्रे पापनाशने ।\nरेवातीरे सुपुण्ये च तीर्थे वामनसंज्ञके ५।\nकौशिकस्य कुले जातः सोमशर्मा द्विजोत्तमः ।\nस तु पुत्रविहीनस्तु बहुदुःखसमन्वितः ६।\nदारिद्रेण स दुःखेन सर्वदैवप्रपीडितः ।\nपुत्रोपायं धनस्यापि दिवारात्रौ प्रचिंतयेत् ७।\nएकदा तु प्रिया तस्य सुमना नाम सुव्रता ।\nभर्तारं चिंतयोपेतमधोमुखमलक्षयत् ८।\nसमालोक्य तदा कांतं तमुवाच तपस्विनी ।\nदुःखजालैरसंख्यैस्तु तव चित्तं प्रधर्षितम् ९।\nव्यामोहेन प्रमूढोसि त्यज चिंतां महामते ।\nमम दुःखं समाचक्ष्व स्वस्थो भव सुखं व्रज १०।\nनास्ति चिंतासमं दुःखं कायशोषणमेव हि ।\nयश्चिंतां त्यज्य वर्तेत स सुखेन प्रमोदते ११।\nचिंतायाः कारणं विप्र कथयस्व ममाग्रतः ।\nप्रियावाक्यं समाकर्ण्य सोमशर्माब्रवीत्प्रियाम् १२।\nसोमशर्मोवाच-।\nइच्छया चिंतितं भद्रे चिंता दुःखस्य कारणम् ।\nतत्सर्वं तु प्रवक्ष्यामि श्रुत्वा चैवावधार्यताम् १३।\nन जाने केन पापेन धनहीनोस्मि सुव्रते ।\nतथा पुत्रविहीनश्च एतद्दुःखस्य कारणम् १४।\nसुमनोवाच-\nश्रूयतामभिधास्यामि सर्वसंदेहनाशनम् ।\nस्वरूपमुपदेशस्य सर्वविज्ञानदर्शनम् १५।\nलोभः पापस्य बीजं हि मोहो मूलं च तस्य हि ।\nअसत्यं तस्य वै स्कंधो माया शाखा सुविस्तरा १६ ।\nदंभकौटिल्यपत्राणि कुबुद्ध्या पुष्पितः सदा ।\nअनृतं तस्य सौगंधं फलमज्ञानमेव च १७।\nछद्मपाखंडशौर्येर्ष्याः क्रूराः कूटाश्च पापिनः ।\nपक्षिणो मोहवृक्षस्य मायाशाखा समाश्रिताः १८।\nअज्ञानं सुफलं तस्य रसोऽधर्मः फलस्य हि ।\nतृष्णोदकेन संवृद्धाऽश्रद्धा तस्य द्रवः प्रिय १९।\nअधर्मः सुरसस्तस्य उत्कटो मधुरायते ।\nयादृशैश्च फलैश्चैव सुफलो लोभपादपः २०।\nअस्यच्छायां समाश्रित्य यो नरः परितुष्यते ।\nफलानि तस्य चाश्नाति सुपक्वानि दिनेदिने २१।\nफलानां तु रसेनापि अधर्मेण तु पालितः ।\nस संतुष्टो भवेन्मर्त्यः पतनायाभिगच्छति २२।\nतस्माच्चिंतां परित्यज्य पुमाँल्लोभं न कारयेत् ।\nधनपुत्रकलत्राणां चिंतामेकां न कारयेत् २३।\nयो हि विद्वान्भवेत्कांत मूर्खाणां पथमेति हि ।\nमूर्खश्चिंतयते नित्यं कथमर्थं ममैव हि २४।\nसुभार्यामिह विंदामि कथं पुत्रानहं लभे ।\nएवं चिंतयते नित्यं दिवारात्रौ विमोहितः २५।\nक्षणमेकं प्रपश्येत चिंतामध्ये महत्सुखम् ।\nपुनश्चैतन्यमायाति महादुःखेन पीड्यते २६।\nचिंतामोहौ परित्यज्य अनुवर्तस्व च द्विज ।\nसंसारे नास्ति संबंधः केन सार्धं महामते १७।\nमित्राश्च बांधवाः पुत्राः पितृमातृसभृत्यकाः ।\nसंबंधिनो भवंत्येव कलत्राणि तथैव च २८।\nसोमशर्मोवाच-\nसंबंधः कीदृशो भद्रे तथा विस्तरतो वद ।\nयेन संबंधिनः सर्वे धनपुत्रादिबांधवाः २९।\nसुमनोवाच-\nऋणसंबंधिनः केचित्केचिन्न्यासापहारकाः ।\nलाभप्रदा भवंत्येके उदासीनास्तथापरे ३०।\nभेदैश्चतुर्भिर्जायंते पुत्रमित्रस्त्रियस्तथा ।\nभार्या पिता च माता च भृत्याः स्वजनबांधवाः ३१।\nस्वेनस्वेन हि जायंते संबंधेन महीतले ।\nन्यासापहारभावेन यस्य येन कृतं भुवि ३२।\nन्यासस्वामी भवेत्पुत्रो गुणवान्रूपवान्भुवि ।\nयेनैवापह्रतं न्यासं तस्य गेहे न संशयः ३३।\nन्यासापहरणाद्दुःखं स दत्वा दारुणं गतः ।\nन्यासस्वामी सुपुत्रोभून्न्यासापहारकस्य च ३४।\nगुणवान्रूपवांश्चैव सर्वलक्षणसंयुतः ।\nभक्तिं तु दर्शयंस्तस्य पुत्रो भूत्वा दिनेदिने ३५।\nप्रियवाङ्मधुरो रोगी बहुस्नेहं विदर्शयन् ।\nस्वीयं द्रव्यं समुद्गृह्य प्रीतिमुत्पाद्य चोत्तमाम् ३६।\nयथा येन प्रदत्तं स्यान्न्यासस्य हरणात्पुरा ।\nदुःखमेव महाभाग दारुणं प्राणनाशनम् ३७।\nतादृशं तस्य सौहृद्यात्पुत्रो भूत्वा महागुणैः ।\nअल्पायुषस्तथा भूत्वा मरणं चोपगच्छति ३८।\nदुःखं दत्वा प्रयात्येवं भूत्वाभूत्वा पुनःपुनः ।\nयदा हा पुत्रपुत्रेति प्रलापं हि करोति सः ३९।\nतदा हास्यं करोत्येव कस्य पुत्रो हि कः पिता ।\nअनेनापहृतं न्यासं मदीयस्योपकारणम् ४०।\nद्रव्यापहरणेनापि न मे प्राणा गताः किल ।\nदुःखेन महता चैव असह्येन च वै पुरा ४१।\nतथा दुःखं प्रदत्वाहं द्रव्यमुद्गृह्य चोत्तमम् ।\nगंतास्मि सुभृशं चाद्य कस्याहं सुत ईदृशः ४२।\nन चैष मे पिता पुत्रः पूर्वमेव न कस्यचित् ।\nपिशाचत्वं मया दत्तमस्यैवेति दुरात्मनः ४३।\nएवमुक्त्वा प्रयात्येवं तं प्रहस्य पुनःपुनः ।\nप्रयात्यनेन मार्गेण दुःखं दत्वा सुदारुणम् ४४।\nएवं न्यासं समुद्धर्तुः पुत्राः कांत भवंति वै ।\nसंसारे दुःखबहुला दृश्यंते यत्रतत्र च ४५।\nऋणसंबंधिनः पुत्रान्प्रवक्ष्यामि तवाग्रतः ४६।"
  }
]
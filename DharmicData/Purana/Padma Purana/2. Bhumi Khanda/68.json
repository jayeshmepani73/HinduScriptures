[
  {
    "text": "ययातिरुवाच-\nअधर्मस्य फलं सूत श्रुतं सर्वं मया विभो ।\nधर्मस्यापि फलं ब्रूहि श्रोतुं कौतूहलं मम १।\nमातलिरुवाच-\nअथ पापैरिमे यांति यमलोकं चतुर्विधाः ।\nसंत्रासजननं घोरं विवशाः सर्वदेहिनः २।\nगर्भस्थैर्जायमानैश्च बालैस्तरुणमध्यमैः ।\nपुंस्त्रीनपुंसकैर्वृद्धैर्यातव्यं जंतुभिस्ततः ३।\nशुभाशुभफलं तत्र देहिनां प्रविचार्यते ।\nचित्रगुप्तादिभिः सर्वैर्मध्यस्थैः सर्वदर्शिभिः ४।\nन तेत्र प्राणिनः संति ये न यांति यमक्षयम् ।\nअवश्यं हि कृतं कर्म भोक्तव्यं तद्विचारितम् ५।\nये तत्र शुभकर्माणः सौम्यचित्तादयान्विताः ।\nते नरा यांति सौम्येन पथा यमनिकेतनम् ६।\nयः प्रदद्याच्च विप्राणामुपानत्काष्ठपादुके ।\nस विमानेन महता सुखं याति यमालयम् ७।\nछत्रदानेन गच्छंति पथा साभ्रेण देहिनः ।\nदिव्यवस्त्रपरीधाना यांति वस्त्रप्रदायिनः ८।\nशिबिकायाः प्रदानेन विमानेन सुखं व्रजेत् ।\nसुखासनप्रदानेन सुखं यांति यमालयम् ९।\nआरामकर्ता छायासु शीतलासु सुखं व्रजेत् ।\nयांति पुष्पकयानेन पुष्पारामप्रदायिनः १०।\nदेवायतनकर्ता च यतीनामाश्रमस्य च ।\nअनाथमंडपानां च क्रीडन्याति गृहोत्तमैः ११।\nदेवाग्निगुरुविप्राणां मातापित्रोश्च पूजकः १२।\nविप्रेषु दीनेषु गुणान्वितेषु यच्छ्रद्धया स्वल्पमपि प्रदत्तम् ।\nतत्सर्वकामान्समुपैति लोके श्राद्धे च दानं प्रवदंति संतः १३।\nश्रद्धादानेन विज्ञेयमपि वालाग्रमात्रकम् ।\nयत्पात्रादि चतुष्टयं श्रद्धा तेषु सदा मम १४।\nश्रद्धीयते सदा तस्माच्छ्रद्धायास्तत्फलं भवेत् ।\nगुणान्वितेषु दीनेषु यच्छत्यावसथान्यपि १५।\nस प्रयाति सर्वकामं स्थानं पैतामहं नृप ।\nश्रद्धयायेन विप्राय दत्तं काकिणिमात्रकम् १६।\nसस्याद्दिव्यतिथिर्भूप देवानां कीर्तिवर्धनः ।\nतस्माच्छ्रद्धान्वितैर्देयं तत्फलं भवति ध्रुवम् १७।\nइति श्रीपद्मपुराणे भूमिखंडे वेनोपाख्याने पितृतीर्थवर्णने ययातिचरित्रेऽष्टषष्टितमोऽध्यायः ६८।"
  }
]
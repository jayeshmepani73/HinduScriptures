[
  {
    "text": "ब्राह्मण्युवाच-\nमाथुरे विषये रम्ये मथुरायां नृपोत्तमः ।\nउग्रसेनेति विख्यातो यादवः परवीरहा १।\nसर्वधर्मार्थतत्त्वज्ञो वेदज्ञः श्रुतवान्बली ।\nदाता भोक्ता गुणग्राही सद्गुणान्वेत्ति भूपतिः २।\nराज्यं चकार मेधावी प्रजा धर्मेण पालयेत् ।\nएवं स च महातेजा उग्रसेनः प्रतापवान् ३।\nवैदर्भे विषये पुण्ये सत्यकेतुः प्रतापवान् ।\nतस्य कन्या महाभागा पद्माक्षी कमलानना ४।\nनाम्ना पद्मावती नाम सत्यधर्मपरायणा ।\nसा तु स्त्रीणां गुणैर्युक्ता द्वितीयेव समुद्रजा ५।\nवैदर्भी शुशुभे राजन्स्वगुणैः सत्यकारणैः ।\nमाथुर उग्रसेनस्तु उपयेमे सुलोचनाम् ६।\nतया सह महाभाग सुखं रेमे प्रतापवान् ।\nअतिप्रीतो गुणैस्तस्यास्तया सह सुखीभवेत् ७।\nतस्याः स्नेहेन प्रीत्या च संमुग्धो माथुरेश्वरः ।\nपद्मावती महाभागा तस्य प्राणप्रियाभवत् ८।\nतया विना न बुभुजे तया सह प्रक्रीडयेत् ।\nतया विना न सेवेत परमं सुखमेव सः ९।\nएवं प्रीतिकरौ जातौ परस्परमनुत्तमौ ।\nस्नेहवंतौ द्विजश्रेष्ठ सुखसंप्रीतिदायकौ १०।\nसत्यकेतुश्च राजेंद्रः सस्मार स पद्मावतीम् ।\nस्वसुतां तां महाभागो माता तस्याः सुदुःखिता ११।\nस दूतान्प्रेषयामास वैदर्भो मथुरां प्रति ।\nउग्रसेनं नृवीरेंद्रं सादरेण द्विजोत्तम १२।\nउग्रसेनं महाराजं स दूतो वाक्यमब्रवीत् ।\nविदर्भाधिपतिर्वीरो भक्त्या स्नेहेन नंदयन् १३।\nआत्मनः कुशलं ब्रूते भवतां परिपृच्छति ।\nसत्यकेतुर्महाराज त्वामेवं परिपृष्टवान् १४।\nदर्शनाय प्रेषयस्व सुतां पद्मावतीं मम ।\nयदि त्वं मन्यसे नाथ प्रीतिस्नेहं हितस्य च १५।\nप्रेषयस्व महाभागां प्रियां प्रीतिकरां तव ।\nऔत्कण्ठ्येन महाराज स सोत्कंठेन वर्तते १६।\nसमाकर्ण्य ततो वाक्यमुग्रसेनो नृपोत्तमः ।\nप्रीत्या स्नेहेन तस्यापि सत्यकेतोर्महात्मनः १७।\nदाक्षिण्येन च विप्रेंद्र प्रेषयामास भूपतिः ।\nपद्मावतीं प्रियां भार्यामुग्रसेनः प्रतापवान् १८।\nप्रेषितानेन राजेंद्र गता पद्मावती स्वकम् ।\nपूर्वं गृहं सती सा तु महाहर्षेण संकुला १९।\nपितृपूर्वं कुटुंबं तु ददृशे चारुमंगला ।\nपितुः पादौ ननामाथ शिरसा सत्यतत्परा २०।\nआगतायां महाराजा पद्मावत्यां द्विजोत्तम ।\nहर्षेण महताविष्टो विदर्भाधिपतिर्नृपः २१।\nवर्द्धिता दानमानैश्च वस्त्रालंकारभूषणैः ।\nपद्मावती सुखेनापि पितुर्गेहे प्रवर्तते २२।\nसखीभिः सहिता सा तु निःशंका परिवर्तते ।\nरमते सा तदा तत्र यथापूर्वं तथैव च २३।\nगृहे वने तडागेषु प्रासादे च तथैव सा ।\nपुनर्बालेव भूता सा निर्लज्जा संप्रवर्तते २४।\nनिःशंका वर्तते विप्र सखीभिः सह सर्वदा ।\nपतिव्रता महाभागा हर्षेण महतान्विता २५।\nसुखं तु पितृगेहस्य दुर्लभं श्वशुरे गृहे ।\nएवं ज्ञात्वा तदा रेमे कदा ईदृग्भविष्यति २६।\nअनेन मोहभावेन क्रीडालुब्धा वरानना ।\nसखीभिः सहिता नित्यं वनेषूपवने तदा २७।\nइति श्रीपद्मपुराणे भूमिखंडे वेनोपाख्याने सुकलाचरित्रेऽष्टचत्वारिंशोऽध्यायः ४८।"
  }
]
[
  {
    "text": "शिवशर्मोवाच-।\nमंगले श्रूयतां वाक्यं यदि पृच्छसि सांप्रतम् ।\nयदर्थं हि त्वया पृष्टं तन्निबोध वरानने १।\nइयं हि सांप्रतं प्राप्ता वराकी भिक्षुरूपिणी ।\nवसुदत्तस्य विप्रस्य सुतेयं चारुलोचने २।\nसुदेवा नाम भद्रेयं मम जाया प्रिया सदा ।\nकेनापि कारणेनैव देशं त्यक्त्वा समागता ३।\nममदुःखेन दग्धेयं वियोगेन वरानने ।\nमां ज्ञात्वा तु समायाता भिक्षुरूपेण ते गृहम् ४।\nएवं ज्ञात्वा त्वया भद्रे आतिथ्यं परिशोभितम् ।\nकर्त्तव्यं न च संदेह इच्छंत्या मम सुप्रियम् ५।\nभर्तुर्वाक्यं निशम्यैव मंगला पतिदेवता ।\nहर्षेण महताविष्टा स्वयमेव सुमंगला ६।\nस्नानाच्छादन भोज्यं च मम चक्रे वरानने ।\nरत्नकांचनयुक्तैश्चाभरणैश्च पतिव्रता ७।\nअहं हि भूषिता भद्रे तयैव पतिकाम्यया ।\nतयाहं भूषिता देवि मानस्नानैश्च भोजनैः ८।\nभर्त्राहं मानिता देवि जातं दुःखमनंतकम् ।\nममोरसि महातीव्रं सर्वप्राणविनाशनम् ९।\nतस्या मानो मया दृष्टो दुःखमात्मगतं तथा ।\nचिंता मे दारुणा जाता यया प्राणा व्रजंति मे १०।\nकदापि वचनं दत्तं न मया पापया शुभम् ।\nअस्यैव विप्रवर्यस्य आचरंत्या च दुष्कृतम् ११।\nपादप्रक्षालनं नैव अंगसंवाहनं नहि ।\nएकांतं न मया दत्तं तस्यैव हि महात्मनः १२।\nसंभाषां कथमस्यैव करिष्ये पापनिश्चया ।\nरात्रौ चैव तदा तत्र पतिता दुःखसागरे १३।\nएवं हि चिंतमानायाः स्फुटितं हृदयं मम ।\nगताः प्राणास्तदा कायं परित्यज्य वरानने १४।\nतत्र दूताः समायाता धर्मराजस्य वै तदा ।\nवीराश्च दारुणाः क्रूरा गदाचक्रासिधारिणः १५।\nतैस्तु बद्धा महाभागे शृंखलैर्दृढबंधनैः ।\nनीता यमपुरं तैस्तु रुदमाना सुदुःखिता १६।\nमुद्गरैस्ताड्यमानाहं दुर्गमार्गेण पीडिता ।\nभर्त्स्यमाना यमस्याग्रे तैस्तत्राहं प्रवेशिता १७।\nदृष्टाहं यमराजेन सक्रोधेन महात्मना ।\nअंगारसंचये क्षिप्ता क्षिप्ता नरकसंचये १८।\nलोहस्य पुरुषं कृत्वा अग्निना परितापितः ।\nममोरसि समुत्क्षिप्तो निजभर्तुश्च वंचनात् १९।\nनानापीडातिसंतप्ता नरकाग्निप्रतापिता ।\nतैलद्रोण्यां परिक्षिप्ता करम्भवालुकोपरि २०।\nअसिपत्रैश्च संच्छिन्ना जलमंत्रेण वाहिता ।\nकूटशाल्मलिवृक्षेषु क्षिप्ता तेन महात्मना २१।\nपूयशोणितविष्ठायां पतिता कृमिसंकुले ।\nसर्वेषु नरकेष्वेवं क्षिप्ताहं नृपनंदिनि २२।\nपीडायुक्तेषु तीव्रेषु तेनैवापि महात्मना ।\nकरपत्रैः पाटिताहं शक्तिभिस्ताडिता भृशम् २३।\nअन्येष्वेव नरकेषु पातिता नृपनंदिनि ।\nयोनिगर्तेषु क्षिप्तास्मि पतिता दुःखसंकटे २४।\nधर्मराजेन तेनाहं नरकेषु निपातिता ।\nवल्गुनीयोनिमासाद्य भुक्तं दुःखं सुदारुणम् २५।\nगताहं क्रौष्टुकीं योनिं शुनीयोनिं पुनर्गता ।\nसकुक्कुटीं च मार्जारीमाखुयोनिं गता ह्यहम् २६।\nएवं योनिविशेषेषु पापयोनिषु तेन च ।\nक्षिप्तास्मि धर्मराजेन पीडिता सर्वयोनिषु २७।\nतेनैवाहं कृता भूमौ शूकरी नृपनंदिनि ।\nतवहस्ते महाभागे संति तीर्थान्यनेकशः २८।\nतेनोदकेन सिक्तास्मि त्वयैव वरवर्णिनि ।\nमम पापं गतं देवि प्रसादात्तव सुंदरि २९।\nतवैव तेजःपुण्येन जातं ज्ञानं वरानने ।\nइदानीं मामुद्धरस्व पतितां नरकसंकटे ३०।\nयदा नोद्धरसे देवि पुनर्यास्यामि दारुणम् ।\nनरकं च महाभागे त्राहि मां दुःखभागिनीम् ३१।\nगताहं पापभावेन दीनाहं च निराश्रया ।\nसुदेवोवाच-\nकिं कृतं हि मया भद्रे सुकृतं पुण्यसंभवम् ३२।\nयेनाहमुद्धरे त्वां वै तन्मे त्वं वद सांप्रतम् ।\nशूकर्युवाच-\nअयं राजा महाभाग इक्ष्वाकुर्मनुनंदनः ३३।\nविष्णुरेष महाप्राज्ञो भवती श्रीर्हि नान्यथा ।\nपतिव्रता महाभागा पतिव्रतपरायणा ३४।\nत्वं सती सर्वदा भद्रे सर्वतीर्थमयी प्रिया ।\nदेवि सर्वमयी नित्यं सर्वदेवमयी सदा ३५।\nमहापतिव्रता लोक एका त्वं नृपतेः प्रिया ।\nयया शुश्रूषितो भर्ता भवत्या हि अहर्निशम् ३६।\nएकस्य दिवसस्यापि पुण्यं देहि वरानने ।\nपति शुश्रूषितस्यापि यदि मे कुरुषे प्रियम् ३७।\nमम माता पिता त्वं वै त्वं मे गुरुः सनातनः ।\nअहं पापा दुराचारा असत्या ज्ञानवर्जिता ३८।\nमामुद्धर महाभागे भीताहं यमताडनैः ।\nसुकलोवाच-\nएवं श्रुत्वा तया प्रोक्तं समालोक्य नृपं तदा ३९।\nकिं करोमि महाराज एषा किं वदते पशुः ।\nइक्ष्वाकुरुवाच-\nएनां दुःखां वराकीं वै पापयोनिं गतां शुभे ४० ।\nसमुद्धरस्व पुण्यैस्त्वं महच्छ्रेयो भविष्यति ।\nएवमुक्ता वरा नारी सुदेवा चारुमंगला ४१।\nउवाचैकाब्दपुण्यं ते मया दत्तं वरानने ।\nएवमुक्तेन वाक्येन तया देव्या हि तत्क्षणात् ४२।\nरूपयौवनसंपन्ना दिव्यमालाविभूषिता ।\nदिव्यदेहा च संभूता तेजोज्वालासमावृता ४३।\nसर्वभूषणशोभाढ्या नानारत्नैश्च शोभिता ।\nसंजाता दिव्यरूपा सा दिव्यगंधानुलेपना ४४।\nदिव्यं विमानमारूढा अंतरिक्षं गता सती ।\nतामुवाच ततो राज्ञीं प्रणतानतकंधरा ४५।\nस्वस्त्यस्तु ते महाभागे प्रसादात्तव सुंदरि ।\nव्रजामि पातकान्मुक्ता स्वर्गं पुण्यतमं शुभम् ४६।\nप्रणम्यैवं गता स्वर्गं सुदेवा शृणु सत्तम ।\nएतत्ते सर्वमाख्यातं सुकलाया निवेदितम् ४७।\nइति श्रीपद्मपुराणे भूमिखंडे वेनोपाख्याने सुकलाचरित्रे सुदेवास्वर्गारोहणंनाम द्विपंचाशत्तमोऽध्यायः ५२।"
  }
]
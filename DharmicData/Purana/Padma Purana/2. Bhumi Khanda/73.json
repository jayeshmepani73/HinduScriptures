[
  {
    "text": "पिप्पल उवाच-\nगते तस्मिन्महाभागे दूत इंद्रस्य वै पुनः ।\nकिं चकार स धर्मात्मा ययातिर्नहुषात्मजः १।\nसुकर्मोवाच-\nतस्मिन्गते देववरस्य दूते स चिंतयामास नरेंद्रसूनुः ।\nआहूय दूतान्प्रवरान्स सत्वरं धर्मार्थयुक्तं वच आदिदेश २।\nगच्छंतु दूताः प्रवराः पुरोत्तमे देशेषु द्वीपेष्वखिलेषु लोके ।\nकुर्वंतु वाक्यं मम धर्मयुक्तं व्रजंतु लोकाः सुपथा हरेश्च ३।\nभावैः सुपुण्यैरमृतोपमानैर्ध्यानैश्च ज्ञानैर्यजनैस्तपोभिः ।\nयज्ञैश्च दानैर्मधुसूदनैकमर्चंतु लोका विषयान्विहाय ४।\nसर्वत्र पश्यंत्वसुरारिमेकं शुष्केषु चार्द्रेष्वपि स्थावरेषु ।\nअभ्रेषु भूमौ सचराचरेषु स्वीयेषु कायेष्वपि जीवरूपम् ५।\nदेवं तमुद्दिश्य ददंतु दानमातिथ्यभावैः परिपैत्रिकैश्च ।\nनारायणं देववरं यजध्वं दोषैर्विमुक्ता अचिराद्भविष्यथ ६।\nयो मामकं वाक्यमिहैव मानवो लोभाद्विमोहादपि नैव कारयेत् ।\nस शास्यतां यास्यति निर्घृणो ध्रुवं ममापि चौरो हि यथा निकृष्टः ७।\nआकर्ण्य वाक्यं नृपतेश्च दूताःसंहृष्टभावाः सकलां च पृथ्वीम् ।\nआचख्युरेवं नृपतेः प्रणीतमादेशभावं सकलं प्रजासु ८।\nविप्रादिमर्त्या अमृतं सुपुण्यमानीतमेवं भुवि तेन राज्ञा ।\nपिबंतु पुण्यं परिवैष्णवाख्यं दोषैर्विहीनं परिणाममिष्टम् ९।\nश्रीकेशवं क्लेशहरं वरेण्यमानंदरूपं परमार्थमेवम् ।\nनामामृतं दोषहरं सुराज्ञा आनीतमस्त्येव पिबंतु लोकाः १०।\nसखड्गपाणिं मधुसूदनाख्यं तं श्रीनिवासं सगुणं सुरेशम् ।\nनामामृतं दोषहरं सुराज्ञा आनीतमस्त्येव पिबंतु लोकाः ११।\nश्रीपद्मनाथं कमलेक्षणं च आधाररूपं जगतां महेशम् ।\nनामामृतं दोषहरं सुराज्ञा आनीतमस्त्येव पिबंतु लोकाः १२।\nपापापहं व्याधिविनाशरूपमानंददं दानवदैत्यनाशनम् ।\nनामामृतं दोषहरं सुराज्ञा आनीतमस्त्येव पिबंतु लोकाः १३।\nयज्ञांगरूपं चरथांगपाणिं पुण्याकरं सौख्यमनंतरूपम् ।\nनामामृतं दोषहरं सुराज्ञा आनीतमस्त्येव पिबंतु लोकाः १४।\nविश्वाधिवासं विमलं विरामं रामाभिधानं रमणं मुरारिम् ।\nनामामृतं दोषहरं सुराज्ञा आनीतमस्त्येव पिबंतु लोकाः १५।\nआदित्यरूपं तमसां विनाशं बंधस्यनाशं मतिपंकजानाम् ।\nनामामृतं दोषहरं सुराज्ञा आनीतमस्त्येव पिबंतु लोकाः १६।\nनामामृतं सत्यमिदं सुपुण्यमधीत्य यो मानव विष्णुभक्तः ।\nप्रभातकाले नियतो महात्मा स याति मुक्तिं न हि कारणं च १७।\nइति श्रीपद्मपुराणे भूमिखंडे वेनोपाख्याने पितृतीर्थवर्णने ययातिचरिते त्रिसप्ततितमोऽध्यायः ७३।"
  }
]
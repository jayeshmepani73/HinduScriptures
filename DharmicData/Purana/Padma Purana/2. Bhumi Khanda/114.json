[
  {
    "text": "कुंजल उवाच-\nअथ ते दानवाः सर्वे हुंडस्य परिचारकाः ।\nनहुषस्यापि संवादं रंभया तु यथाश्रुतम् १।\nआचचक्षुश्च दैत्येंद्रं हुंडं सर्वं सुभाषितम् ।\nतमाकर्ण्य स चुक्रोध दूतं वाक्यमथाब्रवीत् २।\nगच्छ वीर ममादेशाज्जानीहि पुरुषं हि तम् ।\nसंभाषते तया सार्द्धं पुरुषः शिवकन्यया ३।\nस्वामिनिर्देशमाकर्ण्य जगाम लघुदानवः ।\nविविक्ते नहुषं वीरमिदं वचनमब्रवीत् ४।\nरथेन साश्वसूतेन दिव्येन परितिष्ठति ।\nधनुषा दिव्यबाणैस्तु सभायां हि भयंकरः ५।\nकस्य केन तु कार्येण प्रेषितः केन वैभवान् ।\nअनया रंभया तेऽद्य अन्यया शिवकन्यया ६।\nकिमुक्तं तत्स्फुटं सर्वं कथयस्व ममाग्रतः ।\nहुंडस्य देवमर्दस्य न बिभेति भवान्कथम् ७।\nएतन्मे सर्वमाचक्ष्व यदि जीवितुमिच्छसि ।\nसत्वरं गच्छ मा तिष्ठ दुःसहो दानवाधिपः ८।\nनहुष उवाच-\nयोऽसावायुर्बली राजा सप्तद्वीपाधिपः प्रभुः ।\nतस्य मां तनयं विद्धि सर्वदैत्यविनाशनम् ९।\nनहुषं नाम विख्यातं देवब्राह्मणपूजकम् ।\nहुंडेनापहृतं बाल्ये स्वामिना तव दानव १०।\nसेयं कन्या शिवस्यापि दैत्येनापहृता पुरा ।\nघोरं तपश्चरत्येषा हुंडस्यापि वधाय च ११।\nयोहमादौ हृतो बालस्त्वया यः सूतिकागृहात् ।\nदास्या अपि करे दत्तः सूदस्यापि दुरात्मना १२।\nवधार्थं श्रूयतां पाप सोहमद्य समागतः ।\nअस्यापि हुंडदैत्यस्य दुष्टस्य पापकर्मणः १३।\nअन्यांश्च दानवान्घोरान्नयिष्ये यमसादनम् ।\nमामेवं विद्धि पापिष्ठ एवं कथय दानवम् १४।\nएवमाकर्ण्य तत्सर्वं नहुषस्य महात्मनः ।\nगत्वा हुंडं स दुष्टात्मा आचचक्षेऽस्य भाषितम् १५।\nनिशम्य तन्मुखात्तूर्णं चुक्रोध दितिजेश्वरः ।\nकस्मात्सूदेन पापेन तया दास्या न घातितः १६।\nसोयं वृद्धिं समायातो मया व्याधिरुपेक्षितः ।\nअथैनं घातयिष्यामि अनया शिवकन्यया १७।\nआयोः पुत्रं खलं युद्धे बाणैरेभिः शिलाशितैः ।\nएवं सचिंतयित्वा तु सारथिं वाक्यमब्रवीत् १८।\nस्यंदनं योजयस्व त्वं तुरगैः साधुभिः शिवैः ।\nसेनाध्यक्षं समाहूय इत्युवाच समातुरः १९।\nसज्जतां मम सैन्यं त्वं शूरान्नागान्प्रकल्पय ।\nसारोहैस्तुरगान्योधान्पताकाच्छत्रचामरैः २०।\nचतुरंगबलं मेऽद्य योजयस्व हि सत्वरम् ।\nएवमाकर्ण्य तत्तस्य हुंडस्यापि ततो लघुः २१।\nसेनाध्यक्षो महाप्राज्ञः सर्वं चक्रे यथाविधि ।\nचतुरंगेन तेनासौ बलेन महता वृतः २२।\nजगाम नहुषं वीरं चापबाणधरं रणे ।\nइंद्रस्य स्यंदने युक्तं सर्वशस्त्रभृतां वरम् २३।\nउद्यंतं समरे वीरं दुरापं देवदानवैः ।\nपश्यंति गगने देवा विमानस्था महौजसः २४।\nतेजोज्वालासमाकीर्णं द्वितीयमिव भास्करम् ।\nसूत उवाच-\nअथ ते दानवाः सर्वे ववृषुस्तं शरोत्तमैः २५।\nखड्गैः पाशैर्महाशूलैः शक्तिभिस्तु परश्वधैः ।\nयुयुधुः संयुगे तेन नहुषेण महात्मना २६।\nसंरब्धा गर्जमानास्ते यथा मेघा गिरौ तथा ।\nतद्विक्रमं समालोक्य आयुपुत्रः प्रतापवान् २७।\nइंद्रायुधसमं चापं विस्फार्य स गुणस्वरम् ।\nवज्रस्फोटसमः शब्दश्चापस्यापि महात्मनः २८।\nनहुषेण कृतो विप्रा दानवानां भयप्रदः ।\nमहता तेन घोषेण दानवाः प्रचकंपिरे २९।\nकश्मलाविष्टहृदया भग्नसत्वा महाहवे ३०।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने चतुर्दशाधिकशततमोऽध्यायः ११४।"
  }
]
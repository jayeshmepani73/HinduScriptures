[
  {
    "text": "सुमनोवाच-\nअंगारसंचये मार्गे घृष्यमाणो हि नीयते ।\nदह्यमानः स दुष्टात्मा चेष्टमानः पुनः पुनः १।\nयत्रातपो महातीव्रो द्वादशादित्यतापितः ।\nनीयते तेन मार्गेण संतप्तः सूर्यरश्मिभिः २।\nपर्वतेष्वेव दुर्गेषु छायाहीनेषु दुर्मतिः ।\nनीयते तेन मार्गेण क्षुधातृष्णाप्रपीडितः ३।\nस दूतैर्हन्यमानस्तु गदाखड्गैः परश्वधैः ।\nकशाभिस्ताड्यमानस्तु निंद्यमानस्तु दूतकैः ४।\nततः शीतमये मार्गे वायुना सेव्यते पुनः ।\nतेन शीतेन दुःखी स भूत्वा याति न संशयः ५।\nआकृष्यमाणो दूतैस्तु नानादुर्गेषु नीयते ।\nएवं पापी स दुष्टात्मा देवब्राह्मणनिंदकः ६।\nसर्वपापसमाचारो नीयते यमकिंकरैः ।\nयमं पश्यति दुष्टात्मा कृष्णांजनचयोपमम् ७।\nतमुग्रं दारुणं भीमं भीमदूतैः समावृतम् ।\nसर्वव्याधिसमाकीर्णं चित्रगुप्तसमन्वितम् ८।\nआरूढं महिषं देवं धर्मराजं द्विजोत्तम ।\nदंष्ट्राकरालमत्युग्रं तस्यास्यं कालसंनिभम् ९।\nपीतवासं गदाहस्तं रक्तगंधानुलेपनम् ।\nरक्तमाल्यकृताभूषं गदाहस्तं भयंकरम् १०।\nएवंविधं महाकायं यमं पश्यति दुर्मतिः ।\nतं दृष्ट्वा समनुप्राप्तं सर्वधर्मबहिष्कृतम् ११।\nयमः पश्यति तं दुष्टं पापिष्ठं धर्मकंटकम् ।\nशासयेत्तु महादुःखैः पीडाभिर्दारुमुद्गलैः १२।\nयावद्युगसहस्रांतं तावत्कालं प्रपच्यते ।\nनानाविधे च नरके पच्यते च पुनः पुनः १३।\nनारकीं याति वै योनिं कृमिकोटिषु पापकृत् ।\nअमेध्ये पच्यते नित्यं हाहाभूतो विचेतनः १४।\nमरणं च स पापात्मा एवं याति सुनिश्चितम् ।\nएवं पापस्य संयोगं भुंक्ते चैव सु दुर्मतिः १५।\nपुनर्जन्म प्रवक्ष्यामि यासु योनिषु याति च ।\nशुनां योनिशतं प्राप्य भुंक्ते वै पातकं पुनः १६।\nव्याघ्रो भवति दुष्टात्मा रासभीं याति वै पुनः ।\nमार्जार शूकरीं योनिं सर्पयोनिं तथैव च १७।\nनानाभेदासु सर्वासु तिर्यक्षु च पुनः पुनः ।\nपापपक्षिषु संयाति अन्यासु महतीषु च १८।\nचांडाल भिल्लयोनिं च पुलिंदीं याति पापकृत् ।\nएतत्ते सर्वमाख्यातं पापिनां जन्म चैव हि १९।\nमरणे शृणु कांत त्वं चेष्टां तेषां सुदारुणाम् ।\nपापपुण्यसमाचारस्तवाग्रे कथितो मया २०।\nअन्यदेवं प्रवक्ष्यामि यदि पृच्छसि मानद २१।\nइति श्रीपद्मपुराणे पंचपंचाशत्सहस्रसंहितायामैंद्रे सुमनोपाख्याने पापपुण्यविवक्षानाम षोडशोऽध्यायः १६।"
  }
]
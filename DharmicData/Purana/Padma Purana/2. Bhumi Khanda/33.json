[
  {
    "text": "ऋषय ऊचुः-\nशप्ता गंधर्वपुत्रेण सुशंखेन महात्मना ।\nतस्य शापात्कथं जाता किं किं कर्म कृतं तया १।\nसा लेभे कीदृशं पुत्रं तस्य शापाद्द्विजोत्तम ।\nसुनीथायाश्च चरितं त्वं नो विस्तरतो वद २।\nसूत उवाच-\nसुशंखेनापि तेनैव सा शप्ता तनुमध्यमा ।\nपितुः स्थानं गता सा तु सुनीथा दुःखपीडिता ३।\nपितरं चात्मनश्चैव चरितं च प्रकाशितम् ।\nश्रुतवान्सोपि धर्मात्मा मृत्युः सत्यवतां वर ४।\nतामुवाच सुनीथां तु सुतां शप्तां महात्मना ।\nभवत्या दुष्कृतं पापं धर्म तेजः प्रणाशनम् ५।\nकस्मात्कृतं महाभागे सुशांतस्य हि ताडनम् ।\nविरुद्धं सर्वलोकस्य भवत्या परिकल्पितम् ६।\nकामक्रोधविहीनं तं सुशांतं धर्मवत्सलम् ।\nतपोमार्गे विलीनं च परब्रह्मणि संस्थितम् ७।\nतमेवघातयेद्यो वै तस्य पापं शृणुष्व हि ।\nपापात्मा जायते पुत्रः किल्बिषं लभते बहु ८।\nताडंतं ताडयेद्यो वै क्रोशंतं क्रोशयेत्पुनः ।\nतस्य पापं स वै भुंक्ते ताडितस्य न संशयः ९।\nस वै शांतः स जितात्मा ताडयंतं न ताडयेत् ।\nनिर्दोषं प्रति येनापि ताडनं च कृतं सुते १०।\nपश्चान्मोहेन पापेन निर्दोषेऽपि च ताडयेत् ।\nनिर्दोषं प्रति येनापि हृद्रोगः क्रियते वृथा ११।\nनिर्दोषं ताडयेत्पश्चान्मोहात्पापेन केनचित् ।\nस पापी पापमाप्नोति निर्दोषस्य शरीरजम् १२।\nनिर्दोषो घातयेत्तं वै ताडंतं पापचेतसम् ।\nपुनरुत्थाय वेगेन साहसात्पापचेतनम् १३।\nपापकर्तुश्च यत्पापं निर्दोषं प्रति गच्छति ।\nताडनं नैव तस्माद्वै कार्यं दोषवतोऽपि च १४।\nदुष्कृतं च महत्पुत्रि त्वयैव परिपालितम् ।\nशप्ता तेनापि याद्यैव तस्मात्पुण्यं समाचर १५।\nसतां संगं समासाद्य सदैव परिवर्तय ।\nयोगध्यानेन ज्ञानेन परिवर्तय नंदिनि १६।\nसतां संगो महापुण्यो बहुश्रेयो विधायकः ।\nबाले पश्य सुदृष्टांतं सतां संगस्य यद्गुणम् १७।\nअपां संस्पर्शनात्पानात्स्नानात्तत्र महाधियः ।\nमुनयः सिद्धिमायांति बाह्याभ्यंतरक्षालिताः १८।\nशुचिष्मंतो भवंत्येते लोकाः सर्वे चराचराः ।\nआपः शांताः सुशीताश्च मृदुगात्राः प्रियंकराः १९।\nनिर्मला रसवत्यश्च पुण्यवीर्या मलापहाः ।\nतथा संतस्त्वया ज्ञेया निषेव्याश्च प्रयत्नतः २०।\nयथा वह्निप्रसंगाच्च मलं त्यजति कांचनम् ।\nतथा सतां हि संसर्गात्पापं त्यजति मानवः २१।\nसत्यवह्निः प्रदीप्तश्च प्रज्वलेत्पुण्यतेजसा ।\nसत्येन दीप्ततेजास्तु ज्ञानेनापि सुनिर्मलः २२।\nअत्युष्णो ध्यानभावेन अस्पृश्यः पापजैर्नरैः ।\nसत्यवह्नेः प्रसंगाच्च पापं सर्वं विनश्यति २३।\nतस्मात्सत्यस्य संसर्गः कर्तव्यः सर्वथा त्वया ।\nपापभारं परित्यज्य पुण्यमेवं समाश्रय २४।\nसूत उवाच-\nएवं पित्रा सुनीथा सा दुःखिता प्रतिबोधिता ।\nनमस्कृत्य पितुः पादौ गता सा निर्जनं वनम् २५।\nकामं क्रोधं परित्यज्य बाल्यभावं तपस्विनी ।\nमोहद्रोहौ च मायां च त्यक्त्वा एकांतमास्थिता २६।\nतस्याः सख्यः समाजग्मुः क्रीडार्थं लीलयान्विताः ।\nतां ददृशुर्विशालाक्ष्यः सुनीथां दुःखभागिनीम् २७।\nध्यायंतीं चिंतयानां तामूचुश्चिंतापरायणाः ।\nकस्माच्चिंतसि भद्रे त्वमनया चिंतयान्विता २८।\nतन्नो वै कारणं ब्रूहि चिंतादुःखप्रदायिनी ।\nएकैव सार्थकी चिंता धर्मस्यार्थे विचिंत्यते २९।\nद्वितीया सार्थका चिंता योगिनां धर्मनंदिनी ।\nअन्या निरर्थिका चिंता तां नैव परिकल्पयेत् ३०।\nकायनाशकरी चिंता बल तेजः प्रणाशिनी ।\nनाशयेत्सर्वसौख्यं तु रूपहानिं निदर्शयेत् ३१।\nतृष्णां मोहं तथा लोभमेतांश्चिंता हि प्रापयेत् ।\nपापमुत्पादयेच्चिंता चिंतिता च दिने दिने ३२।\nचिंताव्याधिप्रकाशाय नरकाय प्रकल्पयेत् ।\nतस्माच्चिंतां परित्यज्य चानुवर्तस्व शोभने ३३।\nअर्जितं कर्मणा पूर्वं स्वयमेव नरेण तु ।\nतदेव भुंक्तेऽसौ जंतुर्ज्ञानवान्न विचिंतयेत् ३४।\nतस्माच्चिंतां परित्यज्य सुखदुःखादिकं वद ।\nतासां तद्वचनं श्रुत्वा सुनीथा वाक्यमब्रवीत् ३५।\nइति श्रीपद्मपुराणे पंचपंचाशत्सहस्रसंहितायां भूमिखंडे वेनोपाख्याने\nसुनीथाचरितं नाम त्रयस्त्रिंशोऽध्यायः ३३।"
  }
]
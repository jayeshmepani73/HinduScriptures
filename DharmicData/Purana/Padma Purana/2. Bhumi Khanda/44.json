[
  {
    "text": "चतुश्चत्वारिंशत्तमोऽध्यायः\nसुकलोवाच-\nस्वसैन्यं दुर्धरं दृष्ट्वा निर्जितं दुर्धरेण तम् ।\nचुकोप भूपतिः क्रूरं दुःसहं शूकरं प्रति १।\nधनुरादाय वेगेन बाणं कालानलोपमम् ।\nतस्याभिमुखमेवासौ हयेनाभिससार सः २।\nस यदा नृपतिं हयपृष्ठगतं वरपौरुषयुक्तममित्रहणम् ।\nपरिपश्यति शूकरयूथपतिः प्रगतोभिमुखं रणभूमितले ३।\nनिशितेन शरेण हतो हि यदा नृपतेर्हयपादतले प्रगतः ।\nतमिहैव विलंघ्य च वेगमनाः प्रखरेण जवेन च कोलवरः ४।\nव्यथितस्तुरगः सकिरिःकिटिना न हि याति क्षितौ स हि विद्धगतिः ।\nतुरगः पतितो भुवि तुंडहतो लघुस्यंदनमेव गतो नृपतिः ५।\nस हि गर्जति शूकरजातिरवैरथसंस्थितकोशल येन जवैः ।\nगदया निहतः किल भूपतिना रणमध्यगतः स हि यूथपतिः ६।\nपरित्यज्य तनुं च स्वकां हि तदा गत एव हरेर्गृहमेव वरम् ७।\nकृत्वा हि युद्धं समरे हितेन राज्ञा समं शूकरराजराजः ।\nपपात भूमौ च हतो यदा तु ववर्षिरे देववराः सुपुष्पैः ८।\nतस्योर्ध्वगः पुष्पचयः सुजातः संतानकानामिव सौरभश्च ।\nसकुंकुमैश्चंदनवृष्टिमेव कुर्वंति देवाः परितुष्यमाणाः ९।\nविमृश्यमानः स हि तेन राज्ञा चतुर्भुजः सोपि बभूव राजन् ।\nदिव्यांबरोभूषणदिव्यरूपः स्वतेजसा भाति दिवाकरो यथा १०।\nदिव्येन यानेन दिवं गतो यदा सुपूज्यमानः सुरराजदेवैः ।\nगंधर्वराजः स बभूव भूयः पूर्वं स्वकं कायमिहैव हित्वा ११।\nइति श्रीपद्मपुराणे भूमिखंडे वेनोपाख्याने सुकलाचरित्रे।\nचतुश्चत्वारिंशत्तमोऽध्यायः ४४।"
  }
]
[
  {
    "text": "सुबाहुरुवाच-\nकीदृशैः कर्मभिः प्रेत्य गच्छंति नरकं नराः ।\nस्वर्गं तु कीदृशैः प्रेत्य तन्मे त्वं वक्तुमर्हसि १।\nजैमिनिरुवाच-\nब्राह्मण्यं पुण्यमुत्सृज्य ये द्विजा लोभमोहिताः ।\nकुकर्माण्युपजीवंति ते वै निरयगामिनः २।\nनास्तिका भिन्नमर्यादाः कंदर्पविषयोन्मुखाः ।\nदांभिकाश्च कृतघ्नाश्च ते वै निरयगामिनः ३।\nब्राह्मणेभ्यः प्रतिश्रुत्य न प्रयच्छंति ये धनम् ।\nब्रह्मस्वानां च हर्तारो नरा निरयगामिनः ४।\nपुरुषाः पिशुनाश्चैव मानिनोऽनृतवादिनः ।\nअसंबद्धप्रलापाश्च ते वै निरयगामिनः ५।\nये परस्वापहर्तारः परदूषणसूचकाः ।\nपरस्त्रीगामिनो ये च ते वै निरयगामिनः ६।\nप्राणिनां प्राणहिंसायां ये नरा निरताः सदा ।\nपरनिंदारता ये वै ते वै निरयगामिनः ७।\nसुकूपानां तडागानां प्रपानां च परंतप ।\nसरसां चैव भेत्तारो नरा निरयगामिनः ८।\nविपर्यस्यंति ये दाराञ्छिशून्भृत्यातिथींस्तथा ।\nउत्सन्नपितृदेवेज्या नरा निरयगामिनः ९।\nप्रव्रज्यादूषका राजन्ये चैवाश्रमदूषकाः ।\nसखीनां दूषकाश्चैव ते वै निरयगामिनः १०।\nआद्यं पुरुषमीशानं सर्वलोकमहेश्वरम् ।\nन चिंतयंति ये विष्णुं ते वै निरयगामिनः ११।\nप्रयाजानां मखानां च कन्यानां सुहृदां तथा ।\nसाधूनां च गुरूणां च दूषका निरयगामिनः १२।\nकाष्ठैर्वा शंकुभिर्वापि शून्यैरश्मभिरेव वा ।\nये मार्गानुपरुंधंति ते वै निरयगामिनः १३।\nसर्वभूतेष्वविश्वस्ताः कामेनार्तास्तथैव च ।\nसर्वभूतेषु जिह्माश्च ते वै निरयगामिनः १४।\nआगतान्भोजनार्थं तु ब्राह्मणान्वृत्तिकर्शितान् ।\nप्रतिषेधं च कुर्वंति ते वै निरयगामिनः १५।\nक्षेत्रवृत्तिगृहच्छेदं प्रीतिच्छेदं च ये नराः ।\nआशाच्छेदं प्रकुर्वंति ते वै निरयगामिनः १६।\nशस्त्राणां चैव कर्त्तारः शल्यानां धनुषां तथा ।\nविक्रेतारश्च राजेंद्र नरा निरयगामिनः १७।\nअनाथं विक्लवं दीनं रोगार्त्तं वृद्धमेव च ।\nनानुकंपंति ये मूढास्ते वै निरयगामिनः १८।\nनियमान्पूर्वमादाय ये पश्चादजितेंद्रियाः ।\nअतिक्रामंति चांचल्यात्ते वै निरयगामिनः १९।\nइत्येते कथिता राजन्नरा निरयगामिनः ।\nस्वर्गलोकस्य गंतारो ये जनास्तान्निबोध मे २०।\nसत्येन तपसा क्षांत्या दानेनाध्ययनेन च ।\nये धर्ममनुवर्तंते ते नराः स्वर्गगामिनः २१।\nये च होमपरा ध्यानदेवतार्चनतत्पराः ।\nआददाना महात्मानस्ते नराः स्वर्गगामिनः २२।\nशुचयश्च शुचौ देशे वासुदेवपरायणाः ।\nपठंति विष्णुं गायंति ते नराः स्वर्गगामिनः २३।\nमातापित्रोश्च शुश्रूषां ये कुर्वंति सदादृताः ।\nवर्जयंति दिवास्वप्नं ते नराः स्वर्गगामिनः २४।\nसर्वहिंसानिवृत्ताश्च साधुसंगाश्च ये नराः ।\nसर्वस्यापि हिते युक्तास्ते नराः स्वर्गगामिनः २५।\nसर्वलोभनिवृत्ताश्च सर्वसाहाश्च ये नराः ।\nसर्वस्याश्रयभूताश्च ते नराः स्वर्गगामिनः २६।\nशुश्रूषाभिस्तपोभिश्च गुरूणां मानदा नराः ।\nप्रतिग्रहनिवृत्ता ये ते नराः स्वर्गगामिनः २७।\nसहस्रपरिवेष्टारस्तथैव च सहस्रदाः ।\nत्रातारश्च सहस्राणां ते नराः स्वर्गगामिनः २८।\nभयात्पापात्तपाच्छोकाद्दारिद्र्यव्याधिकर्शितान् ।\nविमुंचंति च ये जंतूंस्ते नराः स्वर्गगामिनः २९।\nआत्मस्वरूपवंतश्च यौवनस्थाश्च भारत ।\nये वै जितेंद्रिया धीरास्ते नराः स्वर्गगामिनः ३०।\nसुवर्णस्य च दातारो गवां भूमेश्च भारत ।\nअन्नानां वाससां चैव ते नराः स्वर्गगामिनः ३१।\nये याचिताः प्रहृष्यंति प्रियं दत्वा वदंति च ।\nत्यक्तदानफलेच्छाश्च ते नराः स्वर्गगामिनः ३२।\nनिवेशनानां धान्यानां नराणां च परंतप ।\nस्वयमुत्पाद्य दातारः पुरुषाः स्वर्गगामिनः ३३।\nद्विषतामपि ये दोषान्न वदंति कदाचन ।\nकीर्तयंति गुणान्ये च ते नराः स्वर्गगामिनः ३४।\nये परेषां श्रियं दृष्ट्वा न वितप्यंति मत्सरात् ।\nप्रहृष्टाश्चाभिनंदंति ते नराः स्वर्गगामिनः ३५।\nप्रवृत्तौ च निवृत्तौ च श्रुतिशास्त्रोक्तमेव च ।\nआचरंति महात्मानस्ते नराः स्वर्गगामिनः ३६।\nये नराणां वचो वक्तुं न जानंति च विप्रियम् ।\nप्रियवाक्यैकविज्ञातास्ते नराः स्वर्गगामिनः ३७।\nये नामभागान्कुर्वंति क्षुत्तृष्णा श्रमपीडिताः ।\nहंतकारस्य कर्तारस्ते नराः स्वर्गगामिनः ३८।\nवापीकूपतडागानां प्रपानां चैव वेश्मनाम् ।\nआरामाणां च कर्तारस्ते नराः स्वर्गगामिनः ३९।\nअसत्येष्वपि ये सत्या ऋजवो नार्जवेष्वपि ।\nरिपुष्वपिहिता ये च ते नराः स्वर्गगामिनः ४०।\nयस्मिन्कस्मिन्कुले जाता बहुपुत्राः शतायुषः ।\nसानुक्रोशाः सदाचारास्ते नराः स्वर्गगामिनः ४१।\nकुर्वंत्यवंध्यं दिवसं धर्मेणैकेन सर्वदा ।\nव्रतं गृह्णंति ये नित्यं ते नराः स्वर्गगामिनः ४२।\nआक्रोशंतं स्तुवंतं च तुल्यं पश्यंति ये नराः ।\nशांतात्मानो जितात्मानस्ते नराः स्वर्गगामिनः ४३।\nये चापि भयसंत्रस्तान्ब्राह्मणांश्च तथा स्त्रियः ।\nसार्थान्वा परिरक्षंति ते नराः स्वर्गगामिनः ४४।\nगंगायां पुष्करे तीर्थे गयायां च विशेषतः ।\nपितृपिंडप्रदातारस्ते नराः स्वर्गगामिनः ४५।\nन वशे चेंद्रियाणां च ये नराः संयमस्थिताः ।\nत्यक्तलोभभयक्रोधास्ते नराः स्वर्गगामिनः ४६।\nयूका मत्कुणदंशादीन्ये जंतूंस्तुदतस्तनुम् ।\nपुत्रवत्परिरक्षंति ते नराः स्वर्गगामिनः ४७।\nअज्ञानाच्च यथोक्तेन विधिना संचयंति च ।\nसर्वद्वंद्वसहा लोके ते नराः स्वर्गगामिनः ४८।\nये पूताः परदारांश्च कर्मणा मनसा गिरा ।\nरमयंति न सत्वस्थास्ते नराः स्वर्गगामिनः ४९।\nनिंदितानि न कुर्वंति कुर्वंति विहितानि च ।\nआत्मशक्तिं विजानंति ते नराः स्वर्गगामिनः ५०।\nएवं ते कथितं सर्वं मया तत्त्वेन पार्थिव ।\nदुर्गतिः सद्गतिश्चैव प्राप्यते कर्मभिर्यथा ५१।\nनरः परेषां प्रतिकूलमाचरन्प्रयाति घोरं नरकं सुदारुणम् ।\nसदानुकूलस्य नरस्य जीविनः सुखावहा मुक्तिरदूरसंस्थिता ५२।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे षण्णवतितमोऽध्यायः ९६।"
  }
]
[
  {
    "text": "ऋषय ऊचुः-\nकथं वेनो गतः स्वर्गं पापं त्यक्त्वा प्रदूरतः ।\nतन्नो विस्तरतोऽत्रापि वद सत्यवतां वर १।\nसूतउवाच-\nऋषीणां पुण्यसंसर्गात्संवादाच्च द्विजोत्तम ।\nकायस्य मथनात्पापो बहिस्तस्य विनिर्गतः २।\nपश्चाद्वेनः स पुण्यात्मा ज्ञानं लेभे च शाश्वतम् ।\nरेवाया दक्षिणे कूले तपश्चचार स द्विजाः ३।\nतृणबिन्दोर्ऋषेश्चैव आश्रमे पापनाशने ।\nवर्षाणां तु शतं साग्रं कामक्रोधविवर्जितः ४।\nतस्योग्रतपसादेवः शंखचक्रगदाधरः ।\nप्रसन्नोभून्महाभागा निष्पापस्य नृपस्य वै ५।\nउवाच च प्रसन्नोऽस्मि व्रियतां वरउत्तमः ।\nवेन उवाच-\nयदि देव प्रसन्नोऽसि देहि मे वरमुत्तमम् ६।\nअनेनापि शरीरेण गंतुमिच्छामि त्वत्पदम् ।\nपित्रा सार्धं महाभाग मात्रा चैव सुरेश्वर ।\nतवैव तेजसा देव तद्विष्णोः परमं पदम् ७।\nश्रीवासुदेव उवाच-\nक्वगतोऽसौ महामोहो येन त्वं मोहितो नृप ।\nलोभेन मोहयुक्तेन तमोमार्गे निपातितः ८।\nवेन उवाच-\nयन्मे पूर्वकृतं पापं तेनाहं मोहितो विभो ।\nअतो मामुद्धरास्मात्त्वं पापाच्चैव सुदारुणात् ९।\nप्रजप्तव्यमथो पठ्यं तद्वदानुग्रहाद्विभो ।\nभगवानुवाच-\nसाधु भूप महाभाग पापं ते नाशमागतम् १०।\nशुद्धोसि तपसा च त्वं ततः पुण्यं वदाम्यहम् ।\nपुरा वै ब्रह्मणा तात पृष्टोहं भवता यथा ११।\nतस्मै यदुदितं वत्स तत्ते सर्वं वदाम्यहम् ।\nएकदा ब्रह्मणा ध्यानस्थितेन नाभिपंकजे १२।\nप्रादुरास तदा तस्य वरदानाय सुव्रत ।\nतेन पृष्टं महत्पुण्यं स्तोत्रं पापप्रणाशनम् १३।\nवासुदेवाभिधानं च सुगतिप्रदमिच्छता ।\nस्तोत्राणां परमं तस्मै वासुदेवाभिधं महत् १४।\nसर्वसौख्यप्रदं नॄणां पठतां जपतां सदा ।\nउपादिशं महाभाग विष्णुप्रीतिकरं परम् १५।\nविष्णुरुवाच-\nएतत्सर्वं जगद्व्याप्तं मया त्वव्यक्तमूर्तिना ।\nअतो मां मुनयः प्राहुर्विष्णुं विष्णुपरायणाः १६।\nवसंति यत्र भूतानि वसत्येषु च यो विभुः ।\nस वासुदेवो विज्ञेयो विद्वद्भिरहमादरात् १७।\nसंकर्षति प्रजाश्चांते ह्यव्यक्ताय यतो विभुः ।\nततः संकर्षणो नाम्ना विज्ञेयः शरणागतैः १८।\nइंगिते कामरूपोहं बहु स्यामिति काम्यया ।\nप्रद्युम्नोहं बुधैस्तस्माद्विज्ञेयोस्मि सुतार्थिभिः १९।\nअत्र लोके विना चेशौ सर्वेशौ हरकेशवौ ।\nनिरुद्धोहं योगबलान्न केनातोनिरुद्धवत् २०।\nविश्वाख्योहं प्रतिजगज्ज्ञानविज्ञानसंयुतः ।\nअहमित्यभिमानी च जाग्रच्चिंतासमाकुलः २१।\nतैजसोहं जगच्चेष्टामयश्चेंद्रियरूपवान् ।\nज्ञानकर्मसमुद्रिक्तः स्वप्नावस्थां गतो ह्यहम् २२।\nप्राज्ञोहमधिदैवात्मा विश्वाधिष्ठानगोचरः ।\nसुषुप्तावास्थितो लोकादुदासीनो विकल्पितः २३।\nतुरीयोऽहं निर्विकारी गुणावस्थाविवर्जितः ।\nनिर्लिप्तः साक्षिवद्विश्व प्रतिबिंबित विग्रहः २४।\nचिदाभासश्चिदानंदश्चिन्मयश्चित्स्वरूपवान् ।\nनित्योक्षरो ब्रह्मरूपो ब्रह्मन्नेवमवेहि माम् २५।\nभगवानुवाच-\nइत्युक्त्वांतर्दधे विष्णुः स्वरूपं ब्रह्मणे पुरा ।\nसोपि ज्ञात्वा जगद्व्याप्तिं कृतात्मा समभूत्क्षणात् २६।\nराजंस्त्वमपि शुद्धात्मा पृथोर्जन्मन एव च ।\nतथाप्याराधय विभुं स्तोत्रेणानेन सुव्रत २७।\nतुष्टो विष्णुस्तमभ्याह वरं वरय मानद ।\nवेन उवाच-\nसुगतिं देहि मे विष्णो दुष्कृतात्तारयस्व माम् २८।\nशरणं त्वां प्रपन्नोस्मि कारणं वद सद्गतेः ।\nविष्णुरुवाच-\nपूर्वमेव महाभाग त्वंगेनापि महात्मना २९।\nअहमाराधितस्तेन तस्मै दत्तो वरो मया ।\nप्रयास्यसि महाभाग वैष्णवं लोकमुत्तमम् ३०।\nकर्मणा स्वेन विप्रेंद्र पुण्येन नृपनंदन ।\nआत्मार्थे त्वं महाभाग वरमेव प्रयाचय ३१।\nशृणु वेन महाभाग वृत्तांतं पूर्वसंभवम् ।\nतव मात्रे पुरा दत्तः शापः क्रुद्धेन भूपते ३२।\nसुशंखेन सुनीथायै बाल्ये पूर्वं महात्मना ।\nततस्त्वंगे वरो दत्तो मयैव विदितात्मना ३३।\nत्वां समुद्धर्त्तुकामेन सुपुत्रस्ते भविष्यति ।\nएवमुक्त्वा तु पितरं तवाहं गुणवत्सल ३४।\nभवदंगात्समुद्भूतः करिष्ये लोकपालनम् ।\nदिवींद्रो हि यथा भाति तथाहं भूतले स्थितः ३५।\nआत्मा वै जायते पुत्र इति सत्यवती श्रुतिः ।\nअतस्त्वं सुगतिं वत्स लभिष्यसि वरान्मम ३६।\nगत्यर्थमात्मनो राजन्दानमेकं समाचर ।\nयस्त्वां पातकरूपोऽहं सुनीथायाः परंतप ३७।\nअब्रुवन्नग्नरूपेण कर्तुं त्वां तु विधर्मगम् ।\nअन्यथा तु सुशंखस्य वाक्यमेवान्यथा भवेत् ३८।\nअतो विधिर्निषेधश्च ह्यहमेव नृपोत्तम ।\nकर्मानुरूपफलदो बुद्ध्यतीतो गुणाग्रहः ३९।\nदानमेव परं श्रेष्ठं दानं सर्वप्रभावकम् ।\nतस्माद्दानं ददस्व त्वं दानात्पुण्यं प्रवर्तते ४०।\nदानेन नश्यते पापं तस्माद्दानं ददस्व हि ।\nअश्वमेधादिभिर्यज्ञैर्यजस्व नृपसत्तम ४१।\nभूमिदानादिकं दानं ब्राह्मणेभ्यो ददस्व वै ।\nसुदानात्प्राप्यते भोगः सुदानात्प्राप्यते यशः ४२।\nसुदानाज्जायते कीर्तिः सुदानात्प्राप्यते सुखम् ।\nदानेन स्वर्गमाप्नोति फलं तत्र भुनक्ति च ४३।\nदत्तस्यापि सुदानस्य श्रद्धायुक्तस्य सत्तम ।\nकाले प्राप्ते व्रजेत्तीर्थं पुण्यस्यापि फलं त्विदम् ४४।\nपात्रभूताय विप्राय श्रद्धापूतेन चेतसा ।\nयो ददाति महादानं मयि भावं निवेश्य च ४५।\nतस्याहं सकलं दद्मि मनसा यंयमिच्छति ।\nवेन उवाच-\nकालं दानस्य मे ब्रूहि कीदृक्कालस्य लक्षणम् ४६।\nतीर्थस्यापि च यद्रूपं पात्रस्यापि सुलक्षणम् ।\nदानस्यापि जगन्नाथ विधिं विस्तरतो वद ४७।\nप्रसादसुमुखो भूत्वा दया मे यदि वर्त्तते ।\nश्रीकृष्ण उवाच-।\nदानकालं प्रवक्ष्यामि नित्यं नैमित्तिकं नृप ४८।\nकाम्यं चान्यं महाराज चतुर्थप्रापकं पुनः ।\nसूर्योदयस्य वेलायां पापं नश्यति सर्वतः ४९।\nअंधकाराधिका घोरा नराणां नाशकारकाः ।\nदिवि सूर्यो ममांशोऽयं तेजसां कल्पितो निधिः ५०।\nतस्यैव तेजसा दग्धा भस्मतां यांति किल्बिषाः ।\nउदयंतं ममांशं यो दृष्ट्वा दत्ते तु वार्यपि ५१।\nतस्य किं कथ्यते भूप नित्यं पुण्यविवर्द्धनम् ।\nसंप्राप्तायां सुवेलायां तस्यां पुण्यकरो नरः ५२।\nस्नात्वाभ्यर्च्य पितॄन्देवान्दानदाता भवेत्पुनः ।\nयथाशक्तिप्रभावेन श्रद्धापूतेन चेतसा ५३।\nअन्नं पयः फलं पुष्पं वस्त्रं तांबूलभूषणम् ।\nहेमरत्नादिकं चैव तस्य पुण्यमनंतकम् ५४।\nमध्याह्ने तु ततो राजन्नपराह्णे तथैव च ।\nमामुद्दिश्य च यो दद्यात्तस्य पुण्यमनंतकम् ५५।\nखाद्यपानादिकं मिष्ट लेपनं गंधकुंकुमम् ।\nकर्पूरादिकमेवापि वस्त्रालंकारसंयुतम् ५६।\nअविच्छिन्नं ददात्येवं भोगसौख्यप्रदायकम् ।\nनित्यकालो मया ख्यातो दानपूजार्थिनां शुभः ५७।\nअथातः संप्रवक्ष्यामि नैमित्तिकमनुत्तमम् ।\nत्रिकालेष्वपि दातव्यं दानमेव न संशयः ५८।\nशून्यं दिनं न कर्तव्यमात्मनो हितमिच्छता ।\nयस्मिन्काले प्रदत्तं हि किंचिद्दानं नराधिप ५९।\nतत्प्रभावान्महाप्राज्ञो बहुसामर्थ्यसंयुतः ।\nधनाढ्यो गुणवान्प्राज्ञः पंडितोऽपि विचक्षणः ६०।\nपक्षं मासं दिनं यावन्न दत्तं वै यदाशनम् ।\nतमेव वारयाम्येव भक्ष्याच्चैव नरोत्तमम् ६१।\nस्वमलं भक्षितं चैव अदत्वा दानमुत्तमम् ।\nउत्पादयाम्यहं रोगं सर्वभोगनिवारणम् ६२।\nतेषां कायेष्वसंतुष्टो बहुपीडाप्रदायकम् ।\nमंदानलेन संयुक्तं ज्वरसंतापकारकम् ६३।\nत्रिकालेषु न दत्तं यैर्ब्राह्मणेषु सुरेषु च ।\nस्वयमश्नाति मिष्टं तु तेन पापं महत्कृतम् ६४।\nप्रायश्चित्तेन रौद्रेण तमेवं परिशोधयेत् ।\nउपवासैर्महाराज कायशोषकरादिकैः ६५।\nचर्मकारो यथा चर्म कुंडस्थोपरि निर्घृणः ।\nशोधयेच्च कषायैश्च तच्चर्मस्फोटयेद्यथा ६६।\nतथाहं पापकर्तारं शोधयामि न संशयः ।\nऔषधीनां सुयोगाच्च कषायैः कटुकैर्ध्रुवम् ६७।\nउष्णोदकैश्च संतापैर्वैद्यरूपेण नान्यथा ।\nअन्ये भुंजन्ति तस्योग्र भोगान्पुण्यान्मनोनुगान् ६८।\nकिं करोति समर्थश्च न दत्तं दानमुत्तमम् ।\nमहता पापरूपेण तमेवं परितापये ६९।\nनित्यकालस्य यद्दानमात्मार्थं पापिभिर्यथा ।\nन दत्तं राजराजेंद्र श्रद्धापूतेन चेतसा ७०।\nतथा ताञ्जारयाम्येतानुपायैर्दारुणैः किल ।\nवासुदेव उवाच-\nनैमित्तिकं तथा कालं पुण्यं चैव तवाग्रतः ७१।\nप्रवक्ष्यामि नरश्रेष्ठ सुबुद्ध्या शृणु तत्परः ।\nअमावास्या महाराज पौर्णमासी तथैव च ७२।\nयदा भवति संक्रांतिर्व्यतीपातो नरेश्वर ।\nवैधृतिश्च यदा प्रोक्ता यदा एकादशी भवेत् ७३।\nमहामाघी तथाषाढी वैशाखी कार्तिकी तथा ।\nअमासोमसमायोगे मन्वादिषु युगादिषु ७४।\nगजच्छाया तथा प्रोक्ता पितृक्षया तथैव च ।\nएते नैमित्तिकाः ख्यातास्तवाग्रे नृपसत्तम ७५।\nएतेषु दीयते दानं तस्य दानस्य यत्फलम् ।\nतत्फलं तु प्रवक्ष्यामि श्रूयतां नृपसत्तम ७६।\nमामुद्दिश्य नरो भक्त्या ब्राह्मणाय प्रयच्छति ।\nतस्याहं निर्विकल्पेन प्रयच्छामि न संशयः ७७।\nगृहं सौख्यं महाराज स्वर्गमोक्षादिकं बहु ।\nकाम्यं कालं प्रवक्ष्यामि दानस्य फलदायकम् ७८।\nव्रतानामेव सर्वेषां देवादीनां तथैव च ।\nदानस्य पुण्यकालं तु संप्रोक्तं द्विजसत्तमैः ७९।\nआभ्युदयिकमेवापि कालं वक्ष्यामि ते नृप ।\nमखानामेव सर्वेषां वैवाहिकमनुत्तमम् ८०।\nपुत्रस्य जातमात्रस्य चौलमौंज्यादिकं तथा ।\nप्रासादध्वजदेवानां प्रतिष्ठादिककर्मणि ८१।\nवापीकूपतडागानां गृहवास्तुमयं नृप ।\nतदाभ्युदयिकं प्रोक्तं मातॄणां यत्र पूजनम् ८२।\nतस्मिन्काले ददेद्दानं सर्वसिद्धिप्रदायकम् ।\nआभ्युदयिक एवायं कालः प्रोक्तो नृपोत्तम ८३।\nअन्यच्चैव प्रवक्ष्यामि पापपीडानिवारणम् ।\nमृत्युकाले च संप्राप्ते क्षयं ज्ञात्वा नरोत्तम ८४।\nतत्र दानं प्रदातव्यं यममार्गसुखप्रदम् ।\nनित्यनैमित्तिकाः कालाः काम्याभ्युदयिकास्तथा ८५।\nअंत्यःकालो महाराज समाख्यातस्तवाग्रतः ।\nएते कालाः समाख्याताः स्वकर्मफलदायकाः ८६।\nतीर्थस्य लक्षणं राजन्प्रवक्ष्यामि तवाग्रतः ।\nसुतीर्थानामियं गंगा भाति पुण्या सरस्वती ८७।\nरेवा च यमुना तापी तथा चर्मण्वती नदी ।\nसरयूर्घर्घरा वेणा सर्वपापप्रणाशिनी ८८।\nकावेरी कपिला चान्या विशाला विश्वतारणी ।\nगोदावरी समाख्याता तुंगभद्रा नरोत्तम ८९।\nपापानां भीतिदा नित्यं भीमरथ्या प्रपठ्यते ।\nदेविका कृष्णगंगा च अन्याः सरिद्वरोत्तमाः ९०।\nएतासां पुण्यकालेषु संति तीर्थान्यनेकशः ।\nग्रामे वा यदि वारण्ये नद्यः सर्वत्र पावनाः ९१।\nतत्र तत्र प्रकर्तव्याः स्नानदानादिकाः क्रियाः ।\nयदा न ज्ञायते नाम तासां तीर्थस्य सत्तमाः ९२।\nनामोच्चारं प्रकुर्वीत विष्णुतीर्थमिदं नृप ।\nतीर्थस्य देवता तद्वदहमेव न संशयः ९३।\nमामेवमुच्चरेद्यो वै तीर्थे देवेषु साधकः ।\nतस्य पुण्यफलं जातं मन्नाम्ना नृपनंदन ९४।\nअज्ञातानां सुतीर्थानां देवानां नृपसत्तम ।\nस्नाने दाने महाराज मन्नाम हि समुच्चरेत् ९५।\nतीर्थानामेव राजेंद्र धात्रा धात्र्य इमाः कृताः ।\nसिंधवः सर्वपुण्यानां सर्वस्थाः क्षितिमंडले ९६।\nयत्रतत्र प्रकर्त्तव्यं स्नानदानादिकं नृप ।\nअक्षयं फलमाप्नोति सुतीर्थानां प्रसादतः ९७।\nतीर्थरूपा महापुण्याः सागरा सप्त एव च ।\nमानसाद्यास्तथा राजन्सरस्यश्च प्रकीर्तिताः ९८।\nनिर्झराः पल्वलाः प्रोक्तास्तीर्थरूपा न संशयः ।\nस्वल्पा नद्यो महाराज तासु तीर्थं प्रतिष्ठितम् ९९।\nखातेष्वेवं च सर्वेषु वर्जयित्वा च कूपकम् ।\nपर्वतास्तीर्थरूपाश्च मेर्वाद्याश्च महीतले १००।\nयज्ञभूमिश्च यज्ञश्च अग्निहोत्रे यथा स्थितः ।\nश्राद्धभूमिस्तथा शुद्धा देवशाला तथा पुनः १०१।\nहोमशाला तथा प्रोक्ता वेदाध्ययनवेश्म च ।\nगृहेषु पुण्यसंयुक्तं गोस्थानं वरमुत्तमम् १०२।\nसोमपायी भवेद्यत्र तीर्थं तत्र प्रतिष्ठितम् ।\nआरामो यत्र वै पुण्यो अश्वत्थो यत्र तिष्ठति १०३।\nब्रह्मवृक्षो भवेद्यत्र वटवृक्षस्तथैव च ।\nअन्ये च वन्यसंस्थाने तत्र तीर्थं प्रतिष्ठितम् १०४।\nएते तीर्थाः समाख्याताः पितामाता तथैव च ।\nपुराणं पठ्यते यत्र गुरुर्यत्र स्वयं स्थितः १०५।\nसुभार्या तिष्ठते यत्र तत्र तीर्थं न संशयः ।\nसुपुत्रस्तिष्ठते यत्र तत्र तीर्थं न संशयः १०६।\nएते तीर्थाः समाख्याता राजवेश्म तथैव च ।\nवेन उवाच-\nपात्रस्य लक्षणं ब्रूहि यस्मै देयं सुरोत्तम १०७।\nप्रसादसुमुखो भूत्वा कृपया मम माधव ।\nवासुदेव उवाच-\nशृणु राजन्महाप्राज्ञ पात्रस्यापि सुलक्षणम् १०८।\nयस्मै देयं सुदानं च श्रद्धापूतैर्महात्मभिः ।\nब्राह्मणं सुकुलोपेतं वेदाध्ययनतत्परम् १०९।\nशांतं दांतं तपोयुक्तं शुक्लमेव विशेषतः ।\nप्रज्ञावंतं ज्ञानवंतं देवपूजनतत्परम् ११०।\nसत्यवंतं महापुण्यं वैष्णवं ज्ञानपंडितम् ।\nधर्मज्ञं मुक्तलौल्यं च पाखंडैस्तु विवर्जितम् १११।\nएवं पात्रं समाख्यातमन्यदेवं वदाम्यहम् ।\nएवमेतैर्गुणैर्युक्तं स्वसृपुत्रं नरोत्तमम् ११२।\nएतं पात्रं विजानीहि दुहितुस्तनयं ततः ।\nजामातरं महाराज भावैरेतैश्च संयुतम् ११३।\nगुरुं च दीक्षितं चैव पात्रभूतं नरोत्तम ।\nएतान्येव सुपात्राणि दानयोग्यानि सत्तम ११४।\nवेदाचारसमोपेतस्तृप्तिं नैव च गच्छति ।\nवर्जयेत्किल तं विप्रं तथा काणं सुधूर्तकम् ११५।\nअतिकृष्णं महाराज कपिलं परिवर्जयेत् ।\nकर्कटाक्षं सुनीलं च श्यावदन्तं विवर्जयेत् ११६।\nनीलदंतं तथा राजन्पीतदंतं तथैव च ।\nगोघ्नं सुकृष्णदंतं च बर्बरं चातिपांशुलम् ११७।\nहीनांगमधिकांगं च कुष्ठिनं कुनखं तथा ।\nदुश्चर्माणं महाराज खल्वाटं परिवर्जयेत् ११८।\nअन्यायेषु रता यस्य जाया विप्रस्य कस्य च ।\nतस्मै दानं न दातव्यं यदि ब्रह्मसमो भवेत् ११९।\nस्त्रीजिताय न दातव्यं शाखारंडे महामते ।\nव्याधिताय न दातव्यं मृतभोजिषु भूपते १२०।\nचोराय च न दातव्यं स यद्यत्रिसमो भवेत् ।\nअतृप्ताय न दातव्यं शावं तु परिवर्जयेत् १२१।\nअतिस्तब्धाय नो देयं शठाय च विशेषतः ।\nवेदशास्त्रसमायुक्तः सदाचारेण वर्जितः १२२।\nश्राद्धे दाने च राजेंद्र नैव युक्तः कदा भवेत् ।\nअथ दानं प्रवक्ष्यामि सफलं पुण्यदायकम् १२३।\nकालतीर्थसुपात्राणां श्रद्धा योगात्प्रजायते ।\nनास्ति श्रद्धासमं पुण्यं नास्ति श्रद्धासमं सुखम् १२४।\nनास्ति श्रद्धासमं तीर्थं संसारे प्राणिनां नृप ।\nश्रद्धाभावेन संयुक्तो मामेवं परिसंस्मरेत् १२५।\nपात्रहस्ते प्रदातव्यं स्वल्पमेव नृपोत्तम ।\nएवंविधस्य दानस्य विधियुक्तस्य यत्फलम् १२६।\nअनंतं तदवाप्नोति मत्प्रसादात्सुखी भवेत् १२७।\nइति श्रीपद्मपुराणे पंचपंचाशत्सहस्रसंहितायां भूमिखंडे वेनोपाख्याने एकोनचत्वारिंशोऽध्यायः ३९।"
  }
]
[
  {
    "text": "ऋषय ऊचुः-\nततस्ते दानवाः सर्वे हिरण्यकशिपूत्तराः ।\nयुद्धाद्भग्नास्तु किं कुर्युर्व्यवसायं महामते १।\nविस्तरेणापि नो ब्रूहि तेषां वृत्तमनुत्तमम् ।\nश्रोतुमिच्छामहे सर्वे त्वत्तो वै सांप्रतं द्विज २।\nसूत उवाच-\nभग्ना रणात्तु ते सर्वे बलहीनास्तु वै तदा ।\nगतदर्पाः सुदुःखार्ता दैत्यास्ते पितरं गताः ३।\nभक्त्या प्रणम्य ते सर्वे समूचुः कश्यपं तदा ।\nदानवा ऊचुः-\nभवद्वीर्यात्समुत्पत्तिरस्माकं द्विजसत्तम ४।\nदेवतानां महाभाग दानवानां तथैव च ।\nवयं च दानवाः सर्वे बलवीर्यपराक्रमाः ५।\nउपायज्ञाः सुधीराश्च उद्यमेन समन्विताः ।\nवयं तु बहवस्तात देवास्त्वल्पास्तथैव च ६।\nकथं जयंति ते सर्वे वयं भग्ना महाहवात् ।\nतत्किं वै कारणं तात बलतेजः समन्विताः ७।\nमत्तनागसहस्राणामेकैकस्य महामते ।\nबलमस्ति च दैत्यस्य नास्ति देवेषु तादृशम् ८।\nजयश्च दृश्यते तात देवेष्वेव महाहवे ।\nतत्सर्वं कथयस्वैव संशयंछेत्तुमर्हसि ९।\nकश्यप उवाच-\nशृणुध्वं पुत्रकाः सर्वे जयस्यापि च कारणम् ।\nयस्माद्धि देवताः सर्वे समरे जयिनोऽभवन् १०।\nवीर्यनिर्वापकस्तातो माताक्षेत्रमिदं सदा ।\nधारणे पालने चैव पोषणे च यथैव हि ११।\nकिं कुर्याद्विषमार्थे तु पिता पुत्रे च वै तथा ।\nअत्र प्रधानं कर्मैव मामेवं बुद्धिराश्रिता १२।\nद्वैविध्यं कर्मसंबंधं पापपुण्यसमुद्भवम् ।\nसत्यमेव समाश्रित्य क्रियते धर्म उत्तमः १३।\nतपोध्यानसमायुक्तं तारणाय हि तं सुताः ।\nपतनाय पातकं प्रोक्तं सर्वदैव न संशयः १४।\nबलेन परिवारेण आभिजात्येन पुत्रकाः ।\nपुण्यहीनस्य पुंसो वै तद्बलं विकलायते १५।\nउन्नता गिरिदुर्गेषु वृक्षाः संति सुपुत्रकाः ।\nपतंति वातवेगेन समूलास्तु घनास्तथा १६।\nसत्यधर्मविहीनास्ते तथायांति यमक्षयम् ।\nसाधारणः प्राणिनां च धर्म एष सुपुत्रकाः १७।\nयेन संतरते जंतुरिह चैव परत्र च ।\nतद्युष्माभिः परित्यक्तं सत्यं धर्मसमन्वितम् १८।\nअधर्ममास्थितं पुत्रा युष्माभिः सत्यवर्जितैः ।\nसत्यधर्मतपोभ्रष्टाः पतिता दुःखसागरे १९।\nदेवाश्च सत्यसंपन्नाः श्रेयसा च समन्विताः ।\nतपः शांतिदमोपेताः सुपुण्या पापवर्जिताः २०।\nयत्र सत्यं च धर्मश्च तपः पुण्यं तथैव च ।\nयत्र विष्णुर्हृषीकेशो जयस्तत्र प्रदृश्यते २१।\nतेषां सहायः संभूतो वासुदेवः सनातनः ।\nतस्माज्जयंति ते देवाः सत्यधर्मसमन्विताः २२।\nसहायेन बलेनैव पौरुषेण तथैव च ।\nभवंतः किल वै पुत्रास्तपः सत्यविवर्जिताः २३।\nयस्य विष्णुः सहायश्च तपश्चैव बलं तथा ।\nतस्यैव च जयो दृष्ट इति धर्मविदो विदुः २४।\nयूयं धर्मविहीनास्तु तपः सत्यविवर्जिताः ।\nऐंद्रं पदं बलेनैव प्राप्तवंतश्च पूर्वतः २५।\nतपो विना महाप्राज्ञा धर्मेण यशसा विना ।\nबलदर्पगुणैः पुत्रा न प्राप्यमैन्द्रकं पदम् २६।\nप्राप्याप्यैंद्रं पदं पुत्रास्ततो भ्रष्टा भवंति हि ।\nतस्माद्यूयं प्रकुर्वंतु तपः पुत्राः समन्विताः २७।\nअविरोधेन संयुक्ता ज्ञानध्यानसमन्विताः ।\nवैरं चैव न कर्तव्यं केशवेन समं कदा २८।\nएवंविधा यदा पुत्रा यूयं धन्या भविष्यथ ।\nपरां सिद्धिं तदा सर्वे प्रयास्यथ न संशयः २९।\nएवं संभाषितास्ते तु कश्यपेन महात्मना ।\nसमाकर्ण्य पितुर्वाक्यं दानवास्ते महौजसः ३०।\nप्रणम्य कश्यपं भक्त्या समुत्थाय त्वरान्विताः ।\nसुमंत्रं चक्रिरे दैत्याः परस्परसमाहिताः ३१।\nहिरण्यकशिपू राजा तानुवाचाथ दानवान् ।\nतपश्चैव करिष्यामो दुष्करं सर्वदायकम् ३२।\nहिरण्याक्षस्तदोवाच करिष्ये दारुणं तपः ।\nततो बलेन त्रैलोक्यं ग्रहीष्ये नात्र संशयः ३३।\nरणे निर्जित्य गोविंदं तमिमं पापचेतसम् ।\nव्यापाद्य देवताः सर्वाः पदमैंद्रं व्रजाम्यहम् ३४।\nबलिरुवाच-\nएवं न युज्यते कर्तुं युष्माभिर्दितिजेश्वराः ।\nविष्णुना सह यद्वैरं तद्वैरं नाशकारणम् ३५।\nदानधर्मैस्तथा पुण्यैस्तपोभिर्यज्ञयाजनैः ।\nतमाराध्य हृषीकेशं सुखं गच्छंति मानवाः ३६।\nहिरण्यकशिपुरुवाच-\nअहमेवं न करिष्ये हरेराराधनं कदा ।\nस्वभावं तु परित्यज्य शत्रुसेवा प्रचर्यते ३७।\nमरणादधिकं तं तु मानयंति हि पंडिताः ।\nविष्णोः सेवा न वै कार्या मया चान्यैश्च दानवैः ३८।\nतमुवाच महात्मानं बलिः पितामहं पुनः ।\nधर्मशास्त्रेषु यद्दृष्टं मुनिभिस्तत्त्ववेदिभिः ३९।\nराजनीतियुतं मंत्रं शत्रोश्चैव प्रधानतः ।\nहीनमात्मानमाज्ञाय रिपुं तं बलिनं तथा ४०।\nतस्य पार्श्वे प्रगत्वैव जयकालं प्रतीक्षयेत् ।\nदीपच्छायां समाश्रित्य तमो वसति सर्वदा ४१।\nस्नेहं दशागतं प्रेक्ष्य दीपस्यापि महाबलम् ।\nप्रकाशं याति वेगेन तमश्च वर्द्धते पुनः ४२।\nतथा प्रसादयेच्छन्नः स्नेहं निर्दिश्य तत्त्वतः ।\nस्नेहं कृत्वासुरैः सार्द्धं धर्मभावैः सुरद्विषः ४३।\nपूर्वमुक्तं सुमंत्रं तु मुनिना कश्यपेन हि ।\nतेन मंत्रेण राजेंद्र कुरु कार्यं स्वमात्मवान् ४४।\nतस्य तद्वचनं श्रुत्वा प्राह दैत्यः प्रतापवान् ।\nपौत्र नैवं करिष्येहं मानभंगं तथात्मनः ४५।\nअन्ये च बांधवाः सर्वे तमूचुर्नयपंडितम् ।\nबलिनोक्तं च यत्पुण्यं देवतानां प्रियंकरम् ४६।\nशक्रमानकरं प्रोक्तं दानवानां भयंकरम् ।\nकरिष्यामो वयं सर्वे तप एवमनुत्तमम् ४७।\nतपसा निर्जित्य देवान्हरिष्यामः स्वकं पदम् ।\nएवमामंत्र्य ते सर्वे निराकृत्य बलिं तदा ४८।\nविष्णोः सार्द्धं महावैरं हृदि कृत्वा महासुराः ।\nतपश्चक्रुस्ततः सर्वे गिरिदुर्गेषु सानुषु ४९।\nएवं ते दानवाः सर्वे त्यक्तरागाः सुनिश्चिताः ।\nकामक्रोधविहीनाश्च निराहारा जितक्लमाः ५०।\nइति श्रीपद्मपुराणे भूमिखंडे दैत्यतपश्चर्यावर्णनंनाम दशमोऽध्यायः १०।"
  }
]
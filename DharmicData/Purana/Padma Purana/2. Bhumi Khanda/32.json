[
  {
    "text": "सूत उवाच-\nनानारत्नैः सुदीप्तांगो हाटकेनापि सर्वतः ।\nराजमानो गिरिश्रेष्ठो यथा सूर्यः स्वरश्मिभिः १।\nछायामशोकां संप्राप्य शीतलां सुखदायिनीम् ।\nध्यायंति योगिनः सर्वे उपविष्टा दृढासने २।\nक्वचित्तपंति मुनयः क्वचिद्गायंति किन्नराः ।\nसंतुष्टा ऋषिगंधर्वा वीणातालकराविलाः ३।\nतालमानलये लीनाः स्वरैः सप्तभिरन्वितैः ।\nमूर्च्छनारत्निसंयुक्तैर्व्यक्तं गीतं मनोहरम् ४।\nतस्मिन्वै पर्वतश्रेष्ठे चंदनच्छायसंश्रिताः ।\nगंधर्वा गीततत्वज्ञा गीतं गायंति तत्पराः ५।\nनृत्यंति योषितस्तत्र देवानां पर्वत्तोत्तमे ।\nपापहा पुण्यदो दिव्यः सुश्रेयसां प्रदायकः ६।\nवेदध्वनिः समधुरः श्रूयते पर्वतोत्तमे ।\nचंदनाशोकपुन्नागैः शालैस्तालैस्तमालकैः ७।\nवटैस्तु मेघसंकाशै राजते पर्वतोत्तमः ।\nसंतानकैः कल्पवृक्षै रंभापादपसंकुलैः ८।\nनगेंद्रो भाति सर्वत्र नाकवृक्षैः सुपुष्पितैः ।\nनानाधातुसमाकीर्णो नानारत्नचयो गिरिः ९।\nनानाकौतुकसंयुक्तो नानामंगलसंयुतः ।\nवेदवृंदैः सुसंजुष्टो ह्यप्सरोगणसंकुलः १०।\nऋषिभिर्मुनिभिः सिद्धैर्गंधर्वैःपरिभातिसः ।\nगजैश्चाचलसंकाशैः सिंहनादैर्विराजते ११।\nशरभैर्मत्तशार्दूलैर्मृगधूर्तैरलंकृतः ।\nवापीकूपतडागैश्च संपूर्णैर्विमलोदकैः १२।\nहंसकारंडवाकीर्णैः सर्वत्र परिशोभते ।\nकनकोत्पलैश्च श्वेतैश्च रक्तोत्पलैर्विराजते १३।\nनदीस्रवणसंघातैर्विमलैश्चोदकैस्तथा ।\nशालतालैश्च रूपैश्च सगजैः स्फाटिकैस्तथा १४।\nविस्तीर्णैः कांचनैर्दिव्यैः सूर्यवह्निसमप्रभैः ।\nशिलातलैश्च संपूर्णः शैलराजो विराजते १५।\nविमानैर्देवतानां च प्रासादैः पर्वतोत्तमैः ।\nहंसचंद्रप्रतीकाशैर्हेमदंडैरलंकृतः १६।\nकलशैश्चामरैर्युक्तैः प्रासादैः परिशोभितः ।\nनानागुणप्रमुदित देववृंदैश्च शोभितः १७।\nदेववृंदैरनेकैश्च गंधर्वैश्चारणैस्तथा ।\nसर्वत्र राजते पुण्यो मेरुर्गिरिवरोत्तमः १८।\nतस्माद्गंगामहापुण्या पुण्यतोया महानदी ।\nप्रसूता पुण्यतीर्थाढ्या हंसपद्मैः समाकुला १९।\nमुनिभिः सेव्यमाना सा ऋषिसंघैर्महानदी ।\nएवंगुणं गिरिश्रेष्ठं पुण्यकौतुकमंगलम् २०।\nअंगश्चात्रिसुतः पुण्यः प्रविवेश महामुनिः ।\nगंगातीरे सुपुण्ये च एकांते चारुकंदरे २१।\nतत्रोपविश्य मेधावी कामक्रोधविवर्जितः ।\nसर्वेंद्रियाणि संयम्य हृषीकेशं मनोगतम् २२।\nध्यायमानः स धर्मात्मा कृष्णं क्लेशापहं प्रभुम् ।\nआसने शयने याने ध्याने च मधुसूदनम् २३।\nनित्यं पश्यति युक्तात्मा योगयुक्तो जितेंद्रियः ।\nचराचरेषु जीवेषु तेषु पश्यति केशवम् २४।\nआर्द्रेषु चैव शुष्केषु सर्वेष्वन्येषु स द्विजः ।\nएवं वर्षशतं जातं तप्यमानस्य तस्य च २५।\nसमालोक्य जगन्नाथश्चक्रपाणिर्द्विजोत्तमम् ।\nबहुविघ्नान्सुघोरांश्च दर्शयत्येव नित्यशः २६।\nतेजसा तस्य देवस्य नृसिंहस्य महात्मनः ।\nनिरातंकः स धर्मात्मा दहत्यग्निरिवेंधनम् २७।\nनियमैः संयमैश्चान्यैरुपवासैर्द्विजोत्तमः ।\nक्षीयमाणस्तु संजातो दीप्यमानः स्वतेजसा २८।\nसूर्यपावकसंकाशस्त्वंग एवं प्रदृश्यते ।\nएवं तपःसु निरतं ध्यायमानं जनार्दनम् २९।\nआविर्भूयाब्रवीद्देवो वरं वरय मानद ।\nतं च दृष्ट्वा हृषीकेशमंगः परम निर्वृतः ३०।\nतुष्टाव प्रणतो भूत्वा वासुदेवं प्रसन्नधीः ३१।\nअंग उवाच-\nत्वं गतिः सर्वभूतानां भूतभावन पावन ।\nभूतात्मा सर्वभूतेश नमस्तुभ्यं गुणात्मने ३२।\nगुणरूपाय गुह्याय गुणातीताय ते नमः ।\nगुणाय गुणकर्त्रे च गुणाढ्याय गुणात्मने ३३।\nभवाय भवकर्त्रे च भक्तानां भवहारिणे ।\nभवोद्भवाय गुह्याय नमो भवविनाशिने ३४।\nयज्ञाय यज्ञरूपाय यज्ञेशाय नमोनमः ।\nयज्ञकर्मप्रसंगाय नमः शंखधराय च ३५।\nनमोनमो हिरण्याय नमो रथांगधारिणे ।\nसत्याय सत्यभावाय सर्वसत्यमयाय च ३६।\nधर्माय धर्मकर्त्रे च सर्वकर्त्रे च ते नमः ।\nधर्मांगाय सुवीराय धर्माधाराय ते नमः ३७।\nनमः पुण्याय पुत्राय ह्यपुत्राय महात्मने ।\nमायामोहविनाशाय सर्वमायाकराय ते ३८।\nमायाधराय मूर्ताय त्वमूर्ताय नमोनमः ।\nसर्वमूर्तिधरायैव शंकराय नमोनमः ३९।\nब्रह्मणे ब्रह्मरूपाय परब्रह्मस्वरूपिणे ।\nनमस्ते सर्वधाम्ने च नमो धामधराय च ४०।\nश्रीमते श्रीनिवासाय श्रीधराय नमोनमः ।\nक्षीरसागरवासाय चामृताय च ते नमः ४१।\nमहौषधाय घोराय महाप्रज्ञापराय च ।\nअक्रूराय प्रमेध्याय मेध्यानां पतये नमः ४२।\nअनंताय ह्यशेषाय चानघाय नमोनमः ।\nआकाशस्य प्रकाशाय पक्षिरूपाय ते नमः ४३।\nहुताय हुतभोक्त्रे च हवीरूपाय ते नमः ।\nबुद्धाय बुधरूपाय सदाबुद्धाय ते नमः ४४।\nनमो हव्यायकव्याय स्वधाकाराय ते नमः ।\nस्वाहाकाराय शुद्धाय ह्यव्यक्ताय महात्मने ४५।\nव्यासाय वासवायैव वसुरूपाय ते नमः ।\nवासुदेवाय विश्वाय वह्निरूपाय ते नमः ।\nहरये केवलायैव वामनाय नमोनमः ४६।\nनमो नृसिंहदेवाय सत्वपालाय ते नमः ४७।\nनमो गोविंदगोपाय नम एकाक्षराय च ।\nनमः सर्वाक्षरायैव हंसरूपाय ते नमः ४८।\nत्रितत्त्वाय नमस्तुभ्यं पंचतत्त्वाय ते नमः ।\nपंचविंशतितत्त्वाय तत्त्वाधाराय वै नमः ४९।\nकृष्णाय कृष्णरूपाय लक्ष्मीनाथाय ते नमः ।\nनमः पद्मपलाशाय आनंदाय पराय च ५०।\nनमो विश्वंभरायैव पापनाशाय वै नमः ।\nनमः पुण्यसुपुण्याय सत्यधर्माय ते नमः ५१।\nनमोनमः शाश्वतअव्ययाय नमोनमः संघ नभोमयाय ।\nश्रीपद्मनाभाय महेश्वराय नमामि ते केशवपादपद्मम् ५२।\nआनंदकंद कमलाप्रिय वासुदेव सर्वेश ईश मधुसूदन देहि दास्यम् ।\nपादौ नमामि तव केशव जन्मजन्म कृपां कुरुष्व मम शांतिद शंखपाणे ५३।\nसंसारदारुणहुताशनतापदग्धं पुत्रादिबंधुमरणैर्बहुशोकतापैः ।\nज्ञानांबुदेन मम प्लावय पद्मनाभ दीनस्य मच्छरणरूपभवस्व नाथ ५४।\nएवं स्तोत्रं समाकर्ण्य त्वंगस्यापि महात्मनः ।\nदर्शयित्वा स्वकं रूपं घनश्यामं महौजसम् ५५।\nशंखचक्रगदापाणिं पद्महस्तं महाप्रभुम् ।\nवैनतेयसमारूढमात्मरूपं प्रदर्शितम् ५६।\nसर्वाभरणशोभांगं हारकंकणकुंडलैः ।\nराजमानं परं दिव्यं निर्मलं वनमालया ५७।\nअंगस्याग्रे हृषीकेशः शोभमान महत्प्रभः ।\nश्रीवत्सांकेन पुण्येन कौस्तुभेन जनार्दनः ५८।\nदर्शयित्वा स्वकं देहं सर्वदेवमयो हरिः ।\nस उवाच महात्मानं तमंगमृषिसत्तमम् ५९।\nभो भो विप्र महाभाग श्रूयतां वचनं शुभम् ।\nमेघगंभीरघोषेण समाभाष्य द्विजोत्तमम् ६०।\nतपसानेन तुष्टोस्मि वरं वरय शोभनम् ।\nतुष्यमाणं हृषीकेशं तं दृष्ट्वा कमलापतिम् ६१।\nदीप्यमानं विराजंतं विश्वरूपं जनेश्वरम् ।\nपादांबुजद्वयं तस्य प्रणम्य च पुनःपुनः ६२।\nहर्षेण महताविष्टस्तमुवाच जनार्दनम् ।\nदासोहं तव देवेश शंखचक्रगदाधर ६३।\nवरं मे दातुकामोसि देहि त्वं वंशजं सुतम् ।\nदिवि शक्रो यथाऽभाति सर्वतेजः समन्वितः ६४।\nतादृशं देहि मे पुत्रं सर्वलोकस्य रक्षकम् ।\nसर्वदेवप्रियं देव ब्रह्मण्यं धर्मपंडितम् ६५।\nदातारं ज्ञानसंपन्नं धर्मतेजः समन्वितम् ।\nत्रैलोक्यरक्षकं कृष्ण सत्यधर्मानुपालकम् ६६।\nयज्वनामुत्तमं चैकं शूरं त्रैलोक्यभूषणम् ।\nब्रह्मण्यं वेदविद्वांसं सत्यसंधं जितेंद्रियम् ६७।\nअजितं सर्वजेतारं विष्णुं तेजःसमप्रभम् ।\nवैष्णवं पुण्यकर्तारं पुण्यजं पुण्यलक्षणम् ६८।\nशांतं तु तपसोपेतं सर्वशास्त्रविशारदम् ।\nवेदज्ञं योगिनां श्रेष्ठं भवतो गुणसंनिभम् ६९।\nईदृशं देहि मे पुत्रं दातुकामो यदा वरम् ।\nश्रीवासुदेव उवाच-\nएभिर्गुणैः समोपेतस्तव पुत्रो भविष्यति ७०।\nअत्रिवंशस्य वै धर्ता विश्वस्यास्य महामते ।\nतेजसा यशसा पुण्यैः पितरं चोद्धरिष्यति ७१।\nउद्धरिष्यति यः सत्यैः पितरं च पितामहम् ।\nभवान्यास्यति मे स्थानं तद्विष्णोः परमं पदम् ७२।\nइत्युक्त्वा देवदेवेशस्तमंगं प्रति स द्विज ।\nकस्यचित्पुण्यवीर्यस्य पुण्यां कन्यां विवाहय ७३।\nतस्यामुत्पादय सुतं शुभं पुण्यावह प्रियम् ।\nस भविष्यति धर्मात्मा मत्प्रसादान्महामते ७४।\nसर्वज्ञः सर्ववेत्ता च यादृशो वांछितस्त्वया ।\nएवं वरं ततो दत्वा अंतर्धानं गतो हरिः ७५।\nइति श्रीपद्मपुराणे भूमिखंडे वेनोपाख्याने अंगवरप्रदानं ।\nनाम द्वात्रिंशोऽध्यायः ३२।"
  }
]
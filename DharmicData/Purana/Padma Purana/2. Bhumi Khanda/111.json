[
  {
    "text": "कुंजल उवाच-\nनिर्गच्छमाने समराय वीरे नहुषे हि तस्मिन्सुरराज तुल्ये ।\nसकौतुका मंगलगीतयुक्ताः स्त्रियस्तु सर्वाः परिजग्मुरत्र १।\nदेवतानां वरा नार्यो रंभाद्यप्सरसस्तथा ।\nकिन्नर्यः कौतुकोत्सुक्यो जगुः स्वरेण सत्तम २।\nगंधर्वाणां तथा नार्यो रूपालंकारसंयुताः ।\nकौतुकाय गतास्तत्र यत्र राजा स तिष्ठति ३।\nपुरं महोदयं नाम हुंडस्यापि दुरात्मनः ।\nनंदनोपवनैर्दिव्यैः सर्वत्र समलंकृतम् ४।\nसप्तकक्षान्वितैर्गेहैः कलशैरुपशोभितः ।\nसपताकैर्महादंडैः शोभमानं पुरोत्तमम् ५।\nकैलासशिखराकारैः सोन्नतैर्दिवमास्थितैः ।\nसर्वश्रियान्वितैर्दिव्यैर्भ्राजमानं पुरोत्तमम् ६।\nवनैश्चोपवनैर्दिव्यैस्तडागैः सागरोपमैः ।\nजलपूर्णैः सुशोभैस्तु पद्मै रक्तोत्पलान्वितैः ७।\nप्राकारैश्च महारत्नैरट्टालकशतैरपि ।\nपरिखाभिः सुपूर्णाभिर्जलैः स्वच्छैः प्रशोभितम् ८।\nअन्यैश्चैव महारत्नैर्गजाश्वैश्च विराजितम् ।\nसुनारीभिः समाकीर्णं पुरुषैश्च महाप्रभैः ९।\nनानाप्रभावैर्दिव्यैश्च शोभमानं महोदयम् ।\nराजश्रेष्ठो महावीरो नहुषो ददृशे पुरम् १०।\nपुरप्रांते वनं दिव्यं दिव्यवृक्षैरलंकृतम् ।\nतद्विवेश महावीरो नंदनं हि यथाऽमरः ११।\nरथेन सह धर्मात्मा तेन मातलिना सह ।\nप्रविष्टः स तु राजेंद्रो वनमध्ये सरित्तटे १२।\nतत्र ता रूपसंयुक्ता दिव्या नार्यः समागताः ।\nगंधर्वा गीततत्त्वज्ञा जगुर्गीतैर्नृपोत्तमम् १३।\nसूताश्च मागधाः सर्वे तं स्तुवंति नृपोत्तमम् ।\nराजानमायुपुत्रं तं भ्राजमानं यथा रविम् १४।\nशुश्राव गीतं मधुरं नहुषः किन्नरेरितम् १५।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने एकादशाधिकशततमोऽध्यायः १११।"
  }
]
[
  {
    "text": "सुकर्मोवाच-\nविष्णुं कृष्णं हरिं रामं मुकुंदं मधुसूदनम् ।\nनारायणं विष्णुरूपं नारसिंहं तमच्युतम् १।\nकेशवं पद्मनाभं च वासुदेवं च वामनम् ।\nवाराहं कमठं मत्स्यं हृषीकेशं सुराधिपम् २।\nविश्वेशं विश्वरूपं च अनंतमनघं शुचिम् ।\nपुरुषं पुष्कराक्षं च श्रीधरं श्रीपतिं हरिम् ३।\nश्रीनिवासं पीतवासं माधवं मोक्षदं प्रभुम् ।\nइत्येवं हि समुच्चारं नामभिर्मानवाः सदा ४।\nप्रकुर्वंति नराः सर्वे बालवृद्धाः कुमारिकाः ।\nस्त्रियो हरिं सुगायंति गृहकर्मरताः सदा ५।\nआसने शयने याने ध्याने वचसि माधवम् ।\nक्रीडमानास्तथा बाला गोविंदं प्रणमंति ते ६।\nदिवारात्रौ सुमधुरं ब्रुवंति हरिनाम च ।\nविष्णूच्चारो हि सर्वत्र श्रूयते द्विजसत्तम ७।\nवैष्णवेन प्रभावेण मर्त्या वर्तंति भूतले ।\nप्रासादकलशाग्रेषु देवतायतनेषु च ८।\nयथा सूर्यस्य बिंबानि तथा चक्राणि भांति च ।\nवैकुंठे दृश्यते भावस्तद्भावं जगतीतले ९।\nतेन राज्ञा कृतं विप्र पुण्यं चापि महात्मना ।\nविष्णुलोकस्य समतां तथानीतं महीतलम् १०।\nनहुषस्यापि पुत्रेण वैष्णवेन ययातिना ।\nउभयोर्लोकयोर्भावमेकीभूतं महीतलम् ११।\nभूतलस्यापि विष्णोश्च अंतरं नैव दृश्यते ।\nविष्णूच्चारं तु वैकुंठे यथा कुर्वंति वैष्णवाः १२।\nभूतले तादृशोच्चारं प्रकुर्वंति च मानवाः ।\nउभयोर्लोकयोर्विप्र एकभावः प्रदृश्यते १३।\nजरारोगभयं नास्ति मृत्युहीना नरा बभुः ।\nदानभोगप्रभावश्च अधिको दृश्यते भुवि १४।\nपुत्राणां तु सुखं पुण्यमधिकं पौत्रजं नराः ।\nप्रभुंजंति सुखेनापि मानवा भुवि सत्तम १५।\nविष्णोः प्रसाददानेन उपदेशेन तस्य च ।\nसर्वव्याधिविनिर्मुक्ता मानवा वैष्णवाः सदा १६।\nस्वर्गलोकप्रभावो हि कृतो राज्ञा महीतले ।\nपंचविंशप्रमाणेन वर्षाणि नृपसत्तम १७।\nगदैर्हीना नराः सर्वे ज्ञानध्यानपरायणाः ।\nयज्ञदानपराः सर्वे दयाभावाश्च मानवाः १८।\nउपकाररताः पुण्या धन्यास्ते कीर्तिभाजनाः ।\nसर्वे धर्मपरा विप्र विष्णुध्यानपरायणाः १९।\nराज्ञा तेनोपदिष्टास्ते संजाता वैष्णवा भुवि ।\nविष्णुरुवाच-\nश्रूयतां नृपशार्दूल चरित्रं तस्य भूपतेः २०।\nसर्वधर्मपरो नित्यं विष्णुभक्तश्च नाहुषिः ।\nअब्दानां तत्र लक्षं हि तस्याप्येवं गतं भुवि २१।\nनूतनो दृश्यते कायः पंचविंशाब्दिको यथा ।\nपंचविंशाब्दिको भाति रूपेण वयसा तदा २२।\nप्रबलः प्रौढिसंपन्नः प्रसादात्तस्य चक्रिणः ।\nमानुषा भुवमास्थाय यमं नैव प्रयांति ते २३।\nरागद्वेषविनिर्मुक्ताः क्लेशपाशविवर्जिताः ।\nसुखिनो दानपुण्यैश्च सर्वधर्मपरायणाः २४।\nविस्तारं तेजनाः सर्वे संतत्यापि गता नृप ।\nयथा दूर्वावटाश्चैव विस्तारं यांति भूतले २५।\nयथा ते मानवाः सर्वे पुत्रपौत्रैः प्रविस्तृताः ।\nमृत्युदोषविहीनास्ते चिरं जीवंति वै जनाः २६।\nस्थिरकायाश्च सुखिनो जरारोगविवर्जिताः ।\nपंचविंशाब्दिकाः सर्वे नरा दृश्यंति भूतले २७।\nसत्याचारपराः सर्वे विष्णुध्यानपरायणाः ।\nएवं सर्वे च मर्त्यास्ते प्रसादात्तस्य चक्रिणः २८।\nसंजाता मानवाः सर्वे दानभोगपरायणाः ।\nमृतो न श्रूयते लोके मर्त्यः कोपि नरोत्तम २९।\nशोकं नैव प्रपश्यंति दोषं नैव प्रयांति ते ।\nयद्रूपं स्वर्गलोकस्य तद्रूपं भूतलस्य च ३०।\nसंजातं मानवश्रेष्ठ प्रसादात्तस्य चक्रिणः ।\nविभ्रष्टा यमदूतास्ते विष्णुदूतैश्च ताडिताः ३१।\nरुदमाना गताः सर्वे धर्मराजं परस्परम् ।\nतत्सर्वं कथितं दूतैश्चेष्टितं भूपतेस्तु तैः ३२।\nअमृत्युभूतलं जातं दानभोगेन भास्करे ।\nनहुषस्यात्मजेनापि कृतं देवययातिना ३३।\nविष्णुभक्तेन पुण्येन स्वर्गरूपं प्रदर्शितम् ।\nएवमाकर्णितं सर्वं धर्मराजेन वै तदा ३४।\nधर्मराजस्तदा तत्र दूतेभ्यः श्रुतविस्तरः ।\nचिंतयामास सर्वार्थं श्रुत्वैवंनृपचेष्टितम् ३५।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे पंचसप्ततितमोऽध्यायः ७५।"
  }
]
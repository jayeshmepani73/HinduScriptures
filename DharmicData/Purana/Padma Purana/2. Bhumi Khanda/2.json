[
  {
    "text": "सूत उवाच-\nतदादाय महात्माऽसौ निर्जगाम त्वरान्वितः ।\nपितृभक्त्या तपोभिश्च सत्यार्जवबलेन सः १।\nधर्ममाकृष्टवांश्चैव धर्मशर्मा ततस्तदा ।\nसमाकृष्टस्तु वै धर्मस्तपसा तस्य धीमतः २।\nधर्मशर्माणमायातं इदं वचनमब्रवीत् ।\nकस्मात्त्वया समाहूतो धर्मशर्मन्समागतः ३।\nतन्मे कथय कार्यं त्वं तत्करोमि न संशयः ।\nधर्मशर्मोवाच-\nयद्यस्ति गुरुशुश्रूषा यदि निष्ठाऽचलं तपः ४।\nतेन सत्येन मे धर्म वेदशर्मा स जीवतु ।\nधर्म उवाच-\nदमशौचेन सत्येन तपसा तव सुव्रत ५।\nपितृभक्त्या तव भ्राता वेदशर्मा महाभुजः ।\nपुनरेव महात्मासौ जीवनं च लभिष्यति ६।\nतपसानेन तुष्टोस्मि पितृभक्त्या महामते ।\nवरं वरय भद्रं ते दुर्लभं धर्मवित्तमैः ७।\nएवमाकर्णितं तेन सुवाक्यं धर्मशर्मणा ।\nवैवस्वतं महात्मानं समुवाच महायशाः ८।\nदेहि मे त्वचलां भक्तिं पितुः पादार्हणे पुनः ।\nधर्मे रतिं तथा मोक्षं सुप्रसन्नो यदा मम ९।\nतमुवाच ततो धर्मो मत्प्रसादाद्भविष्यति ।\nएवमुक्ते महावाक्ये वेदशर्मा तदोत्थितः १०।\nप्रसुप्तवन्महाप्राज्ञो धर्मशर्माणमब्रवीत् ।\nक्व सा देवी गता भ्रातः क्व स तातो भवेदिति ११।\nसमासेन समाख्यातं यथा पित्रा नियोजितः ।\nसमाज्ञाय ततो हृष्टो धर्मशर्मा तमब्रवीत् १२।\nममाद्यैव महाभाग शिरसा जीवितेन च ।\nसंमुखी भव वै भ्रातः कोन्यो मे त्वादृशो भुवि १३।\nभ्रातरं चैवमाभाष्य उत्सुकः पितरं प्रति ।\nगमनाय मतिं चक्रे भ्रात्रा च धर्मशर्मणा १४।\nद्वावेतौ तु गतौ तत्र पितरं हृष्टमानसौ ।\nद्वाभ्यां तत्र समास्थाय शिवशर्माणमुत्तमम् १५।\nधर्मशर्मा तदोवाच पितरं दीप्तिसंयुतम् ।\nममाद्यैव महाभाग तपसा जीवितेन च १६।\nवेदशर्मा समानीतस्तं पुत्रं प्रगृहाण भोः ।\nशिवशर्मा ततो हृष्टो भक्तिं विज्ञाय तस्य च १७।\nन किंचिदब्रवीत्तं तु पुनश्चिंतामुपेयिवान् ।\nपुरतो विनयेनापि वर्तमानं महामतिम् १८।\nविष्णुशर्माणमाभाषीद्वत्स मे वचनं कुरु ।\nइंद्रलोकं व्रजस्वाद्य तस्मादानय चामृतम् १९।\nअनया कान्तया सार्द्धं स्थातुमिच्छामि सांप्रतम् ।\nसागराद्यत्समुत्पन्नममृतं व्याधिनाशनम् २०।\nसाधुनेच्छति मामेषा यथैनां तु लभाम्यहम् ।\nतथा कुरुष्व शीघ्रं त्वमन्यथान्यं प्रयास्यति २१।\nवृद्धं ज्ञात्वावमन्येत इयं बाला सुरूपिणी ।\nअद्य देव्यानया सार्द्धं प्रियया भुवनत्रये २२।\nनिर्दोषो व्याधिनिर्मुक्तो यथा तात भवाम्यहम् ।\nतथा कुरुष्व मे वत्स मद्भक्तोसि यदा भुवि २३।\nएवमाकर्ण्य तद्वाक्यं पितुस्तस्य महात्मनः ।\nविष्णुशर्मा तदोवाच पितरं दीप्ततेजसम् २४।\nसर्वमेतत्करिष्यामि भवतः सुखमुत्तमम् ।\nएवमाभाष्य धर्मात्मा विष्णुशर्मा महामतिः २५।\nपितरं तं नमस्कृत्य पुनः कृत्वा प्रदक्षिणम् ।\nबलेन महता सोपि तपसा नियमेन च २६।\nअंतरिक्षगतश्चासीद्गच्छमानस्य धीमतः ।\nस महावायुवेगेन ऐंद्रं संप्रतिगच्छति २७।\nइति श्रीपद्मपुराणे भूमिखंडे शिवशर्मचरिते द्वितीयोऽध्यायः २।"
  }
]
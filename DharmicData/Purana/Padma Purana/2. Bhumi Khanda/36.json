[
  {
    "text": "सुनीथोवाच-\nसत्यमुक्तं त्वया भद्रे एवमेतत्करोम्यहम् ।\nअनया विद्यया विप्रं मोहयिष्यामि नान्यथा १।\nसाहाय्यं देहि मे पुण्यं येन गच्छामि सांप्रतम् ।\nएवमुक्ता तया रंभा तामुवाच मनस्विनीम् २।\nकीदृग्ददामि साहाय्यं तत्त्वं कथय भामिनि ।\nदूतत्वं गच्छ मे भद्रे एतं प्रति सुसांप्रतम् ३।\nएवमुक्तं तया तां तु रंभां प्रति सुलोचनाम् ।\nएवमेव प्रतिज्ञातं रंभया देवयोषिता ४।\nकरिष्ये तव साहाय्यमादेशो मम दीयताम् ।\nसद्भावेन विशालाक्षी रूपयौवनशालिनी ५।\nमायया दिव्यरूपा सा संबभूव वरानना ।\nरूपेणाप्रतिमालोके मोहयंती जगत्त्रयम् ६।\nमेरोश्चैव महापुण्ये शिखरे चारुकंदरे ।\nनानाधातुसमाकीर्णे नानारत्नोपशोभिते ७।\nदेववृक्षैः समाकीर्णे बहुपुष्पोपशोभिते ।\nदेववृंदसमाकीर्णे गंधर्वाप्सरसेविते ८।\nमनोहरे सुरम्ये च शीतच्छायासमाकुले ।\nचंदनानामशोकानां तरूणां चारुहासिनी ९।\nदोलायां सा समारूढा सर्वशृङ्गारशोभिता ।\nकौशेयेन सुनीलेन राजमाना वरानना १०।\nबंधूकपुष्पवर्णेन कंचुकेन द्विजोत्तम ।\nसर्वांगसुंदरी बाला वीणातालकराविला ११।\nगायमाना वरं गीतं सुस्वरं विश्वमोहनम् ।\nताभिः परिवृता बाला सखीभिः सुमनोहरा १२।\nअंगस्तु कंदरे पुण्ये एकांते ध्यानमास्थितः ।\nकामक्रोधविहीनस्तु ध्यायमानो जनार्दनम् १३।\nस श्रुत्वा सुस्वरं गीतं मधुरं सुमनोहरम् ।\nतालमानक्रियोपेतं सर्वसत्वविकर्षणम् १४।\nध्यानाच्चचाल तेजस्वी मायागीतेन मोहितः ।\nसमुत्थायासनात्तूर्णं वीक्षमाणो मुहुर्मुहुः १५।\nजगाम तत्र वेगेन मायाचलितमानसः ।\nदोलासंस्थां विलोक्यैव वीणादंडकराविलाम् १६।\nहसमानां सुगायंतीं पूर्णचंद्रनिभाननाम् ।\nमोहितस्तेन गीतेन रूपेणापि महायशाः १७।\nतस्या लावण्यभावेन मन्मथस्य शराहतः ।\nआकुलव्याकुलज्ञान ऋषिपुत्रो द्विजोत्तमः १८।\nप्रलपत्यतिमोहेन जृंभते च पुनः पुनः ।\nस्वेदः कंपोथ संतापस्तस्याजायत तत्क्षणात् १९।\nमुह्यन्निव महामोहैर्ग्लानश्चलितमानसः ।\nवेपमानस्ततस्त्वंगो दूयमानः समागतः २०।\nतामालोक्य विशालाक्षीं मृत्युकन्यां यशस्विनीम् ।\nअथोवाच महात्मा स सुनीथां चारुहासिनीम् २१।\nका त्वं कस्य वरारोहे सखीभिः परिवारिता ।\nकेन कार्येण संप्राप्ता केन त्वं प्रेषिता वनम् २२।\nतवांगं सुंदरं सर्वमत्र भाति महावने ।\nसमाचक्ष्व ममाद्यैव प्रसादसुमुखी भव २३।\nमायामोहेन संमुग्धस्तस्याः कर्म न विंदति ।\nमार्गणैर्मन्मथस्यापि परिविद्धो महामुनिः २४।\nएवंविधं महद्वाक्यं समाकर्ण्य महामतेः ।\nनोवाच किंचित्सा विप्रं समालोक्य सखीमुखम् २५।\nरंभां च प्रेरयामास सुनीथा संज्ञया सखीम् ।\nसमुवाच ततो रंभा सादरं तं द्विजं प्रति २६।\nइयं कन्या महाभागा मृत्योश्चापि महात्मनः ।\nसुनीथाख्या प्रसिद्धेयं सर्वलक्षणसंपदा २७।\nपतिमन्विच्छती बाला धर्मवंतं तपोनिधिम् ।\nशांतं दांतं महाप्राज्ञं वेदविद्याविशारदम् २८।\nएवंविधं महद्वाक्यं समाकर्ण्य महामुनिः ।\nतामुवाच ततस्त्वंगो रंभामप्सरसां वराम् २९।\nमया चाराधितो विष्णुः सर्वविश्वमयो हरिः ।\nतेन दत्तो वरो मह्यं पुत्राख्यः सर्वसिद्धिदः ३०।\nतन्निमित्तमहं भद्रे सुतार्थं नित्यमेव च ।\nकस्यचित्पुण्यवीर्यस्य कन्यामेकां प्रचिंतये ३१।\nसदैवाहं न पश्यामि सुभार्यां सत्यमीदृशीम् ।\nइयं धर्मस्य वै कन्या धर्माचारा वरानना ३२।\nमामेवं हि भजत्वेषा यदि कान्तमिहेच्छति ।\nयं यमिच्छेदियं बाला तं ददामि न संशयः ३३।\nअदेयं देयमित्याह अस्याः संगमकारणात् ।\nएकमेवं त्वया देयं श्रूयतां द्विजसत्तम ३४।\nरंभोवाच-\nविप्रेंद्र त्वं शृणुष्वेह प्रतिज्ञां वच्मि सांप्रतम् ।\nएषा नैव त्वया त्याज्या धर्मपत्नी तवैव हि ३५।\nअस्या दोषो गुणो नैव ग्राह्य एव त्वया कदा ।\nइत्यर्थे प्रत्ययं विप्र प्रत्यक्षं परिदर्शय ३६।\nस्वहस्तं देहि विप्रेंद्र सत्यप्रत्ययकारकम् ।\nएवमस्तु मया दत्तो ह्यस्या हस्तो न संशयः ३७।\nसूत उवाच-\nएवं संबधिकं कृत्वा सत्यप्रत्ययकारकम् ।\nगांधर्वेण विवाहेन सुनीथामुपयेमिवान् ३८।\nतस्मै दत्वा सुनीथां तां रंभा हृष्टेन चेतसा ।\nसा तां चामंत्रयित्वा वै गता गेहं स्वकं पुनः ३९।\nप्रहृष्टचेतसः सख्यः स्वस्थानं परिजग्मिरे ।\nगतासु तासु सर्वासु सखीषु द्विजसत्तमः ४०।\nरेमे त्वंगस्तया सार्धं प्रियया भार्यया सह ।\nतस्यामुत्पाद्य तनयं सर्वलक्षणसंयुतम् ४१।\nचकार नाम तस्यैव वेनाख्यं तनयस्य हि ।\nववृधे स महातेजाः सुनीथातनयस्तदा ४२।\nवेदशास्त्रमधीत्यैव धनुर्वेदं गुणान्वितम् ।\nसर्वासामपि मेधावी विद्यानां पारमेयिवान् ४३।\nअंगस्य तनयो वेनः शिष्टाचारेण वर्तते ।\nस वेनो ब्राह्मणश्रेष्ठः क्षत्त्राचारपरोऽभवत् ४४।\nदिवि चेंद्रो यथा भाति सर्वतेजःसमन्वितः ।\nभात्येवं तु महाप्राज्ञः स्वबलेन पराक्रमैः ४५।\nचाक्षुषस्यांतरे प्राप्ते वैवस्वतसमागते ।\nप्रजापालं विना लोके प्रजाः सीदंति सर्वदा ४६।\nऋषयो धर्मतत्त्वज्ञाः प्रजाहेतोस्तपोधनाः ।\nव्यचिंतयन्महीपालं धर्मज्ञं सत्यपंडितम् ४७।\nतं वेनमेव ददृशुः संपन्नं लक्षणैर्युतम् ।\nप्राजापत्ये पदे पुण्ये अभ्यषिंचन्द्विजोत्तमाः ४८।\nअभिषिक्ते महाभागे त्वंगपुत्रे तदा नृपे ।\nते प्रजापतयः सर्वे जग्मुश्चैव तपोवनम् ४९।\nगतेषु तेषु सर्वेषु वेनो राज्यमकारयत् ।\nसूत उवाच-\nसा सुनीथा सुतं दृष्ट्वा सर्वराज्यप्रसाधकम् ५०।\nविशंकते प्रभावेण शापात्तस्य महात्मनः ।\nमम पुत्रो महाभागो धर्मत्राता भविष्यति ५१।\nइत्येवं चिंतयेन्नित्यं पूर्वपापाद्विशंकिता ।\nधर्मांगानि सुपुण्यानि सुताग्रे परिदर्शयेत् ५२।\nसत्यभावादि कान्पुण्यान्गुणान्सा वै प्रकाशयेत् ।\nइत्युवाच सुतं सा हि अहं धर्मसुता सुत ५३।\nपिता ते धर्मतत्त्वज्ञस्तस्माद्धर्मं समाचर ।\nइत्येवं बोधयेन्नित्यं पुत्रं वेनं तदा सती ५४।\nमातापित्रोस्तयोर्वाक्यं प्रजायुक्तं प्रपालयेत् ।\nएवं वेनः प्रजापालः संजातःक्षितिमंडले ५५।\nसुखेन जीवते लोकःप्रजाधर्मेणरंजिताः ।\nएवं राज्यप्रभावं तु वेनस्यापि महात्मनः ५६।\nधर्मभावाः प्रवर्तंते तस्मिञ्छासति पार्थिवे ५७।\nइति श्रीपद्मपुराणे भूमिखंडे वेनोपाख्याने षट्त्रिंशोऽध्यायः ३६"
  }
]
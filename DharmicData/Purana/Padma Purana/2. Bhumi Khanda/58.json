[
  {
    "text": "विष्णुरुवाच-\nक्रीडाप्रयुक्तासु वनं प्रविष्टा वैश्यस्य भार्या सुकला सुतन्वी ।\nददर्श सर्वं गहनं मनोरमं तामेव पप्रच्छ सखीं सती सा १।\nअरण्यमेतत्प्रवरं सुपुण्यं दिव्यं सखे कस्य मनोभिरामम् ।\nसिद्धंसुकामैः प्रवरैः समस्तैः पप्रच्छ हर्षात्सुकला सखीं ताम् २।\nक्रीडोवाच-\nएतद्वनं दिव्यगुणैः प्रयुक्तं सिद्धस्वभावैः परिभावनेन ।\nपुष्पाकुलं कामफलोपयुक्तं विपश्य सर्वं मकरध्वजस्य ३।\nएवं वाक्यं ततः श्रुत्वा हर्षेण महतान्विता ।\nसमालोक्य महद्वृत्तं कामस्य च दुरात्मनः ४।\nवायुना नीयमानं तं समाघ्राति न सौरभम् ।\nवाति वायुः स्वभावेन सौरभेण समन्वितः ५।\nतद्बाणो विशतेनासां यथा तथा सुलीलया ।\nसा गंधं नैव गृह्णाति पुष्पाणां च वरानना ६।\nन चास्वादयते सा तु सुरसान्सा महासती ।\nस सखा कामदेवस्य रममाणो विनिर्जितः ७।\nलज्जितः पराङ्मुखो भूत्वा भूं पपात लवच्छदैः ।\nफलेभ्यो हि सुपक्वेभ्यः पुष्पमंजरिसंस्कृतः ८।\nलवरूपोपतद्भूमौ रसस्त्वेष तया जितः ।\nमकरंदः सुदीनात्मा फलाद्भूमिं ततः पुनः ९।\nभक्ष्यते मक्षिकाभिश्च यथामृतो रणे तथा ।\nमक्षिकाभक्ष्यमाणस्तु प्रवाहेन प्रयाति सः १०।\nमंदंमंदं प्रयात्येव तं हसंति च पक्षिणः ।\nनानारुतैः प्रचलंति सुखमानंदनिर्भरैः ११।\nप्रीत्या शकुनयस्तत्र वनमध्यनगस्थिताः ।\nसुकलया जितो ह्येष निम्नं पंथानमाश्रितः १२।\nप्रीत्या समेता रतिः कामभार्या गत्वाब्रवीत्सा सुकलां विहस्य ।\nस्वस्त्यस्तु ते स्वागतमेव भद्रे रमस्व प्रीत्या नयनाभिरामम् १३।\nते रूपमिष्टममलमिंद्रस्यापि महात्मनः ।\nयदेष्टं ते तदा ब्रूहि समानेष्ये न संशयः १४।\nसूत उवाच-\nवदंत्यौ ते स्त्रियौ दृष्ट्वा श्रुत्वोवाच सुभाषितम् ।\nरतिं प्रतिगृहीत्वा मे गतो भर्त्ता महामतिः १५।\nयत्र मे तिष्ठते भर्त्ता तत्राहं पतिसंयुता ।\nतत्र कामश्च मे प्रीतिरयं कायो निराश्रयः १६।\nद्वे अप्युक्तं समाकर्ण्य रतिप्रीती विलज्जिते ।\nव्रीडमाने गते ते द्वे यत्र कामो महाबलः १७।\nऊचतुस्तं महावीरमिंद्रकाय समाश्रितम् ।\nचापमाकर्षमाणं तं नेत्रलक्ष्यं महाबलम् १८।\nदुर्जयेयं महाप्राज्ञ त्यज पौरुषमात्मनः ।\nपतिकामा महाभागा पतिव्रता सदैव सा १९।\nकाम उवाच-\nअनया लोक्यते रूपमिंद्रस्यास्य महात्मनः ।\nयदि देवि तदा चाहं हनिष्यामि न संशयः २०।\nअथ वेषधरो देवो महारूपः सुराधिपः ।\nस तयानुगतस्तूर्णं परया लीलया तदा २१।\nसर्वभोगसमाकीर्णः सर्वाभरणशोभितः ।\nदिव्यमाल्यांबरधरो दिव्यगंधानुलेपनः २२।\nतया रत्या समायातो यत्रास्ते पतिदेवता ।\nप्रत्युवाच महाभागां सुकलां सत्यचारिणीम् २३।\nपूर्वं दूती समक्षं ते प्रीत्या च प्रहिता मया ।\nकस्मान्न मन्यसे भद्रे भजंतं त्वामिहागतम् २४।\nसुकलोवाच-\nरक्षायुक्तास्मि भद्रं ते भर्तुः पुत्रैर्महात्मभिः ।\nएकाकिनीसहायैश्च नैव कस्य भयं मम २५।\nशूरैश्च पुरुषाकारैः सर्वत्र परिरक्षिता ।\nनाति प्रस्तावये वक्तुं व्यग्रा कर्मणि तस्य च २६।\nयावत्प्रस्यंदते नेत्रं तावत्कालं महामते ।\nभवान्न लज्जते कस्माद्रममाणो मया सह २७।\nभवान्को हि समायातो निर्भयो मरणादपि ।\nइंद्र उवाच-\nत्वामेवं हि प्रपश्यामि वनमध्ये समागताम् २८।\nसमाख्यातास्त्वया शूरा भर्तुश्च तनयाः पुनः ।\nकथं पश्याम्यहं तावद्दर्शयस्व ममाग्रतः २९।\nसुकलोवाच-\nसनिजसकलवर्गस्याधिपत्ये निवेश्य धृतिमतिगतिबुद्ध्य्ख्यैस्तु संन्यस्य सत्यम् ।\nअचलसकलधर्मो नित्ययुक्तो महात्मा मदनसबलधर्मात्मा सदामां जुगोप ३०।\nमामेवं परिरक्षते दमगुणैः शौचैस्तु धर्मः सदा सत्यं पश्य समागतं मम पुरः शांतिक्षमाभ्यांयुतम् ।\nबोधश्चातिमहाबलः पृथुयशा यो मां न मुंचेत्कदा बद्धाहं दृढबंधनैः स्वगुणजैः सांनिध्यमेवं गतः ३१।\nरक्षायुक्ताः कृताः सर्वे सत्याद्या मम सांप्रतम् ।\nधर्मलाभादिकाः सर्वे दमबुद्धिपराक्रमाः ३२।\nमामेवं हि प्ररक्षंति किं मां प्रार्थयसे बलात् ।\nको भवान्निर्भयो भूत्वा दूत्या सार्धं समागतः ३३।\nसत्यं धर्मस्तथा पुण्यं ज्ञानाद्याः प्रबलास्तथा ।\nमम भर्तुः सहायाश्च ते मां रक्षंति वेश्मनि ३४।\nअहं रक्षायुता नित्यं दमशांतिपरायणा ।\nन मां जेतुं समर्थश्च अपि साक्षाच्छचीपतिः ३५।\nयदि वा मन्मथो वापि समागच्छति वीर्यवान् ।\nदंशिताहं सदा सत्यं सत्यकेनैव नान्यथा ३६।\nनिरर्थकास्तस्य बाणा भविष्यंति न संशयः ।\nत्वामेवं हि हनिष्यंति धर्मादयो महाभटाः ३७।\nदूरं गच्छ पलायत्वमत्र मा तिष्ठ सांप्रतम् ।\nवार्यमाणो यदा तिष्ठेर्भस्मीभूतो भविष्यसि ३८।\nभर्त्रा विना निरीक्षेत मम रूपं यदा भवान् ।\nयथा दारु दहेदग्निस्तथा धक्ष्यामि नान्यथा ३९।\nएवं श्रुत्वा सहस्राक्षो मन्मथस्यापि सम्मुखम् ।\nपश्य पौरुषमेतस्या युध्यस्व निजपौरुषैः ४०।\nयथागतास्तथा सर्वे महाशापभयातुराः ।\nस्वंस्वं स्थानं महाराज इंद्राद्याः प्रययुस्तदा ४१।\nगतेषु तेषु सर्वेषु सुकला सा पतिव्रता ।\nस्वगृहं पुण्यसंयुक्ता पतिध्यानेन चागता ४२।\nस्वगृहं पुण्यसंयुक्तं सर्वतीर्थमयं तदा ।\nसर्वयज्ञमयं राजन्संप्राप्ता पतिदेवता ४३।\nइति श्रीपद्मपुराणे भूमिखंडे वेनोपाख्याने सुकलाचरित्रेष्टपंचाशत्तमोऽध्यायः ५८ ।"
  }
]
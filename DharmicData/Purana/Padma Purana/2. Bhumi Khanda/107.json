[
  {
    "text": "कुंजल उवाच-\nअथासौ नारदः स्वर्गादायुराजानमागतः ।\nआगत्य कथयामास कस्माद्राजन्प्रशोचसे १।\nपुत्रापहरणं तेऽद्य क्षेमं जातं महामते ।\nदेवादीनां महाराज एवं ज्ञात्वा तु मा शुचः २।\nसर्वज्ञः सगुणो भूत्वा सर्वविज्ञानसंयुतः ।\nसर्वकलाभिसंपूर्ण आगमिष्यति ते सुतः ३।\nयेनाप्यपहृतस्तेऽद्य बालो देवगुणोपमः ।\nआत्मगेहे महाराज कालो नीतो न संशयः ४।\nतस्याप्यंतं स वै कर्त्ता महावीर्यो महाबलः ।\nस त्वामभ्येष्यते भूप शिवस्य सुतया सह ५।\nइंद्रोपेंद्रसमः पुत्रो भविष्यति स्वतेजसा ।\nइंद्रत्वं भोक्ष्यते सोऽपि निजैश्च पुण्यकर्मभिः ६।\nएवमाभाष्य राजानमायुं देवर्षिसत्तमः ।\nजगाम सहसा तस्य पश्यतः सानुगस्य ह ७।\nगते तस्मिन्महाभागे नारदे देवसंमिते ।\nआयुरागत्य तां राज्ञीं तत्सर्वं विन्यवेदयत् ८।\nदत्तात्रेयेण यो दत्तः पुत्रो देववरोत्तमः ।\nस वै राज्ञि कुशल्यास्ते विष्णोश्चैव प्रसादतः ९।\nयेनाप्यसौ हृतः पुत्रः सगुणो मे वरानने ।\nशिरस्तस्य गृहीत्वा तु पुनरेवागमिष्यति १०।\nइत्याह नारदो भद्रे मा कृथाः शोकमेव च ।\nत्यज चैनं महामोहं कार्यधर्मविनाशनम् ११।\nभर्तुर्वाक्यं निशम्यैवं राज्ञी इंदुमती ततः ।\nहर्षेणापि समाविष्टा पुत्रस्यागमनं प्रति १२।\nयथोक्तं देवऋषिणा तत्तथैव भविष्यति ।\nदत्तात्रेयेण मे दत्तस्तनपो ह्यजरामरः १३।\nभविष्यति न संदेहः प्रतिभात्येनमेव हि ।\nइत्येवं चिंतयित्वा तु ननाम द्विजपुंगवम् १४।\nनमोस्तु तस्मै परिसिद्धिदाय अत्रेः सुपुत्राय महात्मने च ।\nयस्य प्रसादेन मया सुपुत्रः प्राप्तः सुधीरः सुगुणः सुपुण्यः १५।\nएवमुक्त्वा तु सा देवी विरराम सुदुःखिता ।\nआगमिष्यंतमाज्ञाय नहुषं तनयं पुनः १६।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नाहुषाख्याने सप्तोत्तरशततमोऽध्यायः १०७।"
  }
]
[
  {
    "text": "सूत उवाच-\nवेनस्याज्ञां सुसंप्राप्य पृथुः परमधार्मिकः ।\nसंबभ्रे सर्वसंभारान्नानापुण्यान्नृपात्मजः १।\nनिमंत्र्य ब्राह्मणान्सर्वान्नानादेशोद्भवानपि ।\nअथ वेन इयाजासावश्वमेधेन भूपतिः २।\nदानान्यदाद्ब्राह्मणेभ्यो नानारूपाण्यनेकशः ।\nजगाम वैष्णवं लोकं सकायो जगतीपतिः ३।\nविष्णुना सह धर्मात्मा नित्यमेव प्रवर्तते ।\nएतद्वः सर्वमाख्यातं चरित्रं तस्य भूपतेः ४।\nसर्वपापप्रशमनं सर्वदुःखविनाशनम् ।\nपृथुरेव स धर्मात्मा राजा पृथ्वीं प्रशासति ५।\nत्रैलोक्येन समं पृथ्वीं दुदोह नृपसत्तमः ।\nप्रजास्तु रंजितास्तेन पुण्यधर्मानुकर्मभिः ६।\nएतत्ते सर्वमाख्यातं भूमिखण्डमनुत्तमम् ।\nप्रथमं सृष्टिखंडं तु द्वितीयं भूमिखंडकम् ७।\nभूमिखंडस्यमाहात्म्यं कथयिष्याम्यहं पुनः ।\nअस्य खंडस्य वै श्लोकं यः शृणोति नरोत्तमः ८।\nदिनस्यैकस्य वै पापं तस्य चैव प्रणश्यति ।\nयो नरो भावसंयुक्तोऽध्यायं संशृणुते सुधीः ९।\nतस्य पुण्यं प्रवक्ष्यामि श्रूयतां द्विजसत्तमाः ।\nदत्तस्य गोसहस्रस्य ब्राह्मणेभ्यः सुपर्वणि १०।\nयत्फलं तत्प्रजायेत विष्णुस्तस्य प्रसीदति ।\nअस्य पद्मपुराणस्य पठमानस्य नित्यशः ११।\nकलौयुगे तु विघ्नाश्च न जायंते नरस्य वै ।\nव्यास उवाच-\nकस्मात्कलौ न जायंते शृण्वानस्य च पद्मज १२।\nनरस्य पुण्ययुक्तस्य नाना विघ्नाः सुदारुणाः ।\nब्रह्मोवाच-\nमखस्याप्यश्वमेधस्य यत्फलं परिकथ्यते १३।\nतत्फलं दृश्यते तात पुराणे पद्मसंज्ञके ।\nअश्वमेधमखः पुण्यः कलौ नैव प्रवर्तते १४।\nपुराणं चापि यत्तद्वदश्वमेधसमं किल ।\nअश्वमेधस्य यत्पुण्यं स्वर्गमोक्षफलप्रदम् १५।\nन भुंजंति नराः पापाः पापमार्गेषु संस्थिताः ।\nपुराणस्यास्य पुण्यस्य पद्मसंज्ञस्य सत्तम १६।\nअश्वमेधसमं पुण्यं न भुंजंति कलौ नराः ।\nकलौ युगे नरैः पापैर्गंतव्यं नरकार्णवम् १७।\nकस्माच्छ्रोष्यंति तत्पुण्यं चतुर्वर्गप्रसाधनम् ।\nयेन श्रुतमिदं पुण्यं पुराणं पद्मसंज्ञकम् १८।\nसर्वं हि साधितं तेन चतुर्वर्गस्य साधनम् ।\nअश्वमेधादयो यज्ञास्तस्मान्नष्टा महामते १९।\nकलौ युगे गताः स्वर्गे सवेदाः सांगसस्वराः ।\nयः कोपि सत्वसंपन्नः श्रद्धावान्भगवत्परः २०।\nश्रोतुमिच्छति धर्मात्मा सपुत्रो भार्यया सह ।\nश्रवणार्थं महाश्रद्धा पूर्वं तस्य प्रजायते २१।\nशृण्वानस्य नरस्यापि महाविघ्नो न संचरेत् ।\nअश्रद्धा जायते पूर्वं पाठकस्य नरस्य च २२।\nलोभश्च जायते तस्य शृण्वानस्य द्विजोत्तम ।\nप्रेषितो विष्णुदेवेन महामोहः स दारुणः २३।\nअकरोत्स विनाशं तु शृण्वतश्चास्य नित्यशः ।\nदूषकाः कुत्सकाः पापाः संभवंति दिने दिने २४।\nज्ञातव्यं तु सुबुद्धेन विघ्नरूपं ममाधुना ।\nसंजातं दृश्यते व्यास तथा होमं समाचरेत् २५।\nवैष्णवैश्च महामंत्रैर्विष्णुसूक्तैः सुपुण्यदैः ।\nविष्णोरराटमंत्रेण सहस्रशीर्षकेण च २६।\nइदं विष्णु सुमंत्रेण आब्रह्मेण पुनः पुनः ।\nत्र्यंबकेन च मंत्रेण होममेवं समाचरेत् २७।\nबृहत्साम्ना सुमंत्रेण द्वादशाक्षरकेण च ।\nयस्य देवस्य यो होमस्तस्य मंत्रेण होमयेत् २८।\nअष्टोत्तरतिलाज्यैश्च पालाशैः समिधैरपि ।\nग्रहाणामपि कर्त्तव्यं स्थापनं पूजनं द्विज २९।\nविघ्नेशं पूजयेत्तत्र शारदां च सुरेश्वरीम् ।\nजातवेदां महामायां चंडिकां क्षेत्रनायकम् ३०।\nतिलैश्च तंदुलैराज्यैस्तेषां मंत्रसमुद्यतैः ।\nएवं होमः प्रकर्त्तव्यो ब्राह्मणेभ्यो ददेद्धनम् ३१।\nयथासंभाविकां तात दक्षिणां धेनुसंयुताम् ।\nततो विघ्नाः प्रणश्यंति पुराणं सिद्धिमाप्नुयात् ३२।\nएवं न कुरुते यो हि तस्य विघ्नं वदाम्यहम् ।\nतस्यांगे जायते रोगो बहुपीडाप्रदायकः ३३।\nभार्या शोकः पुत्रशोको धनहानिः प्रजायते ।\nनानाविधान्महारोगान्भुंजते नात्र संशयः ३४।\nयस्य गेहे नास्ति वित्तमुपवासं समाचरेत् ।\nएकादशीं सुसंप्राप्य पूजयेन्मधुसूदनम् ३५।\nषोडशैश्चोपचारैश्च भावयुक्तेन चेतसा ।\nब्राह्मणान्भोजयेत्पश्चाद्यथावित्तानुसारतः ३६।\nकेशवाय ततो दत्वा संकल्पं हविषान्वितम् ।\nस्वयं कुर्यात्ततः प्राज्ञो भोजनं सह बांधवैः ३७।\nपुत्रैस्तु भार्यया युक्तस्ततः सिद्धिमवाप्नुयात् ।\nपुराणसंहितापूर्णा श्रोतव्या धर्मतत्परैः ३८।\nचतुर्वर्गस्य वै सिद्धिर्जायते तस्य नान्यथा ।\nसपादं लक्षमेकं तु ब्रह्माख्यं पुष्करं शृणु ३९।\nकृते युगे तु निष्पापाः शृण्वंति मनुजा द्विज ।\nलक्षस्यार्द्धं ततः कृत्स्नं पुराणं पद्मसंज्ञकम् ४०।\nश्लोकानां तु सहस्राभ्यां द्वाभ्यामेव तथाधिकम् ।\nत्रेतायुगे तथा प्राप्ते यदा श्रोष्यंति मानवाः ४१।\nचतुर्वर्गफलं भुक्त्वा ते यास्यंति हरिं पुनः ।\nद्वाविंशतिसहस्राणि संहितापद्मसंज्ञिता ४२।\nद्वापरे कथिता विप्र ब्रह्मणा परमात्मना ।\nद्वादशैव सहस्राणां पद्माख्या सा तु संहिता ४३।\nकलौ युगे पठिष्यंति मानवा विष्णुतत्पराः ।\nएकोर्थश्चैकभावश्च चतुर्ष्वपि प्रवर्तितः ४४।\nसंहितास्वेव विप्रेंद्र शेषाख्यानप्रविस्तरः ।\nद्वादशैव सहस्राणि नाशं यास्यंति सत्तम ४५।\nकलौ युगे तु संप्राप्ते प्रथमं हि भविष्यति ।\nभूमिखंडं नरः श्रुत्वासर्वपापैः प्रमुच्यते ४६।\nमुच्यते सर्वदुःखेभ्यः सर्वरोगैः प्रमुच्यते ।\nअन्यत्सर्वं परित्यज्य जपं दानं तथा श्रुतम् ४७।\nश्रोतव्यं हि प्रयत्नेन पद्माख्यं पापनाशनम् ।\nप्रथमं सृष्टिखंडं तु द्वितीयं भूमिखंडकम् ४८।\nतृतीयं स्वर्गखंडं च पातालं तु चतुर्थकम् ।\nपंचमं चोत्तरं खंडं सर्वपापप्रणाशनम् ४९।\nयः शृणोति नरो भक्त्या पंचखंडान्यनुक्रमात् ।\nगोप्रदानसहस्रस्य मानवो लभते फलम् ५०।\nमहाभाग्येन लभ्यंते पंचखंडानि भूसुराः ।\nश्रुतानि मोक्षदानि स्युः सत्यं सत्यं न संशयः ५१।\nइति श्रीपद्मपुराणे भूमिखंडे पंचपंचाशत्सहस्रसंहितायां वेनोपाख्याने पंचविंशत्यधिकशततमोऽध्यायः १२५।"
  }
]
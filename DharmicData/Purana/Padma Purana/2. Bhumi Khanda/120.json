[
  {
    "text": "कुंजल उवाच-\nकामोदाख्यं पुरं दिव्यं सर्वदेवसमाकुलम् ।\nसर्वकामसमृद्ध्यर्थमपश्यन्नारदस्ततः १।\nकामोदाया गृहं प्राप्य प्रविवेश द्विजोत्तमः ।\nकामोदां तु ततो दृष्ट्वा सर्वकामसमाकुलाम् २।\nतया संपूजितो विप्रः सुवाक्यैः स्वागतादिभिः ।\nदिव्यासने समारूढस्तां पप्रच्छ द्विजोत्तमः ३।\nसुखेन स्थीयते भद्रे विष्णुतेजः समुद्भवे ।\nअनामयं च पप्रच्छ आशीर्भिरभिनंद्य ताम् ४।\nकामोदोवाच-।\nप्रसादाद्भवतां विष्णोः सुखेन वर्तयाम्यहम् ।\nकथयस्व महाप्राज्ञ त्वं प्रश्नोत्तरकारणम् ५।\nमहामोहः समुत्पन्नो ममांगे मुनिपुंगव ।\nव्यापकः सर्वलोकानां ममांगे मतिनाशकः ६।\nतस्मान्निद्रा समुत्पन्ना यथा मर्त्येषु वर्तते ।\nसुप्तया तु मया दृष्टः स्वप्नो वै दारुणो मुने ७।\nकेनाप्युक्तं समेत्यैव पुरतो द्विजसत्तम ।\nअव्यक्तोऽसौ हृषीकेशः संसारं स गमिष्यति ८।\nतदा प्रभृति दुःखेन व्यापिताहं महामते ।\nतन्मे त्वं कारणं ब्रूहि भवाञ्ज्ञानवतां वरः ९।\nनारद उवाच-\nवातिकः पैत्तिकश्चैव कफजः सान्निपातिकः ।\nस्वप्नः प्रवर्तते भद्रे मानवेषु न संशयः १०।\nन जायते च देवेषु स्वप्नो निद्रा च सुंदरि ।\nआदित्योदयवेलायां दृश्यते स्वप्न उत्तमः ११।\nसत्स्वप्नो मानवानां हि पुण्यस्य फलदायकः ।\nअन्यदेवं प्रवक्ष्यामि स्वप्नस्य कारणं शुभे १२।\nमहावातांदोलनैश्च चलंत्यापो वरानने ।\nत्रुटंत्यंबुकणाः सूक्ष्मास्तस्मादुदकसंचयात् १३।\nबहिरेव पतंत्येते निर्मलांबुकणाः शुभे ।\nपुनर्लयं प्रयांत्येते दृश्यादृश्या भवंति वै १४।\nतद्वत्स्वप्नस्य वै भावः कथ्यते शृणु भामिनि ।\nआत्मा शुद्धो विरक्तस्तु रागद्वेषविवर्जितः १५।\nपंचभूतात्मकानां च मुषित्वैव सुनिश्चलः ।\nषड्विंशतिसु तत्वानां मध्ये चैष विराजते १६।\nशुद्धात्मा केवलो नित्यः प्रकृतेः संगतिं गतः ।\nतद्भावैर्वायुरूपैश्च चलते स्थानतो यदा १७।\nआत्मनस्तेजसश्चैव प्रतितेजः प्रजायते ।\nअंतरात्मा शुभं नाम तस्य एव प्रकथ्यते १८।\nपयसश्च यथा भिन्ना भवंत्यंबुकणाः शुभे ।\nआत्मनस्तु तथा तेज अंतरात्मा प्रकथ्यते १९।\nस हि पृथ्वी स वै वायुः स चाप्याकाश एव हि ।\nस वै तोयं स दीप्येत एते पंच पुरा कृताः २०।\nआत्मनस्तेजसो भूता मलरूपा महात्मनः ।\nतस्यापि संगतिं प्राप्ता एकत्वं हि प्रयांति ते २१।\nस्वात्मभावप्रदोषेण नाशयंति वरानने ।\nतत्पिंडमन्यमिच्छंति वारं वारं वरानने २२।\nतेषां क्रीडाविहारोयं सृष्टिसंबंधकारणम् ।\nउदकस्य तरंगस्तु जायते च विलीयते २३।\nपुनर्भूतिः पुनर्हानिस्तादृशस्य पुनः पुनः ।\nअपां रूपस्य दृष्टांतं तद्वदेषां न संशयः २४।\nआत्मा न नश्यते देवि तेजो वायुर्न नश्यति ।\nन नश्यतो धराकाशौ न नश्यंत्याप एव च २५।\nपंचैव आत्मना सार्द्धं प्रभवंति प्रयांति च ।\nआत्मादयो ह्यमी भद्रे नित्यरूपा न संशयः २६।\nपिंड एव प्रणश्येत तेषां संजात एव च ।\nविषयाणां सुदोषैः स रागद्वेषादिभिर्हतः २७।\nप्राणाः प्रयांति वै पिंडात्पंचपंचात्मका द्विज ।\nपिंडांते वसते आत्मा प्रतिरूपस्तु तस्य च २८।\nअंतरात्मा यथा चाग्नेः स्फुलिंगस्तु प्रकाशते ।\nतथा प्रकाशमायाति दृश्यादृश्यः प्रजायते २९।\nशुद्धात्मा च परं ब्रह्म सदा जागर्ति नित्यशः ।\nअंतरात्मा प्रबद्धस्तु प्रकृतेश्च महागुणैः ३०।\nअन्नाहारेण संपुष्टैरंतरात्मा सुखं व्रजेत् ।\nसुसुखाज्जायते मोहस्तस्मान्मनः प्रमुह्यति ३१।\nपश्चात्संजायते निद्रा तामसी लयवर्द्धिनी ।\nनाडीमार्गेण यः सूर्यो मेरुमुल्लंघ्य गच्छति ३२।\nतदा रात्रिः प्रजायेत यावन्नोदयते रविः ।\nविषयांधकारैर्मुक्तस्तु अंतरात्मा प्रकाशते ३३।\nभावैस्तत्त्वात्मकानां तु पंचतत्त्वैः प्रपोषितैः ।\nपूर्वजन्मस्थितैः पिंडैरंतरात्मा प्रगृह्यते ३४।\nस यास्यति च वै स्थानमुच्चावचं महामते ।\nसंसार अंतरात्मा वै दोषैर्बद्धः प्रणीयते ३५।\nकायं रक्षति जीवात्मा पश्चात्तिष्ठति मध्यगः ।\nउदानः स्फुरते तीव्रस्तस्माच्छब्दः प्रजायते ३६।\nशुष्का भस्त्रा यथा श्वासं कुरुते वायुपूरिता ।\nतद्वच्छब्दवशाच्छ्वासमुदानः कुरुते बलात् ३७।\nआत्मनस्तु प्रभावेण उदानो बलवान्भवेत् ।\nएवं कायः प्रमुग्धस्तु मृतकल्पः प्रजायते ३८।\nततो निद्रा महामाया तस्यांगेषु प्रयाति सा ।\nहृदि कंठे तथा चास्ये नासिकाग्रे प्रतिष्ठति ३९।\nबाहू संकुच्य संतिष्ठेद्धृद्गतो नाभिमंडले ।\nआत्मनस्तु प्रभावाच्च उदानो नाम मारुतः ४०।\nप्रजायते महातीव्रा बलरोधं करोति सः ।\nयथा रज्ज्वा प्रबद्धस्तु दारु कीलधरः स्थितः ४१।\nतथा चात्मासु संलग्नः प्राणवायुर्न संशयः ।\nअंतरात्मप्रसक्तस्तु प्राणवायुः शुभानने ४२।\nबुद्धिवद्रोहितो भद्रे अंतरात्मा प्रधावति ।\nपूर्वजन्मार्जितान्वासान्स्मृत्वा तत्र प्रधावति ४३।\nतत्र संस्थो महाप्राज्ञः स्वेच्छया रमते पुनः ।\nएवं नानाविधान्स्वप्नानंतरात्मा प्रपश्यति ४४।\nउत्तमांश्च विरुद्धांश्च कर्मयुक्तान्प्रपश्यति ।\nगिरींस्तथा सुदुर्गांश्च उच्चावचान्प्रपश्यति ४५।\nतदेव वातिकं विद्धि कफवत्तद्वदाम्यहम् ।\nजलं नदीं तडागं च पयः स्थानानि पश्यति ४६।\nअग्निं च पश्यते देवि बहुकांचनमुत्तमम् ।\nतदेव पैत्तिकं विद्धि भाव्यं चैव वदाम्यहम् ४७।\nप्रभाते दृश्यते स्वप्नो भव्यो वाभव्य एव च ।\nकर्मयुक्तो वरारोहे लाभालाभप्रकाशकः ४८।\nस्वप्नस्यापि अवस्था मे कथिता वरवर्णिनि ।\nतद्भाव्यंचवरारोहेविष्णोश्चैवभविष्यति ४९।\nतन्निमित्तं त्वया दृष्टो दुःस्वप्नः स तु प्रेक्षितः ५०।"
  }
]
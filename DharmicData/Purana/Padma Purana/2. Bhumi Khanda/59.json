[
  {
    "text": "विष्णुरुवाच-\nकृकलः सर्वतीर्थानि साधयित्वा गृहं प्रति ।\nप्रस्थितः सार्थवाहेन महानंदसमन्वितः १।\nएवं चिंतयते नित्यं संसारः सफलो मम ।\nतृप्ताः स्वर्गं प्रयास्यंति पितरो मम नान्यथा २।\nतावत्प्रत्यक्षरूपेण बद्ध्वा तस्य पितामहान् ।\nपुरतस्तस्य संब्रूते नहि ते पुण्यमुत्तमम् ३।\nदिव्यरूपो महाकायः कृकलं वाक्यमब्रवीत् ।\nतव तीर्थफलं नास्ति श्रममेव वृथा कृथाः ४।\nस्वयं संतोषमाप्नोषि नहि ते पुण्यमुत्तमम् ।\nएवं श्रुत्वा ततो वैश्यः कृकलो दुःखपीडितः ५।\nभवान्कः संवदस्येवं कस्माद्बद्धाः पितामहाः ।\nकेन दोषप्रभावेण तन्मेत्वं कारणं वद ६।\nकस्मात्तीर्थफलं नास्ति मम यात्रा कथं नहि ।\nसर्वमेव समाचक्ष्व यदि जानासि संस्फुटम् ७।\nधर्म उवाच-\nपूतां पुण्यतमां स्वीयां भार्यां त्यक्त्वा प्रयाति यः ।\nतस्य पुण्यफलं सर्वं वृथा भवति नान्यथा ८।\nधर्माचारपरां पुण्यां साधुव्रतपरायणाम् ।\nपतिव्रतरतां भार्यां सुगुणां पुण्यवत्सलाम् ९।\nतामेवापि परित्यज्य धर्मकार्यं प्रयाति यः ।\nवृथा तस्य कृतः सर्वो धर्मो भवति नान्यथा १०।\nसर्वाचारपरा भव्या धर्मसाधनतत्परा ।\nपतिव्रतरता नित्यं सर्वदा ज्ञानवत्सला ११।\nएवं गुणा भवेद्भार्या यस्य पुण्या महासती ।\nतस्य गेहे सदा देवास्तिष्ठंति च महौजसः १२।\nपितरो गेहमध्यस्थाः श्रेयो वांछंति तस्य च ।\nगंगाद्याः पुण्यनद्यश्च सागरास्तत्र नान्यथा १३।\nपुण्या सती यस्य गेहे वर्तते सत्यतत्परा ।\nतत्र यज्ञाश्च गावश्च ऋषयस्तत्र नान्यथा १४।\nतत्र सर्वाणि तीर्थानि पुण्यानि विविधानि च ।\nभार्यायोगेन तिष्ठंति सर्वाण्येतानि नान्यथा १५।\nपुण्यभार्याप्रयोगेण गार्हस्थ्यं संप्रजायते ।\nगार्हस्थ्यात्परमो धर्मो द्वितीयो नास्ति भूतले १६।\nगृहस्थस्य गृहः पुण्यः सत्यपुण्यसमन्वितः ।\nसर्वतीर्थमयो वैश्य सर्वदेवसमन्वितः १७।\nगार्हस्थ्यं च समाश्रित्य सर्वे जीवंति जंतवः ।\nतादृशं नैव पश्यामि अन्यमाश्रममुत्तमम् १८।\nमंत्राग्निहोत्रं देवाश्च सर्वे धर्माः सनातनाः ।\nदानाचाराः प्रवर्तंते यस्य पुंसश्च वै गृहे १९।\nएवं यो भार्यया हीनस्तस्यगेहं वनायते ।\nयज्ञाश्च वै न सिध्यंति दानानि विविधानि च २०।\nभार्याहीनस्य पुंसोपि न सिध्यति महाव्रतम् ।\nधर्मकर्माणि सर्वाणि पुण्यानि विविधानि च २१।\nनास्ति भार्यासमं तीर्थं धर्मसाधनहेतवे ।\nशृणुष्व त्वं गृहस्थस्य नान्यो धर्मो जगत्त्रये २२।\nयत्र भार्या गृहं तत्र पुरुषस्यापि नान्यथा ।\nग्रामे वाप्यथवारण्ये सर्वधर्मस्य साधनम् २३।\nनास्ति भार्यासमं तीर्थं नास्ति भार्यासमं सुखम् ।\nनास्ति भार्यासमं पुण्यं तारणाय हिताय च २४।\nधर्मयुक्तां सतीं भार्यां त्यक्त्वा यासि नराधम ।\nगृहं धर्मं परित्यज्य क्वास्ते धर्मस्य ते फलम् २५।\nतया विना यदा तीर्थे श्राद्धदानं कृतं त्वया ।\nतेन दोषेण वै बद्धास्तव पूर्वपितामहाः २६।\nभवांश्चौरो ह्यमी चौरा यैस्तु भुक्तं सुलोलुपैः ।\nत्वया दत्तस्य श्राद्धस्य अन्नमेवं तया विना २७।\nसुपुत्रः श्रद्धया युक्तः श्राद्धदानं ददाति यः ।\nभार्या दत्तेन पिंडेन तस्य पुण्यं वदाम्यहम् २८।\nयथाऽमृतस्य पानेन नृणां तृप्तिर्हि जायते ।\nतथा पितॄणां श्राद्धेन सत्यंसत्यं वदाम्यहम् २९।\nगार्हस्थ्यस्य च धर्मस्य भार्या भवति स्वामिनी ।\nत्वयैषा वंचिता मूढ चौरकर्मकृतं वृथा ३०।\nअमी पितामहाश्चौरा यैर्भुक्तं तु तया विना ।\nभार्या पचति चेदन्नं स्वहस्तेनामृतोपमम् ३१।\nतदन्नमेवभुंजंति पितरो हृष्टमानसाः ।\nतेनैव तृप्तिमायांति संतुष्टाश्च भवंति ते ३२।\nतस्माद्भार्यां विना धर्मः पुरुषस्य न सिध्यति ।\nनास्ति भार्यासमं तीर्थं पुंसां सुगतिदायकम् ३३।\nभार्यां विना च यो धर्मः स एव विफलो भवेत् ३४।\nइति श्रीपद्मपुराणे भूमिखंडे वेनोपाख्याने सुकलाचरित्रे एकोनषष्टितमोऽध्यायः ५९ ।"
  }
]
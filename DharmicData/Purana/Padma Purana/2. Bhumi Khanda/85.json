[
  {
    "text": "वेन उवाच-\nभगवन्देवदेवेश प्रसादाच्च मम त्वया ।\nभार्यातीर्थं समाख्यातं पितृतीर्थमनुत्तमम् १।\nमातृतीर्थं हृषीकेश बहुपुण्यप्रदायकम् ।\nप्रसादसुमुखो भूत्वा गुरुतीर्थं वदस्व मे २।\nश्रीभगवानुवाच-\nकथयिष्याम्यहं राजन्गुरुतीर्थमनुत्तमम् ।\nसर्वपापहरं प्रोक्तं शिष्याणां गतिदायकम् ३।\nशिष्याणां परमं पुण्यं धर्मरूपं सनातनम् ।\nपरं तीर्थं परं ज्ञानं प्रत्यक्षफलदायकम् ४।\nयस्यप्रसादाद्राजेंद्र इहैव फलमश्नुते ।\nपरलोके सुखं भुंक्ते यशः कीर्तिमवाप्नुयात् ५।\nप्रसादाद्यस्य राजेंद्र गुरोश्चैव महात्मनः ।\nप्रत्यक्षं दृश्यते शिष्यैस्त्रैलोक्यं सचराचरम् ६।\nव्यवहारं च लोकानामाचारं नृपनंदन ।\nविज्ञानं विंदते शिष्यो मोक्षं चैव प्रयाति च ७।\nसर्वेषामेव लोकानां यथा सूर्यः प्रकाशकः ।\nगुरुः प्रकाशकस्तद्वच्छिष्याणां गतिरुत्तमा ८।\nरात्रावेव प्रकाशेच्च सोमो राजा नृपोत्तम ।\nतेजसा साधयेत्सर्वमधिकारं चराचरम् ९।\nगृहेप्रकाशयेद्दीपः समूहं नृपसत्तम ।\nतेजसा नाशयेत्सर्वमंधकारघनाविलम् १०।\nअज्ञानतमसा व्याप्तं शिष्यं द्योतयते गुरुः ।\nशिष्यप्रकाशउद्द्योतैरुपदेशैर्महामते ११।\nदिवाप्रकाशकः सूर्यः शशीरात्रौ प्रकाशकः ।\nगृहप्रकाशको दीपस्तमोनाशकरः सदा १२।\nरात्रौ दिवा गृहस्यांते गुरुः शिष्यं सदैव हि ।\nअज्ञानाख्यं तमस्तस्य गुरुः सर्वं प्रणाशयेत् १३।\nतस्माद्गुरुः परं तीर्थं शिष्याणामवनीपते ।\nएवं ज्ञात्वा ततः शिष्यः सर्वदा तं प्रपूजयेत् १४।\nगुरुं पुण्यमयं ज्ञात्वा त्रिविधेनापि कर्मणा ।\nइत्यर्थे श्रूयते विप्र इतिहासः पुरातनः १५।\nसर्वपापहरः प्रोक्तश्च्यवनस्य महात्मनः ।\nभार्गवस्य कुले जातश्च्यवनो मुनिसत्तमः १६।\nतस्य चिंता समुत्पन्ना एकदा तु नृपोत्तम ।\nकदाहं ज्ञानसंपन्नो भविष्यामि महीतले १७।\nदिवारात्रौप्रचिंतेत्स ज्ञानार्थी मुनिसत्तमः ।\nएवं तु चिंतमानस्य मतिरासीन्महात्मनः १८।\nतीर्थयात्रां प्रयास्यामि अभीष्टफलदायिनीम् ।\nगृहक्षेत्रादिसंत्यज्य भार्यां पुत्रं धनं ततः १९।\nतीर्थयात्राप्रसंगेन अटते मेदिनीं तदा ।\nलोमानुलोमयात्रां स गंगायाः कृतवान्नृप २०।\nस तद्वन्नर्मदायाश्च सरस्वत्या मुनीश्वरः ।\nगोदावर्यादिसर्वासां नदीनां सागरस्य च २१।\nअन्येषां सर्वतीर्थानां क्षेत्राणां च नृपोत्तम ।\nदेवानां पुण्यलिगानां यात्राव्याजेन सोऽभ्रमत् २२।\nभ्रममाणस्य तस्यापि तीर्थेषु परमेषु च ।\nभ्रममाणः समायातः क्षेत्राणामुत्तमं तदा ।\nकायश्च निर्मलो जातः सूर्यतेजः समप्रभः २३।\nच्यवनः काशते दीप्त्या पूतात्मानेन कर्मणा २४।\nनर्मदा दक्षिणे कूले नाम्ना अमरकंटकम् ।\nददर्श सुमहालिगं सर्वेषां गतिदायकम् २५।\nनत्वा स्तुत्वा तु संपूज्य सिद्धनाथं महेश्वरम् ।\nज्वालेश्वरं ततो दृष्ट्वा दृष्ट्वा चाप्यमरेश्वरम् २६।\nब्रह्मेशं कपिलेशं च मार्कंडेश्वरमुत्तमम् ।\nएवं यात्रां ततः कृत्वा ॐकारं समुपागतः २७ **।\nवटच्छायां समाश्रित्य शीतलां श्रमनाशिनीम् ।\nसुखेन संस्थितो विप्रश्च्यवनो भृगुनंदनः २८।\nतत्र स्वनं स शुश्राव समुक्तं पक्षिणा तदा ।\nदिव्यभाषा समायुक्तं ज्ञानविज्ञानसंयुतम् २९।\nशुकश्च एकस्तत्रास्ते बहुकालप्रजीवकः ।\nकुंजलोनाम धर्मात्मा चतुःपुत्रः सभार्यकः ३०।\nआसंस्तस्य हि पुत्राश्च चत्वारः पितृनंदनाः ।\nतेषां नामानि राजेंद्र कथयिष्ये तवाग्रतः ३१।\nज्येष्ठस्तु उज्ज्वलो नाम द्वितीयस्तु समुज्ज्वलः ।\nतृतीयो विज्वलोनाम चतुर्थश्च कपिंजलः ३२।\nएवं पुत्रास्तु चत्वारः कुंजलस्य महामते ।\nशुकस्य तस्य पुण्यस्य पितृमातृपरायणाः ३३।\nभ्रमंति गिरिकुंजेषु द्वीपेषु च समाहिताः ।\nभोजनार्थं तु संक्षुब्धाः क्षुधया परिपीडिताः ३४।\nस्वोदरस्थां क्षुधां सौम्य फलैरमृतसन्निभैः ।\nअमृतस्वादुतोयेन शमयंति नृपोत्तम ३५।\nफलं पक्वं रसालं तु आहारार्थं सुपुत्रकाः ।\nदत्वा फलानि दंपत्योर्निक्षिपंति प्रयत्नतः ३६।\nमातुरर्थे महाभागा भक्तिभावसमन्विताः ।\nतुष्टा आहारमुत्पाद्य भक्षयंति पठंति च ३७।\nतत्र क्रीडारताः सर्वे विलसंति रमंति च ।\nसंध्याकालं समाज्ञाय पितुरंतिकमुत्तमम् ३८।\nआयांति भक्ष्यमादाय गुर्वर्थं तु प्रयत्नतः ।\nपश्यतस्तस्य विप्रस्य च्यवनस्य महात्मनः ३९।\nआगतास्त्वंडजाः सर्वे पितुर्नीडं सुशोभनम् ।\nपितरं मातरं चोभौ प्रणेमुस्ते महामते ४०।\nताभ्यां भक्ष्यं समासाद्य उपतस्थुस्तयोः पुरः ।\nसर्वे संभाषिताः पित्रा मानितास्ते सुतोत्तमाः ४१।\nमात्रा च कृपया राजन्वचनैः प्रीतिसंमितैः ।\nपक्षवातेन शीतेन मातापित्रोश्च ते तदा ४२।\nतेषामाप्यायनं तौ द्वौ चक्राते पक्षिणौ नृप ।\nआशीर्भिरभिनंद्यैव द्वाभ्यामपि सुपुत्रकान् ४३।\nतैश्च दत्तं सुसंपुष्टमाहारममृतोपमम् ।\nतावेव हि सुसंप्रीतिं चक्राते द्विजसत्तम ४४।\nपिबतो निर्मलं तोयं तीर्थकोटिसमुद्भवम् ।\nस्वस्थानं तु समाश्रित्य सुखसंतुष्टमानसौ ४५।\nचक्राते च कथां दिव्यां सुपुण्यां पापनाशिनीम् ।\nविष्णुरुवाच-\nपित्रा तु कुंजलेनापि पृष्ट उज्ज्वल आत्मजः ४६।\nक्वगतोऽस्यद्य पुत्र त्वं किमपूर्वं त्वया पुनः ।\nतत्र दृष्टं श्रुतं पुण्यं तन्मे कथय नंदन ४७।\nकुंजलस्य पितुर्वाक्यं समाकर्ण्य स उज्ज्वलः ।\nपितरं प्रत्युवाचाथ भक्त्या नमितकंधरः ४८।\nप्रणाममकरोन्मूर्ध्ना कथां चक्रे मनोहराम् ।\nउज्ज्वल उवाच-\nप्लक्षद्वीपं महाभाग नित्यमेव व्रजाम्यहम् ४९।\nमहता उद्यमेनापि आहारार्थं महामते ।\nप्लक्षेद्वीपे महाराज संति देशा अनेकशः ५०।\nपर्वताः सरिदुद्यान वनानि च सरांसि च ।\nग्रामाश्च पत्तनाश्चान्ये सुप्रजाभिः प्रमोदिताः ५१।\nसदा सुखेन संतुष्टा लोका हृष्टा वसंति ते ।\nदानपुण्यजपोपेताः श्रद्धाभावसमन्विताः ५२।\nप्लक्षद्वीपे महाराज आसीत्पुण्यमतिः सदा ।\nदिवोदासस्तु धर्मात्मा तत्सुतासीदनूपमा ५३।\nगुणरूपसमायुक्ता सुशीला चारुमंगला ।\nदिव्यादेवीति विख्याता रूपेणाप्रतिमा भुवि ५४।\nपित्रा विलोकिता सा तु रूपतारुण्यमंगला ।\nप्रथमे वयसि सा च वर्त्तते चारुमंगला ५५।\nस तां दृष्ट्वा दिवोदासो दिव्यां देवीं सुतां तदा ।\nकस्मै प्रदीयते कन्या सुवराय महात्मने ५६।\nइति चिंतापरो भूत्वा समालोक्य नरोत्तमः ।\nरूपदेशस्य राजानं समालोक्य महीपतिः ५७।\nचित्रसेनं महात्मानं समाहूय नरोत्तमः ।\nकन्यां ददौ महात्मासौ चित्रसेनाय धीमते ५८।\nतस्या विवाहकाले तु संप्राप्ते समये नृप ।\nमृतोसौ चित्रसेनस्तु कालधर्मेण वै किल ५९।\nदिवोदासस्तु धर्मात्मा चिंतयामास भूपतिः ।\nसुब्राह्मणान्समाहूय पप्रच्छ नृपनंदनः ६०।\nअस्या विवाहकाले तु चित्रसेनो दिवं गतः ।\nअस्यास्तु कीदृशं कर्म भविष्यति वदंतु मे ६१।\nब्राह्मणा ऊचुः-\nविवाहो दृश्यते राजन्कन्यायास्तु विधानतः ।\nपतिर्मृत्युं प्रयात्यस्या नोचेत्संगं करोति च ६२।\nमहाधिव्याधिना ग्रस्तस्त्यागं कृत्वा प्रयाति च ।\nप्रव्राजितो भवेद्राजन्धर्मशास्त्रेषु दृश्यते ६३।\nअनुद्वाहितायाः कन्याया उद्वाहः क्रियते बुधैः ।\nन स्याद्रजस्वला यावदन्यः पतिर्विधीयते ६४।\nविवाहं तु विधानेन पिता कुर्यान्न संशयः ।\nएवं राजन्समादिष्टं धर्मशास्त्रं बुधैर्जनैः ६५।\nविवाहः क्रियतामस्या इत्यूचुस्ते द्विजोत्तमाः ।\nदिवोदासस्तु धर्मात्मा द्विजवाक्यप्रणोदितः ६६।\nविवाहार्थं महाराज उद्यमं कृतवान्नृप ।\nपुनर्दत्ता तु दानेन दिव्यादेवी द्विजोत्तम ६७।\nरूपसेनाय पुण्याय तस्मै राज्ञे महात्मने ।\nमृत्युधर्मं गतो राजा विवाहे तु महीपतिः ६८।\nयदा यदा महाभाग दिव्यादेव्याश्च भूपतिः ।\nभर्ता च म्रियते काले प्राप्ते लग्नस्य सर्वदा ६९।\nएकविंशतिभर्तारः काले काले मृताः पितः ।\nततो राजा महादुःखी संजातः ख्यातविक्रमः ७०।\nसमालोच्य समाहूय समामंत्र्य स मंत्रिभिः ।\nस्वयंवरे महाबुद्धिं चकार पृथिवीपतिः ७१।\nप्लक्षद्वीपस्य राजानः समाहूता महात्मना ।\nस्वयंवरार्थमाहूतास्तथा ते धर्मतत्पराः ७२।\nतस्यास्तु रूपसंमुग्धा राजानो मृत्युनोदिताः ।\nसंग्रामं चक्रिरे मूढास्ते मृताः समरांगणे ७३।\nएवं तात क्षयो जातः क्षत्रियाणां महात्मनाम् ।\nदिव्यादेवी सुदुःखार्ता गता सा वनकंदरम् ७४।\nरुरोद करुणं बाला दिव्यादेवी मनस्विनी ।\nएवं तात मया दृष्टमपूर्वं तत्र वै तदा ७५।\nतन्मे सुविस्तरं तात तस्याः कथय कारणम् ७६।"
  }
]
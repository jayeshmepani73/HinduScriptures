[
  {
    "text": "वेन उवाच-\nभार्यातीर्थं समाख्यातं सर्वतीर्थोत्तमोत्तमम् ।\nपितृतीर्थं समाख्याहि पुत्राणां तारणं परम् १।\nविष्णुरुवाच-\nकुरुक्षेत्रे महाक्षेत्रे कुंडलो नाम ब्राह्मणः ।\nसुकर्मा नाम सत्पुत्रः कुंडलस्य महात्मनः २।\nगुरू तस्य महावृद्धौ धर्मज्ञौ शास्त्रकोविदौ ।\nद्वावेतौ तु महात्मानौ जरया परिपीडितौ ३।\nतयोः शुश्रूषणं चक्रे भक्त्या च परया ततः ।\nधर्मज्ञो भावसंयुक्तो अहर्निशमनारतम् ४।\nतस्माद्वेदानधीते स पितुः शास्त्राण्यनेकशः ।\nसर्वाचारपरो दक्षो धर्मज्ञो ज्ञानवत्सलः ५।\nअंगसंवाहनं चक्रे गुर्वोश्च स्वयमेव सः ।\nपादप्रक्षालनं चैव स्नानभोजनकीं क्रियाम् ६।\nभक्त्या चैव स्वभावेन तद्ध्याने तन्मयो भवेत् ।\nमातापित्रोश्च राजेंद्र उपचर्यां प्रकारयेत् ७।\nसूत उवाच-\nतद्वर्तमानकाले तु बभूव नृपसत्तम ।\nपिप्पलो नाम वै विप्रः कश्यपस्य महात्मनः ८।\nतपस्तेपे निराहारो जितात्मा जितमत्सरः ।\nदयादानदमोपेतः कामं क्रोधं विजित्य सः ९।\nदशारण्यगतो धीमाञ्ज्ञानशांतिपरायणः ।\nसर्वेंद्रियाणि संयम्य तपस्तेपे महामनाः १०।\nतपःप्रभावतस्तस्य जंतवो गतविग्रहाः ।\nवसंति सुयुगे तत्र एकोदरगता इव ११।\nतत्तपस्तस्य मुनयो दृष्ट्वा विस्मयमाययुः ।\nनेदृशं केनचित्तप्तं यथासौ तप्यते मुनिः १२।\nदेवाश्च इंद्रप्रमुखाः परं विस्मयमाययुः ।\nअहो अस्य तपस्तीव्रं शमश्चेंद्रियसंयमः १३।\nनिर्विकारो निरुद्वेगः कामक्रोधविवर्जितः ।\nशीतवातातपसहो धराधर इवस्थितः १४।\nविषये विमुखो धीरो मनसोतीतसंग्रहम् ।\nन शृणोति यथा शब्दं कस्यचिद्द्विजसत्तमः १५।\nसंस्थानं तादृशं गत्वा स्थित्वा एकाग्रमानसः ।\nब्रह्मध्यानमयो भूत्वा सानंदमुखपंकजः १६।\nअश्मकाष्ठमयो भूत्वा निश्चेष्टो गिरिवत्स्थितः ।\nस्थाणुवद्दृश्यते चासौ सुस्थिरो धर्मवत्सलः १७।\nतपःक्लिष्टशरीरोति श्रद्धावाननसूयकः ।\nएवं वर्षसहस्रैकं संजातं तस्य धीमतः १८।\nपिपीलिकाभिर्बह्वीभिः कृतं मृद्भारसंचयम् ।\nतस्योपरि महाकायं वल्मीकं निजमंदिरम् १९।\nवल्मीकोदरमध्यस्थो जडीभूत इवस्थितः ।\nस एवं पिप्पलो विप्रस्तपते सुमहत्तपः २०।\nकृष्णसर्पैस्तु सर्वत्र वेष्टितो द्विजसत्तमः ।\nतमुग्रतेजसं विप्रं प्रदशंति विषोल्बणाः २१।\nसंप्राप्य गात्रमर्माणि विषं तस्य न भेदयेत् ।\nतेजसा तस्य विप्रस्य नागाः शांतिमथागमन् २२।\nतस्य कायात्समुद्भूता अर्चिषो दीप्ततेजसः ।\nनानारूपाः सुबहुशो दृश्यंते च पृथक्पृथक् २३।\nयथा वह्नेः खरतरास्तथाविधा नरोत्तम ।\nयथामेघोदरे सूर्यः प्रविष्टो भाति रश्मिभिः २४।\nवल्मीकस्थस्तथाविप्रः पिप्पलो भाति तेजसा ।\nसर्पा दशंति विप्रं तं सक्रोधा दशनैरपि २५।\nन भिंदंति च दंष्ट्राग्राच्चर्म भित्त्वा नृपोत्तम ।\nएवं वर्षसहस्रैकं तप आचरतस्ततः २६।\nगतं तु राजराजेंद्र मुनेस्तस्य महात्मनः ।\nत्रिकालं साध्यमानस्य शीतवर्षातपान्वितः २७।\nगतः कालो महाराज पिप्पलस्य महात्मनः ।\nतद्वच्च वायुभक्षं तु कृतं तेन महात्मना २८।\nत्रीणि वर्षसहस्राणि गतानि तस्य तप्यतः ।\nतस्य मूर्ध्नि ततो देवैः पुष्पवृष्टिः कृता पुरा २९।\nब्रह्मज्ञोसि महाभाग धर्मज्ञोसि न संशयः ।\nसर्वज्ञानमयोऽसि त्वं संजातः स्वेनकर्मणा ३०।\nयं यं त्वं वांछसे कामं तं तं प्राप्स्यसि नान्यथा ।\nसर्वकामप्रसिद्धस्त्वं स्वत एव भविष्यसि ३१।\nसमाकर्ण्य महद्वाक्यं पिप्पलोपि महामनाः ।\nप्रणम्य देवताः सर्वा भक्त्या नमितकंधरः ३२।\nहर्षेण महताविष्टो वचनं प्रत्युवाच सः ।\nइदं विश्वं जगत्सर्वं ममवश्यं यथा भवेत् ३३।\nतथा कुरुध्वं देवेंद्रा विद्याधरो भवाम्यहम् ।\nएवमुक्त्वा स मेधावी विरराम नृपोत्तम ३४।\nएवमस्त्विति ते प्रोचुर्द्विजश्रेष्ठं सुरास्तदा ।\nदत्वा वरं महाभाग जग्मुस्तस्मै महात्मने ३५।\nगतेषु तेषु देवेषु पिप्पलो द्विजसत्तमः ।\nब्रह्मण्यं साधयेन्नित्यं विश्ववश्यं प्रचिंतयेत् ३६।\nतदाप्रभृति राजेंद्र पिप्पलो द्विजसत्तमः ।\nविद्याधरपदं लब्ध्वा कामगामी महीयते ३७।\nएवं स पिप्पलो विप्रो विद्याधरपदं गतः ।\nसंजातो देवलोकेशः सर्वशास्त्रविशारदः ३८।\nएकदा तु महातेजाः पिप्पलः पर्यचिंतयत् ।\nविश्ववश्यं भवेत्सर्वं मम दत्तो वरोत्तमः ३९।\nतदर्थं प्रत्ययं कर्तुमुद्यतो द्विजपुंगवः ।\nयं यं चिंतयते कर्तुं तं तं हि वशमानयेत् ४०।\nएवं स प्रत्यये जाते मनसा पर्यकल्पयत् ।\nद्वितीयो नास्ति वै लोके मत्समः पुरुषोत्तमः ४१।\nसूत उवाच-\nएवं हि कल्पमानस्य पिप्पलस्य महात्मनः ।\nज्ञात्वा मानसिकं भावं सारसस्तमुवाच ह ४२।\nसरस्तीरगतो राजन्सुस्वरं व्यंजनान्वितम् ।\nस्वनं सौष्ठवसंयुक्तमुक्तवान्पिप्पलं प्रति ४३।\nकस्मादुद्वहसे गर्वमेवं त्वं परमात्मकम् ।\nसर्ववश्यात्मिकीं सिद्धिं नाहं मन्ये तवैव हि ४४।\nवश्यावश्यमिदं कर्म अर्वाचीनं प्रशस्यते ।\nपराचीनं न जानासि पिप्पल त्वं हि मूढधीः ४५।\nवर्षाणां तु सहस्राणि यावत्त्रीणि त्वया तपः ।\nसमाचीर्णं ततो गर्वं कुरुषे किं मुधा द्विज ४६।\nकुंडलस्य सुतो धीरः सुकर्मानाम यः सुधीः ।\nवश्यावश्यं जगत्सर्वं तस्यासीच्छृणु सांप्रतम् ४७।\nअर्वाचीनं पराचीनं स वै जानाति बुद्धिमान् ।\nलोके नास्ति महाज्ञानी तत्समः शृणु पिप्पल ४८।\nन कुंडलस्य पुत्रेण सदृशस्त्वं सुकर्मणा ।\nन दत्तं तेन वै दानं न ज्ञानं परिचिंतितम् ४९।\nहुतयज्ञादिकं कर्म न कृतं तेन वै कदा ।\nन गतस्तीर्थयात्रायां न च वह्नेरुपासनम् ५०।\nस कदा कृतवान्विप्र धर्मसेवार्थमुत्तमम् ।\nस्वच्छंदचारी ज्ञानात्मा पितृमातृसुहृत्सदा ५१।\nवेदाध्ययनसंपन्नः सर्वशास्त्रार्थकोविदः ।\nयादृशं तस्य वै ज्ञानं बालस्यापि सुकर्मणः ५२।\nतादृशं नास्ति ते ज्ञानं वृथा त्वं गर्वमुद्वहेः ।\nपिप्पल उवाच-\nको भवान्पक्षिरूपेण मामेवं परिकुत्सयेत् ५३।\nकस्मान्निंदसि मे ज्ञानं पराचीनं तु कीदृशम् ।\nतन्मे विस्तरतो ब्रूहि त्वयि ज्ञानं कथं भवेत् ५४।\nअर्वाचीनगतिं सर्वां पराचीनस्य सांप्रतम् ।\nवद त्वमंडजश्रेष्ठ ज्ञानपूर्वं सुविस्तरम् ५५।\nकिं वा ब्रह्मा च विष्णुश्च किं वा रुद्रो भविष्यसि ।\nसारस उवाच-\nनास्ति ते तपसो भावः फलं नास्ति च तस्य तु ५६।\nत्वया न परितप्तस्य तपसः सांप्रतं शृणु ।\nकुंडलस्यापि पुत्रस्य बालस्यापि यथा गुणः ५७।\nतथा ते नास्ति वै ज्ञानं परिज्ञातं न तत्पदम् ।\nइतो गत्वापि पृच्छ त्वं मम रूपं द्विजोत्तम ५८।\nस वदिष्यति धर्मात्मा सर्वं ज्ञानं तवैव हि ।\nविष्णुरुवाच-\nएवमाकर्ण्य तत्सर्वं सारसेन प्रभाषितम् ५९।\nनिर्जगाम स वेगेन दशारण्यं महाश्रमम् ६०।\nइति श्रीपद्मपुराणे भूमिखंडे वेनोपाख्याने एकषष्टितमोऽध्यायः ६१।"
  }
]
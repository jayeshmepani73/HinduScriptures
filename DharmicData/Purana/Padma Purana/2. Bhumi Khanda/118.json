[
  {
    "text": "कपिंजल उवाच-\nगंगामुखे पुरा तात रोदमाना वरांगना ।\nनेत्राभ्यामश्रुबिंदूनि पतंति च महाजले १।\nगंगामध्ये निमज्जंति भवंति कमलानि च ।\nपुष्पाणि दिव्यरूपाणि सौगंधानि महांति च २।\nतस्यास्तात सुनेत्राभ्यां किमर्थं प्रपतंति च ।\nगंगोदके महाभाग निर्मला अश्रुबिंदवः ३।\nअस्थिचर्मावशेषस्तु जटाचीरधरः पुनः ।\nतानि सौगंधयुक्तानि पद्मानि विचिनोति सः ४।\nहेमवर्णानि दिव्यानि नीत्वा शिवं समर्चयेत् ।\nसा का नारी समाचक्ष्व स वा को हि महामते ५।\nअर्चयित्वा शिवं सोथ कस्मात्पश्चात्प्रदेवति ।\nएतन्मे सर्वमाचक्ष्व यद्यहं वल्लभस्तव ६।\nकुंजल उवाच-\nशृणु वत्स प्रवक्ष्यामि वृत्तांतं देवनिर्मितम् ।\nचरित्रं सर्वपापघ्नं विष्णोश्चैव महात्मनः ७।\nयोसौ हुंडो महावीर्यो नहुषेण हतो रणे ।\nतस्य पुत्रस्तु विख्यातो विहुंडस्तप आस्थितः ८।\nनिहतं पितरं श्रुत्वा सामात्यं सपरिच्छदम् ।\nआयुपुत्रेण वीरेण नहुषेण बलीयसा ९।\nतपस्तपति सक्रोधाद्देवान्हंतुं समुद्यतः ।\nपौरुषं तस्य दुष्टस्य तपसा वर्द्धितस्य च १०।\nजानंति देवताः सर्वा दुःसहं समरांगणे ।\nहुंडात्मजो विहुंडस्तु त्रैलोक्यं हंतुमुद्यतः ११।\nपितुर्वैरं करिष्यामि हनिष्ये मानवान्सुरान् ।\nएवं समुद्यतः पापी देवब्राह्मणकंटकः १२।\nउपद्रवं समारेभे प्रजाः पीडयते च सः ।\nतस्यैव तेजसा दग्धा देवाश्चेंद्रपुरोगमाः १३।\nशरणं देवदेवस्य जग्मुर्विष्णोर्महात्मनः ।\nदेवदेवं जगन्नाथं शंखचक्रगदाधरम् १४।\nऊचुश्च पाहि नो नित्यं विहुंडस्य महाभयात् ।\nश्रीविष्णुरुवाच-\nवर्द्धंतु देवताः सर्वाः सुसुखेन महेश्वराः १५।\nविहुंडं नाशयिष्यामि पापिष्ठं देवकंटकम् ।\nएवमाभाष्य तान्देवान्मायां कृत्वा जनार्दनः १६।\nस्वयमेवस्थितस्तत्र नंदने सुमहायशाः ।\nमायामयं चकाराथ स्त्रीरूपं च गुणान्वितम् १७।\nविष्णुमाया महाभागा सर्वविश्वप्रमोहिनी ।\nचकार रूपमतुलं विष्णोर्मायाप्रमोहिनी १८।\nविहुंडस्य वधार्थाय रूपलावण्यशालिनी ।\nकुंजल उवाच-\nस देवानां वधार्थाय दिव्यमार्गं जगाम ह १९।\nनंदनांते ततो मायामपश्यद्दितिजेश्वरः ।\nतया विमोहितो दैत्यः कामबाणकृतांतरः २०।\nआत्मनाशं न जानाति कालरूपां वरस्त्रियम् ।\nतां दृष्ट्वा नवहेमाभां रूपद्रविणशालिनीम् २१।\nलुब्धो विहुंडः पापात्मा तामुवाच वरांगनाम् ।\nकासि कस्य वरारोहे ममचित्तप्रमाथिनि २२।\nसंगमं देहि मे भद्रे रक्षरक्ष वरानने ।\nसंगमात्तव देवेशि यद्यदिच्छसि सांप्रतम् २३।\nतत्तद्दद्मि महाभागे दुर्लभं देवदानवैः ।\nमायोवाच-\nमामेव भोक्तुमिच्छा चेद्दायं मे देहि दानव २४।\nसप्तकोटिमितैश्चैव पुष्पैः पूजय शंकरम् ।\nकामोदसंभवैर्दिव्यैः सौगंधैर्देवदुर्लभैः २५।\nतेषां पुष्पकृतां मालां मम कंठे तु दानव ।\nआरोपय महाभाग एतद्दायं प्रदेहि मे २६।\nतदाहं सुप्रिया भार्या भविष्यामि न संशयः ।\nविहुंड उवाच-\nएवं देवि करिष्यामि वरं दद्मि प्रयाचितम् २७।\nवनानि यानि पुण्यानि दिव्यानि दितिजेश्वरः ।\nबभ्राममन्मथाविष्टो न च पश्यति तं द्रुमम् २८।\nकामोदकाख्यं पप्रच्छ यत्रतत्र गतः स्वयम् ।\nकामोदाख्यद्रुमो नास्ति वदंत्येवं महाजनाः २९।\nपृच्छमानः स दुष्टात्मा कामबाणैः प्रपीडितः ।\nपप्रच्छ भार्गवं गत्वा भक्त्या नमित कंधरः ३०।\nकामोदकं द्रुमं ब्रूहि कांतं पुष्पसमन्वितम् ।\nशुक्र उवाच-\nकामोदः पादपो नास्ति योषिदेवास्ति दानव ३१।\nयदा सा हसते चैव प्रसंगेन प्रहर्षिता ।\nतद्धासाज्जज्ञिरे दैत्य सुगंधीनि वराण्यपि ३२।\nसुमान्येतानि दिव्यानि कामोदाया न संशयः ।\nहृद्यानि पीतपुष्पाणि सौरभेण युतानि च ३३।\nतेनाप्येकेन पुष्पेण यः समर्चति शंकरम् ।\nतस्येप्सितं महाकामं संपूरयति शंकरः ३४।\nअस्याश्च रोदनाद्दैत्य प्रभवंति न संशयः ।\nतादृशान्येव पुष्पाणि लोहितानि महांति च ३५।\nसौरभेण विना दैत्य तेषां स्पर्शं न कारयेत् ।\nएवमाकर्णितं तेन वाक्यं शुक्रस्य भाषितम् ३६।\nउवाच सा तु कुत्रास्ति कामोदा भृगुनंदन ।\nशुक्र उवाच-\nगंगाद्वारे महापुण्ये महापातकनाशने ३७।\nकामोदाख्यं पुरं तत्र निर्मितं विश्वकर्मणा ।\nकामोदपत्तने नारी दिव्यभोगैरलंकृता ३८।\nतथा चाभरणैर्भाति सर्वदेवैः सुपूजिता ।\nत्वया तत्रैव गंतव्यं पूजितव्या वराप्सराः ३९।\nउपायेनापि पुण्येन तां प्रहासय दानव ।\nएवमुक्त्वा तु योगींद्र सः शुक्रो दानवं प्रति ४०।\nविरराम महातेजाः स्वकार्यायोद्यतोऽभवत् ४१।"
  }
]
[
  {
    "text": "ऋषय ऊचुः-\nयोऽसौ वेनस्त्वयाख्यातः पापाचारेण वर्तितः ।\nतस्य पापस्य का वृत्तिः किं फलं प्राप्तवान्द्विज १।\nचरित्रं तस्य वेनस्य समाख्याहि यथा पुरा ।\nविस्तरेण विदां श्रेष्ठ त्वं न एतन्महामते २।\nसूत उवाच-\nचरित्रं तस्य वेनस्य वैन्यस्यापि महात्मनः ।\nप्रवक्ष्यामि सुपुण्यं च यथान्यायं श्रुतं पुरा ३।\nजाते पुत्रे महाभागस्तस्मिन्पृथौ महात्मनि ।\nविमलत्वं गतो राजा धर्मत्वं गतवान्पुनः ४।\nमहापापानि सर्वाणि अर्जितानि नराधमैः ।\nतीर्थसंगप्रसंगेन तेषां पापं प्रयाति च ५।\nसतां संगात्प्रजायेत पुण्यमेव न संशयः ।\nपापानां तु प्रसंगेन पापमेव प्रजायते ६।\nसंभाषाद्दर्शनात्स्पर्शादासनाद्भोजनात्किल ।\nपापिनां संगमाच्चैव किल्बिषं परिसंचरेत् ७।\nतथा पुण्यात्मकानां च पुण्यमेव प्रसंचरेत् ।\nमहातीर्थप्रसंगेन पापाः शुध्यंति नान्यथा ८।\nपुण्यां गतिं प्रयान्त्येते निर्द्धूताशेष कल्मषाः ।\nऋषय ऊचुः-\nतत्कथं यांति ते पापाः परां सिद्धिं द्विजोत्तम ९।\nतन्नो विस्तरतो ब्रूहि श्रोतुं श्रद्धा प्रवर्तते १०।\nसूत उवाच-\nलुब्धकाश्च महापापाः संजाता दासधीवराः ।\nरेवा च यमुना गंगास्तासामंभसि संस्थिताः ११।\nज्ञानतोऽज्ञानतः स्नात्वा संक्रीडंति च वै जले ।\nमहानद्याः प्रसंगेन ते यांति परमां गतिम् १२।\nदासत्वं पापसंघातं परित्यज्य व्रजंति ते ।\nपुण्यतोयप्रसंगाच्च ह्याप्लुताः सर्व एव ते १३।\nमहानद्याः प्रसंगाच्च अन्यासां नैव सत्तमाः ।\nमहापुण्यजनस्यापि पापं नश्यति पापिनाम् १४।\nप्रसंगाद्दर्शनात्स्पर्शान्नात्र कार्या विचारणा ।\nअत्रार्थे श्रूयते विप्रा इतिहासोऽघनाशनः १५।\nतं वो अद्य प्रवक्ष्यामि बहुपुण्यप्रदायकम् ।\nकश्चिदस्ति मृगव्याधः सुलोभाख्यो महावने १६।\nश्वभिर्वागुरिजालैश्च धनुर्बाणैस्तथैव च ।\nमृगान्घातयते नित्यं पिशितास्वादलंपटः १७।\nएकदा तु सुदुष्टात्मा बाणपाणिर्धनुर्धरः ।\nश्वभिः परिवृतो दुर्गं वनं विंध्यस्य वै गतः १८।\nमृगान्रुरून्वराहांश्च भीतान्सूदितवान्बहून् ।\nरेवातीरं समासाद्य कश्चिच्छफरघातकः १९।\nशफरान्सूदयित्वा स निर्जगाम बहिर्जलात् ।\nमृगव्याधस्य लोभस्य भयत्रस्ता ततो मृगी २०।\nजीवत्राणपरा सार्ता भीता चलितचेतना ।\nत्वरमाणा पलायंती रेवातीरं समाश्रिता २१।\nश्वभिश्च चालिता सा तु बाणघातक्षतातुरा ।\nश्वसनस्यापि वेगेन सुलभो मृगघातकः २२।\nपृष्ठ एव समायाति पुरतो याति सा मृगी ।\nदृष्टवांस्तां शफरहा बाणपाणिः समुद्यतः २३।\nधनुरानम्य वेगेन अनुरुध्य च तां मृगीम् ।\nतावल्लुब्धक लोभाख्यः श्वभिः सार्द्धं समागतः २४।\nन हंतव्या मदीयेयं मृगयां मे समागता ।\nतस्य वाक्यं समाकर्ण्य मीनहा मांसलंपटः २५।\nबाणं मुमोच दुष्टात्मा तामुद्दिश्य महाबलः ।\nनिहता मृगलुब्धेन बाणेन निशितेन च २६।\nप्रमृता सा मृगी तत्र बाणाभ्यां पापचेतसोः ।\nश्वभिर्दंतैः समाक्रांता त्वरमाणा पपात सा २७।\nशिखराच्च ह्रदे पुण्ये रेवायाः पापनाशने ।\nश्वानश्च त्वरमाणास्ते पतिता विमले ह्रदे २८।\nमृगव्याधो वदत्येव धीवरं क्रोधमूर्च्छितः ।\nमदीयेयं मृगी दुष्ट कस्माद्बाणैर्हता त्वया २९।\nतमुवाच पुनः सोऽपि मीनहा मृगघातकम् ।\nमदीयेयं न संदेहो अवलिप्त प्रभाषसे ३०।\nयुध्यमानौ ततस्तौ तु द्वावेतौ तु परस्परम् ।\nक्रोधलोभान्महाभागौ पतितौ विमले जले ३१।\nतस्मिन्काले महापर्व वर्तते गतिदायकम् ।\nअमावास्या समायोगं महापुण्यफलप्रदम् ३२।\nवेलायां पतिताः सर्वे पर्वणस्तस्य सत्तम ।\nजपध्यानविहीनास्ते भावसत्यविवर्जिताः ३३।\nतीर्थस्नानप्रसंगेन मृगी श्वा च स लुब्धकः ।\nसर्वपापविनिर्मुक्तास्ते गताः परमां गतिम् ३४।\nतीर्थानां च प्रभावेण सतां संगाद्द्विजोत्तमाः ।\nनाशयेत्पापिनां पापं दहेदग्निरिवेंधनम् ३५।\nसूत उवाच-\nतेषामेवं हि संसर्गादृषीणां च महात्मनाम् ।\nसंभाषाद्दर्शनान्नष्टं स्पर्शाच्चैव नृपस्य च ३६।\nवेनस्य कल्मषं नष्टं सतां संगात्पुरा किल ।\nअत्युग्रपुण्यसंसर्गात्पापं नश्यति पापिनाम् ३७।\nअत्युग्रपापिनां संगात्पापमेव प्रसंचरेत् ।\nमातामहस्य दोषेण संलिप्तो वेन एव सः ३८।\nऋषय ऊचुः-\nमातामहस्य को दोषस्तं नो विस्तरतो वद ।\nस मृत्युः स च वै कालः स यमो धर्म एव च ३९।\nन हिंसको हि कस्यापि पदे तस्मिन्प्रतिष्ठितः ।\nचराचराश्च ये लोकाः स्वकर्मवशवर्तिनः ४०।\nजीवंति च म्रियंते च भुंजंत्येवं स्वकर्मभिः ।\nपापाः पश्यंति तं घोरं तेषां कर्मविपाकतः ४१।\nनिरयेषु च सर्वेषु कर्मणैवं सुपुण्यवान् ।\nयोजयेत्ताडयेत्सूत यम एष दिनेदिने ४२।\nसर्वेष्वेव सुपुण्येषु कर्मस्वेवं सपुण्यवान् ।\nयोजयत्येव धर्मात्मा तस्य दोषो न दृश्यते ४३।\nस मृत्योः केन दोषेण पापी वेनस्त्वजायत ।\nसूत उवाच-\nस मृत्युः शासको नित्यं पापानां दुष्टचेतसाम् ४४।\nवर्तते कालरूपेण तेषां कर्म विमृश्यति ।\nदुष्कृतं कर्म यस्यापि कर्मणा तेन घातयेत् ४५।\nतस्य पापं विदित्वाऽसौ नयत्येवं हि तं यमः ।\nसुकृतात्मा लभेत्स्वर्गं कर्मणा सुकृतेन वै ४६।\nयोजयत्येष तान्सर्वान्मृत्युरेव सुदूतकैः ।\nमहता सौख्यभावेन गीतमंगलकारिणा ४७।\nदानभोगादिभिश्चैव योजयेच्च कृतात्मकान् ।\nपीडाभिर्विविधाभिश्च क्लेशैः काष्ठैश्च दारुणैः ४८।\nत्रासयेत्ताडयेद्विप्रान्स क्रोधो मृत्युरेव तान् ।\nकर्मण्येवं हि तस्यापि व्यापारः परिवर्तते ४९।\nमृत्योश्चापि महाभाग लोभात्पुण्यात्प्रजायते ।\nसुनीथा नाम वै कन्या संजातैषा महात्मनः ५०।\nपितुःकर्म विमृश्यैव क्रीडमाना सदैव सा ।\nप्रजानां शास्ति कर्तारं पुण्यपापनिरीक्षणम् ५१।\nसा तु कन्या महाभागा सुनीथा नाम तस्य सा ।\nरममाणा वनं प्राप्ता सखीभिः परिवारिता ५२।\nतत्रापश्यन्महाभागं गंधर्वतनयं वरम् ।\nगीतकोलाहलस्यापि सुशंखं नाम सा तदा ५३।\nददर्श चारुसर्वांगं तप्यंतं सुमहत्तपः ।\nगीतविद्यासु सिद्ध्यर्थं ध्यायमानं सरस्वतीम् ५४।\nतस्योपघातमेवासौ सा चकार दिने दिने ।\nसुशंखः क्षमते नित्यं गच्छगच्छेति सोऽब्रवीत् ५५।\nप्रेषिता नैव गच्छेत्सा विघ्नमेव समाचरेत् ।\nतेनाप्युक्ता सा हि क्रुद्धा ताडयत्तपसि स्थितम् ५६।\nतामुवाच ततः क्रुद्धः सुशंखः क्रोधमूर्च्छितः ।\nदुष्टे पापसमाचारे कस्माद्विघ्नस्त्वया कृतः ५७।\nताडनात्ताडनं दुष्टे न कुर्वंति महाजनाः ।\nआक्रुष्टा नैव कुप्यंति इति धर्मस्य संस्थितिः ५८।\nत्वयाहं घातितः पापे निर्दोषस्तपसान्वितः ।\nएवमुक्त्वा स धर्मात्मा सुनीथां पापचारिणीम् ५९।\nविरराम महाक्रोधाज्ज्ञात्वा नारीं निवर्तितः ।\nततः सा पापमोहाद्वा बाल्याद्वा तमिहैव च ६०।\nसमुवाच महात्मानं सुशंखं तपसि स्थितम् ।\nत्रैलोक्यवासिनां तातो ममैव परिघातकः ६१।\nअसतो घातयेन्नित्यं सत्यान्स परिपालयेत् ।\nनैव दोषो भवेत्तस्य महापुण्येन वर्तयेत् ६२।\nएवमुक्त्वा गता सा तु पितरं वाक्यमब्रवीत् ।\nमया हि ताडितस्तात गंधर्वतनयो वने ६३।\nतपस्तपन्सदैकांते कामक्रोधविवर्जितः ।\nस मामुवाच धर्मात्मा क्रोधरागसमन्वितः ६४।\nताडयेन्नैव ताडंतं क्रोशंतं नैव क्रोशयेत् ।\nइत्युवाच स मां तात तन्मे त्वं कारणं वद ६५।\nएवमुक्तः स वै मृत्युः सुनीथां द्विजसत्तमाः ।\nकिंचिन्नोवाच धर्मात्मा प्रश्नप्रत्युत्तरं ततः ६६।\nवनं प्राप्ता पुनः सा हि सुशंखो यत्र संस्थितः ।\nकराघातैस्ततो दौष्ट्याद्घातितस्तपतां वरः ६७।\nसुशंखस्ताडितो विप्रा मृत्योश्चैव हि कन्यया ।\nततः क्रुद्धो महातेजाः शशाप तनुमध्यमाम् ६८।\nनिर्दोषो हि यतो दुष्टे त्वयैव परिताडितः ।\nअहमत्र वने संस्थस्तस्माच्छापं ददाम्यहम् ६९।\nगार्हस्थ्यं च समास्थाय सह भर्त्रा यदा शृणु ।\nपापाचारमयः पुत्रो देवब्राह्मणनिंदकः ७०।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>सर्वपापरतो दुष्टे तव गर्भे भविष्यति ।\nएवं शप्त्वा गतः सोपि तप एव समाश्रितः ७१।\nगते तस्मिन्महाभागे सा सुनीथा गृहं गता ।\nसमाचष्ट महात्मानं पितरं तप्तमानसा ७२।\nयथा शप्ता तदा तेन गंधर्वतनयेन सा ।\nतत्सर्वं संश्रुतं तेन मृत्युना परिभाषितम् ७३।\nकस्मात्कृतस्त्वयाघातस्तपति दोषवर्जिते ।\nयुक्तं नैव कृतं पुत्रि सत्यस्यैव हि ताडनम् ७४।\nएवमाभाष्य धर्मात्मा मृत्युः परमदुःखितः ।\nबभूव स हि तत्तस्यादिष्टमेवं विचिंतयन् ७५।\nसूत उवाच-\nअत्रिपुत्रो महातेजा अंगो नाम प्रतापवान् ।\nएकदा तु गतो विप्रा नंदनं प्रति स द्विजः ७६।\nतत्र दृष्ट्वा देवराजं तमिंद्रं पाकशासनम् ।\nअप्सरसां गणैर्युक्तं गंधर्वैः किन्नरैस्तथा ७७।\nगीयमानं गीतगैश्च सुस्वरैः सप्तकैस्तथा ।\nवीज्यमानं सुगंधैश्च व्यजनैः सर्व एव सः ७८।\nयोषिद्भी रूपयुक्ताभिश्चामरैर्हंसगामिभिः ।\nछत्रेण हंसवर्णेन चंद्रबिंबानुकारिणा ७९।\nराजमानं सहस्राक्षं सर्वाभरणभूषितम् ।\nकामक्रीडागतं देवं दृष्टवानमितौजसम् ८०।\nतस्य पार्श्वे महाभागां पौलोमीं चारुमंगलाम् ।\nरूपेण तेजसा चैव तपसा च यशस्विनीम् ८१।\nसौभाग्येन विराजंतीं पातिव्रत्येन तां सतीम् ।\nतया सह सहस्राक्षः स रेमे नंदने वने ८२।\nतस्य लीलां समालोक्य अंगश्चैव द्विजोत्तमः ।\nधन्यो वै देवराजोऽयमीदृशैः परिवारितः ८३।\nअहोऽस्य तपसो वीर्यं येन प्राप्तं महत्पदम् ।\nयदा ममेदृशः पुत्रः सर्वलोकप्रधारकः ८४।\nभवेत्तदा महत्सौख्यं प्राप्स्यामीह न संशयः ।\nइति चिंतापरो भूत्वा त्वरमाणो गृहागतः ८५।\nइति श्रीपद्मपुराणे भूमिखंडे वेनोपाख्याने त्रिंशोऽध्यायः ३०।"
  }
]
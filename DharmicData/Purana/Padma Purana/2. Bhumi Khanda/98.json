[
  {
    "text": "सूत उवाच-\nएवमुक्ते शुभे वाक्ये विज्वलेन महात्मना ।।\nकुंजलो वदतां श्रेष्ठः स्तोत्रं पुण्यमुदैरयत् १।\nध्यात्वा नत्वा हृषीकेशं सर्वक्लेशविनाशनम् ।।\nसर्वश्रेयः प्रदातारं हरेः स्तोत्रमुदीरितम् २।\nवासुदेवाभिधानं तत्सर्वश्रेयः प्रदायकम् ।।\nमोक्षद्वारं सुखोपेतं शांतिदं पुष्टिवर्द्धनम् ३।\nसर्वकामप्रदातारं ज्ञानदं ज्ञानवर्द्धनम् ।।\nवासुदेवस्य यत्स्तोत्रं विज्वलाय प्रकाशितम् ४।\nवासुदेवाभिधानं चाप्रमेयं पुण्यवर्द्धनम् ।।\nसोऽवगम्य पितुः सर्वं विज्वलः पक्षिणांवरः ५।\nतत्रगंतुंप्रचक्रामपितुःपृष्टंतदानृप ।।\nएवं गंतुं कृतमतिं विज्वलं ज्ञानपारगम् ६।\nउवाच पुत्रं धर्मात्मा उपकारसमुद्यतम् ७।\nकुंजल उवाच-\nपुत्र तस्य महज्जाने पातकं भूपतेः शृणु ।।\nयतो गत्वा पठ स्वत्वं सुबाहोश्चोपशृण्वतः ८।\nयथायथा श्रोष्यति स्तोत्रमुत्तमं तथा तथा ज्ञानमयो भविष्यति ।।\nश्रीवासुदेवस्य न संशयो वै तस्य प्रसादात्सुशिवं मयोक्तम् ९।\nआमंत्र्य स गुरुं पश्चादुड्डीय लघुविक्रमः ।।\nआनंदकाननं पुण्यं संप्राप्तो विज्वलस्तदा १०।\nवृक्षच्छायां समाश्रित्य उपविष्टो मुदान्वितः ।\nसमालोक्य स राजानं विमानेनागतं पुनः ११।\nएष्यत्यसौ कदा राजा सुबाहुः प्रियया सह ।।\nपातकान्मोचयिष्यामि स्तोत्रेणानेन वै कदा १२।\nतावद्विमानः संप्राप्तः किंकिणीजालमंडितः ।।\nघंटारवसमाकीर्णो वीणावेणुसमन्वितः १३।\nगंधर्वस्वरसंघुष्टश्चाप्सरोभिः समन्वितः ।।\nसर्वकामसमृद्धस्तु अन्नोदकविवर्जितः १४।\nतस्मिन्याने स्थितो राजा सुबाहुः प्रियया सह ।।\nसमुत्तीर्णो विमानात्स सुतार्क्ष्य प्रियया सह १५।\nशस्त्रमादाय तीक्ष्णं तु यावत्कृंतति तच्छवम् ।।\nतावद्धि विज्वलेनापि समाह्वानं कृतं तदा १६।\nभो भोः पुरुषशार्दूल देवोपम भवानिदम् ।।\nकरोति निर्घृणं कर्म नृशंसैर्न च शक्यते १७।\nकर्तुं पुरुषशार्दूल कोऽयं विधिविपर्ययः ।।\nदुष्कृतं साहसं कर्म निंद्यं लोकेषु सर्वदा १८।\nवेदाचारविहीनं तु कस्मात्प्रारब्धवानि ह ।।\nतन्मे त्वं कारणं सर्वं कथयस्व यथा तथा १९।\nइत्येवं भाषितं तस्य विज्वलस्य महात्मनः ।।\nसमाकर्ण्य महाराजः स्वप्रियां वाक्यमब्रवीत् २०।\nप्रिये वर्षशतं भुक्तं मयेदं पापकर्मणा ।।\nकदा न भाषितं केन यथायं परिभाषते २१।\nममैवं पीड्यमानस्य क्षुधया हृदयं प्रिये ।।\nनिर्गतं चोत्सुकं कांते शांतिश्चित्ते प्रवर्तते २२।\nयावदस्य श्रुतं वाक्यं सर्वदुःखस्य शांतिदम् ।।\nतावच्चित्ते समाह्लादो वर्तते चारुहासिनि २३।\nकोयं देवो नु गंधर्वः सहस्राक्षो भविष्यति ।।\nमुनीनां स्याद्वचः सत्यं यदुक्तं मुनिना पुरा २४।\nएवमाभाषितं श्रुत्वा प्रियस्यानंतरं प्रिया ।।\nराजानं प्रत्युवाचाथ भार्या पतिपरायणा २५।\nसत्यमुक्तं त्वया नाथ इदमाश्चर्यमुत्तमम् ।।\nयथा ते वर्तते कांत मम चित्ते तथा पुनः २६।\nपक्षिरूपधरः कोऽयं पृच्छते हितकारिवत् ।।\nएवमाभाषितं श्रुत्वा प्रियायाः पृथिवीपतिः २७।\nबद्धांजलिपुटोभूत्वा पक्षिणं वाक्यमब्रवीत् ।।\nसुबाहुरुवाच-\nस्वागतं ते महाप्राज्ञ पक्षिरूपधरः प्रभो २८।\nशिरसा भार्यया सार्द्धं तव पादांबुजद्वयम् ।।\nनमस्करोम्यहं पुण्यमस्तु नस्त्वत्प्रसादतः २९।\nभवान्कः पक्षिरूपेण पुण्यमेवं प्रभाषते ।।\nयादृशं क्रियतेकर्म पूर्वदेहेन सत्तम ३०।\nसुकृतं दुष्कृतं वापि तदिहैव प्रभुज्यते ।।\nअथ तेनात्मकं वृत्तं तस्याग्रे च निवेदितम् ३१।\nयथोक्तं कुंजलेनापि पित्रा पूर्वं श्रुतं तथा ।।\nकथयस्वात्मवृत्तांतं भवान्को मां प्रभाषते ३२।\nसुबाहुं प्रत्युवाचेदं वाक्यं पक्षिवरस्तदा ।।\nविज्वल उवाच-\nशुकजात्यां समुत्पन्नः कुंजलोनाम मे पिता ३३।\nतस्याहं विज्वलो नाम तृतीयस्तु सुतेष्वहम् ।।\nनाहं देवो न गंधर्वो न च सिद्धो महाभुज ३४।\nनित्यमेव प्रपश्यामि कर्म चैवं सुदारुणम् ।।\nकियत्कालं महत्कर्म साहसाकारसंयुतम् ३५।\nकरिष्यसि महाराज तन्मे कथय सांप्रतम् ।।\nसुबाहुरुवाच-\nवासुदेवाभिधानं यत्पूर्वमुक्तं हि ब्राह्मणैः ३६।\nश्रोष्याम्यहं यदा भद्र गतिं स्वां प्राप्नुयां तदा ।।\nपुण्यात्मना भाषितं वै मुनिना संयतात्मना ३७।\nतदाहं पातकान्मुक्तो भविष्यामि न संशयः ।।\nविज्वल उवाच-\nतवार्थे पृच्छितस्तातस्तेन मे कथितं च यत् ३८।\nतत्तेद्याहं प्रवक्ष्यामि शाश्वतं शृणु सत्तम ३९।\nॐअस्य श्रीवासुदेवाभिधानस्य स्तोत्रस्य नारदऋषिरनुष्टुप्छंदः ।\nॐकारोदेवता सर्वपातकनाशनार्थे चतुर्वर्गसाधनार्थे च जपे विनियोगः ।\nॐनमो भगवते वासुदेवाय इति मंत्रः ।\nपावनं परमं पुण्यं वेदज्ञं वेदमंदिरम् ।।\nविद्याधारं भवाधारं प्रणवं वै नमाम्यहम् ४०।\nनिरावासं निराकारं सुप्रकाशं महोदयम् ।।\nनिर्गुणं गुणसंबद्धं नमामि प्रणवं परम् ४१।\nमहाकांतं महोत्साहं महामोहविनाशनम् ।।\nआचिन्वंतं जगत्सर्वं गुणातीतं नमाम्यहम् ४२।\nभाति सर्वत्र यो भूत्वा भूतानां भूतिवर्द्धनः। ।\nअभयं भिक्षुसंबद्धं नमामि प्रणवं शिवम् ४३।\nगायत्रीसाम गायंतं गीतं गीतप्रियं शुभम् ।।\nगंधर्वगीतभोक्तारं प्रणवं प्रणमाम्यहम् ४४।\nविचारं वेदरूपं तं यज्ञस्थं भक्तवत्सलम् ।।\nयोनिं सर्वस्य लोकस्य ॐकारं प्रणमाम्यहम् ४५।\nतारकं सर्वभूतानां नौरूपेण विराजितम् ।।\nसंसारार्णवमग्नानां नमामि प्रणवं हरिम् ४६।\nसर्वलोकेषु वसते एकरूपेण नैकधा ।।\nधामकैवल्यरूपेण नमामि प्रणवं शिवम् ४७।\nसूक्ष्मं सूक्ष्मतरं शुद्धं निर्गुणं गुणनायकम् ।।\nवर्जितं प्राकृतैर्भावैर्वेदस्थानं नमाम्यहम् ४८।\nदेवदैत्यवियोगैश्च वर्जितं तुष्टिभिः सदा ।।\nदैवैश्च योगिभिर्ध्येयं तमोंकारं नमाम्यहम् ४९।\nव्यापकं विश्ववेत्तारं विज्ञानं परमं शुभम् ।।\nशिवं शिवगुणं शांतं वंदे प्रणवमीश्वरम् ५०।\nयस्य मायां प्रविष्टास्तु ब्रह्माद्याश्च सुरासुराः। ।\nन विंदंति परं शुद्धं मोक्षद्वारं नमाम्यहम् ५१।\nआनंदकंदाय विशुद्धबुद्धये शुद्धाय हंसाय परावराय। ।\nनमोऽस्तु तस्मै गणनायकाय श्रीवासुदेवाय महाप्रभाय ५२।\nश्रीपांचजन्येन विराजमानं रविप्रभेणापि सुदर्शनेन ।।\nगदाब्जकेनापि विराजमानं प्रभुं सदैनं शरणं प्रपद्ये ५३।\nयं वेदगुह्यं सगुणं गुणानामाधारभूतं सचराचरस्य ।।\nयं सूर्यवैश्वानरतुल्यतेजसं तं वासुदेवं शरणं प्रपद्ये ५४।\nक्षुधानिधानं विमलं सुरूपमानंदमानेन विराजमानम् ।\nयं प्राप्य जीवंति सुरादिलोकास्तं वासुदेवं शरणं प्रपद्ये ५५।\nतमोघनानां स्वकरैर्विनाशं करोति नित्यं परिकर्महेतुः ।।\nउद्द्योतमानं रविदीप्ततेजसं तं वासुदेवं शरणं प्रपद्ये ५६।\nयो भाति सर्वत्र रविप्रभावैः करोति शोषं च रसं ददाति ।।\nयः प्राणिनामंतरगः स वायुस्तं वासुदेवं शरणं प्रपद्ये ५७।\nस्वेच्छानुरूपेण स देवदेवो बिभर्ति लोकान्सकलान्महीपान् ।।\nसंतारणे नौरिव वर्तते यस्तं वासुदेवं शरणं प्रपद्ये ५८।\nअंतर्गतो लोकमयः सदैव पचत्यसौ स्थावरजंगमानाम् ।।\nस्वाहामुखो देवगणस्य हेतुस्तं वासुदेवं शरणं प्रपद्ये ५९।\nरसैः सुपुण्यैः सकलैः सहैव पुष्णाति सौम्यो गुणदश्च लोके ।।\nअन्नानि योनिर्मल तेजसैव तं वासुदेवं शरणं प्रपद्ये ६०।\nअस्त्येव सर्वत्र विनाशहेतुः सर्वाश्रयः सर्वमयः स सर्वः ।।\nविना हृषीकैर्विषयान्प्रभुंक्ते तं वासुदेवं शरणं प्रपद्ये ६१।\nजीवस्वरूपेण बिभर्ति लोकांस्ततः स्वमूर्तान्सचराचरांश्च ।।\nनिष्केवलो ज्ञानमयः सुशुद्धस्तं वासुदेवं शरणं प्रपद्ये ६२।\nदैत्यांतकं दुःखविनाशमूलं शांतं परं शक्तिमयं विशालम् ।।\nयं प्राप्य देवा विनयं प्रयांति तं वासुदेवं शरणं प्रपद्ये ६३।\nसुखं सुखांतं सुखदं सुरेशं ज्ञानार्णवं तं मुनिपं सुरेशम् ।।\nसत्याश्रयं सत्यगुणोपविष्टं तं वासुदेवं शरणं प्रपद्ये ६४।\nयज्ञांगरूपं परमार्थरूपं मायान्वितं मापतिमुग्रपुण्यम् ।।\nविज्ञानमेकं जगतां निवासं तं वासुदेवं शरणं प्रपद्ये ६५।\nअंभोधिमध्ये शयनं हितस्य नागांगभोगे शयनं विशाले ।।\nश्रीपादपद्मद्वयमेव तस्य तद्वासुदेवस्य नमामि नित्यम् ६६।\nपुण्यान्वितं शंकरमेव नित्यं तीर्थैरनेकैः परिसेव्यमानम् ।।\nतत्पादपद्मद्वयमेव तस्य श्रीवासुदेवस्य अघापहं तत् ६७।\nपादांबुजं रक्तमहोत्पलाभमंभोजसल्लिंगजयोपयुक्तम् ।।\nअलंकृतं नूपुरमुद्रिकाभिः श्रीवासुदेवस्य नमामि नित्यम् ६८।\nदेवैः सुसिद्धैर्मुनिभिः सदैव नुतं सुभक्त्या उरगाधिपैश्च ।।\nतत्पादपंकेरुहमेवपुण्यं श्रीवासुदेवस्य नमामि नित्यम् ६९।\nयस्यापि पादांभसि मज्जमानाः पूता दिवं यांति विकल्मषास्ते ।।\nमोक्षं लभंते मुनयः सुतुष्टास्तं वासुदेवं शरणं प्रपद्ये ७०।\nपादोदकं तिष्ठति यत्र विष्णोर्गंगादितीर्थानि सदैव तत्र ।।\nपिबंति येद्यापि सपापदेहास्ते यांति शुद्धाः सुगृहं मुरारेः ७१।\nपादोदकेनाप्यभिषिच्यमाना उग्रैश्च पापैः परिलिप्तदेहाः ।।\nते यांति मुक्तिं परमेश्वरस्य तस्यैव पादौ सततं नमामि ७२।\nनैवेद्यमात्रेण सुभक्षितेन सुचक्रिणस्तस्य महात्मनस्तु ।।\nश्रीवाजपेयस्य फलं लभंते सर्वार्थयुक्ताश्च नरा भवंति ७३।\nनारायणं तं नरकाधिनाशनं मायाविहीनं सकलं गुणज्ञम् ।।\nयं ध्यायमानाः सुगतिं प्रयांति तं वासुदेवं शरणं प्रपद्ये ७४।\nयो वंद्यस्त्वृषिसिद्धचारणगणैर्देवैः सदा पूज्यते ।।\nयो विश्वस्य विसृष्टिहेतुकरणे ब्रह्मादिदेवप्रभुः ।।\nयः संसारमहार्णवे निपतितस्योद्धारको वत्सल-।\nस्तस्यैवापि नमाम्यहं सुचरणौ भक्त्या वरौ पावनौ ७५।\nयो दृष्टो मखमंडपे सुरगणैः श्रीवामनः सामगः ।।\nसामोद्गीतकुतूहलः सुरगणैस्त्रैलोक्य एकः प्रभुः । ।\nकुर्वंतं नयनेक्षणैः शुभकरैर्निष्पापतां तद्बले-।\nस्तस्याहं चरणारविंदयुगलं वंदे परं पावनम् ७६।\nराजंतं द्विजमंडले मखमुखे ब्रह्मश्रियाशोभितं ।।\nदिव्येनापि सुतेजसा करमयं यं चेंद्रनीलोपमम् ।\nदेवानां हितकाम्यया सुतनुजं वैरोचनस्यापि तं-।\nयाचंतं मम दीयतां त्रिपदकं वंदे प्रभुं वामनम् ७७।\nतं द्रष्टुं रविमंडले मुनिगणैः संप्राप्तवंतं दिवं ।।\nचंद्रार्कास्तमयांतरे किल पदा संच्छादयंतं तदा ।।\nतस्यैवापि सुचक्रिणः सुरगणाः प्रापुर्लयं सांप्रतं-।\nका ये विश्वविकोशकेतमतुलं नौमि प्रभोर्विक्रमम् ७८।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रेऽष्टनवतितमोऽध्यायः ९८।"
  }
]
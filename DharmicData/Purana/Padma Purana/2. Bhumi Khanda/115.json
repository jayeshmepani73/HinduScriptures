[
  {
    "text": "कुंजल उवाच-\nततस्त्वसौ संयति राजमानः समुद्यतश्चापधरो महात्मा ।\nयथैव कालः कुपितः सलोकान्संहर्तुमैच्छत्तु तथा सुदानवान् १।\nमहास्त्रजालै रवितेजतुल्यैः सुदीप्तिमद्भिर्निजघान दानवान् ।\nवायुर्यथोन्मूलयतीह पादपांस्तथैव राजा निजघान दानवान् २।\nवायुर्यथा मेघचयं च दिव्यं संचालयेत्स्वेन बलेन तेजसा ।\nतथा स राजा असुरान्मदोत्कटाननाशयद्बाणवरैः सुतीक्ष्णैः ३।\nन शेकुर्दानवाः सर्वे बाणवर्षं महात्मनः ।\nमृताः केचिद्द्रुताः केचित्केचिन्नष्टा महाहवात् ४।\nसूत उवाच-\nमहातेजं महाप्राज्ञं महादानवनाशनम् ।\nचुक्रोध हुंडो दुष्टात्मा दृष्ट्वा तं नृपनंदनम् ५।\nस्थितो गत्वेदमाभाष्य तिष्ठतिष्ठेति चाहवे ।\nत्वामद्य च नयिष्यामि आयुपुत्र यमांतिकम् ६।\nनहुष उवाच-\nस्थितोस्मि समरे पश्य त्वामहं हंतुमागतः ।\nअहं त्वां तु हनिष्यामि दानवं पापचेतनम् ७।\nइत्युक्त्वा धनुरादाय बाणानग्निशिखोपमान् ।\nछत्रेण ध्रियमाणेन शुशुभे सोऽपि संयुगे ८।\nइंद्रस्य सारथिं दिव्यं मातलिं वाक्यमब्रवीत् ।\nवाहयतु रथं मेऽद्य हुंडस्य सम्मुखं भवान् ९।\nइत्युक्तस्तेन वीरेण मातलिर्लघुविक्रमः ।\nतुरगांश्चोदयामास महावातजवोपमान् १०।\nउत्पेतुश्च ततो वाहा हंसा इव यथांबरे ।\nछत्रेण इंदुवर्णेन रथेनापि पताकिना ११।\nनभस्तलं तु संप्राप्य यथा सूर्यो विराजते ।\nआयुपुत्रस्तथा संख्ये तेजसा विक्रमेण तु १२।\nअथ हुंडो रथस्थोऽपि राजमानः स्वतेजसा ।\nसर्वायुधैश्च संयुक्तस्तद्वद्वीरव्रते स्थितः १३।\nउभयोर्वीरयोर्युद्धं देवविस्मयकारकम् ।\nतदा आसीन्महाप्राज्ञ दारुणं भीतिदायकम् १४।\nसुबाणैर्निशितैस्तीक्ष्णैः कंकपत्रैः शिलीमुखैः ।\nहुंडेन ताडितो राजा सुबाह्वोरंतरे तदा १५।\nसुभाले पंचभिर्बाणैर्विद्धः क्रुद्धोऽभवत्तदा ।\nसविद्धस्तु तदा बाणैरधिकं शुशुभे नृपः १६।\nसारुणः करमालाभिरुदयंश्च दिवाकरः ।\nरुधिरेण तु दिग्धांगो हेमबाणैस्तनुस्थितैः १७।\nसूर्यवच्छोभते राजा पूर्वकालस्य चांबरे ।\nदृष्ट्वा तु पौरुषं तस्य दानवं वाक्यमब्रवीत् १८।\nतिष्ठतिष्ठ क्षणं दैत्य पश्य मे लाघवं पुनः ।\nइत्युक्त्वा तु रणे दैत्यं जघान दशभिः शरैः १९।\nमुखे भाले हतस्तेन मूर्च्छितो निपपात ह ।\nपश्यामानैः सुरैर्दिव्यै रथोपरि महाबलः २०।\nदेवैश्च चारणैः सिद्धैः कृतः शब्दः सुहर्षजः ।\nजयजयेति राजेंद्र शंखान्दध्मुः पुनः पुनः २१।\nसकोलाहलशब्दस्तु तुमलो देवतेरितः ।\nकर्णरंध्रमाविवेश हुंडस्य मूर्छितस्य च २२।\nश्रुत्वा सधनुरादाय बाणमाशीविषोपमम् ।\nस्थीयतां स्थीयतां युद्धे न मृतोस्मि त्वया हतः २३।\nइत्युक्त्वा पुनरुत्थाय लाघवेन समन्वितः ।\nएकविंशतिभिर्बाणैर्नहुषं चाहनत्पुनः २४।\nएकेन मुष्टिमध्ये तु चतुर्भिर्बाहुमध्यतः ।\nचतुर्भिश्च महाश्वांश्च छत्रमेकेन तेन वै २५।\nपंचभिर्मातलिं विद्ध्वा रथनीडं तु सप्तभिः ।\nध्वजदंडं त्रिभिस्तीक्ष्णैर्दानवः शिखिपत्रिभिः २६।\nआदानं तु निदानं तु लक्षमोक्षं दुरात्मनः ।\nलाघवं तस्य संदृष्ट्वा देवता विस्मयंगताः २७।\nतस्य पौरुषमापश्य स राजा दानवोत्तमम् ।\nशूरोसि कृतविद्योसि धीरोसि रणपंडितः २८।\nइत्युक्वा दानवं तं तु धनुर्विस्फार्य भूपतिः ।\nमार्गणैर्दशभिस्तं तु विव्याध लघुविक्रमः २९।\nत्रिभिर्ध्वजं प्रचिच्छेद स पपात धरातले ।\nतुरगान्पातयामास चतुर्भिस्तस्य सायकैः ३०।\nएकेन छत्रं तस्यापि चकर्त लघुविक्रमः ।\nदशभिः सारथिस्तस्य प्रेषितो यममंदिरम् ३१।\nदंशनं दशभिश्छित्त्वा शरैश्च विदलीकृतः ।\nसर्वांगेषु च त्रिंशद्भिर्विव्याध दनुजेश्वरम् ३२।\nहताश्वो विरथो जातो बाणपाणिर्धनुर्धरः ।\nअभ्यधावत्स वेगेन वर्षयन्निशितैः शरैः ३३।\nखड्गचर्मधरो दैत्यो राजानं तमधावत ।\nधावमानस्य हुंडस्य खड्गं चिच्छेद भूपतिः ३४।\nक्षुरप्रैर्निशितैर्बाणैश्चर्म चिच्छेद भूपतिः ।\nअथ हुंडः स दुष्टात्मा समालोक्य समंततः ३५।\nजग्राह मुद्गरं तूर्णं मुमोच लघुविक्रमः ।\nवज्रवेगं समायांतं ददृशे नृपतिस्तदा ३६।\nमुद्गरं स्वनवंतं चापातयदंबरात्ततः ।\nदशभिर्निशितैर्बाणैः क्षुरप्रैश्च स्वविक्रमात् ३७।\nमुद्गरं पतितं दृष्ट्वा दशखण्डमयं भुवि ।\nगदामुद्यम्य वेगेन राजानमभ्यधावत ३८।\nखड्गेन तीक्ष्णधारेण तस्य बाहुं विचिच्छिदे ।\nसगदं पतितं भूमौ सांगदं कटकान्वितम् ३९।\nमहारावं ततः कृत्वा वज्रस्फोटसमं तदा ।\nरुधिरेणापि दिग्धांगो धावमानो महाहवे ४०।\nक्रोधेन महताविष्टो ग्रस्तुमिच्छति भूपतिम् ।\nदुर्निवार्यः समायातः पार्श्वं तस्य च भूपतेः ४१।\nनहुषेण महाशक्त्या ताडितो हृदि दानवः ।\nपतितः सहसा भूमौ वज्राहत इवाचलः ४२।\nतस्मिन्दैत्ये गते भूमावितरे दानवा गताः ।\nविविशुः कति दुर्गेषु कति पातालमाश्रिताः ४३।\nदेवाः प्रहर्षमाजग्मुर्गंधर्वाः सिद्धचारणाः ।\nहते तस्मिन्महापापे नहुषेण महात्मना ४४।\nतस्मिन्हते दैत्यवरे महाहवे देवाश्च सर्वे प्रमुदं प्रलेभिरे ।\nतां देवरूपां तपसा प्रवर्द्धितां स आयुपुत्रः प्रतिलभ्य हर्षितः ४५।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने पंचदशाधिकशततमोऽध्यायः ११५।"
  }
]
[
  {
    "text": "मातलिरुवाच-\nयमपीडां प्रवक्ष्यामि महातीव्रां सुदारुणाम् ।\nभुंजंति पापिनः सर्वे क्रूरास्ते ब्रह्मघातकाः १।\nक्वचित्पापाः प्रपच्यंते तीव्रेण करिषाग्निना ।\nक्वचित्सिंहैर्वृकैर्व्याघ्रैर्दंशैः कीटैश्च दारुणैः २।\nक्वचिन्महाजलौकोभिः क्वचिदाजगरैः पुनः ।\nमक्षिकाभिश्च रौद्राभिः क्वचित्सर्पैर्विषोल्बणैः ३।\nमत्तमातंगयूथैश्च बलोत्कृष्टैः प्रमाथिभिः ।\nपंथानमुल्लिखद्भिश्च तीक्ष्णशृंगमहावृषैः ४।\nमहाशृंगैश्च महिषैर्दुष्टगात्रप्रबाधकैः ।\nडाकिनीभिश्च रौद्राभिर्विकरालैश्च राक्षसैः ५।\nव्याधिभिश्च महाघोरैः पीड्यमाना व्रजंति ते ।\nमहातुलां समारूढा दह्यमाना दवानले ६।\nमहावेगप्रधूतास्ते महाचंडेन वायुना ।\nमहापाषाणवर्षेण भिद्यमानाश्च सर्वतः ७।\nपतद्भिर्वज्रनिर्घोषैरुल्कापातैश्च दारुणैः ।\nप्रदीप्तांगारवर्षेण हन्यमाना व्रजंति ते ८।\nमहता पांसुवर्षेण पूर्यमाणा यमं गताः ।\nये नराः पापकर्माणः पापं भुंजंति दारुणम् ९।\nएवं पापविशेषेण पापिष्ठाः पापकारकाः ।\nनरकं प्रतिभुंजंति बहुपीडासमाकुलम् १०।\nएतत्ते सर्वमाख्यातं विवेकं पुण्यपापयोः ।\nअन्यत्किं ते प्रवक्ष्यामि धर्मशास्त्रमनुत्तमम् ११।\nइति श्रीपद्मपुराणे भूमिखंडे वेनोपाख्याने पितृतीर्थवर्णने ययातिचरिते सप्ततितमोऽध्यायः ७०।"
  }
]
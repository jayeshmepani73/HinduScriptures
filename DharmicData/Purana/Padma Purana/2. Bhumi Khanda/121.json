[
  {
    "text": "कामोदोवाच-\nन विदुर्देवताः सर्वा यस्यांतं रूपमेव च ।\nयस्मिल्लीँनस्तु सर्वोयं स चैकात्मा प्रकथ्यते १।\nयस्या मायाप्रपंचस्तु संसारः शृणु नारद ।\nकस्मात्प्रयाति संसारं मम स्वामी जगत्पतिः २।\nपापैश्चापि सुपुण्यैश्च नरोबद्धस्तु कर्मभिः ।\nसंसारं सरते विप्र हरिः कस्माद्व्रजेद्वद ३।\nनारद उवाच-\nशृणु देवि प्रवक्ष्यामि यत्कृतं तेन चक्रिणा ।\nभृगोरग्रे प्रतिज्ञातं यज्ञरक्षां करोम्यहम् ४।\nइंद्रस्य वचनात्सद्यो गतोऽसौ दानवैः सह ।\nयोद्धुं विहाय गोविंदो भृगोश्चैव मखोत्तमम् ५।\nमखं त्यक्त्वा गते देवे पश्चात्तैर्दानवोत्तमैः ।\nआगत्य ध्वंसितः सर्वः स यज्ञः पापचेतनैः ६।\nहरिं क्रुद्धः स योगींद्रः शशाप भृगुरेव तम् ।\nदशजन्मानि भुंक्ष्व त्वं मच्छापकलुषीकृतः ७।\nकर्मणः स्वस्य संभोगं संभोक्ष्यति जनार्दनः ।\nतन्निमित्तं त्वया देवि दुःस्वप्नः परिवीक्षितः ८।\nइत्युक्त्वा तां गतो विप्रो ब्रह्मलोकं स नारदः ।\nकृष्णस्यापि सुदुःखेन दुःखिता साभवत्तदा ९।\nरुरोद करुणं बाला हाहेति वदती मुहुः ।\nगङ्गातीरोपविष्टा सा जलांते शृणु नन्दन १०।\nसुनेत्राभ्यां तथाश्रूणि दुःखेनापि प्रमुंचति ।\nतान्यश्रूणि प्रमुक्तानि गंगातोये पतंत्यपि ११।\nजले चैव निमज्जंति तस्याश्चाप्यश्रुबिंदवः ।\nसंभवंति पुनस्तात पद्मरूपाणि तानि च १२।\nगंगातोये प्रफुल्लानि वाहितानि प्रयांति वै ।\nददृशे दानवश्रेष्ठो विष्णुमायाप्रमोहितः १३।\nदुःखजानि न जानाति मुनिना कथितान्यपि ।\nहर्षेण महताविष्टः परिजग्राह सोऽसुरः १४।\nपद्मैस्तु पुष्पितैः सोपि पूजयेद्गिरिजाप्रियम् ।\nसप्तकोटिभिर्दैत्येंद्रो विष्णुमायाप्रमोहितः १५।\nअथ क्रुद्धा जगद्धात्री शंकरं वाक्यमब्रवीत् ।\nपश्यैतस्य विकर्म त्वं दानवस्य महामते १६।\nशोकोत्पन्नानि पद्मानि गंगातोयगतानि वै ।\nअयमेष प्रगृह्णाति कामाकुलितचेतनः १७।\nपूजयेच्चापि दुष्टात्मा शोकसंतापकारकैः ।\nदुःखजैः शोकजैः पुष्पैस्तैः सुश्रेयः कथं भवेत् १८।\nयादृशेनापि भावेन मामेव परिपूजयेत् ।\nतादृशेनापि भावेन अस्य सिद्धिर्भविष्यति १९।\nसत्यध्यानविहीनोयं कामोदा न्यस्तमानसः ।\nसंजातः पापचारित्रो जहि देवि स्वतेजसा २०।\nएवमाकर्ण्य तद्वाक्यं शंभोश्चैव महात्मनः ।\nअस्यैव संक्षयं शंभो करिष्ये तव शासनात् २१।\nएवमुक्त्वा ततो देवी तस्यापि वधकांक्षया ।\nवर्त्तते हि विहुंडस्य वधोपायं व्यचिंतयत् २२।\nकृत्वा मायामयं रूपं ब्राह्मणस्य महात्मनः ।\nपूजयेच्छंकरं नाथं सुपुष्पैः पारिजातजैः २३।\nसमेत्य दानवः पापो दिव्यां पूजां विनाशयेत् ।\nकामाकुलः सुदुःखार्तस्तद्गतो भावतत्परः २४।\nविष्णोश्चैव महामायां पूर्वदृष्टां स दानवः ।\nसस्मार दानवः पापः कामबाणैः प्रपीडितः २५।\nतस्याः स्मरणमात्रेण कंदर्पेण बलीयसा ।\nविरहाकुलदुःखार्तो रोदते हि मुहुर्मुहुः २६।\nकालाकृष्टः स दुष्टात्मा शोकजातानि तानि सः ।\nपरिगृह्य समायातः पूजनार्थी महेश्वरम् २७।\nदेव्या कृतां हि पूजां च सुपुष्पैः पारिजातजैः ।\nतां निर्णाश्य सुलोभेन शोकजैः परिपूजयेत् २८।\nनेत्राभ्यां तस्य दुष्टस्य बिंदवस्तेऽश्रुसंभवाः ।\nअविरलास्ततो वत्स पतंति लिंगमस्तके २९।\nदेवी ब्राह्मणरूपेण तमुवाच महामते ।\nको भवान्पूजयेद्देवं शोकाकुलमनाः सदा ३०।\nपतंत्यश्रूणि देवस्य मस्तके शोकजानि ते ।\nअपवित्राणि मे ब्रूहि एतमर्थं ममाग्रतः ३१।\nविहुंड उवाच-\nपूर्वं दृष्टा मया नारी सर्वसौभाग्यसंपदा ।\nसर्वलक्षणसंपन्ना कामस्यायतनं महत् ३२।\nतस्या मोहेन संदग्धः कामेनाकुलतां गतः ।\nतया प्रोक्तं हि संभोगे देहि मे दायमुत्तमम् ३३।\nकामोदसंभवैः पुष्पैः पूजयस्व महेश्वरम् ।\nतेषां पुष्पकृतां मालां मम कंठे परिक्षिप ३४।\nकोटिभिः सप्तसंख्यातैः पूजयस्व महेश्वरम् ।\nतदर्थं पूजयाम्येव ईश्वरं फलदायकम् ३५।\nकामोदसंभवैः पुष्पैर्दुर्लभैर्देवदानवैः ।\nश्रीदेव्युवाच-\nक्व ते भावः क्व ते ध्यानं क्व ते ज्ञानं दुरात्मनः ३६।\nईश्वरस्यापि संबंधो नास्ति किंचित्त्वयैव हि ।\nकामोदाया वरं रूपं कीदृशं वद सांप्रतम् ३७।\nक्व लब्धानि सुपुष्पाणि तस्या हास्योद्भवानि च ।\nविहुंड उवाच-\nभावं ध्यानं न जानामि न दृष्टा सा मया कदा ३८।\nगंगातोयगतान्येव परिगृह्णामि नित्यशः ।\nतैरहं पूजयाम्येकं शंकरं प्रवदाम्यहम् ३९।\nममाग्रे कथितं विप्र शुक्रेणापि महात्मना ।\nवचनात्तस्य देवेशमर्चयामि दिनदिने ४०।\nएतत्ते सर्वमाख्यातं यच्च पृष्टोस्मि सांप्रतम् ।\nश्रीदेव्युवाच-\nकामोदारोदनाज्जातैः पुष्पैस्तैर्दुःखसंभवैः ४१।\nलिंगमर्चयसे दुष्ट प्रभाते नित्यमेव च ।\nयादृशेनापि भावेन पुष्पैश्च यादृशैस्त्वया ४२।\nअर्चितो देवदेवेशस्तादृशं फलमाप्नुहि ।\nदिव्यपूजां विनाश्यैवं शोकपुष्पैः प्रपूजसि ४३।\nअसौ दोषस्तवैवाद्य समुत्पन्नः सुदारुणः ।\nतस्माद्दण्डं प्रदास्यामि भुंक्ष्व स्वकर्मजं फलम् ४४।\nतस्या वाक्यं समाकर्ण्य कालकृष्टो बभाष ताम् ।\nरे रे दुष्ट दुराचार मम कर्मप्रदूषक ४५।\nहन्मि त्वामिह खड्गेन अनेनापि न संशयः ।\nइत्युक्त्वा ब्राह्मणं तं स निशितं खड्गमाददे ४६।\nहंतुकामः स दुष्टात्मा अभ्यधावत दानवः ।\nसा देवी विप्ररूपेण संक्रुद्धा परमेश्वरी ४७।\nहन्मि त्वामिह खड्गेन अनेनापि न संशयः ।\nस्वस्थानमागतं दृष्ट्वा हुंकारं विससर्ज ह ।\nतेन हुंकारनादेन पतितो दानवाधमः ४८।\nनिश्चेष्टः कामरूपेण वज्राहत इवाचलः ।\nपतिते दानवे तस्मिन्सर्वलोकविनाशके ४९।\nलोकाः स्वास्थ्यं गताः सर्वे दुःखतापविवर्जिताः ।\nएतस्मात्कारणाद्वत्स सा स्त्री वै परिदेवति ५०।\nगंगातीरे वरारोहा दुःखव्याकुलमानसा ।\nएतत्ते सर्वमाख्यातं यत्त्वया परिपृच्छितम् ५१।\nविष्णुरुवाच-\nएवमुक्त्वा सुपुत्रं तं कुंजलो अंडजेश्वरः ।\nविरराम महाप्राज्ञः किञ्चिन्नोवाच भूपते ५२।"
  }
]
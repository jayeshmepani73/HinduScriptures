[
  {
    "text": "सुकर्मोवाच-\nसौरिर्दूतैस्तथा सर्वैः सह स्वर्गं जगाम सः ।\nद्रष्टुं तत्र सहस्राक्षं देववृंदैः समावृतम् १।\nधर्मराजं समायांतं ददर्श सुरराट्तदा ।\nसमुत्थाय त्वरायुक्तो दत्वा चार्घमनुत्तमम् २।\nपप्रच्छागमनं तस्य कथयस्व ममाग्रतः ।\nसमाकर्ण्य महद्वाक्यं देवराजस्य भाषितम् ३।\nधर्मराजोऽब्रवीत्सर्वं ययातेश्चरितं महत् ।\nधर्मराज उवाच-\nश्रूयतां देवदेवेश यस्मादागमनं मम ४।\nकथयाम्यहमत्रापि येनाहमागतस्तव ।\nनहुषस्यात्मजेनापि वैष्णवेन महात्मना ५।\nवैष्णवाश्च कृता मर्त्या ये वसंति महीतले ।\nवैकुंठस्य समं रूपं मर्त्यलोकस्य वै कृतम् ६।\nअमरा मानवा जाता जरारोगविवर्जिताः ।\nपापमेव न कुर्वंति असत्यं न वदंति ते ७।\nकामक्रोधविहीनास्ते लोभमोहविवर्जिताः ।\nदानशीला महात्मानः सर्वे धर्मपरायणाः ८।\nसर्वधर्मैः समर्चंति नारायणमनामयम् ।\nतेन वैष्णवधर्मेण मानवा जगतीतले ९।\nनिरामया वीतशोकाः सर्वे च स्थिरयौवनाः ।\nदूर्वा वटा यथा देव विस्तारं यांति भूतले १०।\nतथा ते विस्तरं प्राप्ताः पुत्रपौत्रैः प्रपौत्रकैः ।\nतेषां पुत्रैः प्रपौत्रैश्च वंशाद्वंशांतरं गताः ११।\nएवं हि वैष्णवः सर्वो जरामृत्युविवर्जितः ।\nमर्त्यलोकः कृतस्तेन नहुषस्यात्मजेन वै १२।\nपदभ्रष्टोस्मि संजातो व्यापारेण विवर्जितः ।\nएतत्सर्वं समाख्यातं मम कर्मविनाशनम् १३।\nएवं ज्ञात्वा सहस्राक्ष लोकस्यास्य हितं कुरु ।\nएतत्ते सर्वमाख्यातं यथापृष्टोस्मि वै त्वया १४।\nएतस्मात्कारणादिंद्र आगतस्तव सन्निधौ ।\nइंद्र उवाच-\nपूर्वमेव मया दूत आगमाय महात्मनः १५।\nप्रेषितो धर्मराजेंद्र दूतेनास्यापि भाषितम् ।\nनाहं स्वर्गसुखस्यार्थी नागमिष्ये दिवं पुनः १६।\nस्वर्गरूपं करिष्यामि सर्वं तद्भूमिमंडलम् ।\nइत्याचचक्षे भूपालः प्रजापाल्यं करोति सः १७।\nतस्य धर्मप्रभावेण भीतस्तिष्ठामि सर्वदा ।\nधर्म उवाच-\nयेनकेनाप्युपायेन तमानय सुभूपतिम् १८।\nदेवराज महाभाग यदीच्छसि मम प्रियम् ।\nइत्याकर्ण्य वचस्तस्य धर्मस्यापि सुराधिपः १९।\nचिंतयामास मेधावी सर्वतत्वेन भूपते ।\nकामदेवं समाहूय गंधर्वांश्च पुरंदरः २०।\nमकरंदं रतिं देव आनिनाय महामनाः ।\nतथा कुरुत वै यूयं यथाऽगच्छति भूपतिः २१।\nयूयं गच्छन्तु भूर्लोकं मयादिष्टा न संशयः ।\nकाम उवाच-\nयुवयोस्तु प्रियं पुण्यं करिष्यामि न संशयः २२।\nराजानं पश्य मां चैव स्थितं चैव समा युधि ।\nतथेत्युक्त्वा गताः सर्वे यत्र राजा स नाहुषिः २३।\nनटरूपेण ते सर्वे कामाद्याः कर्मणा द्विज ।\nआशीर्भिरभिनंद्यैव ते च ऊचुः सुनाटकम् २४।\nतेषां तद्वचनं श्रुत्वा ययातिः पृथिवीपतिः ।\nसभां चकार मेधावी देवरूपां सुपंडितैः २५।\nसमायातः स्वयं भूपो ज्ञानविज्ञानकोविदः ।\nतेषां तु नाटकं राजा पश्यमानः स नाहुषिः २६।\nचरितं वामनस्यापि उत्पत्तिं विप्ररूपिणः ।\nरूपेणाप्रतिमा लोके सुस्वरं गीतमुत्तमम् २७।\nगायमाना जरा राजन्नार्यारूपेण वै तदा ।\nतस्या गीतविलासेन हास्येन ललितेन च २८।\nमधुरालापतस्तस्य कंदर्पस्य च मायया ।\nमोहितस्तेन भावेन दिव्येन चरितेन च २९।\nबलेश्चैव यथारूपं विंध्यावल्या यथा पुरा ।\nवामनस्य यथारूपं चक्रे मारोथ तादृशम् ३०।\nसूत्रधारः स्वयं कामो वसंतः पारिपार्श्वकः ।\nनटीवेषधरा जाता सा रतिर्हृष्टवल्लभा ३१।\nनेपथ्यांतश्चरी राजन्सा तस्मिन्नृत्यकर्मणि ।\nमकरंदो महाप्राज्ञः क्षोभयामास भूपतिम् ३२।\nयथायथा पश्यति नृत्यमुत्तमं गीतं समाकर्णति स क्षितीशः ।\nतथातथा मोहितवान्स भूपतिं नटीप्रणीतेन महानुभावः ३३।\nइति श्रीपद्मपुराणे भूमिखंडे वेनोपाख्याने मातापितृतीर्थे ययातिचरित्रे षट्सप्ततितमोऽध्यायः ७६।"
  }
]
[
  {
    "text": "ऋषय ऊचुः-\nविस्तरेण समाख्याहि जन्म तस्य महात्मनः ।\nपृथोश्चैव महाभाग श्रोतुकामा वयं पुनः १।\nराज्ञा तेन यथा दुग्धा इयं धात्री महात्मना ।\nपुनर्देवैश्च पितृभिर्मुनिभस्तत्त्ववेदिभिः २।\nयथा दैत्यैश्च नागैश्च यथा यक्षैर्यथा द्रुमैः ।\nशैलैश्चैव पिशाचैश्च गंधर्वैः पुण्यकर्मभिः ३।\nब्राह्मणैश्च तथा सिद्धै राक्षसैर्भीमविक्रमैः ।\nपूर्वमेव यथा दुग्धा अन्यैश्च सुमहात्मभिः ४।\nतेषामेव हि सर्वेषां विशेषं पात्रधारणम् ।\nक्षीरस्यापि विधिं ब्रूहि विशेषं च महामते ५।\nवेनस्यापि नृपस्यैव पाणिरेव महात्मनः ।\nऋषिभिर्मथितः पूर्वं स कस्मादिह कारणात् ६।\nक्रुद्धश्चैव महापुण्यैः सूतपुत्र वदस्व नः ।\nविचित्रेयं कथा पुण्या सर्वपापप्रणाशिनी ७।\nश्रोतुकामा महाभाग तृप्तिर्नैव प्रजायते ।\nसूत उवाच-\nवैन्यस्य हि पृथोश्चैव तस्य विस्तरमेव च ८।\nजन्मवीर्यं तथा क्षेत्रं पौरुषं द्विजसत्तमाः ।\nप्रवक्ष्यामि यथा सर्वं चरित्रं तस्य धीमतः ९।\nशुश्रूषध्वं महाभागा मामेवं द्विजसत्तमाः ।\nअभक्ताय न वक्तव्यमश्रद्धाय शठाय च १०।\nसुमूर्खाय सुमोहाय कुशिष्याय तथैव च ।\nश्रद्धाहीनाय कूटाय सर्वनाशाय मा द्विजाः ११।\nअन्यथा पठते यो हि निरयं च प्रयाति हि ।\nभवंतो भावसंयुक्ताः सत्यधर्मपरायणाः १२।\nभवतामग्रतः सर्वं चरित्रं पापनाशनम् ।\nसंप्रवक्ष्याम्यशेषेण शृणुध्वं द्विजसत्तमाः १३।\nस्वर्ग्यं यशस्यमायुष्यं धन्यं वेदैश्च संमितम् ।\nरहस्यमृषिभिः प्रोक्तं प्रवक्ष्यामि द्विजोत्तमाः १४।\nयश्चैनं कीर्तयेन्नित्यं पृथोर्वैन्यस्य विस्तरम् ।\nब्राह्मणेभ्यो नमस्कृत्वा न स शोचेत्कृताकृतम् १५।\nसप्तजन्मार्जितं पापं श्रुतमात्रेण नश्यति ।\nब्राह्मणो वेदविद्वांश्च क्षत्रियो विजयी भवेत् १६।\nवैश्यो धनसमृद्धः स्याच्छूद्रः सुखमवाप्नुयात् ।\nएवं फलं समाप्नोति पठनाच्छ्रवणादपि १७।\nपृथोर्जन्मचरित्रं च पवित्रं पापनाशनम् ।\nधर्मगोप्ता महाप्राज्ञो वेदशास्त्रार्थकोविदः १८।\nअत्रिवंशसमुत्पन्नः पूर्वमत्रिसमः प्रभुः ।\nस्रष्टा सर्वस्य धर्मस्य अंगो नाम प्रजापतिः १९।\nय आसीत्तस्य पुत्रो वै वेनो नाम प्रजापतिः ।\nधर्ममेवं परित्यज्य सर्वदैव प्रवर्तते २०।\nमृत्योः कन्या महाभागा सुनीथा नाम नामतः ।\nतां तु अंगो महाभागः सुनीथामुपयेमिवान् २१।\nतस्यामुत्पादयामास वेनं धर्मप्रणाशनम् ।\nमातामहस्य दोषेण वेनः कालात्मजात्मजः २२।\nनिजधर्मं परित्यज्य अधर्मनिरतोभवत् ।\nकामाल्लोभान्महामोहात्पापमेव समाचरत् २३।\nवेदाचारमयं धर्मं परित्यज्य नराधिपः ।\nअन्ववर्तत पापेन मदमत्सरमोहितः २४।\nवेदाध्यायं विना लोके प्रावर्तंत तदा जनाः ।\nनिःस्वाध्यायवषट्काराः प्रजास्तस्मिन्प्रजापतौ २५।\nप्रवृत्तं न पपुः सोमं हुतं यज्ञेषु देवताः ।\nइत्युवाच स दुष्टात्मा ब्राह्मणान्प्रति नित्यशः २६।\nनाध्येतव्यं न होतव्यं न देयं दानमेव च ।\nन यष्टव्यं न होतव्यमिति तस्य प्रजापतेः २७।\nआसीत्प्रतिज्ञा क्रूरेयं विनाशे प्रत्युपस्थिते ।\nअहमिज्यश्च यष्टा च यज्ञश्चेति पुनः पुनः २८।\nमयि यज्ञा विधातव्या मयि होतव्यमित्यपि ।\nइत्यब्रवीत्सदा वेनो ह्यहं विष्णुः सनातनः २९।\nअहं ब्रह्मा अहं रुद्रो मित्र इंद्रः सदागतिः ।\nअहमेव प्रभोक्ता च हव्यं कव्यं न संशयः ३०।\nअथ ते मुनयः क्रुद्धा वेनं प्रति महाबलाः ।\nऊचुस्ते संगताः सर्वे राजानं पापचेतनम् ३१।\nऋषय ऊचुः-\nराजा हि पृथिवीनाथः प्रजां पालयते सदा ।\nधर्ममूर्तिः स राजेंद्र तस्माद्धर्मं हि रक्षयेत् ३२।\nवयं दीक्षां प्रवेक्ष्यामो यज्ञे द्वादशवार्षिकीम् ।\nअधर्मं कुरु मा यागे नैष धर्मः सतां गतिः ३३।\nकुरु धर्मं महाराज सत्यं पुण्यं समाचर ।\nप्रजाहं पालयिष्यामि इति ते समयः कृतः ३४।\nतांस्तथाब्रुवतः सर्वान्महर्षीनब्रवीत्तदा ।\nवेनः प्रहस्य दुर्बुद्धिरिममर्थमनर्थकम् ३५।\nवेन उवाच-\nस्रष्टा धर्मस्य कश्चान्यः श्रोतव्यं कस्य वा मया ।\nश्रुतवीर्यतपः सत्ये मया वा कः समो भुवि ३६।\nप्रभवं सर्वभूतानां धर्माणां च विशेषतः ।\nसंमूढा न विदुर्नूनं भवंतो मां विचेतसः ३७।\nइच्छन्दहेयं पृथिवीं प्लावयेयं जलैस्तथा ।\nद्यां भुवं चैव रुंधेयं नात्र कार्या विचारणा ३८।\nयदा न शक्यते मोहादवलेपाच्च पार्थिव ।\nअपनेतुं तदा वेनं ततः क्रुद्धा महर्षयः ३९।\nविस्फुरंतं तदा वेनं बलाद्गृह्य ततो रुषा ।\nवेनस्य तस्य सव्योरुं ममंथुर्जातमन्यवः ४०।\nकृष्णांजनचयोपेतमतिह्रस्वं विलक्षणम् ।\nदीर्घास्यं च विरूपाक्षं नीलकंचुकवर्चसम् ४१।\nलंबोदरं व्यूढकर्णमतिभीतं दुरोदरम् ।\nददृशुस्ते महात्मानो निषीदेत्यब्रुवंस्ततः ४२।\nतेषां तद्वचनं श्रुत्वा निषसाद भयातुरः ।\nपर्वतेषु वनेष्वेव तस्य वंशः प्रतिष्ठितः ४३।\nनिषादाश्च किराताश्च भिल्लानाहलकास्तथा ।\nभ्रमराश्च पुलिंदाश्च ये चान्ये म्लेच्छजातयः ४४।\nपापाचारास्तु ते सर्वे तस्मादंगात्प्रजज्ञिरे ।\nअथ ते ऋषयः सर्वे प्रसन्नमनसस्ततः ४५।\nगतकल्मषमेवं तं जातं वेनं नृपोत्तमम् ।\nममंथुर्दक्षिणं पाणिं तस्यैव च महात्मनः ४६।\nमथिते तस्य पाणौ तु संजातं स्वेदमेव हि ।\nपुनर्ममंथुस्ते विप्रा दक्षिणं पाणिमेव च ४७।\nसुकरात्पुरुषो जज्ञे द्वादशादित्यसन्निभः ।\nतप्तकांचनवर्णांगो दिव्यमाल्यांबरावृतः ४८।\nदिव्याभरणशोभांगो दिव्यगंधानुलेपनः ।\nमुकुटेनार्कवर्णेन कुंडलाभ्यां विराजते ४९।\nमहाकायो महाबाहू रूपेणाप्रतिमो भुवि ।\nखड्गबाणधरो धन्वी कवची च महाप्रभुः ५०।\nसर्वलक्षणसंपन्नः सर्वालंकारभूषणः ।\nतेजसा रूपभावेन सुवर्णैश्च महामतिः ५१।\nदिवि इंद्रो यथा भाति भुवि वेनात्मजस्तथा ।\nतस्मिञ्जाते महाभागे देवाश्च ऋषयोमलाः ५२।\nउत्सवं चक्रिरे सर्वे वेनस्य तनयं प्रति ।\nदीप्यमानः स्ववपुषा साक्षादग्निरिवोज्ज्वलः ५३।\nआद्यमाजगवं नाम धनुर्गृह्य महावरम् ।\nशरान्दिव्यांश्च रक्षार्थे कवचं च महाप्रभम् ५४।\nजाते सति महाभागे पृथौ वीरे महात्मनि ।\nसंप्रह्रष्टानि भूतानि समस्तानि द्विजोत्तम ५५।\nसर्वतीर्थानि तोयानि पुण्यानि विविधानि च ।\nतस्याभिषेके विप्रेंद्राः सर्व एव प्रतस्थिरे ५६।\nपितामहाद्या देवास्तु भूतानि विविधानि च ।\nस्थावराणि चराण्येव अभ्यषिंचन्नराधिपम् ५७।\nमहावीरं प्रजापालं पृथुमेव द्विजोत्तम ।\nपृथुर्वैन्यो राजराज्ये अभिगम्य चराचरैः ५८।\nदेवैर्विप्रैस्तथा सर्वैरभिषिक्तो महामनाः ।\nराज्ञां समधिराज्ये वै पृथुर्वैन्यः प्रतापवान् ५९।\nतस्य पित्रा प्रजाः सर्वाः कदा नैवानुरंजिताः ।\nतेनानुरंजिताः सर्वा मुमुदिरे सुखेन वै ६०।\nअनुरागात्तस्य वीरस्य नाम राजेत्यजायत ।\nप्रयातस्य सुवीरस्य समुद्रस्य द्विजोत्तम ६१।\nआपस्तस्तंभिरे सर्वा भयात्तस्य महात्मनः ।\nदुर्गं मार्गं विलोप्यैव सुमार्गं पर्वता ददुः ६२।\nध्वजभंगं न चक्रुस्ते गिरयः सर्व एव ते ।\nअकृष्टपच्या पृथिवी सर्वत्र कामधेनवः ६३।\nपर्जन्यः कामवर्षी च वेदयज्ञान्महोत्सवान् ।\nकुर्वंति ब्राह्मणाः सर्वे क्षत्रियाश्च तथा परे ६४।\nसर्वकामफला वृक्षास्तस्मिञ्छासति पार्थिवे ।\nन दुर्भिक्षं न च व्याधिर्नाकालमरणं नृणाम् ६५।\nसर्वे सुखेन जीवंति लोका धर्मपरायणाः ।\nतस्मिञ्छासति दुर्धर्षे राजराजे महात्मनि ६६।\nएतस्मिन्नेव काले तु यज्ञे पैतामहे शुभे ।\nसूत सूत्यां समुत्पन्नः सौम्येहनि महात्मनि ६७।\nतस्मिन्नेव महायज्ञे जज्ञे प्राज्ञोऽथ मागधः ।\nपृथोःस्तवार्थं तौ तत्र समाहूतौ महर्षिभिः ६८।\nसूतस्य लक्षणं वक्ष्ये महापुण्यं द्विजोत्तमाः ।\nशिखासूत्रेण संयुक्तो वेदाध्ययनतत्परः ६९।\nसर्वशास्त्रार्थवेत्तासावग्निहोत्रमुपासते ।\nदानाध्ययनसंपन्नो ब्रह्माचारपरायणः ७०।\nदेवानां ब्राह्मणानां च पूजनाभिरतः सदा ।\nयाचकस्तावकैः पुण्यैर्वेदमंत्रैर्यजेत्किल ७१।\nब्रह्माचारपरो नित्यं संबंधं ब्राह्मणैः सह ।\nएवं स मागधो जज्ञे वेदाध्ययनवर्जितः ७२।\nबंदिनश्चारणाः सर्वे ब्रह्माचारविवर्जिताः ।\nज्ञेयास्ते च महाभागाः स्तावकाः प्रभवंति ते ७३।\nस्तवनार्थमुभौ सृष्टौ निपुणौ सूतमागधौ ।\nतावूचुर्ऋषयः सर्वे स्तूयतामेष पार्थिवः ७४।\nकर्मैतदनुरूपं च यादृशोयं नराधिपः ।\nतावूचतुस्तदा सर्वांस्तानृषीन्बंदिमागधौ ७५।\nआवां देवानृषींश्चैव प्रीणयावः स्वकर्मभिः ।\nन चास्य विद्वो वै कर्म न तथा लक्षणं यशः ७६।\nकर्मणा येन कुर्यावः स्तोत्रमस्य महात्मनः ।\nजानीवस्तन्न विप्रेंद्रा अविज्ञातगुणस्य हि ७७।\nभविष्यैस्तैर्गुणैः पुण्यैः स्तोतव्योयं नरोत्तमः ।\nकृतवान्यानि कर्माणि पृथुरेव महायशाः ७८।\nऊचुस्ते मुनयः सर्वे गुणान्दिव्यान्महात्मनः ।\nसत्यवाञ्ज्ञानसंपन्नो बुद्धिमान्ख्यातविक्रमः ७९।\nसदा शूरो गुणग्राही पुण्यवांस्त्यागवान्गुणी ।\nधार्मिकः सत्यवादी च यज्ञानां याजकोत्तमः ८०।\nप्रियवाक्सत्यवादी च धान्यवान्धनवान्गुणी ।\nगुणज्ञः सगुणग्राही धर्मज्ञः सत्यवत्सलः ८१।\nसर्वगः सर्ववेत्ता च ब्रह्मण्यो वेदवित्सुधीः ।\nप्रज्ञावान्सुस्वरश्चैव वेदवेदांगपारगः ८२।\nधाता गोप्ता प्रजानां स विजयी समरांगणे ।\nराजसूयादिकानां तु यज्ञानां राजसत्तमः ८३।\nआहर्ता भूतले चैकः सर्वधर्मसमन्वितः ।\nएते गुणा अस्य चांगे भविष्यंति महात्मनः ८४।\nऋषिभिस्तौ नियुक्तौ तु कुर्वाणौ सूतमागधौ ।\nगुणैश्चैव भविष्यैश्च स्तोत्रं तस्य महात्मनः ८५।\nतदा प्रभृति वै लोकास्तवैस्तुष्टा महामते ।\nपुरतश्च भविष्यंति दातारः स्तावनैर्गुणैः ८६।\nततः प्रभृति लोकेस्मिन्स्तवेषु द्विजसत्तमाः ।\nआशीर्वादाः प्रयुज्यंते तेषां द्रविणमुत्तमम् ८७।\nसूताय मागधायैव बंदिने च महोदयम् ।\nचारणाय ततः प्रादात्तैलंगं देशमुत्तमम् ८८।\nपृथुः प्रसादाद्धर्मात्मा हैहयं देशमेव च ।\nरेवातीरे पुरं कृत्वा स्वनाम्ना नृपनंदनः ८९।\nब्राह्मणेभ्यो द्विजश्रेष्ठ यजन्दाता पृथुः पुरा ।\nसर्वज्ञं सर्वदातारं धर्मवीर्यं नरोत्तमम् ९०।\nतं ददृशुः प्रजाः सर्वा मुनयश्च तपोमलाः ।\nऊचुः परस्परं पुण्या एष राजा महामतिः ९१।\nदेवादीनां वृत्तिदाता अस्माकं च विशेषतः ।\nप्रजानां पालकश्चैव वृत्तिदो हि भविष्यति ९२।\nइयं धात्री महाप्राज्ञा उप्तं बीजं पुरा किल ।\nजीवनार्थं प्रजाभिस्तु ग्रासयित्वा स्थिराभवत् ९३।\nततः पृथुं द्विजश्रेष्ठ प्रजाः समभिदुद्रुवुः ।\nविधत्स्वेति सुवृत्तिं नो मुनीनां वचनं तदा ९४।\nग्रासयित्वा तदान्नानि पृथ्वी जाता सुनिश्चला ।\nभयं प्रजानां सुमहत्स दृष्ट्वा राजसत्तमः ९५।\nमहर्षिवचनात्सोपि प्रगृह्य सशरं धनुः ।\nअभ्यधावत वेगेन पृथ्वीं क्रुद्धो नराधिपः ९६।\nकौंजरं रूपमास्थाय भयात्तस्य तु मेदिनी ।\nवनेषु दुर्गदेशेषु गुप्ता भूत्वा चचार सा ९७।\nन पश्यति महाप्राज्ञः कुरूपं द्विजसत्तमाः ।\nआचचक्षुर्महाप्राज्ञं कुंजरं रूपमास्थिता ९८।\nततः कुंजररूपांतामभिदुद्राव पार्थिवः ।\nताड्यमाना च सा तेन निशितैर्मार्गणैस्ततः ९९।\nहरिरूपं समास्थाय पलायनपराभवत् ।\nहरेरूपं समास्थाय अभिदुद्राव पार्थिवः १००।\nसोतिक्रुद्धो महाप्राज्ञो रोषारुणसुलोचनः ।\nसुबाणैर्निशितैस्तीक्ष्णैराजघान स मेदिनीम् १०१।\nआकुलव्याकुला जाता बाणाघातहता तदा ।\nमाहिषं रूपमास्थाय पलायनपराभवत् १०२।\nअभ्यधावत वेगेन बाणपाणिर्धनुर्धरः ।\nसा गौर्भूत्वा द्विजश्रेष्ठा स्वर्गमेव गता ध्रुवम् १०३।\nब्रह्मणः शरणं प्राप्ता विष्णोश्चैव महात्मनः ।\nरुद्रादीनां च देवानां त्राणस्थानं न विंदति १०४।\nअलभंती भृशं त्राणं वैन्यमेवान्वविंदत ।\nतस्य पार्श्वं पुनः प्राप्ता बाणघातसमाकुला १०५।\nबद्धांजलिपुटाभूत्वा तं पृथुं वाक्यमब्रवीत् ।\nत्राहित्राहीति राजेंद्र सा राजानमभाषत १०६।\nअहं धात्री महाभाग सर्वाधारा वसुंधरा ।\nनिहतायां मयि नृप निहतं लोकसप्तकम् १०७।\nकृतांजलिपुटा भूत्वा पूज्या लोकैस्त्रिभिः सदा ।\nउवाच चैनं राजानमवध्या स्त्री सदा नृप १०८।\nस्त्रीणां वधे महत्पापं दृष्टमस्ति द्विजोत्तमैः ।\nगवां वधे महत्पापं दृष्टमस्ति द्विजोत्तमैः १०९।\nमया विना महाराज कथं धारयसे प्रजाः ।\nअहं यदास्थिरा राजंस्तदा लोकाश्चराचराः ११०।\nस्थिरत्वं यांति ते सर्वे स्थिरीभूता यदा ह्यहम् ।\nमां विना तु इमे लोका विनश्येयुश्चराचराः १११।\nततः प्रजा विनश्येयुर्मम नाशे समागते ।\nकथं धारयिता चासि प्रजा राजन्मया विना ११२।\nमयि लोकाः स्थिरा राजन्मयेदं धार्यते जगत् ।\nमद्विनाशे विनश्येयुः प्रजाः सर्वा न संशयः ११३।\nन मामर्हसि वै हंतुं श्रेयश्चेत्त्वं चिकीर्षसि ।\nप्रजानां पृथिवीपाल शृणु देव वचो मम ११४।\nउपायैश्च महाभाग सुसिद्धिं यांत्युपक्रमाः ।\nसमालोक्य ह्युपायं त्वं प्रजा येन धरिष्यति ११५।\nमां हत्वा त्वं महाराज धारणे पालने सदा ।\nपोषणे च महाप्राज्ञ मद्विना हि कथं नृप ११६।\nधरिष्यसि प्रजां चेमां कोपं यच्छ त्वमात्मनः ।\nअन्नमयी भविष्यामि धरिष्यामि प्रजामिमाम् ११७।\nअहं नारी अवध्या च प्रायश्चित्ती भविष्यसि ।\nअवध्यां तु स्त्रियं प्राहुस्तिर्यग्योनिगतामपि ११८।\nविचार्यैवं महाराज न धर्मं त्यक्तुमर्हसि ।\nएवं नानाविधैर्वाक्यैरुक्तो धात्र्या नराधिपः ११९।\nकोपमेनं महाराज त्यज दारुणमेव हि ।\nप्रसन्ने त्वयि राजेंद्र तदा स्वस्था भवाम्यहम् १२०।\nएवमुक्तस्तया राजा पृथुर्वैन्यः प्रजापतिः ।\nतामुवाच महाभागां धरित्रीं द्विजसत्तमाः १२१।"
  }
]
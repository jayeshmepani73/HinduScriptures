[
  {
    "text": "सिद्ध उवाच-\nश्रूयतामभिधास्यामि ज्ञानरूपं तवाग्रतः ।\nज्ञानस्य नास्ति वै देहो हस्तौ पादौ च चक्षुषी १।\nनासाकर्णौ न ज्ञानस्य नास्ति चैवास्थिसंग्रहः ।\nकेन दृष्टं तु वै ज्ञानं कानि लिंगानि तस्य वै २।\nआकारैर्वर्जितं नित्यं सर्वं वेत्ति स सर्ववित् ।\nदिवाप्रकाशकः सूर्यो रात्रौ प्रकाशयेच्छशी ३।\nगृहं प्रकाशयेद्दीपो लोकमध्ये स्थिता अमी ।\nतत्पदं केन वै धाम्ना दृश्यते शृणु सत्तम ४।\nन विंदंति हि मूढास्ते मोहिता विष्णुमायया ।\nकायमध्ये स्थितं ज्ञानं ध्यानदीप्तमनौपमम् ५।\nतत्पदं तेन दृश्येत चंद्रसूर्यादिभिर्न च ।\nहस्तपादौ विना ज्ञानमचक्षुः कर्णवर्जितम् ६।\nतस्य सर्वत्र गतिरस्ति सर्वं गृह्णाति पश्यति ।\nसर्वमाघ्राति विप्रेंद्र शृणोत्येवं न संशयः ७।\nनास्ति ज्ञानसमो दीपः सर्वांधकारनाशने ।\nस्वर्गे भूमौ च पाताले स्थाने स्थाने च दृश्यते ८।\nकायमध्ये स्थितं ज्ञानं न विंदंति कुबुद्धयः ।\nज्ञानस्थानं प्रवक्ष्यामि यस्माज्ज्ञानं प्रजायते ९।\nप्राणिनां हृदये नित्यं निहितं सर्वदा द्विज ।\nकामादीन्सुमहाभोगान्महामोहादिकांस्तथा १०।\nविवेकवह्निना सर्वान्दिधक्षति सदैव यः ।\nसर्वशांतिमयोभूत्वा इंद्रियार्थं प्रमर्द्दयेत् ११।\nततस्तु जायते ज्ञानं सर्वतत्त्वार्थदर्शकम् ।\nतत्त्वमूलमिदं ज्ञानं निर्मलं सर्वदर्शकम् १२।\nतस्माच्छांतिं कुरुष्व त्वं सर्वसौख्यप्रवर्द्धिनीम् ।\nसमः शत्रौ च मित्रे च यथात्मनि तथापरे १३।\nभव स्वनियतो नित्यं जिताहारो जितेंद्रियः ।\nमैत्रं नैव प्रकर्तव्यं वैरं दूरे परित्यजेत् १४।\nनिःसंगो निःस्पृहो भूत्वा एकांतस्थानमाश्रितः ।\nसर्वप्रकाशको ज्ञानी सर्वदर्शी भविष्यसि १५।\nएकस्थानस्थितो वत्स त्रैलोक्ये यद्भविष्यति ।\nवृत्तांतं वेत्स्यसि त्वं तु मत्प्रसादान्न संशयः १६।\nकुंजल उवाच-\nसिद्धेन तेन मे विप्र ज्ञानरूपं प्रकाशितम् ।\nतस्य वाक्ये स्थितो नित्यं तद्भावेनापि भावितः १७।\nत्रैलोक्ये वर्त्तते यद्यदेकस्थाने स्थितो ह्यहम् ।\nतत्तदेव प्रजानामि प्रसादात्तस्य सद्गुरोः १८।\nएतत्ते सर्वमाख्यातमात्मवृत्तांतमेव हि ।\nअन्यत्किं ते प्रवक्ष्यामि तद्ब्रूहि द्विजसत्तम १९।\nच्यवन उवाच-\nकीरयोनिं कथं प्राप्तो भवाञ्ज्ञानवतां वरः ।\nतन्मे त्वं कारणं ब्रूहि सर्वसंदेहनाशनम् २०।\nकुंजल उवाच-\nसंसर्गाज्जायते पापं संसर्गात्पुण्यमेव हि ।\nतस्माद्विवर्जयेच्छुद्धो भव्यं विरुद्धमेव च २१।\nलुब्धकेनापि पापेन केनाप्येकः शुकः शिशुः ।\nबंधयित्वा समानीतो विक्रयार्थं समुद्यतः २२।\nचाटुकांर सुरूपं तं पटुवाक्यं समीक्ष्य च ।\nगृहीतो ब्राह्मणैकेन मम प्रीत्या समर्पितः २३।\nज्ञानध्यानस्थितो नित्यमहमेव द्विजोत्तम ।\nसमे बालस्वभावेन कौतुकात्करसंस्थितः २४।\nतस्य कौतुकवाक्यैर्वा मुग्धोऽहं द्विजसत्तम ।\nशुकस्य पुत्ररूपस्य नित्यं तत्परमानसः २५।\nमामेवं वदते सोपि ताततातेति आस्यताम् ।\nस्नातुं गच्छ महाभाग देवमर्चय सांप्रतम् २६।\nइत्यादिचाटुकैर्वाक्यैर्मामेवं परिभाषयेत् ।\nतस्यवाक्यविनोदेन विस्मृतं ज्ञानमुत्तमम् २७।\nपुष्पार्थं फलभोगार्थं गतोहं वनमेव च ।\nनीतः शुको बिडालेन मम दुःखस्य हेतवे २८।\nमम संसर्गिभिः सर्वैर्वयस्यैः साधुचारिभिः ।\nबिडालेन हतः पक्षी तेनैव भक्षितो हि सः २९।\nश्रुत्वा मृत्युं गतं विप्र शुकं तं चाटुकारकम् ।\nमहता दुःखभावेन असुखेनातिदुःखितः ३०।\nतस्य दुःखेन मुग्धोस्मि तीव्रेणापि सुपीडितः ।\nमहता मोहजालेन बद्धोऽहं द्विजपुंगव ३१।\nप्रालपं रामचंद्रेति शुकराजेति पंडित ।\nश्लोकराजेति तं विप्र मोहाच्चलितमानसः ३२।\nततोऽहं दुःखसंतप्तः संजातः स्वेनकर्मणा ।\nवियोगेनापि विप्रेंद्र शुकस्य शृणु सांप्रतम् ३३।\nविस्मृतं तन्मया ज्ञानं सिद्धेनापि प्रकाशितम् ।\nसंस्मरञ्छोकसंतप्तस्तं शुकं चाटुकारकम् ३४।\nवत्सवत्सेति नित्यं वै प्रलपञ्छृणु भार्गव ।\nगद्यपद्यमयैर्वाक्यैः संस्कृताक्षरसंयुतैः ३५।\nत्वां विना कश्च मां वत्स बोधयिष्यति सांप्रतम् ।\nकथाभिस्तु विचित्राभिः पक्षिराजप्रसाद्य माम् ३६।\nअस्मिन्सुनिर्जनोद्याने विहाय क्व गतो भवान् ।\nकेन दोषेण लिप्तोस्मि तन्मे कथय सांप्रतम् ३७।\nएवंविधैरहं वाक्यैः करुणैस्तैस्तु मोहितः ।\nएवमादि प्रलप्याहं शोकेनापि सुपीडितः ३८।\nमृतोहं तेन मोहेन तद्भावेनापि मोहितः ।\nमरणे यादृशो भावो मतिश्चासीच्च यादृशी ३९।\nतादृशेनापि भावेन जातोऽहं द्विजसत्तम ।\nगर्भवासो मया प्राप्तो ज्ञानस्मृतिविधायकः ४०।\nस्मृतं पूर्वकृतं कर्म स्वयमेव विचेष्टितम् ।\nमया पापेन मूढेन किं कृतं ह्यकृतात्मना ४१।\nगर्भयोगसमारूढः पुनस्तं चिंतयाम्यहम् ।\nतेन मे निर्मलं ज्ञानं जातं वै सर्वदर्शकम् ४२।\nगुरोस्तस्य प्रसादाच्च प्राप्तं वै ज्ञानमुत्तमम् ।\nतस्यवाक्योदकैः स्वच्छैः कायस्य मलमेव च ४३।\nसबाह्याभ्यंतरं विप्र क्षालितं निर्मलं कृतम् ।\nतिर्यक्त्वं च मया प्राप्तं शुकजातिसमुद्भवम् ४४।\nशुकस्य ध्यानभावेन मरणे समुपस्थिते ।\nतस्मिन्काले मृतो विप्र तद्भावेनापि भावितः ४५।\nतादृशोऽस्मि पुनर्जातः शुकरूपो महीतले ।\nमरणे यादृशो भावः प्राणिनां परिजायते ४६।\nतादृशाः स्युस्तु सत्वास्ते तद्रूपास्तत्परायणाः ।\nतद्गुणास्तत्स्वरूपास्ते भावभूता भवंति हि ४७।\nमृत्यकालस्य विप्रेंद्र भावेनापि न संशयः ।\nअतुलं प्राप्तवाञ्ज्ञानमहमत्र महामते ४८।\nतेन सर्वं विपश्यामि यद्भूतं यद्भविष्यति ।\nवर्तमानं महाप्राज्ञ ज्ञानेनापि महामते ४९।\nसर्वं विदाम्यहं ह्यत्र संस्थितोपि न संशयः ।\nतारणाय मनुष्याणां संसारे परिवर्तताम् ५०।\nनास्ति तीर्थं गुरुसमं बंधच्छेदकरं द्विज ।\nएतत्ते सर्वमाख्यातं शृणु भार्गवनंदन ५१।\nयत्त्वया पृच्छितं विप्र तत्ते सर्वं प्रकाशितम् ।\nस्थलजाच्चोदकात्सर्वं बाह्यं मलं प्रणश्यति ५२।\nजन्मांतरकृतान्पापान्गुरुतीर्थं प्रणाशयेत् ।\nसंसारतारणायैव जंगमं तीर्थमुत्तमम् ५३।\nविष्णुरुवाच-\nशुक एवं महाप्राज्ञश्च्यवनाय महात्मने ।\nतत्त्वं प्रकाशयित्वा तु विरराम नृपोत्तम ५४।\nएतत्ते सर्वमाख्यातं जंगमं तीर्थमुत्तमम् ।\nवरं वरय भद्रं ते यत्ते मनसि वर्त्तते ५५।\nवेन उवाच-\nनाहं राज्यस्य कामार्थी नान्यत्किंचित्प्रकामये ।\nसदेहो गंतुमिच्छामि तव कायं जनार्दन ५६।\nएवं वरमहं मन्ये यदि दातुमिहेच्छसि ।\nविष्णुरुवाच-\nयज त्वमश्वमेधेन राजसूयेन भूपते ५७।\nगो भू स्वर्णाम्बुधान्यानां कुरु दानं महामते ।\nदानान्नश्यति वै पापं ब्रह्मवध्यादिघोरकम् ५८।\nचतुर्वर्गस्तु दानेन सिद्ध्यत्येव न संशयः ।\nतस्माद्दानं प्रकर्तव्यं मामुद्दिश्य च भूपते ५९।\nयादृशेनापि भावेन मामुद्दिश्य ददाति यः ।\nतादृशं तस्य वै भावं सत्यमेवं करोम्यहम् ६०।\nऋषीणां दर्शनात्स्पर्शाद्भ्रष्टस्ते पापसंचयः ।\nआगमिष्यसि यज्ञांते मम देहं न संशयः ६१।\nएवमाभाष्य तं वेनमंतर्द्धानं गतो हरिः ६२।"
  }
]
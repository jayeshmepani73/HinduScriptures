[
  {
    "text": "सूत उवाच-\nयथा शप्ता वने पूर्वं सुशंखेन महात्मना ।\nतासु सर्वं समाख्यातं सखीष्वेव विचेष्टितम् १।\nआत्मनश्च महाभागा दुःखेनातिप्रपीडिता ।\nसुनीथोवाच-\nअन्यच्चैव प्रवक्ष्यामि सख्यः शृण्वंतु सांप्रतम् २।\nमदीयरूपसंपत्ति वयः सगुणसंपदः ।\nविलोक्य तातश्चिंतात्मा संजातो मम कारणात् ३।\nदेवेभ्यो दातुकामोऽसौ मुनिभ्यस्तु महायशाः ।\nमां च हस्ते विगृह्यैव सर्वान्वाक्यमुदाहरत् ४।\nगुणयुक्ता सुता बाला ममेयं चारुलोचना ।\nदातुकामोस्मि भद्रं वो गुणिने सुमहात्मने ५।\nमृत्योर्वाक्यं ततो देवा ऋषयः शुश्रुवुस्तदा ।\nतमूचुर्भाषमाणं ते देवा इंद्र पुरोगमाः ६।\nतव कन्या गुणाढ्येयं शीलानां परमो निधिः ।\nदोषेणैकेन संदुष्टा ऋषिशापेन तेन वै ७।\nअस्यामुत्पत्स्यते पुत्रो यस्य वीर्यात्पुमान्किल ।\nभविता स महापापी पुण्यवंशविनाशकः ८।\nगंगातोयेन संपूर्णः कुंभ एव प्रदृश्यते ।\nसुरायाबिन्दुनालिप्तो मद्यकुम्भः प्रजायते ९।\nपापस्य पापसंसर्गात्कुलं पापि प्रजायते ।\nआरनालस्य वै बिंदुः क्षीरमध्ये प्रयाति चेत् १०।\nपश्चान्नाशयते क्षीरमात्मरूपं प्रकाशयेत् ।\nतद्वद्विनाशयेद्वंशं पापः पुत्रो न संशयः ११।\nअनेनापि हि दोषेण तवेयं पापभागिनी ।\nअन्यस्मै दीयतां गच्छ देवैरुक्तः पिता मम १२।\nदेवैश्चापि सगंधर्वैर्ऋषिभिश्च महात्मभिः ।\nतैश्चापि संपरित्यक्तः पिता मे दुःखपीडितः १३।\nममान्ये चापि स्वीकारं न कुर्वंति हि सज्जनाः ।\nएवं पापमयं कर्म मया चैव पुरा कृतम् १४।\nसंतप्ता दुःखशोकेन वनमेव समाश्रिता ।\nतप एव चरिष्यामि करिष्ये कायशोषणम् १५।\nभवतीभिः सुपृष्टाहं कार्यकारणमेव हि ।\nमम चिंतानुगं कर्म मया तद्वः प्रकाशितम् १६।\nएवमुक्त्वा सुनीथा सा मृत्योः कन्या यशस्विनी ।\nविरराम च दुःखार्ता किंचिन्नोवाच वै पुनः १७।\nसख्य ऊचुः-\nदुःखमेव महाभागे त्यज कायविनाशनम् ।\nनास्ति कस्य कुले दोषो देवैः पापं समाश्रितम् १८।\nजिह्ममुक्तं पुरा तेन ब्रह्मणा हरसंनिधौ ।\nदेवैश्चापि स हि त्यक्तो ब्रह्माऽपूज्यतमोऽभवत् १९।\nब्रह्महत्या प्रयुक्तोऽसौ देवराजोपि पश्य भोः ।\nदेवैः सार्धं महाभागस्त्रैलोक्यं परिभुंजति २०।\nगौतमस्य प्रियां भार्यामहल्यां गतवान्पुरा ।\nपरदाराभिगामी स देवत्वे परिवर्त्तते २१।\nब्रह्महत्योपमं कर्म दारुणं कृतवान्हरः ।\nब्रह्मणस्तु कपालेन चाद्यापि परिवर्तते २२।\nदेवानमंतितं देवमृषयो वेदपारगाः ।\nआदित्यः कुष्ठसंयुक्तस्त्रैलोक्यं च प्रकाशयेत् २३।\nलोकानमंतितं देवं देवाद्याः सचराचराः ।\nकृष्णो भुंक्ते महाशापं भार्गवेण कृतं पुरा २४।\nगुरुभार्यांगतश्चंद्रः क्षयी तेन प्रजायते ।\nभविष्यति महातेजा राजराजः प्रतापवान् २५।\nपांडुपुत्रो महाप्राज्ञो धर्मात्मा स युधिष्ठिरः ।\nगुरोश्चैव वधार्थाय अनृतं स वदिष्यति २६।\nएतेष्वेव महत्पापं वर्तते च महत्सु च ।\nवैगुण्यं कस्य वै नास्ति कस्य नास्ति च लांछनम् २७।\nभवती स्वल्पदोषेण विलिप्तासि वरानने ।\nउपकारं करिष्यामस्तवैव वरवर्णिनि २८।\nतवांगे ये गुणाः संति सत्यस्त्रीणां यथा शुभे ।\nअन्यत्रापि न पश्यामस्तान्गुणांश्चारुलोचने २९।\nरूपमेव गुणः स्त्रीणां प्रथमं भूषणं शुभे ।\nशीलमेव द्वितीयं च तृतीयं सत्यमेव च ३०।\nआर्जवत्वं चतुर्थं च पंचमं धर्ममेव हि ।\nमधुरत्वं ततः प्रोक्तं षष्ठमेव वरानने ३१।\nशुद्धत्वं सप्तमं बाले अंतर्बाह्येषु योषितम् ।\nअष्टमं हि पितुर्भावः शुश्रूषा नवमं किल ३२।\nसहिष्णुर्दशमं प्रोक्तं रतिश्चैकादशं तथा ।\nपातिव्रत्यं ततः प्रोक्तं द्वादशं वरवर्णिनि ३३।\nतैस्त्वं संभूषिता बाले मा बिभेषि वरानने ।\nयेनोपायेन ते भर्ता भविष्यति सुधर्मधृक् ३४।\nतमुपायं प्रपश्यामस्तवार्थं वयमेव हि ।\nतामूचुस्ता वराः सख्यो मा त्वं वै साहसं कुरु ३५।\nसूत उवाच-\nएवमुक्ता सुनीथा सा पुनरूचे सखीस्तु ताः ।\nकथयध्वं ममोपायं येन भर्ता भविष्यति ३६।\nतामूचुस्ता वरा नार्यो रंभाद्याश्चारुलोचनाः ।\nरूपमाधुर्यसंयुक्ता भवती भूतिवर्द्धनी ३७।\nब्रह्मशापेन संभीता वयमत्र समागताः ।\nतां प्रोचुश्च विशालाक्षीं मृत्योः कन्यां सुलोचनाम् ३८।\nविद्यामेकां प्रदास्यामः पुरुषाणां प्रमोहिनीम् ।\nसर्वमायाविदां भद्रे सर्वभद्रप्रदायिनीम् ३९।\nविद्याबलं ततो दद्युस्तस्यैताः सुखदायकम् ।\nयं यं मोहयितुं भद्रे इच्छस्येवं सुरादिकम् ४०।\nतं तं सद्यो मोहय वा इत्युक्ता सा तथाऽकरोत् ।\nविद्यायां हि सुसिद्धायां सा सुनीथा सुनंदिता ४१।\nभ्रमत्येवं सखीभिस्तु पुरुषान्सा विपश्यति ।\nअटमानागता पुण्यं नंदनं वनमुत्तमम् ४२।\nगंगातीरे ततो दृष्ट्वा ब्राह्मणं रूपसंयुतम् ।\nसर्वलक्षणसंपन्नं सूर्यतेजः समप्रभम् ४३।\nरूपेणाप्रतिमं लोके द्वितीयमिव मन्मथम् ।\nदेवरूपं महाभागं भाग्यवंतं सुभाग्यदम् ४४।\nअनौपम्यं महात्मानं विष्णुतेजः समप्रभम् ।\nवैष्णवं सर्वपापघ्नं विष्णुतुल्यपराक्रमम् ४५।\nकामक्रोधविहीनं तमत्रिवंशविभूषणम् ४६।\nदृष्ट्वा सुरूपं तपसां स्वरूपं दिव्यप्रभावं परितप्यमानम् ।\nपप्रच्छ रंभां सुसखीं सरागा कोयं दिविष्ठः प्रवरो महात्मा ४७।\nइति श्रीपद्मपुराणे भूमिखंडे वेनोपाख्याने चतुस्त्रिंशोऽध्यायः ३४।"
  }
]
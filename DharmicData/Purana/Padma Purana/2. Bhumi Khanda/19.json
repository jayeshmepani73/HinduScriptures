[
  {
    "text": "सूत उवाच-\nसोमशर्मा महाप्राज्ञः सुमनया सह सत्तमः ।\nकपिलासंगमे पुण्ये रेवातीरे सुपुण्यदे १।\nस्नात्वा तत्र स मेधावी तर्पयित्वा सुरान्पितॄन् ।\nतपस्तेपे सुशांतात्मा जपन्नारायणं शिवम् २।\nद्वादशाक्षरमंत्रेण ध्यानयुक्तो महामनाः ।\nतस्यैव देवदेवस्य वासुदेवस्य सुव्रतः ३।\nआसने शयने याने स्वप्ने पश्यति केशवम् ।\nसदैव निश्चलो भूत्वा कामक्रोधविवर्जितः ४।\nसा च साध्वी महाभागा पतिव्रतपरायणा ।\nसुमना कांतमेवापि शुश्रूषति तपोन्वितम् ५।\nध्यायमानस्य तस्यापि विघ्नैः संदर्शितं भयम् ।\nसर्पा विषोल्बणाः कृष्णास्तत्र यांति महात्मनः ६।\nपार्श्वे ते तप्यमानस्य तस्य ते सोमशर्मणः ।\nसिंहव्याघ्रगजा दृष्टा भयमेवं प्रचक्रिरे ७।\nवेताला राक्षसा भूताः कूष्मांडाः प्रेतभैरवाः ।\nभयं विदर्शयंत्येते दारुणं प्राणनाशनम् ८।\nनानाविधा महाभीमाः सिंहास्तत्र समागताः ।\nदंष्ट्राकरालवक्त्राश्च जगर्जुश्चातिभैरवम् ९।\nविष्णोर्ध्यानात्स धर्मात्मा न चचाल महामतिः ।\nमहाविघ्नैः सुसंरूढैश्चालितो मुनिपुंगवः १०।\nएवं न चलते ध्यानात्सोमशर्मा द्विजोत्तमः ।\nझंझावातैश्च शीतेन महावृष्ट्या सुपीडितः ११।\nभंभारावमहाभीमः सिंहस्तत्र समागतः ।\nतं दृष्ट्वा भयवित्रस्तः सस्मार नृहरिं द्विजः १२।\nइंद्रनीलप्रतीकाशं पीतवस्त्रं महौजसम् ।\nशंखचक्रधरं देवं गदापंकजधारिणम् १३।\nमहामौक्तिकहारेण इंदुवर्णानुकारिणा ।\nकौस्तुभेनापि रत्नेन द्योतमानं जनार्दनम् १४।\nश्रीवत्सांकेन दिव्येन हृदयं यस्य राजते ।\nसर्वाभरणशोभांगं शतपत्रनिभेक्षणम् १५।\nसुस्मितास्यं सुप्रसन्नं रत्नदामाभिशोभितम् ।\nभ्राजमानं हृषीकेशं ध्यानं तेन कृतं ध्रुवम् १६।\nत्वमेव शरणं कृष्ण शरणागतवत्सल ।\nनमोस्तु देवदेवाय किं मे भयं करिष्यति १७।\nयस्योदरे त्रयो लोकाः सप्त चान्ये महात्मनः ।\nशरणं तस्य प्रविष्टोस्मि क्वास्ते भयं ममैव हि १८।\nयस्माद्भयाः प्रवर्तंते कृत्यादिक महाबलाः ।\nसर्वभयप्रहर्तारं तमस्मि शरणं गतः १९।\nपातकानां तु सर्वेषां दानवानां महाभयम् ।\nरक्षको विष्णुभक्तानां तमस्मि शरणं गतः २०।\nवृंदारकाणां सर्वेषां दानवानां महात्मनाम् ।\nयो गतिः कृष्णभक्तानां तमस्मि शरणं गतः २१।\nअभयो भयनाशाय पापनाशाय ज्ञानवान् ।\nएकश्चेंद्रस्वरूपेण तमस्मि शरणं गतः २२।\nव्याधीनां नाशकायैव य औषधस्वरूपवान् ।\nनिरामयो निरानंदस्तमस्मि शरणंगतः २३।\nअचलश्चालयेल्लोकानपापो ज्ञानमेव च ।\nतमस्मि शरणं प्राप्तो भयं किं मे करिष्यति २४।\nसाधूनां चापि सर्वेषां पालको यो ह्यनामयः ।\nपाति विश्वं च विश्वात्मा तमस्मि शरणंगतः २५।\nयो मे मृगेंद्ररूपेण भयं दर्शयतेग्रतः ।\nतमहं शरणं प्राप्तो नरसिंहं नमाम्यहम् २६।\nमदमत्तो महाकायो वनहस्ती समागतः ।\nगजलीलागतिं देवं शरणागतवत्सलम् २७।\nगजास्यं ज्ञानसंपन्नं सपाशांकुशधारिणम् ।\nकालास्यं गजतुंडं च शरणं सुगतोस्म्यहम् २८।\nहिरण्याक्षप्रहर्तारं वाराहं शरणंगतः ।\nवामनं तं प्रपन्नोस्मि शरणागतवत्सलम् २९।\nह्रस्वास्तु वामनाः कुब्जाः प्रेताः कूष्मांडकादयः ।\nमृत्युरूपधराः सर्वे दर्शयंति भयं मम ३०।\nअमृतं तं प्रपन्नोस्मि किं भयं मे करिष्यति ।\nब्रह्मण्यो ब्रह्मदो ब्रह्मा ब्रह्मज्ञानमयो हरिः ३१।\nशरणं तं प्रपन्नोस्मि भयं किं मे करिष्यति ।\nअभयो यो हि जगतो भीतिघ्नो भीतिदायकः ३२।\nभयरूपं प्रपन्नोस्मि भयं किं मे करिष्यति ।\nतारकः सर्वलोकानां नाशकः सर्वपापिनाम् ३३।\nतमहं शरणं प्राप्तो धर्मरूपं जनार्दनम् ।\nसुरारणं यो हि रणे वपुर्द्धारयतेऽद्भुतम् ३४।\nशरणं तस्य गंतास्मि सदागतिरयं मम ।\nझंझावातो महाचंडो वपुर्दूयति मे भृशम् ३५।\nशरणं तं प्रपन्नोस्मि सदागतिरयं मम ।\nअतिशीतं चातिवर्षा आतपस्तापदायकः ३६।\nएषां रूपेण यो देवस्तस्याहं शरणं गतः ।\nकालरूपा अमी प्राप्ता भयदा मम चालकाः ३७।\nएषां शरणं प्रपन्नोस्मि हरेः स्वरूपिणां सदा ३८।\nयं सर्वदेवं परमेश्वरं हि निष्केवलं ज्ञानमयं प्रदीपम् ।\nवदंति नारायणमादिसिद्धं सिद्धेश्वरं तं शरणं प्रपद्ये ३९।\nइति ध्यायन्स्तुवन्नित्यं केशवं क्लेशनाशनम् ।\nभक्त्या तेन समानीतस्तदात्महृदये हरिः ४०।\nउद्यमं विक्रमं तस्य स दृष्ट्वा सोमशर्मणः ।\nआविर्भूय हृषीकेशस्तमुवाच प्रहृष्टवान् ४१।\nसोमशर्मन्महाप्राज्ञ श्रूयतां भार्यया सह ।\nवासुदेवोस्मि विप्रेंद्र वरं याचय सुव्रत ४२।\nतेनोक्तो हि स विप्रेन्द्र उन्मील्य नयनद्वयम् ।\nदृष्ट्वा विश्वेश्वरं देवं घनश्यामं महोदयम् ४३।\nसर्वाभरणशोभांगं सर्वायुधसमन्वितम् ।\nदिव्यलक्षणसंपन्नं पुंडरीकनिभेक्षणम् ४४।\nपीतेन वाससा युक्तं राजमानं सुरेश्वरम् ।\nवैनतेयसमारूढं शंखचक्रगदाधरम् ४५।\nब्रह्मादीनां सुधातारं जगतोस्य महायशाः ।\nविश्वस्यास्य सदातीतं रूपातीतं जगद्गुरुम् ४६।\nहर्षेण महताविष्टो दंडवत्प्रणिपत्य तम् ।\nश्रियायुक्तं भासमानं सूर्यकोटिसमप्रभम् ४७।\nबद्धांजलिपुटोभूत्वा तया सुमनया सह ।\nजयजयेत्युवाचैनं जयमाधवमानद ४८।\nजय योगीश योगीन्द्र जय नागांगशायन ।\nयज्ञांग जय यज्ञेश जय शाश्वतसर्वग ४९।\nजय सर्वेश्वरानंत यज्ञरूप नमोऽस्तु ते ।\nजय ज्ञानवतां श्रेष्ठ जय त्वं ज्ञाननायक ५०।\nजय सर्वदसर्वज्ञ जय त्वं सर्वभावन ।\nजय जीवस्वरूपेश महाजीव नमोस्तुते ५१।\nजय प्रज्ञादप्रज्ञांग जय प्राणप्रदायक ।\nजय पापघ्न पुण्येश जय पुण्यपते हरे ५२।\nजय ज्ञानस्वरूपेश ज्ञानगम्याय ते नमः ।\nजय पद्मपलाशाक्ष पद्मनाभाय ते नमः ५३।\nजय गोविंदगोपाल जय शंखधरामल ।\nजय चक्रधराव्यक्त व्यक्तरूपाय ते नमः ५४।\nजय विक्रमशोभांग जय विक्रमनायक ।\nजय लक्ष्मीविलासांग नमो वेदमयाय ते ५५।\nजय विक्रमशोभांग जय उद्यमदायक ।\nजय उद्यमकालाय उद्यमाय नमोनमः ५६।\nजय उद्यमशक्ताय उद्यमत्रयधारक ।\nयुद्धोद्यमप्रवृत्ताय तस्मै धर्माय ते नमः ५७।\nनमो हिरण्यरेताय तस्मै ते जायते नमः ।\nअतितेजःस्वरूपाय सर्वतेजोमयाय च ५८।\nदैत्यतेजोविनाशाय पापतेजोहराय च ।\nगोब्राह्मणहितार्थाय नमोस्तु परमात्मने ५९।\nनमोस्तु हुतभोक्त्रे च नमो हव्यवहाय ते ।\nनमः कव्यवहायैव स्वधारूपाय ते नमः ६०।\nस्वाहारूपाय यज्ञाय पावनाय नमोनमः ।\nनमस्ते शार्ङ्गहस्ताय हरये पापहारिणे ६१।\nसदसच्चोदनायैव नमो विज्ञानशालिने ।\nनमो वेदस्वरूपाय पावनाय नमोनमः ६२।\nनमोस्तु हरिकेशाय सर्वक्लेशहराय ते ।\nकेशवाय परायैव नमस्ते विश्वधारिणे ६३।\nनमः कृपाकरायैव नमो हर्षमयाय ते ।\nअनंताय नमो नित्यं शुद्धाय क्लेशनाशिने ६४।\nआनंदाय नमो नित्यं शुद्धाय केवलाय ते ।\nरुद्रैर्नमितपादाय विरंचिनमिताय ते ६५।\nसुरासुरेंद्रनमित पादपद्माय ते नमः ।\nनमोनमः परेशाय अजितायामृतात्मने ६६।\nक्षीरसागरवासाय नमः पद्माप्रियाय ते ।\nॐकाराय च शुद्धाय अचलाय नमोनमः ६७।\nव्यापिने व्यापकायैव सर्वव्यसनहारिणे ।\nनमोनमो वराहाय महाकूर्माय ते नमः ६८।\nनमो वामनरूपाय नृसिंहाय महात्मने ।\nनमो रामाय दिव्याय सर्वक्षत्रवधाय च ६९।\nसर्वज्ञानाय मत्स्याय नमो रामाय ते नमः ।\nनमः कृष्णाय बुद्धाय नमो म्लेच्छप्रणाशिने ७०।\nनमः कपिलविप्राय हयग्रीवाय ते नमः ।\nनमो व्यासस्वरूपाय नमः सर्वमयाय ते ७१।\nएवं स्तुत्वा हृषीकेशं तमुवाच जनार्दनम् ।\nगुणानां तु परं पारं ब्रह्मा वेत्ति न पावन ७२।\nन चैव स्तोतुं सर्वज्ञस्तथा रुद्र सःहस्रदृक् ।\nवक्तुं को हि समर्थस्तु कीदृशी मे मतिर्विभो ७३।\nनिर्गुणं सगुणं स्तोत्रं मयैव तव केशव ।\nक्षमशब्दापशब्दं मे तव दासोस्मि सुव्रत ७४।\nजन्मजन्मनि लोकेश दयां मे कुरु पावन ७५।\nइति श्रीपद्मपुराणे पंचपंचाशत्सहस्रसंहितायां  एंद्रे सुमनोपाख्याने एकोनविंशोऽध्यायः १९।\n।"
  }
]
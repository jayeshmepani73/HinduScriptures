[
  {
    "text": "सूत उवाच-\nदेवदेवो हृषीकेशस्त्वंगपुत्रं नृपोत्तमम् ।\nसमाचष्ट महाश्रेय आख्यानं पापनाशनम् १।\nश्रूयतामभिधास्यामि चरित्रं श्रेयदायकम् ।\nद्विजस्यापि च वृत्तांतं कुंजलस्य महात्मनः २।\nविष्णुरुवाच-\nकुंजलश्चापि धर्मात्मा चतुर्थं पुत्रमेव च ।\nसमाहूय मुदायुक्त उवाचैनं कपिंजलम् ३।\nकिं नु पुत्र त्वया दृष्टमपूर्वं कथयस्व मे ।\nभोजनार्थं तु यासि त्वमितः कस्मिन्सुतोत्तम ४।\nतदाचक्ष्व महाभाग यदि दृष्टं सुपुण्यदम् ।\nकपिंजल उवाच-\nयच्च तात त्वया पृष्टमपूर्वं प्रवदाम्यहम् ५।\nयन्न दृष्टं श्रुतं केन कस्मान्नैव श्रुतं मया ।\nतदिहैव प्रवक्ष्यामि श्रूयतामधुना पितः ६।\nशृण्वंतु भ्रातरः सर्वे मातस्त्वं शृणु सांप्रतम् ।\nकैलासः पर्वतश्रेष्ठो धवलश्चंद्र सन्निभः ७।\nनानाधातुसमाकीर्णो नानावृक्षोपशोभितः ।\nगंगाजलैः शुभैः पुण्यैः क्षालितः सर्वतः पितः ८।\nनदीनां तु सहस्राणि दिव्यानि विविधानि च ।\nयस्मात्तात प्रसूतानि जलानि विविधानि च ९।\nतडागानि सहस्राणि सोदकानि महागिरौ ।\nनद्यः संति विशालिन्यो हंससारससेविताः १०।\nतस्मिञ्छिखरिणां श्रेष्ठे पुण्यदाः पापनाशनाः ।\nवनानि विविधान्येव पुष्पितानि फलानि च ११।\nनानावृक्षोपयुक्तानि हरितानि शुभानि च ।\nकिन्नराणां गणैर्युक्तश्चाप्सरोभिः समाकुलः १२।\nगंधर्वचारणैः सिद्धैर्देववृंदैः सुशोभितः ।\nदिव्यवृक्षवनोपेतो दिव्यभावैः समाकुलः १३।\nदिव्यगंधैः सुशोभाढ्यैर्नानारत्नसमन्वितः ।\nशिलाभिः स्फटिकस्यापि शुक्लाभिस्तु सुशोभनः १४।\nसूर्यतेजोमयो राजंस्तेजोभिस्तु समाकुलः ।\nचंदनैश्चारुगंधैश्च बकुलैर्नीलपुष्पकैः १५।\nनानापुष्पमयैर्वृक्षैः सर्वत्र समलंकृतः ।\nपक्षिणां सुनिनादैश्च दिव्यानां मधुरायते १६।\nषट्पदानां निनादैश्च वृक्षौघैर्मधुरायते ।\nरुतैश्च कोकिलानां तु शोभते स वनो गिरिः १७।\nगणकोटिसमाकीर्णं तत्रास्ति शिवमंदिरम् ।\nअंशुभिर्धवलं पुण्यं पुण्यराशिशिलोच्चयम् १८।\nसिंहैश्च गर्जमानैश्च सैरिभैः कुंजरैस्ततः ।\nदिग्गजानां सुघोषैश्च शब्दितं च समंततः १९।\nनानामृगैः समाकीर्णं शाखामृगगणाकुलम् ।\nमयूरकेकाघोषैश्च गुहासु च विनादितम् २०।\nकंदरैर्लेपनैः कूटैः सानुभिश्च विराजितम् ।\nनानाप्रस्रवणोपेतमोषधीभिर्विराजितम् २१।\nदिव्यं दिव्यगुणं पुण्यं पुण्यधाम समाकुलम् ।\nसेवितं पुण्यलोकैश्च पुण्यराशिं महागिरिम् २२।\nपुलिंदभिल्लकोलैश्च सेवितं पर्वतोत्तमम् ।\nविकटैः शिखरैः कोटैरद्रिराजः प्रकाशते २३।\nअन्यैर्नानाविधैः पुण्यैः कौतुकैर्मंगलैः शुभैः ।\nगंगोदकप्रवाहैश्च महाशब्दं प्रसुस्रुवे २४।\nशंकरस्य गृहं तत्र कैलासं गतवानहम् ।\nतत्राश्चर्यं मया दृष्टं यन्न दृष्टं कदा श्रुतम् २५।\nश्रूयतामभिधास्यामि तात सर्वं मयोदितम् ।\nशिखराद्गिरिराजस्य मेरोः पुण्यान्महोदयात् २६।\nहिमक्षीरसुवर्णस्तु प्रवाहः पतते भुवि ।\nगंगायाश्च महाभाग रंहसा घोषभूषितः २७।\nकैलासस्य शिरः प्राप्य तत्र विस्तरतां गतः ।\nदशयोजनमानेन तत्र गंगा ह्रदो महान् २८।\nमहातोयेन पुण्येन विमलेन विराजते ।\nसर्वतोभद्रतां प्राप्तो महाहंसैः प्रशोभते २९।\nसामोच्चारेण पुण्येन दिव्येन मधुरेण च ।\nहंसास्तत्र प्रकूजंति सरस्तेन विराजते ३०।\nतस्य तीरे शिलायां वै हिमकन्या महामते ।\nआसीना मुक्तकेशांता रूपद्रविणशालिनी ३१।\nदिव्यरूपसुसंपन्ना सगुणा दिव्यलक्षणा ।\nदिव्यालंकारभूषा च तस्यास्तीरे विराजते ३२।\nन जाने गिरिराजस्य तनया वा महोदधेः ।\nनो वास्ति ब्रह्मणः पत्नी सा वा स्वाहा भविष्यति ३३।\nइंद्राणी वा महाभागा रोहिणी वा भविष्यति ।\nईदृशी रूपसंपत्तिर्युवतीनां न दृश्यते ३४।\nअन्यासां च सुदिव्यानां नारीणां तात सर्वथा ।\nयादृशं रूपसंभावं गुणशीलं प्रदृश्यते ३५।\nअप्सरसां कदा नास्ति तादृशं रूपलक्षणम् ।\nयादृशं तु मया दृष्टं तदंगं विश्वमोहनम् ३६।\nशिलापदे समासीना दुःखेनापि समाकुला ।\nरुदते सुस्वरैर्बाला अनेकैः स्वजनैर्विना ३७।\nअश्रूणि मुंचमाना सा मुक्ताभानि बहूनि च ।\nनिर्मलानि सरस्यत्र पतंत्येव महामते ३८।\nबिंदवो मौक्तिकाभास्ते निपतंति महोदके ।\nतेभ्यो भवंति पद्मानि हृद्यानि सुरभीणि तु ३९।\nपद्मानि जज्ञिरे तेभ्यो नेत्राश्रुभ्यो महामते ।\nगंगांभसि तरंत्येव असंख्यातानि तानि तु ४०।\nपतितानि सुहृद्यानि रंहसा यानि तानि तु ।\nगंगाप्रवाहमध्ये तु हंसवृंदैः सुसेविते ४१।\nभागीरथ्याः प्रवाहस्तु तस्मात्स्थानाद्विनिर्गतः ।\nकैलासशिखरं प्राप्य रत्नाख्यं चारुकंदरम् ४२।\nवर्तते तोयपूर्णस्तु योजनद्वयविस्तृतः ।\nहंसवृंदसमाकीर्णो जलपक्षि समाकुलः ४३।\nनानावर्णविशेषाणि संति पद्मानि तत्र च ।\nप्रवाहे निर्मले तात मुनिवृंदनिषेविते ४४।\nअश्रुभ्यो यानि जातानि प्रभाते कमलानि तु ।\nगंगोदकप्लुतान्येव सौरभाणि महांति च ४५।\nप्रतरंति प्रवाहे तु निर्मले जलपूरिते ।\nमध्ये मध्ये सुहंसैश्च जलपक्षिनिनादिते ४६।\nसूत उवाच-\nरत्नाख्ये तु गिरौ तस्मिन्रत्नेश्वरमहेश्वरः ।\nदेवदैत्यसुपूज्योपि तिष्ठते तात सर्वदा ४७।\nतत्र दृष्टो मया तात कश्चित्पुण्यमयो मुनिः ।\nजटाभारसमाक्रांतो निर्वासा दंडधारकः ४८।\nनिराधारो निराहारस्तपसातीव दुर्बलः ।\nकृशांगोऽप्यस्थिसंघातस्त्वचामात्रेण वेष्टितः ४९।\nभस्मोद्धूलितमात्राणि सर्वांगानि महात्मनः ।\nशुष्कपत्राणि भक्षेत शीर्णानि पतितानि च ५०।\nशिवभक्तिसमासीनो दुराधारो महातपाः ।\nअश्रुभ्यो यानि जातानि पद्मानि सुरभीणि च ५१।\nगंगातोयात्समानीय देवदेवं प्रपूजयेत् ।\nरत्नेश्वरं महाभागो गीतनृत्यविशारदः ५२।\nगायते नृत्यते तस्य द्वारस्थस्त्रिपुरद्विषः ।\nमठमागत्य धर्मात्मा रोदते सुस्वरैरपि ५३।\nएतद्दृष्टं मया तात अपूर्वं वदतांवर ।\nकथयस्व प्रसादान्मे यदि त्वं वेत्सि कारणम् ५४।\nसा का नारी महाभागा कस्मात्तात प्ररोदिति ।\nकस्मात्स देवपुरुषो देवमर्चेन्महेश्वरम् ५५।\nतन्मे त्वं विस्तराद्ब्रूहि सर्वसंदेहकारणम् ।\nएवमुक्तो महाप्राज्ञः कुंजलोपि सुतेन हि ५६।\nकपिंजलेन प्रोवाच विस्तराच्छृण्वतो मुनेः ५७।"
  }
]
[
  {
    "text": "सोमशर्मोवाच-\nएवंविधं महापुण्यं धर्मव्याख्यानमुत्तमम् ।\nकथं जानासि भद्रे त्वं कस्माच्चैव त्वया श्रुतम् १।\nसुमनोवाच-।\nभार्गवाणां कुले जातः पिता मम महामते ।\nच्यवनो नाम विख्यातः सर्वज्ञानविशारदः २।\nतस्याहं प्रिय कन्या वै प्राणादपि च वल्लभा ।\nयत्रयत्र व्रजत्येष तीर्थारामेषु सुव्रत ३।\nसभासु च मुनीनां तु देवतायतनेषु च ।\nतेन सार्द्धं व्रजाम्येका क्रीडमाना सदैव हि ४।\nकौशिकान्वयसंभूतो वेदशर्मा महामतिः ।\nपितुर्मम सखा दैवादटमानः समागतः ५।\nदुःखेन महताविष्टश्चिंतयानो मुहुर्मुहुः ।\nसमागतं महात्मानं तमुवाच पिता मम ६।\nभवंतं दुःखसंतप्तमिति जानामि सुव्रत ।\nकस्माद्दुःखी भवाञ्जातस्तस्मात्त्वं कारणं वद ७।\nएतद्वाक्यं ततः श्रुत्वा च्यवनस्य महात्मनः ।\nतमुवाच महात्मानं पितरं मम सुव्रतः ८।\nवेदशर्मा महाप्राज्ञ सर्वदुःखस्य कारणम् ।\nमम भार्या महासाध्वी पातिव्रत्यपरायणा ९।\nअपुत्रा सा हि संजाता मम वंशो न विद्यते ।\nएतत्ते कारणं प्रोक्तं प्रश्नितोस्मि यतस्त्वया १०।\nएतस्मिन्नंतरे प्राप्तः कश्चित्सिद्धः समागतः ।\nमम पित्रा तथा तेन ह्युत्थाय वेदशर्मणा ११।\nद्वाभ्यामपि च सिद्धोसौ पूजितो भक्तिपूर्वकैः ।\nउपहारैस्स भोज्यान्नैर्वचनैर्मधुराक्षरैः १२।\nद्वाभ्यामन्तर्गतं पृष्टं पूर्वोक्तं च यथा त्वया ।\nउभौ तौ प्राह धर्मात्मा ससखं पितरं मम १३।\nधर्मस्य कारणं सर्वं मयोक्तं ते तथा किल ।\nधर्मेण प्राप्यते पुत्रो धनं धान्यं तथा स्त्रियः १४।\nततस्तेन कृतं धर्मं संपूर्णं वेदशर्मणा ।\nतस्माद्धर्मात्सुसंजातं महत्सौख्यं सपुत्रकम् १५।\nतेन संगप्रसंगेन ममैष मतिनिश्चयः ।\nयथा कांत तव प्रोक्तं मयैव च परं शुभम् १६।\nतस्माच्छ्रुतं महासिद्धात्सर्वसंदेहनाशनम् ।\nविप्रधर्मं समाश्रित्य अनुवर्त्तस्व सर्वदा १७।\nसोमशर्मोवाच-\nधर्मेण कीदृशो मृत्युर्जन्म चैव वदस्व मे ।\nउभयोर्लक्षणं कांते तत्सर्वं हि वदस्व मे १८।\nसुमनोवाच-\nसत्य शौच क्षमा शांति तीर्थपुण्यादिकैस्तथा ।\nधर्मश्च पालितो येन तस्य मृत्युं वदाम्यहम् १९।\nरोगो न जायते तस्य न च पीडा कलेवरे ।\nन श्रमो वै न च ग्लानिर्न च स्वेदो भ्रमस्तथा २०।\nदिव्यरूपधरा भूत्वा गंधर्वा ब्राह्मणास्तथा ।\nवेदपाठसमायुक्ता गीतज्ञानविशारदाः २१।\nतस्य पार्श्वं समायांति स्तुतिं कुर्वंति चातुलाम् ।\nस्वस्थो हि आसने युक्तो देवपूजारतः किल २२।\nतीर्थं च लभते प्राज्ञः स्नानार्थं धर्मतत्परः ।\nअग्न्यागारे च गोस्थाने देवतायतनेषु च २३।\nआरामे च तडागे च यत्राश्वत्थो वटस्तथा ।\nब्रह्मवृक्षं समाश्रित्य श्रीवृक्षं च तथा पुनः २४।\nअश्वस्थानं समाश्रित्य गजस्थानगतो नरः ।\nअशोकं चूतवृक्षं च समाश्रित्य यदास्थितः २५।\nसंनिधौ ब्राह्मणानां च राजवेश्मगतोथवा ।\nरणभूमिं समाश्रित्य पूर्वं यत्र मृतो भवेत् २६।\nमृत्युस्थानानि पुण्यानि केवलं धर्मकारणम् ।\nगोग्रहं तु सुसंप्राप्य तथा चामरकंटकम् २७।\nशुद्धधर्मकरो नित्यं धर्मतो धर्मवत्सलः ।\nएवं स्थानं समाप्नोति यदा मृत्युं समाश्रितः २८।\nमातरं पश्यते पुण्यं पितरं च नरोत्तमः ।\nभ्रातरं श्रेयसा युक्तमन्यं स्वजनबांधवम् २९।\nबंदीजनैस्तथा पुण्यैः स्तूयमानं पुनःपुनः ।\nपापिष्ठं नैव पश्येत मातृपित्रादिकं पुनः ३०।\nगीतं गायंति गंधर्वाः स्तुवंतिस्तावकाः स्तवैः ।\nमंत्रपाठैस्तथा विप्रा माता स्नेहेन पूजयेत् ३१।\nपितास्वजनवर्गाश्च धर्मात्मानं महामतिम् ।\nएवं दूताः समाख्याताः पुण्यस्थानानि ते विभो ३२।\nप्रत्यक्षान्पश्यते दूतान्हास्यस्नेहसमाविलान् ।\nन च स्वप्नेन मोहेन क्लेदयुक्तेन नैव सः ३३।\nधर्मराजो महाप्राज्ञो भवंतं तु समाह्वयेत् ।\nएह्येहि त्वं महाभाग यत्र धर्मः स तिष्ठति ३४।\nतस्य मोहो न च भ्रांतिर्न ग्लानिः स्मृतिविभ्रमः ।\nजायते नात्र संदेहः प्रसन्नात्मा स तिष्ठति ३५।\nज्ञानविज्ञानसंपन्नः स्मरन्देवं जनार्दनम् ।\nतैः सार्द्धं तु प्रयात्येवं संतुष्टो हृष्टमानसः ३६।\nएकत्वं जायते तत्र त्यजतः स्वंकलेवरम् ।\nदशमद्वारमाश्रित्य आत्मा तस्य स गच्छति ३७।\nशिबिका तस्य आयाति हंसयानं मनोहरम् ।\nविमानमेव चायाति हयो वा गज उत्तमः ३८।\nछत्रेण ध्रियमाणेन चामरैर्व्यजनैस्तथा ।\nवीज्यमानः स पुण्यात्मा पुण्यैरेवं समंततः ३९।\nगीयमानस्तु धर्मात्मा स्तूयमानस्तु पंडितैः ।\nबंदिभिश्चारणैर्दिव्यैर्ब्राह्मणैर्वेदपारगैः ४०।\nसाधुभिः स्तूयमानस्तु सर्वसौख्यसमन्वितः ।\nयथादानप्रभावेण फलमाप्नोति तत्र सः ४१।\nआरामवाटिकामध्ये स प्रयाति सुखेन वै ।\nअप्सरोभिः समाकीर्णो दिव्याभिर्मंगलैर्युतः ४२।\nदेवैः संस्तूयमानस्तु धर्मराजं प्रपश्यति ।\nदेवाश्च धर्मसंयुक्ता जग्मुः संमुखमेव तम् ४३।\nएह्येहि वै महाभाग भुंक्ष्व भोगान्मनोनुगान् ।\nएवं स पश्यते धर्मं सौम्यरूपं महामतिम् ४४।\nस्वस्य पुण्यप्रभावेण भुंक्ते च स्वर्गमेव सः ।\nभोगक्षयात्सधर्मात्मा पुनर्जन्म प्रयाति वै ४५।\nनिजधर्मप्रसादात्स कुलं पुण्यं प्रयाति वै ।\nब्राह्मणस्य सुपुण्यस्य क्षत्रियस्य तथैव च ४६।\nधनाढ्यस्य सुपुण्यस्य वैश्यस्यैव महामते ।\nधर्मेण मोदते तत्र पुनः पुण्यं करोति सः ४७।"
  }
]
[
  {
    "text": "दितिरुवाच-\nसत्यमुक्तं त्वया नाथ सर्वमेव न संशयः ।\nभर्तृस्नेहं परित्यज्य गता सापत्न्यजं द्विज १।\nअभिमानेन दुःखेन मानभंगेन सत्तम ।\nमहादुःखेन संतप्ता करिष्ये प्राणमोचनम् २।\nकश्यप उवाच-\nश्रूयतामभिधास्यामि यथा शांतिर्भविष्यति ।\nन कः कस्य भवेत्पुत्रो न माता न पिता शुभे ३।\nन भ्राता बांधवः कस्य न च स्वजनबांधवाः ।\nएवं संसारसंबंधो मायामोहसमन्वितः ४।\nस्वयमेव पिता देवि स्वयं माताथ बांधवाः ।\nस्वयं स्वजनवर्गश्च स्वयं धर्मः सनातनः ५।\nआचारेण नरो देवि सुखित्वमुपजायते ।\nअनाचारेण पापेन नाशं याति तथा ध्रुवम् ६।\nक्रूरयोनिं प्रयात्येवं नरो देवि न संशयः ।\nकर्मणा सत्यहीनेन महापापेन मोहतः ७।\nरिपुत्वे वर्त्तते मर्त्यः प्राणिनां नित्यसंस्थितः ।\nरिपवस्तस्य वर्तन्ते यत्र तत्र न संशयः ८।\nमैत्रेण वर्तते मर्त्यो यदा लोके प्रिये शुभे ।\nतदा तस्य भवंत्येव मित्राः सर्वत्र भामिनि ९।\nकृषिकारो यदा देवि छन्नं बीजं सुसंस्थितम् ।\nयादृशं तु भवत्येव तादृशं फलमश्नुते १०।\nतथा तव च पुत्रैश्च साधुभिः स्पर्धितं सह ।\nकर्मणस्तस्य तत्प्राप्तं फलं भुंक्ष्व सुसंस्थितम् ११।\nतव पुत्रा महाभागे तपः शांति विवर्जिताः ।\nतेन पापेन ते सर्वे पतिता वै महत्पदात् १२।\nएवं ज्ञात्वा शमं गच्छ मुंच दुःखं सुखं तथा ।\nकस्य पुत्राश्च मित्राणि कस्य स्वजन बांधवाः १३।\nआत्मकर्मानुसारेण सुखं जीवंति जंतवः ।\nपरार्थे चिंतनं देवि तत्त्वज्ञानेन पंडिताः १४।\nन कुर्वंति महात्मानो व्यर्थमेव न संशयः ।\nपंचभूतात्मकं कायं केवलं संधिजर्जरम् १५।\nआत्ममित्रं कृतं तेन सर्वं देवि सुखाशया ।\nआत्मा नाम महापुण्यः सर्वगः सर्वदर्शकः १६।\nसर्वसिद्धिस्तु सर्वात्मा सात्विकः सर्वसिद्धिदः ।\nएवं सर्वमयो देवि भ्रमत्येको निरञ्जनः १७।\nभ्रमता निर्जने येन मूर्तिमंतो द्विजोत्तमाः ।\nचत्वारो दर्शिताः पुण्या मूर्तिमंतो महौजसः १८।\nपंचमः श्वसनश्चैव पूर्वाणां मित्रमेव च ।\nअथो आत्मा समायातो ज्ञानसाहाय्यमेव वा १९।\nस तान्दृष्ट्वा महात्मा वै ज्ञानमात्मा समब्रवीत् ।\nज्ञान पश्य अमी पंच मंत्रयंतः परस्परम् २०।\nएतान्गत्वाब्रवीहि त्वं यूयं क इति पृच्छ ह ।\nज्ञानं वाक्यं परं श्रुत्वा सार्थं तस्य महात्मनः २१।\nतदाहात्मानमाराध्यमेतैः किं ते प्रयोजनम् ।\nतत्त्वतो ब्रूहि मे देव सदा शुद्धोसि सर्वदा २२।\nआत्मोवाच-\nएते पंच महाभागा रूपवंतो मनस्विनः ।\nगत्वा संदर्शयाम्येनानाभाष्ये ज्ञान श्रूयताम् २३।\nभव्यानेतान्प्रवक्ष्यामि पंचमीं गतिमागतान् ।\nदूतत्वं गच्छ भो ज्ञान कुशलो दूतकर्मणि २४।\nज्ञानमुवाच-\nत्वमात्मञ्छृणु मे वाक्यं सत्यं सत्यं वदाम्यहम् ।\nएतेषां संगतिस्तात कार्या नैव त्वया कदा २५।\nपंचानामपि शुद्धात्मन्न कार्यं शुभमिच्छता ।\nभवतः संगतिं मोह इच्छत्येष महामते २६।\nआत्मोवाच-\nएतेषां संगतिं ज्ञान कस्माद्वारयते भवान् ।\nतन्मे त्वं कारणं ब्रूहि याथातथ्येन पंडित २७।\nज्ञानमुवाच-\nएतेषां संगमात्रात्तु महद्दुःखं भविष्यति ।\nदुःखमूला हि पंचैव शोकसंतापकारकाः २८।\nएवमस्तु महाप्राज्ञ करिष्ये वचनं तव ।\nज्ञानमाभाष्य स ह्यात्मा ध्यानेन सह संगतः २९।\nकश्यप उवाच-\nततः पंचैव ते तत्राद्राक्षुरात्मानमेव तम् ।\nबुद्धिमूचुः समाहूय संगच्छात्मानमेव हि ३०।\nदूतत्वं कुरु कल्याणि अस्माकमात्मना सह ।\nपंचतत्त्वा महात्मानो विश्वस्यधारकाः शुभाः ३१।\nभवतो मैत्रमिच्छंति इत्याभाष्य महामतिम् ।\nगत्वा बुद्धे त्वया कार्यं कर्तव्यं न इतो व्रज ३२।\nएवमस्तु महाभागा करिष्ये कार्यमुत्तमम् ।\nएवमाभाषितं तेषां गत्वाऽहात्मानमेव तम् ३३।\nअहं बुद्धिर्महाभाग भवंतं समुपागता ।\nदूतत्वे महतां पार्श्वात्तेषां त्वं वचनं शृणु ३४।\nभवन्मैत्रीं समिच्छंति अक्षयां पंच आत्मकाः ।\nकुरु मैत्रीं महाप्राज्ञ जहि ध्यानं सुदूरतः ३५।\nध्यानमुवाच-\nन कर्तव्यं त्वया चात्मन्नैतेषां वै समागमम् ।\nएषां संसर्गमात्रेण महद्दुःखं भविष्यति ३६।\nमया ज्ञानेन हीनस्त्वं कथं कर्म करिष्यति ।\nएवमेव न कर्तव्यं तेषां चैव समागमम् ३७।\nगर्भवासं नयिष्यंति भवंतं नान्यथा विभो ।\nज्ञानेनैव मया हीनो अज्ञानं यास्यसि ध्रुवम् ३८।\nएवमुक्त्वा तमात्मानं विरराम महामतिम् ।\nततस्तामागतां बुद्धिमात्मा प्रोवाच निश्चितः ३९।\nज्ञानध्यानौ महात्मानौ मंत्रिणौ मम शोभनौ ।\nतत्र यानं न मे युक्तं तद्बुद्धे किं करोम्यहम् ४०।\nएवं श्रुत्वा ततो बुद्धिस्तेषां पार्श्वे यशस्विनी ।\nसमाचष्ट समग्रं तत्कथनं ज्ञानध्यानयोः ४१।\nततस्ते पंचकाः सर्वे आत्मानं प्रतिजग्मिरे ।\nमैत्रीमेव प्रतीच्छामो भवतो नित्यमेव हि ४२।\nयस्माच्छुद्धोसि लोकेश तस्मात्त्वां समुपागताः ।\nस्वयमेव विचार्यैव उत्तरं नः प्रदीयताम् ४३।\nआत्मोवाच-\nयूयं पंचैव संप्राप्ता मम मैत्रं समिच्छथ ।\nस्वीयं गुणं प्रभावं च कथयंतु ममाग्रतः ४४।\nभूमिरुवाच-\nसर्वकार्यस्य संस्थानं चर्ममांससमन्वितम् ।\nअस्थिमूलदृढत्वं मे नखलोमसमन्वितम् ४५।\nप्रभावो हि महाप्राज्ञ कायमध्ये ममैव हि ।\nनासिकागमनो गंधस्स मे भृत्यो महामनाः ४६।\nआकाश उवाच-\nअहमाकाशकः प्राप्तो मम काये प्रभावकम् ।\nश्रूयतामभिधास्यामि परब्रह्मस्वरूपिणम् ४७।\nबाह्यांतरावकाशश्च शून्यस्थाने वसाम्यहम् ।\nतत्रामात्यौ तु कर्णौ मे श्रवणार्थं प्रतिष्ठितौ ४८।\nवायुरुवाच-\nपंचरूपेण तिष्ठामि करोम्येवं शुभाशुभम् ।\nचर्मकायेस्थितोमात्यः स्पर्शं संश्रयते गुणम् ४९।\nतेज उवाच-\nकाये संस्थः सदा नित्यं पाकयोगं करोम्यहम् ।\nसबाह्याभ्यंतरं सर्वं द्रव्याद्रव्यं प्रदर्शये ५०।\nशुक्रं मज्जा तथा लाला एवं त्वक्संधिसंस्थितम् ।\nरुधिरं प्रेषयाम्येव कायमध्ये स्थितोस्म्यहम् ५१।\nतत्र नेत्रावमात्यौ मे द्रव्यलब्धिप्रसाधकौ ।\nएवं मयात्मव्यापारस्तवाग्रे कथितः परः ५२।\nजलमुवाचः-\nसुतोषयाम्यहं नित्यममृतेन कलेवरम् ।\nएवं मे तत्र व्यापारः कायपत्तनके प्रिये ५३।\nअमात्यं रसनां विद्धि रसास्वादकरीं पराम् ।\nनासिकोवाच-\nसुगंधेन परां पुष्टिं कायस्यापि करोम्यहम् ५४।\nदुर्गंधं तु परित्यज्य काये गंधं प्रदर्शये ।\nबुद्धियुक्ता महाभाग तस्याभावेन भाविता ५५।\nस्वामिकार्याय कायेस्मिन्नहं तिष्ठामि निश्चला ।\nगंधं मम गुणं विद्धि द्विविधं यत्प्रवर्तितम् ५६।\nश्रवणावूचतुः-\nकार्याकार्यादिकं शब्दं लोकैरुक्तं शुभाशुभम् ।\nशृणुयावः स्वकायस्थौ सत्यासत्ये प्रियाप्रिये ५७।\nशब्दो हि मे गुणः प्रोक्तो मम व्यापारमेव हि ।\nयोजयामि न संदेहो यदा बुद्धिः प्रपूरयेत् ५८।\nत्वगुवाच-\nपंचरूपात्मको वायुः शरीरेस्मिन्व्यवस्थितः ५९।\nसबाह्याभ्यंतरे चेष्टां तेषां जानामि तत्त्वतः ।\nशीतोष्णमातपं वर्षं वायोः स्फुरणमेव च ६०।\nसर्वं जानामि संस्पर्शं संगश्लेषादिकं नृणाम् ।\nस्पर्श एव गुणो मह्यमेतत्सत्यं वदाम्यहम् ६१।\nएवं हि ते समाख्यातो मया व्यापार एव हि ।\nनेत्रे ऊचतुः-।\nसंसारे यानि रूपाणि भव्याभव्यानि सत्तम ६२।\nयदा प्रेरयते बुद्धिस्तदा पश्याव नान्यथा ।\nवसावः कायमध्ये वै रूपं गुणमिहावयोः ६३।\nएवं व्यापारसंबंधः कायमध्ये महामते ।\nजिह्वोवाच-।\nबुद्धियुक्ता अहं तात रसभेदान्विचारये ६४।\nक्षारमम्लादिकं सर्वं नीरसं स्वादु चिंतये ।\nव्यापारेण अनेनापि नित्ययुक्ता वसाम्यहम् ६५।\nइन्द्रियाणां हि सर्वेषां बुद्धिरेषा प्रणायकः ।\nएवं पंच समायातानींद्रियाणि प्रिये शृणु ६६।\nस्वीयानि यानि कर्माणि कथयंति पुनः पुनः ।\nअथ बुद्धिः समायाता तमुवाच महामतिम् ६७।\nमद्विहीनो यदा कायस्तदा नश्यति नान्यथा ।\nतस्मात्त्वं मां समास्थाय वर्त्तयस्व महामते ६८।\nअथ कर्म समायातमात्मानमिदमब्रवीत् ।\nअहं कर्म महाप्राज्ञ तव पार्श्वं समागतम् ६९।\nत्वां प्रेषयाम्यहं तेन पथा येनेह गच्छसि ।\nएवमाकर्ण्य तत्सर्वमात्मा प्रोवाच तान्प्रति ७०।\nयूयं पंचात्मकैर्युक्ताः सर्वसाधारणाः किल ।\nकस्मान्मैत्रं समिच्छंति तत्र पंचात्मकं प्रति ७१।\nब्रुवंतु कारणं सर्वे ममाग्रे सर्वमेव तत् ।\nपंचात्मका ऊचुः-।\nअस्मत्संगप्रसंगेन पिंडमेव प्रजायते ७२।\nतस्मिन्पिंडे महाबुद्धे भवान्वसति सुव्रतः ।\nतिष्ठामो हि वयं सर्वे प्रसादात्तव तत्र हि ७३।\nएतस्मात्कारणान्मैत्रमिच्छामस्तव नित्यशः ।\nआत्मोवाच-\nएवमस्तु महाभागा भवतां प्रियमेव च ७४।\nकरिष्ये नात्र संदेहो मैत्रं हि प्रीतिकारणात् ।\nवार्यमाणो महाभागो ज्ञानेनापि महात्मना ७५।\nध्यानेन च महात्मासौ तेषां संगतिमागतः ।\nस तैः प्रमोहितस्तत्र रागद्वेषादिभिस्तदा ७६।\nपंचतत्त्वसमायुक्तः कायित्वं गतवान्प्रभुः ।\nयदा गर्भं समायातो विष्ठामूत्रसमाकुले ७७।\nदुर्गंधे पिच्छिलावर्ते पतितस्तैः स संयुतः ।\nअंगेन व्याकुलीभूतः पंचात्मकानुवाच सः ७८।\nभोभोः पंचात्मकाः सर्वे शृणुध्वं वचनं मम ।\nभवतां संप्रसंगेन महादुःखेन मोहितः ७९।\nतत्रास्मिन्पिच्छिले घोरे पतितो हि महाभये ।\nपंचात्मका ऊचुः-\nतावत्संस्थीयतां राजन्यावद्गर्भः प्रपूरयेत् ८०।\nपश्चान्निर्गमनं ते वै भविष्यति न संशयः ।\nअस्माकं हि भवान्स्वामी कायदेशे व्यवस्थितः ८१।\nराज्यमेवं प्रकर्तव्यं सुखभोक्ता भविष्यति ।\nतेषां तद्वचनं श्रुत्वा आत्मा दुःखेन पीडितः ८२।\nगंतुमिच्छन्नसौ तस्मात्पलायनपरोभवत् ८३।"
  }
]
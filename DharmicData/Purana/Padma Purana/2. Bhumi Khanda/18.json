[
  {
    "text": "सोमशर्मोवाच-\nपूर्वजन्मकृतं पापं त्वयाख्यातं च मे मुने ।\nशूद्रत्वेन तु विप्रेन्द्र मयैव परिवर्जितम् १।\nविप्रत्वं हि मया प्राप्तं तत्कथं द्विजसत्तम ।\nतत्सर्वं कारणं ब्रूहि ज्ञानविज्ञानपंडित २।\nवसिष्ठ उवाच-।\nयत्त्वया चेष्टितं पूर्वं कर्मधर्माश्रितंद्विज ।\nतदहं संप्रवक्ष्यामि श्रूयतां यदि मन्यसे ३।\nब्राह्मणः कश्चिदनघः सदाचारः सुपंडितः ।\nविष्णुभक्तस्तु धर्मात्मा नित्यं विष्णुपरायणः ४।\nयात्राव्याजेन तीर्थानां भ्रमत्येकः समेदिनीम् ।\nअटमानः समायातस्तव गेहं महामतिः ५।\nयाचितं स्थानमेकं वै वासार्थं द्विजसत्तम ।\nतवैव भार्यया दत्तं त्वया च सह पुत्रकैः ६।\nएयतामेयतां ब्रह्मन्सुखेन सुगृहे मम ।\nवैष्णवं ब्राह्मणं पुण्यमित्युवाच पुनः पुनः ७।\nसुखेन स्थीयतामत्र गृहोयं तव सुव्रत ।\nअद्य धन्योस्म्यहं पुण्यमद्य तीर्थमहं गतः ८।\nअद्य तीर्थफलं प्राप्तं तवांघ्रिद्वयदर्शनात् ।\nगवां स्थानं वरं पुण्यं निवासाय निवेदितम् ९।\nअंगसंवाहनं कृत्वा पादौ चैव प्रमर्दितौ ।\nक्षालितौ चपुनस्तोयैः स्नातः पादोदकेन हि १०।\nसद्यो घृतं दधिक्षीरमन्नं तक्रं प्रदत्तवान् ।\nतस्मै च ब्राह्मणायैव भवानित्थं महात्मने ११।\nएवं संतोषितो विप्रस्त्वया च सह भार्यया ।\nपुत्रैः सार्धं महाभागो वैष्णवो ज्ञानपंडितः १२।\nअथ प्रभाते संप्राप्ते दिने पुण्ये सुभाग्यदे ।\nआषाढस्य तु शुद्धस्यैकादशी पापनाशनी १३।\nतस्मिन्दिने सुसंप्राप्ता सर्वपातकनाशिनी ।\nयस्यां देवो हृषीकेशो योगनिद्रां प्रगच्छति १४।\nतां प्राप्य च ततो लोकास्तत्यजुर्बुद्धिपंडिताः ।\nगृहस्य सर्वकर्माणि विष्णुध्यानरता द्विज १५।\nउत्सवं परमं चक्रुर्गीतमंगलवादनैः ।\nस्तुवंति ब्राह्मणाः सर्वे वेदैः स्तोत्रैः सुमंगलैः १६।\nएवं महोत्सवं प्राप्य स च ब्राह्मणसत्तमः ।\nतस्मिन्दिने स्थितस्तत्र संप्राप्तं समुपोषणम् १७।\nएकादश्यास्तु माहात्म्यं पठितं ब्राह्मणेन वै ।\nभार्या पुत्रैः सुतैः सार्द्धं श्रुतं धर्ममनुत्तमम् १८।\nश्रुते तस्मिन्महापुण्ये भार्या पुत्रैस्तु प्रेरितः ।\nसंसर्गादस्य विप्रस्य व्रतमेतत्समाचर १९।\nतदाकर्ण्य महद्वाक्यं सर्वपुण्यप्रदायकम् ।\nव्रतमेतं करिष्यामि इति निश्चितमानसः २०।\nभार्या पुत्रैः समं गत्वा नद्यां स्नानं कृतं त्वया ।\nहृष्टेन मनसा विप्र पूजितो मधुसूदनः २१।\nसर्वोपहारैः पुण्यैश्च गंधधूपादिभिस्तथा ।\nरात्रौ जागरणं कृत्वा नृत्यगीतादिभिस्तथा २२।\nब्राह्मणस्य प्रसंगेन नद्यां स्नानं पुनः कृतम् ।\nपूजितो देवदेवेशः पुष्पधूपादिमंगलैः २३।\nभक्त्या प्रणम्य गोविंदं स्नापयित्वा पुनः पुनः ।\nनिर्वापं तादृशं दत्तं ब्राह्मणाय महात्मने २४।\nभक्त्या प्रणम्य तं विप्रं दत्ता तस्मै सुदक्षिणा ।\nकृतवान्पारणं विप्र पुत्रैर्भार्यादिभिः समम् २५।\nप्रेषितो भक्तिपूर्वेण सद्भावेन त्वयैव सः ।\nएवं व्रतं समाचीर्णं त्वया वै द्विजसत्तम २६।\nसंगत्या ब्राह्मणस्यैव विष्णोश्चैव प्रसादतः ।\nभवान्ब्राह्मणतां प्राप्तः सत्यधर्मसमन्वितः २७।\nतस्य व्रतस्य भावेन त्वया प्राप्तं महत्कुलम् ।\nभूसुराणां महाप्राज्ञं सत्यधर्मसमाविलम् २८।\nतस्मै तु ब्राह्मणायैव वैष्णवाय महात्मने ।\nश्रद्धया सत्यभावेन दत्तमन्नं सुसंस्कृतम् २९।\nतस्य दानस्य भावेन मिष्टान्नमुपतिष्ठति ।\nमहामोहैः प्रमुग्धो हि तृष्णया व्यापितं मनः ३०।\nपूर्वजन्मनि ते विप्र अर्थमेव प्रसंचितम् ।\nन दत्तं ब्राह्मणेभ्यो हि दीनेष्वन्येषु वै त्वया ३१।\nदारेषु पुत्रलोभेन म्रियमाणेन वै तदा ।\nतस्य पापस्य भावेन दारिद्रं त्वामुपाविशत् ३२।\nपुत्रलोभं परित्यज्य स्नेहं त्यक्त्वा प्रदूरतः ।\nअपुत्रवान्भवाञ्जातस्तस्य पापस्य वै फलम् ३३।\nसुपुत्रं च कुलं विप्र धनधान्यवरस्त्रियः ।\nसुजन्ममरणं चैव सुभोगाः सुखमेव च ३४।\nराज्यं स्वर्गश्च मोक्षश्च यद्यद्दुर्लभमेव च ।\nप्रसादात्तस्य देवस्य विष्णोश्चैव महात्मनः ३५।\nतस्मादाराध्य गोविन्दं नारायणमनामयम् ।\nप्राप्स्यसि त्वं परं स्थानं तद्विष्णोः परमं पदम् ३६।\nसुपुत्र त्वं धनं धान्यं सुभोगान्सुखमेव च ।\nपूर्वजन्मकृतं सर्वं यत्त्वया परिचेष्टितम् ३७।\nतन्मया कथितं विप्र तवाग्रे परिनिष्ठितम् ।\nएवं ज्ञात्वा महाभाग नारायणपरो भव ३८।\nब्रह्मात्मजेनापि महानुभावः स विप्रवर्यः परिबोधितो हि ।\nहर्षेणयुक्तः स महानुभावो भक्त्या वसिष्ठं प्रणिपत्य तत्र ३९।\nआमंत्र्य विप्रं स जगाम गेहं तां प्राप्य भार्यां सुमनां प्रहर्षः ।\nसर्वं हि वृत्तं ममपूर्वचेष्टितं तेनैव विप्रेण तव प्रसादात् ४०।\nभद्रे वसिष्ठेन विकाशनीतमद्यैव मोहं परिनाशितं मे ।\nआराधयिष्ये मधुसूदनं हि यास्यामि मोक्षं परमं पदं तत् ४१।\nआकर्ण्य वाक्यं परमं महांतं सुमंगलं मंगलदायकं हि ।\nहर्षेण युक्ता तमुवाच कांतं पुण्योसि विप्रेण विबोधितोऽसि ४२।\nइति श्रीपद्मपुराणे पंचपंचाशत्सहस्रसंहितायां भूमिखंडे-।\nऐंद्रे सुमनोपाख्याने अष्टादशोऽध्यायः १८।"
  }
]
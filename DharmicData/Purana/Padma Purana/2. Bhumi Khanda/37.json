[
  {
    "text": "सप्तत्रिंशोऽध्यायः 2.37\nऋषय ऊचुः-\nएवं वेनस्य चैवासीत्सृष्टिरेव महात्मनः ।\nधर्माचारं परित्यज्य कथं पापमतिर्भवेत् १।\nसूत उवाच-\nज्ञानविज्ञानसंपन्ना मुनयस्तत्त्ववेदिनः ।\nशुभाशुभं वदंत्येवं तन्न स्यादिह चान्यथा २।\nतप्यमानेन तेनापि सुशंखेन महात्मना ।\nदत्तः शापः कथं विप्रा न यथावच्च जायते ३।\nवेनस्य पातकाचारं सर्वमेव वदाम्यहम् ।\nतस्मिञ्छासति धर्मज्ञे प्रजापाले महात्मनि ४।\nपुरुषः कश्चिदायातश्छद्म लिंगधरस्तदा ।\nनग्नरूपो महाकायः शिरोमुंडो महाप्रभः ५।\nमार्जनीं शिखिपत्राणां कक्षायां स हि धारयन् ।\nगृहीतं पानपात्रं तु नालिकेरमयं करे ६।\nपठमानो ह्यसच्छास्त्रं वेदधर्मविदूषकम् ।\nयत्र वेनो महाराजस्तत्रायातस्त्वरान्वितः ७।\nसभायां तस्य वेनस्य प्रविवेश स पापवान् ।\nतं दृष्ट्वा समनुप्राप्तं वेनः प्रश्नं तदाकरोत् ८।\nभवान्को हि समायात ईदृग्रूपधरो मम ।\nसभायां वर्तमानस्य पुरः कस्मात्समागतः ९।\nको वेषः किं नु ते नाम को धर्मः कर्म ते वद ।\nको वेदस्ते क आचारः किं तपः का प्रभावना १०।\nकिं ज्ञानं कः प्रभावस्ते किं सत्यं धर्मलक्षणम् ।\nतत्त्वं सर्वं समाचक्ष्व ममाग्रे सत्यमेव च ११।\nश्रुत्वा वेनस्य तद्वाक्यं पापो वाक्यमुदाहरत् ।\nपातक उवाच-\nकरोष्येवं वृथा राज्यं महामूढो न संशयः १२।\nअहं धर्मस्य सर्वस्वमहं पूज्यतमोसुरैः ।\nअहं ज्ञानमहं सत्यमहं धाता सनातनः १३।\nअहं धर्मं अहं मोक्षः सर्वदेवमयो ह्यहम् ।\nब्रह्मदेहात्समुद्भूतः सत्यसंधोऽस्मि नान्यथा १४।\nजिनरूपं विजानीहि सत्यधर्मकलेवरम् ।\nमामेव हि प्रधावंति योगिनो ज्ञानतत्पराः १५।\nवेन उवाच-\nतवैव कीदृशं कर्म किं ते दर्शनमेव च ।\nकिमाचारो वदस्वैहि इत्युक्तं तेन भूभुजा १६।\nपातक उवाच-\nअर्हंतो देवता यत्र निर्ग्रंथो दृश्यते गुरुः ।\nदया चैव परो धर्मस्तत्र मोक्षः प्रदृश्यते १७।\nदर्शनेस्मिन्न संदेह आचारान्प्रवदाम्यहम् ।\nयजनं याजनं नास्ति वेदाध्ययनमेव च १८।\nनास्ति संध्या तपो दानं स्वधास्वाहाविवर्जितम् ।\nहव्यकव्यादिकं नास्ति नैव यज्ञादिका क्रिया १९।\nपितॄणां तर्पणं नास्ति नातिथिर्वैश्वदेविकम् ।\nक्षपणस्य वरा पूजा अर्हतो ध्यानमुत्तमम् २०।\nअयं धर्मसमाचारो जैनमार्गे प्रदृश्यते ।\nएतत्ते सर्वमाख्यातं निजधर्मस्यलक्षणम् २१।\nवेन उवाच-\nवेदप्रोक्तो यथा धर्मो यत्र यज्ञादिकाः क्रियाः ।\nपितॄणां तर्पणं श्राद्धं वैश्वदेवं न दृश्यते २२।\nन दानं तप एवास्ति क्वास्ते धर्मस्य लक्षणम् ।\nवद सत्यं ममाग्रे तु दयाधर्मं च कीदृशम् २३।\nपातक उवाच-\nपंचतत्त्वप्रवृद्धोयं प्राणिनां काय एव च ।\nआत्मा वायुस्वरूपोयं तेषां नास्ति प्रसंगता २४।\nयथा जलेषु भूतानामपिसंगमवेहि तत् ।\nजायते बुद्बुदाकारं तद्वद्भूतसमागमः २५।\nपृथ्वीभावो रजःस्थस्तु चापस्तत्रैव संस्थिताः ।\nज्योतिस्तत्र प्रदृश्येत सुवायुर्वर्तते त्रिषु २६।\nआकाशमावृणोत्पश्चाद्बुद्बुदत्वं प्रजायते ।\nअप्सुमध्ये प्रभात्येव सुतेजो वर्तुलं वरम् २७।\nक्षणमात्रं प्रदृश्येत क्षणान्नैव च दृश्यते ।\nतद्वद्भूतसमायोगः सर्वत्र परिदृश्यते २८।\nअंतकाले प्रयात्यात्मा पंच पंचसु यांति ते ।\nमोहमुग्धास्ततो मर्त्या वर्तंते च परस्परम् २९।\nश्राद्धं कुर्वंति मोहेन क्षयाहे पितृतर्पणम् ।\nक्वास्ते मृतः समश्नाति कीदृशोऽसौ नृपोत्तम ३०।\nकिं ज्ञानं कीदृशं कायं केन दृष्टं वदस्व नः ।\nमिष्टान्नं भोजयित्वा च तृप्ता यांति च ब्राह्मणाः ३१।\nकस्य श्राद्धं प्रदीयेत सा तु श्रद्धा निरर्थिका ।\nअन्यदेवं प्रवक्ष्यामि वेदानां कर्म दारुणम् ३२।\nयदातिथिर्गृहे याति महोक्षं पचते द्विजः ।\nअजं वा राजराजेंद्र अतिथिं परिभोजयेत् ३३।\nअश्वमेधमखे अश्वं गोमेधे वृषमेव च ।\nनरमेधे नरं राजन्वाजपेये तथा ह्यजान् ३४।\nराजसूये महाराज प्राणिनां घातनं बहु ।\nपुंडरीके गजं हन्याद्गजमेधेऽथ कुंजरम् ३५।\nसौत्रामण्यां पशुं मेध्यं मेषमेव प्रदृश्यते ।\nनानारूपेषु सर्वेषु श्रूयतां नृपनंदन ३६।\nनानाजातिविशेषाणां पशूनां घातनं स्मृतम् ।\nयच्चापि दीयते दानं किं तद्दानस्य लक्षणम् ३७।\nज्ञेयं तदन्नमुच्छिष्टं क्रियते भूरिभोजनम् ।\nअत्यंतदोषहीनांस्तान्हिंसंति यन्महामखे ३८।\nतत्र किं दृश्यते धर्मः किं फलं तत्र भूपते ।\nपशूनां मारणं यत्र निर्दिष्टं वेदपंडितैः ३९।\nतस्माद्विनष्टधर्मं च न पुण्यं मोक्षदायकम् ।\nदयां विना हि यो धर्मः स धर्मो विफलायते ४०।\nजीवानां पालनं यत्र तत्र धर्मो न संशयः ।\nस्वाहाकारः स्वधाकारस्तपः सत्यं नृपोत्तम ४१।\nदयाहीनं चापलं स्यान्नास्ति धर्मस्तु तत्र हि ।\nएते वेदा न वेदाः स्युर्दया यत्र न विद्यते ४२।\nदयादानपरो नित्यं जीवमेव प्ररक्षयेत् ।\nचांडालोऽप्यथ शूद्रो वा स वै ब्राह्मण उच्यते ४३।\nब्राह्मणो निर्दयो यो वै पशुघातपरायणः ।\nस वै सुनिर्दयः पापी कठिनः क्रूरचेतनः ४४।\nवंचकैः कथितो वेदो यो वेदो ज्ञानवर्जितः ।\nयत्र ज्ञानं भवेन्नित्यं तत्र वेदः प्रतिष्ठति ४५।\nदयाहीनेषु वेदेषु विप्रेषु च महामते ।\nनास्ति सत्यं क्रिया तत्र वेदविप्रेषु वै तदा ४६।\nवेदा न वेदा राजेंद्र ब्राह्मणाः सत्यवर्जिताः ।\nदानस्यापि फलं नास्ति तस्माद्दानं न दीयते ४७।\nयथा श्राद्धस्य वै चिह्नं तथा दानस्य लक्षणम् ।\nजिनस्यापि च यद्धर्मं भुक्तिमुक्तिप्रदायकम् ४८।\nतवाग्रेऽहं प्रवक्ष्यामि बहुपुण्यप्रदायकम् ।\nआदौ दया प्रकर्तव्या शांतभूतेन चेतसा ४९।\nआराधयेद्धृदा देवं जिनं येन चराचरम् ।\nमनसा शुद्धभावेन जिनमेकं प्रपूजयेत् ५०।\nनमस्कारः प्रकर्तव्यस्तस्य देवस्य नान्यथा ।\nमातापित्रोस्तु वै पादौ कदा नैव प्रवंदयेत् ५१।\nअन्येषामपि का वार्ता श्रूयतां राजसत्तम ।\nवेन उवाच-\nएते विप्राश्च आचार्या गंगाद्याः सरितस्तथा ५२।\nवदंति पुण्यतीर्थानि बहुपुण्यप्रदानि च ।\nतत्किं वदस्व सत्यं मे यदि धर्ममिहेच्छसि ५३।\nपातक उवाच-\nआकाशाद्वै महाराज मेघा वर्षंति वै जलम् ।\nभूमौ हि पर्वतेष्वेवं सर्वत्र पतिते जलम् ५४।\nस आप्लाव्य ततस्तिष्ठेद्दयां सर्वत्र भावयेत् ।\nनद्यः पापप्रवाहास्तु तासु तीर्थं श्रुतं कथम् ५५।\nजलाशया महाराज तडागाः सागरास्तथा ।\nपृथिव्याधारकाश्चैव गिरयो अश्मराशयः ५६।\nनास्त्येतेषु च वै तीर्थं जलैर्जलदमुत्तमम् ।\nस्नाने यदा महत्पुण्यं कस्मान्मत्स्येषु वै नहि ५७।\nदृष्टा स्नानेन वै सिद्धिर्मीनाः शुद्ध्यंति नान्यथा ।\nयत्र जिनस्तत्र तीर्थं तत्र धर्मः सनातनः ५८।\nतपोदानादिकं सर्वं पुण्यं तत्र प्रतिष्ठितम् ५९।\nएको जिनः सर्वमयो नृपेंद्र नास्त्येव धर्मं परमं हि तीर्थम् ।\nअयं तु लाभः परमस्तु तस्माद्ध्य्यास्व नित्यं सुसुखो भविष्यसि ६०।\nविनिंद्य धर्मं सकलं सवेदं दानं सपुण्यं परयज्ञरूपम् ।\nपापस्वभावैर्बहुबोधितो नृपस्त्वंगस्य पुत्रो भुवि तेन पापिना ६१।\nइति श्रीपद्मपुराणे पंचपंचाशत्सहस्रसंहितायां भूमिखंडे वेनोपाख्याने सप्तत्रिंशोऽध्यायः ३७।"
  }
]
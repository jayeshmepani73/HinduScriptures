[
  {
    "text": "ब्राह्मण्युवाच-\nएकदा तु महाभाग गता सा पर्वतोत्तमे ।\nरमणीयं वनं दृष्ट्वा कदलीखंडमंडितम् १।\nशालैस्तालैस्तमालैश्च नालिकेरैस्तथोत्कटैः ।\nपूगीफलैर्मातुलिगैर्नारंगैश्चारुजंबुकैः २।\nचंपकैः पाटलैः पुण्यैः पुष्पितैः कुटकैर्वटैः ।\nअशोकबकुलोपेतं नानावृक्षैरलंकृतम् ३।\nपर्वतं पुण्यवंतं तं पुष्पितैश्च नगोत्तमैः ।\nसर्वत्र दृश्यते रम्यो नानाधातुसमाकुलः ४।\nतडागं सर्वतोभद्रं पुण्यतोयेन पूरितम् ।\nकमलैः पुष्पितैश्चान्यैः सुगंधैः कनकोत्पलैः ५।\nश्वेतोत्पलैर्विभासंतं रक्तोत्पलसुपुष्पितैः ।\nनीलोत्पलैश्च कह्लारैर्हंसैश्च जलकुक्कुटैः ६।\nपक्षिभिर्जलजैश्चान्यैर्नानाधातुसमाकुलः ।\nतडागं सर्वतः शुभ्रं नानापक्षिगणैर्युतम् ७।\nकोकिलानां रुतैः पुण्यैः सुस्वरैः परिशोभितः ।\nमधुराणां तथा शब्दैः सर्वत्र मधुरायते ८।\nषट्पदानां सुनादेन सर्वत्र परिशोभते ।\nएवंविधं गिरिं रम्यं तदेव वनमुत्तमम् ९।\nतडागं सर्वतोभद्रं ददृशे नृपनंदिनी ।\nवैदर्भी क्रीडमाना सा सखीभिः सहिता तदा १०।\nसमालोक्य वनं पुण्यं सर्वत्र कुसुमाकुलम् ।\nचापल्येन प्रभावेण स्त्रीभावेन च लीलया ११।\nपद्मावती सरस्तीरे सखीभिः सहिता तदा ।\nजलक्रीडा समालीना हसते गायते पुनः १२।\nरममाणा च सा तस्मिंस्तस्मिन्सरसि भामिनी ।\nएवं विप्र तदा सा तु सुखेन परिवर्तयेत् १३।\nविष्णुरुवाच-\nगोभिलो नाम वै दैत्यो भृत्यो वैश्रवणस्य च ।\nदिव्येनापि विमानेन सर्वभोगपरिप्लुतः १४।\nयाति चाकाशमार्गेण गोभिलो दैत्यसत्तमः ।\nतेन दृष्टा विशालाक्षी वैदर्भी निर्भया तदा १५।\nसर्वयोषिद्वरा सा हि उग्रसेनस्य वै प्रिया ।\nरूपेणाप्रतिमा लोके सर्वांगेषु विराजते १६।\nरतिर्वै मन्मथस्यापि किं वापीयं हरिप्रिया ।\nकिं वापि पार्वती देवी शची किं वा भविष्यति १७।\nयादृशी दृश्यते चेयं नारीणां प्रवरोत्तमा ।\nअन्यापि ईदृशी नास्ति द्वितीया क्षितिमंडले १८।\nनक्षत्रेषु यथा चंद्रः संपूर्णो भाति शोभनः ।\nगुणरूपकलाभिस्तु तथा भाति वरानना १९।\nपुष्करेषु यथा हंसस्तथेयं चारुहासिनी ।\nअहो रूपमहोभाव अस्यास्तु परिदृश्यते २०।\nका कस्य शोभना बाला चारुवृत्तपयोधरा ।\nव्यमृशद्गोभिलो दैत्यः पद्मावतीं वराननाम् २१।\nचिंतयित्वा क्षणं विप्र का कस्यापि भविष्यति ।\nज्ञानेन महता ज्ञात्वा वैदर्भीति न संशयः २२।\nदयिता उग्रसेनस्य पतिव्रतपरायणा ।\nआत्मबलेन तिष्ठंती दुष्प्राप्या पुरुषैरपि २३।\nउग्रसेनो महामूर्खः प्रेषिता येन वै वरा ।\nपितुर्गेहमियं बाला स तु भाग्येन वर्जितः २४।\nअनया विना स जीवेच्च कथं कूटमतिः सदा ।\nकिं वा नपुंसको राजा एनां यो हि परित्यजेत् २५।\nतां दृष्ट्वा स तु कामात्मा संजातस्तत्क्षणादपि ।\nइयं पतिव्रता बाला दुष्प्राप्या पुरुषैरपि २६।\nकथं भोक्ष्याम्यहं गत्वा कामो मामति पीडयेत् ।\nअभुक्त्वैनां यदा यास्ये तत्स्यान्मृत्युर्ममैव हि २७।\nअद्यैव हि न संदेहो यतः कामो महाबलः ।\nइति चिंतापरो भूत्वा गोभिलो मनसैक्षत २८।\nकृत्वा मायामयं रूपमुग्रसेनस्य भूपतेः ।\nयादृशस्तूग्रसेनश्च सांगोपांगो महानृपः २९।\nगोभिलस्तादृशो भूत्वा गत्या च स्वरभाषया ।\nयथावस्त्रो यथावेशो वयसा च तथा पुनः ३०।\nदिव्यमाल्यांबरधरो दिव्यगंधानुलेपनः ।\nसर्वाभरणशोभांगो यादृशो माथुरेश्वरः ३१।\nभूत्वाथ तादृशो दैत्य उग्रसेनमयस्तदा ।\nमायया परया युक्तो रूपलावण्यसंपदा ३२।\nपर्वताग्रे अशोकस्यच्छायामाश्रित्य संस्थितः ।\nशिलातलस्थो दुष्टात्मा वीणादंडेन वीरकः ३३।\nसुस्वरं गायमानस्तु गीतं विश्वप्रमोहनम् ।\nतालमानक्रियोपेतं सप्तस्वरविभूषितम् ३४।\nगीतं गायति दुष्टात्मा तस्या रूपेण मोहितः ।\nपर्वताग्रे स्थितो विप्र हर्षेण महतान्वितः ३५।\nसखीमध्यगता सा तु पद्मावती वरानना ।\nशुश्रुवे सुस्वरं गीतं तालमानलयान्वितम् ३६।\nकोऽयं गायति धर्मात्मा महत्सौख्यप्रदायकम् ।\nगीतं हि सत्क्रियोपेतं सर्वभावसमन्वितम् ३७।\nसखीभिः सहिता गत्वा औत्सुक्येन नृपात्मजा ।\nअशोकच्छायामाश्रित्य विमले सुशिलातले ३८।\nददर्श भूपवेषेण गोभिलं दानवाधमम् ।\nपुष्पमालांबरधरं दिव्यगंधानुलेपनम् ३९।\nसर्वाभरणशोभांगं पद्मावती पतिव्रता ।\nमथुरेशः समायातः कदा धर्मपरायणः ४०।\nमम नाथो महात्मा वै राज्यं त्यक्त्वा प्रदूरतः ।\nयावद्धि चिंतयेत्सा च तावत्पापेन तेन सा ४१।\nसमाहूता तुरीभूय एहि त्वं हि प्रिये मम ।\nचकिताशंकितासाचकथंभर्त्तासमागतः ४२।\nलज्जिता दुःखिता जाता अधःकृत्वा ततो मुखम् ।\nअहं पापा दुराचारा निःशंका परिवर्तिता ४३।\nकोपमेवं महाभागः करिष्यति न संशयः ।\nयावद्धि चिंतयेत्सा च तावत्तेनापि पापिना ४४।\nसमाहूता तुरीभूय एह्येहि त्वं मम प्रिये ।\nत्वया विना कृतो देवि प्राणान्धर्तुं वरानने ४५।\nन हि शक्नोम्यहं कांते जीवितं प्रियमेव च ।\nतव स्नेहेन लुब्धोस्मि त्वां त्यक्त्वा नोत्सहे भृशम् ४६।\nब्राह्मण्युवाच-\nएवमुक्ता गतापश्यत्सुमुखं लज्जयान्विता ।\nसमालिंग्य ततो दैत्यः सतीं पद्मावतीं तदा ४७।\nएकांतं तु समानीता सुभुक्ता इच्छया ततः ।\nदैत्येन गोभिलेनापि सत्यकेतोः सुता तदा ४८।\nसुकलोवाच-\nमुष्कस्थानेस्य संकेतं नाविंदत वरानना ।\nस्ववस्त्रं सा परिगृह्य शंकिता दुःखिता ह्यभूत् ४९।\nसा सक्रोधा वचः प्राह गोभिलं दानवाधमम् ।\nकस्त्वं पापसमाचारो निर्घृणो दानवाकृतिः ५०।\nशप्तुकामा समुद्युक्ता दुःखेनाकुलितेक्षणा ।\nवेपमाना तदा राजन्दुःखभारेण पीडिता ५१।\nमम कांतच्छलेनैव त्वयागत्य दुरात्मवन् ।\nनाशितं धर्ममेवाग्र्यं पातिव्रत्यमनुत्तमम् ५२।\nसुस्वरं रुदितं कृत्वा मम जन्म त्वया हृतम् ।\nपश्य मे बलमत्रैव शापं दास्ये सुदारुणम् ५३।\nएवं संभाषमाणा तं शप्तुकामा तु गोभिलम् ५४।\nइति श्रीपद्मपुराणे भूमिखंडे वेनोपाख्याने सुकलाचरित्रे।\nएकोनपंचाशत्तमोऽध्यायः ४९।"
  }
]
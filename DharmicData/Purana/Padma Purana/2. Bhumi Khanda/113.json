[
  {
    "text": "रंभोवाच-\nतप एतत्परित्यज्य किंवा लोकयसे शुभे ।\nतपसः क्षरणं स्याद्वै पुरुषस्यापि चिंतनात् १।\nअशोकसुंदर्युवाच-\nतपसि मे मनो लीनं नहुषस्यापि काम्यया ।\nन मां चालयितुं शक्ता देवासुरमहोरगाः २।\nएनं दृष्ट्वा महाभागे मे मनश्चलते भृशम् ।\nरंतुमिच्छाम्यहं गत्वा एवमुत्सुकतां गतम् ३।\nएवं विपर्ययश्चासीन्मनसो मे वरावने ।\nतन्मे त्वं कारणं ब्रूहि यद्यस्ति ज्ञानमुत्तमम् ४।\nआयुपुत्रस्य भार्याहं देवैः सृष्टा महात्मभिः ।\nकस्मान्मे धावते चेत उत्सुकं रंतुमेव च ५।\nरंभोवाच-\nसर्वेष्वेव महाभागे देहरूपेषु भामिनि ।\nवसत्यात्मा स्वयं ब्रह्मज्ञानरूपः सनातनः ६।\nयद्यपि प्रक्रियाबद्धैरिंद्रियैरुपकारिभिः ।\nमोहपाशमयैर्बद्धस्तथा सिद्धस्तु सर्वदा ७।\nप्रकृतिं नैव जानाति ज्ञानविज्ञानकीं कलाम् ।\nअयं शुद्धश्च धर्मज्ञ आत्मा वेत्ति च सुंदरि ८।\nगच्छंत्यपि मनस्तापमेनं दृष्ट्वा महामतिम् ।\nपापमेवं परित्यज्य सत्यमेवं प्रधावति ९।\nभर्तायमायुपुत्रस्ते एतत्सत्यं न संशयः ।\nअन्यं दृष्ट्वा विशंकेत पुरुषं पापलक्षणम् १०।\nएवं विधिः कृतो देवैः सत्यपाशेन बंधितः ।\nयदस्या आयुपुत्रोपि भर्तृत्वमुपयास्यति ११।\nएवमाकर्णितं भद्रे आत्मना तं च सुंदरि ।\nतद्भावसत्यसंबंधं परिगृह्य स्थितः स्वयम् १२।\nअन्यं भावं न जानाति आयुपुत्रं च विंदति ।\nप्रकृतिर्नैव ते देवि पतिं जानाति चागतम् १३।\nएवं ज्ञात्वा प्रधानात्मा तवाद्यैव प्रधावति ।\nआत्मा सर्वं प्रजानाति आत्मा देवः सनातनः १४।\nअयमेष स वीरेंद्रो नहुषो नाम वीर्यवान् ।\nतस्माद्गच्छति चेतस्ते सत्यं संबंधमिच्छते १५।\nज्ञात्वा चायोः सुतं भद्रे अन्यं चैव न गच्छति ।\nएतत्ते सर्वमाख्यातं शाश्वतं त्वन्मनोगतम् १६।\nहुंडं हत्वा महाघोरं समरे दानवाधमम् ।\nत्वां नयिष्यति स्वस्थानमायोश्च गृहमुत्तमम् १७।\nहृतो दैत्येन वीरेंद्रो निजपुण्येन शेषितः ।\nबाल्यात्प्रभृति वीरेंद्रो वियुक्तः स्वजनेन वै १८।\nपितृमातृविहीनस्तु गतो वृद्धिं महावने ।\nयास्यत्येव पितुर्गेहं त्वयैव सह सांप्रतम् १९।\nएवमाभाषितं श्रुत्वा रंभायाः शिवनंदिनी ।\nहर्षेण महताविष्टा तामुवाच समुद्रजाम् २०।\nअयमेव स सत्यात्मा मम भर्ता सुवीर्यवान् ।\nमनो मे धावतेऽत्यर्थं शोकाकुलितविह्वलम् २१।\nनास्ति चित्तसमो देवो जानाति सुविनिश्चितम् ।\nसत्यमेतन्मया दृष्टं सुचित्रं चारुहासिनि २२।\nमनोभवसमानं तु पुरुषं दिव्यलक्षणम् ।\nन धावति महाचेत एनं दृष्ट्वा यथा सखि २३।\nतथा न धावते भद्रे पुंसमन्यं न मन्यते ।\nएनं गंतव्यमावाभ्यां सखीभिर्गृहमेव हि २४।\nएवमाभाष्य सा रंभा गमनायोपचक्रमे ।\nगमनायोत्सुकां ज्ञात्वा नहुषस्यांतिकं प्रति २५।\nतामुवाच ततो रंभा कस्माद्देवि न गम्यते ।\nसूत उवाच-\nसख्या च रंभया सार्द्धं नहुषं वीरलक्षणम् २६।\nतस्यांतिकं सुसंप्राप्य प्रेषयामास तां सखीम् ।\nएनं गच्छ महाभागे नहुषं देवरूपिणम् २७।\nकथयस्व कथामेतां तवार्थे आगता यतः ।\nरंभोवाच-।\nएवं सखि करिष्यामि सुप्रियं तव सुव्रते २८।\nएवमुक्त्वा गता रंभा नहुषं राजनंदनम् ।\nचापबाणधरं वीरं द्वितीयमिव वासवम् २९।\nप्रत्युवाच गता रंभा सख्या वचनमुत्तमम् ।\nआयुपुत्र महाभाग रंभाहंसमुपागता ३०।\nशिवस्य कन्यया वीर तयाहं परिप्रेषिता ।\nतवार्थं देवदेवेन देव्या देवेन वै पुरा ३१।\nभार्यारूपं वरं श्रेष्ठं सृष्टं लोकेषु दुर्लभम् ।\nदुष्प्राप्यं तु नरश्रेष्ठैर्देवै सेंद्रैस्तपोधनैः ३२।\nगंधर्वैः पन्नगैः सिद्धैश्चारणैः पुण्यलक्षणैः ।\nस्वयमेव समायातं तवार्थे शृणु सांप्रतम् ३३।\nस्त्रीरत्नं तन्महाप्राज्ञ संपूर्णं पुण्यनिर्मितम् ।\nअशोकसुंदरी नाम तवार्थं तपसि स्थिता ३४।\nअत्यर्थं तु तपस्तप्तं भवंतमिच्छते सदा ।\nएवं ज्ञात्वा महाभाग भजमानां भजस्व हि ३५।\nत्वामृते सा वरारोहा पुरुषं नैव याचते ।\nनहुषेण तयोक्तं तु श्रुत्वावधारितं वचः ३६।\nप्रत्युत्तरं ददौ चाथ रंभे मे श्रूयतां वचः ।\nतत्तु सर्वं विजानामि यत्त्वयोक्तं ममाग्रतः ३७।\nममाग्रे कथितं पूर्वं वशिष्ठेन महात्मना ।\nसर्वमेव विजानामि अस्यास्तु तप उत्तमम् ३८।\nश्रूयतां कारणं भद्रे यथासौख्यं भविष्यति ।\nअहत्वा दानवं हुंडं न गच्छामि वरांगनाम् ३९।\nसर्वमेतत्सुवृत्तांतमहं जाने तथैव हि ।\nममार्थे तव संभूतिस्तपश्च चरितं त्वया ४०।\nमम भार्या न संदेहो भवती विधिना कृता ।\nममार्थे निश्चयं कृत्वा तप आचरितं त्वया ४१।\nहृता तस्मात्सुपापेन भवती नियमान्विता ।\nसूतिगृहादहं तेन दानवेनाधमेन वै ४२।\nबालभावस्थितो देवि पितृमातृविना कृतः ।\nतस्मात्तं तु हनिष्यामि हुंडं वै दानवाधमम् ४३।\nपश्चात्त्वामुपनेष्येऽहं वशिष्ठस्याश्रमं प्रति ।\nएवं कथय भद्रं ते रंभे मत्प्रियकारिणीम् ४४।\nएवं विसर्जिता तेन सत्वरं सा गता पुनः ।\nअशोकसुंदरीं देवीं कथयामास तस्य च ४५।\nसमासेन तथा सर्वं रंभा सा द्विजसत्तम ।\nअशोकसुंदरी सा तु अवधार्य सुभाषितम् ४६।\nनहुषस्य सुवीरस्य हर्षेण च समन्विता ।\nतस्थौ तत्र तया सार्द्धं सुसख्या रंभया तदा ४७।\nभर्तुश्च कीदृशं वीर्यमिति पश्यामि वै सदा ४८।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने त्रयोदशाधिकशततमोऽध्यायः ११३।"
  }
]
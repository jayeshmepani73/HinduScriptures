[
  {
    "text": "कुंजल उवाच-\nतदेव गानं च सुरांगनाभिर्गीतं समाकर्ण्य च गीतकैर्ध्रुवैः ।\nसमाकुला चापि बभूव तत्र सा शंभुपुत्री परिचिंतयाना १।\nआसनात्तूर्णमुत्थाय महोत्साहेन संयुता ।\nतूर्णं गता वरारोहा तपोभावसमन्विता २।\nतं दृष्ट्वा देवसंकाशं दिव्यरूपसमप्रभम् ।\nदिव्यगंधानुलिप्तांगं दिव्यमालाभिशोभितम् ३।\nदिव्यैराभरणैर्वस्त्रैः शोभितं नृपनंदनम् ।\nदीप्तिमंतं यथा सूर्यं दिव्यलक्षणसंयुतम् ४।\nकिं वा देवो महाप्राज्ञो गंधर्वो वा भविष्यति ।\nकिं वा नागसुतः सोयं किंवा विद्याधरो भवेत् ५।\nदेवेषु नैव पश्यामि कुतो यक्षेषु जायते ।\nअनया लीलया वीरः सहस्राक्षोपि जायते ६।\nशंभुरेष भवेत्किंवा किंवा चायं मनोभवः ।\nकिंवा पितुः सखा मे स्यात्पौलस्त्योऽयं धनाधिपः ७।\nएवं समा चिंतयती च यावत्तावत्त्वरं रूपगुणाधिपा सा ।\nसमेत्य रंभासु महासखीभिरुवाच तां शंभुसुतां प्रहस्य ८।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे नहुषाख्याने द्वादशाधिकशततमोऽध्यायः ११२।"
  }
]
[
  {
    "text": "ऋषय ऊचुः-\nशृणु सूत महाभाग सर्वतत्त्वार्थकोविद ।\nसंदेहमागतं विद्वन्दारुणं बुद्धिनाशनम् १।\nकेचित्पठंति प्रह्लादं पुराणेषु द्विजोत्तमाः ।\nपंचवर्षान्वितेनापि केशवः परितोषितः २।\nदेवासुरे कथं प्राप्ते हरिणा सह युध्यति ।\nनिहतो वासुदेवेन प्रविष्टो वैष्णवीं तनुम् ३।\nसूत उवाच-\nकश्यपेन पुरा ज्ञातं कृतं व्यासेन धीमता ।\nब्रह्मणा कथितं पूर्वं व्यासस्याग्रे स्वयं प्रभोः ४।\nतमेवं हि प्रवक्ष्यामि भवतामग्रतो द्विजाः ।\nसंदेहकारणं जातं छिन्नं देवेन वेधसा ५ ।\nव्यास उवाचः-\nशृणु सूत महाभाग ब्रह्मणा परिभाषितम् ।\nप्रह्लादस्य यथा जन्म पुराणेप्यन्यथा श्रुतम् ६ ।\nजातमात्रः सर्वसुखं वैष्णवं मार्गमाश्रितः ।\nमहाभागवतश्रेष्ठः प्रह्लादो देवपूजितः ७।\nविष्णुना सह युद्धाय सपुत्रः संगरंगतः ।\nनिहतो वासुदेवेन प्रविष्टो वैष्णवीं तनुम् ८।\nसृष्टिभावं शृणुष्व त्वमस्यैव च महात्मनः ।\nसंगरं प्राप्य पुत्राद्यैर्विष्णुना सह वीर्यवान् ९।\nप्रविष्टो वैष्णवं तेजः संप्राप्य स्वेन तेजसा ।\nपुराकल्पे महाभाग यथा जातः स वीर्यवान् १०।\nवृत्तांतं तस्य वीरस्य प्रवक्ष्यामि समासतः ।\nपश्चिमे सागरस्यांते द्वारका नाम वै पुरी ११।\nसर्वऋद्धिसमायुक्ता सर्वसिद्धिसमन्विता ।\nतस्यामास्ते सदा देवो योगज्ञो योगवित्तमः १२।\nशिवशर्मेति विख्यातो वेदशास्त्रार्थकोविदः ।\nतस्यापि पंचपुत्रास्तु बभूवुः शास्त्रकोविदाः १३।\nयज्ञशर्मा वेदशर्मा धर्मशर्मा तथैव च ।\nविष्णुशर्मा महाभागो नूनं तत्कर्मकोविदः १४।\nपंचमः सोमशर्मेति पितृभक्तिपरायणः ।\nपितृभक्तिं विना चैव धर्ममन्यं द्विजोत्तमाः १५।\nन विदंति महात्मानस्तद्भावेन तु भाविताः ।\nतेषां तु भक्तिं संपश्यञ्छिवशर्मा द्विजोत्तमः १६।\nचिंतयामास मेधावी निष्कर्षिष्ये सुरोत्तमान् ।\nपितृभक्तेषु यो भावो नैतेषां मनसि स्थितः १७।\nयथा जानाम्यहं चाथ करिष्ये बुद्धिपूर्वकम् ।\nविष्णोश्चैव प्रसादात्स सर्वसिद्धिर्बभूव ह १८।\nसद्भावं चिंतयामास अंजनार्थं द्विजोत्तमाः ।\nउपायं ब्राह्मणश्रेष्ठस्तपसस्तेजसः किल १९।\nचकार सोप्युपायज्ञो मायया ब्रह्मवित्तमः ।\nतेषामग्रे ततो व्याजं शिवशर्मा व्यदर्शयत् २०।\nमहता ज्वररोगेण मृता माता विदर्शिता ।\nतैस्तु दृष्टा मृता माता पितरं वाक्यमब्रुवन् २१।\nययावयं महाभाग गर्भोदरे प्रवर्द्धिताः ।\nकलेवरं परित्यज्य स्वयमेव गता क्षयम् २२।\nअपहाय गता सेयं स्वर्गे तात किमुच्यते ।\nशिवशर्मोपरिभवं पुत्रं भक्तिपरायणम् २३।\nयज्ञशर्माणमाहूय इत्युवाच द्विजोत्तमः ।\nशिवशर्मोवाच-\nअनेनापि सुतीक्ष्णेन शस्त्रेण निशितेन वै २४।\nविच्छिद्यांगानि सर्वाणि यत्र तत्र क्षिपस्व ह ।\nतत्कृतं तेन पुत्रेण यथादेशः श्रुतः पितुः २५।\nसमायातः पुनः पश्चात्पितरं वाक्यमब्रवीत् ।\nयथादिष्टं त्वया तात तत्सर्वं कृतवानहम् २६।\nसमादिश ममान्यच्च कार्यकारणमद्य च ।\nतच्च सर्वं करिष्यामि दुर्जयं दुर्लभं पितः २७।\nतमाज्ञाय महाभागं पितृभक्तं स च द्विजः ।\nनिश्चयं परमं ज्ञात्वा द्वितीयस्य विचिंतयन् २८।\nवेदशर्माणमाहूय गच्छ त्वं मम शासनात् ।\nस्त्रिया विना न शक्नोमि स्थातुं कंदर्पमोहितः २९।\nमायया दर्शिता नारी सर्वसौभाग्यसंपदा ।\nएनामानय वत्स त्वं ममार्थे कृतनिश्चयः ३०।\nएवमुक्तस्तथा प्राह करिष्ये तव सुप्रियम् ।\nपितरं तं नमस्कृत्य तामुवाच गतस्ततः ३१।\nत्वां देवि याचते तातः कामबाणप्रपीडितः ।\nअतस्त्वं जरया युक्ते प्रसादसुमुखी भव ३२।\nभज त्वं चारुसर्वांगि पितरं मम सुंदरि ।\nएवमाकर्णितं तस्य मायया वेदशर्मणः ३३।\nस्त्र्युवाच-\nजरया पीडितस्यापि नैवेच्छामि कदाचन ।\nसश्लेष्ममुखरोगस्य व्याधिग्रस्तस्य सांप्रतम् ३४।\nशिथिलस्यापि चार्तस्य तस्य वृद्धस्य संगमम् ।\nभवंतं रंतुमिच्छामि करिष्ये तव सुप्रियम् ३५।\nभवंतं रूपसौभाग्यैर्गुणरत्नैरलंकृतम् ।\nदिव्यलक्षणसंपन्नं दिव्यरूपं महौजसम् ३६।\nकिं करिष्यसि तातेन वृद्धेन शृणु मानद ।\nममांगभोगभावेन सर्वं प्राप्स्यसि दुर्लभम् ३७।\nयद्यत्त्वमिच्छसे विप्र तद्ददामि न संशयः ।\nएतद्वाक्यं महच्छ्रुत्वा अप्रियं पापसंकुलम् ३८।\nवेदशर्मोवाच-\nअधर्मयुक्तं ते वाक्यमयुक्तं पापमिश्रितम् ।\nनेदृशं मां वदेर्देवि पितृभक्तिमनागसम् ३९।\nपितुरर्थं समायातस्त्वामहं प्रार्थये शुभे ।\nअन्यदेवं न वक्तव्यं भज त्वं पितरं मम ४०।\nयद्यत्त्वमिच्छसे देवि त्रैलोक्ये सचराचरम् ।\nतत्तद्दद्मि न संदेहो देवराज्याधिकं शुभे ४१।\nस्त्र्युवाच-\nएवं समर्थो दातुं मे पितुरर्थे यदा भवान् ।\nतदा मे दर्शयाद्यैव सेंद्रास्त्वं समहेश्वरान् ४२।\nदातुमेवं समर्थोसि दुर्लभं सांप्रतं किल ।\nकिं ते बलं महाभाग दर्शयस्व त्वमात्मनः ४३।\nवेदशर्मोवाच-\nपश्य पश्य बलं देवि प्रभावं तपसो मम ।\nमयाहूताः समायाता इंद्राद्याः सुरसत्तमाः ४४।\nवेदशर्माणमूचुस्ते किं कुर्मो हि द्विजोत्तम ।\nयमेवमिच्छसे विप्र तं ददामो न संशयः ४५।\nवेदशर्मोवाच-\nयदि देवाः प्रसान्ना मे प्रसादसुमुखा यदि ।\nददंतु विमलां भक्तिं पादयोः पितुरेव मे ४६।\nएवमस्तु सुराः सर्वे यथायातास्तथा गताः ।\nतमुवाच तथा दृष्ट्वा दृष्टं ते तपसो बलम् ४७।\nदेवैस्तु नास्ति मे कार्यं यदि दातुमिहेच्छसि ।\nयन्मां नयसि गुर्वर्थं तत्कुरुष्व मम प्रियम् ४८।\nदेहि त्वं स्वं शिरो विप्र स्वहस्तेन निकृत्य वै ।\nवेदशर्मोवाच-\nधन्योहमद्य संजातो मुक्तश्चैव ऋणत्रयात् ४९।\nस्वशिरो देवि दास्यामि गृह्यतां गृह्यतां शुभे ।\nशितेन तीक्ष्णधारेण शस्त्रेण द्विजसत्तमः ५०।\nनिकृत्य स्वं शिरश्चाथ दत्तं तस्यै प्रहस्य च ।\nरुधिरेण प्लुतं सा च परिगृह्य गता मुनिम् ५१।\nस्त्र्युवाच-\nतवार्थे प्रेषितं विप्र पुत्रेण वेदशर्मणा ।\nएतच्छिरः संगृहाण निकृत्तं चात्मनात्मनः ५२।\nउत्तमांगं प्रदत्तं मे पितृभक्तेन तेन ते ।\nतवार्थे द्विजशार्दूल मामेवं परिभुंक्ष्व वै ५३।\nतस्य तैर्भ्रातृभिर्दृष्टं साहसं वेदशर्मणः ।\nवेपितांगत्वमापन्नास्ते बभूवुः परस्परम् ५४।\nमृता नो धर्मसाध्वी सा माता सत्यसमाधिना ।\nअयमेव महाभागः पितुरर्थे मृतः शुभः ५५।\nधन्योयं धन्यतां प्राप्तः पितुरर्थे कृतं शुभम् ।\nएवं संभाषितं तैस्तु भ्रातृभिः पुण्यचारिभिः ५६।\nसमाकर्ण्य द्विजो वाक्यं ज्ञात्वा भक्तिपरायणम् ।\nनिकृत्तं च शिरस्तेन पुत्रेण वेदशर्मणा ५७।\nधर्मशर्माणमाहाथ शिर एतत्प्रगृह्यताम् ५८।\nइति श्रीपद्मपुराणे भूमिखंडे शिवशर्मचरिते प्रथमोऽध्यायः १।\n।"
  }
]
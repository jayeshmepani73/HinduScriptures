[
  {
    "text": "कुंजल उवाच-\nगते तस्मिन्महाभागे दत्तात्रेये महामुनौ ।\nआजगाम महाराज आयुश्च स्वपुरं प्रति १।\nइंदुमत्या गृहं हृष्टः प्रविवेश श्रियान्वितम् ।\nसर्वकामसमृद्धार्थमिंद्रस्य सदनोपमम् २।\nराज्यं चक्रे स मेधावी यथा स्वर्गे पुरंदरः ।\nस्वर्भानुसुतया सार्द्धमिंदुमत्या द्विजोत्तम ३।\nसा च इंदुमती राज्ञी गर्भमाप फलाशनात् ।\nदत्तात्रेयस्य वचनाद्दिव्यतेजः समन्वितम् ४।\nइंदुमत्या महाभाग स्वप्नं दृष्टमनुत्तमम् ।\nरात्रौ दिवान्वितं तात बहुमंगलदायकम् ५।\nगृहांतरे विशंतं च पुरुषं सूर्यसन्निभम् ।\nमुक्तामालान्वितं विप्रं श्वेतवस्त्रेणशोभितम् ६।\nश्वेतपुष्पकृतामाला तस्य कंठे विराजते ।\nसर्वाभरणशोभांगो दिव्यगंधानुलेपनः ७।\nचतुर्भुजः शंखपाणिर्गदाचक्रासिधारकः ।\nछत्रेण ध्रियमाणेन चंद्रबिंबानुकारिणा ८।\nशोभमानो महातेजा दिव्याभरणभूषितः ।\nहारकंकणकेयूर नूपुराभ्यां विराजितः ९।\nचंद्रबिंबानुकाराभ्यां कुंडलाभ्यां विराजितः ।\nएवंविधो महाप्राज्ञो नरः कश्चित्समागतः १०।\nइंदुमतीं समाहूय स्नापिता पयसा तदा ।\nशंखेन क्षीरपूर्णेन शशिवर्णेन भामिनी ११।\nरत्नकांचनबद्धेन संपूर्णेन पुनः पुनः ।\nश्वेतं नागं सुरूपं च सहस्रशिरसं वरम् १२।\nमहामणियुतं दीप्तं धामज्वालासमाकुलम् ।\nक्षिप्तं तेन मुखप्रांते दत्तं मुक्ताफलं पुनः १३।\nकंठे तस्याः स देवेश इंदुमत्या महायशाः ।\nपद्मं हस्ते ततो दत्वा स्वस्थानं प्रति जग्मिवान् १४।\nएवंविधं महास्वप्नं तया दृष्टं सुतोत्तमम् ।\nसमाचष्ट महाभागा आयुं भूमिपतीश्वरम् १५।\nसमाकर्ण्य महाराजश्चिंतयामास वै पुनः ।\nसमाहूय गुरुं पश्चात्कथितं स्वप्नमुत्तमम् १६।\nशौनकं सुमहाभागं सर्वज्ञं ज्ञानिनां वरम् ।\nराजोवाच-\nअद्य रात्रौ महाभाग मम पत्न्या द्विजोत्तम १७।\nविप्रो गेहं विशन्दृष्टः किमिदं स्वप्नकारणम् ।\nशौनक उवाच-\nवरो दत्तस्तु ते पूर्वं दत्तात्रेयेण धीमता १८।\nआदिष्टं च फलं राज्ञां सुगुणं सुतहेतवे ।\nतत्फलं किं कृतं राजन्कस्मै त्वया निवेदितम् १९।\nसुभार्यायै मया दत्तमिति राज्ञोदितं वचः ।\nश्रुत्वोवाच महाप्राज्ञः शौनको द्विजसत्तमः २०।\nदत्तात्रेयप्रसादेन तव गेहे सुतोत्तमः ।\nवैष्णवांशेन संयुक्तो भविष्यति न संशयः २१।\nस्वप्नस्य कारणं राजन्नेतत्ते कथितं मया ।\nइंद्रोपेंद्र समः पुत्रो दिव्यवीर्यो भविष्यति २२।\nपुत्रस्ते सर्वधर्मात्मा सोमवंशस्य वर्द्धनः ।\nधनुर्वेदे च वेदे च सगुणोसौ भविष्यति २३।\nएवमुक्त्वा स राजानं शौनको गतवान्गृहम् ।\nहर्षेण महताविष्टो राजाभूत्प्रियया सह २४।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे चतुरधिकशततमोऽध्यायः १०४।"
  }
]
[
  {
    "text": "सप्तचत्वारिंशोऽध्यायः\nसुकलोवाच-\nसुदेवा चारुसर्वांगी तामुवाचाथ सूकरीम् ।\nपशुयोनिं गता त्वं हि कथं वदसि संस्कृतम् १।\nएवंविधं महाज्ञानं कस्माद्भूतं वदस्व मे ।\nकथं जानासि वै भर्तुश्चरित्रमात्मनः शुभे २।\nशूकर्युवाच-\nपशोर्भावेन मोहेन मुष्टाहं वरवर्णिनि ।\nनिहता खड्गबाणैश्च पतिता रणमूर्धनि ३।\nमूर्च्छयाभिपरिक्लिन्ना ज्ञानहीना वरानने ।\nत्वयाभिषिक्ता येनाहं पुण्यहस्तेन सुंदरि ४।\nपुण्योदकेन शीतेन तव हस्तगतेन वै ।\nअभिषिक्ते हि मे काये मोहो नष्टो विहाय माम् ५।\nयथा विनाशं तेजोभिरंधकारः प्रयाति सः ।\nतथा तवाभिषेकेण मम पापं गतं शुभे ६।\nप्रसादात्तव चार्वंगि लब्धं ज्ञानं पुरातनम् ।\nपुण्यां गतिं प्रयास्यामि इति ज्ञातं मया शुभे ७।\nश्रूयतामभिधास्यामि पूर्वं वृत्तांतमात्मनः ।\nयत्कृतं तु मया भद्रे पापया दुष्कृतं बहु ८।\nकलिंगाख्ये महादेशे श्रीपुरंनाम पत्तनम् ।\nसर्वसिद्धिसमाकीर्णं चतुर्वर्णनिषेवितम् ९।\nवसति स्म द्विजः कोपि वसुदत्त इति श्रुतः ।\nब्रह्माचारपरोनित्यं सत्यधर्मपरायणः १०।\nवेदवेत्ता ज्ञानवेत्ता शुचिमान्गुणवान्धनी ।\nधनधान्यसमाकीर्णः पुत्रपौत्रैरलंकृतः ११।\nतस्याहं तनया भद्रे सोदरैः स्वजनबांधवैः ।\nअलंकारैस्तु शृंगारैर्भूषितास्मि वरानने १२।\nसुदेवानाम मे तातश्चकार स महामतिः ।\nतस्याहं दयिता नित्यं पितुश्चापि महामते १३।\nरूपेणाप्रतिमा जाता संसारे नास्ति तादृशी ।\nरूपयौवनगर्वेण मत्ताहं चारुहासिनी १४।\nअहं कन्या सुरूपा वै सर्वालंकारशोभिता ।\nमां च दृष्ट्वा ततो लोकाः सर्वे स्वजनवर्गकाः १५।\nमामेवं याचमानास्ते विवाहार्थे वरानने ।\nयाचिताहं द्विजैः सर्वैर्न ददाति पिता मम १६।\nस्नेहाच्चैव महाभागे मुमोह स महामतिः ।\nन दत्ताहं तदा तेन पित्रा चैव महात्मना १७।\nसंप्राप्तं यौवनं बाले मयि भावसमन्वितम् ।\nरूपं मे तादृशं दृष्ट्वा मम माता सुदुःखिता १८।\nपितरं मे उवाचाथ कस्मात्कन्या न दीयते ।\nत्वं कस्मै सुद्विजायैव ब्राह्मणाय महात्मने १९।\nदेहि कन्यां महाभाग संप्राप्ता यौवनं त्वियम् ।\nवसुदत्तो द्विजश्रेष्ठः प्रत्युवाच द्विजोत्तमः २०।\nमातरं मे महाभागे श्रूयतां वचनं मम ।\nमहामोहेनमुग्धोऽस्मि सुताया वरवर्णिनि २१।\nयो मे गृहस्थो विप्रो वै भविष्यति शुभे शृणु ।\nतस्मै कन्यां प्रदास्यामि जामात्रे तु न संशयः २२।\nमम प्राणप्रिया चैषा सुदेवा नात्र संशयः ।\nएवमूचे मदर्थे स वसुदत्तः पिता मम २३।\nकौशिकस्य कुले जातः सर्वविद्याविशारदः ।\nब्राह्मणानां गुणैर्युक्तः शीलवान्गुणवाञ्छुचिः २४।\nवेदाध्ययनसंपन्नं पठमानं हि सुस्वरम् ।\nभिक्षार्थं द्वारमायांतं पितृमातृविवर्जितम् २५।\nतं दृष्ट्वासमनुप्राप्तं रूपं वीक्ष्य महामतिः ।\nतं प्रोवाच पिता एवं को भवान्वै भविष्यति २६।\nकिं ते नाम कुलं गोत्रमाचारं वद सांप्रतम् ।\nसमाकर्ण्य पितुर्वाक्यं वसुदत्तमुवाच सः २७।\nकौशिकस्यान्वये जातो वेदवेदांगपारगः ।\nशिवशर्मेति मे नाम पितृमातृविवर्जितः २८।\nसंति मे भ्रातरश्चान्ये चत्वारो वेदपारगाः ।\nएवं कुलं समाख्यातमाचारः कुलसंभवः २९।\nएवं सर्वं समाख्यातं पितरं शिवशर्मणा ।\nशुभे लग्ने तिथौ प्राप्ते नक्षत्रे भगदैवते ३०।\nपित्रा दत्तास्मि सुभगे तस्मै विप्राय वै तदा ।\nपितृगेहे वसाम्येका तेन सार्धं महात्मना ३१।\nनैव शुश्रूषितो भर्ता मया स पापया तदा ।\nपितृमातृसुद्रव्येण गर्वेणापि प्रमोहिता ३२।\nअंगसंवाहनं तस्य न कृतं हि मया कदा ।\nरतिभावेन स्नेहेन वचनेन मया शुभे ३३।\nक्रूरबुद्ध्या हि दृष्टोसौ सर्वदा पापया मया ।\nपुंश्चलीनां प्रसंगेन तद्भावं हि गता शुभे ३४।\nमातापित्रोश्च भर्तुश्च भ्रातॄणां हितमेव च ।\nन करोम्यहमेवापि यत्रयत्र व्रजाम्यहम् ३५।\nएवं मे दुष्कृतं दृष्ट्वा शिवशर्मा पतिर्मम ।\nस्नेहाच्छ्वशुरवर्गस्य मम भर्त्ता महामतिः ३६।\nन किंचिद्वक्ति मां सोपि क्षमते दुष्कृतं मम ।\nवार्यमाणा कुटुंबेन अहमेवं सुपापिनी ३७।\nतस्य शीलं विदित्वा ते साधुत्वं शिवशर्मणः ।\nपितामाता च मे सर्वे मम पापेन दुःखिताः ३८।\nभर्त्ता मे दुष्कृतं दृष्ट्वा स्वगृहान्निर्गतो बहिः ।\nतं देशं ग्राममेनं च परित्यज्य गतस्ततः ३९।\nगते भर्तरि मे तातः संजातश्चिंतयान्वितः ।\nमम दुःखेन दुःखात्मा यथा रोगेण पीडितः ४०।\nमम माता उवाचैनं भर्तारं दुःखपीडितम् ।\nकस्माच्चिंतयसे कांत वद दुःखं ममाग्रतः ४१।\nवसुदत्त उवाचैनां मातरं मम नंदने ।\nसुतां त्यक्त्वा गतो विप्रो जामाता शृणु वल्लभे ४२।\nइयं पापसमाचारा निर्घृणा पापचारिणी ।\nअनया हि परित्यक्तः शिवशर्मा महामतिः ४३।\nसमस्तस्य कुटुंबस्य दाक्षिण्येन महामतिः ।\nममायं स द्विजः कांते सुदेवां नैव भाषते ४४।\nवसते सौम्यभावेन नैव निंदति कुत्सति ।\nसुदेवां पापसंचारां स वै पंडितबुद्धिमान् ४५।\nभविष्यति त्वियं दुष्टा सुदेवा कुलनाशिनी ।\nअहमेनां परित्यज्य व्रजामि गृहवासिनि ४६।\nब्राह्मण्युवाच-\nअद्य ज्ञातं त्वया कांत सुताया गुणदूषणम् ।\nतव मोहेन स्नेहेन नष्टेयं शृणु सांप्रतम् ४७।\nतावद्विलाडयेत्पुत्रं यावत्स्यात्पंचवार्षिकः ।\nशिक्षाबुद्ध्या सदा कांत पुनर्मोहेन पोषयेत् ४८।\nस्नानाच्छादनकैर्भक्ष्यैर्भोज्यैः पेयैर्न संशयः ।\nगुणेषु योजयेत्कांत सद्विद्यासु च तं सुतम् ४९।\nगुणशिक्षार्थंनिर्मोहः पिता भवति सर्वदा ।\nपालने पोषणे कांत संमोहः परिजायते ५०।\nसगुणं न वदेत्पुत्रं कुत्सयेच्च दिनेदिने ।\nकाठिन्यं च वदेन्नित्यं वचनैः परिपीडयेत् ५१।\nयथाहि साधयेन्नित्यं सुविद्यां ज्ञानतत्परः ।\nअभिमानेच्छलेनापि पापं त्यक्त्वा प्रदूरतः ५२।\nनैपुण्यं जायते नित्यं विद्यासु च गुणेषु च ।\nमाता च ताडयेत्कन्यां स्नुषां श्वश्रूर्विताडयेत् ५३।\nगुरुश्च ताडयेच्छिष्यं ततः सिध्यंति नान्यथा ।\nभार्यां च ताडयेत्कांत अमात्यं नृपतिस्तथा ५४।\nहयं च ताडयेद्धीरो गजं मात्रो दिनेदिने ।\nशिक्षाबुद्ध्या प्रसिध्यंति ताडनात्पालनाद्विभो ५५।\nत्वयेयं नाशिता नाथ सर्वदैव न संशयः ।\nसार्धं सुब्राह्मणेनापि भवता शिवशर्मणा ५६।\nनिरंकुशा कृता गेहे तेन नष्टा महामते ।\nतावद्धि धारयेत्कन्यां गृहे कांतवचः शृणु ५७।\nअष्टवर्षान्विता यावत्प्रबलां नैव धारयेत् ।\nपितुर्गेहस्थिता पुत्री यत्पापं हि प्रकुर्वती ५८।\nउभाभ्यामपि तत्पापं पितृभ्यामपि विंदति ।\nतस्मान्न धार्यते कन्या समर्था निजमंदिरे ५९।\nयस्य दत्ता भवेत्सा च तस्य गेहे प्रपोषयेत् ।\nतत्रस्था साधयेत्कांतं सगुणं भक्तिपूर्वकम् ६०।\nकुलस्य जायते कीर्तिः पिता सुखेन जीवति ।\nतत्रस्था कुरुते पापं तत्पापं भुंजते पतिः ६१।\nतत्रस्था वर्द्धते नित्यं पुत्रैः पौत्रैः सदैव सा ।\nपिता कीर्तिमवाप्नोति सुतायाः सुगुणैः प्रिय ६२।\nतस्मान्न धारयेत्कांत गेहे पुत्रीं सभर्तृकाम् ।\nइत्यर्थे श्रूयते कांत इतिहासो भविष्यति ६३।\nअष्टविंशतिके प्राप्ते युगे द्वापरके महान् ।\nउग्रसेनस्य वीरस्य यदुज्येष्ठस्य यत्प्रभो ६४।\nचरित्रं ते प्रवक्ष्यमि शृणुष्वैकमना द्विज ६५।\nइति श्रीपद्मपुराणे भूमिखंडे वेनोपाख्याने सुकलाचरित्रे।\nसप्तचत्वारिंशोऽध्यायः ४७।"
  }
]
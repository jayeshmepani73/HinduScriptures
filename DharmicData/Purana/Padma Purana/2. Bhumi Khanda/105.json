[
  {
    "text": "कुञ्जल उवाच-\nगता सा नन्दनवनं सखीभिः सह क्रीडितुम्।\nतत्राकर्ण्य महद्वाक्यमप्रियं तु तदा पितुः।१।\nचारणानां सुसिद्धानां भाषतां हर्षणेन तु।\nआयोर्गेहे महावीर्यो विष्णुतुल्यपराक्रमः।२।\nभविष्यति सुतश्रेष्ठो हुण्डस्यांतं करिष्यति ।\nएवंविधं महद्वाक्यमप्रियं दुःखदायकम् ।३।\nसमाकर्ण्य समायाता पितुरग्रे निवेदितम् ।\nसमासेन तया तस्य पुरतो दुःखदायकम् ।४।\nपितुरग्रे जगादाथ पिता श्रुत्वा स विस्मितः ।\nशापमशोकसुंदर्याः सस्मार च पुराकृतम् ।५।\nएतस्यार्थे तपस्तेपे सेयं चाशोकसुंदरी ।\nगर्भस्य नाशनायैव इंदुमत्याः स दानवः ।६।\nविचक्रे उद्यमं दुष्टः कालाकृष्टो दुरात्मवान् ।\nछिद्रान्वेषी ततो भूत्वा इंदुमत्यास्तु नित्यशः ।७।\nयदा पश्यति तां राज्ञीं रूपौदार्यगुणान्विताम् ।\nदिव्यतेजः समायुक्तां रक्षितां विष्णुतेजसा ।८।\nदिव्येन तेजसा युक्तां सूर्यबिंबोपमां तु ताम् ।\nतस्याः पार्श्वे महाभाग रक्षणार्थं स्थितः सदा ।९।\nदूरात्स दानवो दुष्टस्तस्याश्च बहुदर्शयन् ।\nनानाविद्यां महोग्रां च भीषिकां सुविभीषिकाम् ।१०।\nगर्भस्य तेजसा युक्ता रक्षिता विष्णुतेजसा ।\nभयं न जायते तस्या मनस्येव कदापुनः ।११।\nविफलो दानवो जात उद्यमश्च निरर्थकः ।\nमनीप्सितं नैव जातं हुंडस्यापि दुरात्मनः ।१२।\nएवं वर्षशतं पूर्णं पश्यमानस्य तस्य च ।\nप्रसूता सा हि पुत्रं च स्वर्भानोस्तनया तदा ।१३।\nरात्रावेव सुतश्रेष्ठ तस्याः पुत्रो व्यजायत ।\nतेजसातीव भात्येष यथा सूर्यो नभस्तले ।१४।\nसूत उवाच-\nअथ दासी महादुष्टा काचित्सूतिगृहागता ।\nअशौचाचारसंयुक्ता महामंगलवादिनी।१५।\nतस्याः सर्वं समाज्ञाय स हुंडो दानवाधमः ।\nदास्या अंगं प्रविश्यैव प्रविष्टश्चायुमन्दिरे ।१६।\nमहाजने प्रसुप्ते च निद्रयातीवमोहिते ।\nतं पुत्रं देवगर्भाभमपहृत्य बहिर्गतः ।१७।\nकांचनाख्यपुरे प्राप्तः स्वकीये दानवाधमः ।\nसमाहूय प्रियां भार्यां विपुलां वाक्यमब्रवीत् ।१८।\nवधस्वैनं महापापं बालरूपं रिपुं मम ।\nपश्चात्सूदस्य वै हस्ते भोजनार्थं प्रदीयताम् ।१९।\nनानाभेदैर्विभेदैश्च पाचयस्व हि निर्घृणम् ।\nसूदहस्तान्महाभागे पश्चाद्भोक्ष्ये न संशयः ।२०।\nवाक्यमाकर्ण्य तद्भर्तुर्विपुला विस्मिताभवत् ।\nकस्मान्निर्घृणतां याति भर्त्ता मम सुनिष्ठुरः ।२१।\nसर्वलक्षणसंपन्नं देवगर्भोपमं सुतम् ।\nकस्य कस्मात्प्रभक्ष्येत क्षमाहीनः सुनिर्घृणः ।२२।\nइत्येवं चिंतयामास कारुण्येन समन्विता ।\nपुनः पप्रच्छ भर्तारं कस्माद्भक्ष्यसि बालकम्।२३।\nकस्माद्भवसि संक्रुद्धो अतीव निरपत्रपः ।\nसर्वं मे कारणं ब्रूहि तत्त्वेन दनुजेश्वर।२४।\nआत्मदोषं च वृत्तांतं समासेन निवेदितम् ।\nशापमशोकसुंदर्या हुंडेनापि दुरात्मना।२५।\nतया ज्ञातं तु तत्सर्वं कारणं दानवस्य वै ।\nवध्योऽयं बालकः सत्यं नो वा भर्त्ता मरिष्यति ।२६।\nइत्येवं प्रविचार्यैव विपुला क्रोधमूर्च्छिता ।\nमेकलां तु समाहूय सैरंध्रीं वाक्यमब्रवीत्।२७।\nजह्येनं बालकं दुष्टं मेकलेऽद्य महानसे ।\nसूदहस्ते प्रदेहि त्वं हुण्डभोजनहेतवे।२८।\nमेकला बालकं गृह्य सूदमाहूय चाब्रवीत् ।\nराजादेशं कुरुष्वाद्य पचस्वैनं हि बालकम् ।२९।\nएवमाकर्णितं तेन सूदेनापि महात्मना ।\nआदाय बालकं हस्ताच्छस्त्रमुद्यम्य चोद्यतः ।३०।\nएष वै देवदेवस्य दत्तात्रेयस्य तेजसा ।\nरक्षितस्त्वायुपुत्रश्च स जहास पुनः पुनः ।३१।\nहसंतं तं समालोक्य स सूदः कृपयान्वितः ।\nसैरंध्री च कृपायुक्ता सूदं तं प्रत्यभाषत ।३२।\nनैष वध्यस्त्वया सूद शिशुरेव महामते ।\nदिव्यलक्षणसंपन्नः कस्य जातः सुसत्कुले ।३३।\nसूद उवाच-\nसत्यमुक्तं त्वया भद्रे वाक्यं वै कृपयान्वितम् ।\nराजलक्षणसंपन्नो रूपवान्कस्य बालकः ।३४।\nकस्माद्भोक्ष्यति दुष्टात्मा हुंडोऽयं दानवाधमः ।\nयेन वै रक्षितो वंशः पूर्वमेव सुकर्मणा ।३५।\nआपत्स्वपि स जीवेत दुर्गेषु नान्यथा भवेत् ।\nसिंधुवेगेन नीतस्तु वह्निमध्ये गतोऽथवा ।३६।\nजीवतेनात्र संदेहो यश्च कर्मसहायवान् ।\nतस्माद्धि क्रियते कर्म धर्मपुण्यसमन्वितम् ।३७।\nआयुष्मंतो नरास्तेन प्रवदंति सुखं ततः ।\nतारकं पालकं कर्म रक्षते जाग्रते हि तत् ।३८।\nमुक्तिदं जायते नित्यं मैत्रस्थानप्रदायकम् ।\nदानपुण्यान्वितं कर्म प्रियवाक्यसमन्वितम् ।३९।\nउपकारयुतं यश्च करोति शुभकृत्तदा ।\nतमेव रक्षते कर्म सर्वदैव न संशयः ।४०।\nअन्ययोनिं प्रयाति स्म प्रेरितः स्वेन कर्मणा ।\nकिं करोति पिता माता अन्ये स्वजनबान्धवाः ।४१।\nकर्मणा निहतो यस्तु न स्युस्तस्य च रक्षणे ।\nसूत उवाच-\nयेनैव कर्मणा चैव रक्षितश्चायुनंदनः ।४२।\nतस्मात्कृपान्वितो जातः सूदः कर्मवशानुगः ।\nसैरंध्री च तथा जाता प्रेरिता तस्य कर्मणा ।४३।\nद्वाभ्यामेव सुतश्चायो रक्षितश्चारुलक्षणः ।\nरात्रावेव प्रणीतोऽसौ तस्माद्गेहान्महाश्रमे ।४४।\nवशिष्ठस्याश्रमे पुण्ये सैरंध्र्या पुण्यकर्मणा ।\nशुभे पर्णकुटीद्वारे तस्मिन्नेव महाश्रमे ।४५।\nगता सा स्वगृहं पश्चान्निक्षिप्य बालकोत्तमम् ।\nएणं निपात्य सूदेन पाचितं मांसमेव हि ।४६।\nभोजयित्वा सुदैत्येंद्रो हुंडो हृष्टोभवत्तदा ।\nशापमशोकसुंदर्या मोघं मेने तदासुरः ।४७।\nहर्षेण महताविष्टः स हुंडो दानवेश्वरः ।\nकुंजल उवाच-\nप्रभाते विमले जाते वशिष्ठो मुनिसत्तमः ।४८।\nबहिर्गतो हि धर्मात्मा कुटीद्वारात्प्रपश्यति ।\nसंपूर्णं बालकं दृष्ट्वा दिव्यलक्षणसंयुतम् ।४९।\nसंपूर्णेंदुप्रतीकाशं सुंदरं चारुलोचनम् ।\nवशिष्ठ उवाच-\nपश्यंतु मुनयः सर्वे यूयमागत्य बालकम् ।५०।\nकस्य केन समानीतं रात्रौ द्वारांगणे मम ।\nदेवगंधर्वगर्भाभं राजलक्षणसंयुतम् ।५१।\nकंदर्पकोटिसंकाशं पश्यंतु मुनयोऽमलम् ।\nमहाकौतुकसंयुक्ता हृष्टा द्विजवरास्ततः।५२।\nसमपश्यन्सुतं ते तु आयोश्चैव महात्मनः ।\nवशिष्ठः स तु धर्मात्मा ज्ञानेनालोक्य बालकम्।५३।\nआयुपुत्रं समाज्ञातं चरित्रेण समन्वितम् ।\nवृत्तांतं तस्य दुष्टस्य हुण्डस्यापि दुरात्मनः।५४।\nकृपया ब्रह्मपुत्रस्तु समुत्थाय सुबालकम् ।\nकराभ्यामथ गृह्णाति यावद्द्विजो वरोत्तमः।५५।\nतावत्पुष्पसुवृष्टिं च चक्रुर्देवाः सुतोपरि ।\nललितं सुस्वरं गीतं जगुर्गंधर्वकिन्नराः।५६।\nऋषयो वेदमंत्रैस्तु स्तुवंति नृपनंदनम् ।\nवशिष्ठस्तं समालोक्य वरं वै दत्तवांस्तदा।५७।\nनहुषेत्येव ते नाम ख्यातं लोके भविष्यति ।\nहुषितो नैव तेनापि बालभावैर्नराधिप ।५८।\nतस्मान्नहुष ते नाम देवपूज्यो भविष्यसि।\nजातकर्मादिकं कर्म तस्य चक्रे द्विजोत्तमः।५९।\nव्रतदानं विसर्गं च गुरुशिष्यादिलक्षणम्।\nवेदं चाधीत्य संपूर्णं षडंगं सपदक्रमम्।६०।\nसर्वाण्येव च शास्त्राणि अधीत्य द्विजसत्तमात्।\nवशिष्ठाच्च धनुर्वेदं सरहस्यं महामतिः।६१।\nशस्त्राण्यस्त्राणि दिव्यानि ग्राहमोक्षयुतानि च।\nज्ञानशास्त्रादिकं न्याय राजनीतिगुणादिकान्।६२।\nवशिष्ठादायुपुत्रश्च शिष्यरूपेण भक्तिमान्।\nएवं स सर्वनिष्पन्नो नाहुषश्चातिसुंदरः।६३।\nवशिष्ठस्य प्रसादाच्च चापबाणधरोभवत्।६४।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे पंचोत्तरशततमोऽध्यायः ।१०५।"
  }
]
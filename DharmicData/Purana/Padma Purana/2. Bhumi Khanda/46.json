[
  {
    "text": "षट्चत्वारिंशोऽध्यायः\nसुकलोवाच-\nश्वसंतीं शूकरीं दृष्ट्वा पतितां पुत्रवत्सलाम् ।\nसुदेवावकृपयाविष्टा गत्वा तां दुःखितां प्रति १।\nअभिषिच्य मुखं तस्याः शीतलेनोदकेन च ।\nपुनः सर्वांगमेवापि दुःखितां रणशालिनीम् २।\nपुण्येन शीततोयेन सा उवाचाभिषिंचतीम् ।\nउवाच मानुषीं वाचं सुस्वरं नृपतिप्रियाम् ३।\nसुखं भवतु ते देवि अभिषिक्ता त्वया यदि ।\nसंपर्काद्दर्शनात्तेद्य गतो मे पापसंचयः ४।\nतदाकर्ण्य महद्वाक्यमद्भुताकारसंयुतम् ।\nचित्रमेतन्मया दृष्टं कृतं तेऽनामयं वचः ५।\nपशुजातिमतीचेयं सौष्ठवं भाषते स्फुटम् ।\nस्वरव्यंजनसंपन्नं संस्कृतमुत्तमं मम ६।\nहर्षेण विस्मयेनापि कृत्वा साहसमुत्तमम् ।\nतत्रस्था सा महाभागा तं पतिं वाक्यमब्रवीत् ७।\nपश्य राजन्नपूर्वेयं संस्कृतं भाषते महत् ।\nपशुयोनिगता चेयं यथा वै मानुषो वदेत् ८।\nतदाकर्ण्य ततो राजा सर्वज्ञानवतां वरः ।\nअद्भुतमद्भुताकारं यन्न दृष्टं श्रुतं मया ९।\nतामुवाच ततो राजा सुदेवां सुप्रियां तदा ।\nपृच्छ चैनां शुभां कांते का चेयं तु भविष्यति १०।\nश्रुत्वा तु नृपतेर्वाक्यं सा पप्रच्छ च सूकरीम् ।\nका भविष्यसि त्वं भद्रे चित्रं ते दृश्यते बहु ११।\nपशुयोनिगता त्वं वै भाषसे मानुषं वचः ।\nसौष्ठवं ज्ञानसंपन्नं वद मे पूर्वचेष्टितम् १२।\nभर्तुश्चापि महाराज भटस्यास्य महात्मनः ।\nकोयं धर्मो महावीर्यो गतः स्वर्गं पराक्रमैः १३।\nआत्मनश्च स्वभर्तुश्च सर्वं पूर्वानुगं वद ।\nएवमुक्त्वा महाभागा विरराम नृपप्रिया १४।\nशूकर्युवाच-\nयदि पृच्छसि मां भद्रे ममास्य च महात्मनः ।\nतत्सर्वं ते प्रवक्ष्यामि चरितं पूर्वचेष्टितम् १५।\nअयमेष महाप्राज्ञो गंधर्वो गीतपंडितः ।\nरंगविद्याधरो नाम सर्वशास्त्रार्थकोविदः १६।\nमेरुं गिरिवरश्रेष्ठं चारुकंदरनिर्झरम् ।\nतमाश्रित्य महातेजाः पुलस्त्यो मुनिसत्तमः १७।\nतपश्चचार तेजस्वी निर्व्यलीकेन चेतसा ।\nविद्याधरस्तत्र गतः स्वेच्छया स महाप्रभो १८।\nतमाश्रित्य गिरिश्रेष्ठं गीतमभ्यसते तदा ।\nस्वरतालसमोपेतं सुस्वरं चारुहासिनि १९।\nगीतं श्रुत्वा मुनिस्तस्य ध्यानाच्चलितमानसः ।\nगायंतं तमुवाचेदं गीतविद्याधरं प्रति २०।\nभवद्गीतेन दिव्येन देवा मुह्यंति नान्यथा ।\nसुस्वरेण सुपुण्येन तालमानेन पंडित २१।\nलययुक्तेन भावेन मूर्च्छना सहितेन च ।\nमे मनश्चलितं ध्यानाद्गीतेनानेन सुव्रत २२।\nइदं स्थानं परित्यज्य अन्यस्थानं व्रजस्व तत् ।\nगीतविद्याधर उवाच-\nआत्मज्ञानसमं गीतमन्यस्थानं व्रजामि किम् २३।\nदुःखं ददे न कस्यापि सुखदो नृषु सर्वदा ।\nगीतेनानेन दिव्येन सर्वास्तुष्यंति देवताः २४।\nशंभुश्चापि समानीतो गीतध्वनिरतो द्विज ।\nगीतं सर्वरसं प्रोक्तं गीतमानंददायकम् २५।\nशृंगाराद्यारसाः सर्वे गीतेनापि प्रतिष्ठिताः ।\nशोभामायांति गीतेन वेदाश्चत्वार उत्तमाः २६।\nगीतेन देवताः सर्वास्तोषमायांति नान्यथा ।\nतदेवं निन्दसे गीतं मामेवं परिचालयेः २७।\nअन्यायोऽयं महाभाग तवैव इह दृश्यते ।\nपुलस्त्य उवाच-\nसत्यमुक्तं त्वयाद्यैव गीतार्थं बहुपुण्यदम् २८।\nशृणु त्वं मामकं वाक्यं मानं त्यज महामते ।\nनाहं गीतं प्रकुत्सामि गीतं वंदामि नान्यथा २९।\nविद्याश्चतुर्दशैवैता एकीभावेन भावदाः ।\nप्राणिनां सिद्धिमायांति मनसा निश्चलेन च ३०।\nतपश्च तद्वन्मंत्राश्च सुसिद्ध्यंत्येकचिंतया ।\nहृषीकाणां महावर्गश्चपलो मम संमतः ३१।\nविषयेष्वेव सर्वेषु नयत्यात्मानमुच्चकैः ।\nचालयित्वा मनस्तस्माद्ध्यानादेव न संशयः ३२।\nयत्र शब्दं न रूपं च युवती नैव तिष्ठति ।\nमुनयस्तत्र गच्छंति तपःसिद्ध्यर्थमेव हि ३३।\nअयं गीतः पवित्रस्ते बहुसौख्यप्रदायकः ।\nन पश्येम वयं वीर तिष्ठामो वनसंस्थिताः ३४।\nअन्यत्स्थानं प्रयाहि त्वं नोवा वयं व्रजामहे ।\nगीतविधाधर उवाच-\nइंद्रियाणां बलं वर्गं जितं येन महात्मना ३५।\nस जयी कथ्यते योगी स च वीरः ससाधकः ।\nशब्दं श्रुत्वाथ वा दृष्ट्वा रूपमेवं महामते ३६।\nचलते नैव यो ध्यानात्स धीरस्तपसाधकः ।\nभवांस्तु तेजसा हीन इंद्रियैर्विजितो यतः ३७।\nस्वर्गेपि नास्ति सामर्थ्यं मम गीतस्य धर्षणे ।\nवर्जयंति वनं सर्वे हीनवीर्या न संशयः ३८।\nअयं साधारणो विप्र वनदेशो न संशयः ।\nदेवानां सर्वजीवानां यथा मम तथा तव ३९।\nकथं गच्छाम्यहं त्यक्त्वा वनमेवमनुत्तमम् ।\nयूयं गच्छंतु तिष्ठंतु यद्भव्यं तत्तु नान्यथा ४०।\nएवमाभाष्य तं विप्रं गीतविद्याधरस्तदा ।\nसमाकर्ण्य ततस्तेन मुनिना तस्य उत्तरम् ४१।\nचिंतयामास मेधावी किं कृत्वा सुकृतं भवेत् ।\nक्षमां कृत्वा जगामाथ अन्यत्स्थानं द्विजोत्तमः ४२।\nतपश्चचार धर्मात्मा योगासनगतः सदा ।\nकामं क्रोधं परित्यज्य मोहं लोभं तथैव च ४३।\nसर्वेन्द्रियाणि संयम्य मनसा सममेव च ।\nएवं स्थितस्तदा योगी पुलस्त्यो मुनिसत्तमः ४४।\nसुकलोवाच-\nगते तस्मिन्महाभागे पुलस्त्ये मुनिपुंगवे ।\nकालादिष्टेन तेनापि गीतविद्याधरेण च ४५।\nचिंतितं सुचिरं कालं न दृष्टोयं भयान्मम ।\nक्व गतस्तिष्ठते वापि कुरुते किं कथं च सः ४६।\nज्ञात्वा पद्मात्मजसुतमेकांतवनशालिनम् ।\nगतो वराहरूपेण तस्याश्रममनुत्तमम् ४७।\nआसनस्थं महात्मानं तेजोज्वालासमाविलम् ।\nदृष्ट्वा चकार वै क्षोभं तस्य विप्रस्य भामिनि ४८।\nधर्षयेन्नियतं विप्रं तुंडाग्रेण कुचेष्टया ।\nपशुं ज्ञात्वा महाराज क्षमते तस्य दुष्कृतम् ४९।\nमूत्रयेत्पुरतः कृत्वा विष्ठां च कुरुते ततः ।\nनृत्यते क्रीडते तत्र पतति प्रोच्चलेत्पुनः ५०।\nपशुं ज्ञात्वा परित्यक्तो मुनिना तेन भूपते ।\nएकदा तु तथायाते तेन रूपेण वै पुनः ५१।\nअट्टाट्टहासेन पुनर्हास्यमेवं कृतं तदा ।\nरोदनं च कृतं तत्र गीतं गायति सुस्वरम् ५२।\nतथा तमागतं विप्रो गीतविद्याधरं नृप ।\nचेष्टितं तस्य वै दृष्ट्वा घोणिरेष भवेन्नहि ५३।\nज्ञात्वा तस्य तु वृत्तांतं मामेवं परिचालयेत् ।\nपशुं ज्ञात्वा मया त्यक्तो दुष्ट एष सुनिर्घृणः ५४।\nएवं ज्ञात्वा महात्मानं गंधर्वाधममेव हि ।\nचुकोप मुनिशार्दूलस्तं शशाप महामतिः ५५।\nयस्माच्छूकररूपेण मामेवं परिचालयेः ।\nतस्माद्व्रज महापाप पापयोनिं तु शौकरीम् ५६।\nशप्तस्तेनापि विप्रेण गतो देवं पुरंदरम् ।\nतमुवाच महात्मानं कंपमानो वरानने ५७।\nशृणु वाक्यं सहस्राक्ष तव कार्यं कृतं मया ।\nतप एव हि कुर्वन्सन्दारुणं मुनिपुंगवः ५८।\nतस्मात्तपःप्रभावात्तु चालितः क्षोभितो मया ।\nशप्तस्तेनास्मि विप्रेण देवरूपं प्रणाशितम् ५९।\nपशुयोनिं गतं शक्र मामेवं परिरक्षय ।\nज्ञात्वा तस्य स वृत्तांतं गीतविद्याधरस्य च ६०।\nतेन सार्धंगतश्चेंद्रस्तं मुनिं पर्यभाषत ।\nदीयतामनुग्रहो नाथ सिद्धिज्ञोसि द्विजोत्तम ६१।\nक्षम्यतां मुनिवर्यास्मिन्क्रियतां शापमोक्षणम् ।\nइति संप्रार्थितो विप्रो महेंद्रेणाह हृष्टधीः ६२।\nपुलस्त्य उवाच-\nवचनात्तव देवेश क्षंतव्यं च मयापि हि ।\nभविष्यति महाराज मनुपुत्रो महाबलः ६३।\nइक्ष्वाकुर्नाम धर्मात्मा सर्वधर्मानुपालकः ।\nतस्य हस्ताद्यदा मृत्युरस्यैव च भविष्यति ६४।\nतदैष वै स्वकं देहं प्राप्स्यते नात्र संशयः ।\nएतत्ते सर्ववृत्तांतं शूकरस्य निवेदितम् ६५।\nआत्मनश्च प्रवक्ष्यामि पत्या सार्धं शृणुष्व हि ।\nमया च पातकं घोरं कृतं यत्पापया पुरा ६६।\nइति श्रीपद्मपुराणे भूमिखंडे वेनोपाख्याने सुकलाचरित्रे।\nषट्चत्वारिंशोऽध्यायः ४६।"
  }
]
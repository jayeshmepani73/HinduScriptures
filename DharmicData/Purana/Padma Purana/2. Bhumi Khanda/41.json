[
  {
    "text": "एकचत्वारिंशोऽध्यायः 2.41\nवेन उवाच-\nपुत्रो भार्या कथं तीर्थं पितामाता कथं वद ।\nगुरुश्चैव कथं तीर्थं तन्मे विस्तरतो वद १।\nश्रीविष्णुरुवाच-\nअस्ति वाराणसी रम्या गंगायुक्ता महापुरी ।\nतस्यां वसति वैश्यैकः कृकलो नाम नामतः २।\nतस्य भार्या महासाध्वी पतिव्रतपरायणा ।\nधर्माचारपरा नित्यं सा वै पतिपरायणा ३।\nसुकला नाम पुण्यांगी सुपुत्रा चारुमंगला ।\nसत्यंवदा सदा शुद्धा प्रियाकारा प्रियप्रिया ४।\nएवंगुणैः समायुक्ता सुभगा चारुकारिणी ।\nस वैश्य उत्तमो नाना धर्मज्ञो ज्ञानवान्गुणी ५।\nपुराणे श्रौतधर्मे च सदा श्रवणतत्परः ।\nतीर्थयात्राप्रसंगेन बहुपुण्यप्रदायकम् ६।\nश्रद्धया निर्गतो यात्रां तीर्थानां पुण्यमंगलाम् ।\nब्राह्मणानां प्रसंगेन सार्थवाहेन तेन च ७।\nप्रस्थितो धर्ममार्गं तु तमुवाच पतिव्रता ।\nपतिस्नेहेन संमुग्धा भर्तारं वाक्यमब्रवीत् ८।\nसुकलोवाच-\nअहं ते धर्मतः पत्नी सहपुण्यकरा प्रिय ।\nपतिमार्गं प्रतीक्ष्याहं पतिदेवं यजाम्यहम् ९।\nकदा नैव मया त्याज्यं सामीप्यं ते द्विजोत्तम ।\nतवच्छायां समाश्रित्य करिष्ये धर्ममुत्तमम् १०।\nपतिव्रताख्यं पापघ्नं नारीणां गतिदायकम् ।\nपुण्यस्त्री कथ्यते लोके या स्यात्पतिपरायणा ११।\nयुवतीनां पृथक्तीर्थं विना भर्तुर्न शोभते ।\nसुखदं नास्ति वै लोके स्वर्गमोक्षप्रदायकम् १२।\nसव्यं पादं च भर्तुश्च प्रयागं विद्धि सत्तम ।\nवामं च पुष्करं तस्य या नारी परिकल्पयेत् १३।\nतस्य पादोदकस्नानात्तत्पुण्यं परि जायते ।\nप्रयागपुष्करसमं स्नानं स्त्रीणां न संशयः १४।\nसर्वतीर्थमयो भर्ता सर्वपुण्यमयः पतिः ।\nमखानां यजनात्पुण्यं यद्वै भवति दीक्षिते १५।\nतत्फलं समवाप्नोति सेवया भर्तुरेव हि ।\nगयादीनां सुतीर्थानां यात्रां कृत्वा हि यद्भवेत् १६।\nतत्फलं समवाप्नोति भर्तुः शुश्रूषणादपि ।\nसमासेन प्रवक्ष्यामि तन्मे निगदतः शृणु १७।\nनास्त्यासां हि पृथग्धर्मः पतिशुश्रूषणं विना ।\nतस्मात्कांतसहायं ते कुर्वाणा सुखदायिनी १८।\nतवच्छायां समाश्रित्य आगमिष्यामि नान्यथा ।\nविष्णुरुवाच-\nरूपं शीलं गुणं भक्तिं समालोक्य वयस्तथा १९।\nसौकुमार्यं विचार्यैवं कृकलः स पुनःपुनः ।\nयद्येवं हि नयिष्यामि दुर्गमार्गं सुदुःखदम् २०।\nरूपनाशो भवेच्चास्याः शीतातपविलोडनात् ।\nपद्मगर्भप्रतीकाशमस्याश्चांगं प्रवर्णकम् २१।\nझंझावातेन शीतेन कृष्णवर्णं भविष्यति ।\nपंथाः कर्कश सुग्रावा पादौचास्याः सुकोमलौ २२।\nएष्यते वेदनां तीव्रामथो गंतुं न च क्षमा ।\nक्षुत्तृष्णाभिपरीतांगी कीदृशीयं भविष्यति २३।\nवामांगी मम च स्थानं सुखस्थानं वरानना ।\nमम प्राणप्रिया नित्यं नित्यं धर्मस्य चाश्रयः २४।\nनाशमेति यदा बाला मम नाशो भवेदिह ।\nइयं मे जीविका नित्यमियं प्राणस्य चेश्वरी २५।\nन नयिष्ये वनं तीर्थमेकश्चैवाप्यहं व्रजे ।\nचिंतयित्वा क्षणं नूनं कृकलेन महात्मना २६।\nतस्य चित्तानुगो भावस्तया ज्ञातो नृपोत्तम ।\nपुनरूचे महाभागा भर्त्तारं प्रस्थितं तदा २७।\nअनघा नैव वै त्याज्या पुरुषैः शृणु सत्तम ।\nमूलमेवं हि धर्मस्य पुरुषस्य महामते २८।\nएवं ज्ञात्वा महाभाग मामेवं नय सांप्रतम् ।\nविष्णुरुवाच-\nश्रुत्वा सर्वं हि तेनापि प्रियाया भाषितं बहु २९।\nप्रहस्यैव वचो ब्रूते तामेवं कृकलः पुनः ।\nनैव त्याज्या भवेद्भार्या प्राप्ता धर्मेण वै प्रिये ३०।\nयेन भार्या परित्यक्ता सुनीता धर्मचारिणी ।\nदशांगधर्मस्तेनापि परित्यक्तो वरानने ३१।\nतस्मात्त्वामेव भद्रं ते नैव त्यक्ष्ये कदा प्रिये ।\nविष्णुरुवाच-\nएवमाभाष्य तां भार्यां संबोध्य च पुनःपुनः ३२।\nतस्या अज्ञातमात्रेण ससार्थेन समं गतः ।\nगते तस्मिन्महाभागे कृकले पुण्यकर्मणि ३३।\nदेवकर्मसुवेलायां काले पुण्ये शुभानना ।\nनैव पश्यति भर्तारं कृकलं निजमंदिरे ३४।\nसमुत्थाय त्वरायुक्ता रुदमाना सुदुःखिता ।\nवयस्यान्पृच्छते भर्तुर्दुःखशोकाधिपीडिता ३५।\nयुष्माभिर्वा महाभागा दृष्टोऽसौ कृकलो मम ।\nप्राणेश्वरो गतः क्वापि भवंतो मम बांधवाः ३६।\nयदि दृष्टो महाभागाः कृकलो मम सांप्रतम् ।\nभर्तारं पुण्यकर्तारं सर्वज्ञं सत्यपंडितम् ३७।\nकथयंतु महात्मानं यदि दृष्टो महामतिः ।\nतस्यास्तद्भाषितं श्रुत्वा तामूचुस्ते महामतिम् ३८।\nधर्मयात्राप्रसंगेन नाथस्ते कृकलः शुभे ।\nतीर्थयात्रां चकारासौ कस्माच्छोचसि सुव्रते ३९।\nसाधयित्वा महातीर्थं पुनरेष्यति शोभने ।\nएवमाश्वासिता सा च पुरुषैराप्तकारिभिः ४०।\nपुनर्गेहं गता राजन्सुकला चारुभाषिणी ।\nरुरोद करुणं दुःखं सुकलापि परायणा ४१।\nयावदायाति मे भर्त्ता भूमौ स्वप्स्यामि संस्तरे ।\nघृतं तैलं न भोक्ष्येऽहं दधिक्षीरं तथैव च ४२।\nलवणं च परित्यक्तं तथा तांबूलमेव च ।\nमधुरं च तथा राजंस्त्यक्तं गुडादिकं तथा ४३।\nएकाहारा निराहारा तावत्स्थास्ये न संशयः ।\nयावच्चागमनं भर्तुः पुनरेव भविष्यति ४४।\nएवं दुःखान्विता भूत्वा एकवेणीधरा पुनः ।\nएककंचुकसंवीता मलिना च बभूव सा ४५।\nमलिनेनापि वस्त्रेण एकेनैव स्थिता पुनः ।\nहाहाकारं प्रमुंचंती निःश्वसंती सुदुःखिता ४६।\nवियोगानलसंदग्धा कृष्णांगी मलधारिणी ।\nएवं दुःखसमाचारा सुकृशा विह्वला तदा ४७।\nरोदमाना दिवारात्रौ निद्रा लेभे न वै निशि ।\nक्षुधां न विंदते राजन्दुःखेन विदलीकृता ४८।\nअथ सख्यः समायाताः पप्रच्छुः सुकलां तदा ।\nसुकले चारुसर्वांगि कस्माद्रोदिषि संप्रति ४९।\nततस्त्वं कारणं ब्रूहि दुःखस्यास्य वरानने ।\nसुकलोवाच-\nस मां त्यक्त्वा गतो भर्ता धर्मार्थं धर्मतत्परः ५०।\nतीर्थयात्राप्रसंगेन अटते मेदिनीं ततः ।\nमां त्यक्त्वा स गतः स्वामी निर्दोषां पापवर्जिताम् ५१।\nअहं साध्वी समाचारा सदा पुण्या पतिव्रता ।\nमां त्यक्त्वा स गतो भर्ता तीर्थ साधनतत्परः ५२।\nतेनाहं दुःखिता सख्यो वियोगेनाति पीडिता ।\nजीवनाशो वरं श्रेष्ठो वरं वै विषभक्षणम् ५३।\nवरमग्निप्रवेशश्च वरं कायविनाशनम् ।\nनारीं प्रियां परित्यज्य भर्ता याति सुनिष्ठुरः ५४।\nभर्तृत्यागो वरं नैव प्राणत्यागो वरं सखि ।\nवियोगं न समर्थाहं सहितुं नित्यदारुणम् ५५।\nतेनाहं दुःखिता सख्यो वियोगेनापि नित्यशः ।\nसख्य ऊचुः-\nतीर्थयात्रां गतो भर्ता पुनरेष्यति ते पतिः ५६।\nवृथा शोषयसे कायं वृथाशोकं करोषि वै ।\nवृथा त्वं तप्यसे बाले वृथा भोगान्परित्यजेः ५७।\nपिबस्व पानं भुंक्ष्व त्वं स्वप्रदत्तं हि पूर्वकम् ।\nकस्य भर्ता सुताः कस्य कस्य स्वजनबांधवाः ५८।\nकः कस्य नास्ति संसारे संबंधः केन चैव हि ।\nभक्ष्यते भुज्यते बाले संसारस्य हि तत्फलम् ५९।\nमृते प्राणिनि कोऽश्नाति को हि पश्यति तत्फलम् ।\nपीयते भुज्यते बाले एतत्संसारतः फलम् ६०।\nसुकलोवाच-\nभवतीभिः प्रयुक्तं यत्तन्न स्याद्वेदसंमतम् ।\nयातु भर्तुः पृथग्भूता तिष्ठत्येका सदैव हि ६१।\nपापभूता भवेन्नारी तां न मन्यंति सज्जनाः ।\nभर्तुः सार्धं सदा सख्यो दृष्टो वेदेषु सर्वदा ६२।\nसंबंधः पुण्यसंसर्गाज्जायते नात्र संशयः ।\nनारीणां च सदा तीर्थं भर्ता शास्त्रेषु पठ्यते ६३।\nतमेवावाहयेन्नित्यं वाचा कायेन कर्मभिः ।\nमनसा पूजयेन्नित्यं भावसत्येन तत्परा ६४।\nभर्तुः पार्श्वं महातीर्थं दक्षिणांगं सदैव हि ।\nतमाश्रित्य यदा नारी गृहस्था परिवर्त्तयेत् ६५।\nयजते दानपुण्यैश्च तस्य दानस्य यत्फलम् ।\nवाराणस्यां च गंगायां यत्फलं न च पुष्करे ६६।\nद्वारकायां न चावन्त्यां केदारे शशिभूषणे ।\nलभते नैव सा नारी यजमाना सदा किल ६७।\nतादृशं फलमेवं सा न प्राप्नोति कदा सखि ।\nसुमुखं पुत्रसौभाग्यं स्नानं दानं च भूषणम् ६८।\nवस्त्रालंकारसौभाग्यं रूपं तेजः फलं सदा ।\nयशः कीर्तिमवाप्नोति गुणं च वरवर्णिनी ६९।\nभर्तुः प्रसादात्सर्वं च लभते नात्र संशयः ।\nविद्यमाने यदा कांते अन्यं धर्मं करोति या ७०।\nनिष्फलं जायते तस्याः पुंश्चली परिकथ्यते ।\nनारीणां यौवनं रूपमवतारं स्मृतं ध्रुवम् ७१।\nएकस्यापि हि भर्तुश्च तस्यार्थे भूमिमंडले ।\nसुपुत्रा सुयशा नारी परिकथ्येत वै सदा ७२।\nतुष्टे भर्तरि संसारे दृश्या नारी न संशयः ।\nपतिहीना भवेन्नारी भवेत्सा भूमिमंडले ७३।\nकुतस्तस्याः सुखं रूपं यशः कीर्तिः सुता भुवि ।\nसुदौर्भाग्यं महद्दुःखं संसारे परिभुज्यते ७४।\nपापभागा भवेत्सा च दुःखाचारा सदैव हि ।\nतुष्टे भर्तरि तस्यास्तु तुष्टाः सर्वाश्च देवताः ७५।\nतुष्टे भर्तरि तुष्यंति ऋषयो देवमानवाः ।\nभर्ता नाथो गुरुर्भर्ता देवता दैवतैः सह ७६।\nभर्ता तीर्थश्च पुण्यश्च नारीणां नृपनंदन ।\nशृंगारं भूषणं रूपं वर्णं सौगंधमेव च ७७।\nकृत्वा सा तिष्ठते नित्यं वर्जयित्वा सुपर्वसु ।\nशृंगारैर्भूषणैः सा तु शुशुभे सा यदा पतिः ७८।\nपत्याविना भवत्येवं क्षीरं सर्पमुखे यथा ।\nभर्तुरर्थे महाभागा सुव्रता चारुमंगला ७९।\nगते भर्तरि या नारी शृंगारं कुरुते यदि ।\nरूपं वर्णं च तत्सर्वं शवरूपेण जायते ८०।\nवदंति भूतले लोकाः पुंश्चलीयं न संशयः ।\nतस्माद्भर्तुर्वियुक्ता या नार्याः शृणुत भूतले ८१।\nइच्छंत्या वै महासौख्यं भवितव्यं कदाचन ।\nसुजायायाः परो धर्मो भर्ता शास्त्रेषु गीयते ८२।\nतस्माद्वै शाश्वतो धर्मो न त्याज्यो भार्यया किल ।\nएवं धर्मं विजानामि कथं भर्ता परित्यजेत् ८३।\nइत्यर्थे श्रूयते सख्य इतिहासः पुरातनः ।\nसुदेवायाश्च चरितं सुपुण्यं पापनाशनम् ८४।\nइति श्रीपद्मपुराणे भूमिखंडे वेनोपाख्याने सुकलाचरित एकचत्वारिंशोऽध्यायः ४१।"
  }
]
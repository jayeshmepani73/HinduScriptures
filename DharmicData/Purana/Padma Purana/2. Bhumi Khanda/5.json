[
  {
    "text": "शिवशर्मोवाच-\nतपसा दमशौचाभ्यांगुरुशुश्रूषया तथा ।\nभक्त्याभावेन तुष्टोस्मि तवाद्य चसुपुत्रक १।\nत्यजामि वैकृतं रूपं मत्तः सुखमवाप्नुहि ।\nएवमुक्वा सुतं विप्रो दर्शयामास तां तनुम् २।\nयथापूर्वं स्थितौ तौ तु तथा स दृष्टवान्गुरू ।\nदीप्तिमंतौ महात्मानौ सूर्यबिंबोपमावुभौ ३।\nननाम पादौ सद्भक्त्या उभयोस्तु महात्मनोः ।\nततः सुतं समामंत्र्य हर्षेण महतान्वितः ४।\nविष्णोः प्रसादाद्धर्मात्मा भार्यया सह केशवम् ।\nजगाम निजपुण्यैश्च योगाभ्यासेन सत्तमः ५।\nप्रविष्टो वैष्णवं धाम स मुनिर्दुर्लभं पदम् ।\nनत्वन्यैः प्राप्यते पुण्यैस्तपोभिर्मुक्तिदं पदम् ६।\nविष्णोस्तु चिंतनैर्न्यासध्यानज्ञानैः स्तवैस्तथा ।\nन दानैस्तीर्थयात्राभिर्दृश्यते मधुसूदनः ७।\nसमाधिज्ञानयोगेन दृश्यते परमं पदम् ।\nमहायोगैर्यथा विप्रः प्रविष्टो वैष्णवीं तनुम् ८।\nसूत उवाच-\nततस्तत्र तपस्तेपे सोमशर्मा महाद्युतिः ।\nअश्मलोष्टसमं मेने कांचनंभूषणं पुनः ९।\nजिताहारः स धर्मात्मा निद्रया परिवर्जितः ।\nस सर्वान्विषयांस्त्यक्त्वा एकांतमपि सेवते १०।\nयोगासनसमारूढो निराशो निःपरिग्रहः ।\nतस्य वेला सुसंप्राप्ता मृत्युकालस्य वै तदा ११।\nआगता दानवा विप्रं सोमशर्माणमंतिके ।\nमृत्युकाले तु संप्राप्ते प्राणयात्रा प्रवर्तिनः १२।\nशालिग्रामे महाक्षेत्रे ऋषीणां मानवर्द्धने ।\nकेचिद्वदंति वै दैत्याः केचिद्वदंति दानवाः १३।\nएवंविधो महाशब्दः कर्णरंध्रं गतस्तदा ।\nतस्यैव विप्रवर्यस्य सुचिरात्सोमशर्मणः १४।\nज्ञानध्यानविलग्नस्य प्रविष्टं दैत्यजं भयम् ।\nतेन ध्यानेन तस्यापि दैत्यभीत्यैव वै तदा १५।\nसत्वरं चैव तत्प्राणा गतास्तस्य महात्मनः ।\nदैत्यभयेन संयुक्तः स हि मृत्युवशं गतः १६।\nतस्माद्दैत्यगृहे जातो हिरण्यकशिपोः सुतः ।\nदेवासुरे महायुद्धे निहतश्चक्रपाणिना १७।\nयुद्ध्यमानेन तेनापि प्रह्लादेन महात्मना ।\nसुदृष्टं वासुदेवत्वं विश्वरूपसमन्वितम् १८।\nयोगाभ्यासेन पूर्वेण ज्ञानमासीन्महात्मनः ।\nसस्मार पूर्वकं सर्वं चरितं शिवशर्मणः १९।\nप्रागहं सोमशर्माख्यः प्रविष्टो दानवीं तनुम् ।\nअस्मात्कायात्कदा पुण्यं केवलं धाम उत्तमम् २०।\nप्रयास्यामि महापुण्यैर्ज्ञानाख्यैर्मोक्षदायकम् ।\nसमरे म्रियमाणेन प्रह्लादेन महात्मना २१।\nएवं चिंता कृता पूर्वं श्रूयतां द्विजसत्तमाः ।\nएवं तु च समाख्यातं सर्वसंदेहनाशनम् २२।\nसूत उवाच-\nप्रह्लादे निहते संख्ये देवदेवेन चक्रिणा ।\nरुरुदे कमला सा तु हतपुत्रा च कामिनी २३।\nप्रह्लादस्य तु या माता हिरण्यकशिपोः प्रिया ।\nप्रह्लादस्य महाशोकैर्दिवारात्रौ प्रशोचति २४।\nपतिव्रता महाभागा कमला नाम तत्प्रिया ।\nरोदमानां दिवारात्रौ नारदस्तामुवाच ह २५।\nमा शुचस्त्वं महाभागे पुत्रार्थं पुण्यभागिनि ।\nनिहतो वासुदेवेन तव पुत्रः समेष्यति २६।\nभूयः स्वलक्षणोपेतस्त्वत्सुतश्च महामतिः ।\nप्रह्लादेति च वै नाम पुनरस्य भविष्यति २७।\nविहीनश्चासुरैर्भावैर्देवत्वेन समन्वितः ।\nइंद्रत्वे मोदते भद्रे सर्वदेवैर्नमस्कृतः २८।\nसुखीभवमहाभागेतेनपुत्रेणवैसदा ।\nन प्रकाश्या त्वया देवि सुवार्तेयं च कस्यचित् २९।\nकर्त्तव्यमज्ञानभावैः सुगोप्यं कुरु त्वं सदा ।\nएवमुक्त्वा गतो विप्रो नारदो मुनिसत्तमः ३०।\nकमलायाश्चोदरे तु जन्मा स्यानुत्तमं पुनः ।\nप्रह्लादेति च वै नाम तस्याख्यानं महात्मनः ३१।\nबाल्यं भावं गतो विप्राः कृष्णमेव व्यचिंतयत् ।\nनरसिंहप्रसादेन देवराजो भवेद्दिवि ३२।\nदेवत्वं लभ्य चैवासावैंद्रं पदमनुत्तमम् ।\nमोक्षं यास्यति ज्ञानात्मा वैष्णवं धाम चोत्तमम् ३३।\nअसंख्याता महाभागाः सृष्टेर्भावा ह्यनेकशः ।\nमोह एवं न कर्त्तव्यो ज्ञानवद्भिर्महात्मभिः ३४।\nएतद्वः सर्वमाख्यातं यथापृष्टं द्विजोत्तमाः ।\nअन्यं पृच्छ महाभाग संदेहं ते भिनद्म्यहम् ३५।\nविजयं देवतानां तु दानवानां महत्क्षयम् ।\nकृतं हि देवदेवेन स्थापितं भुवनत्रयम् ३६।\nऋषय ऊचुः-\nइन्द्रत्वं कस्य संजातं देवानां शब्दधारकम् ।\nकेन दत्तं त्वमाचक्ष्व विस्तराद्द्विजसत्तम ३७।\nसूत उवाच-\nविस्तरेण प्रवक्ष्यामि इन्द्रत्वे येन सत्तमः ।\nप्राप्त एष महाभागो यथा पुण्यतमेन च ३८।\nहतेषु तेषु दैत्येषु समस्तेषुमहाहवे ।\nअतिनष्टेषु पापेषु गोविंदेन महात्मना ३९।\nततो देवाः सगंधर्वा नागा विद्याधरास्तथा ।\nसंप्रोचुर्माधवं सर्वे बद्धप्रांजलयस्ततः ४०।\nभगवन्देवदेवेश हृषीकेश नमोस्तु ते ।\nविज्ञापयामहे त्वां वै तत्सर्वमवधार्यताम् ४१।\nशास्ता गोप्ता च पुण्यात्मा अस्माकं कुरु केशव ।\nराजानं पुण्यधर्माणं त्वमिंद्रं लोकशासनम् ४२।\nत्रैलोक्यस्य प्रजा देव यमाश्रित्य सुखं लभेत् ।\nवासुदेव उवाच-\nमम लोके महाभागा वैष्णवेन समन्वितः ४३।\nतेजसा ब्राह्मणश्रेष्ठश्चिरकालं निवासितः ।\nतस्य कालः प्रपूर्णश्च मम लोके महात्मनः ४४।\nवसतस्तस्य विप्रस्य मद्भक्तस्य सुरोत्तमाः ।\nतेजसा वैष्णवेनैव भवतां पालको हि सः ४५।\nभविष्यति स धर्मात्मा स च धर्मानुरंजकः ।\nपालको धारकश्चैव स च ब्राह्मणसत्तमः ४६।\nभविष्यति स धर्मात्मा भवतां त्राणकारणात् ।\nअदित्यास्तनयश्चैव सुव्रताख्यो महामनाः ४७।\nमहाबलो महावीर्यः स व इंद्रो भविष्यति ।\nसूत उवाच-\nएवं वरान्स देवेशो दत्वा देवेभ्य उत्तमम् ४८।\nदेवा विजयिनः सर्वे विष्णुना सह सत्तमाः ।\nकश्यपं पितरं दृष्टुं मातरं च ततो गताः ४९।\nप्रणेमुस्ते महात्मान उभावेतौ सुखासनौ ।\nऊचुः प्रांजलयः सर्वे हर्षेण महतान्विताः ५०।\nयुवयोश्च प्रसादेन देवत्वं हि गता वयम् ।\nहर्षेण महताविष्टो देवान्वाक्यमुवाच सः ५१।\nकश्यप उवाच-\nयूयं वै सत्यधर्मेण वर्तमानाः सदैव हि ।\nआवयोश्च प्रसादेन तपसश्च प्रभावतः ५२।\nप्राप्तवंतो भवंतस्तु देवत्वं चाक्षयं पदम् ।\nवरमेव ददाम्येषां बहुप्रीतिसमन्विताः ५३।\nअमरा निर्जराश्चैव अक्षयाश्च भविष्यथ ।\nसर्वकामसमृद्धार्थाः सर्वसिद्धिसमन्विताः ५४।\nदेवा नागाश्च गंधर्वा मत्प्रसादान्महासुराः ।\nविष्णुरुवाच-\nवरं वरय भद्रं ते देवमातर्यशस्विनि ५५।\nमनसा चेप्सितं सर्वं तत्ते दद्मि सुनिश्चितम् ।\nअदितिरुवाच-\nपूर्वं पुत्रवती भूता प्रसादात्तव माधव ५६।\nअमरा निर्जराः सर्वे अक्षयाः पुण्यवत्सलाः ।\nअमी पुत्रा मया लब्धाः श्रूयतां मधुसूदन ५७।\nसुतरां त्वं च गोविंद सर्वकामसमृद्धिदः ।\nमम गर्भे वसंश्चैव भवांश्च मम नंदनः ५८।\nत्वया पुत्रेण नित्यं च यथा नंदामि केशव ।\nएवं महोदयं नाथ पूरयस्व मनोरथम् ५९।\nवासुदेव उवाच-\nभवत्या देवकार्यार्थं गंतव्यं मानुषीं तनुम् ।\nतदाहं तव गर्भे वै वासं यास्यामि निश्चितम् ६०।\nयुगे द्वादशके प्राप्ते भूभारहरणाय वै ।\nजमदग्निसुतो देवि रामो नाम द्विजोत्तमः ६१।\nप्रतापतेजसायुक्तः सर्वक्षत्रवधाय च ।\nतव पुत्रो भविष्यामि सर्वशस्त्रभृतां वरः ६२।\nसप्तविंशतिके प्राप्ते त्रेताख्ये तु तथा युगे ।\nरामो नाम भविष्यामि तव पुत्रः पतिव्रते ६३।\nपुनः पुत्रो भविष्यामि तवैव शृणु पुण्यधेः ।\nअष्टाविंशतिके प्राप्ते द्वापरांते युगे तदा ६४।\nसर्वदैत्यविनाशार्थे भूभारहरणाय च ।\nवासुदेवाख्यस्ते पुत्रो भविष्यामि न संशयः ६५।\nइदानीं कुरु कल्याणि मद्वाक्यं धर्मसंयुतम् ।\nसर्वलक्षणसंपन्नं सत्यधर्मसमन्वितम् ६६।\nसर्वज्ञं सर्वदे देवि पुत्रमुत्पाद्य सुंदरम् ।\nइंद्रत्वं तस्य दास्यामि इंद्रः सोपि भविष्यति ६७।\nएवं संभाषितं श्रुत्वा महाहर्षसमन्विता ।\nदेवदेवप्रसादेन इंद्रः पुत्रो भविष्यति ६८।\nएवमस्तु महाभाग तव वाक्यं करोम्यहम् ।\nततस्ता देवताः सर्वा जग्मुः स्वस्थानमेव हि ६९।\nहरिणा सह ते सर्वे निरातंका मुदान्विताः ।\nसूत उवाच-\nअदितिः कश्यपं प्राह ऋतुं प्राप्य मनस्विनी ७०।\nभगवन्दीयतां पुत्रः सुरेंद्रपदभोजकः ।\nचिंतयित्वा क्षणं विप्रस्तामुवाच मनस्विनीम् ७१।\nएवमस्तु महाभागे तव पुत्रो भविष्यति ।\nत्रैलोक्यस्यापि कर्ता स यज्ञभोक्ता स एव च ७२।\nतस्याः शिरसि सन्यस्य स्वहस्तं च द्विजोत्तमः ।\nतपश्चचार तेजस्वी सत्यधर्मसमन्वितः ७३।\nसुव्रतो नाम तेजस्वी विष्णुलोके वसेत्सदा ।\nतस्य पुण्यक्षये जाते विष्णुलोकाद्द्विजोत्तमाः ७४।\nपतनं कर्मवशतस्ततस्तस्य द्विजोत्तमाः ।\nपुण्यगर्भं गतो विप्र अदित्यास्तु महातपाः ७५।\nइंद्रत्वं भोक्तुकामार्थं सत्यपुण्येन कर्मणा ।\nगर्भं दधार सा देवी पुण्येन तपसा किल ७६।\nतपस्तेपे निरालस्या वनवासं गता सती।\nदिव्यं वर्षशतं यातं तपंत्यां देवमातरि ७७।\nतपंत्यथ तपस्तीव्रं दुष्करं देवतासुरैः ।\nततः सा तपसा तेन तेजसा च प्रभान्विता ७८।\nसूर्यतेजः प्रतीकाशा द्वितीय इव भास्करः ।\nशुशुभे सा यथा दीप्ता परमं ध्यानमास्थिता ७९।\nरूपेणाधिकतां याता तपसस्तेजसा तदा ।\nतपोध्यानपरा सा च वायुभक्षा तपस्विनी ८०।\nअधिकं शुशुभे देवी दक्षस्य तनया तदा ।\nसिद्धाश्च ऋषयः सर्वे देवाश्चापि महौजसः ८१।\nस्तुवंति तां महाभागां रक्षंति च सुतत्पराः ।\nपूर्णे वर्षशते तस्या विष्णुस्तत्र समागतः ८२।\nतामुवाच महाभागामदितिं तपसान्विताम् ।\nदेवि गर्भः सुसंपूर्णः सूतिकालः प्रवर्तते ८३।\nतवैव तपसा पुष्टस्तेजसा च प्रवर्द्धितः ।\nअद्यैव गर्भमेतं त्वं मुंच मुंच यशस्विनि ८४।\nएवमाभाष्य देवेशः स जगाम स्वकं गृहम् ।\nअसूत पुत्रं सा देवी काले प्राप्ते महोदये ८५।\nसा पुत्रं दीप्तिसंयुक्तं द्वितीयमिव भास्करम् ।\nसुभगं चारुसर्वांगं सर्वलक्षणसंयुतम् ८६।\nचतुर्बाहुं महाकायं लोकपालं सुरेश्वरम् ।\nतेजोज्वालासमाकीर्णं चक्रपद्मसुहस्तकम् ८७।\nचंद्रबिंबानुकारेण वदनेन महामतिः ।\nराजमानं महाप्राज्ञं तेजसा वैष्णवेन च ८८।\nअन्यैश्च लक्षणैर्दिव्यैर्दिव्यभावैरलंकृतम् ।\nसर्वलक्षणसंपूर्णं चंद्रास्यं कमलेक्षणम् ८९।\nआजग्मुस्ते त्रयो देवा ऋषयो वेदपारगाः ।\nगंधर्वाश्च ततो नागाः सिद्धाविद्याधरास्तथा ९०।\nऋषयः सप्त ते दिव्याः पूर्वापरमहौजसः ।\nअन्ये च मुनयः पुण्याः पुण्यमंगलदायिनः ९१।\nआजग्मुस्ते महात्मानो हर्षनिर्भरमानसाः ।\nतस्मिञ्जाते महाभागे भगवंतो महौजसि ९२।\nआजग्मुर्देवताः सर्वे पर्वतास्तु तपस्विनः ।\nक्षीराद्याः सागराः सर्वे नद्यश्चैव तथामलाः ९३।\nप्रीतिमंतस्ततः सर्वे ये चान्ये हि चराचराः ।\nमंगलैस्तु महोत्साहं चक्रुः सर्वे सुरेश्वराः ९४।\nननृतुश्चाप्सराः संघा गंधर्वा ललितं जगुः ।\nवेदमंत्रैस्ततो देवा ब्राह्मणा वेदपारगाः ९५।\nस्तुवंति तं महात्मानं सुतं वै कश्यपस्य च ।\nब्रह्मा विष्णुश्च रुद्रश्च वेदाश्चैव समागताः ९६।\nसांगोपांगैश्च संयुक्तास्तस्मिञ्जाते महौजसि ।\nत्रैलोक्ये यानि सत्वानि पुण्ययुक्तानि सत्तम ९७।\nसमागतानि तत्रैव तस्मिञ्जाते महौजसि ।\nमंगलं चक्रिरे सर्वे गीतपुण्यैर्महोत्सवैः ९८।\nहर्षेण निर्भराः सर्वे पूजयंतो महौजसः ।\nब्रह्माद्याश्च त्रयो देवाः कश्यपोथ बृहस्पतिः ९९।\nचक्रिरे नामकर्माणि तस्यैव हि महात्मनः ।\nवसुदत्तेति विख्यातो वसुदेति पुनस्तव १००।\nआखंडलेति तन्नाम मरुत्वान्नाम ते पुनः ।\nमघवांश्च बिडौजास्त्वं पाकशासन इत्यपि १०१।\nशक्रश्चैव हि विख्यात इंद्रश्चैवेति ते सुतः ।\nइत्येतानि च नामानि तस्यैव च महात्मनः १०२।\nचक्रुश्च देवताः सर्वाः संतुष्टा हृष्टमानसाः ।\nस्नानं तु कारयामासुः संस्काराणि महासुरः १०३।\nविश्वकर्माणमाहूय ददुराभरणानि च ।\nतानि पुण्यानि दिव्यानि तस्मै ते तु महात्मने १०४।\nजाते तस्मिन्महाभागे देवराजे महात्मनि ।\nएवं मुदं ततः प्रापुः सर्वे देवा महौजसः १०५।\nपुण्ये तिथौ तथा ऋक्षे सुमुहूर्ते महात्मभिः ।\nइंद्रत्वे स्थापितो देवैरभिषिक्तः सुमंगलैः १०६।\nप्राप्तमैंद्रपदं तेन प्रसादात्तस्य चक्रिणः ।\nतपश्चकार तेजस्वी वसुदत्तः सुरेश्वरः १०७।\nउग्रेण तेजसा युक्तो वज्रपाशांकुशायुधः १०८।\nसूत उवाच-\nउग्रं समस्तं तपसः प्रभावं विलोक्य शुक्रो निजगाद गाथाम् ।\nलोकेषु कोन्यो न भविष्यतीति यथा हि चायं च सुदर्शनीयः १०९।\nविष्णोः प्रसादान्न परो महात्मा संप्राप्तमैश्वर्यमिहैव दिव्यम् ११०।\nअनेन तुल्यो न भविष्यतीति लोकेषु चान्यस्तपसोग्रवीर्यः १११।\nइति श्रीपद्मपुराणे भूमिखंडे देवासुरे इंद्राभिषेकोनाम पंचमोऽध्यायः ५।"
  }
]
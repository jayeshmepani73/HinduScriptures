[
  {
    "text": "ययातिरुवाच-\nएकेन गृह्यतां पुत्रा जरा मे दुःखदायिनी ।\nधीरेण भवतां मध्ये तारुण्यं मम दीयताम् १।\nस्वकीयं हि महाभागाः स्वरूपमिदमुत्तमम् ।\nसंतप्तं मानसं मेद्य स्त्रियां सक्तं सुचंचलम् २।\nभाजनस्था यथा आप आवर्त्तयति पावकः ।\nतथा मे मानसं पुत्राः कामानलसुचालितम् ३।\nएको गृह्णातु मे पुत्रा जरां दुःखप्रदायिनीम् ।\nस्वकं ददातु तारुण्यं यथाकामं चराम्यहम् ४।\nयो मे जरापसरणं करिष्यति सुतोत्तमः ।\nस च मे भोक्ष्यते राज्यं धनुर्वंशं धरिष्यति ५।\nतस्य सौख्यं सुसंपत्तिर्धनं धान्यं भविष्यति ।\nविपुला संततिस्तस्य यशः कीर्तिर्भविष्यति ६।\nपुत्रा ऊचुः-\nभवान्धर्मपरो राजन्प्रजाः सत्येन पालकः ।\nकस्मात्ते हीदृशो भावो जातः प्रकृतिचापलः ७।\nराजोवाच-\nआगता नर्तकाः पूर्वं पुरं मे हि प्रनर्तकाः ।\nतेभ्यो मे कामसंमोहे जातो मोहश्च ईदृशः ८।\nजरया व्यापितः कायो मन्मथाविष्टमानसः ।\nसंबभूव सुतश्रेष्ठाः कामेनाकुलव्याकुलः ९।\nकाचिद्दृष्टा मया नारी दिव्यरूपा वरानना ।\nमया संभाषिता पुत्राः किंचिन्नोवाच मे सती १०।\nविशालानाम तस्याश्च सखी चारुविचक्षणा ।\nसा मामाह शुभं वाक्यं मम सौख्यप्रदायकम् ११।\nजराहीनो यदा स्यास्त्वं तदा ते सुप्रिया भवेत् ।\nएवमंगीकृतं वाक्यं तयोक्तं गृहमागतः १२।\nमया जरापनोदार्थं तदेवं समुदाहृतम् ।\nएवं ज्ञात्वा प्रकर्तव्यं मत्सुखं हि सुपुत्रकाः १३।\nतुरुरुवाच-\nशरीरं प्राप्यते पुत्रैः पितुर्मातुः प्रसादतः ।\nधर्मश्च क्रियते राजञ्शरीरेण विपश्चिता १४।\nपित्रोः शुश्रूषणं कार्यं पुत्रैश्चापि विशेषतः ।\nन च यौवनदानस्य कालोऽयं मे नराधिप १५।\nप्रथमे वयसि भोक्तव्यं विषयं मानवैर्नृप ।\nइदानीं तन्न कालोयं वर्तते तव सांप्रतम् १६।\nजरां तात प्रदत्वा वै पुत्रे तात महद्गताम् ।\nपश्चात्सुखं प्रभोक्तव्यं न तु स्यात्तव जीवितम् १७।\nतस्माद्वाक्यं महाराज करिष्ये नैव ते पुनः ।\nएवमाभाषत नृपं तुरुर्ज्येष्ठसुतस्तदा १८।\nतुरोर्वाक्यं तु तच्छ्रुत्वा क्रुद्धो राजा बभूव सः ।\nतुरुं शशाप धर्मात्मा क्रोधेनारुणलोचनः १९।\nअपध्वस्तस्त्वयाऽदेशो ममायं पापचेतन ।\nतस्मात्पापी भव स्वत्वं सर्वधर्मबहिष्कृतः २०।\nशिखया त्वं विहीनश्च वेदशास्त्रविवर्जितः ।\nसर्वाचारविहीनस्त्वं भविष्यसि न संशयः २१।\nब्रह्मघ्नस्त्वं देवदुष्टः सुरापः सत्यवर्जितः ।\nचंडकर्मप्रकर्ता त्वं भविष्यसि नराधमः २२।\nसुरालीनः क्षुधी पापी गोघ्नश्च त्वं भविष्यसि ।\nदुश्चर्मा मुक्तकच्छश्च ब्रह्मद्वेष्टा निराकृतिः २३।\nपरदाराभिगामी त्वं महाचंडः प्रलंपटः ।\nसर्वभक्षश्च दुर्मेधाः सदात्वं च भविष्यसि २४।\nसगोत्रां रमसे नारीं सर्वधर्मप्रणाशकः ।\nपुण्यज्ञानविहीनात्मा कुष्ठवांश्च भविष्यसि २५।\nतव पुत्राश्च पौत्राश्च भविष्यंति न संशयः ।\nईदृशाः सर्वपुण्यघ्ना म्लेच्छाः सुकलुषीकृताः २६।\nएवं तुरुं सुशप्त्वैव यदुं पुत्रमथाब्रवीत् ।\nजरां वै धारयस्वेह भुंक्ष्व राज्यमकंटकम् २७।\nबद्धाञ्जलिपुटो भूत्वा यदू राजानमब्रवीत् ।\nयदुरुवाच-\nजराभारं न शक्नोमि वोढुं तात कृपां कुरु २८।\nशीतमध्वा कदन्नं च वयोतीताश्च योषितः ।\nमनसः प्रातिकूल्यं च जरायाः पंचहेतवः २९।\nजरादुःखं न शक्नोमि नवे वयसि भूपते ।\nकः समर्थो हि वै धर्तुं क्षमस्व त्वं ममाधुना ३०।\nयदुं क्रुद्धो महाराजः शशाप द्विजनंदन ।\nराज्यार्हो न च ते वंशः कदाचिद्वै भविष्यति ३१।\nबलतेजः क्षमाहीनः क्षात्रधर्मविवर्जितः ।\nभविष्यति न संदेहो मच्छासनपराङ्मुखः ३२।\nयदुरुवाच-\nनिर्दोषोहं महाराज कस्माच्छप्तस्त्वयाधुना ।\nकृपां कुरुष्व दीनस्य प्रसादसुमुखो भव ३३।\nराजोवाच-\nमहादेवः कुले ते वै स्वांशेनापि हि पुत्रक ।\nकरिष्यति विसृष्टिं च तदा पूतं कुलं तव ३४।\nयदुरुवाच-\nअहं पुत्रो महाराज निर्दोषः शापितस्त्वया ।\nअनुग्रहो दीयतां मे यदि मे वर्त्तते दया ३५।\nराजोवाच-\nयो भवेज्ज्येष्ठपुत्रस्तु पितुर्दुःखापहारकः ।\nराज्यदायं सुभुंक्ते च भारवोढा भवेत्स हि ३६।\nत्वया धर्मं न प्रवृत्तमभाष्योसि न संशयः ।\nभवता नाशिताज्ञा मे महादंडेन घातिनः ३७।\nतस्मादनुग्रहो नास्ति यथेष्टं च तथा कुरु ।\nयदुरुवाच-\nयस्मान्मे नाशितं राज्यं कुलं रूपं त्वया नृप ३८।\nतस्माद्दुष्टो भविष्यामि तव वंशपतिर्नृप ।\nतव वंशे भविष्यंति नानाभेदास्तु क्षत्त्रियाः ३९।\nतेषां ग्रामान्सुदेशांश्च स्त्रियो रत्नानि यानि वै ।\nभोक्ष्यंति च न संदेहो अतिचंडा महाबलाः ४०।\nमम वंशात्समुत्पन्नास्तुरुष्का म्लेच्छरूपिणः ।\nत्वया ये नाशिताः सर्वे शप्ताः शापैः सुदारुणैः ४१।\nएवं बभाषे राजानं यदुः क्रुद्धो नृपोत्तम ।\nअथ क्रुद्धो महाराजः पुनश्चैवं शशाप ह ४२।\nमत्प्रजानाशकाः सर्वे वंशजास्ते शृणुष्व हि ।\nयावच्चंद्रश्च सूर्यश्च पृथ्वी नक्षत्रतारकाः ४३।\nतावन्म्लेच्छाः प्रपक्ष्यंते कुंभीपाके चरौ रवे ।\nकुरुं दृष्ट्वा ततो बालं क्रीडमानं सुलक्षणम् ४४।\nसमाह्वयति तं राजा न सुतं नृपनंदनम् ।\nशिशुं ज्ञात्वा परित्यक्तः सकुरुस्तेन वै तदा ४५।\nशर्मिष्ठायाः सुतं पुण्यं तं पूरुं जगदीश्वरः ।\nसमाहूय बभाषे च जरा मे गृह्यतां पुनः ४६।\nभुंक्ष्व राज्यं मया दत्तं सुपुण्यं हतकंटकम् ।\nपूरुरुवाच-\nराज्यं देवे न भोक्तव्यं पित्रा भुक्तं यथा तव ४७।\nत्वदादेशं करिष्यामि जरा मे दीयतां नृप ।\nतारुण्येन ममाद्यैव भूत्वा सुंदररूपदृक् ४८।\nभुंक्ष्व भोगान्सुकर्माणि विषयासक्तचेतसा ।\nयावदिच्छा महाभाग विहरस्व तया सह ४९।\nयावज्जीवाम्यहं तात जरां तावद्धराम्यहम् ।\nएवमुक्तस्तु तेनापि पूरुणा जगतीपतिः ५०।\nहर्षेण महताविष्टस्तं पुत्रं प्रत्युवाच सः ।\nयस्माद्वत्स ममाज्ञा वै न हता कृतवानिह ५१।\nतस्मादहं विधास्यामि बहुसौख्यप्रदायकम् ।\nयस्माज्जरागृहीता मे दत्तं तारुण्यकं स्वकम् ५२।\nतेन राज्यं प्रभुंक्ष्व त्वं मया दत्तं महामते ।\nएवमुक्तः सुपूरुश्च तेन राज्ञा महीपते ५३।\nतारुण्यंदत्तवानस्मै जग्राहास्माज्जरां नृप ।\nततः कृते विनिमये वयसोस्तातपुत्रयोः ५४।\nतस्माद्वृद्धतरः पूरुः सर्वांगेषु व्यदृश्यत ।\nनूतनत्वं गतो राजा यथा षोडशवार्षिकः ५५।\nरूपेण महताविष्टो द्वितीय इव मन्मथः ।\nधनूराज्यं च छत्रं च व्यजनं चासनं गजम् ५६।\nकोशं देशं बलं सर्वं चामरं स्यंदनं तथा ।\nददौ तस्य महाराजः पूरोश्चैव महात्मनः ५७।\nकामासक्तश्च धर्मात्मा तां नारीमनुचिंतयन् ।\nतत्सरः सागरप्रख्यंकामाख्यं नहुषात्मजः ५८।\nअश्रुबिंदुमती यत्र जगाम लघुविक्रमः ।\nतां दृष्ट्वा तु विशालाक्षीं चारुपीनपयोधराम् ५९।\nविशालां च महाराजः कंदर्पाकृष्टमानसः ।\nराजोवाच-\nआगतोऽस्मि महाभागे विशाले चारुलोचने ६०।\nजरात्यागःकृतो भद्रे तारुण्येन समन्वितः ।\nयुवा भूत्वा समायातो भवत्वेषा ममाधुना ६१।\nयंयं हि वांछते चैषा तंतं दद्मि न संशयः ।\nविशालोवाच-\nयदा भवान्समायातो जरां दुष्टां विहाय च ६२।\nदोषेणैकेनलिप्तोसि भवंतं नैव मन्यते ।\nराजोवाच-\nमम दोषं वदस्व त्वं यदि जानासि निश्चितम् ६३।\nतं तु दोषं परित्यक्ष्येगुणरूपंनसंशयः ६४।\nइति श्रीपद्मपुराणेभूमिखंडेवेनोपाख्यानेमातापितृतीर्थवर्णने ययातिचरितेऽष्टसप्ततितमोऽध्यायः ७८।"
  }
]
[
  {
    "text": "विष्णुरुवाच-\nकुंजलो धर्मपक्षी स इत्युक्त्वा तान्सुतान्प्रति ।\nविरराम महाप्राज्ञः किंचिन्नोवाच तान्प्रति १।\nवटाधःस्थो द्विजश्रेष्ठस्तमुवाच महाशुकम् ।\nको भवान्धर्मवक्ता हि पक्षिरूपेण वर्तते २।\nकिं वा देवोऽथ गंधर्वः किं वा विद्याधरो भवान् ।\nकस्य शापादिमां प्राप्तो योनिं कीरस्य पातकीम् ३।\nकस्मात्ते ईदृशं ज्ञानं वर्ततेऽतीद्रियं शुक ।\nसुपुण्यस्य तु कस्यापि कस्य वै तपसः फलम् ४।\nकिं वा च्छन्नेन रूपेण अनेनापि महामते ।\nकस्त्वं सिद्धोऽसि देवो वा तन्मे कथय कारणम् ५।\nकुंजल उवाच-\nभोः सिद्ध त्वामहं जाने कुलं ते गोत्रमुत्तमम् ।\nविद्यां तपःप्रभावं च यस्माद्भ्रमसि मेदिनीम् ६।\nसर्वं विप्र प्रवक्ष्यामि स्वागतं तव सुव्रत ।\nउपविश्यासने पुण्ये छायामाश्रयशीतलाम् ७।\nअव्यक्तप्रभवो ब्रह्मा तस्माज्जज्ञे प्रजापतिः ।\nब्राह्मणस्तु गुणैर्युक्तो भृगुर्ब्रह्मसमो द्विजः ८।\nभार्गवो नाम तस्यासीत्सर्वधर्मार्थतत्ववित् ।\nतस्यान्वये भवान्विप्र च्यवनः ख्यातिमान्भुवि ९।\nनाहं देवो न गंधर्वो नाहं विद्याधरः पुनः ।\nयोहं विप्र प्रवक्ष्यामि तन्मे निगदतः शृणु १०।\nकश्यपस्य कुले जातः कश्चिद्ब्राह्मणसत्तमः ।\nवेदवेदांगतत्त्वज्ञः सर्वकर्मप्रकाशकः ११।\nविद्याधरेति विख्यातः कुलशीलगुणैर्युतः ।\nराजमानः श्रिया विप्र आचारैस्तपसा तदा १२।\nसंबभूवुः सुतास्तस्य विद्याधरस्य ते त्रयः ।\nवसुशर्मा नामशर्मा धर्मशर्मा च ते त्रयः १३।\nतेषामहं धर्मशर्मा कनिष्ठो गुणवर्जितः ।\nवसुशर्मा मम भ्राता वेदशास्त्रार्थकोविदः १४।\nआचारेण सुसंपन्नो विद्यादिसुगुणैः पुनः ।\nनामशर्मा महाप्राज्ञस्तद्वच्चासीद्गुणाधिकः १५।\nअहमेको महामूर्खः संजातः शृणु सत्तम ।\nविद्यानामुत्तमं विप्र भावमर्थं शुभं कदा १६।\nन शृणोमि न वै यामि गुरुगेहमनुत्तमम् ।\nततस्तु जनको मे तु मामेवं परिचिंतयेत् १७।\nधर्मशर्मेति पुत्रस्य नामास्य तु निरर्थकम् ।\nसंजातः क्षितिमध्ये तु न विद्वान्मे गुणाकरः १८।\nइति संचिंत्य धर्मात्मा मामुवाच सुदुःखितः ।\nव्रज पुत्र गुरोर्गेहं विद्यार्थं परिसाधय १९।\nएवमाकर्ण्य तत्तस्य पितुर्वाक्यं मयाशुभम् ।\nनाहं तात गमिष्यामि गुरोर्गेहं सुदुःखदम् २०।\nयत्र वै ताडनं नित्यं भ्रूभंगादि च क्रोशनम् ।\nअन्नं न दृश्यते तत्र कर्मणा शृणुसत्तम २१।\nदिवारात्रौ न निद्रास्ति नास्ति सुखस्य साधनम् ।\nतस्माद्दुःखमयं तात न यास्ये गुरुमंदिरम् २२।\nविद्याकार्यं करिष्ये न क्रीडार्थमहमुत्सुकः ।\nभोक्ष्ये स्वप्स्ये प्रसादात्ते करिष्ये क्रीडनं पितः २३।\nडिंभैः सार्द्धं सुखेनापि दिवारात्रमतंद्रितः ।\nमामुवाच स धर्मात्मा मूढं ज्ञात्वा सुदुःखितः २४।\nविद्याधर उवाच-\nमा पुत्र साहसं कार्षीर्विद्यार्थमुद्यमं कुरु ।\nविद्यया प्राप्यते सौख्यं यशः कीर्तिस्तथातुला २५।\nज्ञानं स्वर्गश्च मोक्षश्च तस्माद्विद्यां प्रसाधय ।\nपूर्वं सुदुःखमूला तु पश्चाद्विद्या सुखप्रदा २६।\nतस्मात्साधय पुत्र त्वं विद्यां गुरुगृहं व्रज ।\nपितुर्वाक्यमकुर्वाणो अहमेवं दिनदिने २७।\nयत्रयत्र स्थितो नित्यमर्थहानिं करोम्यहम् ।\nउपहासः कृतो लोकैर्ममविप्र प्रकुत्सनम् २८।\nमम लज्जा समुत्पन्ना जीवनाशकरी तदा ।\nविद्यार्थमुद्यतो विप्र कं गुरुं प्रार्थयाम्यहम् २९।\nइति चिंतापरो जातो दुःखशोकसमाकुलः ।\nकथं विद्यामहं जाने कथं विंदाम्यहं गुणान् ३०।\nकथं मे जायते स्वर्गः कथं मोक्षं व्रजाम्यहम् ।\nइत्येवं चिंतयन्विप्र वार्द्धक्यमगमं पुनः ३१।\nदेवतायतने दुःखी उपविष्टस्त्वहं कदा ।\nमद्भाग्यैः प्रेरितः कश्चित्सिद्ध एकः समागतः ३२।\nनिराश्रयो जिताहारः सदानंदस्तु निःस्पृहः ।\nएकांतमास्थितो विप्र योगयुक्तो जितेंद्रियः ३३।\nपरब्रह्मणि संलीनो ज्ञानध्यानसमाधिमान् ।\nतमहं संश्रितो विप्र ज्ञानरूपं महामतिम् ३४।\nअहं शुद्धेन भावेन भक्त्या नमितकंधरः ।\nनमस्कृत्य महात्मानं पुरतस्तस्य संस्थितः ३५।\nदीनरूपो ह्यहं जातो मंदभाग्यस्तथा पुनः ।\nतेनाहं पृच्छितो विप्र कस्माद्भवान्प्रशोचति ३६।\nकेनाभिप्रायभावेन दुःखमेव भुनक्ति वै ।\nतेनेत्युक्तोस्मि विप्रेंद्र ज्ञानिना योगिना तदा ३७।\nसुमूढेन मया तस्य पूर्ववृत्तांतमेव हि ।\nतमेवं श्रावितं सर्वं सर्वज्ञत्वं कथं व्रजेत् ३८।\nएतदर्थं महादुःखी भवान्मम गतिः सदा ।\nस चोवाच महात्मा मे सर्वं ज्ञानस्य कारणम् ३९।"
  }
]
[
  {
    "text": "एकोनविंशत्यधिकशततमोऽध्यायः ।\nकपिंजल उवाच-\nयस्याः प्रहसनात्तात सुहृद्यानि भवंति वै ।\nपुष्पाणि दिव्यगंधीनि दुर्लभानि सुरासुरैः १।\nकस्मात्तु देवताः सर्वाः प्रवांछंति महामते ।\nशंकरः सुखमायाति हास्यपुष्पैः सुपूजितः २।\nको गुणस्तस्य पुष्पस्य तन्मे कथय विस्तरात् ।\nकामोदा सा भवेत्का तु कस्य पुत्री वरांगना ३।\nहास्यात्तस्या महाभाग सुपुष्पाणि भवंति च ।\nको गुणस्तत्कथां ब्रूहि सकलां विस्तरेण च ४।\nकुंजल उवाच-\nपुरा देवैर्महादैत्यैः कृत्वा सौहार्दमुत्तमम् ।\nममंथुः सागरं क्षीरममृतार्थं समुद्यताः ५।\nमथनाद्देवदैत्यानां कन्यारत्नचतुष्टयम् ।\nवरुणेन दर्शितं पूर्वं सोमेनैव तथा पुनः ६।\nपश्चात्संदर्शितं पुण्यममृतं कलशे स्थितम् ।\nकन्या चतुष्टयं पूर्वं देवानां हितमिच्छति ७।\nसुलक्ष्मीर्नाम सा चैका द्वितीया वारुणी तथा ।\nज्येष्ठा नाम तथा ख्याता कामोदान्या प्रचक्षते ८।\nतासां मध्ये वरा श्रेष्ठा पूर्वं जाता महामते ।\nतस्माज्ज्येष्ठेति विख्याता लोके पूज्या सदैव हि ९।\nवारुणीपानरूपा च पयःफेनसमुद्भवा ।\nअमृतस्य तरंगाच्च कामोदाख्या बभूव ह १०।\nसोमो राजा तथा लक्ष्मीर्जज्ञाते अमृतादपि ।\nत्रैलोक्यभूषणः सोमः संजातः शंकरप्रियः ११।\nमृत्युरोगहरा जाता सुराणां वारुणी तथा ।\nज्येष्ठासु पुण्यदा जाता लोकानां हितमिच्छताम् १२।\nअमृतादुत्थिता देवी कामोदा नाम पुण्यदा ।\nविष्णोः प्रीत्यै भविष्ये तु वृक्षरूपं प्रयास्यति १३।\nविष्णुप्रीतिकरी सा तु भविष्यति सदैव हि ।\nतुलसी नाम सा पुण्या भविष्यति न संशयः १४।\nतया सह जगन्नाथो रमिष्यति न संशयः ।\nतुलस्याः पत्रमेकं यो नीत्वा कृष्णाय दास्यति १५।\nमेने तस्योपकाराणां किमस्मै च ददाम्यहम् ।\nइत्येवं चिंतयेन्नित्यं तस्य प्रीतिकरो भवेत् १६।\nएवं कामोद नामासौ पूर्वं जाता समुद्रजा ।\nयदा सा हसते देवी हर्षगद्गदभाषिणी १७।\nसौहृद्यानि सुगंधीनि मुखात्तस्याः पतंति वै ।\nअम्लानानि सुपुष्पाणि यो गृह्णाति समुद्यतः १८।\nपूजयेच्छंकरं देवं ब्रह्माणं माधवं तथा ।\nतस्य देवाः प्रतुष्यंति यदिच्छति ददंति तत् १९।\nरोदित्येषा यदा सा च केन दुःखेन दुःखिता ।\nनेत्राश्रुभ्यो हि तस्यास्तु प्रभवंति पतंति च २०।\nतानि चैव महाभाग हृद्यानि सुमहांति च ।\nसौरभेण विना तैस्तु यः पूजयति शंकरम् २१।\nतस्य दुःखं च संतापो जायते नात्र संशयः ।\nपुष्पैस्तु तादृशैर्देवान्सकृदर्चति पापधीः २२।\nतस्य दुःखं प्रकुर्वंति देवास्तत्र न संशयः ।\nएतत्ते सर्वमाख्यातं कामोदाख्यानमुत्तमम् २३।\nअथ कृष्णो विचिंत्यैव दृष्ट्वा विक्रमसाहसम् ।\nविहुंडस्यापि पापस्य उद्यमं साहसं तदा २४।\nनारदं प्रेषयामास मोहयैनं दुरासदम् ।\nनारदस्त्वथ संश्रुत्य वाक्यं विष्णोर्महात्मनः २५।\nगच्छमानं दुरात्मानं कामोदां प्रति दानवम् ।\nगत्वा तमाह दैत्येंद्रं नारदः प्रहसन्निव २६।\nक्व यासि त्वं च दैत्येंद्र सत्वरं च समातुरः ।\nसांप्रतं केन कार्येण कस्यार्थं केन नोदितः २७।\nब्रह्मात्मजं नमस्कृत्य प्रत्युवाच कृतांजलि ।\nकामोदपुष्पार्थमहं प्रस्थितो द्विजसत्तम २८।\nतमुवाच स धर्मात्मा पुष्पैः किं ते प्रयोजनम् ।\nविप्रवर्यं पुनः प्राह कार्यकारणमात्मनः २९।\nनंदनस्य वनोद्देशे काचिन्नारी वरानना ।\nतस्या दर्शनमात्रेण गतोऽहं कामवश्यताम् ३०।\nतया प्रोक्तोऽस्मि विप्रेंद्र पुष्पैः कामोदसंभवैः ।\nपूजयस्व महादेवं पुष्पैस्तु सप्तकोटिभिः ३१।\nततस्ते सुप्रिया भार्या भविष्यामि न संशयः ।\nतदर्थे प्रस्थितोऽस्म्यद्य कामोदाख्यं पुरं प्रति ३२।\nतामहं कामयिष्यामि सिंधुजां शुणु सांप्रतम् ।\nमनोल्लासैर्महाहासैर्हासयिष्याम्यहं पुनः ३३।\nप्रीता सती महाभागा हसिष्यति पुनः पुनः ।\nतद्धास्यं गद्गदं विप्र मम कार्यप्रवर्द्धनम् ३४।\nतस्माद्धास्यात्पतिष्यंति दिव्यानि कुसुमानि च ।\nतैस्तु देवमुमाकांतं पूजयिष्यामि सांप्रतम् ३५।\nतेन पूजाप्रदानेन तुष्टो दास्यति मे फलम् ।\nईश्वरः सर्वभूतेशः शंकरो लोकभावनः ३६।\nनारद उवाच-\nतत्र दैत्य न गंतव्यं कामोदाख्ये पुरोत्तमे ।\nविष्णुरस्ति सुमेधावी सर्वदैत्यक्षयावहः ३७।\nयेनोपायेन पुष्पाणि कामोदाख्यानि दानव ।\nतव हस्ते प्रयास्यंति तमुपायं वदाम्यहम् ३८।\nगंगातोयेषु दिव्यानि पतिष्यंति न संशयः ।\nवाहितानि जलैर्दिव्यैरागमिष्यंति सांप्रतम् ३९।\nतानि त्वं तु प्रतिगृहाण सुहृद्यानि महांति च ।\nगृहीत्वा तानि पुष्पाणि साधयस्व मनीप्सितम् ४०।\nनारदो दानवश्रेष्ठं मोहयित्वा ततः पुनः ।\nततश्च स तु धर्मात्मा चिंतयामास वै पुनः ४१।\nकथमश्रूणि सा मुंचेत्केनोपायेन दुःखिता ।\nचिंतयानस्य तस्यैवं क्षणं वै नारदस्य च ४२।\nततो बुद्धिः समुत्पन्ना कामोदाख्यं पुरं गतः ४३।\nइति श्रीपद्मपुराणे भूमिखंडे वेनोपाख्याने गुरुतीर्थमाहात्म्ये च्यवनचरित्रे कामोदाख्याने एकोनविंशत्यधिकशततमोऽध्यायः ११९।"
  }
]
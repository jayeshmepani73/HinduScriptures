[
  {
    "text": "पंचचत्वारिंशत्तमोऽध्यायः\nसुकलोवाच-\nअथ ते लुब्धकाः सर्वे शूकरीं प्रति जग्मिरे ।\nशूराश्च दारुणाः प्राप्ताः पाशहस्ताश्च भीषणाः १।\nचतुरश्च ततो डिंभान्कृत्वा स्थित्वा च शूकरी ।\nकुटुंबेन समं कांतं हतं दृष्ट्वा महाहवे २।\nभर्तुर्मे चिंतितं प्राप्तमृषिदेवैश्च पूजितः ।\nगतः स्वर्गं महात्मासौ वीर्येणानेन कर्मणा ३।\nअनेनापि पथा यास्ये स्वर्गं भर्त्ता स तिष्ठति ।\nतया सुनिश्चितं कृत्वा पुत्रान्प्रतिविचिंतितम् ४।\nयदा जीवंति मे बालाश्चत्वारो वंशधारकाः ।\nभवत्यस्य सुवीरस्य कोलस्यापि महात्मनः ५।\nकेनोपायेन पुत्रान्वै रक्षायुक्तान्करोम्यहम् ।\nइति चिंतापरा भूत्वा दृष्ट्वा पर्वतसंकटम् ६।\nतत्र मार्गं सुविस्तीर्णं निष्कासाय प्रयास्यते ।\nतया सुनिश्चितं कृत्वा पुत्रान्प्रति विचिंतितम् ७।\nतानुवाच महाराज पुत्रान्प्रति सुमोहितान् ।\nयावत्तिष्ठाम्यहं पुत्रास्तावद्गच्छत शीघ्रगाः ८।\nतेषां मध्ये सुतो ज्येष्ठः कथं यास्यामि मातरम् ।\nसंत्यज्य जीवलोभाच्च धिङ्मे मातः सुजीवितम् ९।\nपितृवैरं करिष्यामि साधयिष्ये रणे रिपून् ।\nगृहीत्वा त्वं कनीयसोभ्रातॄन्स्त्रीन्दुर्गकंदरम् १०।\nपितरं मातरं त्यक्त्वा यो याति हि स पापधीः ।\nनरकं च प्रयात्येव कृमिकोटिसमाकुलम् ११।\nतमुवाच सुदुःखार्ता त्वां त्यक्त्वाहं कथं सुत ।\nसंयास्यामि महापापा त्रयो गच्छंतु मे सुताः १२।\nकनीयसस्त्रयस्त्वेव गता गिरिवनांतरम् ।\nतौ जग्मतू रणभुवं तेषामेव सुपश्यताम् १३।\nतेजसा सुबलेनापि गर्जंतौ च पुनःपुनः ।\nअथ ते लुब्धकाः शूराः संप्राप्ता वातरंहसः १४।\nपथा तेनापि दुर्गेण त्रयस्ते प्रेषिता नृप ।\nतिष्ठतः स्म पथं रुद्ध्वा द्वावेतौ जननीसुतौ १५।\nलुब्धकाश्च ततः प्राप्ताः खड्गबाणधनुर्धराः ।\nप्रजघ्नुस्तोमरैस्तीक्ष्णैश्चक्रैश्च मुशलैस्ततः १६।\nमातरं पृष्ठतः कृत्वा तनयो युध्यते स तैः ।\nदंष्ट्रया निहताः केचित्केचित्तुंडेन घातिताः १७।\nसंजघान खुराग्रैश्च शूराश्च पतिता रणे ।\nयुयुधे शूकरः संख्ये दृष्टो राज्ञा महात्मना १८।\nपितुः सकाशाच्छूरोयमिति ज्ञात्वा ससम्मुखः ।\nबाणपाणिर्महातेजा मनुसूनुः प्रतापवान् १९।\nनिशितेनापि बाणेन अर्द्धचंद्रानुकारिणा ।\nराज्ञा हतः पपातोर्व्यां विद्धोरस्को महात्मना २०।\nममार सहसा भूमौ पपात स हि शूकरः ।\nपुत्रमोहं परं प्राप्ता तस्योपरि गता स्वयम् २१।\nतया च निहताः शूरास्तुंडघातैर्महीतले ।\nनिपेतुर्लुब्धकाः शूराः कतिनष्टा मृता नृप २२।\nद्रावयंती महत्सैन्यं दंष्ट्रया सूकरी ततः ।\nयथा कृत्या समुद्भूता महाभयविधायिका २३।\nतमुवाच ततो राज्ञी देवराजसुतोपमम् ।\nअनया निहतं राजन्महत्सैन्यं तवैव हि २४।\nकस्मादुपेक्षसे कांत तन्मे त्वं कारणं वद ।\nतामुवाच महाराजो नाहं हन्मि इमां स्त्रियम् २५।\nमहादोषं प्रिये दृष्टं स्त्रीवधे दैवतैः किल ।\nतस्मान्न घातयेन्नारीं प्रेषयेहं न कंचन २६।\nअस्या वधनिमित्तार्थे पापाद्बिभेमि सुंदरि ।\nएवमुक्त्वा तदा राजा विरराम महीपतिः २७।\nलुब्धको झार्झरो नाम ददृशे स तु सूकरीम् ।\nकुर्वंतीं कदनं तेषां दुःसहां सुभटैरपि २८।\nआविव्याध सुवेगेन बाणेन निशितेन हि ।\nसंलग्नेन तु बाणेन शोणितेन परिप्लुता २९।\nशोभमाना त्वरां प्राप्ता वीरश्रिया समाकुला ।\nतुंडेनापि हतः संख्ये झार्झरः स तया पुनः ३०।\nपतमानेन तेनापि झार्झरेण तदा हता ।\nखड्गेन निशितेनापि पपात विदलीकृता ३१।\nश्वसमाना रणेनापि मूर्च्छनाभि परिप्लुता ।\nदुःखेन महताविष्टा जीवमाना महीतले ३२।\nइति श्रीपद्मपुराणे भूमिखंडे वेनोपाख्याने सुकलाचरित्रे पंचचत्वारिंशोऽध्यायः ४५।"
  }
]
[
  {
    "text": "सुकलोवाच-\nएवं धर्मं श्रुतं पूर्वं पुराणेषु तदा मया ।\nपतिहीना कथं भोगं करिष्ये पापनिश्चया १।\nकांतेन तु विना तेन जीवं काये न धारये ।\nविष्णुरुवाच-\nएवमुक्त्वा परं धर्मं पतिव्रतमनुत्तमम् २।\nतास्तु सख्यो वरा नार्यो हर्षेण महतान्विताः ।\nश्रुत्वा धर्मं परं पुण्यं नारीणां गतिदायकम् ३।\nस्तुवंति तां महाभागां सुकलां धर्मवत्सलाम् ।\nब्राह्मणाश्च सुराः सर्वे पुण्यस्त्रियो नरोत्तम ४।\nतस्या ध्यानं प्रकुर्वंति पतिकामप्रभावतः ।\nअत्यर्थं दृढतामिंद्र सुःविचिंत्य सुरेश्वरः ५।\nसुकलायाः परं भावं सुविचार्यामरेश्वरः ।\nचालये धैर्यमस्याश्च पतिस्नेहं न संशयः ६।\nसस्मार मन्मथं देवं त्वरमाणः सुराधिपः ।\nपुष्पचापं स संगृह्य मीनकेतुः समागतः ७।\nप्रियया च तया युक्तो रत्या दृष्टमहाबलः ।\nबद्धांजलिपुटो भूत्वा सहस्राक्षमुवाच सः ८।\nकस्मादहं त्वया नाथ अधुना संस्मृतो विभो ।\nआदेशो दीयतां मेद्य सर्वभावेन मानद ९।\nइंद्र उवाच-\nसुकलेयं महाभागा पतिव्रतपरायणा ।\nशृणुष्व कामदेव त्वं कुरु साहाय्यमुत्तमम् १०।\nनिष्कर्षय महाभागां सुकलां पुण्यमंगलाम् ।\nतच्छ्रुत्वा वचनं तस्य शक्रस्य तमथाब्रवीत् ११।\nएवमस्तु सहस्राक्ष करिष्यामि न संशयः ।\nसाहाय्यं देवदेवेश तव कौतुककारणात् १२।\nएवमुक्त्वा महातेजाः कंदर्पो मुनिदुर्जयः ।\nदेवाञ्जेतुं समर्थोऽहं समुनीनृषिसत्तमान् १३।\nकिं पुनः कामिनीं देव यस्या अंगे न वै बलम् ।\nकामिनीनामहं देव अंगेषु निवसाम्यहम् १४।\nभाले कुचेषु नेत्रेषु कचाग्रेषु च सर्वदा ।\nनाभौ कट्यां पृष्ठदेशे जघने योनिमंडले १५।\nअधरे दंतभागेषु कक्षायां हि न संशयः ।\nअंगेष्वेवं प्रत्यंगेषु सर्वत्र निवसाम्यहम् १६।\nनारी मम गृहं देव सदा तत्र वसाम्यहम् ।\nतत्रस्थः पुरुषान्सर्वान्मारयामि न संशयः १७।\nस्वभावेनाबलादेव संतप्ता मम मार्गणैः ।\nपितरं मातरं दृष्ट्वा अन्यं स्वजनबांधवम् १८।\nसुरूपं सगुणं देव मम बाणा हता सती ।\nचलते नात्र संदेहो विपाकं नैव चिंतयेत् १९।\nयोनिः स्पंदेत नारीणां स्तनाग्रौ च सुरेश्वर ।\nनास्ति धैर्यं सुरेशान सुकलां नाशयाम्यहम् २०।\nइंद्र उवाच-\nपुरुषोहं भविष्यामि रूपवान्गुणवान्धनी ।\nकौतुकार्थमिमां नारीं चालयामि मनोभव २१।\nनैव कामान्न संत्रासान्न वा लोभान्न कारणात् ।\nन वै मोहान्न वै क्रोधात्सत्यं सत्यं रतिप्रिय २२।\nकथं मे दृश्यते तस्या महत्सत्यं पतिव्रतम् ।\nनिष्कर्षिष्य इतो गत्वा भवन्मोहोत्र कारणम् २३।\nएवं कामं च संदिश्य जगाम सुरराट्स्वयम् ।\nआत्मविकृतिसंभूतो रूपवान्गुणवान्स्वयम् २४।\nसर्वाभरणशोभांगः सर्वभोगसमन्वितः ।\nभोगलीलासमाकीर्णः सर्वदौदार्यसंयुतः २५।\nयत्र सा तिष्ठते देवी कृकलस्य प्रिया नृप ।\nआत्मलीलां स्वरूपं च गुणं भावं प्रदर्शयेत् २६।\nनैव पश्यति सा तं तु पुरुषं रूपसंपदम् ।\nयत्रयत्र व्रजेत्सा हि तत्र तां पश्यते नृप २७।\nसाभिलाषेण मनसा तामेवं परिपश्यति ।\nकामचेष्टां सहस्राक्षोऽदर्शयत्सर्वभावकैः २८।\nचतुष्पथे पथे तीर्थे यत्र देवी प्रयाति सा ।\nतत्रतत्र सहस्राक्षस्तामेव परिपश्यति २९।\nइंद्रेण प्रेषिता दूती सुकलां प्रति सा गता ।\nसुकलां सुमहाभागां प्रत्युवाच प्रहस्य वै ३०।\nअहो सत्यमहोधैर्यमहो कांतिरहो क्षमा ।\nअस्या रूपेण संसारे नास्ति नारी वरानना ३१।\nका त्वं भवसि कल्याणि कस्य भार्या भविष्यसि ।\nयस्य त्वं सगुणा भार्या स धन्यः पुण्यभाग्भुवि ३२।\nतस्यास्तु वचनं श्रुत्वा तामुवाच मनस्विनी ।\nवैश्यजात्यां समुत्पन्नो धर्मात्मा सत्यवत्सलः ३३।\nतस्याहं हि प्रिया भार्या सत्यसंधस्य धीमतः ।\nकृकलस्यापि वैश्यस्य सत्यमेव वदामि ते ३४।\nमम भर्ता स धर्मात्मा तीर्थयात्रां गतः सुधीः ।\nतस्मिन्गते महाभागे मम भर्तरि संप्रति ३५।\nअतिक्रांताः शृणुष्व त्वं त्रयश्चैवापि वत्सराः ।\nततोहं दुःखिता जाता विना तेन महात्मना ३६।\nएतत्ते सर्वमाख्यातमात्मवृत्तांतमेव ते ।\nभवती पृच्छते मां का भविष्यति वदस्व मे ३७।\nसुकलाया वचः श्रुत्वा दूत्या आभाषितं पुनः ।\nमामेवं पृच्छसे भद्रे तत्ते सर्वं वदाम्यहम् ३८।\nअहं तवांतिकं प्राप्ता कार्यार्थं वरवर्णिनि ।\nश्रूयतामभिधास्यामि श्रुत्वा चैवाव धार्यताम् ३९।\nगतस्ते निर्घृणो भर्ता त्वां त्यक्त्वा तु वरानने ।\nकिं करिष्यसि तेनापि प्रियाघातकरेण च ४०।\nयस्त्वां त्यक्त्वा गतः पापी साध्व्याचारसमन्विताम् ।\nकिं वा स ते गतो बाले तत्र जीवति वै मृतः ४१।\nकिं करिष्यति तेनैवं भवती खिद्यते वृथा ।\nकस्मान्नाशयते चांगं दिव्यं हेमसमप्रभम् ४२।\nबाल्ये वयसि संप्राप्ते मानवो न च विंदति ।\nएकं सुखं महाभागे बालक्रीडां विना शुभे ४३।\nवार्द्धके दुःखसंप्राप्तिर्जरा कायं प्रहिंसयेत् ।\nतारुण्ये भुज्यते भोगः सुखात्सर्वो वरानने ४४।\nयावत्तिष्ठति तारुण्यं तावद्भुंजंति मानवाः ।\nसुखभोगादिकं सर्वं स्वेच्छया रमते नरः ४५।\nयावत्तिष्ठति तारुण्यं तावद्भोगान्प्रभुंजते ।\nवयस्यपि गते भद्रे तारुण्ये किं करिष्यति ४६।\nसंप्राप्ते वार्द्धके देवि किंचित्कार्यं न सिध्यति ।\nस्थविरश्चिंतयेन्नित्यं सुखकार्यं न गच्छति ४७।\nवयस्यपि गते बाले क्रियते सेतुबंधनम् ।\nतादृशोयं भवेत्कायस्तारुण्ये तु गते शुभे ४८।\nतस्माद्भुंक्ष्व सुखेनापि पिबस्व मधुमाधवीम् ।\nकामाबाणा दहंत्यंगं तवेमे चारुलोचने ४९।\nअयमेकः समायातः पुरुषो रूपवान्गुणी ।\nअयं हि पुरुषव्याघ्रः सर्वज्ञो गुणवान्धनी ५०।\nतवार्थे नित्यसंयुक्तः स्नेहेन वरवर्णिनि ।\nसुकलोवाच-\nबाल्यं नास्त्यपि जीवस्य तारुण्यं नास्ति जीविते ५१।\nवृद्धत्वं नास्ति चैवास्य स्वयंसिद्धः सुसिद्धिदः ।\nअमरो निर्जरो व्यापी सुसिद्धः सर्ववित्तमः ५२।\nअकामः कामदो लोके आत्मरूपेण वर्तते ।\nयथा गेहस्य संस्थानं तथा कायस्य दृश्यते ५३।\nयथा वार्द्धकिना कायस्तथा सूत्रेण मंदिरम् ।\nअनेककाष्ठसंघातैर्नाना दारुसमुच्चयैः ५४।\nमृत्तिकयोदकेनापि समंतात्परिणामयेत् ।\nलिपितं लेपकैः काष्ठं चित्रं भवति चित्रकैः ५५।\nप्रथमं रूपमायाति गृहं सूत्रेण सूत्रितम् ।\nपुष्णंति च स्वयं तत्तु लेपनाद्वै दिने दिने ५६।\nवायुनांदोलितं नित्यं गृहं च मलिनायते ।\nमध्यमो वर्तुतः कालो गृहस्य परिकथ्यते ५७।\nरूपहानिर्भवेत्तस्य गृहस्वामी विलेपयेत् ।\nस्वेच्छया च गृहस्वामी रूपवत्त्वं नयेद्गृहम् ५८।\nतारुण्यं तस्य गेहस्य दूतिके परिकथ्यते ।\nकाष्ठसंघैश्च जीर्णत्वं बहुकालैः प्रयाति सः ५९।\nस्थानभ्रष्टाः प्रजायंते मूलाग्रे प्रचलंति ते ।\nन सहेल्लेपनाभारमाधारेण प्रतिष्ठति ६०।\nएतद्गृहस्य वार्द्धक्यं कथितं शृणु दूतिके ।\nपतमानं गृहं दृष्ट्वा गृहस्वामी परित्यजेत् ६१।\nगृहमन्यं प्रवेशाय प्रयात्येव हि सत्वरम् ।\nतथा बाल्यं च तारुण्यं नृणां वृद्धत्वमेव च ६२।\nस बाल्ये बालरूपश्च ज्ञानहीनं प्रकारयेत् ।\nचित्रयेत्कायमेवापि वस्त्रालंकारभूषणैः ६३।\nलेपनैश्चंदनैश्चान्यैस्तांबूलप्रभवादिभिः ।\nकायस्तरुणतां याति अतिरूपो विजायते ६४।\nबाह्याभ्यंतरमेवापि रसैः सर्वैः प्रपोषयेत् ।\nतेन पोषणभावेन परिपुष्टः प्रजायते ६५।\nजायते मांसवृद्धिस्तु रसैश्चापि नवोत्तमा ।\nयांति विस्तरतां राजन्नंगान्याप्यायितान्यपि ६६।\nप्रत्यंगानि रसैश्चैव स्वंस्वं रूपं प्रयांति वै ।\nदंताधरौ स्तनौ बाहू कटिपृष्ठमुरू उभे ६७।\nहस्तपादतलौ तद्वद्वृद्धित्वं प्रतिपेदिरे ।\nउभाभ्यामपि तान्येव वृद्धिमायांति तानि वै ६८।\nअंगानि रसमांसाभ्यां सुरूपाणि भवंति ते ।\nतैः स्वरूपैर्भवेन्मर्त्यो रसबद्धश्च दूतिके ६९।\nसुरूपः कथ्यते मर्त्यो लोके केन प्रियो भवेत् ।\nविष्ठामूत्रस्य वै कोशः काय एष च दूतिके ७०।\nअपवित्रशरीरोयं सदा स्रवति निर्घृणः ।\nतस्य किं वर्ण्यते रूपं जलबुद्बुदवच्छुभे ७१।\nयावत्पंचाशद्वर्षाणि तावत्तिष्ठति वै दृढः ।\nपश्चाच्च जायते हानिस्तस्यैवापि दिनेदिने ७२।\nदंताः शिथिलतां यांति तथा लालायते मुखम् ।\nचक्षुर्भ्यामपि पश्येन्न कर्णाभ्यां न शृणोति च ७३।\nगतिं कर्तुं न शक्नोति हस्तपादैश्च दूतिके ।\nअक्षमो जायते कायो जराकालेन पीडितः ७४।\nतद्रसः शोषमायाति जराग्नितापशोषितः ।\nअक्षमो जायते दूति केन रूपत्वमिष्यते ७५।\nयथा जीर्णं गृहं याति क्षयमेवं न संशयः ।\nतथा संक्षयमायाति वार्द्धके तु कलेवरम् ७६।\nममरूपं समायातं वर्णस्येवं दिने दिने ।\nकेनाहं रूपसंयुक्ता केन रूपत्वमिष्यते ७७।\nयथा जीर्णं गृहं याति केनासौ पुरुषो बली ।\nयस्यार्थमागता दूति भवती केन शंसति ७८।\nकिमु चैव त्वया दृष्टं ममांगे वद सांप्रतम् ।\nतस्यांगादिह हीनं च दूति नास्त्यधिकं तथा ७९।\nयथा त्वं च तथासौवै तथाहं नात्र संशयः ।\nकस्य रूपं न विद्येत रूपवान्नास्ति भूतले ८०।\nउच्छ्रायाः पतनांताश्च नगास्तु गिरयः शुभे ।\nकालेन पीडिता यांति तद्वद्भूताश्च नान्यथा ८१।\nअरूपो रूपवान्दिव्य आत्मा सर्वगतः शुचिः ।\nस्थावरेष्वेव सर्वेषु जंगमेषु च दूतिके ८२।\nएको निवसते शुद्धो घटेष्वेकं यथोदकम् ।\nघटनाशात्प्रयात्येकमेकत्वं त्वं न बुध्यसे ८३।\nपिंडनाशादयं चात्मा एकरूपो विजायते ।\nएकं रूपं मया दृष्टं संसारे वसता सदा ८४।\nएवं वद स्वतं ज्ञात्वा यस्यार्थमिह चागता ।\nदर्शयस्व अपूर्वं मे यदि भोक्तुमिहेच्छसि ८५।\nव्याधिना पीड्यमानस्य कफेनापि वृतस्य च ।\nअंगाद्विचलते शोणः स्थानभ्रष्टोभिजायते ८६।\nअंगसंधिषु सर्वासु पलत्वं चांतरं गतः ।\nएकतो नाशमायाति स्वं हि रूपं परित्यजेत् ८७।\nविष्ठात्वं जायते शीघ्रं कृमिभिश्च भवेत्किल ।\nतद्वद्दुःखकरं वापि निजरूपं परित्यजेत् ८८।\nश्रूयतां जायते पश्चात्कृमिदुर्गंधसंकुलम् ।\nजायंते तत्र वै यूकाः कृमयो वा न संशयः ८९।\nसकृमिः कुरुते स्फोटं कंडूं च परिदारुणाम् ।\nव्यथामुत्पादयेद्यूका सर्वांगं परिचालयेत् ९०।\nनखाग्रैर्घृष्यमाणा सा कंडूः शांता प्रजायते ।\nतद्वत्तैश्च शृणुष्वैव सुरतस्य न संशयः ९१।\nभुंजत्येव रसान्मर्त्यः सुभिक्षान्पिबते पुनः ।\nवायुना तेन प्राणेन पाकस्थानं प्रणीयते ९२।\nयद्भक्तं प्राणिभिर्दूति पाकस्थानं गतं पुनः ।\nसर्वं तत्पिहितं तत्र वायुर्वै पातयेन्मलम् ९३।\nसारभूतो रसस्तत्र तद्रक्तश्च प्रजायते ।\nनिर्मलः शुद्धवीर्यस्तु ब्रह्मस्थानं प्रयाति च ९४।\nआकृष्टः स समानेन नीतस्तेनापि वायुना ।\nस्थानं न लभते वीर्यं चंचलत्वेन वर्तते ९५।\nप्राणिनां हि कपालेषु कृमयः संति पंच वै ।\nद्वावेतौ कर्णमूले तु नेत्रस्थाने ततः पुनः ९६।\nकनिष्ठांगुलिमानेन रक्तपुच्छाश्च दूतिके ।\nनवनीतस्य वर्णेन कृष्णपुच्छा न संशयः ९७।\nतेषां नामापि भद्रे त्वं मत्तो निगदितं शृणु ।\nपिंगली शृंखली नाम द्वौ कृमी कर्णमूलयोः ९८।\nचपलः पिप्पलश्चैव द्वावेतौ नासिकाग्रयोः ।\nशृंगली जंगली चान्यौ नेत्रयोरंतरस्थितौ ९९।\nकृमीणां शतपंचाशत्तादृग्भूता न संशयः ।\nभालांतेवस्थिताः सर्वे राजिकायाः प्रमाणतः १००।\nकपालरोगिणः सर्वे विकुर्वंति न संशयः ।\nकेशद्वयं मुखे तस्य विद्यते शृणु दूतिके १०१।\nप्राणिनां संक्षयं विद्धि तत्क्षणे हि न संशयः ।\nस्वस्थाने संस्थितस्यापि प्राजापत्यस्य वै मुखे १०२।\nतद्वीर्यं रसरूपेण पतते नात्र संशयः ।\nमुखेन पिबते वीर्यं तेन मत्तः प्रजायते १०३।\nतालुमध्यप्रदेशे च चंचलत्वेन वर्तते ।\nइडा च पिंगला नाडी सुषुम्णाख्या च संस्थिता १०४।\nसुबलेनापि तस्यैव नाडिका जालपंजरे ।\nकामकंडूर्भवेद्दूति सर्वेषां प्राणिनां किल १०५।\nपुंसश्च स्फुरते लिंगं नार्या योनिश्च दूतिके ।\nस्त्रीपुंसौ संप्रमत्तौ तु व्रजतः संगमं ततः १०६।\nकायेन कायसंघृष्टिर्मैथुनेन हि जायते ।\nक्षणमात्रं सुखं काये पुनः कंडूश्च तादृशी १०७।\nसर्वत्र दृश्यते दूति भाव एवंविधः किल ।\nव्रज त्वमात्मनः स्थानं नैवास्त्यत्र अपूर्वता १०८।\nअपूर्वं नास्ति मे किंचित्करोम्येव न संशयः १०९।\nइति श्रीपद्मपुराणे भूमिखंडे वेनोपाख्याने सुकलाचरित्रे\nत्रिपंचाशत्तमोऽध्यायः ५३।"
  }
]
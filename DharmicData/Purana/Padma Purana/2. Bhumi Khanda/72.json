[
  {
    "text": "पिप्पल उवाच-\nमातलेश्च वचः श्रुत्वा स राजा नहुषात्मजः ।\nकिं चकार महाप्राज्ञस्तन्मे विस्तरतो वद १।\nसर्वपुण्यमयी पुण्या कथेयं पापनाशिनी ।\nश्रोतुमिच्छाम्यहं प्राज्ञ नैव तृप्यामि सर्वदा २।\nसुकर्मोवाच-\nसर्वधर्मभृतां श्रेष्ठो ययातिर्नृपसत्तमः ।\nतमुवाचागतं दूतं मातलिं शक्रसारथिम् ३।\nययातिरुवाच-\nशरीरं नैव त्यक्ष्यामि गमिष्ये न दिवं पुनः ।\nशरीरेण विना दूत पार्थिवेन न संशयः ४।\nयद्यप्येवं महादोषाः कायस्यैव प्रकीर्तिताः ।\nपूर्वं चापि समाख्यातं त्वया सर्वं गुणागुणम् ५।\nनाहं त्यक्ष्ये शरीरं वै नागमिष्ये दिवं पुनः ।\nइत्याचक्ष्व इतो गत्वा देवदेवं पुरंदरम् ६।\nएकाकिना हि जीवेन कायेनापि महामते ।\nनैव सिद्धिं प्रयात्येवं सांसारिकमिहैव हि ७।\nनैव प्राणं विना कायो जीवः कायं विना नहि ।\nउभयोश्चापि मित्रत्वं नयिष्ये नाशमिंद्र न ८।\nयस्य प्रसादभावाद्वै सुखमश्नाति केवलम् ।\nशरीरस्याप्ययं प्राणो भोगानन्यान्मनोनुगान् ९।\nएवं ज्ञात्वा स्वर्गभोग्यं न भोज्यं देवदूतक ।\nसंभवंति महादुष्टा व्याधयो दुःखदायकाः १०।\nमातले किल्बिषाच्चैव जरादोषात्प्रजायते ।\nपश्य मे पुण्यसंयुक्तं कायं षोडशवार्षिकम् ११।\nजन्मप्रभृति मे कायः शतार्धाब्दं प्रयाति च ।\nतथापि नूतनो भावः कायस्यापि प्रजायते १२।\nमम कालो गतो दूत अब्दा प्रनंत्यमनुत्तमम् ।\nयथा षोडशवर्षस्य कायः पुंसः प्रशोभते १३।\nतथा मे शोभते देहो बलवीर्यसमन्वितः ।\nनैव ग्लानिर्न मे हानिर्न श्रमो व्याधयो जरा १४।\nमातले मम कायेपि धर्मोत्साहेन वर्द्धते ।\nसर्वामृतमयं दिव्यमौषधं परमौषधम् १५।\nपापव्याधिप्रणाशार्थं धर्माख्यं हि कृतम्पुरा ।\nतेन मे शोधितः कायो गतदोषस्तु जायते १६।\nहृषीकेशस्य संध्यानं नामोच्चारणमुत्तमम् ।\nएतद्रसायनं दूत नित्यमेवं करोम्यहम् १७।\nतेन मे व्याधयो दोषाः पापाद्याः प्रलयं गताः ।\nविद्यमाने हि संसारे कृष्णनाम्नि महौषधे १८।\nमानवा मरणं यांति पापव्याधि प्रपीडिताः ।\nन पिबंति महामूढाः कृष्ण नाम रसायनम् १९।\nतेन ध्यानेन ज्ञानेन पूजाभावेन मातले ।\nसत्येन दानपुण्येन मम कायो निरामयः २०।\nपापर्द्धेरामयाः पीडाः प्रभवंति शरीरिणः ।\nपीडाभ्यो जायते मृत्युः प्राणिनां नात्र संशयः २१।\nतस्माद्धर्मः प्रकर्तव्यः पुण्यसत्याश्रयैर्नरैः ।\nपंचभूतात्मकः कायः शिरासंधिविजर्जरः २२।\nएवं संधीकृतो मर्त्यो हेमकारीव टंकणैः ।\nतत्र भाति महानग्निर्द्धातुरेव चरः सदा २३।\nशतखंडमये विप्र यः संधत्ते सबुद्धिमान् ।\nहरेर्नाम्ना च दिव्येन सौभाग्येनापि पिप्पल २४।\nपंचात्मका हि ये खंडाः शतसंधिविजर्जराः ।\nतेन संधारिताः सर्वे कायो धातुसमो भवेत् २५।\nहरेः पूजोपचारेण ध्यानेन नियमेन च ।\nसत्यभावेन दानेन नूत्नः कायो विजायते २६।\nदोषा नश्यंति कायस्य व्याधयः शृणु मातले ।\nबाह्याभ्यंतरशौचं हि दुर्गंधिर्नैव जायते २७।\nशुचिस्ततो भवेत्सूत प्रसादात्तस्य चक्रिणः ।\nनाहं स्वर्गं गमिष्यामि स्वर्गमत्र करोम्यहम् २८।\nतपसा चैव भावेन स्वधर्मेण महीतलम् ।\nस्वर्गरूपं करिष्यामि प्रसादात्तस्य चक्रिणः २९।\nएवं ज्ञात्वा प्रयाहि त्वं कथयस्व पुरंदरम् ।\nसुकर्मोवाच-\nसमाकर्ण्य ततः सूतो नृपतेः परिभाषितम् ३०।\nआशीर्भिरभिनंद्याथ आमंत्र्य नृपतिं गतः ।\nसर्वं निवेदयामास इंद्राय च महात्मने ३१।\nसमाकर्ण्य सहस्राक्षो ययातेस्तु महात्मनः ।\nतस्याथ चिंतयामासानयनार्थं दिवं प्रति ३२।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरिते द्विसप्ततितमोऽध्यायः ७२।"
  }
]
[
  {
    "text": "सुकर्मोवाच-\nएवं चिंतयते यावद्राजा परमधार्मिकः ।\nतावत्प्रोवाच सा देवी रतिपुत्री वरानना १।\nकिमु चिंतयसे राजंस्त्वमिहैव महामते ।\nप्रायेणापि स्त्रियः सर्वाश्चपलाः स्युर्न संशयः २।\nनाहं चापल्यभावेन त्वामेवं प्रविचालये ।\nनाहं हि कारयाम्यद्य भवत्पार्श्वं नृपोत्तम ३।\nअन्यस्त्रियो यथा लोके चपलत्वाद्वदंति च ।\nअकार्यं राजराजेंद्र लोभान्मोहाच्च लंपटाः ४।\nलोकानां दर्शनायैव जाता श्रद्धा ममोरसि ।\nदेवानां दर्शनं पुण्यं दुर्लभं हि सुमानुषैः ५।\nतेषां च दर्शनं राजन्कारयामि वदस्व मे ।\nदोषं पापकरं यत्तु मत्संगादिह चेद्भवेत् ६।\nएवं चिंतयसे दुःखं यथान्यः प्राकृतो जनः ।\nमहाभयाद्यथाभीतो मोहगर्ते गतो यथा ७।\nत्यज चिंतां महाराज न गंतव्यं त्वया दिवि ।\nयेन ते जायते दुःखं तन्न कार्यं मया कदा ८।\nएवमुक्तस्तथा राजा तामुवाच वराननाम् ।\nचिंतितं यन्मया देवि तच्छृणुष्व हि सांप्रतम् ९।\nमानभंगो मया दृष्टो नैव स्वस्य मनःप्रिये ।\nमयि स्वर्गं गते कांते प्रजा दीना भविष्यति १०।\nत्रासयिष्यति दुष्टात्मा यमस्तु व्याधिभिः प्रजाः ।\nत्वया सार्धं प्रयास्यामि स्वर्गलोकं वरानने ११।\nएवमाभाष्य तां राजा समाहूय सुतोत्तमम् ।\nपूरुं तं सर्वधर्मज्ञं जरायुक्तं महामतिम् १२।\nएह्येहि सर्वधर्मज्ञ धर्मं जानासि निश्चितम् ।\nममाज्ञया हि धर्मात्मन्धर्मः संपालितस्त्वया १३।\nजरा मे दीयतां तात तारुण्यं गृह्यतां पुनः ।\nराज्यं कुरु ममेदं त्वं सकोशबलवाहनम् १४।\nआसमुद्रां प्रभुंक्ष्व त्वं रत्नपूर्णां वसुंधराम् ।\nमया दत्तां महाभाग सग्रामवनपत्तनाम् १५।\nप्रजानां पालनं पुण्यं कर्तव्यं च सदानघ ।\nदुष्टानां शासनं नित्यं साधूनां परिपालनम् १६।\nकर्तव्यं च त्वया वत्स धर्मशास्त्रप्रमाणतः ।\nब्राह्मणानां महाभाग विधिनापि स्वकर्मणा १७।\nभक्त्या च पालनं कार्यं यस्मात्पूज्या जगत्त्रये ।\nपंचमे सप्तमे घस्रे कोशं पश्य विपश्चितः १८।\nबलं च नित्यं संपूज्यं प्रसादधनभोजनैः ।\nचारचक्षुर्भवस्व त्वं नित्यं दानपरो भव १९।\nभव स्वनियतो मंत्रे सदा गोप्यः सुपंडितैः ।\nनियतात्मा भव स्वत्वं मा गच्छ मृगयां सुत २०।\nविश्वासः कस्य नो कार्यः स्त्रीषु कोशे महाबले ।\nपात्राणां त्वं तु सर्वेषां कलानां कुरु संग्रहम् २१।\nयज यज्ञैर्हृषीकेशं पुण्यात्मा भव सर्वदा ।\nप्रजानां कंटकान्सर्वान्मर्दयस्व दिने दिने २२।\nप्रजानां वांछितं सर्वमर्पयस्व दिने दिने ।\nप्रजासौख्यं प्रकर्तव्यं प्रजाः पोषय पुत्रक २३।\nस्वको वंशः प्रकर्तव्यः परदारेषु मा कृथाः ।\nमतिं दुष्टां परस्वेषु पूर्वानन्वेहि सर्वदा २४।\nवेदानां हि सदा चिंता शास्त्राणां हि च सर्वदा ।\nकुरुष्वैवं सदा वत्स शस्त्राभ्यासरतो भव २५।\nसंतुष्टः सर्वदा वत्स स्वशय्या निरतो भव ।\nगजस्य वाजिनोभ्यासं स्यंदनस्य च सर्वदा २६।\nएवमादिश्य तं पुत्रमाशीर्भिरभिनंद्य च ।\nस्वहस्तेन च संस्थाप्य करे दत्तं स्वमायुधम् २७।\nस्वां जरां तु समागृह्य दत्त्वा तारुण्यमस्य च ।\nगंतुकामस्ततः स्वर्गं ययातिः पृथिवीपतिः २८।\nइति श्रीपद्मपुराणे भूमिखंडे वेनोपाख्याने मातापितृतीर्थवर्णने ययातिचरित्रे द्व्यशीतितमोऽध्यायः ८२।"
  }
]
[
  {
    "text": "सुमनोवाच-\nऋणसंबंधिनं पुत्रं प्रवक्ष्यामि तवाग्रतः ।\nऋणं यस्य गृहीत्वा यः प्रयाति मरणं किल १।\nअर्थदाता सुतो भूत्वा भ्राता चाथ पिता प्रिया ।\nमित्ररूपेण वर्त्तेत अतिदुष्टः सदैव सः २।\nगुणं नैव प्रपश्येत स क्रूरो निष्ठुराकृतिः ।\nजल्पते निष्ठुरं वाक्यं सदैव स्वजनेषु च ३।\nमिष्टंमिष्टं समश्नाति भोगान्भुंजति नित्यशः ।\nद्यूतकर्मरतो नित्यं चौरकर्मणि सस्पृहः ४।\nगृहद्रव्यं बलाद्भुंक्ते वार्यमाणः स कुप्यति ।\nपितरं मातरं चैव कुत्सते च दिनेदिने ५।\nद्रावकस्त्रासकश्चैव बहुनिष्ठुरजल्पकः ।\nएवं भुक्त्वाथ तद्द्रव्यं सुखेन परितिष्ठति ६।\nजातकर्मादिभिर्बाल्ये द्रव्यं गृह्णाति दारुणः ।\nपुनर्विवाहसंबंधान्नानाभेदैरनेकधा ७।\nएवं संजायते द्रव्यमेवमेतद्ददात्यपि ।\nगृहक्षेत्रादिकं सर्वं ममैव हि न संशयः ८।\nपितरं मातरं चैव हिनस्त्येव दिनेदिने ।\nसुखंडैर्मुशलैश्चैव सर्वघातैः सुदारुणैः ९।\nमृते तु तस्मिन्पितरि मातर्येवातिनिष्ठुरः ।\nनिःस्नेहो निष्ठुरश्चश्चैव जायते नात्र संशयः १०।\nश्राद्धकर्माणि दानानि न करोति कदैव सः ।\nएवंविधाश्च वै पुत्राः प्रभवंति महीतले ११।\nरिपुं पुत्रं प्रवक्ष्यामि तवाग्रे द्विजपुंगव ।\nबाल्ये वयसि संप्राप्ते रिपुत्वे वर्तते सदा १२।\nपितरं मातरं चैव क्रीडमानो हि ताडयेत् ।\nताडयित्वा प्रयात्येव प्रहस्यैव पुनःपुनः १३।\nपुनरायाति संत्रस्तः पितरं मातरं प्रति ।\nसक्रोधो वर्तते नित्यं कुत्सते च पुनःपुनः १४।\nएवं संवर्तते नित्यं वैरकर्मणि सर्वदा ।\nपितरं मारयित्वा च मातरं च ततः पुनः १५।\nप्रयात्येवं स दुष्टात्मा पूर्ववैरानुभावतः ।\nअथातः संप्रवक्ष्यामि यस्माल्लभ्यं भवेत्प्रियम् १६।\nजातमात्रः प्रियं कुर्याद्बाल्ये लालनक्रीडनैः ।\nवयः प्राप्य प्रियं कुर्यान्मातृपित्रोरनन्तरम् १७।\nभक्त्या संतोषयेन्नित्यं तावुभौ परितोषयेत् ।\nस्नेहेन वचसा चैव प्रियसंभाषणेन च १८।\nमृते गुरौ समाज्ञाय स्नेहेन रुदते पुनः ।\nश्राद्धकर्माणि सर्वाणि पिंडदानादिकां क्रियाम् १९।\nकरोत्येव सुदुःखार्तस्तेभ्यो यात्रां प्रयच्छति ।\nऋणत्रयान्वितः स्नेहाद्भुंजापयति नित्यशः २०।\nयस्माल्लभ्यं भवेत्कांत प्रयच्छति न संशयः ।\nपुत्रो भूत्वा महाप्राज्ञ अनेन विधिना किल २१।\nउदासीनं प्रवक्ष्यामि तवाग्रे प्रिय सांप्रतम् ।\nउदासीनेन भावेन सदैव परिवर्तते २२।\nददाति नैव गृह्णाति न च कुप्यति तुष्यति ।\nनो वा ददाति संत्यज्य उदासीनो द्विजोत्तम २३।\nतवाग्रे कथितं सर्वं पुत्राणां गतिरीदृशी ।\nयथा पुत्रस्तथा भार्या पिता माताथ बांधवाः २४।\nभृत्याश्चान्ये समाख्याताः पशवस्तुरगास्तथा ।\nगजा महिष्यो दासाश्च ऋणसंबंधिनस्त्वमी २५।\nगृहीतं न ऋणं तेन आवाभ्यां तु न कस्यचित् ।\nन्यासमेवं न कस्यापि कृतं वै पूर्वजन्मनि २६।\nधारयावो न कस्यापि ऋणं कांत शृणुष्वहि ।\nन वैरमस्ति केनापि पूर्वजन्मनि वै कृतम् २७।\nआवाभ्यां हि न विप्रेंद्र न त्यक्तं हि तथापते ।\nएवं ज्ञात्वा शमं गच्छ त्यज चिंतामनर्थकीम् २८।\nकस्य पुत्राः प्रिया भार्या कस्य स्वजनबांधवाः ।\nहृतं न चैव कस्यापि नैव दत्तं त्वया पुनः २९।\nकथं हि धनमायाति विस्मयं व्रज माधव ।\nप्राप्तव्यमेव यत्रैव भवेद्द्रव्यं द्विजोत्तम ३०।\nअनायासेन हस्ते हि तस्यैव परिजायते ।\nयत्नेन महता चैव द्रव्यं रक्षति मानवः ३१।\nव्रजमानो व्रजत्येव धनं तत्रैव तिष्ठति ।\nएवं ज्ञात्वा शमं गच्छ जहि चिंतामनर्थकीम् ३२।\nकस्य पुत्राः प्रिया भार्या कस्य स्वजनबांधवाः ।\nकः कस्य नास्ति संसारे असंबंधाद्द्विजोत्तम ३३।\nमहामोहेन संमूढा मानवाः पापचेतसः ।\nइदं गृहमयं पुत्र इमा नार्यो ममैव हि ३४।\nअनृतं दृश्यते कांत संसारस्य हि बंधनम् ।\nएवं संबोधितो देव्या भार्यया प्रियया तदा ३५।\nपुनः प्राह प्रियां भार्यां सुमनां ज्ञानवादिनीम् ।\nसोमशर्मोवाच-\nसत्यमुक्तं त्वया भद्रे सर्वसंदेहनाशनम् ३६।\nतथापि वंशमिच्छंति साधवः सत्यपंडिताः ।\nयथा पुत्रस्य मे चिंता धनस्य च तथा प्रिये ३७।\nयेनकेनाप्युपायेन पुत्रमुत्पादयाम्यहम् ।\nसुमनोवाच-\nपुत्रेण लोकाञ्जयति पुत्रस्तारयते कुलम् ३८।\nसत्पुत्रेण महाभाग पिता माता च जंतवः ।\nएकः पुत्रो वरो विद्वान्बहुभिर्निर्गुणैस्तु किम् ३९।\nएकस्तारयते वंशमन्ये संतापकारकाः ।\nपूर्वमेव मया प्रोक्तमन्ये संबंधगामिनः ४०।\nपुण्येन प्राप्यते पुत्रः पुण्येन प्राप्यते कुलम् ।\nसुगर्भः प्राप्यते पुण्यैस्तस्मात्पुण्यं समाचर ४१।\nजातस्य मृतिरेवास्ति जन्म एव मृतस्य च ।\nसुजन्म प्राप्यते पुण्यैर्मरणं तु तथैव च ४२।\nसुखं धनचयः कांत भुज्यते पुण्यकर्मभिः ।\nसोमशर्मोवाच-\nपुण्यस्याचरणं ब्रूहि तथा जन्मान्यपि प्रिये ४३।\nसुपुण्यः कीदृशो भद्रे वद पुण्यस्य लक्षणम् ।\nसुमनोवाच-\nआदौ पुण्यं प्रवक्ष्यामि यथा पुण्यं श्रुतं मया ४४।\nपुरुषो वाथवा नारी यथा नित्यं च वर्तते ।\nयथा पुण्यैः समाप्नोति कीर्तिं पुत्रान्प्रियान्धनम् ४५।\nपुण्यस्य लक्षणं कांत सर्वमेव वदाम्यहम् ।\nब्रह्मचर्येण सत्येन मखपंचकवर्तनैः ४६।\nदानेन नियमैश्चापि क्षमाशौचेन वल्लभ ।\nअहिंसया सुशक्त्या च अस्तेयेनापि वर्तनैः ४७।\nएतैर्दशभिरंगैस्तु धर्ममेवं प्रपूरयेत् ।\nसंपूर्णो जायते धर्मो ग्रासैर्भोगो यथोदरे ४८।\nधर्मं सृजति धर्मात्मा त्रिविधेनैव कर्मणा ।\nतस्य धर्मः प्रसन्नात्मा पुण्यमेवं तु प्रापयेत् ४९।\nयं यं चिंतयते प्राज्ञस्तं तं प्राप्नोति दुर्लभम् ।\nसोमशर्मोवाच-\nकीदृङ्मूर्तिस्तु धर्मस्य कान्यंगानि च भामिनि ५०।\nप्रीत्या कथय मे कांते श्रोतुं श्रद्धा प्रवर्तते ।\nसुमनोवाच-\nलोके धर्मस्य वै मूर्तिः कैर्दृष्टा न द्विजोत्तम ५१।\nअदृश्यवर्त्मा सत्यात्मा न दृष्टो देवदानवैः ।\nअत्रिवंशे समुत्पन्नो अनसूयात्मजो द्विजः ५२।\nतेन दृष्टो महाधर्मो दत्तात्रेयेण वै सदा ।\nद्वावेतौ तु महात्मानौ कुर्वाणौ तप उत्तमम् ५३।\nधर्मेण वर्तमानौ तौ तपसा च बलेन च ।\nइंद्राधिकेन रूपेण प्रशस्तेन भविष्यतः ५४।\nदशवर्षसहस्रं तौ यावत्तु वनसंस्थितौ ।\nवायुभक्षौ निराहारौ संजातौ शुभदर्शनौ ५५।\nदशवर्षसहस्रं तु तावत्कालं तपोर्जितम् ।\nसुसाध्यमानयोश्चैव तत्र धर्मः प्रदृश्यते ५६।\nपंचाग्निः साध्यते द्वाभ्यां तावत्कालं द्विजोत्तम ।\nत्रिकालं साधितं तावन्निराहारं कृतं तथा ५७।\nजलमध्ये स्थितौ तावद्दत्तात्रेयो यतिस्तथा ।\nदुर्वासास्तु मुनिश्रेष्ठस्तपसा चैव कर्षितः ५८।\nधर्मं प्रति स धर्मात्मा चुक्रोध मुनिपुंगवः ।\nक्रुद्धे सति महाभाग तस्मिन्मुनिवरे तदा ५९।\nअथ धर्मः समायातः स्वरूपेण च वै तदा ।\nब्रह्मचर्यादिभिर्युक्तस्तपोभिश्च स बुद्धिमान् ६०।\nसत्यं ब्राह्मणरूपेण ब्रह्मचर्यं तथैव च ।\nतपस्तु द्विजवर्योस्ति दमः प्राज्ञो द्विजोत्तमः ६१।\nनियमस्तु महाप्राज्ञो दानमेव तथैव च ।\nअग्निहोत्रिस्वरूपेण ह्यात्रेयं हि समागताः ६२।\nक्षमा शांतिस्तथा लज्जा चाहिंसा च ह्यकल्पना ।\nएताः सर्वाः समायाताः स्त्रीरूपास्तु द्विजोत्तम ६३।\nबुद्धिः प्रज्ञा दया श्रद्धा मेधा सत्कृति शांतयः ।\nपंचयज्ञास्तथा पुण्याः सांगा वेदास्तु ते तदा ६४।\nस्वस्वरूपधराश्चैव ते सर्वे सिद्धिमागताः ।\nअग्न्याधानादयः पुण्या अश्वमेधादयस्तथा ६५।\nरूपलावण्यसंयुक्ताः सर्वाभरणभूषिताः ।\nदिव्यमाल्यांबरधरा दिव्यगंधानुलेपनाः ६६।\nकिरीटकुंडलोपेता दिव्याभरणभूषिताः ।\nदीप्तिमंतः सुरूपास्ते तेजोज्वालाभिरावृताः ६७।\nएवं धर्मः समायातः परिवारसमन्वितः ।\nयत्र तिष्ठति दुर्वासाः क्रोधनः कालवत्तथा ६८।\nधर्म उवाच-\nकस्मात्कोपः कृतो विप्र भवांस्तपस्समन्वितः ।\nक्रोधो हि नाशयेच्छ्रेयस्तप एव न संशयः ६९।\nसर्वनाशकरस्तस्मात्क्रोधं तत्र विवर्जयेत् ।\nस्वस्थो भव द्विजश्रेष्ठ उत्कृष्टं तपसः फलम् ७०।\nदुर्वासा उवाच-\nभवान्को हि समायात एतैर्द्विजवरैः सह ।\nसप्त नार्यः प्रतिष्ठंति सुरूपाः समलंकृताः ७१।\nकथयस्व ममाग्रे त्वं विस्तरेण महामते ।\nधर्म उवाच-\nअयं ब्राह्मणरूपेण सर्वतेजः समन्वितः ७२।\nदंडहस्तः सुप्रसन्नः कमंडलुधरस्तथा ।\nतवाग्रे ब्रह्मचर्योयं सोयं पश्य समागतः ७३।\nअन्यं पश्यस्व वै त्वं च दीप्तिमंतं द्विजोत्तम ।\nकपिलं पिंगलाक्षं च सत्यमेनं द्विजोत्तम ७४।\nतादृशं पश्य धर्मात्मन्वैश्वदेवसमप्रभम् ।\nयत्तपो हि त्वया विप्र सर्वदेवसमाश्रितम् ७५।\nएतं पश्य महाभाग तव पार्श्वसमागतम् ।\nप्रसन्नवाग्दीप्तियुक्तः सर्वजीवदयापरः ७६।\nदम एव तथायं ते यः पोषयति सर्वदा ।\nजटिलः कर्कशः पिंगो ह्यतितीव्रो महाप्रभुः ७७।\nनाशको हि स पापानां खड्गहस्तो द्विजोत्तम ।\nअभिशांतो महापुण्यो नित्यक्रियासमन्वितः ७८।\nनियमस्तु समायातस्तव पार्श्वे द्विजोत्तम ।\nअनिर्मुक्तो महादीप्तः शुद्धस्फटिकसन्निभः ७९।\nपयःकमंडलुकरो दंतकाष्ठधरो द्विजः ।\nशौच एष समायातो भवतः सन्निधाविह ८०।\nअतिसाध्वी महाभागा सत्यभूषणभूषिता ।\nसर्वभूषणशोभांगी शुश्रूषेयं समागता ८१।\nअतिधीरा प्रसन्नांगी गौरी प्रहसितानना ।\nपद्महस्ता इयं धात्री पद्मनेत्रा सुपद्मिनी ८२।\nदिव्यैराभरणैर्युक्ता क्षमा प्राप्ता द्विजोत्तम ।\nअतिशांता सुप्रतिष्ठा बहुमंगलसंयुता ८३।\nदिव्यरत्नकृता शोभा दिव्याभरणभूषिता ।\nतव शांतिर्महाप्राज्ञ ज्ञानरूपा समागता ८४।\nपरोपकारकरणा बहुसत्यसमाकुला ।\nमितभाषा सदैवासौ अकल्पा ते समागता ८५।\nप्रसन्ना सा क्षमायुक्ता सर्वाभरणभूषिता ।\nपद्मासना सुरूपा सा श्यामवर्णा यशस्विनी ८६।\nअहिंसेयं महाभागा भवंतं तु समागता ।\nतप्तकांचनवर्णांगी रक्तांबरविलासिनी ८७।\nसुप्रसन्ना सुमंत्रा च यत्र तत्र न पश्यति ।\nज्ञानभावसमाक्रांता पुण्यहस्ता तपस्विनी ८८।\nमुक्ताभरणशोभाढ्या निर्मला चारुहासिनी ।\nइयं श्रद्धा महाभाग पश्य पश्य समागता ८९।\nबहुबुद्धिसमाक्रांता बहुज्ञानसमाकुला ।\nसुभोगासक्तरूपा सा सुस्थिता चारुमंगला ९०।\nसर्वेष्टध्यानसंयुक्ता लोकमाता यशस्विनी ।\nसर्वाभरणशोभाढ्या पीनश्रोणि पयोधरा ९१।\nगौरवर्णा समायाता माल्यवस्त्रविभूषिता ।\nइयं मेधा महाप्राज्ञ तवैव परिसंस्थिता ९२।\nहंसचंद्रप्रतीकाशा मुक्ताहारविलंबिनी ।\nसर्वाभरणसंभूषा सुप्रसन्ना मनस्विनी ९३।\nश्वेतवस्त्रेण संवीता शतपत्रं शयेकृतम् ।\nपुस्तककरा पंकजस्था राजमाना सदैव हि ९४।\nएषा प्रज्ञा महाभाग भाग्यवंतं समागता ।\nलाक्षारससमावर्णा सुप्रसन्ना सदैव हि ९५।\nपीतपुष्पकृतामाला हारकेयूरभूषणा ।\nमुद्रिका कंकणोपेता कर्णकुंडलमंडिता ९६।\nपीतेन वाससा देवी सदैव परिराजते ।\nत्रैलोक्यस्योपकाराय पोषणायाद्वितीयका ९७।\nयस्याः शीलं द्विजश्रेष्ठ सदैव परिकीर्तितम् ।\nसेयं दया सु संप्राप्ता तव पार्श्वे द्विजोत्तम ९८।\nइयं वृद्धा महाप्राज्ञ भावभार्या तपस्विनी ।\nमम माता द्विजश्रेष्ठ धर्मोहं तव सुव्रत ९९।\nइति ज्ञात्वा शमं गच्छ मामेवं परिपालय ।\nदुर्वासा उवाच-\nयदि धर्मः समायातो मत्समीपं तु सांप्रतम् १००।\nएतन्मे कारणं ब्रूहि किं ते धर्म करोम्यहम् ।\nधर्म उवाच-\nकस्मात्क्रुद्धोसि विप्रेन्द्र किमेतैर्विप्रियं कृतम् १०१।\nतन्मे त्वं कारणं ब्रूहि दुर्वासो यदि मन्यसे ।\nदुर्वासा उवाच-\nयेनाहं कुपितो देव तदिदं कारणं शृणु १०२।\nदमशौचैः सुसंक्लेशैः शोधितं कायमात्मनः ।\nलक्षवर्षप्रमाणं वै तपश्चर्या मया कृता १०३।\nएवं पश्यसि मामेवं दया तेन प्रवर्तते ।\nतस्मात्क्रुद्धोस्मि तेद्यैव शापमेवं ददाम्यहम् १०४।\nएवं श्रुत्वा तदा तस्य तमुवाच महामतिः ।\nधर्म उवाच-\nमयि नष्टे महाप्राज्ञ लोको नाशं समेष्यति १०५।\nदुःखमूलमहं तात निकर्शामि भृशं द्विज ।\nसौख्यं पश्चादहं दद्मि यदि सत्यं न मुंचति १०६।\nपापोयं सुखमूलस्तु पुण्यं दुःखेन लभ्यते ।\nपुण्यमेवं प्रकुर्वाणः प्राणी प्राणान्विमुंचति १०७।\nमहत्सौख्यं ददाम्येवं परत्र च न संशयः ।\nदुर्वासा उवाच-\nसुखं येनाप्यते तेन परं दुःखं प्रपद्यते १०८।\nतत्तु मर्त्यः परित्यज्य अन्येनापि प्रभुज्यते ।\nतत्सुखं को विजानाति निश्चयं नैव पश्यति १०९।\nतच्छ्रेयो नैव पश्यामि अन्याय्यं हि कृतं तव ।\nयेन कायेन क्रियते भुज्यते नैव तत्सुखम् ११०।\nअन्येन क्रियते क्लेशमन्येनापि प्रभुज्यते ।\nतत्सुखं को विजानाति चान्यायं धर्ममेव वा १११।\nअन्येन क्रियते क्लेशमन्येनापि सुखं पुनः ।\nभुनक्ति पुरुषो धर्म तत्सर्वं श्रेयसा युतम् ११२।\nपुण्यं चैव अनेनापि अनेन फलमश्नुते ।\nक्रियमाणं पुनः पुण्यमन्येन परिभुज्यते ११३।\nतत्सर्वं हि सुखं प्रोक्तं यत्तथा यस्य लक्षणम् ।\nधर्मशास्त्रोदितं चैव कृतं सर्वत्र नान्यथा ११४।\nयेन कायेन कुर्वंति तेन दुःखं सहन्ति ते ।\nपरत्र तेन भुंजंति अनेनापि तथैव च ११५।\nइति ज्ञात्वा स धर्मात्मा भवान्समवलोकयेत् ।\nयथा चौरा महापापाः स्वकायेन सहंति ते ११६।\nदुःखेन दारुणं तीव्रं तथा सुखं कथं नहि ।\nधर्म उवाच-\nयेन कायेन पापाश्च संचरन्ति हि पातकम् ११७।\nतेन पीडां सहंत्येव पातकस्य हि तत्फलम् ।\nदंडमेकं परं दृष्टं धर्मशास्त्रेषु पंडितैः ११८।\nतं धर्मपूर्वकं विद्धि एतैर्न्यायैस्त्वमेव हि ।\nदुर्वासा उवाच-\nएवं न्यायं न मन्येहं तथैव शृणु धर्मराट् ११९।\nशापत्रयं प्रदास्यामि क्रुद्धोहं तव नान्यथा ।\nधर्म उवाच-\nयदा क्रुद्धो महाप्राज्ञ मामेव हि क्षमस्व च १२०।\nनैव क्षमसि विप्रेंद्र दासीपुत्रं हि मां कुरु ।\nराजानं तु प्रकर्तव्यं चांडालं च महामुने १२१।\nप्रसादसुमुखो विप्र प्रणतस्य सदैव हि ।\nदुर्वासाश्च ततः क्रुद्धो धर्मं चैव शशाप ह १२२।\nदुर्वासा उवाच-।\nराजा भव त्वं धर्माद्य दासीपुत्रश्च नान्यथा ।\nगच्छ चांडालयोनिं च धर्म त्वं स्वेच्छया व्रज १२३।\nएवं शापत्रयं दत्त्वा गतोसौ द्विजसत्तमः ।\nअनेनापि प्रसंगेन दृष्टो धर्मः पुरा किल १२४।\nसोमशर्मोवाच-।\nधर्मस्तु कीदृशो जातस्तेन शप्तो महात्मना ।\nतद्रूपं तस्य मे ब्रूहि यदि जानासि भामिनि १२५।\nसुमनोवाच-।\nभरतानां कुले जातो धर्मो भूत्वा युधिष्ठिरः ।\nविदुरो दासीपुत्रस्तु अन्यं चैव वदाम्यहम् १२६।\nयदा राजा हरिश्चंद्रो विश्वामित्रेण कर्षितः ।\nतदा चांडालतां प्राप्तः स हि धर्मो महामतिः १२७।\nएवं कर्मफलं भुक्तं धर्मेणापि महात्मना ।\nदुर्वाससो हि शापाद्वै सत्यमुक्तं तवाग्रतः १२८।"
  }
]
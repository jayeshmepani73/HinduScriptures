[
  {
    "text": "सुकर्मोवाच-\nएतत्ते सर्वमाख्यातं चरित्रं पापनाशनम् ।\nपुत्राणां तारकं दिव्यं बहुपुण्यप्रदायकम् १।\nप्रत्यक्षं दृश्यते लोके ययातिचरितं श्रुतम् ।\nपूरुणाप्तं महद्राज्यं दुर्गतिं गतवांस्तुरुः २।\nपितृप्रसादात्कोपाच्च यथा जातं तथा पुनः ।\nपुत्राणां तारकं पुण्यं यशस्यं धनधान्यदम् ३।\nशापयुक्ताविमौ चोभौ तुरुश्च यदुरेव च ।\nपितृमातृसमं नास्ति अभीष्टफलदायकम् ४।\nसाभिलाषेण भावेन पिता पुत्रं समाह्वयेत् ।\nमाता च पुत्रपुत्रेति तस्य पुण्यफलं शृणु ५।\nसमाहूतो यथा पुत्रः प्रयाति मातरं प्रति ।\nयो याति हर्षसंयुक्तो गंगास्नानफलं लभेत् ६।\nपादप्रक्षालनं यस्तु कुरुते च महायशाः ।\nसर्वतीर्थफलं भुंक्ते प्रसादात्तु तयोः सुतः ७।\nअंगसंवाहनाच्चान्यदश्वमेधफलं लभेत् ।\nभोजनाच्छादनस्नानैर्गुरुं यः पोषयेत्सुतः ८।\nपृथ्वीदानसमं पुण्यं तत्पुत्रे हि प्रजायते ।\nसर्वतीर्थमयी गंगा तथा माता न संशयः ९।\nबहुपुण्यमयः सिंधुर्यथा लोके प्रतिष्ठितः ।\nअस्मिल्लोँके पिता तद्वत्पुराणकवयो विदुः १०।\nसुकर्मोवाच-\nभ्रंशते क्रोशते यस्तु पितरं मातरं पुनः ।\nस पुत्रो नरकं याति रौरवाख्यं न संशयः ११।\nमातरं पितरं वृद्धौ गृहस्थो यो न पोषयेत् ।\nस पुत्रो नरकं याति वेदनां प्राप्नुयाद्ध्रुवम् १२।\nकुत्सते पापकर्ता यो गुरुं पुत्रः सुदुर्मतिः ।\nनिष्कृतिर्नैव दृष्टा वै पुराणैः कविभिः कदा १३।\nएवंज्ञात्वाह्यहंविप्रपूजयामिदिनेदिने ।\nमातरं पितरं नित्यं भक्त्या नमितकंधरः १४।\nकृत्याकृत्यं वदेच्चैव समाहूय गुरुर्मम ।\nतत्करोम्यविचारेण शक्त्या स्वस्य च पिप्पल १५।\nतेन मे परमं ज्ञानं संजातं गतिदायकम् ।\nएतयोश्च प्रसादेन संसारे परिवर्तते १६।\nयच्चकिंचित्प्रकुर्वंति मानवा भुवि संस्थिताः ।\nगृहस्थस्तदहं जाने यच्च स्वर्गे प्रवर्तते १७।\nनागानां च इहस्थोपि चारं जानामि पिप्पल ।\nएतयोश्च प्रसादाच्च त्रैलोक्यं मम वश्यताम् १८।\nगतं विद्याधरश्रेष्ठ भवानर्चतु माधवम् ।\nविष्णुरुवाच-\nएवं संचोदितस्तेन पिप्पलो हि स्वकर्मणा १९।\nआनम्य तं द्विजश्रेष्ठं लज्जितोऽपि दिवं ययौ ।\nसुकर्मासोऽपि धर्मात्मा गुरुं शुश्रूषते नृप २०।\nएतत्ते सर्वमाख्यातं पितृतीर्थानुगं मया ।\nअन्यत्किं ते प्रवक्ष्यामि वद वेन महामते २१।\nइति श्रीपद्मपुराणे भूमिखंडेवेनोपाख्याने मातापितृतीर्थमाहात्म्यवर्णनंनाम चतुरशीतितमोऽध्यायः ८४।"
  }
]
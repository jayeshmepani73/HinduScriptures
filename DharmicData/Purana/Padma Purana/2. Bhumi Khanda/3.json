[
  {
    "text": "सूत उवाच-\nप्रस्थितस्तेन मार्गेण प्रविष्टो गगनांतरे ।\nस दृष्टो देवदेवेन सहस्राक्षेण धीमता १।\nउद्यमं तस्य वै ज्ञात्वा चक्रे विघ्नं सुराधिराट् ।\nमेनिकांतामुवाचेदं गच्छ त्वं मम शासनात् २।\nसमाचरस्वास्य शीघ्रं गत्वा विघ्नं सुमध्यमे ।\nअस्यैव विप्रवर्यस्य पुत्रस्य शिवशर्मणः ३।\nतथा कुरुष्व भद्रं ते यथा नायाति मे गृहम् ।\nएवमाकर्ण्य तद्वाक्यं मेनिका प्रस्थिता त्वरात् ४।\nसूत उवाच-\nरूपौदार्यगुणोपेता सर्वालंकारभूषिता ।\nनंदनस्य वनस्यांते दोलायां समुपस्थिता ५।\nसुस्वरेण प्रगायंती गीतं वीणास्वरोपमम् ।\nतेन दृष्टा विशालाक्षी चतुरा चारुलोचना ६।\nव्यवसायं ततो ज्ञात्वा तस्या विघ्नमनुत्तमम् ।\nइंद्रेण प्रेषिता चैषा न च भद्रकरा भवेत् ७।\nएवं ज्ञात्वा जगामाथ सत्वरेण द्विजोत्तमः ।\nतया दृष्टस्तथा पृष्टः क्व यास्यसि महामते ८।\nविष्णुशर्मा तदोवाच मेनिकां कामचारिणीम् ।\nइंद्रलोकं प्रयास्यामि पितुरर्थे त्वरान्वितः ९।\nमेनिका विष्णुशर्माणं प्रत्युवाच प्रियं पुनः ।\nकामबाणैः प्रभिन्नाहं त्वामद्य शरणं गता १०।\nरक्षस्व द्विजशार्दूल यदि धर्ममिहेच्छसि ।\nयावद्धि त्वं मया दृष्टः कामाकुलितचेतसा ११।\nकामानलेन संदग्धा तावदेव न संशयः ।\nसंभ्रांता कामसंतप्ता प्रसादसुमुखो भव १२।\nविष्णुशर्मोवाच-\nचरित्रं देवदेवस्य विदितं मे वरानने ।\nभवत्याश्चप्रजानामिनाहंचैतादृशःशुभे १३।\nभवत्यास्तेजसा रूपैरन्ये मुह्यंति शोभने ।\nविश्वामित्रादयो देवि पुत्रोहं शिवशर्मणः १४।\nयोगसिद्धिं गतस्यापि तपः सिद्धस्य चाबले ।\nकामादयो महादोषा आदावेव विनिर्जिताः १५।\nअन्यं भज विशालाक्षि इंद्रलोकं व्रजाम्यहम् ।\nएवमुक्त्वा जगामाथ त्वरितो द्विजसत्तमः १६।\nनिष्फला मेनका जाता पृष्टा देवेन वज्रिणा ।\nविभीषां दर्शयामास नानारूपां पुनः पुनः १७।\nयथानलेन संदग्धास्तृणानां संचया द्विजाः ।\nभस्मीभूता भवंत्येव तथा तास्ता विभीषिकाः १८।\nविप्रस्य तेजसा तस्य पितृभक्तस्य सत्तमाः ।\nप्रलयं गतास्तु घोरास्ता दारुणा भीषिका द्विजाः १९।\nस विघ्नान्दर्शयामास सहस्राक्षः पुनः पुनः ।\nतेजसाऽनाशयद्विप्रः स्वकीयेन महायशाः २०।\nएवं विघ्नान्बहूंस्तस्य इंद्रस्यापि महात्मनः ।\nनाशयामास मेधावी तपसस्तेजसापि वा २१।\nनष्टेषु तेषु विघ्नेषु दारुणेषु महत्सु च ।\nज्ञात्वा तस्य कृतान्विघ्नान्दारुणान्भीषणाकृतीन् २२।\nअथ क्रुद्धो महातेजा विष्णुशर्मा द्विजोत्तमः ।\nइंद्रं प्रति महाभागो रागरक्तांतलोचनः २३।\nइंद्र लोकादहं चेंद्रं पातयिष्यामि नान्यथा ।\nनिजधर्मे रतस्याद्य यो विघ्नं तु समाचरेत् २४।\nतस्य दंडं प्रदास्यामि यो वै हन्यात्स हन्यते ।\nएवमन्यं करिष्यामि देवानां पालकं पुनः २५।\nएवं समुद्यतो विप्र इंद्रनाशाय सत्तमः ।\nतावदेव समायातो देवेंद्रः पाकशासनः २६।\nभो भो विप्र महाप्राज्ञ तपसा नियमेन च ।\nदमेन सत्यशौचाभ्यां त्वत्समो नास्ति चापरः २७।\nअनया पितृभक्त्या ते जितोहं दैवतैः सह ।\nममापराधं त्वं सर्वं क्षंतुमर्हसि सत्तम २८।\nवरं वरय भद्रं ते दुर्लभं च ददाम्यहम् ।\nविष्णुशर्मा तदोवाच देवराजं तथागतम् २९।\nविप्रतेजो महेंद्रेद्रं असह्यं देवदैवतैः ।\nपितृभक्तस्य देवेश दुःसहं सर्वथा विभो ३०।\nतेजोभंगो न कर्त्तव्यो ब्राह्मणानां महात्मनाम् ।\nपुत्रपौत्रैः समस्तैस्तु ब्रह्मविष्णुहरान्पुनः ३१।\nनाशयंते न संदेहो यदि रुष्टा द्विजोत्तमाः ।\nनागच्छेद्यद्भवानद्य तदा राज्यमनुत्तमम् ३२।\nआत्मतपः प्रभावेण अन्यस्मै त्वं महात्मने ।\nदातुकामस्तु संजातो रोषपूर्णेन चक्षुषा ३३।\nभवानद्य समायातो वरं दातुमिहेच्छसि ।\nअमृतं देहि देवेंद्र पितृभक्तिं तथाचलाम् ३४।\nएवंविधं वरं देहि यदि तुष्टोसि शत्रुहन् ।\nएवं ददामि पुण्यं ते वरं चामृतसंयुतम् ३५।\nएवमाभाष्य तं विप्रममृतं दत्तवान्स्वयम् ।\nसकुंभं दत्तवांस्तस्मै प्रीयमाणेन चात्मना ३६।\nअचला ते भवेद्विप्र भक्तिः पितरि सर्वदा ।\nएवमाभाष्य तं विप्रं विसृज्य च सहस्रदृक् ३७।\nप्रसन्नोभूच्च तद्दृष्ट्वा विप्रतेजः सुदुःसहम् ।\nविष्णुशर्मा ततो गत्वा पितरं वाक्यमब्रवीत् ३८।\nतात इंद्रात्समानीतममृतं व्याधिनाशनम् ।\nअनेनापि महाभाग नीरुजो भव सर्वदा ३९।\nअमृतेन त्वमद्यैव परां तृप्तिमवाप्नुहि ।\nएतद्वाक्यं महच्छ्रुत्वा शिवशर्मा सुतस्य हि ४०।\nसुतान्सर्वान्समाहूय प्रीयमाणेन चेतसा ।\nपितृभक्ताः सुता यूयं मद्वाक्यपरिपालकाः ४१।\nवरं वृणुध्वं सुप्रीताः पुत्रका दुर्लभं भुवि ।\nएवमाभाषितं तस्य शुश्रुवुः सर्वसंमताः ४२।\nते सर्वे तु समालोच्य पितरं प्रत्यथाब्रुवन् ।\nअस्माकं जीवताम्माता गता या यममंदिरम् ४३।\nनीरुजा भवनाद्देवी प्रसादात्तव सुव्रता ।\nभवान्पिता इयं माता जन्मजन्मांतरे पितः ४४।\nवयं सुता भवेमेति सर्वे पुण्यकृतस्तथा ।\nशिवशर्मोवाच-\nअद्यैवापि मृता माता भवतां पुत्रवत्सला ४५।\nजीवमाना सुहृष्टा सा एष्यते नात्र संशयः ।\nएवमुक्ते शुभे वाक्ये ऋषिणा शिवशर्मणा ४६।\nतेषां माता समायाता प्रहृष्टा वाक्यमब्रवीत् ।\nएतदर्थं समुत्पन्नं सुवीर्यं तनयं सुतम् ४७।\nनराः सत्पुत्रमिच्छंति कुलवंशप्रभावकम् ।\nस्त्रियो लोके महाभागाः सुपुण्याः पुण्यवत्सलाः ४८।\nसुतमिच्छंति सर्वत्र पुण्यांगं पुण्यसाधकम् ।\nकुक्षिं यस्या गतो गर्भः सुपुण्यः परिवर्त्तते ४९।\nपुण्यान्पुत्रान्प्रसूयेत सा नारी पुण्यभागिनी ।\nकुलाचारं कुलाधारं पितृमातृप्रतारकम् ५०।\nविना पुण्यैः कथं नारी संप्राप्नोति सुतोत्तमम् ।\nन जाने कीदृशैः पुण्यैरेष भर्ता सुपुण्यभाक् ५१।\nसंजातो धर्मवीर्योपि धर्मात्मा धर्मवत्सलः ।\nयस्य वीर्यान्मया प्राप्ता यूयं पुत्रास्ततोधिकाः ५२।\nएवं पुण्यप्रभावोयं भवंतः पुण्यवत्सलाः ।\nमम पुत्रास्तु संजाताः पितृभक्तिपरायणाः ५३।\nअहो लोकेषु पुण्यैश्च सुपुत्रः परिलभ्यते ।\nएकैकशोधिकाः पंच मया प्राप्ता महाशयाः ५४।\nयज्वानः पुण्यशीलाश्च तपस्तेजः पराक्रमाः ।\nएवं संवर्धितास्ते तु तया मात्रा पुनः पुनः ५५।\nहर्षेण महताविष्टाः प्रणेमुर्मातरं सुताः ।\nपुत्रा ऊचुः-\nसुपुण्यैः प्राप्यते माता सन्माता सुपिता किल ५६।\nभवती पुण्यकृन्माता नो भाग्यैस्तु प्रवर्तिता ।\nयस्या गर्भोदरं प्राप्य सुपुण्यैश्च प्रवर्द्धिताः ५७।\nजन्मजन्मनि त्वं माता पिता चैव भविष्यथः ।\nपितोवाच-\nशृणुध्वं मामकाः पुत्राः सुवरं पुण्यदायकम् ५८।\nमयि तुष्टे सुता भोगा ननु भुंजंतु चाक्षयान् ।\nपुत्रा ऊचुः-\nयदि तात प्रसन्नोसि वरं दातुमिहेच्छसि ५९।\nअस्मान्प्रेषय गोलोकं वैष्णवं दाहवर्जितम् ।\nपितोवाच-\nगच्छध्वं वैष्णवं लोकं यूयं विगतकल्मषाः ६०।\nमत्प्रसादात्तपोभिश्च पितृभक्त्यानया स्वया ।\nएवमुक्ते तु तेनापि सुवाक्ये ऋषिणा ततः ६१।\nशंखचक्रगदापाणिर्गरुडारूढ आगतः ।\nसपुत्रं शिवशर्माणमित्युवाच पुनः पुनः ६२।\nसपुत्रेण त्वयाद्यैव जितो भक्त्यास्मि वै द्विज ।\nपुत्रैः सार्द्धं समागच्छ चतुर्भिः पुण्यकारिभिः ६३।\nअनया भार्यया सार्द्धं पुण्यया पतिकाम्यया ।\nशिवशर्मोवाच-\nअमी गच्छंतु पुत्रा मे वैष्णवं लोकमुत्तमम् ६४।\nकंचित्कालं तु नेष्यामि भूमौ वै भार्यया सह ।\nअनेनापि सुपुत्रेण अंत्येन सोमशर्मणा ६५।\nएवमुक्ते शुभे वाक्ये ऋषिणा सत्यभाषिणा ।\nतानुवाचाथ देवेशः सुपुत्राञ्छिवशर्मणः ६६।\nगच्छंतु मोक्षदं लोकं दाहप्रलयवर्जितम् ।\nएवमुक्ते ततो विप्राश्चत्वारः सत्यचेतसः ६७।\nविष्णुरूपधराः सर्वे बभूवुस्तत्क्षणादपि ।\nइंद्रनीलसमावर्णैः शंखचक्रगदाधराः ६८।\nसर्वाभरणसौभाग्या विष्णुरूपा महौजसः ।\nहारकंकणशोभाढ्या रत्नमालाभिशोभिताः ६९।\nसूर्यतेजःप्रतीकाशास्तेजोज्वालाभिरावृताः ।\nप्रविष्टा वैष्णवं कायं पश्यतः शिवशर्मणः ७०।\nदीपं दीपा यथा यांति तद्वल्लीना महामते ।\nगतास्ते वैष्णवं धाम पितृभक्त्या द्विजोत्तमाः ७१।\nप्रभावं तु प्रवक्ष्यामि सुसत्यं सोमशर्मणः ७२।\nइति श्रीपद्मपुराणे भूमिखंडे शिवशर्मोपाख्याने तृतीयोऽध्यायः ३।"
  }
]
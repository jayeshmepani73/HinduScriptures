[
  {
    "text": "वेन उवाच-\nनित्यदानफलं देव त्वत्तः पूर्वं मया श्रुतम् ।\nनैमित्तिकस्य दानस्य दत्तस्यापि हि यत्फलम् १।\nतत्फलं मे समाचक्ष्व त्वत्प्रसादात्प्रयत्नतः ।\nमहातृप्तिं न गच्छामि श्रोतुं श्रद्धा प्रवर्तते २।\nविष्णुरुवाच-\nनैमित्तिकं प्रवक्ष्यामि दानमेव नृपोत्तम ।\nमहापर्वणि संप्राप्ते येन दानानि श्रद्धया ३।\nसत्पात्रेभ्यः प्रदत्तानि तस्य पुण्यफलं शृणु ।\nगजं रथं प्रदत्ते यो ह्यश्वं चापि नृपोत्तम ४।\nस च भृत्यैस्तु संयुक्तः पुण्यदेशे नृपोत्तमः ।\nजायते हि महाराज मत्प्रसादान्न संशयः ५।\nराजा भवति धर्मात्मा ज्ञानवान्बलवान्सुधीः ।\nअजेयः सर्वभूतानां महातेजाः प्रजायते ६।\nमहापर्वणि संप्राप्ते भूमिदानं ददाति यः ।\nगोदानं वा महाराज सर्वभोगपतिर्भवेत् ७।\nब्राह्मणाय सुपुण्याय दानं दद्यात्प्रयत्नतः ।\nमहादानानि यो दद्यात्तीर्थे पर्वणि पात्रवित् ८।\nतेषां चिह्नं प्रवक्ष्यामि भूपतित्वं प्रजायते ।\nतीर्थे पर्वणि संप्राप्ते गुप्तदानं ददाति यः ९।\nनिधीनामाशुसंप्राप्तिरक्षरा परिजायते ।\nमहापर्वणि संप्राप्ते तीर्थेषु ब्राह्मणाय च १०।\nसुचैलं च महादानं कांचनेन समन्वितम् ।\nपुण्यं फलं प्रवक्ष्यामि तस्य दानस्य भूपते ११।\nजायंते बहवः पुत्राः सुगुणा वेदपारगाः ।\nआयुष्मंतः प्रजावंतो यशः पुण्यसमन्विताः १२।\nविपुलाश्चैव जायंते स्फीता लक्ष्मीर्महामते ।\nसौख्यं च लभते पुण्यं धर्मवान्परिजायते १३।\nमहापर्वणि संप्राप्ते तीर्थे गत्वा प्रयत्नतः ।\nकपिलां कांचनीं दद्याद्ब्राह्मणाय महात्मने १४।\nतस्य पुण्यं प्रवक्ष्यामि दानस्य च महामते ।\nकपिलादो महाराज सर्वसौख्यान्प्रभुंजति १५।\nयावद्ब्रह्मा प्रजीवेत्स तावत्तिष्ठति तत्र सः ।\nमहापर्वणि संप्राप्ते अलंकृत्य च गां तदा १६।\nकांचनेनापि संयुक्तां वस्त्रालंकारभूषणैः ।\nतस्य दानस्य राजेंद्र फलभोगं वदाम्यहम् १७।\nविपुला जायते लक्ष्मीर्दानभोगसमाकुला ।\nसर्वविद्यापतिर्भूत्वा विष्णुभक्तो भवेत्किल १८।\nविष्णुलोके वसेन्मर्त्यो यावत्तिष्ठति मेदिनी ।\nतीर्थं गत्वा तु यो दद्याद्ब्राह्मणाय विभूषणम् १९।\nभुक्त्वा तु विपुलान्भोगानिन्द्रेण क्रीडते सह ।\nमहापर्वणि संप्राप्ते वस्त्रं च द्विजपुंगवे २०।\nदत्त्वान्नं भूमिसंयुक्तं पात्रे श्रद्धासमन्वितः ।\nमोदते स तु वैकुंठे विष्णुतुल्यपराक्रमः २१।\nसवस्त्रं कांचनं दत्त्वा द्विजाय परिशांतये ।\nस्वेच्छया अग्निसदृशो वैकुंठे स वसेत्सुखी २२।\nसुवर्णस्य सुकुंभं च घृतेन परिपूरयेत् ।\nपिधानं रौप्यं कर्तव्यं वस्त्रहारैरलंकृतम् २३।\nपुष्पमालान्वितं कुर्याद्ब्रह्मसूत्रेण शोभितम् ।\nप्रतिष्ठितं वेदमंत्रैस्तं संपूज्य महामते २४।\nउपचारैः पवित्रैश्च षोडशैः परिपूजयेत् ।\nस्वलंकृत्य ततो दद्याद्ब्राह्मणाय महात्मने २५।\nषोडशैव ततो गावः सवस्त्राः कांस्यदोहनाः ।\nकुंभयुक्ताश्च चत्वारो दक्षिणां च सकांचनाम् २६।\nतथा द्वादशका गावो वस्त्रालंकारभूषणाः ।\nपृथग्भूताय विप्राय दातव्या नात्र संशयः २७।\nएवमादीनि दानानि अन्यानि नृपनंदन ।\nतीर्थकालं सुसंप्राप्य विप्रावसथमेव च २८।\nश्रद्धाभावेन दातव्यं बहुपुण्यकरं भवेत् ।\nविष्णुरुवाच-।\nविष्णुमुद्दिश्य यद्दानं कामनापरिकल्पितम् २९।\nतस्य दानस्य भावेन भावनापरिभावितः ।\nतादृक्फलं समश्नाति मानुषो नात्र संशयः ३०।\nअभ्युदयं प्रवक्ष्यामि यज्ञादिषु प्रवर्तते ।\nतेन दानेन तस्यापि श्रद्धया च द्विजोत्तम ३१।\nप्रज्ञावृद्धिं समाप्नोति न च दुःखं प्रविंदति ।\nभोगान्भुनक्ति धर्मात्मा जीवमानस्तु सांप्रतम् ३२।\nऐंद्रांस्तु भुंक्ते भोगान्स दाता दिव्यां गतिं गतः ।\nस्वकुलं नयते स्वर्गं कल्पानां च सहस्रकम् ३३।\nएवमाभ्युदयं प्रोक्तं प्राप्तं तेषु वदाम्यहम् ।\nकायस्य च क्षयं ज्ञात्वा जरया परिपीडितः ३४।\nदानं तेन प्रदातव्यमाशां कस्य न कारयेत् ।\nमृते च मयि मे पुत्रा अन्ये स्वजनबांधवाः ३५।\nकथमेते भविष्यंति मां विना सुहृदो मम ।\nतेषां मोहात्प्रमुग्धो वै न ददाति स किंचन ३६।\nमृत्युं प्रयाति मोहात्मा रुदंति मित्रबांधवाः ।\nदुःखेन पीडिताः सर्वे मायामोहेन पीडिताः ३७।\nसंकल्पयंति दानानि मोक्षं वै चिंतयंति च ।\nतस्मिन्मृते महाराज मायामोहे गते सति ३८।\nविस्मरंति च दानानि लोभात्मानो ददंति न ।\nयोऽसौ मृतो महाराज यमपंथं सुदुःखितः ३९।\nतृषाक्षुधासमाक्रांतो बहुदुःखैः प्रपीडितः ।\nतस्माद्दानं प्रदातव्यं स्वयमेव न संशयः ४०।\nकस्य पुत्राश्च पौत्राश्च कस्य भार्या नृपोत्तम ।\nसंसारे नास्ति कः कस्य तस्माद्दानं प्रदीयते ४१।\nज्ञानवता प्रदातव्यं स्वयमेव न संशयः ।\nअन्नं पानं च तांबूलमुदकं कांचनं तथा ४२।\nयुग्मं वस्त्रं च छत्रं च स्वयमेव न संशयः ।\nजलपात्राण्यनेकानि सोदकानि नृपोत्तम ४३।\nवाहनानि विचित्राणि यानान्येव महामते ।\nनानागंधान्सकर्पूरं यमपंथ सुखप्रदे ४४।\nउपानहौ प्रदातव्ये यदीच्छेद्विपुलं सुखम् ।\nएतैर्दानैर्महाराज यमपंथं सुखेन वै ४५।\nप्रयाति मानवो राजन्यमदूतैरलंकृतम् ४६।\nइति श्रीपद्मपुराणे पंचपंचाशत्सहस्रसंहितायां भूमिखंडे वेनोपाख्याने चत्वारिंशोऽध्यायः ४०।"
  }
]
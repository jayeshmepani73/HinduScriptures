[
  {
    "text": "द्विचत्वारिंशत्तमोऽध्यायः\nसख्य ऊचुः-\nसुदेवा का त्वया प्रोक्ता किमाचारा वदस्व नः ।\nत्वया प्रोक्तं महाभागे वद नः सत्यमेव च १।\nसुकलोवाच-\nअयोध्यायां महाराजः स आसीद्धर्मकोविदः ।\nमनुपुत्रो महाभागः सर्वधर्मार्थतत्परः २।\nइक्ष्वाकुर्नाम सर्वज्ञो देवब्राह्मणपूजकः ।\nतस्य भार्या सदा पुण्या पतिव्रतपरायणा ३।\nतया सार्द्धं यजेद्यज्ञं तीर्थानि विविधानि च ।\nवेदराजस्य वीरस्य काशीशस्य महात्मनः ४।\nसुदेवा नाम वै कन्या सत्याचारपरायणा ।\nउपयेमे महाराज इक्ष्वाकुस्तां महीपतिः ५।\nसुदेवा चारुसर्वांगी सत्यव्रतपरायणा ।\nतया सार्द्धं स वै राजा जनानां पुण्यनायकः ६।\nस रेमे नृपशार्दूलो नित्यं च प्रियया तया ।\nएकदा तु महाराजस्तया सार्द्धं वनं ययौ ७।\nगंगारण्यं समासाद्य मृगयां क्रीडते सदा ।\nसिंहान्हत्वा वराहांश्च गजांश्च महिषांस्तथा ८।\nक्रीडमानस्य तस्याग्रे वराहश्च समागतः ।\nबहुशूकरयूथेन पुत्रपौत्रैरलंकृतः ९।\nएका च शूकरी तस्य प्रियापार्श्वे प्रतिष्ठिता ।\nवराहैः शूकरैस्तस्य तमेव परिवारिता १०।\nदृष्ट्वा च राजराजेंद्रं दुर्जयं मृगयारतम् ।\nपर्वताधारमाश्रित्य भार्यया सह शूकरः ११।\nतिष्ठत्येकः सुवीर्येण पुत्रान्पौत्रान्गुरूञ्छिशून् ।\nज्ञात्वा तेषां महाराज मृगाणां कदनं महत् १२।\nतानुवाच सुतान्पौत्रान्भार्यां तां च स शूकरः ।\nकोशलाधिपतिर्वीरो मनुपुत्रो महाबलः १३।\nक्रीडते मृगयां कांते मृगान्संहरते बहून् ।\nस मां दृष्ट्वा महाराज एष्यते नात्र संशयः १४।\nअन्येषां लुब्धकानां मे नास्ति प्राणभयं ध्रुवम् ।\nममरूपं नृपो दृष्ट्वा क्षमां नैव करिष्यति १५।\nहर्षेण महताविष्टो बाणपाणिर्धनुर्द्धरः ।\nश्वभिर्युक्तो महातेजा लुब्धकैः परिवारितः १६।\nप्रिये करिष्यते घातं ममाप्येवं न संशयः १७।\nशूकर्युवाच-\nयदायदा पश्यसि लुब्धकान्बहून्महावने कांत समायुधान्बहून् ।\nएतैस्तु पुत्रैर्ममपौत्रकैः समं दूरं नु भो यासि पलायमानः १८।\nत्यक्त्वा सुधैर्यं बलपौरुषं महन्महाभयेनापि विषण्णचेतनः ।\nदृष्ट्वा नृपेंद्रं पुरुषोत्तमोत्तमं करोषि किं कांत वदस्वकारणम् १९।\nतस्यास्तु वाक्यं सनिशम्य कोल उवाच तां शूकरराजउत्तरम् ।\nयदर्थभीतोस्मि सुलुब्धकात्प्रिये दृष्ट्वा गतो दूर निशम्यशूकरान् २०।\nसुलुब्धकाः पापकराः शठाः प्रिये कुर्वंति पापं गिरिदुर्गकंदरे ।\nसदैव दुष्टा बहुपापचिंतका जाताश्च सर्वे परिपापिनां कुले २१।\nतेषां हि हस्तान्मरणाद्बिभेमि मृतोपि यास्यामि पुनश्च पापम् ।\nदूरं गिरिं पर्वतकंदरं च व्रजामि कांते अपमृत्युभीतः २२।\nअयं हि पुण्यो नरनाथ आगतो विश्वाधिकः केशवरूप भूपः ।\nयुद्धं करिष्ये समरे महात्मना सार्द्धं प्रिये पौरुषविक्रमेण २३।\nजेष्यामि भूपं यदि स्वेन तेजसा भोक्ष्यामि कीर्तिं त्वतुलां पृथिव्याम् ।\nतेनाहतो वीरवरेण संगरे यास्यामि लोकं मधुसूदनस्य २४।\nममांगभूतेन पलेनमेदसा तृप्तिं परां यास्यति भूमिनाथः ।\nतृप्ता भविष्यंति सुलोकदेवता अस्मादयंचागतो वज्रपाणिः २५।\nअस्यैव हस्तान्मरणं यदाभवेल्लाभश्च मे सुंदरि कीर्तिरुत्तमा ।\nतस्माद्यशो भूमितले जगत्त्रये व्रजामि लोकं मधुसूदनस्य २६।\nनैवं भीतोस्मि क्षुब्धोस्मि गतोऽहं गिरिसानुषु ।\nपापाद्भीतो गतः कांतेधर्मं दृष्ट्वा स्थितोह्यहम् २७।\nन जाने पातकं पूर्वमन्यजन्मनि चार्जितम् ।\nयेनाहं शौकरीं योनिं गतोऽहं पापसंचयात् २८।\nक्षालयिष्याम्यहं घोरं पूर्वपातकसंचयम् ।\nबाणोदकैर्महाघोरैः सुतीक्ष्णैर्निशितैः शतैः २९।\nपुत्रान्पौत्रांस्तु वाराहि कन्यां कुटुंबबालकम् ।\nगिरिं गच्छ गृहीत्वा तु मम मोहमिमं त्यज ३०।\nममस्नेहं परित्यज्य हरिरेष समागतः ।\nअस्य हस्तात्प्रयास्यामि तद्विष्णोः परमं पदम् ३१।\nदैवेनापि ममाद्यैव स्वर्गद्वारमनुत्तमम् ।\nउद्घाटितकपाटं तु यास्यामि सुमहादिवम् ३२।\nसुकलोवाच-\nतच्छ्रुत्वा वचनं तस्य शूकरस्य महात्मनः ।\nउवाच तत्प्रिया सख्यः सीदमानांतरा तदा ३३।\nशूकर्युवाच-\nयस्मिन्यूथे भवान्स्वामी पुत्रपौत्रैरलंकृतः ।\nमित्रैश्च भ्रातृभिश्चैव अन्यैः स्वजनबांधवैः ३४।\nत्वयैवालंकृतो यूथो भवता परिशोभते ।\nत्वां विनायं महाभाग कीदृग्यूथो भविष्यति ३५।\nतवैव स्वबलेनापि गर्जमानाश्च शूकराः ।\nविचरंति गिरौ कांत तनया मम बालकाः ३६।\nकंदान्मूलान्सुभक्षंति निर्भयास्तव तेजसा ।\nदुर्गेषु वनकुंजेषु ग्रामेषु नगरेषु च ३७।\nन कुर्वंति भयं तीव्रं सिंहानामिह पर्वते ।\nमनुष्याणां महाबाहो पालितास्तव तेजसा ३८।\nत्वया त्यक्ता अमी सर्वे बालका मम दारकाः ।\nदीनाश्चैवाकुलाश्चैव भविष्यंति विचेतनाः ३९।\nनित्यमेव सुखं वर्त्म गत्वा पश्यंति बालकाः ।\nपतिहीना यथा नारी शोभते नैव शोभना ४०।\nअलंकृता यथा दिव्यैरलंकारैः सकांचनैः ।\nपरिच्छदै रत्नवस्त्रैः पितृमातृसहोदरैः ४१।\nश्वश्रूश्वशुरकैश्चान्यैः पतिहीना न भाति सा ।\nचंद्रहीना यथा रात्री पुत्रहीनं यथा कुलम् ४२।\nदीपहीनं यथा गेहं नैव भाति कदाचन ।\nत्वां विनायं तथा यूथो नैव शोभेत मानद ४३।\nआचारेण विना मर्त्यो ज्ञानहीनो यतिर्यथा ।\nमंत्रहीनो यथा राजा तथायं नैव शोभते ४४।\nकैवर्तेन विना नौर्वा संपूर्णा परिसागरे ।\nन भात्येवं यथा सार्थः सार्थवाहेन वै विना ४५।\nसेनाध्यक्षेण च विना यथा सैन्यं न भाति च ।\nत्वां विना वै तथा सैन्यं शूकराणां महामते ४६।\nदीनो भविष्यति तथा वेदहीनो यथा द्विजः ।\nमयि भारं कुटुंबस्य विनिवेश्य प्रगच्छसि ४७।\nमरणं सुलभं ज्ञात्वा का प्रतिज्ञा तवेदृशी ।\nत्वां विनाहं न शक्नोमि धर्तुं प्राणान्प्रियेश्वर ४८।\nत्वयैव सहिता स्वर्गं भूमिं वाथ महामते ।\nनरकं वापि भोक्ष्यामि सत्यंसत्यं वदाम्यहम् ४९।\nत्वं वा पुत्रांस्तुपौत्रांस्तु गृहीत्वा यूथमुत्तमम् ।\nआवां व्रजाव यूथेश दुर्गमेवं सुकंदरम् ५०।\nजीवितव्यं परित्यज्य रणाय परिगम्यते ।\nतत्र को दृश्यते लाभो मरणे वद सांप्रतम् ५१।\nवाराह उवाच-\nवीराणां त्वं न जानासि सुधर्मं शृणु सांप्रतम् ।\nयुद्धार्थिना हि वीरेण वीरं गत्वा प्रयाचितम् ५२।\nदेहि मे योधनं संख्ये युद्धार्थ्यहं समागतः ।\nपरेण याचितं युद्धं न ददाति यदा नरः ५३।\nकामाल्लोभाद्भयाद्वापि मोहाद्वा शृणु वल्लभे ।\nकुंभीपाके तु नरके वसेद्युगसहस्रकम् ५४।\nक्षत्रियाणां परो धर्मो युद्धं देयं न संशयः ।\nतद्युद्धं दीयमानेन रणभूमिगतेन वै ५५।\nनिर्जितं तु परं तत्र यशःकीर्त्तिं प्रभुंजते ।\nस वा हतो युध्यमानः पौरुषेणातिनिर्भयः ५६।\nवीरलोकमवाप्नोति दिव्यान्भोगान्प्रभुंजते ।\nयावद्वर्षसहस्राणां विंशत्येकां प्रिये शृणु ५७।\nवीरलोके वसेत्तावद्देवाचारैर्महीयते ।\nमनुपुत्रः समायात अयं वीरो न संशयः ५८।\nसंग्रामं याचमानस्तु युद्धं देयं मया ध्रुवम् ।\nयुद्धातिथिः समायातो विष्णुरूपः सनातनः ५९।\nसत्कारो युद्धरूपेण कर्तव्यश्च मया शुभे ।\nशूकर्युवाच-\nयदा युद्धं त्वया देयं राज्ञे चैव महात्मने ६०।\nततोऽहं पौरुषं कांत पश्यामि तव कीदृशम् ।\nएवमुक्त्वा प्रियान्पुत्रान्समाहूय त्वरान्विता ६१।\nउवाच पुत्रका यूयं शृणुध्वं वचनं मम ।\nयुद्धातिथिः समायातो विष्णुरूपः सनातनः ६२।\nमया तत्र प्रगंतव्यं यत्रायं हि गमिष्यति ।\nयावत्तिष्ठति वै नाथो भवतां प्रतिपालकः ६३।\nयूयं गच्छत वै दूरं दुर्गं गिरिगुहामुखम् ।\nसुखं जीवत मे वत्सा वर्जयित्वा सुलुब्धकान् ६४।\nमया तत्रैव गंतव्यं यत्रैष हि गमिष्यति ।\nभवतां श्रेष्ठोऽयं भ्राता यूथरक्षां करिष्यति ६५।\nएते पितृव्यकाः सर्वे भवतां त्राणकारकाः ।\nदूरं प्रयात वै सर्वे मां विहाय सुपुत्रकाः ६६।\nपुत्रा ऊचुः-\nअयं हि पर्वतश्रेष्ठो बहुमूलफलोदकः ।\nभयं तु कस्य वै नास्ति सुखं जीवनमस्ति वै ६७।\nयुवाभ्यां हि अकस्माद्वै इदमुक्तं भयंकरम् ।\nतन्नो हि कारणं मातर्वद सत्यमिहैव हि ६८।\nशूकर्युवाच-।\nअयं राजा महारौद्रः कालरूपः समागतः ।\nक्रीडते मृगया लुब्धो मृगान्हत्वा बहून्वने ६९।\nइक्ष्वाकुर्नाम दुर्धर्षो मनुपुत्रो महाबलः ।\nसंहरिष्यति कालोऽयं दूरं यात सुपुत्रकाः ७०।\nपुत्रा ऊचुः-।\nमातरं पितरं त्यक्त्वा यः प्रयाति स पापधीः ।\nमहारौद्रं सुघोरं तु नरकं प्रतिपद्यते ७१।\nमातुः पुण्यं पयः पीत्वा पुष्टो भवति निर्घृणः ।\nमातरं पितरं त्यक्त्वा यः प्रयाति सुदुर्बलः ७२।\nपूयं नरकमेतीह कृमिदुर्गंधसंकुलम् ।\nमातुस्तस्मान्न यास्यामो गुरुं त्यक्त्वा इहैव च ७३।\nएवं विषादः संजातस्तेषां धर्मार्थसंयुतः ।\nव्यूहं कृत्वा स्थिताः सर्वे बलतेजः समाकुलाः ७४।\nसाहसोत्साहसंपन्नाः पश्यंति नृपनंदनम् ।\nनदंतः पौरुषैर्युक्ताः क्रीडमाना वने तदा ७५।\nइति श्रीपद्मपुराणे भूमिखंडे वेनोपाख्याने सुकलाचरित्रे द्विचत्वारिंशत्तमोऽध्यायः ४२।"
  }
]
[
  {
    "text": "सूत उवाच-\nएवं संबोधितो वेनः पापभावं गतः किल ।\nपुरुषेण तेन जैनेन महापापेन मोहितः १।\nनमस्कृत्य ततः पादौ तस्यैव च दुरात्मनः ।\nवेदधर्मं परित्यज्य सत्यधर्मादिकां क्रियाम् २।\nसुयज्ञानां निवृत्तिः स्याद्वेदानां हितथैव च ।\nपुण्यशास्त्रमयो धर्मस्तदा नैव प्रवर्तितः ३।\nसर्वपापमयो लोकः संजातस्तस्य शासनात् ।\nनैव यागाश्च वेदाश्च धर्मशास्त्रार्थमुत्तमम् ४।\nन दानाध्ययनं विप्रास्तस्मिञ्छासति पार्थिवे ।\nएवं धर्मप्रलोपोभून्महत्पापं प्रवर्तितम् ५।\nअंगेन वार्यमाणस्तु अन्यथा कुरुते भृशम् ।\nन ननाम पितुः पादौ मातुश्चैव दुरात्मवान् ६।\nसनकस्यापि विप्रस्य अहमेकः प्रतापवान् ।\nपित्रा निवार्यमाणश्च मात्रा चैव दुरात्मवान् ७।\nन करोति शुभं पुण्यं तीर्थदानादिकं कदा ।\nआत्मभावानुरूपं च बहुकालं महायशाः ८।\nपुनः सर्वैर्विचार्यैवं कस्मात्पापी व्यजायत ।\nअंगप्रजापतेः पुत्रो वंशलाञ्छनमागतः ९।\nपुनः पप्रच्छ धर्मात्मा सुतां मृत्योर्महात्मनः ।\nकस्य दोषात्समुत्पन्नो वद सत्यं मम प्रिये १०।\nसुनीथोवाच-\nपूर्वमेव स्ववृत्तांतमात्मपुण्यं च नंदिनी ।\nसमाचष्ट च अंगाय मम दोषान्महामते ११।\nबाल्ये कृतं मया पापं सुशंखस्य महात्मनः ।\nतपसि संस्थितस्यापि नान्यत्किंचित्कृतं मया १२।\nशप्ताहं कुप्यता तेन दुष्टा ते संततिर्भवेत् ।\nइति जाने महाभाग तेनायं दुष्टतां गतः १३।\nसमाकर्ण्य महातेजास्तया सह वनं ययौ ।\nगते तस्मिन्महाभागे सभार्ये च वने तदा १४।\nसप्तैते ऋषयस्तत्र वेनपार्श्वं गतास्तथा ।\nसमाहूय ततः प्रोचुरंगस्य तनयं प्रति १५।\nऋषय ऊचुः-\nमा वेन साहसं कार्षीःप्रजापालो भवानिह ।\nत्वया सर्वमिदं लोकं त्रैलोक्यं सचराचरम् १६।\nधर्मे चैव महाभाग सकलं हि प्रतिष्ठितम् ।\nपापकर्मपरित्यज्य पुण्यं कर्म समाचर १७।\nएवमुक्तेषु तेष्वेव प्रहसन्वाक्यमब्रवीत् ।\nवेन उवाच-\nअहमेव परो धर्मोऽहमेवार्हः सनातनः १८।\nअहं धाता अहं गोप्ता अहं वेदार्थ एव च ।\nअहं धर्मो महापुण्यो जैनधर्मः सनातनः १९।\nमामेव कर्मणा विप्रा भजध्वं धर्मरूपिणम् ।\nऋषय उचुः-\nब्राह्मणाः क्षत्त्रिया वैश्यास्त्रयोवर्णा द्विजातयः २०।\nसर्वेषामेव वर्णानां श्रुतिरेषा सनातनी ।\nवेदाचारेण वर्तंते तेन जीवंति जंतवः २१।\nब्रह्मवंशात्समुद्भूतो भवान्ब्राह्मण एव च ।\nपश्चाद्राजा पृथिव्याश्च संजातः कृतविक्रमः २२।\nराजपुण्येन राजेंद्र सुखं जीवंति वै द्विजाः ।\nराज्ञः पापेन नश्यंति तस्मात्पुण्यं समाचर २३।\nसमादृतस्त्वया धर्मः कृतश्चापि नराधिप ।\nत्रेतायुगस्य कर्मापि द्वापरस्य तथा नहि २४।\nकलेश्चैव प्रवेशं तु वर्त्तयिष्यंति मानवाः ।\nजैनधर्मं समाश्रित्य सर्वे पापप्रमोहिताः २५।\nवेदाचारं परित्यज्य पापं यास्यंति मानवाः ।\nपापस्य मूलमेवं वै जैनधर्मं न संशयः २६।\nअनेन मुग्धा राजेंद्र महामोहेन पातिताः ।\nमानवाः पापसंघातास्तेषां नाशाय नान्यथा २७।\nभविष्यत्येव गोविंदः सर्वपापापहारकः ।\nस्वेच्छारूपं समासाद्य संहरिष्यति पातकात् २८।\nपापेषु संगतेष्वेवं म्लेच्छनाशाय वै पुनः ।\nकल्किरेव स्वयं देवो भविष्यति न संशयः २९।\nव्यवहारं कलेश्चैव त्यज पुण्यं समाश्रय ।\nवर्तयस्व हि सत्येन प्रजापालो भवस्व हि ३०।\nवेन उवाच-\nअहं ज्ञानवतां श्रेष्ठः सर्वं ज्ञातं मया इह ।\nयोऽन्यथा वर्तते चैव स दंड्यो भवति ध्रुवम् ३१।\nअत्यर्थं भाषमाणं तं राजानं पापचेतनम् ।\nकुपितास्ते महात्मानः सर्वे वै ब्रह्मणः सुताः ३२।\nकुपितेष्वेव विप्रेषु वेनो राजा महात्मसु ।\nब्रह्मशापभयात्तेषां वल्मीकं प्रविवेश ह ३३।\nअथ ते मुनयः क्रुद्धा वेनं पश्यंति सर्वतः ।\nज्ञात्वा प्रनष्टं भूपं तं वल्मीकस्थं सुसांप्रतम् ३४।\nबलादानिन्युस्तं विप्राः क्रूरं तं पापचेतनम् ।\nदृष्ट्वा च पापकर्माणं मुनयः सुसमाहिताः ३५।\nसव्यं पाणिं ममंथुस्ते भूपस्य जातमन्यवः ।\nतस्माज्जातो महाह्रस्वो नीलवर्णो भयंकरः ३६।\nबर्बरो रक्तनेत्रस्तु बाणपाणिर्धनुर्द्धरः ।\nसर्वेषामेव पापानां निषादानां बभूव ह ३७।\nधाता पालयिता राजा म्लेच्छानां तु विशेषतः ।\nतं दृष्ट्वा पापकर्माणमृषयस्तु महामते ३८।\nममंथुर्दक्षिणं पाणिं वेनस्यापि महात्मनः ।\nतस्माज्जातो महात्मा स येन दुग्धा वसुंधरा ३९।\nपृथुर्नाम महाप्राज्ञो राजराजो महाबलः ।\nतस्य पुण्यप्रसादाच्च वेनो धर्मार्थकोविदः ४०।\nचक्रवर्तिपदं भुक्त्वा प्रसादात्तस्य चक्रिणः ।\nजगाम वैष्णवं लोकं तद्विष्णोः परमं पदम् ४१।\nइति श्रीपद्मपुराणे भूमिखंडे वेनोपाख्यानेऽष्टत्रिंशोऽध्यायः ३८।"
  }
]
[
  {
    "text": "सूत उवाच-\nगतेषु तेषु गोलोकं वैष्णवं तमसः परम् ।\nशिवशर्मा महाप्राज्ञः कनिष्ठं वाक्यमब्रवीत् १।\nब्राह्मण उवाच-\nसोमशर्मन्महाप्राज्ञ त्वं पितुर्भक्तितत्परः ।\nअमृतस्य महाकुंभं रक्ष दत्तं मयाधुना २।\nतीर्थयात्रां प्रयास्यामि अनया भार्यया सह ।\nएवमस्तु महाभाग करिष्ये रक्षणं शुभम् ३।\nकुंभं दत्वा स मेधावी तस्य हस्ते महात्मनः ।\nदशवर्षप्रमाणं तु तपस्तेपे निरंतरम् ४।\nकुंभं रक्षति धर्मात्मा दिवारात्रमतंद्रितः ।\nपुनः स हि समायातः शिवशर्मा महायशाः ५।\nमायां कृत्वा महाप्राज्ञो भार्यया सह तं सुतम् ।\nकुष्ठरोगातुरो भूत्वा तस्य भार्या च तादृशी ६।\nमांसपिंडोपमौ जातौ द्वावेतौ मायया कृतौ ।\nसंनिधिं तस्य घोरस्य विप्रस्य सोमशर्मणः ७।\nसमागतौ हि तौ दृष्ट्वा सर्वतो हि सुदुःखितौ ।\nकृपया परयाविष्टः सोमशर्मा महायशाः ८।\nतयोः पादं नमस्कृत्य भक्त्या नमितकंधरः ।\nभवादृशौ न पश्यामि तपसाभिसमन्वितम् ९।\nगुणव्रातैः सुपुण्यैश्च किमिदं वर्तितं त्वयि ।\nदासवद्देवताः सर्वा वर्तंते सर्वदा तव १०।\nआदेशं प्राप्य विप्रेंद्र आकृष्टास्तेजसा तव ।\nतवांगे केन पापेन गदोयं वेदनान्वितः ११।\nसंजातो ब्राह्मणश्रेष्ठ तन्मे कथय कारणम् ।\nइयं पुण्यवती माता महापुण्या पतिव्रता १२।\nया हि भर्तृप्रसादेन त्रैलोक्यं कर्तुमिच्छति ।\nसा कथं दुःखमाप्नोति किं नास्ति तपसः फलम् १३।\nरागद्वेषौ परित्यज्य विविधेनापि कर्मणा ।\nया च शुश्रूषते कांतं देववद्गुरुवत्सला १४।\nसा कथं दुःखमाप्नोति कुष्ठरोगं सुदुःखदम् ।\nशिवशर्मोवाच-\nमा शुचस्त्वं महाभाग भुज्यते कर्मजं फलम् १५।\nनरेण कर्मयुक्तेन पापपुण्यमयेन हि ।\nशोधनं च कुरुष्व त्वमुभयो रोगयुक्तयोः १६।\nशुश्रूषणं महाभाग यदि पुण्यमिहेच्छसि ।\nएवमुक्ते शुभे वाक्ये सोमशर्मा महायशाः १७।\nशुश्रूषां वा करिष्यामि युवयोः पुण्ययुक्तयोः ।\nमया पापेन दुष्टेन कृपणेन द्विजोत्तम १८।\nकिं कर्तव्यमिहाद्यैव यो गुरुं न हि पूजयेत् ।\nएवमाभाष्य दुःखाद्वा तयोर्दुःखेन दुःखितः १९।\nश्लेष्ममूत्रपुरीषं च उभयोः पर्यशोधयत् ।\nपादप्रक्षालनं चक्रे अंगसंवाहनं तथा २०।\nस्नानस्थानादिकं सोपि तयोर्भक्त्यान्वितः स्वयम् ।\nद्वावेतौ हि गुरू विप्रः सोमशर्मा महायशाः २१।\nतीर्थं नयति धर्मात्मा स्कंधमारोप्य सत्तमः ।\nद्वावेतौ हि स्वहस्तेन स्नापयित्वा तु मंगलैः २२।\nसुमंत्रैर्वेदविच्चैव स्नानस्य विधिपूर्वकम् ।\nतर्पणं च पितॄणां तु देवतानां तु पूजनम् २३।\nद्वाभ्यामपि स धर्मात्मा स कारयति नित्यशः ।\nस्वयं होमं ददात्यग्नौ पचत्यन्नमनुत्तमम् २४।\nसंज्ञापयति सुप्रीतौ द्वावेतौ च महागुरू ।\nशय्यासने च तौ विप्रः प्रस्वापयति नित्यशः २५।\nवस्त्रपुष्पादिकं सर्वं ताभ्यां नित्यं प्रयच्छति ।\nतांबूलं बहुगंधाढ्यमुभयोरर्पयेत्स तु २६।\nसोमशर्मा महाभागस्ताभ्यामपि च पूरयेत् ।\nमूलं पयः सुभक्ष्याद्यं नित्यमेव ददात्यसौ २७।\nतयोस्तु वांछितं नित्यं सोमशर्मा महायशाः ।\nअनेन क्रमयोगेन नित्यमेव प्रसादयेत् २८।\nसोमशर्मा सुधर्मात्मा पितरौ परिपूजयेत् ।\nसोमशर्माणमाहूय पिता कुत्सति निष्ठुरः २९।\nनिंदितैर्निष्ठुरैर्वाक्यैस्ताडयेन्मुनिसन्निधौ ।\nकृतकार्ये कृते पुण्ये नित्यमेव सुते पुनः ३०।\nन कृतं शोभनं मह्यं त्वयैव कुलपांसन ।\nएवं नानाविधैर्वाक्यैर्निष्ठुरैर्दुःखदायकैः ३१।\nअताडयद्दंडघातैः शिवशर्मा सदातुरः ।\nएवं कृतेपि धर्मात्मा नैव कुप्यति कर्हिचित् ३२।\nमनसा वचसा चैव कर्मणा त्रिविधेन च ।\nसंतुष्टः सर्वदा सोपि पितरं परिपूजयेत् ३३।\nतद्वत्स सोमशर्मा वै मातरं च दिनेदिने ।\nयज्ज्ञात्वा शिवशर्मा च चरितं स्वीयमीक्षते ३४।\nअमृतं मत्कृते चापि आनीतं विष्णुशर्मणा ।\nपुण्ययुक्तः स धर्मात्मा पितृभक्तिपरः सदा ३५।\nएवं बहुतिथे काले शतसंख्ये गते सति ।\nशिवशर्मा पितस्यैव भक्तिं दृष्ट्वा विचिंत्य वै ३६।\nमया वै पूर्वमित्युक्तं सुपुत्रं यज्ञसंज्ञकम् ।\nमातृखंडानिमान्पुत्र यत्र तत्र क्षिपस्व हि ३७।\nमद्वाक्यं पालितं तेन कृता न मातरि कृपा ।\nएतत्स्वल्पतरं दुःखं निर्जीवे घातमिच्छतः ३८।\nसाहसं तु कृतं तेन पुत्रेण वेदशर्मणा ।\nअस्याधिकमहं मन्ये यतोऽयं चलते न च ३९।\nनिमेषमात्रमेवापि साहसं कारयेत्पुनः ।\nअपरं सत्यसंपन्नं प्रभावं तपसः पुनः ४०।\nनित्यं समाराधनेपि अधिकं चास्य दृश्यते ।\nतस्मादस्य परीक्षा च समये तपसः कृता ४१।\nभक्तिभावात्तथा सत्यान्नैव पुत्रः प्रणश्यति ।\nमायया च निजांगेऽपि कुष्ठरोगो निदर्शितः ४२।\nश्लेष्ममूत्रमलानां च घृणां नैव करोति च ।\nव्रणान्विशोधयेन्नित्यं स्वहस्तेन महायशाः ४३।\nपादसंवाहनं दद्याच्छौचं चैव महामतिः ।\nदुःसहं वचनं मह्यं दारुणं सहते सदा ४४।\nभर्त्सने ताडने चैव सदाभीष्टप्रवाचकः ।\nएवं दुःखसमाचारो मम पुत्रो महामतिः ४५।\nदुःखानां सागरं मन्ये बहुक्लेशैस्तु क्लेशितः ।\nअपनेष्याम्यहं दुःखं विष्णोश्चैव प्रसादतः ४६।\nविचार्य मनसा विप्रः शिवशर्मा महामतिः ।\nपुनर्मायां चकाराथ कुंभादपहृतं पयः ४७।\nपश्चात्तं च समाहूय सोमशर्माणमब्रवीत् ।\nतव हस्ते मया दत्तममृतं व्याधिनाशनम् ४८।\nतन्मे शीघ्रं प्रयच्छस्व यथा पानं करोम्यहम् ।\nयेन नीरुग्भवाम्यद्य प्रसादाद्विष्णुशर्मणः ४९।\nएवमुक्ते तदा वाक्ये ऋषिणा शिवशर्मणा ।\nसमुत्थाय त्वरायुक्तः सोमशर्मा कमंडलुम् ५०।\nतं च रिक्तं ततो दृष्ट्वा ह्यमृतेन विना कृतम् ।\nकस्य पापस्य वै कर्म केन मे विप्रियं कृतम् ५१।\nइति चिंतापरो भूत्वा सोमशर्मा सुदुःखितः ।\nपितुरग्रे च वृत्तांतं कथयिष्याम्यहं यदा ५२।\nततः कोपं प्रयास्येत गुरुर्मे व्याधिपीडितः ।\nसुचिरं चिंतयित्वा तु सोमशर्मा महामतिः ५३।\nयदि मे सत्यमस्तीति गुरुशुश्रूषणं यदि ।\nतपस्तप्तं मयापूर्वं निर्व्यलीकेन चेतसा ५४।\nदमशौचादिभिः सत्यं धर्ममेव प्रपालितम् ।\nतदा घटोऽमृतयुतो भवत्वेष न संशयः ५५।\nयावदेव महाभागश्चिंतयित्वा विलोकयेत् ।\nतावच्चामृतपूर्णस्तु पुनरेवाभवद्घटः ५६।\nतं दृष्ट्वा हर्षसंयुक्तः सोमशर्मा महायशाः ।\nगत्वा गुरुं नमस्कृत्य कुंभमादाय सत्वरम् ५७।\nगृहाण त्वं पितश्चेमं पयः कुंभं समागतम् ।\nपानं कुरु महाभाग गदान्मुक्तो भवाचिरम् ५८।\nएतद्वाक्यं महापुण्यं सत्यधर्मार्थकं पुनः ।\nशिवशर्मा सुतस्यापि श्रुत्वा च मधुराक्षरम् ५९।\nहर्षेण महताविष्ट इदं वचनमब्रवीत् ६०।\nइति श्रीपद्मपुराणे भूमिखंडे शिवशर्मोपाख्याने चतुर्थोऽध्यायः ४।"
  }
]
[
  {
    "text": "कश्यप उवाच-\nस गर्भे व्याकुलो जातः खिद्यमानो दिने दिने ।\nदुःखाक्रांतो हि धर्मात्मा सर्वपीडाभिपीडितः १।\nअधोमुखस्तु गर्भस्थो मोहजालेन बंधितः ।\nआधिव्याधिसमाक्रांतो हाहाभूतो विचेतनः २।\nदुःखेन महताविष्टो ज्ञानमाह प्रपीडितः ।\nआत्मोवाच-\nतव वाक्यं महाप्राज्ञ न कृतं तु मया तदा ३।\nध्यानेन वार्यमाणोपि पतितो मोहसंकटे ।\nतस्माद्रक्ष महाप्राज्ञ गर्भवासात्सुदारुणात् ४।\nज्ञानमुवाच-\nमया त्वं वारितो ह्यात्मन्कृतं वाक्यं न चैव मे ।\nपंचात्मकैर्महाक्रूरैः पातितो गर्भसंकटे ५।\nइदानीं गच्छ त्वं ध्यानं तस्मात्संप्राप्स्यसे सुखम् ।\nगर्भवासाद्भविष्यस्ते मोक्ष एव न संशयः ६।\nतस्य तद्वचनं श्रुत्वा ज्ञात्वा ज्ञानस्य तत्त्वताम् ।\nध्यानमाहूय प्रोवाच श्रूयतां वचनं मम ७।\nत्वामहं शरणं प्राप्तो ध्यान मां रक्ष नित्यशः ।\nएवमस्तु महाप्राज्ञ ध्यानमाह महामतिम् ८।\nएतद्वाक्यं ततः श्रुत्वा आत्मा वै ध्यानमागतः ।\nध्यानेन हि समं गर्भे संस्थितो मोहवर्जितः ९।\nयदा ध्यानं गतो ह्यात्मा विस्मृतं गर्भजं भयम् ।\nस द्वाभ्यां सहितस्तत्र आत्मा मोह विना कृतः १०।\nचिंतयन्नेव वै नित्यमात्मकं सुखमेव हि ।\nइतो निष्क्रांतमात्रस्तु त्यजे पंचात्मकं वपुः ११।\nएवं चिंतयते नित्यं गर्भवासगतः प्रभुः ।\nसूतिकाले तु संप्राप्ते प्राजापत्ये वरानने १२।\nवायुना चलितो गर्भः प्राणेनापि बलीयसा ।\nयोनिर्विकासमायाति चतुर्विंशांगुलं तदा १३।\nपंचविंशांगुलो गर्भस्तेन पीडा विजायते ।\nएवं संपीड्यमानस्तु मूर्च्छया मूर्च्छितः प्रिये १४।\nपतितो भूमिभागे तु ज्ञानध्यानसमन्वितः ।\nप्राजापत्येन दिव्येन वायुना स पृथक्कृतः १५।\nभूमिसंस्पर्शमात्रेण ज्ञानध्याने तु विस्मृते ।\nसंसारबंधसंदिग्ध आत्मा प्रियतया स्थितः १६।\nगुणदोषसमाक्रांतो महामोहसमन्वितः ।\nखाद्यं पानादिकं सर्वमिच्छत्येव दिनेदिने १७।\nएवं संपुष्यमाणस्तु आत्मा पंचात्मकैः सह ।\nव्यापितो हींद्रियैः सर्वैर्विषयैः पापकारिभिः १८।\nबांधवानां समोहेन भार्यादीनां तथैव च ।\nआकुलव्याकुलो देवि जायते च दिनेदिने १९।\nमहामोहेन संदिग्धो मोहजालगतः प्रभुः ।\nकैवर्तेन यथा बद्धः शकुलो जालबंधनैः २०।\nचलितुं नैव शक्तोस्ति तथात्मासीत्प्रबंधितः ।\nमोहजालैस्तु तैः सर्वैर्दृढबंधैस्तु बंधितः २१।\nएवमादिप्रपंचेन व्यापितो व्यापकेन हि ।\nज्ञानविज्ञानविभ्रष्टो रागद्वेषादिभिर्हतः २२।\nकामेन पीड्यमानस्तु क्रोधेनैव तथैव वा ।\nप्रकृत्या कर्मणाबद्धो महामूढो व्यजायत २३।\nसूत उवाच-\nएवं मूढो यदात्मासौ कामक्रोधवशंगतः ।\nलोभरागादिभिः सर्वैर्व्यापृतस्तैर्दुरात्मभिः २४।\nइयं भार्या ह्ययं पुत्र इदं मित्रमिदं गृहम् ।\nएवं संसारजालेन महामोहेन बंधितः २५।\nपुत्रशोकादिभिर्दुःखैर्विविधैराकुलस्तदा ।\nजरयाव्याधिभिश्चैव संग्रस्तश्चाधिभिस्तथा २६।\nएवमात्मा संप्रतप्तो दुःखमोहैः सुदारुणैः ।\nअभिमानैर्मानभंगैर्नानादुःखैश्च खंडितः २७।\nवृद्धत्वेन तथा देवि शबलत्वेन पीडितः ।\nदुःखं चिंतयते नित्यं हाहाभूतो विचेतनः २८।\nरात्रौ स्वप्नान्प्रपश्येत दिवा चैतन्यवर्जितः ।\nवैकल्येन तथांगानां व्याप्तो देवि दिनेदिने २९।\nसंसारे भ्रममाणेन वैराग्यं तत्र दर्शितम् ।\nनिःशंकं बंधुहीनं च प्रशांतं तुष्टमेव च ३०।\nतमुवाच तदात्मा वै कामक्रोधविवर्जितम् ।\nको भवान्नग्नरूपेण कथं मित्रैर्न लज्जसे ३१।\nयत्र लोकाः स्त्रियो वृद्धा युवत्यो मातरस्तथा ।\nएतासां हि गतो मध्ये न बिभेषि अनावृतः ३२।\nवीतराग उवाच-\nको ह्यत्र नग्नो दृश्येत न नग्नोस्मीति वै कदा ।\nसुसंबद्धस्त्वमेवापि परिधान समन्वितः ३३।\nन नग्नोस्मि कदा दिव्यभवान्नग्नः प्रदृश्यते ।\nइंद्रियार्थवशेवर्ती मर्यादापरिवर्जितः ३४।\nआत्मोवाच-\nपुरुषस्य का हि मर्यादा तामाचक्ष्व च सुव्रत ।\nविस्तरेण महाप्राज्ञ यदि जानासि निश्चितम् ३५।\nवीतरागो महाप्राज्ञस्तमुवाच महामतिः ।\nसुस्थैर्यं भजते चित्तं सुखदुःखेषु नित्यदा ३६।\nक्लेशितं सर्वभावैश्च तेषुतेषु परित्यजेत् ।\nअथ लज्जां प्रवक्ष्यामि मनो या निर्विशत्यलम् ३७।\nमयाद्यैवं न कर्तव्यं नग्नः स्थानविवर्जितः ।\nपश्चात्तापे सुसंलीनः सा लज्जा परिकथ्यते ३८।\nकस्य लज्जा प्रकर्तव्या द्वितीयो नास्ति सर्वदा ।\nएकश्च पुरुषो दिव्यः कस्य किंचिन्न नाशयेत् ३९।\nअथ लोकान्प्रवक्ष्यामि ये त्वया परिकीर्तिताः ।\nयथा कुलालकश्चक्रे मृत्पिंडं च निधापयेत् ४०।\nभ्रामयित्वा तु सूत्रेण नानाभेदान्प्रकाशयेत् ।\nभांडानां तु सहस्राणि स्वेच्छया मतिसंस्थितः ४१।\nतथायं सृजते धाता नानारूपाणि नान्यथा ।\nपश्चाद्विनाशमायांति येनकेनापि हेतुना ४२।\nसर्वदैव स्थिता ये च ये लोकाश्च सनातनाः ।\nतेषां लज्जा प्रकर्तव्या नावर्तंते हि ते भुवि ४३।\nआकाशवायुतेजांसि पृथ्वी चापश्च पंचमः ।\nअमी लोकाः प्रकाशंते ये च सर्वत्र संस्थिताः ४४।\nसत्त्वानामंगदेशेषु पंचैतेषु सुसंस्थिताः ।\nसर्वत्रैव च वर्तंते कस्य लज्जा विधीयते ४५।\nस्त्रीणां रूपं प्रवक्ष्यामि श्रूयतां तात सांप्रतम् ।\nयथाघटसहस्रेषुसोदकेषुविराजते ४६।\nएकश्चंद्रो हि सर्वत्र भवांस्तद्वद्विराजते ।\nगतो जंतुसहस्रेषु मोहचक्रे महात्मवान् ४७।\nस्थावरेषु च सर्वेषु जंगमेषु तथा भवान् ।\nयोनिद्वारेण पापेन मायामोहमयेन वै ४८।\nकुचाभ्यां च नितंबाभ्यां वयसा च विराजते ।\nहृन्मांसस्याधिका वृद्धिर्दृष्टा चात्र न संशयः ४९।\nपतनाय च लोकानां मोहरूपं विदर्शितम् ।\nनभवत्येव सा नारी या त्वया परिकीर्तिता ५०।\nलीलया कुरुते धाता विनोदाय सदात्मनः ।\nयथा नार्यास्तथा पुंसो जीवः सर्वत्र संस्थितः ५१।\nकुचयोनिविहीना ये जीवन्मुक्ताः सदैव हि ।\nनरस्तु पुरुषः प्रोक्तो नारी प्रकृतिरुच्यते ५२।\nरमते तेन वै सार्द्धं न मुक्ता हि कदाचन ।\nभवान्प्रकृतिसंयुक्तः पुरुषेषु प्रदृश्यते ५३।\nकः कस्य कुरुते लज्जामेवं ज्ञात्वा सुखं व्रज ।\nवृद्धां स्त्रियं प्रवक्ष्यामि सदावृद्धां वरानने ५४।\nत्वचा जर्जरतां याता यस्याप्यंगे वरानने ।\nश्वेतैश्चैव तथाकेशैः पलितैश्च समाकुला ५५।\nबलहीनाथ दीनापि व्यापिता वलिना तदा ।\nनेयं वृद्धा भवेन्नारी परं वृद्धा च कथ्यते ५६।\nएतस्या लक्षणं प्रोक्तं युवतीं प्रवदाम्यहम् ।\nज्ञानेन वर्द्धते नित्यं जीवपार्श्वे समाश्रिता ५७।\nसुमतिर्नाम संप्रोक्ता सा वृद्धा युवतीति च ।\nनारी पुरुषलोकेषु सर्वदैव प्रतिष्ठिता ५८।\nलज्जा तस्याः प्रकर्तव्या अन्यच्चैव वदाम्यहम् ।\nमातरं वै प्रवक्ष्यामि या त्वया परिकीर्तिता ५९।\nप्राणिनामंगदेशेषु सदैव चेतना स्थिता ।\nपरज्ञानप्रदा या च सा प्रज्ञा परिकथ्यते ६०।\nप्रज्ञा माता समाख्याता प्राणिनां पालनाय सा ।\nसंस्थिता सर्वलोकेषु पोषणाय हिताय वा ६१।\nसुमतिर्नाम या प्रोक्ता सा माता परिकथ्यते ।\nसंसारद्वारमार्गाणि यानि रूपाणि नित्यशः ६२।\nभवंति मातरो ह्येता बहुदुःखप्रदर्शिकाः ।\nमातृरूपं समाख्यातमन्यत्किं ते वदाम्यहम् ६३।\nआत्मोवाच-\nभवान्को हि समायातो मम संतापनाशकः ।\nविस्तरेण समाख्याहि स्वरूपमात्मनः स्वयम् ६४।\nवीतराग उवाच-\nयस्मात्कामानि वर्तंते निराशाः सर्व एव ते ।\nयं दुष्टत्वान्न पश्यंति कर्माण्येतानि नान्यथा ६५।\nयत्समीपं हि नायाति आशा चैव कदाचन ।\nक्रोधो लोभस्तथा मोहो यद्भयात्प्रलयं गताः ६६।\nवीतरागोस्मि भद्रं ते विवेको मम बांधवः ।\nआत्मोवाच-\nकीदृशोऽसौ तव भ्राता विवेको नाम नामतः ६७।\nतस्य त्वं लक्षणं ब्रूहि भ्रातुरात्मन एव च ।\nवीतराग उवाच-\nतस्यैव लक्षणं रूपं न वदामि तवाग्रतः ६८।\nभ्रातुस्तस्य महाभाग आह्वानं च करोम्यहम् ।\nभोभो विवेक मे भ्रातरावयोस्त्वं वचः शृणु ६९।\nएह्येहि सुमहाभाग मम स्नेहान्महामते ।\nकश्यप उवाच-\nशांतिक्षमाभ्यां संयुक्तो भार्याभ्यां च समागतः ७०।\nसर्वदृक्सर्वगो व्यापी सर्वतत्त्वपरायणः ।\nसंदेहानां च सर्वेषां यो रिपुर्ज्ञानवत्सलः ७१।\nधारणा धीश्च द्वे पुत्र्यौ तस्यैव हि महात्मनः ।\nतस्य योगः सुतो ज्येष्ठो मोक्षो यस्य महागुरुः ७२।\nनिर्मलो निरहंकारो निराशो निष्परिग्रहः ।\nसर्ववेलाप्रसन्नात्मा गतद्वंद्वो महामतिः ७३।\nस विवेकः समायातो गुणरत्नैर्विभूषितः ।\nयस्यामात्यौ महात्मानौ धर्मसत्यौ महामती ७४।\nक्षमाशांतिसमायुक्तः स विवेकः समागतः ।\nवीतरागमुवाचेदमाहूतोहं समागतः ७५।\nतद्भ्रातः कारणं सर्वं कथ्यतां हि ममाग्रतः ।\nयमाश्रित्य त्वयाद्यैव कृतमाह्वानमेव मे ७६।\nवीतराग उवाच-\nपुमान्स्थितो यः पुरतो महापाशैर्नियंत्रितः ।\nमोहस्य बाणैः संभ्रांतः संसारस्य च बंधनैः ७७।\nसर्वस्य व्यापकः स्वामी अयमात्मा ममैव च ।\nपंचतत्त्वैः समाविष्टो ज्ञानध्यानविवर्जितः ७८।\nपृच्छतामेनमात्मानं भवांस्तत्त्वेषु पंडितः ।\nवीतरागवचः श्रुत्वा विवेको वाक्यमब्रवीत् ७९।\nविवेक उवाच-\nसुखेन स्थीयते देव भवता विश्वनायक ।\nआगते त्वयि संसारे किं किं भुक्तं सुखं स्वयम् ८०।\nआत्मोवाच-\nगर्भवासो महद्दुःखमसह्यं दारुणं मया ।\nभुक्तमेव महाप्राज्ञ ज्ञानहीनेन वै सदा ८१।\nदेहेपि ज्ञानविभ्रष्टः सोहं जातो ह्यनेकधा ।\nबाल्यावस्थां गतेनाथ कृत्याकृत्यं कृतं मया ८२।\nतारुण्येन कृता क्रीडा भुक्ता भार्या ह्यनेकशः ।\nवार्धकं प्राप्य संतप्तः पुत्रशोकादिभिस्तथा ८३।\nभार्यादीनां वियोगैस्तु दग्धोस्म्यहमहर्निशम् ।\nदुःखैरनेकसंवर्णैः संतप्तोस्मि दिनेदिने ८४।\nदिवारात्रौ महाप्राज्ञ न विंदामि सुखं क्वचित् ।\nएवं दुःखै सुसंतप्तः किं करोमि महामते ८५।\nतमुपायं वदस्वैव सुखं विंदामि येन वै ।\nअस्मात्संसारजालौघान्मोचयाद्य सुबंधनात् ८६।\nविवेक उवाच-\nभवाञ्छुद्धोसि निर्द्वन्द्वो ह्यपापोसि जगत्पते ।\nएनं गच्छ महात्मानं वीतरागं सुखप्रदम् ८७।\nनिःसंशयं त्वया दृष्टं नग्नमाचारवर्जितम् ।\nसुखप्रदर्शको ह्येष सर्वसंतापनाशकः ८८।\nएवमाकर्ण्य शुद्धात्मा वीतरागं गतः पुनः ।\nतमुवाच श्वसन्दीनः श्रूयतां वचनं मम ८९।\nसुखं विंदामि येनाहं तं मार्गं मम दर्शय ।\nएवमस्तु महाप्राज्ञ करिष्ये वचनं तव ९०।\nपुनर्गच्छ विवेकं हि सुखवार्ता कृता त्वया ।\nसुखमार्गस्य वै वक्ता तव एष भविष्यति ९१।\nवीतरागेण पुण्येन प्रेषितो गतवान्प्रभुः ।\nतमुवाच महात्मानं विवेकं शुद्धसत्तमम् ९२।\nसुखं मे दर्शय त्वं हि वीतरागेण प्रेषितः ।\nभवच्छरणमापन्नो रक्ष संसारदारुणात् ९३।\nविवेक उवाच-\nज्ञानं गच्छमहाप्राज्ञ स ते सर्वं वदिष्यति ।\nआत्मा तथोक्तः संप्राप्तो यत्र ज्ञानं प्रतिष्ठितम् ९४।\nभोभो ज्ञान महातेजः सर्वभावप्रदर्शक ।\nशरणं त्वामहं प्राप्तः सुखमार्गं प्रदर्शय ९५।\nज्ञानमुवाच-\nभृत्योहं तव लोकेश त्वं मां वेत्सि न सुव्रत ।\nमया ध्यानेन वै पूर्वं वारितस्त्वं पुनःपुनः ९६।\nपंचात्मकानां संगेन आपदं प्राप्तवान्भवान् ।\nध्यानं गच्छ महाप्राज्ञ स ते दाता सुखस्य च ९७।\nज्ञानेन प्रेषितो ह्यात्मा ध्यानमाश्रित्य संस्थितः ।\nसुखमत्यंतसिद्धं च ध्यानं मे दर्शयस्व ह ९८।\nभवच्छरणमायातं मामेवं परिरक्षय ।\nएवं संभाषितं तस्य ध्यानमाकर्ण्य तद्वचः ९९।\nसमुवाच पुनश्चापि तमात्मानं प्रहृष्टवान् ।\nनैव त्याज्योस्म्यहं तात सर्वकर्मसुनिश्चितः १००।\nत्वयैव वीतरागेण विवेकेन सदैव हि ।\nध्यानयुक्तो भवस्व त्वमात्मानमवलोकय १०१।\nआत्मवांस्त्वं स्थिरो भूत्वा निरातंको विकल्पितः ।\nयथा दीपो निवातस्थः कज्जलं वमते स्थिरः १०२।\nतथा दोषान्प्रज्वलित्वा निर्वाणं हि प्रयास्यति ।\nएकांतस्थो निराहारो मिताशी भव सर्वदा १०३।\nनिर्द्वंद्वः शब्दसंहीनो निश्चलो ह्यासने स्थितः ।\nआत्मानमात्मना ध्यायन्ममैव स्थिरबुद्धिना १०४।\nप्राप्स्यसे परमं स्थानं तद्विष्णोः परमं पदम् १०५।"
  }
]
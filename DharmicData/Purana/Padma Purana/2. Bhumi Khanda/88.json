[
  {
    "text": "कुंजल उवाच-\nव्रतं स्तोत्रं महाज्ञानं ध्यानं चैव सुपुत्रक ।\nमयाख्यातं तवाग्रे वै विष्णोः पापप्रणाशनम् १।\nएवं चतुष्टयं सा हि यदा पुण्यं समाचरेत् ।\nप्रयाति वैष्णवं लोकं देवानामपि दुर्लभम् २।\nइतो गत्वा व्रतं वत्स दिव्यां देवीं प्रबोधय ।\nअशून्यशयनं नाम व्रतराजं वदस्व ताम् ३।\nसमुद्धर महापापाद्राजकन्यां यशस्विनीम् ।\nत्वया पृष्टं मया ख्यातं पुण्यदं पापनाशनम् ४।\nगच्छ गच्छ महाभाग इत्युक्त्वा विरराम सः ।\nश्रीविष्णुरुवाच-\nउज्ज्वलोप्येवमुक्तस्तु स पित्रा कुंजलेन हि ५।\nप्रणम्य पादौ धर्मात्मा मातापित्रोर्महामतिः ।\nजगाम त्वरितो राजन्प्लक्षद्वीपं स उज्ज्वलः ६।\nतं गिरिं सर्वतोभद्रं नानाधातुसमाकुलम् ।\nनानारत्नमयैस्तुंगैः शिखरैरुपशोभितम् ७।\nनानाप्रवाहसंपूर्णैरुदकैरुज्ज्वलैर्नृप ।\nनद्यः संति स्वच्छनीरास्तस्मिन्गिरिवरोत्तमे ८।\nकिन्नरास्तत्र गायंति गंधर्वाः सुस्वरैर्नृप ।\nअप्सरोभिः समाकीर्णं देववृंदैरुपावृतम् ९।\nसिद्धचारणसंघुष्टं मुनिवृंदैरलंकृतम् ।\nनानापक्षिनिनादैश्च सर्वत्र परिनादितम् १०।\nएवं गिरिं समासाद्य उज्ज्वलो लघुविक्रमः ।\nसुस्वरेणापि सा कन्या गिरौ तस्मिन्प्ररोदिति ११।\nरोरूयमाणां स प्राज्ञो वचनं चेदमब्रवीत् ।\nका त्वं भवसि कल्याणि कस्माद्रोदिषि सांप्रतम् १२।\nकमाश्रिता महाभागे केन ते विप्रियं कृतम् ।\nसमाचक्ष्व ममाद्यैव सर्वदुःखस्य कारणम् १३।\nदिव्यादेव्युवाच-\nविपाको हि महाभाग कर्मणां मम सांप्रतम् ।\nइह तिष्ठामि दुःखेन वैधव्येन समन्विता १४।\nभवान्को हि महाभाग कृपया मम पीडितः ।\nपक्षिरूपधरो वत्स सोत्सवं परिभाषते १५।\nएवमाकर्ण्य तत्सर्वं भाषितं राजकन्यया ।\nअहं पक्षी महाभागे कृपया तव पीडितः १६।\nपक्षिरूपधरो भद्रे नाहं सिद्धो न ज्ञानवान् ।\nरुदमानां महालापैर्भवतीं दृष्टवानिह १७।\nततः पृच्छाम्यहं देवि वद मे कारणं त्विह ।\nपितुर्गेहे यथावृत्तमात्मवृत्तांतमेव हि १८।\nतया निवेदितं सर्वं यथासंख्येन दुःखदम् ।\nसमासेन समाकर्ण्य उज्ज्वलस्तु महमनाः १९।\nतामुवाच महापक्षी दिव्यादेवीं सुदुःखिताम् ।\nयथा विवाहकाले ते भर्तारो मरणं गताः २०।\nस्वयंवरनिमित्तं ते क्षयं याताश्च क्षत्रियाः ।\nएतत्ते चेष्टितं सर्वं मया पितरि भाषितम् २१।\nअन्यजन्मकृतंकर्मतव पापं सुलोचने ।\nमम पित्रा ममाग्रे तु कृपया परिभाषितम् २२।\nतेन दोषेण संपुष्टा लिप्ता जाता वरानने ।\nएतावत्कारणं सर्वं तातेन परिभाषितम् २३।\nपूर्वकर्मविपाकं तु भुंक्ष्व त्वं च समाश्वस ।\nएवं सा भाषितं तस्य श्रुत्वा कन्योज्ज्वलस्य तत् २४।\nप्रत्युवाच महात्मानं ब्रुवंतं पक्षिणं पुनः ।\nप्रणता दीनया वाचा कुरु पक्षिन्कृपां मम २५।\nकथयस्व प्रसादेन तस्य पापस्य निष्कृतिम् ।\nप्रायश्चित्तं सुपुण्यं च मम पातकशोधनम् २६।\nयेन व्रजाम्यहं पुण्यं विशुद्धाधौतकल्मषा ।\nप्रायश्चित्तं महाभाग वद मे त्वं प्रसादतः २७।\nउज्ज्वल उवाच-\nतवार्थं तु महाभागे पितरं पृष्टवानहम् ।\nसमाख्यातमतः पित्रा प्रायश्चित्तमनुत्तमम् २८।\nतत्त्वं कुरु महाभागे सर्वपातकशोधनम् ।\nध्यायस्व हि हृषीकेशं शतनामजपस्व च २९।\nभव ज्ञानपरा नित्यं कुरु व्रतमनुत्तमम् ।\nअशून्यशयनं पुण्यं व्रतं पापप्रणाशकम् ३०।\nसमाचष्ट स धर्मात्मा सर्वज्ञानप्रकाशकम् ।\nज्ञानं स्तोत्रं व्रतं ध्यानं विष्णोश्चैव महात्मनः ३१।\nविष्णुरुवाच-\nतस्मात्सा हि प्रजग्राह संस्थिता निर्जने वने ।\nसर्वद्वंद्वविनिर्मुक्ता संजाता तपसि स्थिता ३२।\nव्रतं चक्रे जिताहारा निराधारा सुदुःखिता ।\nकामक्रोधविहीना सा वर्गं संयम्य नित्यशः ३३।\nइंद्रियाणां महाराज महामोहं निरस्य सा ।\nअब्दे चतुर्थके प्राप्ते सुप्रसन्नो जनार्दनः ३४।\nतस्यै वरं दातुकामश्चायातो वरनायकः ।\nतस्यै संदर्शयामास स्वरूपं वरदः प्रभुः ३५।\nसूत उवाच-\nइंद्रनीलघनश्यामं शंखचक्रगदाधरम् ।\nसर्वाभरणशोभाढ्यं पद्महस्तं महेश्वरम् ३६।\nबद्धांजलिपुटा भूत्वा वेपमाना निराश्रया ।\nउवाच गद्गदैर्वाक्यैः प्रणता मधुसूदनम् ३७।\nतेजसा तव दिव्येन स्थातुं शक्नोमि नैव हि ।\nदिव्यरूपो भवेः कस्त्वं कृपया मम चाग्रतः ३८।\nकथयस्व प्रसादेन किमत्र तव कारणम् ।\nसर्वमेव प्रसादेन प्रब्रवीहि महामते ३९।\nदेवमेवं विजानामि तेजसा इंगितैस्तव ।\nज्ञानहीना जगन्नाथ न जाने रूपनामनी ४०।\nकिं ब्रह्मा वा भवान्विष्णुः किं वा शंकर एव हि ।\nएवमुक्त्वा प्रणम्यैवं दंडवद्धरणीं गता ४१।\nतामुवाच जगन्नाथः प्रणतां राजनंदिनीम् ।\nश्रीभगवानुवाच-\nत्रयाणामपि देवानामंतरं नास्ति शोभने ४२।\nब्रह्मा समर्चितो येन शंकरो वा वरानने ।\nतेनाहमर्चितो नित्यं नात्र कार्या विचारणा ४३।\nएतौ ममाभिन्नतरौ नित्यं चापि त्रिरूपवान् ।\nअहं हि पूजितो यैश्च तावेतौ तैः सुपूजितौ ४४।\nअहं देवो हृषीकेशः कृपया तव चागतः ।\nस्तवेनानेन पुण्येन व्रतेन नियमेन च ४५।\nसंजाता कल्मषैर्हीना वरं वरय शोभने ।\nदिव्यादेव्युवाच-\nविजयस्व हृषीकेश कृष्णक्लेशापहारक ४६।\nनमामि चरणद्वंद्वं मामुद्धर सुरेश्वर ।\nवरं मे दातुकामोऽसि चक्रपाणे प्रसीद मे ४७।\nआत्मपादयुगस्यापि भक्तिं देहि ममानघ ।\nदर्शयस्व जगन्नाथ मोक्षमार्गं निरामयम् ४८।\nदासत्वं देहि वैकुंठ यदि तुष्टो जनार्दन ।\nश्रीभगवानुवाच-\nएवमस्तु महाभागे गच्छ निर्धूतकल्मषा ४९ ।\nवैष्णवं परमं लोकं दुर्लभं योगिभिः सदा ।\nगच्छ गच्छ परं लोकं प्रसादान्मम सांप्रतम् ५०।\nएवमुक्ते ततो वाक्ये माधवेन महात्मना ।\nदिव्यादेवी अभूद्दिव्या सूर्यतेजः समप्रभा ५१।\nपश्यतां सर्वलोकानां दिव्याभरणभूषिता ।\nदिव्यमालान्विता सा च दिव्यहारविलंबिनी ५२।\nगता सा वैष्णवं लोकं दाहप्रलयवर्जितम् ।\nपुनः पक्षी समायातः स्वगृहं हर्षसंयुतः ५३।\nतत्सर्वं कथयामास पितरं प्रति सत्तमः ५४।\nइति श्रीपद्मपुराणे भूमिखंडे वेनोपाख्याने गुरुतीर्थे च्यवनचरित्रेऽष्टाशीतितमोऽध्यायः ८८।"
  }
]
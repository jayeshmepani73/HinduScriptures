[
  {
    "text": "वसिष्ठ उवाच।\nश्रूयतां ये पिशाचाश्च मोचितास्तेन तद्वने ।\nआसीद्राजा चित्रनामा द्राविडे विषये पुरा १।\nसोमान्वये महावीरः शूरः शस्त्रास्त्रपारगः ।\nगजवाजिरथौघैश्च संपन्नो विक्रमी सदा २।\nस्वर्णैर्नानाविधै रत्नैः पूर्णकोशो महाधनः ।\nमध्ये नारीसहस्रस्य सदा क्रीडति तत्परः ३।\nस्त्रैणः कामी सदा लुब्धश्चंडकोपः स पार्थिवः ।\nन करोति वचो धर्म्यं सचिवैः समुदीरितम् ४।\nविष्णुं निंदति सोऽत्यर्थं वैष्णवान्द्वेष्टि सर्वदा ।\nकोऽसौ विष्णुः क्व दृष्टोऽसौ क्व चास्ते केन कीर्त्यते ५।\nइत्थं न सहते विष्णुं स राजा दैवमोहितः ।\nनारायणं भजंते ये तान्पीडयति कोपितः ६।\nन ब्राह्मणान्न वेदांश्च वैदिकं कर्म न व्रतम् ।\nन दानं मन्यते दातुं पाखंडस्थितिसंस्थितः ७।\nअनीत्या चंडदंडैश्च प्रजापीडां करोति सः ।\nनिष्ठुरो निर्दयः क्रूरः पुण्यकार्यपराङ्मुखः ८।\nच्युताचारोऽच्युतद्वेष्टा च्युताग्निश्च च्युतक्रियः ।\nसोऽनुशास्ति जनं भूपः कालरूप इवापरः ९।\nततो बहुतिथे काले स राजा पंचतां गतः ।\nवैदिकेन विधानेन लेभे नैवोर्ध्व दैहिकम् १०।\nअथ किंकरयूथेन पीड्यमानो भृशं तदा ।\nअयःकीलमये मार्गे तप्तसिक्ता प्रपूरिते ११।\nचंडार्करश्मिसंतप्ते वृक्षच्छायाविवर्जिते ।\nतप्तांगारप्रकीर्णे च वह्निज्वालासमाकुले १२।\nलोहतुंडैश्च काकोलैर्हन्यमानः सुदारुणैः ।\nवृकैर्दंष्ट्राकरालैश्च श्वभिर्घोरैश्च भक्षितः १३।\nशृण्वन्क्रंदितमन्येषां नृणां किल्बिषकारिणाम् ।\nजगाम पार्थिवो लोकमंतकस्य भयावहम् १४।\nशृणु भूपगतिं तस्य तस्मिँल्लोके सुदुःसहाम् ।\nनिरयान्निरयं यातः पर्यायेण स भूपतिः १५।\nआदौ प्रयातस्तामिस्रे दारुणे भूरिदुःखदे ।\nपुनश्चैवांधतामिस्रे यत्र दुःखं निरंतरम् १६।\nगतोऽनंतरमत्युग्रं महारौरवरौरवम् ।\nनरकं कालसूत्रं च महानरकमेव च १७।\nपश्चान्मग्नः स भूपालो दुस्तरे दुःखमूर्छितः ।\nसंजीवने महावीचौ तापने संप्रतापने १८।\nप्रतापनरकं राजा दुःखाग्निप्लुष्टमानसः ।\nसंपातं च स काकोलं कुड्मलं पूतिमृत्तिकम् १९।\nलोहशंकुं मृगीयंत्रं पंथानं शाल्मलिनदीम् ।\nप्रविष्टोऽथ महाभीमं दुर्दर्शं दुर्गमं पुनः २०।\nअसिपत्रवनं चैव लोहचारकमेव च ।\nएवमेतेषु सर्वेषु पतित्वा पापकृन्नृपः २१।\nअविंदन्नरके घोरे संतापं यातनामयम् ।\nविष्णुप्रद्वेषघोषेण युगानामेकविंशतिः २२।\nभुक्त्वा च यातनां याम्यां निस्तीर्णनरको नृपः ।\nसमयाद्गिरिराजे तु पिशाचोऽभूत्तदा महान् २३।\nस भ्राम्यति दिशः सर्वा वने तस्मिन्बुभुक्षितः ।\nन पश्यत्यशनं तोयं मेरावपि सदा गिरौ २४।\nकदाचित्पर्यटन्सोऽथ पिशाचः शोकपीडितः ।\nप्लक्षप्रस्रवणारण्यं प्रविष्टो भाविसत्फलम् २५।\nबिभीतकतरुच्छायां समाश्रित्य सुदुःखितः ।\nहा हतोऽस्मीति चाक्रंदद्घोरमुच्चैः पुनः पुनः २६।\nक्ष्रुत्तृड्भ्यां मुह्यमानस्य सर्वभूतद्रुहो मम ।\nजन्मनोस्य दुरंतस्य कथमंतो भविष्यति २७।\nआदौ पापसमुद्रेऽस्मिन्दुःखकल्लोलमालिनी ।\nकरावलंबनं कोद्य निमग्नस्य प्रदास्यति २८।\nइत्थं तस्य पिशाचस्य रोदनं दीनचेतसः ।\nदेवद्युतिरधीयानः शुश्राव करुणामयम् २९।\nसमागम्य ततस्तत्र तं पिशाचं ददर्श सः ।\nविकरालमुखं भीमं पिशंगनयनं कृशम् ३०।\nऊर्ध्वमूर्धजकृष्णांगं यमदूतमिवापरम् ।\nललज्जिह्वं च लंबोष्ठदीर्घजंघं शिराकुलम् ३१।\nदीर्घांघ्रिं शुष्कतुंडं च गर्ताक्षं शुष्कपंजरम् ।\nअथामुं कौतुकाविष्टः पप्रच्छ मुनिपुंगवः ३२।\nदेवद्युतिरुवाच।\nकोऽसि त्वं भीषणाकारः कुतो रोदिषि दारुणम् ।\nअवस्थेयं कुतो ब्रूहि किंचाहं करवाणि ते ३३।\nममाश्रमप्रविष्टा हि दुःखभाजो न जंतवः ।\nमोदंते केवलं सर्वे वैष्णवे भवने यथा ३४।\nवद त्वं सत्वरं भद्र दुःखस्यैतस्य कारणम् ।\nकालक्षेपं न कुर्वंति प्राप्तेऽथे हि मनीषिणः ३५।\nवसिष्ठ उवाच।\nश्रुत्वैतद्वचनं प्रीतः पिशाचस्त्यक्तरोदनः ।\nउवाच दीनया वाचा प्रश्रयावनतस्तदा ३६।\nपिशाच उवाच।\nसर्वांगव्यापि संतापं जहार त्वद्वचो मयि ।\nग्रीष्मे दावानलोद्भूतं वर्षन्मेघ इवाचले ३७।\nयन्मेऽस्ति सुकृतं किंचित्तेन दृष्टोऽसि मे द्विज ।\nन ह्यसंचितपुण्यानां सद्भिरेकत्रसंगमः ३८।\nइत्युक्त्वा कथयामास पूर्ववृत्तांतमात्मनः ।\nविष्णुद्वेषप्रदोषेण दशामेतामहं गतः ३९।\nयन्नामप्राणान्मुक्तो हि स्मृत्वा विष्णुपदं व्रजेत् ।\nपापिष्ठो हि हरौ तस्मिन्ममद्वेषोऽभवद्द्विज ४०।\nयः पालयति भूतानि धर्मं याति जगत्त्रये ।\nयोंऽतरात्मा च भूतानां तस्मिन्द्वेषो ममाभवत् ४१।\nकर्मणां फलदो योऽत्र सर्ववेदेषु गीयते ।\nतपोभिरिज्यते विप्रैः समद्वेषवशंगतः ४२।\nत्यक्तक्रियैः प्रियारण्यैर्निःसंगैकचरैश्च यः ।\nवेदांते यतिभिश्चिंत्यः स मे द्वेषी हरिर्द्विज ४३।\nब्रह्मादयः सुराः सर्वे योगिनः सनकादयः ।\nमुक्त्यर्थमर्चयंतीह स विष्णुर्द्वेषितो मया ४४।\nआदौ मध्येऽवसाने यो विश्वधाता सनातनः ।\nयस्य नैवादिमध्यांताः समे द्वेषपदं ययौ ४५।\nयन्मया सुकृतं कर्म कृतं प्राक्तनजन्मनि ।\nविष्णुद्वेषाग्निना दग्धं तत्सर्वं भस्मसादभूत् ४६।\nकथंचिदस्य पापस्य सीमां द्रक्ष्यामि चेदहम् ।\nमुक्त्वा नारायणं नान्यमर्चयिष्यामि देवताम् ४७।\nविष्णुद्वेषाच्चिरं भुक्त्वा मया नरकयातनाम् ।\nनिरयान्निसृतः सोऽहं पैशाचीं योनिमागतः ४८।\nअधुना कर्ममंत्रैः कैरथानीतस्त्वदाश्रमम् ।\nयत्र त्वद्दर्शनार्कान्मे नष्टं दुःखमयं तमः ४९।\nप्राप्यते मरणं यत्र बंधनं श्रीः सुखं वधूः ।\nस तत्र नीयते स्वेन कर्मणा गलहस्तिना 6.129.५०।\nइदानीमुचितं कर्म ब्रूहि पैशाच्यनाशनम् ।\nपरोपकारकार्ये हि न धन्या मंदगामिनः ५१।\nदेवद्युतिरुवाच।\nअहो मुष्णाति मायेयं देवासुरनृणां स्मृतिम् ।\nयया देवेष्वपि द्वेषो जायते धर्मनाशनः ५२।\nस्रष्टा पालयिता हंता जगतां यो महेश्वरः ।\nआत्मा च सर्वभूतानां तं मूढो द्वेष्टि कः कथम् ५३।\nभवंति सर्वकर्माणि सफलानि यदर्पणात् ।\nतद्भक्तिविमुखो मर्त्यः को न यातीह दुर्गतिम् ५४।\nश्रुतिस्मृतिसदाचारविहितं कर्म केवलम् ।\nसेवितव्यं चतुर्वर्णैर्भजन्नारायणं सदा ५५।\nअन्यथा निरयं यांति विना ह्यागमसेवनात् ।\nअतो वेदविरुद्धार्थं शास्त्रोक्तं कर्म संत्यजेत् ५६।\nस्वबुद्धिरचितैः शास्त्रैः प्रतार्येह तु बालिशान् ।\nविघ्नंति श्रेयसो मार्गं लोकनाशाय केवलम् ५७।\nविष्णुं निंदंति वेदांश्च तपो निंदंति सद्द्विजान् ।\nतेन ते नरकं यांति ह्यसच्छास्त्रनिषेवणात् ५८।\nअयमेव यथा राजा द्रविडो निरयं गतः ।\nद्विषन्नारायणं देवं देवदेवं जगत्प्रभुम् ५९।\nतस्माद्द्वेषं हि देवेषु ब्राह्मणेषु विशेषतः ।\nसंत्यजेत्पुण्यकामोऽत्र वेदबाह्यां क्रियां त्यजेत् ६०।\nइत्युक्त्वा कथयामास पिशाचाय हि तं मुनिः ।\nप्रयागं गच्छ भो भद्र माघमासं विचारय ६१।\nयत्र ते निश्चिता मुक्तिः पैशाच्यान्नात्र संशयः ।\nतत्राप्लुता दिवं यांति श्रुतिरेषा सनातनी ६२।\nविजहाति नरस्तत्र प्राक्तनं कर्म दुष्कृतम् ।\nप्रयागस्नानतो नास्ति क्वाप्यन्यदधिकं परम् ६३।\nप्रायश्चित्तं तपोरूपं दानरूपं क्रियात्मकम् ।\nयागयोगाधिकं विद्धि प्रयागं पापिनामपि ६४।\nस्वर्गापवर्गयोर्द्वारं तत्पृथिव्यामपावृतम् ।\nसितासितोद वेणी या तां हित्वा भुवि नापरा ६५।\nपापनैगडबद्धस्य छेदनैककुठारिका ।\nक्व विष्णुः सूर्यतेजोऽग्निर्गंगायामुनसंगमः ६६।\nक्व वराकी नृणां तुच्छा पापराशि तृणाहुतिः ।\nमलीमसघनध्वंसे यथा शरदि चंद्रमाः ६७।\nभाति पापक्षयादूर्ध्वं नरो वेणीजलाप्लुतः ।\nसितासितस्य माहात्म्यमहं वक्तुं न ते क्षमः ६८।\nयत्तोयकणसंस्पृष्टो मुक्तः केरलको द्विजः ।\nइति वाक्यमृषेः श्रुत्वा पिशाचस्तुष्टमानसः ६९।\nमुक्तदुःखइव प्रीतः पप्रच्छ प्रणयान्मुनिम् ।\nकथं केरलदेशीयो द्विजो मुक्तो महामुने ७०।\nएतं कथय वृत्तांतं संश्रित्य करुणां मयि ७१।\nदेवद्युतिरुवाच।\nपिशाच शृणु पुण्यां मे कथां कथयतः शुभाम् ।\nकेरले वसुनामात्र ब्राह्मणो वेदपारगः ७२।\nदायादैर्हृतवित्तस्तु निर्धनो बंधुवर्जितः ।\nजन्मभूमिं परित्यज्य महादुःखेन दुःखितः ७३।\nदेशाद्देशं परिभ्राम्य कालेन महता पुनः ।\nप्रविश्य स महारण्यमीषद्व्याधिप्रपीडितः ७४।\nगच्छंस्तीर्थांतरं श्रांतः क्षुत्क्षामो विंध्यपर्वते ।\nदुर्भिक्षेण मृतिं लेभे न दाहं चौर्ध्वदेहिकम् ७५।\nतेन कर्मविपाकेन तत्रैव गिरिगह्वरे ।\nप्रेतीभूतश्चिरं कालमुवास निर्जने वने ७६।\nशीतातपपरिक्लिष्टो निराहारो निरूदकः ।\nदिगंबरो व्युपानत्को गिरा हाहेति निःश्वसन् ७७।\nइतस्ततः परिभ्राम्य वायुभूतः स केरलः ।\nद्विजो न शरणं लेभे न सुखं कुत्रचित्तदा ७८।\nसंशोचति स्म दुःखार्ते नैव पश्यति सद्गतिम् ।\nसर्वदा दत्तदानं स भुंक्ते स्वं कर्मणः फलम् ७९।\nहविर्जुह्वति नाग्नौ ये गोविंदं नार्चयंति ये ।\nभजंते नात्मविद्यां ये सुतीर्थविमुखाश्च ये ८०।\nसुवर्णवस्त्रतांबूलं मणिमन्नं फलं जलम् ।\nआर्तेभ्यो न प्रयच्छंति सर्वे ते कृतहीनकाः ८१।\nब्रह्मस्वं च परस्वं च स्त्रीधनानि हरंति ये ।\nबलेन छद्मना वापि धूर्ताश्च परवंचकाः ८२।\nदांभिकः कुहकाश्चौरा ये च पावकवृत्तयः ।\nबालवृद्धातुरस्त्रीषु निर्दयाः सत्यवर्जिताः ८३।\nअग्निदा गरदा ये च ये चान्ये कूटसाक्षिणः ।\nअगम्यागामिनः सर्वे ये चान्ये ग्रामयाजिनः ८४।\nपितृमातृस्नुषापत्यस्वदारत्यागिनश्च ये ।\nये कदर्याश्च लुब्धाश्च नास्तिका धर्मदूषकाः ८५।\nत्यजंति स्वामिनं युद्धे त्यजंति शरणागतम् ।\nगवांभूमेश्च हंतारो ये चान्ये रत्नदूषकाः ८६।\nपरापवादिनः पापा देवतागुरुनिंदकाः ।\nमहाक्षेत्रेषु सर्वेषु प्रतिग्रहरताश्च ये ८७।\nपरद्रोहरता ये च यथा च प्राणिहिंसकाः ।\nकुप्रतिग्राहिणः सर्वे ते भवंति पुनः पुनः ८८।\nप्रेतराक्षसपैशाच तिर्यग्वृक्षकुयोनिषु ।\nन तेषां सुखलेशोऽस्ति इह लोके परत्र च ८९।\nतस्मात्त्यक्त्वा निषिद्धार्थं विहितं कर्म चाचरेत् ।\nयज्ञं दानं तपस्तीर्थं मंत्रं देवं गुरुं भजेत् ९०।\nविपाकं कर्मणां दृष्ट्वा योनिकोटिषु दुस्तरम् ।\nचतुर्भिरपि वर्णैश्च सेव्यो धर्मो निरंतरम् ९१।\nइति प्रेतगतिं दृष्ट्वा पापबीजोत्थितां हि सः ।\nकृत्वा धर्मोपदेशं च पुनस्तस्मै द्विजोऽब्रवीत् ९२।\nइत्थं स केरलः प्रेतो वर्तमानो गिरौ तदा ।\nअतिवाह्य चिरं कालमपश्यत्पथिकं पथि ९३।\nवहंतं द्वौ करंडौ च वेणी जलयुतौ तथा ।\nगायंतं प्रमुखा देवं पुण्यश्लोकं जनार्दनम् ९४।\nतं दृष्ट्वा सहसा प्रेतो मार्गरोधं चकार सः ।\nदर्शयामास चात्मानं मा भैषीरित्युवाच सः ९५।\nपानीयं पातुमिच्छामि त्वत्तः कार्पाटिकोत्तम ।\nन पास्यसि जलं चेन्मां प्राणा यास्यंति मे दृढम् ९६।\nइति प्रेतवचः श्रुत्वा पांथः प्रत्याह कौतुकात् ।\nकार्पटीक उवाच।\nकस्त्वं दुःखाभिभूतस्तु कृशो म्लानो दिगंबरः ९७।\nजीवशेषो मुमूर्षुश्च विकृतो भयवर्धनः ।\nनवधूममयाकारश्चंडश्चंचललोचनः ९८।\nपद्भ्यामस्पृष्टभूमिस्त्वं निर्मांसोदरबाहुकः ।\nइति तद्वचनं श्रुत्वा प्रेतो वाक्यमथाब्रवीत् ९९।\nप्रेत उवाच।\nशृणु धर्मिष्ठ ते वच्मि येनाहमीदृशोऽभवम् ।\nब्राह्मणोऽदत्तदानोऽहं लोभी च मलिनक्रियः 6.129.१००।\nपरान्नं च सदा भुक्तमेकाकी मिष्टभोजनः ।\nमया दत्ता न भिक्षापि हंतकारो न पुष्कलः १०१।\nन कृतो वैश्वदेवस्तु प्रक्षिप्तो न बहिर्बलि ।\nभूतानां तु तृषार्तानां न हता पयसा च तृट् १०२।\nकदाचित्पितरो नैव तर्पिता अटता महीम् ।\nन च श्राद्धं कृतं क्वापि पूजिता नैव देवताः १०३।\nवर्षातपपरित्राणं न दत्तं पादरक्षणम् ।\nजलपात्रं न दत्तं च तांबूलं नौषधं मया १०४।\nन गृहे वसतिर्दत्ता नातिथ्यं कस्यचित्कृतम् ।\nअंधवृद्धाधनानाथ दीनाः पानान्नतोषिताः १०५।\nगवां ग्रासो न दत्तो वै न रोगी परिमोचितः ।\nन दत्ता न हुता विप्र पवित्राश्च तिला मया १०६।\nपृथिव्यां तिलदातारो न भवंति तु मद्विधाः ।\nव्यतीपाते न दत्तं हि किंचित्स्वर्णं महाफलम् १०७।\nसंक्रांतावुपरागे च न दत्तं सूर्यचन्द्रयोः ।\nपर्वाण्यन्यानि सर्वाणि जग्मुः शून्यानि मे द्विज १०८।\nतिथयः कार्तिके मुख्या जाता वंध्याः सदा मम ।\nपितृभ्यो नैव दत्तं वा अष्टकासु मघासु च १०९।\nद्विजानां न कृता प्रीतिर्मन्वादिषु युगादिषु ।\nन दत्तस्तिलतैलेन प्रदीपः कार्तिके मया ११०।\nन स्नातो माघमासेऽहं रूपसौभाग्यकामदे ।\nद्विजाय वेदविदुषे गौतम्यां सिंहगे गुरौ १११।\nमया संकल्पितं द्रव्यं न दत्तं पूर्वजन्मनि ।\nन स्नातोऽहं कृष्णवेण्यां तथा कन्यागते गुरौ ११२।\nअग्निं प्रज्वाल्य काष्ठौघैः स्नातानां पौषमाघयोः ।\nशीतार्तानां च विप्राणां न कृतो जाड्यनिग्रहः ११३।\nमाधवादिषु मासेषु न दत्तं शीतलं जलम् ।\nमया नारोऽपितोऽश्वत्थो न्यग्रोधो नैव वर्धितः ११४।\nबंदीगृहान्मया मुक्तिर्न कृता प्राणिनां क्वचित् ।\nन प्राणिभयसंत्रस्तो रक्षितः शरणागतः ११५।\nनोपोष्यात्र त्रिरात्राणि तोषितो मधुसूदनः ।\nकृच्छ्रातिकृच्छ्रपाराकं तथा चांद्रायणं द्विज ११६।\nअथान्यत्तप्तकृच्छ्रं च तथा सांतपनानि च ।\nव्रतान्येतानि पुण्यानि जुष्टानींद्रादिभिः सुरैः ११७।\nचरित्वा न मया तानि देहः संशोषितः पुरा ।\nइत्थं पूर्वभवो वंध्यो मम जातो द्विजोत्तम ११८।\nपश्य द्विज महाक्रूरामद्भुतामत्र जन्मनि ।\nगतिं दूरप्रबोधां तु मम पूर्वस्य कर्मणः ११९।\nसंति मांसानि मार्गेषु वृकव्याघ्रहतानि वै ।\nफलान्यन्यानि शैलेस्मिन्शुकैस्त्यक्तानि सर्वतः १२०।\nपुण्यानि च सुगंधीनि फलानि रसवंति च ।\nमूलानि तु सुभक्ष्याणि मृदूनि मधुराणि च १२१।\nनानाविधानि तिष्ठंति मधूनि सुबहून्यपि ।\nस्रोतसां निर्झराणां च संति वारीणि सर्वशः १२२।\nसुलभेषु पदार्थेषु सर्वेष्वेतेषु पर्वते ।\nनेक्षेहमशनं क्वापि दैवेनापि हतं सदा १२३।\nवाताहारेण जीवामि यथा जीवंति पन्नगाः ।\nपुनर्जीवामि भो विप्र देवयोनिप्रभावतः १२४।\nबलेन प्रज्ञया नित्यं मंत्रपौरुषविक्रमैः ।\nसहायैश्चैव मित्रैश्च नालभ्यं लभते नरः १२५।\nलाभालाभे सुखे दुःखे विवाहे मृत्युजीवने ।\nभोगे रोगे वियोगे च दैवमेव हि कारणम् १२६।\nकुरूपाः कुकुला मूर्खाः कुत्सिताचारनिंदिताः ।\nशौर्यविक्रमहीनाश्च दैवाद्राज्यानि भुंजते १२७।\nकाणाः खंजा अभव्याश्च नीतिहीनाश्च दुर्गुणाः ।\nनपुंसकाश्च दृश्यंते दैवाद्राज्ये प्रतिष्ठिताः १२८।\nयैर्दत्ताश्च तिला गावो हिरण्यं वसनानि च ।\nगौरी कन्या च यैर्दत्ता यैर्दत्ता च वसुंधरा १२९।\nशय्यासनानि तांबूलं मंदिराणि धनानि च ।\nभक्ष्यभोज्यानि दत्तानि चंदनान्यगरूणि च १३०।\nअटव्यां पर्वताग्रे च ग्रामे वा नगरेऽपि वा ।\nपुरः पुरःश्च तिष्ठंति तेषां भोगाः प्रयत्नतः १३१।\nसंत्यत्र पर्वतेऽन्येऽपि राक्षसा बलवत्तराः ।\nराक्षसाश्च पिशाचाश्च पिशाच्यश्चातिदारुणाः १३२।\nकदाचिच्च कथंचिच्च क्वापि यत्र स्वकर्मणा ।\nलभंते चान्नपानानि पर्यटंतो वनेवने १३३।\nइति श्रुत्वाऽत्र तेभ्यश्च मा भयं भवतां भवेत् ।\nशुचिं गोविंदभक्तं त्वां न ते द्रष्टुमपि क्षमाः१३४।\nविष्णुभक्तितनुत्राणं नारायणपरायणम् ।\nन स्पृशंति न पश्यंति राक्षसाः प्रेतपूतनाः १३५।\nभूतवेतालगंधर्वाः शाकिन्यश्चार्यका ग्रहाः।\nरेवत्यो वृद्धरेवत्यो मुखमंड्यस्तथा ग्रहाः १३६।\nयक्षा बालग्रहाः क्रूरा दुष्टा वृद्धग्रहाश्च ये ।\nतथा मातृग्रहा भीमा ग्रहाश्चान्ये विनायकाः १३७।\nकृत्याः सर्पाश्च कूष्मांडा ये चान्ये दुष्टजंतवः ।\nन पश्यंति परं विप्र वैष्णवं ब्राह्मणं शुचिम् १३८।\nशुचिं रक्षंति भूतानि धर्मिष्ठं पीडयंति न ।\nरक्षंति च शुचिं नित्यं ग्रहनक्षत्रदेवताः १३९।\nगोविंदनाम जिह्वाग्रे हृदि वेदस्तु संस्थितः ।\nशुचिश्च दानशीलश्च त्वं सर्वत्राकुतोभयः १४०।\nएवं ब्राह्मण तिष्ठामि भुंजानः कर्मणः फलम् ।\nन शोचामीति मत्वाऽहं विमृश्य च पुनः पुनः १४१।\nन दुनोमि तथा तावद्यावज्जंबालिनी तटे ।\nसारसोदीरितं वाक्ये श्रुतं पर्यटता मया १४२।\nब्राह्मण उवाच।\nसारसोदीरितं वाक्यं कीदृशं हि श्रुतं त्वया ।\nतदहं श्रोतुमिच्छामि ब्रूहि त्वं प्रेत सत्वरम् १४३।\nप्रेत उवाच।\nब्रवीमि सारसं वाक्यं शृणु कार्पाटिकोत्तम ।\nधूसरा नाम कक्षेऽस्मिन्नदीगिरिसमुद्भवा १४४।\nसदा जलशयोत्ताला मत्तदंतिकुलाकुला ।\nमहाककुभशोभाढ्या स्निग्धजंबूमनोहरा १४५।\nतस्यास्तीरमहं प्राप्तो गाहमानो वनं घनम् ।\nमयि तिष्ठति वै तत्र फलभोजनकाम्यया १४६।\nवनांतरात्समुड्डीय सारसो लक्ष्मणा युतः ।\nआगत्य पुलिनं नद्याः सेवितुं बहुपक्षिभिः १४७।\nपीत्वा तत्रैव पानीयं रमित्वा भार्यया सह ।\nसुप्तः पक्षपुटे वामे प्रवेश्य च शिरोमुखम् १४८।\nएतस्मिन्नंतरे दृष्टः पादपादवतीर्य च ।\nरक्ताननः सुरक्ताक्षो दंडी दृढनखावलि १४९।\nलोमशो दीर्घलांगूलश्चलचेष्टो हि वानरः ।\nयत्रासौ सारसः सुप्तस्तत्र वेगेन चागतः 6.129.१५०।\nसमागत्य च जग्राह सारसं चरणे दृढम् ।\nकराभ्यां क्रूरया बुद्ध्या पश्यतां बहुपक्षिणाम् १५१।\nउड्डीयोड्डीय ते सर्वे गताश्चान्यत्र खेचराः ।\nसारसी भीतभीता च विरावान्कुर्वती स्थिता १५२।\nसारसो भग्ननिद्रस्तु त्रासाच्चलितलोचनः ।\nअवलोकितवाञ्छीघ्रं तदोत्ताम्य शिरोधराम् १५३।\nविलोक्य वानरं दुष्टं हंतुकामं सुदारुणम् ।\nतदा संभाषयामास गिरा मधुरया खगः १५४।\nअपराधं विना मां त्वं किं शाखामृग बाधसे ।\nसापराधा जना लोके वध्यंते भूमिपैरपि १५५।\nन पीडयितुमर्हंति त्वादृशा उत्तमा जनाः ।\nअस्मानहिंसकान्साधून्परवृत्तिपराङ्मुखान् १५६।\nजलशैवालभक्षांश्च खेचरान्वनवासिनः ।\nस्वदाररतिशीलांश्च परदाराभिवर्जितान् १५७।\nन पीडयितुमर्हंति त्वद्विधा वानरोत्तम ।\nपरापवादपैशुन्यान्द्विजान्परमसेवकान् १५८।\nशाखामृग विमुंचाशु सर्वथा मामनागसम् ।\nजानामि तव जन्माहं न त्वं वेत्सि तु मामकम् १५९।\nइत्याकर्ण्य वचस्तस्य मुमोच सारसं तदा ।\nचपलो वानरः शीघ्रमाह दूरे व्यवस्थितः १६०।\nवानर उवाच।\nब्रूहि रे त्वं कथं वेत्सि मम जन्म पुरातनम् ।\nत्वं पक्षी ज्ञानहीनश्च तिर्यक्चाहं वनेचरः १६१।\nसारस उवाच।\nजानेऽहं तावकं जन्म जातिस्मरमिति स्फुटम् ।\nत्वं हि विंध्याधिपो राजा प्राग्भवे पर्वतेश्वरः १६२।\nअहं पूज्यतमो विप्रस्तव वंशे पुरोहितः ।\nतेन प्रत्यभिजानामि त्वां सम्यग्वानरोत्तम १६३।\nइमां पालयता भूमिं प्रजाः सर्वाः प्रपीडिताः ।\nत्वया विवेकहीनेन भृशं संचयता धनम् १६४।\nप्रजापीडानतापोत्थ वह्निज्वालैस्तु वानर ।\nप्राक्त्वं दग्धः पुनः क्षिप्तः कुंभीपाकेऽति दारुणे १६५।\nपुनः पुनःश्च दग्धेन जातेन च पुनः पुनः ।\nनारकेण शरीरेण समास्त्रिंशद्गतं त्वया १६६।\nकुर्वता दारुणाञ्छब्दान्रुदता च पुनः पुनः ।\nकुंभीपाकानले तीव्रा ह्यनुभूताश्च यातनाः १६७।\nनिस्तीर्णनरको भूयः पापशेषेण सांप्रतम् ।\nप्राप्तोऽसि वानरं जन्म येन मां हंतुमिच्छसि १६८।\nविप्रस्योपवनात्पूर्वं पक्वरंभाफलानि वै ।\nअननुज्ञाप्य भुक्तानि त्वयापहृत्य पौरुषात् १६९।\nविपाकः कर्मणस्तस्य फलते पश्य दारुणः ।\nवानरस्त्वं वने वासो ह्यधुना तेन वर्तसे १७०।\nअशुभस्य शुभस्यापि पुराविहितकर्मणः ।\nभोगः क्रीडति भूतेषु नोल्लंघ्यस्त्रिदशैरपि १७१।\nइत्थं त्वज्जन्म जानामि यथावत्तु सहेतुकम् ।\nप्राप्तः सारसदेहोऽपि ज्ञानेनापरिमोहितः १७२।\nप्रेत उवाच।\nइति श्रुत्वा कथां विप्र वानरोप्याह सारसम् ।\nसम्यग्वेत्ति भवान्नूनं कथं त्वं पक्षितां गतः १७३।\nसारस उवाच।\nकथयिष्यामि तत्कर्म येनाहं दुर्गतिं गतः ।\nपक्षियोनिं गतो येन तत्सर्वं श्रोतुमर्हसि १७४।\nधान्यं खारिशतं साग्रमुत्सृष्टं हि त्वया पुरा ।\nबहुभ्यो ब्राह्मणेभ्यश्च चर्मदायां रविग्रहे १७५।\nपौरोहित्यमदाल्लोभाद्वंचयित्वा द्विजांस्तथा ।\nकिंचिद्दत्त्वा तु तेभ्यश्च गृहीतमखिलं मया १७६।\nविप्रसाधारणद्रव्यग्रहणोत्पन्नपातकात् ।\nपतितः कालसूत्रेऽहं नरके रक्तकर्दमे १७७।\nचलत्क्रिमिसुसंपूर्णे दुर्गंधे पूयफेनिले ।\nआनाभेस्तत्र मग्नोस्मि लिहन्पूयमधोमुखः १७८।\nतथोपरि महागृध्रैर्भक्ष्यमाणस्तु वायसैः ।\nक्रिमिभिस्तुद्यमानस्तु मम देहो निरंतरम् १७९।\nतस्मिञ्छोणितपंकेऽहं निरुच्छ्वासोऽभवं तदा ।\nमुहूर्तोऽपि महाकल्पसमो जातो ममात्र वै १८०।\nयातनाश्चानुभूताश्च समास्त्रिरयुतं मया ।\nवक्तुं च तन्न शक्नोमि दुःखं वानर नारकम् १८१।\nपौरोहित्यं महाघोरं पापदं च स्वभावतः ।\nदेवोपजीवनं यत्र ब्राह्मणस्योपजीवनम् १८२।\nराज्ञः प्रतिग्रहो घोरस्तेन दग्धा द्विजातयः ।\nतेषामपि हरेद्द्रव्यं पुरोधास्तेन नारकी १८३।\nराजा यत्कुरुते पापं पुरा देहेन धीयते ।\nतस्य तेन पुरोधाश्च गीयते तत्वदर्शिभिः १८४।\nदैवात्कथमपि प्राप्त उत्तारो नरकांबुधेः ।\nमयादौ दैवयोगेन शकुनित्वमुपस्थितम् १८५।\nअपहृत्य पुरा कांस्यभाजनं भगिनीगृहात् ।\nआक्षिकाय मया दत्तं तेन मे सारसी गतिः १८६।\nइयं च ब्राह्मणी पूर्वं कांस्यचोरी सुदारुणा ।\nतेनेयं सारसी जाता मम भार्या सधर्मिणी १८७।\nइत्थं वानर ते सर्वं कथितं कर्मणः फलम् ।\nवृत्तं च वर्तमानं च भविष्यं शृणु सांप्रतम् १८८।\nअहं हंसो भविष्यामि त्वं च हंसो भविष्यसि ।\nहंसीयमपि मद्भार्या सारसी च भविष्यति १८९।\nदेशे च कामरूपे वै स्थास्यामो वै यथासुखम् ।\nयोगिनीं भाविकल्याणीं यास्यामस्तदनंतरम् १९०।\nततश्च मानुषं जन्म प्राप्यामो दुर्लभं पुनः ।\nश्रेयस्तद्विपरीतं च प्राणिभिर्यत्र साध्यते १९१।\nएवं सर्वाञ्छिवो जंतून्मोहयित्वा स्वमायया ।\nसुखैर्भुनक्ति दुःखैश्च नास्मानेव तु केवलम् १९२।\nअयं लोके प्रवृत्तश्च मार्गो विविधनिर्मितः ।\nधर्माधर्ममयोऽत्यर्थे सुखदुःखफलात्मकः १९३।\nसेवितः प्राणिभिः सर्वैः सर्वदा वा पुनः पुनः ।\nदेवासुरनरव्याघ्र क्रिमिकीटजलेचरैः १९४।\nनातिक्रांतो हि केनापि पंथाऽयं दुःखकंटकः ।\nविरक्तान्योगिनोध्यायं विनावेदांतपारगान् १९५।\nअणोर्वापि गुरोर्वापि पुण्यापुण्यस्य कर्मणः ।\nददातीह फलं ज्ञात्वा देशं कालं महेश्वरः १९६।\nइत्थं विधिविधानज्ञां मायां ज्ञात्वेश्वरस्य च ।\nन शोचंति न तप्यंति न व्यथंति महाधियः १९७।\nनान्यथा शक्यते कर्तुं विपाकः पूर्वकर्मणाम् ।\nउपायैः प्रज्ञया वापि शाखामृगसुरैरपि १९८।\nपुरा त्वं भूपतिर्जातः पश्चाज्जातोऽसि नारकी ।\nअधुना वानरो भूयो जन्म प्राप्स्यसि तादृशम् १९९।\nइति मत्वा विशोकस्त्वं शाखामृग यथासुखम् ।\nप्रतीक्षां कुरु कालस्य रममाणोऽत्र कानने 6.129.२००।\nअहमप्येवमीशान मायाबद्धो वने वने ।\nक्षपयिष्यामि वै जन्म धैर्यमास्थाय सारसम् २०१।\nवानर उवाच।\nमया त्वं पूजितः पूर्वं नौमि त्वामधुनाप्यहम् ।\nजातिस्मरोऽसि जानामि सर्वं मत्पूर्वदैहिकम् २०२।\nतिष्ठ सारस सारस्या शिवमस्तु सदा तव ।\nत्वद्वाक्याद्गतमोहोऽहं विचरिष्यामि सर्वदा २०३।\nप्रेत उवाच।\nइमं रम्यं विचित्रं च पावनं परमं द्विज ।\nपक्षिवानरसंवादं श्रुतं यावन्नदीतटे २०४।\nतावन्ममापि बोधोऽभूत्तेन शोकः क्षयं गतः ।\nइदानीं जाह्नवीतोयमाहात्म्यं परमाद्भुतम् २०५।\nदृष्ट्वात्र ब्राह्मणश्रेष्ठ त्वां याचे जाह्नवीजलम् ।\nप्रेतत्वात्तर्तुकामोऽहं तीव्रा तृष्णा प्रपीडितः २०६।\nअस्मिन्नेवाचले दृष्टं मयाश्चर्यं च वै द्विज ।\nगंगातोयस्य तावद्धि पातुमिच्छामि तज्जलम् २०७।\nपारियात्रोद्भवः कोऽपि ब्राह्मणो ग्रामयाजकः ।\nअयाज्ययाजनाद्विंध्ये संभूतो ब्रह्मराक्षसः २०८।\nअस्मत्संगस्य लोभे स्थितोऽसौ हायनाष्टकम् ।\nतस्यास्थीनि सुपुत्रेण संचितानि द्विजोत्तम २०९।\nक्षिप्तान्यानीय गंगायां तीर्थे कनखलेऽमले ।\nतत्क्षणादेव मुक्तोऽसौ राक्षसत्वात्सुदारुणात् २१०।\nइति गंगाजलस्नान महिमा महदद्भुतम् ।\nसाक्षाद्दृष्टो मया तेन गांगेयं प्रार्थितं जलम् २११।\nपुरस्ताद्यत्कृतस्तीर्थे मया भूरिपरिग्रहः ।\nन कृतस्तु प्रतीकारस्तस्य जाप्यादिलक्षणः २१२।\nतेन मे प्रेतरूपस्य दुर्लभोदकभोजनम् ।\nसहस्रं यत्र वर्षाणामतीतं विंध्यपर्वते २१३।\nइति ते कथितं सर्वं हित्वा लज्जां गरीयसीम् ।\nइदानीं धार्मिकश्रेष्ठ जलदानेन सत्वरम् २१४।\nसंतर्पय मम प्राणान्कंठमात्रावलंबितान् ।\nदुर्लभं प्रेतभावेऽपि जीवितं प्राणिनामिह २१५।\nशरीरं रक्षणीयं हि सर्वथा सर्वदा नरैः ।\nनहीच्छंति तनुत्यागमपि कुष्ठादि रोगिणः २१६।\nदेवद्युतिरुवाच।\nइति तद्वचनं श्रुत्वा विस्मयं परमं गतः ।\nपथिकश्चिंतयामास कृपां प्रेते समुद्वहन् २१७।\nपापपुण्यफलं लोके प्रत्यक्षं दृश्यते खलु ।\nदेवदानवमानुष्यं तिर्यक्त्वं क्रिमिकीटकम् २१८।\nनानायोनिषु जन्मानि नानाव्याधिप्रपीडनम् ।\nमरणं बालवृद्धानामंधत्वं कुब्जता तथा २१९।\nऐश्वर्यं च दरिद्रत्वं पांडित्यं मूर्खता तथा ।\nएताश्च रचना लोके भवंति कथमन्यथा २२०।\nते धन्याः कर्मभूमौ ये न्यायमार्गार्जितं धनम् ।\nसत्पात्रेभ्यः प्रयच्छंति कुर्वंति चात्मनो हितम् २२१।\nभूमिरत्नहिरण्यानि गावो धान्यं गृहं गजाः ।\nरथाश्ववसनग्रामाः सिद्धमन्नं फलं जलम् २२२।\nकन्या दिव्यौषधमन्नं छत्रोपानद्वरासनम् ।\nशय्या तांबूल माल्यानि तालवृंतं वरासनम् २२३।\nसर्वमेतत्प्रदातव्यं लोकत्रयजिगीषुभिः ।\nदत्तं हि प्राप्यते स्वर्गे दत्तमेव हि भुज्यते २२४।\nछत्रचामरयानानि वराश्ववरवारणाः ।\nहर्म्याणि वरशय्याश्च गोमहिष्यो वरस्त्रियः २२५।\nअन्नभूषणमुक्ताश्च पुत्रा दास्यो महाकुलम् ।\nआयुरारोग्यमैश्वर्यं कला विद्यासु कौशलम् २२६।\nदानस्यैव फलं सर्वं प्राप्यते भुवि मानवैः ।\nतस्माद्देयं प्रयत्नेन नादत्तमुपतिष्ठति २२७।\nधर्मिष्ठेन तु पांथेन गाथेयं समगायत ।\nइति श्रुत्वा पुनः प्रेतः प्रोवाच ह्यार्तमानसः २२८।\nमन्ये धर्मज्ञकल्पोऽसि पांथ त्वं नात्र संशयः ।\nदेहि मे जीवनं वारि चातकाय घनो यथा २२९।\nएतस्मिन्प्राणदाने हि मा विलंबं कृथा बहु ।\nततः प्रत्याह पांथस्तु वचनं न्यायगर्भितम् २३०।\nभृगुक्षेत्रे शृणु प्रेत पितरौ मम तिष्ठतः ।\nतदर्थं तीर्थराजस्य मया वारि समाहृतम् २३१।\nतत्सितासितपानीयं मध्ये च प्रार्थितं त्वया ।\nन जाने धर्मसंदेहः किमत्र मम युज्यते २३२।\nबलाबलं विचारार्थं करिष्ये प्रबलं विधिम् ।\nवेदेभ्यो धर्मशास्त्रेभ्यो नाहं मानेन केवलम् २३३।\nहयमेधादि यज्ञेभ्यः सर्वेभ्योप्यधिकं मतम् ।\nऋषिभिर्देवताभिश्च प्राणिनां प्राणरक्षणम् २३४।\nइति दत्त्वा वरं वारि कृत्त्वा प्रेतस्य रक्षणम् ।\nपित्रर्थं पुनरादाय जलं नेष्यामि पावनम् २३५।\nएष मे प्रबलो भाति शुद्धधर्मप्रदो विधिः ।\nपरोपकरणादन्यत्सर्वमल्पं स्मृतं बुधैः २३६।\nपरोपकारिभिर्दत्ता अपि प्राणा नृभिर्मुदा ।\nअद्भिः परोपकारः स्यात्किं न लब्धं मया पुनः २३७।\nदधीचिना पुरा गीतः श्लोकोऽयं श्रूयते भुवि ।\nसर्वधर्ममयः सारः सर्वधर्मज्ञसंमतः २३८।\nपरोपकारः कर्तव्यः प्राणैरपि धनैरपि ।\nपरोपकारजं पुण्यं तुल्यं क्रतुशतैरपि २३९।\nइत्युक्त्वा प्रददौ तोयं गंगायामुनसंभवम् ।\nप्रेताय प्राणरक्षार्थं स धर्मिष्ठो वरो द्विजः २४०।\nप्रेतः प्रीतो जलं पीत्वा ह्यभिषिच्य शिरस्तथा ।\nप्रजहौ प्रेतदेहं तं दिव्यदेहोऽभवत्क्षणात् २४१।\nतदाश्चर्यं महद्दृष्ट्वा निजगाद स केरलः ।\nअहो विमुक्तः प्रेतत्वाद्वेणीपानीयबिंदुभिः २४२।\nब्रह्मापि नैव शक्नोति मन्ये वक्तुमपां गुणम् ।\nगङ्गातोयं महादेवो धत्ते के कथमन्यथा २४३।\nअचिंत्यशक्तिगंगांभस्तिलमात्रं तु यः पिबेत् ।\nदेवो भवेत्स सिद्धो वा गर्भे नैव च संविशेत् २४४।\nन गंगा सदृशी सिद्धिर्न गंगा सदृशी मतिः ।\nन गंगासदृशी मुक्तिर्गंगा सर्वाधिका यतः २४५।\nतस्मात्सर्वप्रयत्नेन महाभक्त्या च धार्मिक ।\nकरस्थं तस्य कैवल्यं योगं गां सेवते सदा २४६।\nआयुष्मान्भव पांथत्वं मा धर्मविरतो भव ।\nत्वयाऽहं तारितः सद्यो गंगांबुकणदानतः २४७।\nइत्युक्त्वा प्रस्थितो नाकं पिशाचस्तु स केरलः ।\nआशीर्भिरभिनंद्याथ पांथं बंधुवरं नरम् २४८।\nप्रेतं विमोक्ष्य पांथोऽपि पुनरादाय तज्जलम् ।\nगतस्तेनैव मार्गेण स्मरंस्तीर्थोदकौतुकम् २४९।\nवसिष्ठ उवाच।\nइत्थं प्रयागमाहात्म्यं श्रुत्वा नत्वा च तं मुनिम् ।\nप्रयागं सहसा माघे पिशाचः सत्वरं गतः 6.129.२५०।\nस्नात्वा सितासिते सोऽपि माघमासे द्विजोत्तम ।\nपिशाचः क्षीणपापस्तु पैशाचीं विजहौ तनुम् २५१।\nदिव्यदेहस्ततो भूत्वा द्राविडो भूपतिस्तदा ।\nस्तुवन्नारायणं देवं भक्त्या दोषविवर्जितः २५२।\nगंधर्वैः स्तूयमानस्तु नाकनारीसुपूजितः ।\nउत्तमेन विमानेन पुरंदरपुरं ययौ २५३।\nइति ते कथितं विप्र पूर्ववृत्तं सकौतुकम् ।\nइतिहासं द्विजश्रेष्ठ सद्यः पातकनाशनम् २५४।\nज्ञानदं मोक्षदं विप्र श्रुतं दुर्गतिनाशनम् ।\nइति ते कथितं सर्वं पुरावृत्तं सकौतुकम् २५५।\nइतिहासं द्विजश्रेष्ठ श्रुतं दुर्गतिनाशनम् ।\nअधुना तु मया सार्धमिमाः कन्याः सुतश्च ते २५६।\nत्वं चायातु प्रयागं वै सर्वे सद्गतिमीप्सवः ।\nमाघस्नानं प्रकुर्मोऽत्र देवानामपि दुर्लभम् २५७।\nतत्र मोक्ष्यंति पैशाच्यं सद्यः पापसमुद्भवम् २५८।\nमहेश उवाच।\nएवं वसिष्ठवक्त्राब्जकथामधुरसंमुदा ।\nपीत्वा प्रमुदिताः सर्वे निस्तीर्णा नरकार्णवात् २५९।\nप्रस्थितास्तेन सार्धं ते सत्वरं व्योम्नि हर्षिताः ।\nदिलीप शृणु तत्सर्वं तत्तीर्थं तु सितासितम् २६०।\nसत्वरं व्योममार्गेण काममासाद्य दुःसहाः ।\nसमागम्य तदा तत्र संहृष्टहृदयाश्च ते २६१।\nअथोचे लोमशस्तत्र सदयं गगनांगणे ।\nपश्यंतु श्रद्धया सर्वे तीर्थराजमिमं भुवि २६२।\nविना ज्ञानं प्रयागेऽस्मिन्मुच्यंते सर्वजंतवः ।\nइष्ट्वात्रैव महायज्ञं स्रष्टुकामः प्रजापतिः २६३।\nअवाप सृष्टिसामर्थ्यं ततः सृष्टिं चकार सः ।\nअत्र नारायणः सस्नौ पत्नीकामः सितासिते २६४।\nअतः स लब्धवान्लक्ष्मीं भार्याममृतमंथने ।\nउषित्वा चात्र षण्मासं स्नात्वा वेण्यां यथेच्छया २६५।\nत्रिपुरं घातयामास त्रिबाणेन त्रिशूलभृत् ।\nइमानि त्रीणि कुंडानि दीप्तान्यजस्रवह्निभिः २६६।\nएष तृप्तिं गतो वह्निर्यः केनापि च पुष्यति ।\nअत्र देवास्त्रयस्त्रिंशत्तृप्ता मुमुदिरे भृशम् २६७।\nआविर्भूतो महेशोऽत्र नीलकंठः कपालभृत् ।\nअनिशंस सुरैः सेव्य आयातोंजलये बटुः २६८।\nमृकंडसूनुना कल्पे प्रविश्य यन्मुखे स्थितम् ।\nलोके ज्वालाकुले सोऽयं योगरूपी जनार्दनः २६९।\nसेयं भागीरथी शंभोः सर्वदुःखापहारिणी ।\nसिद्ध्यर्थं सेव्यते सिद्धैर्भुक्तिमुक्तिफलप्रदा २७०।\nअनिशं भूतिदा या च स्वर्गमार्गे ह्यनुत्तमा ।\nस्वर्गहेतुश्च या देवी सेयं भागीरथी नदी २७१।\nयदंभः स्नानमात्रेण विकर्तन सलोकताम् ।\nलभंते प्राणिनः सर्वे नदी सा यमुना स्वयम् २७२।\nअनयोः पुण्यनद्योश्च संगमः सुखदो मुने ।\nअत्र स्नाता न पच्यंते नरके ज्ञानभाविताः २७३।\nविना ज्ञानं प्रयागेऽस्मिन्मुच्यंते सर्वजंतवः ।\nअन्यच्च श्रूयतां विप्र इतिहासं पुरातनम् २७४।\nशृण्वतां सर्वपापघ्नं सर्वरोगविनाशनम् ।\nऋचीकेन पुरा शप्तो गंधर्वो वायसोऽभवत् २७५।\nशापं मुमोच सोऽत्रैव स्नातः सद्यः सितासिते ।\nवासवस्य तु शापेन स्वर्गाद्भ्रष्टाप्सरोर्वशी २७६।\nस्वर्गकामा च सा सस्नौ लेभे स्वर्गं ततोचिरात् ।\nपुत्रं च शंकरं लेभे ययातिर्नाहुषो मुने २७७।\nपुत्रकामः प्रयागे हि स्नात्वा पुण्ये सितासिते ।\nधनकामः पुरा शक्रः सुस्नातोऽत्र द्विजोत्तम २७८।\nधनदस्य निधीन्सर्वाञ्जहार स च मायया ।\nकश्यपोऽत्र तपस्तेपे शिवाराधनतत्परः २७९।\nअस्मिंस्तीर्थे भरद्वाजो योगसिद्धिमवाप्तवान् ।\nअस्मिंस्तीर्थे पुरा विप्र योगेशाः शांतमानसाः २८०।\nयोगस्य फलभूमिं तु लेभिरे सनकादयः ।\nअस्मिन्माघे तु ये स्नाता गंगायामुनसंगमे २८१।\nतारारूपाश्च ते सर्वे तैर्व्याप्तं सकलं जगत् ।\nविंदंति कामिनः कामान्मुक्तिं यांति मुमुक्षवः २८२।\nविंदंति साधकाः सिद्धिं प्रयागे हि द्विजोत्तम ।\nसांप्रतं मुक्तिकामास्तु कन्याश्चापि सुतश्च ते २८३।\nमद्वाक्यादत्र मज्जंतु सर्वे त्वं च सितासिते ।\nप्राक्कालीनाघविध्वंसि वेणीजलबलेन तु २८४।\nलभंतामखिलं लक्ष्मीं प्राप्तशापमहाफलाम् ।\nएवमार्षवचः सत्यमतींद्रियमलंघनम् २८५।\nश्रुत्वा चोत्कंठचित्तास्तेसर्वे स्नानाय चोद्यताः ।\nप्रयागं प्राप्य दुष्प्राप्यं पैशाच्यं विजहुः क्षणात् २८६।\nविमुक्ताः शापदुःखेन तनुं स्वां स्वां च लेभिरे ।\nदृष्ट्वा वेदनिधिः पुत्रं ताः कन्या दिव्यरूपिणीः २८७।\nतुष्टाव लोमशं प्रीत्या प्रसन्नेनांतरात्मना ।\nत्वदनुग्रहमात्रेणोत्तीर्णः पापमहार्णवः २८८।\nइदानीमुचितं ब्रूहि बालानामृषिसत्तम ।\nलोमश उवाच।\nकुमारोधीतवेदोऽयं समाप्तनियमो युवा २८९।\nआसां तु सानुरागाणां गृह्णातु करपंकजम् ।\nततो लोमशवाक्येन स्वपितुर्वचनात्तदा २९०।\nविवाहविधिना चाशु ब्रह्मचारी स धार्मिकः ।\nशुभद्रव्यैश्च मंत्रैश्च ऋषिभिः कृतमंगलः २९१।\nपंचानामपि कन्यानां पाणिं जग्राह धर्मतः ।\nआनंदिन्यस्तदा सर्वाः कन्याः पूर्णमनोरथाः २९२।\nबभूवुः स कुमारश्च संतुष्टश्च बभूव ह ।\nदत्त्वानुज्ञां मुनिः सोऽथ लोमशस्तैर्नमस्कृतः २९३।\nजगाम स्वाश्रमं मेरुं पर्वतं सुरसेवितम् ।\nततो वेदनिधी राजन्स्नुषाः पंचसुतं तथा ।\nपुरस्कृत्य मुदायुक्तो धनदस्य पुरं ययौ २९४।\nइति नृपवरमाघे स्नानसंजातपुण्यान्मुनिवरवचसा द्राक्तीर्थराजप्रयागे ।\nसकलकलुषमुक्ताः पंच गंधर्वकन्या अलमभिगतलाभात्प्राप्य तर्षं च जग्मुः २९५।\nपरमिममितिहासं पावनं तीर्थभूतं वृजिनविलयहेतुं यः शृणोतीह नित्यम् ।\nस भवति खलु पूर्णः सर्वकामैरभीष्टैर्व्रजति च सुरलोके दुर्लभो धर्मयुक्तः २९६।\nइतिहासमिमं श्रुत्वा पूजयेद्यस्तु पाठकम् ।\nगोभिर्हिरण्यवस्त्रैश्च ब्रह्मतुल्यो यतो हि सः २९७।\nवाचके पूजिते यस्माद्विष्णुर्भवति पूजितः ।\nतस्मात्प्रपूजयेन्नित्यं यदीच्छेत्सफलं भवम् २९८।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे माघमाहात्म्ये वसिष्ठदिलीपसंवादे गंधर्वकन्यापरिणयोनामैकोनत्रिंशाधिकशततमोऽध्यायः।\n१२९।"
  }
]
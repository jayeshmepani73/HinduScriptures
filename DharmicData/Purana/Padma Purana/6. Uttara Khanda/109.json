[
  {
    "text": "गणावूचतुः ।\nकदाचिद्विष्णुदासोऽथ कृत्वा नित्यविधिं द्विजः ।\nपाककर्माकरोद्यावदहरत्कोप्यलक्षितः १।\nतमदृष्ट्वाप्यसौ पाकं पुनर्नैवाकरोत्तदा ।\nसायंकालार्चनस्यासौ व्रतभंगभयाद्द्विजः २।\nद्वितीयेऽह्नि ततः पाकं कृत्वा यावत्स विष्णवे ।\nउपहारार्पणं कर्तुं तावत्कोप्यहरत्पुनः ३।\nएवं सप्तदिनं तस्य पाकं कोप्यहरद्द्विज ।\nजातः सविस्मयः सोऽथ मनस्येव व्यचारयत् ४।\nअहो नित्यं समभ्येत्य कः पाकं हरते मम ।\nक्षेत्रसंन्यासिनां स्थानमत्याज्यं सर्वथा मया ५।\nपुनः पाकं विधायात्र भुज्यते यदि चेन्मया ।\nसायंकालार्चनं चैतत्परित्याज्यं कथं मया ६।\nकिंचित्पाकं विधायैतद्भोक्तव्यं तु मया नहि ।\nअनिर्वेद्य हरौ सर्वं वैष्णवैर्नैव भुज्यते ७।\nउपोषितोऽहं च कथं तिष्ठाम्यत्र व्रतस्थितः ।\nअद्य संरक्षणं सम्यक्पाकस्यात्र करोम्यहम् ८।\nइति पाकं विधायासौ तत्रैवालक्षितः स्थितः ।\nतावद्ददर्श चांडालं पाकान्नहरणे स्थितम् ९।\nक्षुत्क्षामं दीनवदनमस्थिचर्मावशेषितम् ।\nतमालोक्य द्विजाग्र्योभूत्कृपयापन्नमानसः १०।\nविलोक्यान्नहरं विप्रस्तिष्ठतिष्ठेत्यभाषत ।\nकथमत्ति भवान्रूक्षं घृतमेतद्गृहाण भोः ११।\nइत्थं ब्रुवंतं विप्राग्र्यं आयांतं च विलोक्य सः ।\nवेगादधावत्तद्भीत्या मूर्च्छितश्च पपात ह १२।\nभीतं तं मूर्च्छितं दृष्ट्वा चांडालं स द्विजोत्तमः ।\nवेगादभ्येत्य कृपया स्ववस्त्रांतैरवीजयत् १३।\nअथोत्थितं तमेवासौ विष्णुदासो व्यलोकयत् ।\nसाक्षान्नारायणं देवं शंखचक्रगदाधरम् १४।\nपीतांबरं चतुर्बाहुं श्रीवत्सांकं किरीटिनम् ।\nअतसीपुष्पसंकाशं कौस्तुभोरःस्थलं विभुम् १५।\nतं दृष्ट्वा सात्विकैर्भावैरावृतो द्विजसत्तमः ।\nस्तोतुं चापि नमस्कर्तुं तदानालं बभूव सः १६।\nअथ शक्रादयो देवास्तत्रैवाभ्याययुस्तदा ।\nगंधर्वाप्सरसश्चापि जगुश्च ननृतुर्मुदा १७।\nविमानशतसंकीर्णं देवर्षिगणसंकुलम् ।\nगीतवादित्रनिर्घोषं स्थानं तदभवत्तदा १८।\nततो विष्णुः समालिंग्य स्वभक्तं सात्विकं तथा ।\nसायुज्यमात्मनो दत्त्वानयद्वैकुंठमंदिरम् १९।\nविमानवरसंस्थानमास्थितं विष्णुसन्निधौ ।\nदीक्षितश्चोलनृपतिर्विष्णुदासं ददर्श ह २०।\nवैकुंठभवनं यांतं विष्णुदासं विलोक्य सः ।\nस्वगुरुं मुद्गलं वेगादाह्वयेत्थं वचोऽब्रवीत् २१।\nचोल उवाच।\nयत्स्पर्धया मया चैतद्यज्ञदानादिकं कृतम् ।\nस विष्णुरूपधृग्विप्रो याति वैकुंठमंदिरम् २२।\nदीक्षितेन मया सम्यक्सत्रेऽस्मिन्विष्णवे त्वया ।\nहुतमग्नौ कृता विप्रा दानाद्यैः पूर्णमानसाः २३।\nनैवाद्यापि समे देवः प्रसन्नो जायते ध्रुवम् ।\nभक्त्यैव तस्य विप्रस्य साक्षात्कारं ददौ हरिः २४।\nतस्माद्दानैश्च यज्ञैश्च नैव विष्णुः प्रसीदति ।\nभक्तिरेव परं तस्य निदानं दर्शने विभोः २५।\nगणावूचतुः ।\nइत्युक्त्वा भागिनेयं स्वमभिषिच्य नृपासने ।\nआबाल्याद्दीक्षितो यज्ञे सा पुत्रत्वमगाद्यतः २६।\nतस्मादद्यापि तद्देशे सदा राज्यांशभागिनः ।\nस्वस्रेया एव जायंते तत्कृताचारवर्तिनः २७।\nयज्ञवाटं ततोऽभ्येत्य वह्निकुंडाग्रतः स्थितः ।\nत्रिरुच्चैर्व्याजहाराशु विष्णुं संबोधयंस्तदा २८।\nविष्णो भक्तिं स्थिरां देहि मनोवाक्कायकर्मभिः ।\nइत्युक्त्वा सोऽपतद्वह्नौ सर्वेषामेव पश्यताम् २९।\nमुद्गलस्तु तदा क्रोधाच्छिखामुत्पाटयत्स्वकाम् ।\nततस्त्वद्यापि तद्गोत्रे मुद्गला विशिखाभवन् ३०।\nतावदाविरभूद्विष्णुः कुंडाग्नौ भक्तवत्सलः ।\nतमालिंग्य विमानाग्र्यं समारोहयदच्युतः ३१।\nतमालिंग्यात्मसारूप्यं दत्त्वा वैकुंठमंदिरम् ।\nतेनैव सह देवेशो जगाम त्रिदशैर्वृतः ३२।\nनारद उवाच।\nयो विष्णुदासः स तु पुण्यशीलो यश्चोलभूपः स सुशील नामा ।\nएतावुभौ तत्समरूपभाजौ द्वाःस्थौ कृतौ तेन रमाप्रियेण ३३।\nइति श्रीपाद्मे महापुराणे पंचपंचाशत्साहस्र्यां संहितायां कार्तिकमाहात्म्ये श्रीकृष्णसत्यभामासंवादे कलहोपाख्यानंनाम नवाधिकशततमोऽध्यायः १०९।"
  }
]
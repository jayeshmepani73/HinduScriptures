[
  {
    "text": "श्रीपार्वत्युवाच-\nरघुनाथस्य चरितं साधूक्तं हि त्वया विभो ।\nश्रुत्वा धन्यास्मि देवेश त्वत्प्रसादान्महेश्वर १।\nवसुदेवसुतस्यास्य कृष्णस्य चरितं महत् ।\nश्रोतुमिच्छामि देवेश चरितं कल्मषापहम् २।\nरुद्र उवाच-\nशृणु देवि प्रवक्ष्यामि कृष्णस्यास्य महात्मनः ।\nचरितं वासुदेवस्य सर्वेषां फलदं नृणाम् ३।\nयदूनामन्वये देवि वसुदेव इतीरितः ।\nदेवमीढस्यपुत्रोऽभूत्सर्वधर्मविदांवरः ४।\nदेवकस्यैव दुहितां देवकीं देववर्णिनीम् ।\nउपयेमे विधानेन मथुरायां नृपात्मजः ५।\nउग्रसेनस्य पुत्रोऽभूत्कंसः शूरो महाबलः ।\nतयो रथवरं तत्र चोदयामास सारथिः ६।\nसमागतेषु तेष्वेवं पथि रम्ये शुभावहे ।\nअंतरिक्षेऽशरीरावाक्प्राह गंभीरया गिरा ७।\nआकाशवागुवाच-\nअस्यास्तवाष्टमो गर्भः कंस प्राणान्हरिष्यति ८।\nरुद्र उवाच-\nतच्छ्रुत्वा हंतुमारेभे कंसोऽपि भगिनीं तदा ।\nतमब्रवीत्सुसंरब्धं वसुदेवः स्वबुद्धिना ९।\nवसुदेव उवाच-\nन हंतव्या महाभाग भगिनी धर्मतस्त्वया ।\nगर्भानेव समुत्पन्नाञ्जहि राजन्महाबल १०।\nरुद्र उवाच-\nतथेत्याह तदा कंसो वसुदेवं च देवकीम् ।\nनिबध्य स्वगृहे रम्ये सर्वभोगे न्यवेशयत् ११।\nएतस्मिन्नंतरे देवि पापिभारप्रपीडिता ।\nजगाम धरणीदेवी सहसा ब्रह्मणोंतिकम् १२।\nसमेत्य जगतामीशं ब्रह्माणं परमेष्ठिनम् ।\nप्राह गंभीरया वाचा धरणी लोकधारिणी १३।\nधरण्युवाच-।\nप्रजापते न शक्तास्मि धर्तुं लोकानिमान्प्रभो ।\nराक्षसाः पापकर्माणः संस्थिता मयि सुव्रत १४।\nजगतः सकलान्धर्मान्विध्वंसंतो महाबलाः ।\nअधर्मवर्च्चसः सर्वे नराः पापविमोहिताः १५।\nस्वल्पमल्पतरं धर्मं लोकेऽस्मिन्न च दृश्यते ।\nधर्मेणैव धृता देव सत्यशौचदमेन च ।\nतस्मादधर्मसंभूतं न लोकं धर्तुमुत्सहे १६।\nरुद्र उवाच-\nइत्युक्त्वा धरणीदेवी तत्रैवांतरधीयत ।\nततः सुरगणाः सर्वे ब्रह्मरुद्रपुरोगमाः १७।\nक्षीराब्धेरुत्तरं कूलमधिगम्य जगत्पतिम् ।\nतुष्टुवुः स्तुतिभिर्दिव्यैर्मुनयश्च महातपाः ।\nततः प्रसन्नः प्राहेशः सर्वांस्तान्मुनिसत्तमान् १८।\nश्रीभगवानुवाच-\nभो भो देवगणास्सर्वे किन्निमित्तमिहागताः ।\nरुद्र उवाच-\nततः पितामहः प्राह देवदेवं जनार्दनम् १९।\nब्रह्मोवाच-\nदेवदेव जगन्नाथ पृथिवी भारपीडिता ।\nराक्षसा बहवो लोके समुत्पन्ना दुरासदाः २०।\nजरासंधश्च कंसश्च प्रलम्बो धेनुकादयः ।\nदुरात्मानः प्रबाधंते सर्वलोकान्सनातनान् २१।\nभारावतरणं कर्तुं पृथिव्यास्त्वमिहार्हसि ।\nरुद्र उवाच-\nएवमुक्तो हृषीकेशो ब्रह्मणा परमेष्ठिना ।\nप्राह गंभीरया वाचा जगतीपतिरव्ययः २२।\nश्रीभगवानुवाच-।\nअवतीर्याथ लोकेस्मिन्यदूनामन्वये सुराः ।\nअवनीभारमव्यग्रमपास्यामि महाबलाः २३।\nरुद्र उवाच-\nएवमुक्ताः सुरास्सर्वे नमस्कृत्वा जनार्दनम् ।\nस्वान्स्वान्लोकान्समासाद्य परेशं तेन्वचिंतयन् ।\nततो नारायणीं मायां परमेशः समब्रवीत् २४।\nश्रीभगवानुवाच-\nहिरण्याक्षस्य षट्पुत्रान्समानीयावनीतले ।\nवसुदेवस्य पत्न्यां तु देवक्यां सन्निवेशय २५।\nअनंतांशः सप्तमोऽत्र संप्रविष्टस्तु माचिरम् ।\nतस्याः सपत्न्यां रोहिण्यां ददस्व शुभदर्शने २६।\nततोऽष्टमे ममांशस्तु देवक्यां संभविष्यति ।\nनंदगोपस्य पत्न्यां तु यशोदायां सनातनी २७।\nतवांशभूता महानिद्रा विंध्यं गत्वा महाचलम् ।\nतत्र संपूज्यमाना हि देवैरिंद्र पुरोगमैः ।\nहन्याद्दैत्यान्महावीर्याञ्शुंभासुरपुरोगमान् २८।\nरुद्र उवाच-\nतथेत्युक्त्वा महामाया हिरण्याक्षसुतांस्तदा ।\nपर्यायेण च देवक्यां षड्गर्भान्संन्यवेशयत् २९।\nताञ्जघान तदा कंसो जातमात्रान्महाबलः ।\nततस्तु सप्तमो गर्भो ह्यनंतांशेन चोदितः ३०।\nवर्धमानं तु गर्भं तं रोहिण्यां समुपानयत् ।\nगर्भसंकर्षणात्तस्यां जातः संकर्षणोऽव्ययः ३१।\nकृष्णाष्टम्यां तु रोहिण्यां प्रौष्ठपद्यां शुभोदये ।\nरोहिणी जनयामास पुत्रं संकर्षणं प्रभुम् ३२।\nततस्तु देवकी गर्भमापेदे भगवान्हरिः ।\nआपन्नगर्भां तां दृष्ट्वा कंसो भयनिपीडितः ३३।\nततः सुरगणाः सर्वे हर्षनिर्भरमानसाः ।\nतुष्टुवुर्देवकीं तत्र विमानस्था नभस्तले ३४।\nततस्तु दशमे मासि कृष्णे नभसि पार्वति ।\nअष्टम्यामर्द्धरात्रे च तस्यां जातो जनार्दनः ३५।\nइंदीवरदलश्यामः पद्मपत्रायतेक्षणः ।\nचतुर्भुजः सुंदरांगो दिव्याभरणभूषितः ३६।\nश्रीवत्सकौस्तुभोरस्को वनमालाविभूषितः ।\nवसुदेवस्य जातोऽसौ वासुदेवः सनातनः ३७।\nतं दृष्ट्वा जगतां नाथं कृष्णमानकदुंदुभिः ।\nउवाच प्रांजलिर्भूत्वा नमस्कृत्य जगन्मयम् ३८।\nवसुदेव उवाच-\nजातोऽसि मे जगन्नाथ भक्तकल्पतरो प्रभो ।\nत्वमेव सर्वदेवानामनादिः पुरुषोत्तमः ३९।\nत्वमचिन्त्यमहद्भूतो योगिध्येयः सनातनः ।\nमम पुत्रत्वमापन्नो धरण्यां धरणीधर ४०।\nदृष्ट्वैतदद्भुतं रूपमैश्वरं पुरुषोत्तम ।\nदानवाः पापकर्माणो न सहंते महौजसः ४१।\nरुद्र उवाच-\nइत्यर्थितः स्तुतस्तेन पद्मनाभः सनातनः ।\nउपसंहृतवान्रूपं चतुर्भुजसमन्वितम् ४२।\nमानुषेणैव भावेन द्विभुजेन व्यरोचत ।\nयेचांगरक्षकाः सर्वे दानवास्तत्र संस्थिताः ४३।\nते चापि मायया तस्या मोहितास्तमसावृताः।\nएतस्मिन्नंतरे देवमादायानकदुंदुभिः ४४।\nप्रययौ नगरात्तूर्णं सर्वदेवैरभिष्टुतः ।\nपयोधरे वर्षमाणे नागराजो महाबलः ४५।\nफणासहस्रेणाच्छाद्य भक्त्या देवं समन्वगात् ।\nतौ गोपुरकपाटौ तु तत्पादस्पर्शनात्तदा ४६।\nभिद्यमानौ सुविवृतौ तत्रस्थाश्च विमोहिताः ।\nस्रोतस्विनी सुपूर्णाया यमुनापि महात्मनः ४७।\nप्रवेशाज्जानुमात्रं तु जलं सा चाप्युपावहत् ।\nउत्तीर्य यमुनां सोथाव्रजत्तत्तीरसंस्थितम् ४८।\nसंस्तूयमानस्त्रिदशैः प्रविवेश यदूत्तमः ।\nतत्र नंदस्य पत्नी सा प्रसूता गोव्रजे शुभे ४९।\nविमोहिता माययैव सुषुप्ता तमसा वृता ।\nतस्यास्तु शयने देवं विनिक्षिप्य स यादवः ५० 6.245.50।\nतां कन्यां समुपादाय प्रययौ मथुरां पुनः ।\nपत्न्यै दत्वाऽथ तां बालामुवास सुसमाहितः ५१।\nरुरोद बालभावात्सा देवकीशयनं गता ।\nअथ बालाध्वनिं श्रुत्वा तद्गृहं साङ्गरक्षकाः ५२।\nकंसायावेदयामासुर्देवकीप्रसवं शुभम् ।\nकंसस्तूर्णमुपेत्यैनां जग्राह बालिकां तदा ५३।\nचिक्षेप च शिलापृष्ठे सापि तूर्णं वियत्स्थिता ।\nतस्योत्तमांगे स्वपदं दत्वा पूर्णमुखास्थिता ५४।\nउवाचाष्टभुजादेवी तदा राक्षसपुंगवम् ।\nदेव्युवाच-\nकिं मयाक्षिप्तया मंद जातो यस्त्वां वधिष्यति ५५।\nसर्वस्य जगतः स्रष्टा धर्ता हर्ता च यः प्रभुः ।\nअस्मिन्लोके समुत्पन्नः स ते प्राणान्हरष्यिति ५६।\nरुद्र उवाच-\nइत्युक्त्वा तेजसा देवी सहसा पूरयन्नभः ।\nजगाम देवगंधर्वैः स्तूयमाना हिमाचलम् ५७।\nकंसस्तदोद्विग्नमनाः समाहूय स्वदानवान् ।\nप्रलंबचाणूरमुखानुवाचभय पीडितः ५८।\nकंस उवाच-\nअस्माद्भयात्सुरगणा उपेत्य क्षीरसागरम् ।\nआचचक्षुर्हरेः सर्वं रक्षो विध्वंसनं प्रति ५९।\nतेषां तु वचनं श्रुत्वा धरण्यां धरणीधरः ।\nमानुषेणैव भावेन समुत्पन्नो हि सोऽव्ययः ६०।\nतदद्य सर्वे यूयं वै राक्षसाः कामरूपिणः ।\nसमुद्रिक्तबलान्बालान्मारयध्वमशंकिताः ६१।\nरुद्र उवाच-\nइत्यादिश्य ततः कंसो वसुदेवं च देवकीम् ।\nआश्वास्य मोचयित्वाथ स्ववेश्मांतर्विवेश ह ।\nवसुदेवस्ततो गत्वा नंदव्रजमनुत्तमम् ६२।\nतेन संपूजितस्तत्र निक्षिप्य तनयं मुदा ।\nउवाच नंदपत्नीं तां यशोदां यदुनंदनः ६३।\nवसुदेव उवाच-\nसुभगे मत्सुतमिमं रोहिणीजठरोद्भवम् ।\nस्वपुत्रमिव रक्षस्व भिया कंसादिहागतम् ६४।\nरुद्र उवाच-\nतथेत्याह तदा तन्वी नंदपत्नी दृढव्रता ।\nलब्ध्वैव युगलं पुत्रमुत्पुपोष मुदान्विता ६५।\nनिक्षिप्य तनयौ गेहं नंदगोपस्य यादवः ।\nविश्रब्धः प्रययौ तूर्णं मथुरां कंसपालिताम् ६६।\nततो गर्गः शुभदिने वसुदेवेन नोदितः ।\nनंदगोपव्रजं गत्वा तत्रस्थैः पूजितो द्विजः ६७।\nविधिना जातकं कर्म कृत्वा देवस्य गोकुले ।\nनाम चात्राकरोद्दिव्यं पुत्रयोर्वासुदेवयोः ६८।\nसंकर्षणो रौहिणेयो बलभद्रो महाबलः ।\nराम इत्यादिनामानि पूर्वजस्याकरोद्दिवजः ६९।\nश्रीधरः श्रीकरः श्रीमान्कृष्णोऽनंतो जगत्पतिः ।\nवासुदेवो हृषीकेश इत्याद्यवरजस्य च ७०।\nरामकृष्णाविति ख्यातिमस्मिँल्लोके गमिष्यतः ।\nएवमुक्त्वा द्विजश्रेष्ठः संपूज्य पितृदेवताः ७१।\nसंपूज्यमानो गोपालैराययौ मथुरां पुनः ।\nकंसेन प्रेषिता रात्रौ पूतनाबालघातिनी ७२।\nविषलिप्तं स्तनं दत्वा कृष्णायामिततेजसे ।\nकृष्णस्तु राक्षसीं ज्ञात्वा पपौ गाढं स्तनं भृशम् ७३।\nप्राणैः सह महातेजा राक्षस्या यदुपुंगवः ।\nसा विह्वलांगी सहसा विच्छिन्नस्नायुबंधना ७४।\nपपात वेपमाना सा ममार च महास्वना ।\nतस्याः शब्देन महता पूरितं च नभस्तलम् ७५।\nत्रस्ताः सर्वे ततो गोपा दृष्ट्वा तां पतितां भुवि ।\nकृष्णं च क्रीडमानं तं राक्षस्या महतोरसि ७६।\nसमुद्विग्नास्ततस्तूर्णमादाय तनयं तदा ।\nरक्षोभिया तदा तस्मिन्गोपुरीषेण मूर्द्धनि ७७।\nसंमार्जयामास तदा गोवालेन तदाननम् ।\nनंदगोपः समभ्येत्य सुतमादाय भामिनि ७८।\nभगवन्नामभिस्तस्य सर्वांगेषु प्रमार्जनम् ।\nकृत्वा तां तामसीं भीमां बहिर्विन्यस्य गोव्रजात् ७९।\nददाह गोपवृंदैश्च त्रासितैस्तत्र गोव्रजे ।\nकदाच्छिकटस्याधः शयानो भगवान्हरिः ८०।\nप्रसार्य चरणौ तत्र रुरोद मधुसूदनः ।\nतस्य पादप्रहारेण शकटं परिवर्तितम् ८१।\nविध्वस्तकुंभभाडं तद्विपरीतं पपात वै ।\nततो गोप्यश्च गोपाश्च दृष्ट्वा तच्छकटं महत् ८२।\nविस्मयं परमं जग्मुः किमेतदिति शंकिताः ।\nयशोदा च तदा तूर्णं बालं जग्राह विस्मिता ८३।\nअल्पेनैव हि कालेन बालकौ तौ यदूत्तमौ ।\nवर्द्धमानौ यशोदायाः स्तनपानेन पोषितौ ८४।\nजानुभ्यामथ हस्ताभ्यां रिंगमाणौ विरेजतुः ।\nमायावी राक्षसस्तत्र कृतश्च बटुवेषधृक् ८५।\nकृष्णं हंतुं समारब्धो विचचार महीतले ।\nज्ञात्वा कृष्णस्तु तं रक्षो निजघान तलेन वै ८६।\nराक्षसेनैव रूपेण निपपात ममार च ।\nविचचार ततः सर्वं गोव्रजं मधुसूदनः ८७।\nनवनीतं जहाराशु गोपीनां च गृहे गृहे ।\nतदा यशोदा कुपिता दाम्ना मध्ये उलूखले ८८।\nनिबध्य कृष्णं प्रययौ विक्रेतुं गोरसादिकम् ।\nकर्षमाणस्ततः कृष्णो दाम्ना बद्ध उलूखले ८९।\nयमलार्जुनयोर्मध्ये जगाम धरणीधरः ।\nउलूखलेन गोविंदः पातयामास तौ द्रुमौ ९०।\nभग्नस्कंधौ निपतितौ स्वरेण धरणीतले ।\nतेन शब्देन महता जग्मुस्तत्र महौजसः ९१।\nगोपवृद्धास्ततो दृष्ट्वा विस्मयं परमं गताः ।\nयशोदापि समुद्विग्ना विमुच्य धरणीधरम् ९२।\nतं विस्मितं समादाय स्तनं प्रादान्महात्मने ।\nयस्मिन्निबध्यमानस्तु दाम्ना मात्रा जगत्पतिः ९३।\nतस्मिन्महर्षिभिः सर्वैर्दामोदर इतीरितः ।\nतौ तु किंनरतां प्राप्तौ विमुक्तौ यमलार्जुनौ ९४।\nगोपवृद्धास्ततः सर्वे नंदगोपपुरोगमाः ।\nमहोत्पातमिमं ज्ञात्वा स्थानांतरमुपाययुः ९५।\nवृंदावने मनोरम्ये यमुनायास्तटे शुभे ।\nनिवासं चक्रिरे रम्यं गवांगोपीजनस्य च ९६।\nतत्र तौ रामकृष्णौ तु वर्द्धमानौ महाबलौ ।\nवत्सपालयुतौ वत्सान्पालयामासतुस्तदा ९७।\nगोवत्समध्यगं कृष्णं बको नाम महासुरः ।\nबकरूपेण तं हंतुमुद्युक्तोऽत्र यदूत्तमम् ९८।\nतं दृष्ट्वा वासुदेवोऽपि लोष्टमुद्यम्य लीलया ।\nताडयामास पक्षांते पपातोर्व्यां महासुरः ९९।\nततः कतिपयाहस्तु गोवत्सान्पालयन्वने ।\nछायायां जंबुवृक्षस्य प्रसुप्तौ पल्लवे मृदौ १०० 6.245.100।\nएतस्मिन्नंतरे देवो ब्रह्मा देवगणैर्वृतः ।\nद्रष्टुं कृष्णं समागम्य सुप्तौ दृष्ट्वा यदूत्तमौ १०१।\nवत्सान्गोपशिशून्हृत्वा जगाम त्रिदिवं पुनः ।\nप्रबुद्धौ तौ समालोक्य विनष्टाञ्शिशुवत्सकान् १०२।\nगोवत्सागोपबालाश्च क्व गता इति विस्मितौ ।\nज्ञात्वा कृष्णस्तु तत्कर्म प्रजापतिकृतं तदा १०३।\nतथैव ससृजे बालान्गोवत्सांश्च सनातनः ।\nयथातूर्णं यथारूपं तथैव मधुसूदनः १०४।\nससर्ज वत्सान्गोपालानविता जगतां प्रभुः ।\nदृष्ट्वा सायाह्नसमये गावस्त्वेषां च मातरः १०५।\nस्वान्स्वान्वत्सानुपागम्य यथापूर्वं प्रवर्तिताः ।\nएवं संवत्सरे काले गते तत्र महात्मनः १०६।\nप्रजापतिः पुनस्तस्मै ददौ वत्सान्सबालकान् ।\nकृतांजलिपुटो भूत्वा परिणीय प्रणम्य च ।\nभयादुवाच गोविंदं ब्रह्मा त्रिभुवनेश्वरः १०७।\nब्रह्मोवाच-\nनमो नमस्ते सर्वात्मंस्तत्वज्ञानस्वरूपिणे ।\nनित्यानंदस्वरूपाय प्रियतात्मन्महात्मने १०८।\nअणुर्बृहत्स्थूलतररूपः सर्वगतोऽव्ययः ।\nअनादिमध्यांतरूप स्वरूपात्मन्नमोस्तु ते १०९।\nनित्यज्ञानबलैश्वर्य वीर्यतेजोमयस्य च ।\nमहाशक्ते नमस्तुभ्यं पूर्णषाड्गुण्यमूर्तये ११०।\nत्वं वेदपुरुषो ब्रह्मन्महापुरुषएव च ।\nशरीरपुरुषत्वस्य छंदःपुरुष एव च १११।\nचत्वारः पुरुषास्त्वं च पुराणः पुरुषोत्तम ।\nविभूतयस्तव ब्रह्मन्पृथिव्यग्न्यनिलादयः ११२।\nतव वाचा समुद्भूतौ क्ष्मा वह्नी जगदीश्वर ।\nअंतरिक्षं च वायुश्च सृष्टौ प्राणेन ते विभो ११३।\nचक्षुषा तव संसृष्टौ द्यौश्चादित्यस्तथाव्यय ।\nदिशश्च चंद्रमाः सृष्टाः श्रोत्रेण तव चानघ ११४।\nअपांस्रावश्च वरुणो मनसा ते महेश्वर ।\nउक्ते महति मीमांसे यत्तद्ब्रह्मप्रकाशते ११५।\nतथैव चाध्वरेष्वेतदेतदेव महाव्रते ।\nछंदोगे ये नभस्येतद्दिव्ये तद्वायुरेव तत् ११६।\nआकश एतदेवेदमोषधीष्वेवमेव च ।\nनक्षत्रेषु च सर्वेषु ग्रहेष्वेतद्दिवाकरे ११७।\nएवंभूतेष्वेवमेव ब्रह्मेत्याचक्षते श्रुतिः ।\nतदेव परमं ब्रह्म प्रज्ञातं परितोमृतम् ११८।\nहिरण्मयोऽव्ययो यज्ञः शुचिः शुचिषदित्यपि ।\nवैदिकान्यभिधेयानि तथैतान्यस्य न क्वचित् ११९।\nचक्षुर्मयं श्रोत्रमयं छंदोमय मनोमयम् ।\nवाङ्मयं परमात्मानं परेशं शंसति श्रुतिः १२०।\nइति सर्वोपनिषदामर्थस्त्वं कमलेक्षण ।\nस्तोतुं न शक्तोऽयं त्वां तु सर्ववेदांतपारगम् १२१।\nमहापराधमेतत्ते वत्सापहरणं मया ।\nकृतं तत्क्षम्यतां नाथ शरणागतवत्सल १२२।\nमहेश्वर उवाच-\nएवं स्तुत्वा हरिं वेधाः प्रणम्य च पुनः पुनः ।\nवत्सान्दत्वा पुनस्तस्मै प्रययौ स्वयमालयम् १२३।\nहृदि कृत्वा सदा देवि बालरूपं हरिं विधिः ।\nउवास त्रिदशैः सार्द्धं हृष्टपुष्टो महातपाः १२४।\nकृष्णेन सृष्टा वत्सा वै पूर्ववत्सास्तथार्भकाः ।\nअवापुरैक्यतां तत्र पश्यतां त्रिदिवौकसाम् १२५।\nकृष्णस्तु वत्सपालैर्वै प्रययौ नंदगोकुलम् ।\nततः कतिपयाहस्सु गोपालैर्यदुपुंगवः १२६।\nह्रदं गत्वाऽथ कालिंद्यास्तत्रस्थं सुमहाविषम् ।\nसहस्रशीर्षबलिनं नागराजानमच्युतः १२७।\nनिष्पिष्य फलसाहस्रं पादेनैकेन लीलया ।\nप्राणसंशयमापन्नं चकार मधुसूदनः १२८।\nस कालियो लब्धसंज्ञस्तमेव शरणं ययौ ।\nररक्ष भगवान्कृष्णो नागं त्यक्तविषं तदा १२९।\nवैनतेयभयाद्भीतं स्वपदेनांक्य मूर्द्धसु ।\nह्रदाद्विवासयामास कालिंद्या यदुपुंगवः १३०।\nत्यक्त्वा स तं ह्रदं तूर्णं पुत्रदारसमन्वितः ।\nनमस्कृत्वाथ गोविंदं प्रययौ कालियस्तदा १३१।\nविषदग्धास्तु ये पूर्वं तत्तीरस्थाश्च शाखिनः ।\nकृष्णेन वीक्षितास्तूर्णं फलिनः पुष्पिणोऽभवन् १३२।\nअथ कालेन कौमारमवाप्य मधुसूदनः ।\nगोवृंदं पालयामास सर्वदेवमयः प्रभुः १३३।\nस्वसमानवयोभिस्तु गोपालैस्तु यदूत्तमः ।\nवृंदावने मनोरम्ये सरामो विचचार ह १३४।\nतत्र हत्वा महाघोरं सर्परूपं महासुरम् ।\nअपहत्य महाकायं मेरुमंदारगौरवम् १३५।\nधेनुकस्य वनं प्राप्य तालहिंतालगह्वरम् ।\nप्रविश्यतद्वनंरम्यंफलितंतालगह्वरम् ।\nधेनुकं पर्वताकारं खररूपधरं सदा १३६।\nपादौ गृह्य समुत्क्षिप्य तालेन विजघान ह ।\nतत्क्षणादेव तत्पालास्तदंते रेमिरे तदा १३७।\nनिष्क्रम्य तद्वनात्तूर्णं भांडीरं वटमागताः ।\nतत्र ते रामकृष्णाभ्यां चिक्रीडुर्बाललीलया १३८।\nगोपवेषेण तत्रागात्प्रलंबोनाम राक्षसः ।\nरामं स्वपृष्ठमारोप्य ययौ तूर्णं नभस्तलम् १३९।\nमत्वा तं राक्षसं रामो मुष्टिना तस्य मूर्द्धनि ।\nताडयामास रोषेण विह्वलांगस्ततोऽपतत् १४०।\nराक्षसेनैव रूपेण विनदन्भैरवं स्वनम् ।\nभिन्नशीर्षतनुस्तत्र ममार रुधिरोक्षितः १४१।\nततः प्रदोषसमयेगोव्रजे नंदनंदनः ।\nउवासगोपकन्याभिः क्रीडन्कौमोदवर्चसे १४२।\nअरिष्टनामा दैत्येशो गत्वा तत्र वृषाकृतिः ।\nकृष्णं हंतुं समागत्य जगर्ज च महास्वनम् १४३।\nतं दृष्ट्वा विद्रुताः सर्वे गोपाला भयपीडिताः ।\nकृष्णोऽपि दृष्ट्वा तं रौद्रमागतं दनुजाधिपम् १४४।\nतालवृक्षं समुत्पाट्य शृंगमध्ये व्यपीडयत् ।\nस तु भग्नशिरः शृंगो वमन्वै रुधिरं बहु १४५।\nपपात भीमवेगेन निनदंस्त्यक्तजीवितः ।\nइत्थं हत्वा महाकायमरिष्टं दनुजाधिपम् १४६।\nआहूय गोपबालांश्च तत्रैवोवास गोव्रजे ।\nततः कतिपयाहस्सु केशी नाम महासुरः १४७।\nहयकायेन गोविंदं हंतुं व्रजमुपाययौ ।\nस गत्वा गोव्रजं रम्यमुच्चैर्हेषामथाकरोत् १४८।\nतेन शब्देन महता पूरितं भुवनत्रयम् ।\nभीताः सर्वे सुरगणाः शंकमाना युगक्षयम् १४९।\nतत्रस्था मोहिताः सर्वे गोपागोप्यश्च विह्वलाः ।\nलब्धसंज्ञास्तु ते सर्वे विद्रुताश्च समंततः १५० 6.245.150।\nगोप्यस्तु शरणं जग्मुः कृष्णं त्राहीति चाब्रुवन् ।\nन भेतव्यं न भेतव्यमित्याह भक्तवत्सलः १५१।\nसमाश्वास्य ततस्तूर्णं मुष्टिना वासवानुजः ।\nताडयामास शिरसि तस्य दैत्यस्य लीलया १५२।\nविभिन्नदंतनेत्रोऽसौ विननाद महास्वनम् ।\nमहाशिलां समुत्क्षिप्य तस्यांगे वै न्यपातयत् १५३।\nस तु चूर्णितसर्वांगो निनदन्भैरवं स्वनम् ।\nपपात सहसा भूमौ ममार च महासुरः १५४।\nकेशिनं निहतं दृष्ट्वा दिवि देवगणा भृशम् ।\nमुमुचुः पुष्पवर्षाणि साधुसाध्विति चाब्रुवन् १५५।\nइत्थं शिशुत्वे वै दैत्यान्हरिर्हत्वा बलोत्कटान् ।\nस मुमोद सुखेनैव बलरामसमन्वितः १५६।\nइंदीवरदलश्यामः पद्मपत्रनिभेक्षणः ।\nपीतांबरधरः स्रग्वी वनमालाविभूषितः १५७।\nकौस्तुभोद्भासितोरस्कश्चित्रमाल्यानुलेपनः ।\nविचित्राभरणैर्युक्तः कुंडलाभ्यां विराजितः १५८।\nआमुक्ततुलसीमालः कस्तूरीतिलकांचितः ।\nसुस्निग्धनीलकुटिल कबरीकृतकेशवान् १५९।\nबद्धैर्नानाविधैः पुष्पैर्बर्हिबर्हावतंसकः ।\nरक्तारविंदसदृश हस्तपादतलाधरः १६०।\nपक्षमध्यगशीतांशु कलंकभ्रूलताननः ।\nहारनूपुरकेयूरैः कटकाभ्यां विराजितः १६१।\nवृंदावने महारम्ये फलपुष्पविराजिते ।\nरम्यं निनादयन्वेणुं तत्रास्ते यदुनंदनः १६२।\nअवधीरित कंदर्पकोटिलावण्यमच्युतम् ।\nसर्वागोपस्त्रियो दृष्ट्वा मन्मथास्त्रेण पीडिताः १६३।\nपुरा महर्षयः सर्वे दंडकारण्यवासिनः ।\nदृष्ट्वा रामं हरिं तत्र भोक्तुमैच्छत्सुविग्रहम् १६४।\nते सर्वे स्त्रीत्वमापन्नाः समुद्भूतास्तु गोकुले ।\nहरिं संप्राप्य कामेन ततो मुक्ता भवार्णवात् १६५।\nक्रोधेनैव यथा दैत्याः समेत्य मधुसूदनम् ।\nनिधनं प्राप्य संग्रामे हता मुक्तिमवाप्नुयुः १६६।\nकामक्रोधौ नृणां लोके निरयस्यैव कारणम् ।\nहरिं समेत्य भावेन मुक्ता गोप्यः सुरद्विषः १६७।\nकामाद्भयाद्वा द्वेषाद्वा ये भजंति जनार्दनम् ।\nते प्राप्नुवंति वैकुंठं किं पुनर्भक्तियोगतः १६८।\nतस्य वेणुध्वनिं श्रुत्वा रजन्यां बल्लवांगनाः ।\nशयनादुत्थिताः सर्वा विकीर्णांबरमूर्द्धजाः १६९।\nत्यक्त्वा पतीन्सुतान्बधूंस्त्यक्त्वा लज्जां कुलं स्वकम् ।\nजगत्पतिं समाजग्मुः कंदर्पशरपीडिताः १७०।\nसमेत्य गोप्यः सर्वास्तु भुजैरालिंग्य केशवम् ।\nबुभुजुश्चाधरं देव्यः सुधामृतमिवामराः १७१।\nताभिः सर्वाभिरात्मेशः क्रीडयामास गोव्रजे ।\nतेनापि ताः स्त्रियः सर्वा रेमिरे निर्भया व्रजे १७२।\nइत्येवं रमयामासुरहन्यहनि केशवम् ।\nवृंदावने मनोरम्ये कालिंदीपुलिने तथा १७३।\nपार्वत्युवाच-\nधर्मसंरक्षणार्थाय जगत्यामवतीर्य सः ।\nपरदाराभिगमनं कथं कुर्याज्जनार्दनः १७४।\nरुद्र उवाच-\nस्वशरीरे परेष्वंगभेदो नास्ति शुभानने ।\nसर्वं जगच्च तस्यांगं पृथगत्र न विद्यते १७५।\nस्त्रीपुंभेदो न वै तस्य पुरुषस्य महात्मनः ।\nनैसर्गिकस्य भर्तृत्वादात्मेशत्वाज्जगत्पतेः १७६।\nतथापहृतपाप्मत्व सामर्थ्याद्व्यापिनः प्रभोः ।\nदोषोऽत्र नास्ति सुभगे देवस्य परमात्मनः १७७।\nवसिष्ठ उवाच-\nएवमुक्त्वा तु गिरिजां रुद्रः श्रीत्रिपुरान्तकः ।\nकृष्णस्यशेषं चरितमाख्यातुं संप्रचक्रमे १७८।\nरुद्र उवाच-\nशरत्काले तु संप्राप्ते नंदगोपपुरोगमाः ।\nगोपा महोत्सवं कर्तुमारब्धास्त्रिदशांपतेः १७९।\nतदुत्सवं तु गोविंदो निवार्याथ शतक्रतोः ।\nगोवर्द्धनाद्रिराजस्य कारयामास वीर्यवान् १८०।\nततः क्रुद्धः सहस्राक्षो नंदगोपस्य गोव्रजे ।\nववर्ष च महावृष्टिं सप्तरात्रं निरंतरम् १८१।\nगोवर्द्धनं समुत्पाट्य महाशैलं जनार्दनः ।\nगवां संरक्षणार्थाय धारयामास लीलया १८२।\nतस्यच्छायां गिरेः प्राप्य गोपागोप्यश्च सुव्रते ।\nअवसंश्च सुखेनैव हर्म्यांतरगता इव १८३।\nततः शक्रः सहस्राक्षो भीतः संभ्रांतचेतसा ।\nवारयामास तद्वर्षं ययौ नंदस्य तद्व्रजम् १८४।\nकृष्णोऽपि तं महाशैलं यथापूर्वं निवेशयत् ।\nगोपवृद्धाश्च ते सर्वे नंदगोपपुरोगमाः १८५।\nपरिपूज्य च गोविंदं परं विस्मयमाययुः ।\nततः शतक्रतुर्देवः समेत्य मधुसूदनम् ।\nतुष्टाव प्रांजलिर्भूत्वा हर्षगद्गदया गिरा १८६।\nइन्द्र उवाच-\nनमस्ते पुंडरीकाक्ष सर्वज्ञाति त्रिविक्रम ।\nत्रिगुणातीत सर्वेश विश्वस्यात्मन्नमोस्तु ते १८७।\nत्वं यज्ञस्त्वं वषट्कारस्त्वमोङ्कारः क्रतुर्हविः ।\nत्वमेव सर्वदेवानां पिता माता च केशव १८८।\nअग्रे हिरण्यगर्भस्त्वं भूतस्य समवर्त्तत ।\nत्वमेवैकः पतिरसि पुरुषस्त्वं हिरण्मयः १८९।\nपृथिवीं द्यामिमां देव त्वमेव धृतवानसि ।\nआत्मदः फलदो यश्च स्यादेवं जगदीश्वर १९०।\nअवाप्तं तच्च त्रिदशैः प्रकाशं जगतांपतेः ।\nअमृतं चैव मृत्युश्च छाया तव सनातन १९१।\nतस्मै देवाय भवते विधेम हविषा वयम् ।\nहेमवंत इमे यस्य समुद्भूता हिरण्मयाः १९२।\nसमुद्रा रसना यस्य वाहस्तस्यैव केशव ।\nइमा दिशः प्रतिदिशो वायुर्यस्य तवाव्यय १९३।\nतस्मै देवाय भवते विधेम हविषा वयम् ।\nयेन त्वया समारूढा पृथिवी वर्द्धता पुनः १९४।\nस्वर्लोकः स्तंभितो येन त्वया ब्रह्मन्महेश्वर ।\nत्वमंतरिक्षे रजसोवसानः सर्वगोव्ययः १९५।\nतस्मै देवाय भवते विधेम हविषा वयम् ।\nयं क्रंदसि राजमाने तप्तभासे गुणान्विते १९६।\nअभ्यैक्षेतां च मनसा अवश्यं श्रीश्च सर्वदा ।\nयत्रास्ति सूर उदितो विभाति परमे पदे १९७।\nतस्मै देवाय भवते विधेम हविषा वयम् ।\nयदापो बृहतीर्विश्व ब्रह्ममायं जनार्दनाः १९८।\nगर्भं दधानाः सर्गेऽत्र जनयंतीरघौघकृत् ।\nसमवर्तत देवानामसुरेकोऽव्ययो विभुः १९९।\nतस्मै देवाय भवते विधेम हविषा वयम् ।\nया आपो महिना दक्षं पर्यपश्यत्प्रजापतिम् २००। 6.245.200।\nयज्ञं दधानास्तत्रादौ जनयंतीर्हविः पुमान् ।\nयो देवेष्वेक एवासीदधिदेवः परात्परः २०१।\nतस्मै देवाय भवते विधेम हविषा वयम् ।\nमा नो हिंसीज्जनिता यः पृथिव्या अव्ययः पुमान् २०२।\nयो वा दिवं सत्यधर्मा जजानाव्यय ईश्वरः ।\nयश्चंद्रो बृहतीरपो जजान सकलं जगत् २०३।\nतस्मै देवाय भवते विधेम हविषा वयम् ।\nएतानि विश्वजातानि बभूव परिता प्रभो २०४।\nत्वदुत्पन्नप्रजाध्यक्ष भविष्यद्भूतमच्युतः ।\nयजामस्त्वां च यत्कामास्तन्नो अस्तु समासतः २०५।\nत्रयाणां पतयः स्याम तव कारुण्यवीक्षणात् ।\nहिरण्मयाख्यः पुरुषो हिरण्यश्मश्रुकेशवान् २०६।\nआप्रणखात्सर्वं हिरण्यं सविता तु हिरण्यभाक् ।\nअसौ सर्वगतो ब्रह्मा यस्त्वादित्ये व्यवस्थितः २०७।\nतद्वै देवस्य सवितुर्वरेण्यं भर्ग उत्तमम् ।\nसदा धीमहि ते रूपं धियो यो नः प्रभाति हि २०८ ।\nनमस्ते पुंडरीकाक्ष श्रीश सर्वेश केशव ।\nवेदांतवेद्य यज्ञेश यज्ञरूप नमोस्तु ते २०९।\nनमस्ते वासुदेवाय गोपवेषाय ते नमः ।\nतत्सर्वध्वंसनादेव अपराधं मया कृतम् २१०।\nतत्क्षम्यतां जगन्नाथ घृणाब्धे पुरुषोत्तम ।\nअल्पेनैव हि कालेन जहि कंसं दुरासदम् ।\nदेवानां हि हितं कृत्वा सुखेवस्थाय मेदिनीम् २११।\nमहादेव उवाच-\nइति संस्तुत्य गोविंदं सर्वदेवेश्वरो हरिः ।\nसुधामृतेनाभ्यषिंचद्दिव्यांबरविभूषणैः २१२।\nअर्चयित्वा तु देवेशं जगाम त्रिदिवं पुनः ।\nगोपवृद्धाश्च गोप्यश्च दृष्ट्वा तत्र शतक्रतुम् २१३।\nतेन ते पूजिताश्चैव प्रहर्षमतुलं ययुः ।\nरामकृष्णौ महावीर्यौ दिव्याभरणभूषितौ २१४।\nनंदस्य गोव्रजे रम्ये सुसुखेनैव तस्थतुः ।\nएतस्मिन्नंतरे देवि नारदो मुनिसत्तमः २१५ ।\nसहसा मथुरां गत्वा कंसस्यांतिकमाविशत् ।\nराज्ञा संपूजितास्तत्र समासीनः शुभासने २१६।\nसर्वं विज्ञापयामास चेष्टितं शार्ङ्गिणस्तदा ।\nदेवतानां समुद्योगं जन्म वै केशवस्य च २१७।\nतथा च वसुदेवेन पुत्रनिक्षेपणं व्रजे ।\nनिधनं राक्षसानां च सर्पराजविवासनम् २१८।\nधारणं गिरिवर्यस्य शतक्रतुसमागमम् ।\nनिवेदयित्वा कंसस्य सर्वं निरवशेषतः २१९।\nप्रययौ ब्रह्मभवनं पूजितस्तेन रक्षसा ।\nकंसः समुद्विग्नमना मंत्रिभिः परिवेष्टितः २२०।\nमंत्रयामास तैः साकमात्मनो निधनं प्रति ।\nतत्र बुद्धिमतां श्रेष्ठमक्रूरं धर्मवत्सलम् ।\nउवाचात्महितं कार्यं दानवेंद्रो महाबलः २२१।\nकंस उवाच-\nमद्भयात्त्रिदशाः सर्वे शतक्रतुपुरोगमाः ।\nविष्णोः समीपमागत्य भयार्त्ताः शरणं गताः २२२।\nस तेषामभयं दत्वा भगवान्भूतभावनः ।\nउत्पन्नो देवकीगर्भे मां हंतुं मधुसूदनः २२३।\nवसुदेवोऽपि दुष्टात्मा वंचयित्वा तु मां निशि ।\nपुत्रं निक्षिप्तवान्गेहे नंदस्य सुदुरात्मनः २२४।\nबालेनैव दुराधर्षो विजघान महासुरान् ।\nमां हंतुमपि संनद्धो भवेदेव न संशयः २२५।\nस तु हंतुं न वै शक्तः सेंद्रैरपि सुरासुरैः ।\nउपायेनैव हंतव्यः समानीय मया तदा २२६।\nमदोत्कटैस्तु मातंगैर्मल्लैश्च वरवाजिभिः ।\nयेनकेनाप्युपायेन हंतुं शक्यमिहैव तु २२७।\nतस्मात्त्वं गोव्रजं गत्वा कृष्णं रामं च यादव ।\nसर्वान्गोपालवृद्धांश्च नंदगोपपुरोगमान् ।\nउपभोक्तुं धनुर्यागामिहानय यदूत्तम २२८।\nमहादेव उवाच-।\nतथेत्युक्त्वा यदुश्रेष्ठो रथमारुह्य वीर्यवान् ।\nप्रययौ गोकुलं रम्यं कृष्णं संदर्शनोत्सुकः २२९।\nमहाभागवतश्रेष्ठो गवां मध्ये व्यवस्थितम् ।\nददर्श कृष्णमक्लिष्टमक्रूरो विनयान्वितः २३०।\nनीलनीरदसंकाशं सर्वाभरणभूषितम् ।\nपद्मपत्रं विशालाक्षं दीर्घबाहुमनामयम् २३१।\nपीतवस्त्रेण संवीतं सर्वावयवसुंदरम् ।\nकौस्तुभोद्भासितोरस्कं रत्नकुंडलशोभितम् २३२।\nतुलसीवनमालाढ्यं वन्यपुष्पावतंसकम् ।\nगोपकन्यापरिवृतं दृष्ट्वा तत्र जनार्दनम् २३३।\nपुलकांकितसर्वांगो हर्षाश्रुप्लुतलोचनः ।\nअवरुह्य रथात्तस्मात्प्रणनाम यदूद्वहः २३४।\nहर्षात्समेत्य गोपालं परिणीय प्रणम्य च ।\nरक्तारविंदसदृशौ वज्रचक्राङ्कचिह्नितौ २३५।\nस्वमूर्ध्नि धृत्वा पादाब्जौ प्रणनाम पुनः पुनः ।\nकैलासशिखराभासं नीलांबरधरं प्रभुम् २३६।\nशरत्पूर्णेंदुसदृशं मुक्तादामविभूषितम् ।\nबलरामं ततो दृष्ट्वा प्रणनाम स यादवः २३७।\nहर्षेणोत्थाप्य तौ वीरौ परिगृह्य यदूत्तमौ ।\nगृहमाजग्मतुर्वीरौ तेनाक्रूरेण वृष्णिना २३८।\nनंदगोपस्तु तं दृष्ट्वा यदुश्रेष्ठं समागतम् ।\nअभिगम्य महातेजा निवेश्य परमासने २३९।\nअर्चयामास विधिवदर्घ्यपाद्यादिभिर्मुदा ।\nवस्त्रैः समर्हणैर्दिव्यैरर्चयामास भक्तितः २४०।\nअक्रूरो रामकृष्णाभ्यां वस्त्राण्याभरणानि च ।\nप्रददौ नंदगोपाय यशोदायै च यादवः २४१।\nपृष्ट्वा कुशलमव्यग्रमासीनस्तु कुशासने ।\nराजकार्याणि सर्वाणि संपृष्टोवाच बुद्धिमान् २४२।\nअक्रूर उवाच-\nएष कृष्णो महातेजास्साक्षान्नारायणोऽव्ययः ।\nदेवतानां हितार्थाय साधूनां रक्षणाय च २४३।\nभूभारकविनाशाय धर्मसंस्थापनाय च ।\nकंसादीनां तु दैत्यानां सर्वेषां निधनाय च २४४।\nसंप्रार्थितः सुरगणैर्मुनिभिश्च महात्मभिः ।\nदेवकीजठरे जातः प्रावृट्काले महानिशि २४५।\nभयात्कंसस्य देवेशमानीयानकदुंदुभिः ।\nतव गेहे तदा रात्रौ पुत्रं निःक्षिप्तवान्हरिम् २४६।\nतस्मिन्नेव तु कालेऽपि यशोदा तु यशस्विनी ।\nकन्यां मायांशसंभूतां प्रसूता तु शुभाननाम् २४७।\nतया संमोहितं सर्वमिदं व्रजकुलं शुभम् ।\nमूर्च्छिताया यशोदायाः शयने यदुपुङ्गवम् २४८।\nकृष्णं निक्षिप्य तां कन्यामादाय स्वगृहं ययौ ।\nतां तु निक्षिप्य देवक्याः शयने बहिरागमत् २४९।\nसा रुरोद ततः क्षिप्र देवकीशयने स्थिता ।\nतच्छ्रुत्वा सहसा कंसः कन्यामादाय सुव्रत २५० 6.245.250।\nभ्रामयित्वा शिलापृष्ठे चिक्षेपोत्पत्य वीर्यवान् ।\nसमुत्थाय च सा कन्या सायुधाष्टभुजान्विता ।\nगगनस्था रुषा कंसं प्राह गंभीरया गिरा २५१।\nकन्योवाच-\nयोऽनंतः सर्वदेवानामीश्वरः पुरुषोत्तमः ।\nयातस्तव वधार्थाय गोव्रजे दानवाधम २५२।\nअक्रूर उवाच-\nइत्युक्त्वा सा महामाया हिमवंतं समाययौ ।\nतदाप्रभृति दुष्टात्मा भयादुद्विग्नमानसः २५३।\nदानवान्प्रेषयामास निधनाय महात्मनः ।\nबालेनैव हताः सर्वे लीलयानेन धीमता २५४।\nअत्यद्भुतानि कर्माणि कृतवान्परमेश्वरः ।\nगोवर्द्धनादिधरणं नागराजविवासनम् २५५।\nसमागमं महेंद्रस्य निधनं सर्वरक्षसाम् ।\nश्रुत्वा देवर्षिणा ख्यातमतीव भयपीडितः २५६।\nइतो नीत्वा महाबाहू रामकृष्णौ दुरासदौ ।\nमदोत्कटैर्महानागैर्मल्लैर्वा हंतुमुद्यतः २५७।\nकृष्णस्यानयनार्थाय प्रेरयामास मामिह ।\nवसुदेवस्य दुष्टात्मा निग्रहं कृतवानसौ २५८।\nएतत्सर्वं समाख्यातं चेष्टितं सुदुरात्मनः ।\nउपभोक्तुं धनुर्यागं यूयं सर्वे व्रजौकसः २५९।\nदध्याज्यादिगृहीत्वा वै श्वोभूते गंतुमर्हथ ।\nसहिता रामकृष्णाभ्यां गोपाः सर्वे तदंतिकम् २६०।\nकृष्णेन निहतः कंसो भविष्यति न संशयः ।\nपरित्यज्य भयं तस्माद्गमिष्यध्वं नृपाज्ञया २६१।\nईश्वर उवाच-\nइत्युक्त्वा स तदाक्रूरस्तूष्णीमासीत्सुबुद्धिमान् ।\nतस्य तद्वचनं श्रुत्वा दारुणं रोमहर्षणम् २६२।\nनंदगोपमुखाः सर्वे गोपवृद्धा भयातुराः ।\nअभाषिरे महादुःखसागरे शोकमोहिताः २६३।\nतानाश्वास्य हरिस्तत्र दृष्ट्वा कमललोचनः ।\nन भीः कार्येति संप्राह राक्षसं प्रति वीर्यवान् २६४।\nविनाशाय प्रयास्यामि कंसस्यास्य दुरात्मनः ।\nमथुरां सह रामेण भवद्भिः सह संगतः २६५।\nतत्र हत्वा दुरात्मानं कंसं दानवपुंगवम् ।\nसर्वांश्च राक्षसान्हत्वा पालयिष्यामि मेदिनीम् २६६।\nतस्माच्छोकं परित्यज्य गच्छध्वं मथुरां पुरीम् ।\nएवमुक्तास्तु हरिणा गोपानंदपुरोगमाः २६७।\nमुहुर्मुहुः परिष्वज्य मूर्द्धघ्राणं प्रचक्रिरे ।\nअप्रमेयानि कर्माणि विचार्य सुमहात्मनः २६८।\nअक्रूरवचनाच्चैव गोपाः सर्वे गतव्यथाः ।\nदुग्धदध्याज्ययुक्तानि शुचीनि विविधानि च २६९।\nपक्वान्नानि सुहृद्यानि स्वादूनि मधुराणि च ।\nअक्रूराय ददौ सौम्यं यशोदा भोजनं बहु २७०।\nसहितो रामकृष्णाभ्यां नंदाद्यैर्गोपसत्तमैः ।\nसुहृद्भिर्बालवृद्धैश्च भवने समलंकृते २७१।\nदत्तं यशोदया सौम्यं भोजनं कलुषापहम् ।\nबुभुजे यादवश्रेष्ठो ह्यन्नं रोगापहं शुभम् २७२।\nभोजयित्वा यथान्यायं दत्त्वा च मनमंभसा ।\nसकर्पूरं सतांबूलं ददौ तस्मै दृढव्रता २७३।\nअस्तंयाते दिनकरे संध्यामन्वास्य यादवः ।\nसहितो रामकृष्णाभ्यां भुक्त्वा क्षीरान्नमुत्तमम् २७४।\nताभ्यामेव तदाक्रूरः शयनं समुपाविशत् ।\nतस्मिंस्तु भवने श्रेष्ठे रम्ये दीपविराजिते २७५।\nश्लक्ष्णे विचित्रपर्यंके नानापुष्पविराजिते ।\nतस्मिन्शेते हरिः कृष्णः शेषे नारायणो यथा २७६।\nतं दृष्ट्वा सहसाऽक्रूरो हर्षाश्रुपुलकांकितः ।\nविहाय तामसीं निद्रां सुश्रेयः समुदीक्ष्य वै २७७।\nपादसंवाहनं विष्णोश्चक्रे भागवतोत्तमः ।\nएतावता मे साफल्यं जीवितं च सुजीवितम् २७८।\nइदं त्रैलोक्यमैश्वर्यमिदं वै सुखमुत्तमम् ।\nइदं राज्यमिदं धर्म्यमिदं मोक्षसुखं परम् २७९।\nन शक्यं मनसा स्मर्तुं शिवब्रह्मादिदैवतैः ।\nसनकाद्यैर्मुनींद्रैस्तु वसिष्ठाद्यैर्महर्षिभिः २८०।\nतच्छ्रीशस्य पदद्वंद्वं शरदंबुरुहोज्ज्वलम् ।\nसंस्पृष्टमिंदिरा लक्ष्म्या कराभ्यां सुसुखं परम् २८१।\nदिष्ट्या लब्धं मया विष्णोः श्रीपादाब्जयुगं शुभम् ।\nव्यतीता सा क्षणाद्रात्रिस्तब्रह्मानंदगौरवात् २८२।\nततः प्रभाते विमले दिवि देवगणोत्तमैः ।\nसंस्तूयमानो बुबुधे तस्मात्तु शयनाद्धरिः २८३।\nउपस्पृश्य यथान्यायं सह रामेण धीमता ।\nपपात पादयोर्मातुः प्रयाणं चाभ्यरोचयत् २८४।\nसमुत्थाप्य यशोदा तु दुःखहर्षसमन्विता ।\nअश्रुपूर्णमुखी पुत्रौ प्रेम्णा संपरिषस्वजे २८५।\nआशिषं प्रददौ देवी तनयाभ्यां दृढव्रता ।\nविससर्ज महावीरौ समालिङ्ग्य मुहुर्मुहुः २८६।\nअक्रूरोऽपि यशोदायै प्रणम्य प्राह सांजलि २८७।\nअक्रूर उवाच-\nप्रयास्यामि महाभागे प्रसादं कुरु मेऽनघे ।\nएष कृष्णो महाबाहुः कंसं हत्वा महाबलम् २८८।\nसर्वस्य जगतो राजा भविष्यति न संशयः ।\nतस्माच्छोकं परित्यज्य सुखी भव वरानने २८९।\nईश्वर उवाच-\nइत्युक्तया तयाऽक्रूरो विसृष्टो यदुसत्तमः ।\nसहितो रामकृष्णाभ्यामारुरोह रथोत्तमम् २९०।\nप्रययौ मथुरां शीघ्रं स्तूयमानोऽप्सरोगणैः ।\nनंदगोपमुखाः सर्वे गोपवृद्धास्तमन्वयुः २९१।\nपुनर्गृहीत्वा दध्याज्यं फलानि विविधानि च ।\nतं प्रयांतं हरिं दृष्ट्वा गोकुलाद्गोपयोषितः २९२।\nअनुजग्मुर्विनिष्क्रांतं रथस्थं मधुसूदनम् ।\nनिवर्त्तयामास हरिस्ताः सर्वा गोपयोषितः २९३।\nशोकसंतप्तहृदया विलेपुः कमलेक्षणम् ।\nहा कृष्ण कृष्ण कृष्णेति गोविंदेत्यरुदन्मुहुः २९४।\nअश्रुपूर्णेक्षणादीना रुदंत्यस्तत्र संस्थिताः ।\nअथाक्रूरो रथं दिव्यं चोदयामास गोव्रजात् २९५।\nसहितो रामकृष्णाभ्यां मथुरां प्रति यादवः ।\nउत्तीर्य यमुनां शीघ्रं कूले स्थाप्य रथोत्तमम् २९६।\nअवरुह्य रथात्तस्मात्स्नातुं तत्रोपचक्रमे ।\nतथा चावश्यकं कर्तुं निमज्ज्याथ जले शुभे २९७।\nतत्राघमर्षणं सम्यग्जपन्भागवतोत्तमः ।\nददर्श तौ जले तत्र रामकृष्णौ शुभान्वितौ २९८।\nशरत्कोटींदुसंकाशं नीलांबरधरं प्रभुम् ।\nदिव्यचंदनदिग्धांगं मौक्तिकाभरणच्छविम् २९९।\nरक्तारविंदनयनं पुडंरीकावतंसकम् ।\nरामं ददर्श कृष्णं च नीलनीरदसन्निभम् ३०० 6.245.300।\nदिव्यपीतांबरधरं पुंडरीकायतेक्षणम् ।\nहरिचंदनलिप्तांगं नानारत्नविभूषितम् ३०१।\nदृष्ट्वा तत्र यदुश्रेष्ठो विस्मयं परमंगतः ।\nउत्थाय स्यंदने तत्र तौ ददर्श महाबलौ ३०२।\nपुनरप्यत्र निर्मज्ज्य जपन्मंत्रद्वयं हरिम् ।\nसुधाब्धौ शेषपर्यंके रमया सहितं हरिम् ३०३।\nसनकाद्यैस्तूयमानं सर्वैर्देवैरुपासितम् ।\nदृष्ट्वा तस्मिन्जले देवं विस्मयं परमं ययौ ।\nतुष्टावाथ यदुश्रेष्ठो हरिं सर्वगमीश्वरम् ३०४।\nअक्रूर उवाच-\nकालात्मने नमस्तुभ्यमनादिनिधनाय च ।\nअव्यक्ताय नमस्तुभ्यमविकाराय ते नमः ३०५।\nभूतभर्त्रे नमस्तुभ्यं भूतव्याघ्र नमो नमः ।\nनमस्ते सर्वभूतानां नियन्त्रे परमात्मने ३०६।\nविकारायाविकाराय प्रत्यक्षपुरुषाय च ।\nगुणभर्त्रे नमस्तुभ्यं नियमाय नमो नमः ३०७।\nदेशकालादिनिर्भेदरहिताय परात्मने ।\nअनंताय नमस्तुभ्यमच्युताय नमो नमः ३०८।\nगोविंदाय नमस्तुभ्यं त्रयीनाथाय शार्ङ्गिणे ।\nनारायणाय विश्वाय वासुदेवाय ते नमः ३०९।\nविष्णवे पुरुरूपाय शाश्वताय नमो नमः ।\nपद्मनेत्राय नित्याय शंखचक्रधराय च ३१०।\nउद्यत्कोटिरविप्रख्य भूषणांचित वर्चसे ।\nहरये सर्वलोकानामीश्वराय नमो नमः ३११।\nसवित्रे सर्वजगतां बीजाय परमात्मने ।\nसंकर्षणाय कृष्णाय प्रद्युम्नाय नमो नमः ३१२।\nअनिरुद्धाय धात्रे च विधात्रे विश्वयोनये ।\nसहस्रमूर्त्तये तुभ्यं बहुमूर्द्धांघ्रिबाहवे ३१३।\nसहस्रनाम्ने नित्याय पुरुषाय नमो नमः ।\nनमस्ते नागपर्यंकशायिने सौम्यरूपिणे ३१४।\nकेशवाय नमस्तुभ्यं पीतवस्त्रधराय च ।\nलक्ष्मीघनकुचाश्लेष विमर्दोज्ज्वलवर्चसे ।\nश्रीधराय नमस्तुभ्यं श्रीशायानंतरूपिणे ३१५।\nईश्वर उवाच-\nस्नानकाले पठेद्यस्तु देवं ध्यायन्सनातनम् ।\nइमं स्तवं नरो भक्त्या महद्भिर्मुच्यते ह्यघैः ३१६।\nसर्वतीर्थफलं प्राप्य विष्णुसायुज्यमाप्नुयात् ।\nएवमंतर्जले देवं स्तुत्वा भागवतोत्तमः ३१७।\nअर्चयामास स जलैः कुसुमैश्च सुगंधिभिः ।\nकृतकृत्यस्तदाक्रूरो निर्गत्य यमुनाजलात् ३१८।\nसमेत्य रामकृष्णौ तु प्रणनाम शुभान्वितः ।\nतं दृष्ट्वा प्राह गोविंदो विनीतं विस्मितं हरिः ३१९।\nश्रीकृष्ण उवाच-\nकिमाश्चर्यं जले तस्मिन्दृष्टवानसि यादव ।\nईश्वर उवाच-\nअक्रूरस्तु यदुश्रेष्ठं प्राह कृष्णं सुतेजसम् ३२०।\nअक्रूर उवाच-\nतव सर्वगतस्येश महिम्नो जगतः प्रभो ।\nकिमाश्चर्यं हृषीकेश जगत्सर्वं त्वमेव हि ३२१।\nत्वमापस्त्वं नभो वह्निस्त्वं भूमिरनिलस्तथा ।\nचतुर्विधमिमं सर्वं जगत्स्थावरजंगमम् ३२२।\nत्वत्तो नान्यद्वासुदेव जीमूतादमृतं यथा ।\nत्वं यज्ञस्त्वं वषट्कारस्त्वमोंकारो हविस्तथा ३२३।\nत्वमेव सर्वदेवानामीश्वरः शाश्वतोऽव्ययः ।\nनाकारणात्कारणाद्वा करणाकारणात्परः ३२४।\nधर्मत्राणाय देवेश शरीरग्रहणं तव ।\nमत्स्यकूर्मवराहादि वैभवत्वमुपागतः ३२५।\nपासि सर्वमिमं लोकं त्वमेव त्वन्मयं विभो ३२६।\nईश्वर उवाच-\nइति संस्तुत्य गोविंदं प्रणम्य जगतां पतिम् ।\nआरुरोह रथं दिव्यं ताभ्यां सह यदूत्तमः ३२७।\nततस्तूर्णं समासाद्य मथुरां देवनिर्मिताम् ।\nरामकृष्णौ पुरद्वारि निवेश्यांतःपुरं ययौ ३२८।\nतयोरागमनं तस्य निवेद्य नृपतेस्तदा ।\nराज्ञा संपूजितस्तेन ततः स्वगृहमाविशत् ३२९।\nअथ सायाह्नसमये रामकृष्णौ महाबलौ ।\nपरस्परं करौ गृह्य मथुरायां समागतौ ३३०।\nगछन्तौ च महावीर्यौ राजमार्गे यदूत्तमौ ।\nददृशतुर्महात्मानौ रजकं वस्त्ररंजकम् ३३१।\nदिव्यवस्त्रवृतं राजगेहमायांतमच्युतः ।\nययाचे तानि वस्त्राणि सह रामेण वीर्यवान् ३३२।\nन दत्तवांस्तदा तस्मै रुषा वै वस्त्ररंजकः ।\nबहूनि कटुवाक्यानि प्राह तत्राध्वनि स्थितः ३३३।\nताडयामास तं कृष्णस्तलेनैव महाबलः ।\nतत्रैव निहतो मार्गे वमन्वै रुधिरं बहु ३३४।\nतानि वस्त्राणि रम्याणि गोपालैः सह बांधवैः ।\nधारयामासतुर्वीरौ यथाहं रामकेशवौ ३३५।\nमालाकारगृहं प्राप्य तेन दृष्टौ नमस्कृतौ ।\nसुगंधिभिर्दिव्यपुष्पैः पूज्यमानौ मुदान्वितौ ३३६।\nददतुस्तौ वरं तस्मै वांछितं यदुपुंगवौ ।\nसमागतौ पुनर्वीथ्यामायांतीं च शुभाननाम् ३३७।\nकुब्जां स्त्रियं महाभागौ धृतचंदनभाजनाम् ।\nवक्रांगपृष्ठां वनितां दृष्ट्वा गंधमयाचतम् ३३८।\nप्रहसंती तदा ताभ्यां ददौ चंदनमुत्तमम् ।\nआदाय चंदनं दिव्यमुपलिप्य यथेच्छया ३३९।\nतस्यैकांततरं रूपं दत्त्वाऽध्वनि समागतौ ।\nनिरीक्ष्यमाणौ योषिद्भिः सुकुमारौ शुभाननौ ३४०।\nविवेशतुर्महात्मानौ यज्ञशालां सहानुगैः ।\nदृष्ट्वा समर्चितं दिव्यं कार्मुकं तत्र केशवः ३४१।\nलीलयैव गृहीत्वाऽथ बभंज मधुसूदनः ।\nबिभज्यमानं तच्चापं श्रुत्वा कंसः सुविह्वलः ३४२।\nआहूय मल्लान्सूतांस्तु प्रमुखान्दैत्यपुंगवान् ।\nविमृश्य मंत्रिभिः प्राह चाणूरं दैत्यपुंगवः ३४३।\nकंस उवाच-\nरामकृष्णौ समायातौ सर्व दैत्यविनाशकौ ।\nप्रभाते मल्लयुद्धेन हन्यतामविशंकया ३४४।\nयेनकेनाप्युपायेन हंतव्यौ बलदर्पितौ ।\nमदोत्कटैर्गजैर्वापि मल्लमुख्यैश्च यत्नतः ३४५।\nईश्वर उवाच-\nइत्यादिश्य ततो राजा सानुजः सचिवैः सह ।\nआरुरोह भयात्तूर्णं दिव्यप्रासादमूर्द्धनि ३४६।\nद्वारेषु सर्वमार्गेषु गजान्मत्तानयोजयत् ।\nमल्लान्मदोत्कटान्नागान्स्थापयामास सर्वतः ३४७।\nज्ञात्वा कृष्णोऽपि तत्सर्वं सह रामेण धीमता ।\nउवास रजनीं तत्र यज्ञगेहे सहानुगैः ३४८।\nततो रजन्यां व्युष्टायां प्रभाते विमले सति ।\nशयनादुत्थितौ वीरौ रामकृष्णौ कृतोदकौ ३४९।\nस्वलंकृतौ च तौ भुक्त्वा संग्रामाभिमुखोत्सुकौ ।\nविनिर्गतौ गृहात्तस्मात्सिंहाविव महागुहात् ३५० 6.245.350।\nराजद्वारि स्थितं नागं हिमाद्रिशिखरोपमम् ।\nनाम्ना कुवलयापीडं कंसस्य जयवर्द्धनम् ३५१।\nदेवकुंजरदर्पघ्नं महाकायं मदोत्कटम् ।\nदृष्ट्वा तं च महानागं पंचास्य इव केशवः ३५२।\nकरेणैव करं गृह्य सम्यगुत्प्लुत्य लीलया ।\nभ्रामयित्वाथ चिक्षेप धरण्यां धरणीधरः ३५३।\nस तु चूर्णितसर्वांगो निनदन्भैरवं स्वनम् ।\nपपात सहसा भूमौ ममार च महागजः ३५४।\nहत्वा दंतौ समुत्पाट्य गृहीत्वा रामकेशवौ ।\nमल्लैरायोधनं कर्तुं रंगं विविशतुस्तदा ३५५।\nतत्रस्था दानवा दृष्ट्वा गोविंदस्य पराक्रमम् ।\nभीताः प्रविद्रुताःसर्वे राज्ञोंतःपुरमाययुः ३५६।\nकपाटौ सुदृढौ बध्वा तत्र तस्थुः सहस्रशः ।\nदृढबंधकपाटांस्तु दृष्ट्वा कृष्णस्तु लीलया ३५७।\nताडयित्वा पदेनैव पातयामास वीर्यवान् ।\nतौ भग्नौ पातितौ तत्र सेनानीके व्यवस्थिते ३५८।\nतत्रस्था निहताः सर्वे चूर्णितांगशिरोधराः ।\nततः प्रविश्य भवनं कंसस्यास्य महाबलौ ३५९।\nभ्रामयंतौ महाभाग शृंगौ पीनौ रणोत्सुकौ ।\nददृशाते महात्मानौ मल्लौ चाणूरमुष्टिकौ ३६०।\nकंसोऽपि दृष्ट्वा गोविंदं रामं च सुमहाबलम् ।\nभयमाविश्य चाणूरं प्राह मल्लवरं तदा ३६१।\nकंस उवाच-\nअस्मिन्नवसरे मल्ल जहि गोपालबालकौ ।\nविभज्य तव राज्यार्द्धमहं दास्याम्ययत्नतः ३६२।\nईश्वर उवाच-\nतस्मिन्नवसरे कृष्णो मल्लाभ्यां दृश्यते महान् ।\nमध्ये वने च संग्रामे महामेरुरिवापरः ३६३।\nकंसस्य दृष्टिविषये संवर्त्ताग्निरिवाच्युतः ।\nस्त्रीणां च साक्षान्मदनः पित्रोः शिशुरिवापरः ३६४।\nत्रिदशानां हरिरिव गोपालानां सखा यथा ।\nबहुरूपेण ददृशुस्तत्र सर्वगतं हरिम् ३६५।\nवसुदेवस्तथाऽक्रूरो नंदगोपो महामतिः ।\nअन्यं प्रासादमारुह्य ददृशुः कदनं महत् ३६६।\nस्त्रीभिरंतःपुरस्थाभिर्देवकी तत्र संस्थिता ।\nमुखं पुत्रस्य ददृशे साश्रुपूर्णेक्षणा शुभा ३६७।\nताभिराश्वासिता देवी भवनांतरमाविशत् ।\nततो देवगणाः सर्वे विमानस्था नभस्तले ३६८।\nतुष्टुवुर्जयशब्देन पुंडरीकाक्षमच्युतम् ।\nजहि कंसमिति प्राहुरुच्चैर्देवा मरुद्गणाः ३६९।\nएतस्मिन्नंतरे तत्र तूर्यघोषनिनादिते ।\nआसेदतुर्महामल्लौ यदुसिंहौ महाबलौ ३७०।\nचाणूरेण तु गोविंदो मुष्टिकेन हलायुधः ।\nयुयुधाते महात्मानौ नीलश्वेताद्रि सन्निभौ ३७१।\nमल्लयुद्धविधानेन मुष्टिभिः पादताडनैः ।\nबभूव कदनं घोरं देवानां च भयावहम् ३७२।\nचाणूरेण चिरं कालं क्रीडित्वाऽथ जनार्दनः ।\nनिष्पिष्य गांत्रं मल्लस्य पातयामास लीलया ३७३।\nस पपात महीपृष्ठे संवमन्रुधिरं बहु ।\nममार च महामल्लो देवदानवदुःखदः ३७४।\nमुष्टिकेन तथा रामश्चिरकालमयुध्यत ।\nमुष्टिभिस्ताडयामास तस्य वक्षसि वीर्यवान् ३७५।\nभिन्नास्थि स्नायुबंधोऽसौ पपात धरणीतले ।\nततस्तु दुद्रुवुः सर्वे मल्ला दृष्ट्वा पराक्रमम् ३७६।\nकंसो महद्भयं तीव्रमाविशद्वेदनातुरः ।\nएतस्मिन्नंतरे वीरौ रामकृष्णौ दुरासदौ ३७७।\nआरोहतुर्महात्मानौ चैत्यप्रासादमूर्जितम् ।\nताडयित्वा तलेनैव कंसं मूर्ध्नि जनार्दनः ३७८।\nअपातयद्धरा पृष्ठे प्रासादशिखराद्धरिः ।\nस तु निर्भिन्नसर्वांगो धरण्यां त्यक्तजीवितः ३७९।\nकृष्णेन निहते कंसे रामोऽपि सुमहाबलः ।\nतस्यानुजं सुनामानं मुष्टिनैव जघान ह ३८०।\nधरण्यां पातयामासानुजं च धरणीधरः ।\nहत्वा कंसं दुरात्मानं सानुजं रामकेशवौ ३८१।\nपित्रोः समीपमागम्य भक्त्या चैव प्रणेमतुः ।\nदेवकीवसुदेवश्च परिष्वज्य मुहुर्मुहुः ३८२।\nस्नेहेन मूर्ध्न्युपाघ्राणं चक्रतुः पुत्रलालसौ ।\nतयोरुपरि देवक्याः स्तनौ क्षीरं ववर्षतुः ३८३।\nतत आश्वास्य पितरौ रामकृष्णौ बहिर्गतौ ।\nएतस्मिन्नंतरे देवि देवदुंदुभयो दिवि ३८४।\nविनेदुः पुष्पवर्षाणि ववृषुस्त्रिदशेश्वराः ।\nस्तुत्वा मरुद्गणैर्दिव्यैर्नमस्कृत्य जनार्दनम् ३८५।\nपरं हर्षमनुप्राप्य लोकान्स्वान्स्वान् प्रपेदिरे ।\nनंदगोपं नमस्कृत्य गोपवृद्धांश्च केशवः ३८६।\nरामेण सह धर्मात्मा मुदा संपरिषस्वजे ।\nबहुरत्नधनं तस्मै ददौ प्रीत्या जनार्दनः ३८७।\nसर्वांस्तान्गोपवृद्धांश्च वस्त्रैराभरणादिभिः ।\nबहुभिर्धनधान्यैश्च पूजयामास केशवः ३८८।\nविसृष्टास्तेन कृष्णेन नंदगोपपुरोगमाः ।\nप्रययुर्गोव्रजं दिव्यं हर्षशोकसमन्विताः ३८९।\nमातामहं समासाद्य रामकृष्णौ दुरासदौ ।\nबंधाद्विमोचयित्वाथ समाश्वास्य मुहुर्मुहुः ३९०।\nचक्रे तस्याभिषेकं तु तद्राज्ये मधुसूदनः ।\nअकारयद्द्विजश्रेष्ठैः स कंसस्योर्ध्वदैहिकम् ३९१।\nअक्रूरप्रमुखान्राज्ये संस्थाप्य यदुपुंगवान् ।\nराजानमुग्रसेनं तु कृत्वा धर्मेण मेदिनीम् ।\nपालयामास धर्मात्मा वसुदेवसुतो हरिः ३९२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे श्रीकृष्णचरिते कंसवधोनाम पंचचत्वारिंशदधिकद्विशततमोऽध्यायः २४५ ।"
  }
]
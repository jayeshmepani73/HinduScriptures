[
  {
    "text": "नारद उवाच-\nजालंधरस्तु तच्छ्रुत्वा कोपाकुलितविग्रहः ।\nनिर्जगामाशु दैत्यानां कोटिभिः परिवारितः १।\nगतस्तस्याग्रतः शुक्रो राहुर्दृष्टिस्थितोऽभवत् ।\nमुकुटश्चापतद्भूमौ वेगात्प्रस्खलितस्तदा २।\nदैत्यसैन्यवृतैस्तत्र विमानानां शतैस्तदा ।\nव्यराजत नभः पूर्णं प्रावृषीव बलाहकैः ३।\nतस्योद्योगं तदा दृष्ट्वा देवाः शक्रपुरोगमाः ।\nअलक्षितत्वराजग्मुः शूलिनं ते व्यजिज्ञपन् ४।\nदेवा ऊचुः ।\nन जानासि कथं स्वामिन्देवा विज्ञापयंति भो ।\nतदस्मद्रक्षणार्थाय जहि सागरनंदनम् ५।\nनारद उवाच-\nइति देववचः श्रुत्वा प्रहस्य वृषभध्वजः ।\nमहाविष्णुं समाहूय वचनं चेदमब्रवीत् ६।\nईश्वर उवाच-\nजालंधरः कथं विष्णो न हतः संगरे त्वया ।\nतद्भयाच्चापयातोऽसि त्यक्त्वा वैकुंठमात्मनः ७।\nभगवानुवाच-\nतवांशसंभवत्वाच्च भ्रातृत्वाच्च तथा श्रियः ।\nन मया निहतः संख्ये त्वमेनं जहि दानवम् ८।\nईश्वर उवाच-\nनायमेभिर्महातेजाः शस्त्रास्त्रैर्वध्यते मया ।\nदेवैः सर्वैः स्वतेजोंशः शस्त्रार्थे दीयतां मम ९।\nनारद उवाच-\nअथ विष्णुमुखा देवाः स्वतेजांसि ददुस्तदा ।\nतान्येकत्वं गतानीशो दृष्ट्वा तेजो महांस्तदा १०।\nतेनाकरोन्महादेवः सहसा शस्त्रमुत्तमम् ।\nचक्रं सुदर्शनं नाम ज्वालामालातिभीषणम् ११।\nतेजःशेषेण च तदा वज्रं च कृतवान्हरः ।\nतावज्जलंधरो दृष्टः कैलासतलभूमिषु १२।\nहस्त्यश्वरथपत्तीनां कोटीभिः परिवारितः ।\nतं दृष्ट्वा हर्षिताः सर्वे देवा जग्मुर्यथागतम् १३।\nगणाश्च समनह्यंत युद्धायातित्वरान्विताः ।\nनंदीभवक्त्रसेनानीमुखाः सर्वे शिवाज्ञया १४।\nअवतेरुर्गणाः सर्वे कैलासाद्युद्धदुर्मदाः ।\nततः समभवद्युद्धं कैलासोपत्यका भुवि १५।\nप्रमथाधिपदैत्यानां घोरं शस्त्रास्त्रसंकुलम् ।\nभेरीमृदंगशंखौघनिस्वनैर्वीरहर्षणैः १६।\nगजाश्वरथशब्दैश्च नादिता भूर्व्यकंपत ।\nशक्तितोमरबाणौघैर्मुशलप्रासपट्टिशैः १७।\nव्यराजत नभः पूर्णमुल्काभिरिव संवृतम् ।\nनिहतैरथ नागाश्वैः सर्वा भूमिर्व्यराजत १८।\nवज्राहताश्चलशिरः शकलैरिव संवृता ।\nप्रमथाहतदैत्यौघैर्दैत्याहतगणैस्तथा १९।\nवसासृङ्मांस पंकाद्यैर्भूरगम्याभवत्तदा ।\nप्रमथाहतदैत्यौघान्भार्गवः समजीवयत् २०।\nयुद्धे पुनः पुनश्चैव मृतसंजीवनी बलात् ।\nतं दृष्ट्वा व्याकुलीभूत्वा गणाः सर्वे भयार्दिताः २१।\nशशंसुर्देवदेवेशं तत्सर्वं शुक्रचेष्टितम् ।\nअथ रुद्रमुखात्कृत्या बभूवातीव भीषणा २२।\nतालजंघोदरी वक्रा स्तनापीडितभूरुहा ।\nसा युद्धभूमिमासाद्य भक्षयंती महासुरान् २३।\nभार्गवं स्वकरे धृत्वा जगामांतर्हिताभवत् ।\nविधृतं भार्गवं दृष्ट्वा दैत्यसैन्यगणास्तदा २४।\nप्रम्लानवदना दर्पान्निजघ्नुर्युद्धदुर्मदाः ।\nअथाभज्यत दैत्यानां सेना गणभयार्दिता २५।\nवायुवेगहता यद्वत्प्रकीर्णतृणसंहतिः ।\nभग्नां गतभयात्सेनां दृष्ट्वा हर्षं गणा ययुः २६।\nनिशुंभशुंभसेनान्यौ कालनेमिश्च वीर्यवान् ।\nत्रयस्ते वारयामासुर्गणसेनां महाबलाः २७।\nमुंचतः शरवर्षाणि प्रावृषीव बलाहकाः ।\nततो दैत्यशरौघास्ते शलभानामिव व्रजाः २८।\nरुरुधुः खं दिशः सर्वा गणसेनामकंपयन् ।\nगणाः शरशतैर्भिन्ना रुधिरासारवर्षिणः २९।\nवसंते किंशुकाभासा न प्राज्ञायत किंचन ।\nपतिताः पात्यमानाश्च छिन्नाभिन्नास्तदा गणाः ३०।\nत्यक्त्वा संग्रामभूमिं ते सर्वेऽपि विमुखाभवन् ३१।\nततः प्रभग्नं स्वबलं विलोक्य गजास्यनंदीश्वरकार्तिकेयाः ।\nचिरान्विता दैत्यवरान्प्रसह्य निवारयामासुरमर्षणास्ते ३२।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे दैत्यसेनावधोनाम शततमोऽध्यायः १००।"
  }
]
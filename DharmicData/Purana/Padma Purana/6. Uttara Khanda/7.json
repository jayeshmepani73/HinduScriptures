[
  {
    "text": "नारद उवाच-\nततो जालंधरः क्रुद्धः प्राह तं दैत्यसूदनम् ।\nकपटेन बलं हत्वा क्व यास्यसि बलाधम १।\nइत्युक्त्वा तं शतमखं सिंधुसूनुः प्रतापवान् ।\nससूताश्वध्वजरथं छादयामास मार्गणैः २।\nपपात मूर्च्छितः शक्रो रथोपरि शरैः क्षतः ।\nदृष्ट्वा तं पतितं शक्रं जगर्जार्णवनंदनः ३।\nमूर्च्छां त्यक्त्वा मुमोचेंद्रो वज्रं जालंधरं प्रति ।\nतदाद्रिदलनं हस्ते गृहीत्वा सिंधुसंभवः ४।\nवज्रं कक्षापुटे धृत्वा रथादुत्तीर्य सत्वरम् ।\nअभ्यधावत दैत्येंद्रो देवेंद्रं धर्तुमाहवे ५।\nततो दुद्राव मघवा रथं त्यक्त्वा हरिं स्मरन् ।\nरथमिंद्रस्य मदवानारुह्यार्णवनंदनः ६।\nयंतारं मातलिं कृत्वा ययौ प्राप्तमनोरथः ।\nरथमिंद्रस्य तरसा यत्र यत्र ययौ बले ७।\nजालंधरो महाबाहुः स्वयं चांबुधरो यथा ।\nततः स कोपात्पुरुषोत्तमः स्वयं खड्गं समुद्यम्य च नंदकं रणे ८।\nसंप्रेरयित्वा गरुडं मनोजवं जघान कोपेन च दैत्यवाहिनीम् ।\nरथान्हयान्कुंजरपत्तिसंघान्स पातयामास बलात्सहस्रशः ९।\nजनार्दनः कश्यपसूनुसंवृतश्चकार संख्ये चरितं भयावहम् ।\nकेशास्थिमज्जारुधिरौघवाहिनीं पिशाचवेतालविहंगसेविताम् १०।\nकरोरुजंघायुधशस्त्रपूरितां सुदुस्तरां व्याघ्रगजेंद्र सेविताम् ।\nरक्तांत्रहारांगदभूषितांतां विघूर्णनेत्रोत्सवकांतिवाससम् ११।\nविष्णुना निहतं सैन्यं दृष्ट्वा दानवपुंगवाः ।\nजालंधराज्ञया सर्वे रुरुधुः परितो हरिम् १२।\nदैत्यास्ते तत्र बाणौघान्वर्षमाणा यथांबुदाः ।\nयथाद्विरेफाः कमलं पर्वतं जलदा इव १३।\nचूतं यथा पक्षिगणा गगनं धूपसंचयः ।\nन दृश्योऽभूत्तदा विष्णुर्न तार्क्ष्यो रणसंकटे १४।\nसर्वे ते रथमारूढा सर्वशस्त्रैर्महासुराः ।\nवैकुंठाधिपतिं जघ्नुर्गर्जंतो भीमनिस्वनैः १५।\nतान्सर्वान्भीमरूपेण दैत्यारिः कुपितस्तदा ।\nरणे निपातयामास वायुः पर्णचयं यथा १६।\nशैलरोमा ततो विष्णुं दैत्यः कोपादधावत ।\nहरेरपि शरास्तस्य शरीरे शीर्णतां गताः १७।\nशैलरोमा च दैत्यारि शरीरं चाहनच्छरैः ।\nहरिः खड्गं विनिर्धूय शिरस्तस्य जहार ह १८।\nछिन्ने शिरसि दैत्यस्य कबंधो विक्रमन्रणे ।\nशैलरोमा भुजाभ्यां च तार्क्ष्यं जग्राह पक्षयोः १९।\nशिरश्चोत्पत्य तरसा विलग्नं स्कंधयोर्दृढम् ।\nततस्तत्रास्ययुद्धेन हृषीकेशोऽपि विस्मितः २०।\nशिरः संलग्नमालोक्य गरुडो न्यपतद्भुवि ।\nपुनश्चोत्पत्य वेगेन शिरःस्थानं समाश्रयत् २१।\nशैलरोमा ततो विष्णुं जहार गरुडाद्बली ।\nहरिर्जघ्ने तलेनाशु गतायुश्चापतद्भुवि २२।\nततो जालंधरः सूतं खड्गरोमाणमब्रवीत् ।\nसंप्रेषय रथं तत्र यत्र देवो जनार्दनः २३।\nजालंधरस्य वचनात्खङ्गरोमानयद्रथम् ।\nदृष्ट्वा तं पुरतो विष्णुमुवाचार्णवनंदनः २४।\nनिःशंकं जहि मां विष्णो नाहं त्वा हन्मि माधव ।\nतस्य तद्वचनं श्रुत्वा क्रोधसंरक्तलोचनः २५।\nनारायणः प्राणहरैः शरैरेनमपूरयत् ।\nविष्णुना च विभिन्नांगोऽर्णवसूनुः प्रतापवान् २६।\nहरिं संपूरयामास मार्गणौघैर्निरंतरम् ।\nनारायणः प्राणहरैः शरैरेनमपूरयत् २७।\nगरुडं पतितं दृष्ट्वासिंधुसूनोः शरैर्भुवि ।\nरथं संस्मारयामास वैकुंठस्थं जनार्दनः २८।\nसरथस्तस्य संप्राप्तः सूतहीनो हयैर्वृतः ।\nअश्वैर्युतं रथं दृष्ट्वा विस्मितो भगवान्रणे २९।\nसंबोधयित्वा गरुडं सारथ्ये समयोजयत् ।\nस धृत्वा मुकुटं मूर्ध्नि कौस्तुभं हृदये मणिम् ३०।\nपुरुषार्थान्हयान्कृत्वा ययौ जालंधरं हरिः ।\nमेदिनीं रथचक्रेण दारयंश्च सुरैः सह ३१।\nजघान तरसा बाणैर्दानवानां च वाहिनीम् ।\nदेवराजेन संदिष्टो वीतिहोत्रो रणांगणे ३२।\nददाह दानवानीकं समीरणसमन्वितम् ।\nतदाह तं भगवता दैत्यसैन्यं सुरैः सह ३३।\nजालंधरः स्वल्पशेषं दध्यौ दृष्ट्वा बलं स्वकम् ।\nअथाह भार्गवं राजा मत्सैन्यं निहतं सुरैः ३४।\nत्वयि तिष्ठति मंत्रज्ञे विख्यातो विद्यया भवान् ।\nकिं तया विद्यया ब्रह्मन्क्षत्रेणाथ बलेन च ३५।\nया न रक्षति रोगार्तान्यद्बलं शरणागतान् ।\nजालंधरवचः श्रुत्वा भार्गवस्तमभाषत ३६।\nपश्य राजन्मम बलं ब्राह्मणस्य रणांगणे ।\nइत्युक्त्वा वारिणा स्पृष्टा हुंकारेण प्रबोधिताः ३७।\nउत्थापितास्ते कविना शरौघैः प्राणहारकैः ।\nदेवाहता रणे पेतुः समंतात्सिंधुसूनुना ३८।\nबाणैर्जर्जरदेहास्ते धृतप्राणा नराधिप ।\nन मृतास्त्वमरत्वाच्च बाणैर्भिन्नाश्च सत्तम ३९।\nततो नारायणो देवो बृहस्पतिमभाषत ।\nधिग्बलं दैवतगुरो यो न जीवयसे सुरान् ४०।\nधिषणस्तु जगन्नाथमुवाच त्वरितं तदा ।\nओषधीभिरहं स्वामिन्जीवयिष्यामि निर्जरान् ४१।\nइत्युक्त्वा धिषणः सोऽपि ययौ क्षीरार्णवस्थितम् ।\nद्रोणमद्रिं तदा गत्वा सुखं गृह्यौषधीः स्वयम् ४२।\nगुरुस्तासां च योगेन जीवयामास निर्जरान् ।\nउत्थितास्ते ततो देवा जघ्नुर्दानववाहिनीम् ४३।\nदेवान्समुत्थितान्दृष्ट्वा बभाषे सिंधुजः कविम् ।\nविना त्वद्विद्यया काव्य कथमेते समुत्थिताः ४४।\nइति दैत्योक्तमाकर्ण्य शुक्रः प्राहार्णवात्मजम् ।\nक्षीरसागरमध्यस्थो द्रोणोनाम महागिरिः ४५।\nऔषध्यस्तत्र तिष्ठंति जीवयंति च या मृतान् ।\nतत्र गत्वा सुराचार्यो गृहीत्वोषधिसंचयम् ४६।\nरणे विनिहतान्देवानुत्थापयति मंत्रतः ।\nभार्गवोक्तमथाकर्ण्य सैन्यभारं महाबलः ४७।\nशुंभे निक्षिप्य तरसा ययौ जालंधरोऽर्णवम् ।\nअथ प्रविष्टः क्षीराब्धौ वेश्मदिव्यं महाप्रभम् ४८।\nप्रविश्य तत्र क्षीराब्धेः क्रीडास्थानं ददर्श सः ।\nनोष्णो न शीतलो वायुर्न तमो यत्र दृश्यते ४९।\nयत्र गायंति नृत्यंति क्रीडंति च वरस्त्रियः ।\nसुपीनस्तनभाराढ्याः कृशोदर्यः सुदंतिकाः 6.7.५०।\nनेत्रविभ्रमविक्षेपैर्नितंबपरिवर्त्तनैः ।\nअंगैः संमोहनै रम्यैर्बाहुवल्लीविचालनैः ५१।\nपादविन्यासरणि तैर्मधुरैर्वचनस्तवैः ।\nसौगंध्यसौख्यदैर्वासैर्नेत्रभ्रमरहुंकृतैः ५२।\nचामरांदोललीलाभिः स्रग्भिः स्मितविलोकितैः।\nसेवां चक्रुर्विलासिन्यस्तत्र सुतः।।५३।।।\nक्रीडंतं तत्र दुग्धाब्धिं संवीक्ष्य समरोत्सुकः।\nअथाह प्रणिपत्यासौ क्षीराब्धिं तात हंसि माम्।\nद्रोणाचलौषधीर्व्याजादंबुभिः प्लावयस्वतः ५४।\nक्षीरसागर उवाच-।\nतं प्राप्तं शरणं पुत्र प्लावयाम्यूर्मिभिः कथम् ।\nमुनींद्रास्तं न शंसंति यस्त्यजेच्छरणागतम् ५५।\nपितृव्यवचनं श्रुत्वा संक्रोधात्संततं गिरिम् ।\nतलप्रहरणेनैव ताडयामास दैत्यराट् ५६।\nततो द्रोणगिरी राजन्भीतो जालंधराद्भृशम् ।\nअथाजगाम रूपेण प्राह जालंधरं प्रति ५७।\nतवाहमभवं दासो रक्ष मां शरणागतम् ।\nरसातलं महाबाहो यास्यामि तव शासनात् ५८।\nयावत्त्वं कुरुषे राज्यं तावत्स्थास्याम्यहं प्रभो ।\nओषधीनां विरावेण सिद्धानां रोदनेन च ५९।\nरसातलं जगामाद्रिः सिंधुसूनोः प्रपश्यतः ।\nततो जालंधरो वीर आजगाम महारणम् ६०।\nपूर्वकल्पितमारुह्य रथस्थं केशवं ययौ ।\nरथस्थं माधवं दृष्ट्वा जहासोच्चैर्नदीसुतः ६१।\nतावत्त्वं तिष्ठ शकटे यावद्धन्यामरीनहम् ।\nएवमुक्त्वा जघानाशु शरैस्तां देववाहिनीम् ६२।\nबाणैर्विदारिता देवास्त्राहीत्यूचुर्बृहस्पतिम् ।\nततो बृहस्पतिः शीघ्रमगमत्क्षीरसागरम् ६३।\nअदृष्ट्वा तं ततो द्रोणमभूच्चिन्तापरो नृप ।\nअथागत्य रणं तूर्णममरान्प्राह गीष्पतिः ६४।\nपलायध्वं सुराः सर्वे द्रोणाद्रिः क्षयमागतः ।\nएवमुक्तवतस्तस्य गुरोश्चिच्छेद सिंधुजः ६५।\nयज्ञोपवीतं केशांश्च बाणैस्तीक्ष्णैर्हसन्सुरान् ।\nततो दुद्राव वेगेन गुरुः प्राणभयार्दितः ६६।\nदेवाः सर्वे रणं हित्वा पलायांचक्रिरे नृप ।\nएवं विद्राव्य देवान्वै जनार्द्दनमधावत ६७।\nहृषीकेशोऽपि दैत्येशमन्वधावद्रणोत्सुकः ।\nततो युद्धमभूद्धोरं विष्णोर्जालंधरस्य च ६८।\nदुर्द्धर्षणो बाणजालैः प्लावयामास केशवम् ।\nतान्बाणान्खंडशः कृत्वा पूरयित्वा शरैर्महान् ६९।\nवासुदेवोसुरं बाणैर्जालंधरमपीडयत् ।\nजालंधरो रथं त्यक्त्वा शरपीडितविग्रहः ७०।\nविष्णुं विजेतुं दुद्राव संयतिस्थमथ द्रुतम् ।\nतमायांतं रणे दृष्ट्वा हरिर्विव्याध सायकैः ७१।\nबाणानंगेसहद्विष्णोः प्राप्तोऽसौ रथसंनिधौ ।\nहस्तेनैकेन गरुडं द्वितीयेन रथं हरेः ७२।\nभ्रामयित्वांबरे शश्वत्श्वेतद्वीपे न्यपातयत् ।\nजालंधरकरक्षिप्तो गरुडोऽपि पपात ह ७३।\nक्रौंचद्वीपे स तत्रैव विश्राममकरोच्चिरम् ।\nअच्युतः प्रच्युतस्तस्माद्भ्रमतो रथमंडलात् ७४।\nरणमागत्य दैत्येशं तिष्ठतिष्ठेत्यभाषत ।\nदृष्ट्वा तमागतं भूयः केशवं समरप्रियः ७५।\nपूरयन्मार्गणैर्भूमिं जगर्जार्णवनंदनः ७६।\nविव्याध दैत्यं हरिराशु शक्त्या हृदि स्फुरंत्या स ततः पपात ।\nसूतो न यत्तं समरान्निवासं तं प्राह रे केन कृतोस्म्यलज्जः ७७।\nदैत्यारि जालंधरयोर्महत्तदा बभूव युद्धं धरणीतलस्थयोः ।\nप्रेम्णा श्रियस्तं न जघान दानवं स्वयं हरिस्तस्य शरैः पपात ७८।\nततो निरीक्ष्य गोविंदं पतितं धरणीतले ।\nप्रगृह्यार्णवजो दैत्य आरुरोह निजं रथम् ।\nततस्तमिंदिरा प्राप्ता रुदंती विष्णुवल्लभा ७९।\nसंस्थिता कमला तत्र पतिं कमललोचनम् ।\nपतितं तु पतिं वीक्ष्य लक्ष्मीः प्राहार्णवात्मजम् ८०।\nशृणुष्व वचनं भ्रातर्जितो विष्णुर्धृतस्त्वया ।\nभगिन्या न च वैधव्यं दातुं युक्तं महाबल ८१।\nश्रुत्वा तु वचनं तस्या मुमोच जगतः पतिम् ।\nजालंधरो महाबाहुः स्वस्रे भक्त्या ननाम च ८२।\nववंदे चरणौ विष्णोः स्वसुः स्नेहात्तदांजसा ।\nविष्णुर्जालंधरं प्राह तुष्टोऽस्मि तव कर्मणा ।\nवरं वरय दैत्येश किं प्रयच्छामि ते वरम् ८३।\nजालंधर उवाच-।\nयदि त्वं मम तुष्टोऽसि शौर्येणानेन केशव ।\nस्थातव्यं मत्पितुः स्थाने त्वया कमलया सह ८४।\nतथेत्युक्त्वा च संस्मृत्य गरुडं धरणीधरः ।\nआरुह्य च जगन्नाथः क्षीराब्धिं प्रियया सह ८५।\nतदाप्रभृति कृष्णस्य वासः श्वशुरमंदिरे ।\nअब्धौ वसति देवेशो लक्ष्म्याः प्रियचिकीर्षया ८६।\nइति श्रीपाद्मे महापुराणे पंचपंचाशत्सहस्रसंहिता-।\nयामुत्तरखंडे युधिष्ठिरनारदसंवादे सप्तमोऽध्यायः ७।"
  }
]
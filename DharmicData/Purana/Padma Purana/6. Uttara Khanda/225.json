[
  {
    "text": "शंकर उवाच-\nऊर्द्ध्वपुंड्रस्य माहात्म्यं वक्ष्यामि शुभदर्शने ।\nधारणादेव मुच्येत भवबंधाद्द्विजोत्तमः १।\nऊर्द्ध्वपुंड्रस्य मध्ये तु विशाले सुमनोहरे ।\nलक्ष्म्या सार्द्धं समासीनो देवदेवो जनार्दनः २ ।\nतस्माद्यस्य शरीरे तु ऊर्द्ध्वपुंड्रं धृतो भवेत् ।\nतस्यदेहं भगवतो विमलं मंदिरं शुभम् ३।\nस स्नातः सर्वतीर्थेषु सर्वयज्ञेषु दीक्षितः ।\nधारयेदूर्द्ध्वपुंड्रं यो मृदाशुभ्रेण वैष्णवः ४।\nऊर्द्ध्वपुंड्रधरो विप्रः सर्वलोकेषु पूजितः ।\nविमानवरमारुह्य याति विष्णोः परं पदम् ५।\nधारयेदूर्द्ध्वपुंड्रं तु त्रिसंध्यं तु द्विजोत्तमः ।\nसर्वपापविशुद्ध्यर्थमिष्टापूर्तफलाप्तये ६।\nऊर्द्ध्वपुंड्रधरं दृष्ट्वा सर्वपापैः प्रमुच्यते ।\nनमस्कृत्वाथवा भक्त्या सर्वदानफलं लभेत् ७।\nऊर्द्ध्वपुंड्रधरं विप्रं यः श्राद्धे भोजयिष्यति ।\nआकल्पकोटिपितरस्तस्य तृप्ता न संशयः ८।\nऊर्द्ध्वपुंड्रधरो यस्तु कुर्याछ्रांद्धं शुभानने ।\nकल्पकोटिसहस्राणि गयाश्राद्धफलं लभेत् ९।\nयज्ञदानतपश्चर्या जपहोमादिकं च यत् ।\nऊर्द्ध्वपुंड्रधरः कुर्यात्तस्य पुण्यमनंतकम् १०।\nऊर्द्ध्वपुंड्रविहीनस्तु किंचित्कर्म करोति यः ।\nइष्टापूर्तादिकं सर्वं निष्फलं स्यान्न संशयः ११।\nयच्छरीरं मनुष्याणामूर्द्ध्वपुंड्र विवर्जितम् ।\nद्रष्टव्यं नैव तत्किंचित्श्मशानसदृशं भवेत् १२।\nऊर्द्ध्वपुंड्रविहीनस्तु सन्ध्याकर्मादिकं चरेत् ।\nतत्सर्वं राक्षसैर्नीतं नरकं चावगच्छति १३।\nऊर्द्ध्वपुंड्रधरोद्विप्रो मृदाशुभ्रेण वैदिकः ।\nन तिर्यग्धारयेद्विद्वानापद्यपि कदाचन १४।\nविप्राणामूर्द्ध्वपुंड्रं स्यात्तिलकं तु महीभृतः ।\nपट्टाकारं तु वैश्यानां शूद्राणां वै त्रिपुंड्रकम् १५।\nऊर्द्ध्वपुंड्रं मृदा कार्यं कस्तूर्य्यास्तिलकं तथा ।\nपट्टाकारं तु गंधेन भस्मनैव त्रिपुंड्रकम् १६।\nऊर्द्ध्वपुंड्रं तु सर्वेषां न निषिद्धं कदाचन ।\nधारयेत्क्षत्रियाद्योऽपि विष्णुभक्तो भवेद्यदि १७।\nविप्राणां नैव कार्य्यं स्यात्तिर्य्यक्पट्टादिधारणम् ।\nनारायणात्परेशानादन्येषामर्चनं न तु १८।\nब्राह्मणः कुलजो विद्वान्भस्मधारी भवेद्यदि ।\nवर्जयेत्तादृशं देवि मद्योच्छिष्टं घटं यथा १९।\nत्रिपुंड्रं शूद्रकल्पानां शूद्राणां च विधिस्तथा ।\nत्रिपुंड्र धारणाद्विप्रः पतितः स्यान्न संशयः २०।\nएकांतिनो महाभागाः सर्वभूतहिते रताः ।\nसांतरालं प्रकुर्वीरन्पुंड्रं हरिपदाकृतिम् २१।\nहरेः पादाकृतिं कुर्यादूर्द्ध्वपुंड्रं विधानतः ।\nमध्यछिद्रेण संयुक्तं तद्धि वै मंदिरं हरेः २२।\nऊर्द्ध्वपुंड्रमृजुं सौम्यं सुपार्श्वं सुमनोहरम् ।\nदंडाकारं सुशोभाढ्यं मध्येछिद्रं प्रकल्पयेत् २३।\nतस्माच्छिद्रान्वितं पुंड्रं दण्डाकारं सुशोभनम् ।\nविप्राणां सततं कार्यं स्त्रीणां च शुभदर्शने २४।\nऊर्ध्वपुण्ड्रस्य मध्ये तु विशाले सुमनोहरे ।\nसान्तराले समासीनो हरिरस्ति श्रिया सह २५।\nनिरन्तरालं यः कुर्यादूर्द्ध्वपुंड्रं द्विजाधमः ।\nस हि तत्रस्थितं विष्णुं श्रियं चैव व्यपोहति २६।\nअच्छिद्रमूर्द्ध्वपुंड्रं तु ये कुर्वंति द्विजाधमाः ।\nतेषां ललाटे सततं शुनःपादो न संशयः २७।\nतस्माच्छिद्रान्वितं पुंड्रं सहरिद्रं शुभान्वितम् ।\nधारयेद्ब्राह्मणो नित्यं हरिसालोक्यसिद्धये २८।\nआदाय परया भक्त्या वेङ्कटाद्रौ हृदे मृदम् ।\nधारयेदूर्ध्वपुण्ड्राणि हरिसायुज्यसिद्धये २९।\nश्रीकृष्णतुलसीमूले मृदमादाय भक्तिमान् ।\nधारयेदूर्द्ध्वपुंड्राणि हरिस्तत्र प्रसीदति ३०।\nद्वारवत्यां शुभे रम्ये वासुदेवहृदे तथा ।\nतत्रोद्भवां मृदं रम्यामादाय द्विजसत्तमः ३१।\nधारयेदूर्द्ध्वपुंड्रांणि सर्वकामफलाप्तये ।\nआदाय परया भक्त्या गंगातीरोद्भवां मृदम् ३२।\nतया धृतोर्द्ध्वपुंड्राणि सर्वयज्ञफलो लभेत् ।\nचंदनं च हरिद्रा च तथा भस्माग्निहोत्रजम् ३३।\nसर्ववश्यकरं प्रोक्तमूर्द्ध्वपुंड्रस्य धारणात् ।\nयत्र पुण्यं हरिक्षेत्रं तत्र वै मृदमाहरेत् ३४।\nपर्वताग्रे नदीतीरे बिल्वमूले जलाशये ।\nसिंधुतीरे च वल्मीके हरिक्षेत्रे विशेषतः ३५।\nविष्णोः स्नानोदकं यत्र प्रवाहयति नित्यशः ।\nपुंड्राणां धारणार्थाय गृह्णीयात्तत्र मृत्तिकाम् ३६।\nश्रीरङ्गे वेङ्कटाद्रौ च श्रीकूर्मे द्वारके शुभे ।\nप्रयागेनारसिंहाद्रौ वाराहे तुलसीवने ३७।\nगृहीत्वा मृत्तिकां भक्त्या विष्णुपादजलैः सह ।\nधृत्वा पुंड्राणि चांगेषु विष्णुसायुज्यमाप्नुयात् ३८।\nयस्मिन्कस्मिन्महाभागा वैष्णवा धारयंति वै ।\nतस्मिन्वै मृत्तिका ग्राह्या ऊर्द्ध्वपुंड्रस्य धारणे ३९।\nश्यामं शांतिकरं प्रोक्तं रक्तं वश्यकरं तथा ।\nश्रीकरं पीतमित्याहुः श्वेतं मोक्षकरं शुभम् ४०।\nवर्तुलं तिर्यगछिद्रं ह्रस्वं दीर्घं ततं तनुम् ।\nवक्रं विरूपं बद्धाग्रं छिन्नमूलं पदच्युतम् ४१।\nअशुभं रूक्षमासक्तं तथानंगुलिकल्पितम् ।\nविगंधमवसह्यं च पुंड्रमाहुरनर्थकम् ४२।\nआरभ्य नासिकामूलं ललाटं तं लिखेन्मृदा ।\nसमारभ्य भ्रुवोर्मध्यमंतरालं प्रकल्पयेत् ४३।\nअंतरालं द्व्यंगुलं स्यात्पार्श्वावंगुलिमात्रकौ ।\nमृदा शुभ्रेण विलिखेत्पुण्ड्रं ऋजुतरं शुभम् ४४।\nललाटे केशवं ध्यायेन्नारायणमथोदरे ।\nवक्षस्थले माधवं च गोविंदं कंठकूबरे ४५।\nविष्णुं च दक्षिणे कुक्षौ बाहौ च मधुसूदनम् ।\nत्रिविक्रमं कंधरे तु वामनं वामपार्श्वके ४६।\nश्रीधरं बाहुके वामे हृषीकेशं तु कंधरे ।\nपृष्ठे वै पद्मनाभं तु त्रिके दामोदरं न्यसेत् ४७।\nतत्प्रक्षालनतोयेन वासुदेवं तु मूर्द्धनि ।\nललाटे भुजयुग्मे तु पृष्ठयोः कंठकूबरे ४८।\nधारयेदूर्द्ध्वपुंड्रं तु चतुरंगुलमात्रतः ।\nकुक्षौ तत्पार्श्वयोः प्रोक्तमायतं तु दशांगुलम् ४९।\nबाह्वोर्वक्षस्थले पुंड्रंमष्टांगुलमुदाहृतम् ।\nएवं द्वादशपुंड्राणि ब्राह्मणः सततं धरेत् ५०।\nतत्तत्पुण्ड्राणि तन्मूर्तीर्ध्यात्वा मंत्रेण धारयेत् ।\nअंतरालेषु सर्वेषु हरिद्रां धारयेच्छ्रियाम् ५१।\nचत्वारि भूभृतामाहुः पुंड्राणि द्वे विशां स्मृते ।\nएकपुंड्रं तु नारीणां शूद्राणां च विधीयते ५२।\nललाटे हृदि बाह्वोश्च चतुःपुंड्राणि धारयेत् ।\nललाटे हृदये द्वे तु फालेत्वेकं विधीयते ५३।\nऊर्द्ध्वपुंड्रं ललाटे तु सर्वेषां प्रथमं स्मृतम् ।\nललाटादिक्रमेणैव धारणं तु विधीयते ५४।\nमूर्तीस्तु वासुदेवाद्याश्चतुःपुंड्रेषु धारयेत् ।\nद्वयोर्गोविंदकृष्णौ तु एकं नारायणं धरेत् ५५।\nएवं पुंड्रविधिः प्रोक्तः सर्वेषां गिरिजे मया ।\nअश्वत्थपत्रसंकाशो वेणुपत्राकृतिस्तथा ५६।\nपद्मकुड्मलसंकाशो मोहनं त्रितयं स्मृतम् ।\nमहाभागवतः शुद्धः पुंड्रं हरिपदाकृतिम् ५७।\nदंडाकारं तु वा देवि धारयेदूर्द्ध्वपुंड्रकम् ।\nसुदर्शनेनांकितबाहुमूलास्तथोर्द्ध्वपुंड्रांकित सर्वगात्राः ५८।\nमालारविंदाक्षधरा विशुद्धा रक्षंति लोकान्दुरितौघसंगात् ५९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे ऊर्द्ध्वपुंड्रमाहात्म्यंनाम पंचविंशत्यधिकद्विशततमोऽध्यायः २२५ ।"
  }
]
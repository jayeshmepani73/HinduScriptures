[
  {
    "text": "युधिष्ठिर उवाच-\nवंदे विष्णुं विभुं साक्षाल्लोकत्रयसुखावहम् ।\nविश्वेशं विश्वकर्तारं पुराणं पुरुषोत्तमम् १।\nपृच्छामि देवदेवेश संशयोऽस्ति महान्मम ।\nलोकानां च हितार्थाय पापानां क्षयहेतवे २।\nमार्गशीर्षेसिते पक्षे भवेदेकादशी तु या ।\nकिं नाम को विधिस्तस्याः को देवस्तत्र पूज्यते ।\nएतदाचक्ष्व मे स्वामिन्विस्तरेण यथातथम् ३।\nश्रीकृष्ण उवाच-\nसाधु पृष्टं त्वया राजन्साधु ते विमलं यशः ।\nकथयिष्यामि राजेंद्र हरिवासरमुत्तमम् ४।\nउत्पन्ना चासिते पक्षे द्वादशी मम वल्लभा ।\nमार्गशीर्षोत्पत्तिरिति मम देह समुद्भवा ५।\nसुरासुरवधार्थाय ह्युत्पन्ना भरतर्षभ ।\nकथिता च मया सा वै तवाग्रे राजसत्तम ६।\nपूर्वा चैकादशी राजंस्त्रैलोक्ये सचराचरे ।\nमार्गशीर्षे सिते पक्षे उत्पत्तिरिति नामतः ७।\nअतः परं प्रवक्ष्यामि मार्गशीर्षे सिता तु या ।\nयस्याः श्रवणमात्रेण वाजपेयफलं लभेत् ८।\nमोक्षा नामेति सा प्रोक्ता सर्वपापहरा परा ।\nदेवं दामोदरं राजन्पूजयेच्च प्रयत्नतः ९।\nतुलस्या मंजरीभिश्च धूपैर्दीपैः प्रयत्नतः ।\nपूर्वेण विधिना चैव दशम्येकादशी तथा १०।\nमोक्षा चैकादशी नाम्ना महापातकनाशिनी ।\nरात्रौ जागरणं कार्यं नृत्यगीतस्तवैर्मम ११।\nशृणु राजन्प्रवक्ष्यामि दिव्यां पौराणिकीकथाम् ।\nयस्याः श्रवणमात्रेण सर्वपापक्षयो भवेत् १२।\nअधोयोनिगतश्चैव पितरो यस्य पापतः ।\nअस्याश्च पुण्यदानेन मोक्षं यांति न संशयः १३।\nचंपके नगरे रम्ये वैष्णवैश्च विभूषिते ।\nवैखानसो नाम नृपः पुत्रवत्पालयेत्प्रजाः १४।\nवसंति बहवो विप्रा वेदवेदांगपारगाः ।\nऋद्धिमत्यः प्रजास्तस्य राज्ञो वैखानसस्य हि १५।\nएवं राज्यं प्रकुर्वाणो रात्रौ स्वप्नस्य मध्यतः ।\nस्वकीयपितरो दृष्ट्वा अधोयोनिगता नृप १६।\nएवं दृष्ट्वा च तान्सर्वान्विस्मयाविष्टमानसः ।\nकथयामास वृत्तांतं स्वप्नजातं द्विजान्प्रति १७।\nराजोवाच-\nमया स्वपितरो दृष्ट्वा नरकोपगता द्विजाः ।\nतारयेति तनूजत्वमस्मान्निरयसागरात् १८।\nएवं ब्रुवाणास्ते नूनं रोदमाना मुहुर्मुहुः ।\nमया दृष्टा द्विजश्रेष्ठा एतस्माच्च न मे सुखम् १९।\nएतद्राज्यं मम महत्सुखदायि न विद्यते ।\nअश्वा गजास्तथा सर्वे रोचंते मे न भो द्विजाः २०।\nन दारा न सुता मह्यं रोचंते द्विजसत्तमाः ।\nकिं करोमि क्व गच्छामि हृदयं मेऽवरुध्यते २१।\nतद्व्रतं तं तपोयोगं येनैव मम पूर्वजाः ।\nमोक्षं प्रयांति सद्यो वै कथ्यतां च द्विजोत्तमाः २२।\nपुत्रे तु जीवितप्राये बलीयसि महात्मनि ।\nपितास्ति नरके घोरे तस्य पुत्रस्य किं फलम् २३।\nब्राह्मणा ऊचुः -\nपर्वतस्य मुने राजन्निकटे चाश्रमो महान् ।\nगम्यतां राजशार्दूल भूतं भव्यं विजानतः २४।\nतेषां श्रुत्वा ततो वाक्यं राजा वैखानसो महान् ।\nजगाम चाशु तत्रैव चाश्रमं पर्वतस्य च २५।\nब्राह्मणैर्वेष्टितो राजा राजभिश्च समन्वितः ।\nआश्रमं विपुलं तस्य संप्राप्तो राजसत्तमः २६।\nतत्रर्ग्वेद यजुर्वेद सामाध्ययनकोविदैः ।\nवेष्टितं मुनिभिश्चैव द्वितीयं ब्रह्मणो यथा २७।\nदृष्ट्वा तं मुनिशार्दूलं राजा वैखानसस्तथा ।\nदंडवत्प्रणतिं कृत्वा पस्पर्श चरणौ मुनेः २८।\nपप्रच्छ कुशलं तस्य सप्तस्वंगेष्वसौ मुनिः ।\nराज्ये निष्कंटकत्वं च राज्ञः सौख्यसमन्वितम् २९।\nराजोवाच -\nतव प्रसादाद्भो स्वामिन्कुशलं मेऽङ्गसप्तसु ।\nभक्ता ये विष्णुविप्रेषु कथं तेषां च विघ्नता ३०।\nमया स्वपितरो दृष्टाः स्वप्ने च नरके स्थिताः ।\nकस्य पुण्यस्य सामर्थ्यान्मोक्षं यांति द्विजोत्तम ३१।\nअयं मे संशयः स्वामिन्प्रष्टुं तं त्वामुपागतः ।\nउपायः कश्चिदेवात्र कर्तव्यो मुनिसत्तम ३२।\nएतद्वाक्यं ततः श्रुत्वा पर्वतो मुनिसत्तमः ।\nध्यानस्तिमितनेत्रोऽभूत्तपस्वी ब्रह्मसंनिभः ३३।\nमुहूर्तमेकं ध्यानस्थो भूपतिं प्रत्युवाच ह ।\nज्ञातं हि तव राजेंद्र पितॄणां पूर्वचेष्टितम् ३४।\nपूर्वजन्मनि तातस्ते क्षत्रियो राज्यगर्वितः ।\nसपत्न्या ऋतुकाले तु राजधर्मप्रवर्तितः ३५।\nगतो ग्रामे तु तां त्यक्त्वा कार्यार्थी निजयोषितम् ।\nतव पित्रा तु तस्याश्च न दत्तमृतुदानकम् ३६।\nतेन पापप्रभावेन नरके पितृभिः सह ।\nपतितो राजशार्दूल तव तातः सुदारुणे ३७।\nततः पुनरुवाचेदं राजा वैखानसो मुनिम् ।\nकेन व्रतप्रभावेन मोक्षस्तेषां भवेन्मुने ३८।\nमुनिरुवाच-\nमार्गशीर्षे सिते पक्षे मोक्षा नामेति नामतः ।\nसर्वैश्चेतद्व्रतं कार्यं पित्रे पुण्यं प्रदीयताम् ३९।\nतेन पुण्यप्रभावेन मोक्षस्तेषां भविष्यति ।\nसत्यमेतन्महाभाग ब्रह्मणो वचनं यथा ४०।\nमुनेर्वाक्यं ततः श्रुत्वा स्वगृहं पुनरागतः ।\nमार्गशीर्षस्तथा मासः प्राप्तः कष्टेन तेन वै ४१।\nमुनेर्वाक्येन तत्कृत्वा व्रतं वैखानसो नृपः ।\nअददत्पुण्यमखिलैः सार्द्धं पित्रे स भूमिपः ४२।\nदत्ते पुण्यक्षणेनैव पुष्पवृष्टिरभूद्दिवि ।\nवैखानसस्य तातो वै पितृभिर्मोक्षमाविशत् ४३।\nराजानं चांतरिक्षे स गिरं पुण्यामुवाच ह ।\nस्वस्तिस्वस्तीति ते पुत्र प्रोच्य चैवं दिवं गतः ४४।\nएवं यः कुरुते राजन्मोक्षामेकादशीं शुभाम् ।\nतस्य पापानि नश्यंति मृतो मोक्षमवाप्नुयात् ४५।\nनातः परतरा काचित्मोक्षदैकादशी भवेत् ।\nपुण्यसंख्यां न जानामि राजन्मे प्रियकृद्व्रतम् ४६।\nचिंतामणिसमा ह्येषा नृणां मोक्षप्रदायिनी ।\nपठनाच्छ्रवणादस्या वाजपेयफलं लभेत् ४७।\nइति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमापतिनारदसंवादे मार्गशीर्षशुक्ल मोक्षदा\nएकादशीनामैकोनचत्वारिंशोऽध्यायः ३९।"
  }
]
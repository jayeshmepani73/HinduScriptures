[
  {
    "text": "पार्वत्युवाच।\nभगवन्सर्वतत्वज्ञ श्रीविष्णोस्त्वत्प्रसादतः।\nश्रुता नानाविधा धर्मा लोकनिस्तारहेतवः १।\nअधुना श्रोतुमिच्छमि गीतामाहात्म्यमप्यहम्।\nश्रुतेन येन देवेश हरौ भक्तिर्विवर्द्धते।\nतद्वदस्वाधुना देव यद्यहं तव वल्लभा २।\nईश्वर उवाच।\nअतसीपुष्पसंकाशं खगेंद्रासनमच्युतम्।\nशयानं शेषशय्यायां महाविष्णुमुपास्महे ३।\nकदाचिदासने रम्ये सुखासीनं मुरद्विषम्।\nआनंदयित्री लोकानां लक्ष्मीः पप्रच्छ सादरात् ४।\nश्रीरुवाच।\nशयालुरसि दुग्धाब्धौ भगवन्केन हेतुना।\nउदासीन इवैश्वर्यं जगंति स्थापयन्निव ५।\nईश्वर उवाच।\nइति देव्या वचः श्रुत्वा मुरभिज्ज्ञानगर्वितम्।\nउवाच श्लक्ष्णया वाचा विस्मयस्मेरलोचनः ६।\nश्रीभगवानुवाच।\nनाहं सुमुखि निद्रालुर्निजं माहेश्वरं वपुः।\nदृशा तत्वानुवर्त्तिन्या पश्याम्यंतर्निमग्नया ७।\nकुशाग्रया धिया देवि यदंतर्योगिनो हृदि।\nपश्यंति यच्च वेदानां सारं मीमांसते भृशम् ८।\nतदेवमक्षरं ज्योतिरात्मरूपमनामयम्।\nअखंडानंद संदोह निष्पादि द्वैतवर्जितम् ९।\nयदाश्रया जगद्वृत्तिर्यन्मया चानुभूयते।\nन येन रहितं किंचिज्जगत्तत्वं चराचरम् १०।\nनिर्मथ्य बहुधालोक्य वेदशास्त्रांबुधिं सुधीः।\nद्वैपायनो यदासाद्य गीताशास्त्रं निसृष्टवान् ११।\nयदास्थाय महानंदमानंदीकृतमानसः।\nनिद्रालुरिव देवेशि दुग्धाब्धौ प्रतिभामि वै १२।\nइति तस्य मुरारातेर्मितमानंदवद्वचः।\nसा हर्षोत्फुल्ललोलाक्षी लक्ष्मी श्रुत्वा विसिस्मिरे १३।\nश्रीरुवाच।\nभवानेव हृषीकेश ध्येयोऽसि यमिनां सदा।\nतस्मात्त्वत्तः परं यत्तच्छ्रोतुं कौतूहलं हि मे १४।\nचराचराणां लोकानां कर्त्ता हर्त्ता स्वयं प्रभुः।\nयथास्थितस्ततोऽन्यत्वं यदि मां बोधयाच्युत १५।\nश्रीभगवानुवाच।\nमायामयमिदं देवि वपुर्मे न तु तात्विकम्।\nसृष्टिस्थित्योपसंहारक्रियाजालोपबृंहितम् १६।\nअतोऽन्यदात्मनोरूपं द्वैताद्वैतविवर्जितम्।\nभावाभावविनिर्मुक्तमाद्यंतरहितं प्रिये १७।\nशुद्धसंवित्प्रभालाभं परानंदैकसुंदरम्।\nरूपमैश्वरमात्मैक्यगम्यं गीतासु कीर्तितम् १८।\nइत्याकर्ण्य वचो देवि देवस्यामिततेजसः।\nशंकमाना ह वाक्येषु परस्परविरोधिषु १९।\nस्वयं चेत्परमानंदमवाङ्मनसगोचरम्।\nकथं गीता बोधयति इति मे च्छिंधि संशयम् २०।\nईश्वर उवाच।\nश्रियः श्रुत्वा वचोयुक्तमितिहासपुरःसरम्।\nआत्मानुगामिनीं दृष्टिं गीतां बोधितवान्प्रभुः २०।\nअहमात्मा परेशानि परापरविभेदतः।\nद्विधा ततः परः साक्षी निर्गुणो निष्कलः शिवः २१।\nअपरः पंचवक्त्रोऽहं द्विधा तस्यापि संस्थितिः।\nशब्दार्थभेदतो वाच्यो यथात्माहं महेश्वरः २२।\nगीतानां वाक्यरूपेण यन्निरुच्छिद्यते दृढः।\nमदीयपाशबंधोऽयं संसारविषयात्मकः २३।\nयदाभ्यासपराधीनौ पंचवक्त्रमहेश्वरौ।\nइति तस्य वचः श्रुत्वा गीतासारमहोदधेः २४।\nइदं परविभेदेन बुध्यते भवभीरुभिः।\nतमपृच्छदिदं लक्ष्मीरंगप्रत्यंगसंस्थितम् २५।\nमाहात्म्यं सेतिहासं च सर्वं तस्यै न्यवेदयत्।\nश्रीभगवानुवाच।\nशृणु सुश्रोणि वक्ष्यामि गीतासु स्थितिमात्मनः २६।\nवक्त्राणि पंच जानीहि पंचाध्यायाननुक्रमात्।\nदशाध्याया भुजाश्चैक उदरं द्वौ पदांबुजे २७।\nएवमष्टादशाध्याया वाङ्मयी मूर्तिरैश्वरी।\nविज्ञेया ज्ञानमात्रेण महापातकनाशिनी २८।\nअतोध्यायं तदर्धं वा श्लोकमर्द्धं तदर्धकम्।\nअभ्यस्यति सुमेधा यः सुशर्मेव समुच्यते २९।\nश्रीरुवाच।\nसुशर्मा नाम को देव किं जातीयः किमात्मकः।\nकुतस्तस्य च वै मुक्तिः केनाजायत हेतुना ३०।\nश्रीभगवानुवाच।\nसुशर्मा नाम दुर्मेधाः सीमा पापात्मनामभूत्।\nजातो नात्मविदां वंशे विप्राणां क्रूरकर्मणाम् ३१।\nन ध्यानं न जपो होमो न चैवातिथिपूजनम्।\nकेवलं विषयेष्वेव बलाढ्येनाभिवर्त्तते ३२।\nकृषिकर्मरतो नित्यं पर्णजीवी सुराप्रियः।\nमांसोपहारी सुचिरं कालमेवं निनाय सः ३३।\nआनेतुकामः पर्णानि पर्यटनृषिवाटिकाम्।\nततः स तत्र दष्टोऽभूत्कालसर्पेण मूढधीः ३४।\nकालधर्मं समासाद्य गत्वा च निरयान्बहून्।\nपुनरागत्य मर्त्येषु बलीवर्दत्वमीयिवान् ३५।\nपंगुना केन विक्रीतः स स्वजीवनहेतवे।\nनयन्पृष्ठेन शरदः सप्ताष्टौ कष्टतोनयत्३६।\nकदाचित्पंगुनासोऽपि चिरमावर्तितो जवात्।\nपपात तरसा भूमौ मूर्च्छां च प्रतिपेदिवान्३७।\nविकलांगो विवृत्ताक्षः फेनसंततिमुद्गिरन्।\nन जीवति न मृत्युं वा प्रतिपेदे स्वकर्मणा ३८।\nकौतुकाकृष्टलोकेऽस्मिंस्तस्मिन्जनसमागमे।\nश्रेयसे तस्य सुकृती कश्चित्पुण्यं वितीर्णवान् ३९।\nकर्माणि स्वान्यनुस्मृत्य ददुरन्ये च केचन।\nगणिका कापि तत्रस्था लोकयात्रानुवर्तिनी ४०।\nअज्ञात निजपुण्या सा किंचिदुत्सृष्टवत्यभूत्।\nपरेतनगरीमादौ स नीतः कालकिंकरैः ४१।\nगणिकादत्तपुण्येन पुण्यवानिति मोचितः।\nपुनरागत्य भूर्लोकं कुलशीलवतां गृहे ४२।\nद्विजन्मनामसौ जज्ञे जातिं स्वामनुसंस्मरन्।\nकाले महति जिज्ञासुः श्रेयः स्वाज्ञाननोदनम् ४३।\nउपेत्य गणिकां दत्तं ख्यापयित्वा स पृष्टवान्।\nआचष्ट मां शुको नित्यं पंजरस्थः पठत्यसौ ४४।\nतेन पूतांतरात्माहं तत्पुण्यं पर्यकल्पयम्।\nताभ्यां शुकस्तु पृष्टोऽसौ व्याख्यातुमुपचक्रमे ४५।\nआख्यायिकां पुरावृत्तां स्मृत्वा जातिं निजामपि।\nशुक उवाच।\nपुरा विद्वानहं भूत्वा वैदुष्य स्मयमोहितः ४६।\nरागद्वेषेण विद्वत्सु गुणवत्स्वपि मत्सरी।\nकालेनाहं ततः प्रेत्य प्राप्य लोकाञ्जुगुप्सितान् ४७।\nसोऽहं कीरकुलेऽभूवं सद्गुरावतिनिंदकः।\nकाले धर्मणि दुष्कर्मा पितृभ्यां च वियोजितः ४८।\nनिदाघेऽध्वनिसंतप्ते आनीतो ऋषिपुंगवैः।\nपातितः पंजरस्थोऽहं माश्रमे महदाश्रये ४९।\nआवर्तयद्भ्यो गीतानामाद्यमध्यायमादरात्।\nश्रुत्वा ऋषिकुमारेभ्यः पाठं चाकरवं मुहुः 6.175.५०।\nएतस्मिन्नंतरे कश्चिद्वागुरिश्चौरकर्मकृत्।\nमामाहृत्य तदाक्रीणादिति वृत्तमुदाहृतम् ५१।\nश्रीभगवानुवाच।\nअध्यायोऽयं पुराम्नातो येन पापमनोदयम्।\nपूतांतरात्मा येनासौ मोचितश्च द्विजोत्तमः ५२।\nएवमन्योन्यमाभाष्य तन्माहात्म्यं प्रशस्य च।\nते जपंतोनिशं धीरा मुक्तिं गेहे प्रपेदिरे५३।\nतस्मादध्यायमाद्यं यः पठते शृणुते स्मरेत्।\nअभ्यसेत्तस्य न भवेद्भवांभोधिर्दुरुत्तरः५४।"
  }
]
[
  {
    "text": "युधिष्ठिर उवाच-\nज्येष्ठस्य कृष्णपक्षे तु किं नामैकादशी भवेत् ।\nश्रोतुमिच्छामि माहात्म्यं तद्वदस्व जनार्दन १।\nश्रीकृष्ण उवाच-\nसाधु पृष्टं त्वया राजन्लोकानां हितकाम्यया ।\nबहुपुण्यप्रदा ह्येषा महापातकनाशिनी २।\nअपरा नाम राजेंद्र अपरा पुत्रदायिनी ।\nलोके प्रसिद्धितां याति अपरां यस्तु सेवते ३।\nब्रह्महत्याभिभूतोऽपि गोत्रहा भ्रूणहा तथा ।\nपरापवादवादी च परस्त्री रसिकोऽपि च ४।\nअपरा सेवनाद्राजन्विपाप्मा भवति ध्रुवम् ।\nकूटसाक्ष्यं कूटमानं तुलाकूटं करोति यः ५।\nकूटवेदं पठेद्यस्तु कूटशास्त्रं तथैव च ।\nज्योतिषी गणकः कूटः कूटायुर्वैदिको भिषक् ६।\nकूटसाक्ष्य समायुक्तो विज्ञेया नरकौकसः ।\nअपरा सेवनाद्राजन्पापैर्मुक्ता भवंति ते ७।\nक्षत्त्रियः क्षात्रधर्मं यस्त्यक्त्वा युद्धात्पलायते ।\nस याति नरकं घोरं स्वीयधर्मबहिष्कृतः ८।\nअपरा सेवनात्सोऽपि पापं त्यक्त्वा दिवं व्रजेत् ।\nविद्यावान्यः स्वयं शिष्यो गुरुनिंदां करोति च ९।\nस महापातकैर्युक्तो निरयं याति दारुणम् ।\nअपरा सेवनात्सोऽपि सद्गतिं प्राप्नुयान्नरः १०।\nमहिमानमपरायाः शृणु राजन्वदाम्यहम् ।\nमकरस्थे रवौ माघे प्रयागे यत्फलं नृणाम् ११।\nकाश्यां यत्प्राप्यते पुण्यमुपरागे निमज्जनात् ।\nगयायां पिंडदानेन पितॄणां तृप्तिदो यथा १२।\nसिंहस्थिते देवगुरौ गौतम्यां स्नातको नरः ।\nकन्यागते गुरौ राजन्कृष्णवेणी निमज्जनात् १३।\nयत्फलं समवाप्नोति कुंभकेदार दर्शनात् ।\nबदर्याश्रमयात्रायां तत्तीर्थसेवनादपि १४।\nयत्फलं समवाप्नोति कुरुक्षेत्रे रविग्रहे ।\nगजाश्व हेमदानेन यज्ञं कृत्वा सदक्षिणम् १५।\nतादृशं फलमाप्नोति अपरा व्रतसेवनात् ।\nअर्धप्रसूतां गां दत्वा सुवर्णं वसुधां तथा १६।\nनरो यत्फलमाप्नोति अपराया व्रतेन तत् ।\nपापद्रुमकुठारीयं पापेंधन दवानलः १७।\nपापांधकारतरणिः पापसारंग केसरी ।\nबुद्बुदा इव तोयेषु पुत्तिका इव जंतुषु १८।\nजायंते मरणायैव एकादश्या व्रतं विना ।\nअपरां समुपोष्यैव पूजयित्वा त्रिविक्रमम् १९।\nसर्वपापविनिर्मुक्तो विष्णुलोके महीयते ।\nलोकानां च हितार्थाय तवाग्रे कथितं मया ।\nपठनाच्छ्रवणाद्राजन्गोसहस्रफलं लभेत् २०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे ज्येष्ठकृष्णापरैकादशीनाम पंचाशत्तमोऽध्यायः ५०।"
  }
]
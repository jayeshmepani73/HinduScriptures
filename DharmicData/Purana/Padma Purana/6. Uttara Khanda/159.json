[
  {
    "text": "महादेव उवाच।\nतस्माद्दूरतरे देवि सिद्धक्षेत्रमनुत्तमम् ।\nअनिरुद्धो वृतः पूर्वं उषार्थे चित्रलेखया १।\nनीतो बाणासुरपुरं तिष्ठति स्म गृहे पुरा ।\nपाशैर्बाणैश्च संरुद्धः कोटराक्षीमथास्मरत् २।\nसाक्षाद्या वैष्णवी शक्तिः सदा रक्षण तत्परा ।\nसेयं देवी नदीतीरे कृष्णेनात्र प्रतिष्ठिता ३।\nजित्वा बाणासुरं संख्ये द्वारकां प्रतिगच्छता ।\nअनिरुद्धस्य स्तोत्रेण साक्षात्सांनिध्यमागता ४।\nतत्र तीर्थे नरः स्नात्वा वर्षमेकं प्रयत्नतः ।\nकोटराक्षीमुखं दृष्ट्वा लक्ष्मीमाप्नोति पुष्कलाम् ५।\nसिद्धतीर्थे नरः स्नात्वा दृष्ट्वा कोटरवासिनीम् ।\nसिंहयुक्तेन यानेन रुद्रलोके महीयते ६।\nयस्यां वै स्मरणादेव मुक्तः सोऽपि वरानने ।\nअतोयेऽत्र प्रगच्छंति ते नरा मुक्तिभागिनः ७।\nतत्र गत्वा विशेषेण स्नानं कृत्वा तु पार्वति ।\nकोटराक्ष्यास्ततः स्तोत्रं पठेद्वै बुद्धिपूर्वकम् ८।\nकोटराक्षी विश्वरूपा महामाया बलाधिका ।\nत्रिपुरा त्रिपुरघ्नी च शिवा वै शिवरूपिणी ९।\nकन्या सारस्वती प्रोक्ता दुर्गा दुर्गतिहारिणी ।\nभैरवी भैरवाक्षी च लक्ष्मी देवी जनप्रिया १०।\nएतानि बहुधोक्तानि नामानि च सुरेश्वरि ।\nये पठंति नरश्रेष्ठास्ते यांति शिवसन्निधौ ११।\nअनिरुद्धकृतं स्तोत्रं ये जपंति मनीषिणः ।\nमुच्यंते कष्टबंधात्ते सत्यंसत्यं वरानने १२।\nतीर्थानां परमं तीर्थं कोटरानिर्मितं भुवि ।\nदर्शनादेव नश्यंति पापानां राशयस्तथा १३।"
  }
]
[
  {
    "text": "सूत उवाच।\nपुनः प्रोवाच भगवान्महादेवो वृषध्वजः ।\nश्रोतारमुपसंगम्य भक्तियुक्तं षडाननम् १।\nईश्वर उवाच।\nकार्तिको वैष्णवो मासः सर्वमासेषु चोत्तमः ।\nअस्मिन्मासे त्रयस्त्रिंशद्देवाः संनिहिताः कलौ २।\nऊर्जे मासि महाभागौ भोजनानि द्विजातये ।\nतिलधेनुं हिरण्यं च रजतं भूमिवाससी ३।\nगोप्रदानानि दास्यंति सर्वभावेन सुव्रत ।\nसर्वेषामेव दानानां कन्यादानं विशिष्यते ४।\nब्राह्मणायात्र ये कन्यां दास्यंति विधिवन्नराः ।\nवैकुंठे वसतिस्तेषां यावदिंद्राश्चतुर्दश ५।\nरोमकाले तु संप्राप्ते सोमो भुंक्ते तु कन्यकाम् ।\nऋतुकाले तु गंधर्वा वह्निस्तु कुचदर्शने ६।\nतावद्विवाहयेत्कन्यां यावन्नर्तुमती भवेत् ।\nविवाहस्त्वष्टवर्षायाः कन्यायाः शस्यते बुधैः ७।\nदातव्या श्रोत्रियायैव ब्राह्मणाय तपस्विने ।\nसाक्षादधीतवेदाय विधिना ब्रह्मचारिणे ८।\nकन्यावरप्रमाणाया एष एव विधिः स्मृतः ।\nयावंति चैव रोमाणि कन्यायाश्च तनौ सुत ९।\nतावद्वर्षसहस्राणि रुद्रलोके महीयते ।\nसहस्रमेव धेनूनां शतं चानुडुहां समम् १०।\nदशानुडुत्समं यानं दशयानसमो हयः ।\nहयदानसहस्रेभ्यो गजदानं विशिष्यते ११।\nगजदानसहस्राणां स्वर्णदानं च तत्समम् ।\nस्वर्णभारसहस्राणां विद्यादानं च तत्समम् १२।\nविद्यादानात्कोटिगुणं भूमिदानं विशिष्यते ।\nभूमिदानसहस्रेभ्यो गोप्रदानं विशिष्यते १३।\nगोप्रदानसहस्रेभ्यो ह्यन्नदानं विशिष्यते ।\nअन्नाधारमिदं सर्वं जगत्स्थावरजंगमम् १४।\nतस्माद्देयं प्रयत्नेन कार्तिके शिखिवाहन ।\nत्रीणि तुल्यप्रदानानि त्रीणि तुल्यफलानि च १५।\nकार्तिकेय उवाच।\nअन्यानपि महादेव धर्मान्मे वक्तुमर्हसि ।\nयान्कृत्वा सर्वपापानि प्रक्षाल्य त्रिदशो भवेत् १६।\nसूत उवाच।\nइतिपृष्टस्तदा शंभुः पुनर्वक्तुं प्रचक्रमे ।\nयावत्किं बहुधा स्तुत्वात्तच्छृणुध्वं तपोधनाः १७।\nईश्वर उवाच।\nपरान्नं वर्जयेद्यस्तु कार्तिके नियमे कृते ।\nपरान्नवर्जनादेव लभेच्चांद्रायणं फलम् १८।\nतं प्राप्तं कार्तिकं दृष्ट्वा परान्नं यस्तु वर्जयेत् ।\nदिनेदिने तु कृच्छ्रस्य फलंप्राप्नोति मानवः १९।\nकार्तिके वर्जयेत्तैलं कार्तिके वर्जयेन्मधु ।\nकार्तिके वर्जयेत्कांस्यं संघान्नं च विशेषतः २०।\nराक्षसीं योनिमाप्नोति सकृन्मांसस्य भक्षणात् ।\nषष्टिवर्षसहस्राणि विष्ठायां परिपच्यते २१।\nतन्मुक्तो जायते पापो विष्ठाशी ग्रामसूकरः ।\nप्रवृत्तानां तु भक्षाणां कार्तिके नियमे कृते २२।\nअवश्यं विष्णुरूपत्वं प्राप्यते मोक्षदं पदम् ।\nन कार्तिकसमो मासो न दैवं केशवात्परम् २३।\nन वेदसदृशं शास्त्रं न तीर्थं गंगया समम् ।\nन सत्यं न समं वृत्तं न कृतेन समं युगम् २४।\nन तृप्ती रसना तुल्या न दानसदृशं सुखम् ।\nन धर्मसदृशं मित्रं न ज्योतिश्चक्षुषा समम् २५।\nअव्रतेन क्षिपेद्यस्तु मासं दामोदरप्रियम् ।\nकर्मभ्रष्टः स विज्ञेयो हीनयोनिषु जायते २६।\nकार्तिकः प्रवरो मासो वैष्णवानां सदा प्रियः ।\nसमुद्रगा नदी पुण्या दुर्लभा स्नानशालिनाम् २७।\nकुलशीलवतीकन्या दुर्लभा दंपती नृणाम् ।\nदुर्लभा जननी लोके पिता चैव विशेषतः २८।\nदुर्लभं साधुसन्मानं दुर्लभो धार्मिकः सुतः ।\nदुर्लभो द्वारिकावासो दुर्लभं कृष्णदर्शनम् २९।\nदुर्लभं गोमतीस्नानं दुर्लभं कार्तिकव्रतम् ।\nब्राह्मणेभ्यो महीं दत्त्वा ग्रहणे चंद्रसूर्ययोः ३०।\nयत्फलं लभते वत्स तत्फलं भूमिशायिनः ।\nभोजनं द्विजदंपत्योः पूजयेच्च विलेपनैः ३१।\nकंबलानि च रत्नानि वासांसि विविधानि च ।\nतूलिकाश्च प्रदातव्याः प्रच्छादनपटैः सह ३२।\nउपानहा वातपत्रं कार्तिके देहि पावके ।\nयः करोति नरो नित्यं कार्तिके पत्रभोजनम् ३३।\nन दुर्गतिमवाप्नोति यावदिंद्राश्चतुर्दश ।\nसर्वकामफलं तस्य सर्वतीर्थफलं लभेत् ३४।\nन चापि नरकं पश्येद्ब्रह्मपत्रेषु भोजनात् ।\nब्रह्मा एष स्मृतः साक्षात्पालाशः सर्वकामदः ३५।\nमध्यमं वर्जयेत्पत्रं कार्तिके शिखिवाहन ।\nब्रह्मा विष्णुश्च रुद्रश्च त्रयो देवास्त्रिपत्रके ३६।\nऐश्वरं वर्जयेत्पत्रं ब्रह्माविष्णुरनुत्तमः ।\nसर्वपुण्यमवाप्नोति शेषपत्रेषु भोजनात् ३७।\nभोजनान्मध्यपत्रे तु कपिलापयसस्तथा ।\nप्राशनान्मुनिशार्दूल नरो नरकमाप्नुयात् ३८।\nअज्ञानाद्भुंजते यस्तु शूद्रो वा कपिलापयः ।\nकपिलां ब्राह्मणे दत्त्वा शुद्धो भवति कार्तिके ३९।\nतिलदानं नदीस्नानं सर्वदा साधुदर्शनम् ।\nभोजनं ब्रह्मपत्रेषु कार्तिके मुक्तिदायकम् ४०।\nमौनी पालाशभोजी च जलस्नायी सदा क्षमी ।\nकार्तिके क्षितिशायी च हन्यात्पापं युगार्जितम् ४१।\nजागरं कार्तिके मासि यः करोत्यरुणोदये ।\nदामोदराग्रे सेनानीर्गोसहस्रफलं लभेत् ४२।\nपितृपक्षेऽन्नदानेन ज्येष्ठाषाढे च वारिणा ।\nकार्तिके तत्फलं पुंसां परदीपप्रबोधनात् ४३।\nबोधनात्परदीपस्य वैष्णवानां च सेवनात् ।\nकार्तिके फलमाप्नोति राजसूयाश्वमेधयोः ४४।\nनदीस्नानं कथाविष्णोर्वैष्णवानां च दर्शनम् ।\nन भवेत्कार्तिके यस्य हरेत्पुण्यं दशाब्दिकम् ४५।\nपुष्करं यः स्मरेत्प्राज्ञः कर्मणा मनसा गिरा ।\nकार्तिके मुनिशार्दूल लक्षकोटिगुणं भवेत् ४६।\nप्रयागो माघमासे तु पुष्करं कार्तिके तथा ।\nअवंती माधवे मासि हन्यात्पापं युगार्जितम् ४७।\nधन्यास्ते मानवा लोके कलिकाले विशेषतः ।\nकुर्वंति स्कंद नित्यं ये सर्वथा हरिसेवनम् ४८।\nकिं दत्तैर्बहुभिः पिंडैर्गयाश्राद्धादिभिर्मुने ।\nतारितास्तेन पितरो नरकाच्च न संशयः ४९।\nक्षीरादिस्नपनं विष्णोः क्रियते पितृकारणात् ।\nकल्पकोटिं दिवं प्राप्य वसंति त्रिदशैः सह 6.118.५०।\nकार्तिके नार्चितो यैस्तु कृष्णस्तु कमलेक्षणः ।\nजन्मकोटिषु विप्रेंद्र न तेषां कमला गृहे ५१।\nदष्टा मुष्टा विनष्टास्ते पतिताः कलिकंदरे ।\nयैर्नार्चितो हरिर्भक्त्या कमलैरसितैः सितैः ५२।\nपद्मेनैकेन देवेशं योऽर्चयेत्कमलापतिम् ।\nवर्षायुतसहस्रस्य पापस्य कुरुते क्षयम् ५३।\nअपराधसहस्राणि तथा सप्तशतानि च ।\nपद्मेनैकेन देवेशः क्षमेत प्रणतोऽर्चितः ५४।\nतुलसीपत्रलक्षेण कार्तिके योऽर्चयेद्धरिम् ।\nपत्रेपत्रे मुनिश्रेष्ठ मौक्तिकं लभते फलम् ५५।\nतुलसीगंधमिश्रं तु यत्किंचित्क्रियते सुत ।\nकल्पकोटिसहस्राणि प्रीतो भवति केशवः ५६।\nमुखे शिरसि देहे तु कृष्णोत्तीर्णां तु यो वहेत् ।\nतुलसीं षण्मुखप्रीत्या न तस्य स्पृशते कलिः ५७।\nकृष्णोत्तीर्णैस्तु निर्माल्यैर्यो गात्रं परिमार्जयेत् ।\nसर्वरोगैस्तथा पापैर्मुक्तो भवति षण्मुख ५८।\nविष्णोरंगारशेषेण यस्यांगं स्पृशते सुत ।\nदुरितानि विनश्यंति व्याधयो यांति संक्षयम् ५९।\nशंखोदकं हरेर्भक्तिर्निर्माल्यं पादयोर्जलम् ।\nचंदनं धूपशेषं तु ब्रह्महत्यापहारकम् ६०।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीशिवकार्तिकेयसंवादे प्रश्नोत्तरोनाम अष्टादशाधिकशततमोऽध्यायः ११८।"
  }
]
[
  {
    "text": "कार्तिकेय उवाच।\nदीपावलिफलं नाथ विशेषाद्ब्रूहि सांप्रतम् ।\nकिमर्थं क्रियते सा तु तस्याः का देवता भवेत् १।\nकिं च तत्र भवेद्देयं किं न देयं वद प्रभो ।\nप्रहर्षः कोऽत्र निर्दिष्टः क्रीडा कात्र प्रकीर्तिता २।\nसूत उवाच।\nइति स्कंदवचः श्रुत्वा भगवान्कामशोषणः ।\nसाधूक्त्वा कार्तिकं विप्राः प्रहसन्निदमब्रवीत् ३।\nश्रीशिव उवाच।\nकार्तिकस्यासिते पक्षे त्रयोदश्यां तु पावके ।\nयमदीपं बहिर्दद्यादपमृत्युर्विनश्यति ४।\nमृत्युना पाशहस्तेन कालेन भार्यया सह ।\nत्रयोदशीदीपदानात्सूर्यजः प्रीयतामिति ५।\nकार्तिके कृष्णपक्षे च चतुर्दश्यां विधूदये ।\nअवश्यमेव कर्त्तव्यं स्नानं च पापभीरुभिः ६।\nपूर्वविद्धा चतुर्दश्या कार्तिकस्य सितेतरे ।\nपक्षे प्रत्यूषसमये स्नानं कुर्यादतंद्रितः ७।\nतैले लक्ष्मीर्जले गंगा दीपावल्यां चतुर्दशीम् ।\nप्राप्तः स्नानं हि यः कुर्याद्यमलोकं न पश्यति ८।\nअपामार्गस्तथा तुंबी प्रपुन्नाटं च वाह्वलम् ।\nभ्रामयेत्स्नानमध्ये तु नरकस्य क्षयाय वै ९।\nसीतालोष्टसमायुक्त सकंटक दलान्वित ।\nहर पापमपामार्ग भ्राम्यमाणः पुनः पुनः १०।\nअपामार्गं प्रपुन्नाटं भ्रामयेच्छिरसोपरि ।\nततश्च तर्पणं कार्यं यमराजस्य नामभिः ११।\nयमाय धर्मराजाय मृत्यवे चांतकाय च ।\nवैवस्ताय कालाय सर्वभूतक्षयाय च १२।\nऔदुंबराय दध्नाय नीलाय परमेष्ठिने ।\nवृकोदराय चित्राय चित्रगुप्ताय वै नमः १३।\nनरकाय प्रदातव्यो दीपः संपूज्य देवताः ।\nततः प्रदोषसमये दीपान्दद्यान्मनोहरान् १४।\nब्रह्मविष्णुशिवादीनां भवनेषु विशेषतः ।\nकूटागारेषु चैत्येषु सभासु च नदीषु च १५।\nप्राकारोद्यानवापीषु प्रतोली निष्कुटेषु च ।\nमंदुरासु विविक्तासु हस्तिशालासु चैव हि १६।\nएवं प्रभातसमये ह्यमावास्यां तु पावकं ।\nस्नात्वा देवान्पितॄन्भक्त्या संपूज्याथ प्रणम्य च १७।\nकृत्वा तु पार्वणं श्राद्धं दधिक्षीरघृतादिभिः ।\nभोज्यैर्नानाविधैर्विप्रान्भोजयित्वा क्षमापयेत् १८।\nततोपराह्णसमये पोषयेन्नागरान्प्रिय ।\nतेषां गोष्ठीं च मानं च कृत्वा संभाषणं नृपः १९।\nवक्तृणां वत्सरं यावत्प्रीतिरुत्पद्यते गुह ।\nअप्रबुद्धे हरौ पूर्वं स्त्रीभिर्लक्ष्मीः प्रबोधयेत् २०।\nप्रबोधसमये लक्ष्मीं बोधयित्वा तु सुस्त्रिया ।\nपुमान्वै वत्सरं यावल्लक्ष्मीस्तं नैव मुंचति २१।\nअभयं प्राप्य विप्रेभ्यो विष्णुभीता सुरद्विषः ।\nसुप्तं क्षीरोदधौ ज्ञात्वा लक्ष्मीं पद्माश्रितां तथा २२।\nत्वं ज्योतिः श्री रविश्चंद्रो विद्युत्सौवर्णतारकः ।\nसर्वेषां ज्योतिषां ज्योतिर्दीपज्योतिः स्थिता तु या २३।\nया लक्ष्मीर्दिवसे पुण्ये दीपावल्यां च भूतले ।\nगवां गोष्ठे तु कार्तिक्यां सा लक्ष्मीर्वरदा मम २४।\nशंकरश्च भवानी च क्रीडया द्यूतमास्थितौ ।\nभवान्याभ्यर्चिता लक्ष्मीर्धेनुरूपेण संस्थिता २५।\nगौर्या जित्वा पुरा शंभुर्नग्नो द्यूते विसर्जितः ।\nअतोऽयं शंकरो दुःखी गौरी नित्यं सुखेस्थिता २६।\nप्रथमं विजयो यस्य तस्य संवत्सरं सुखम् ।\nएवं गते निशीथे तु जने निद्रार्धलोचने २७।\nतावन्नगरनारीभिस्तूर्य डिंडिमवादनैः ।\nनिष्कास्यते प्रहृष्टाभिरलक्ष्मीश्च गृहांगणात् २८।\nपराजये विरुद्धं स्यात्प्रतिपद्युदिते रवौ ।\nप्रातर्गोवर्द्धनः पूज्यो द्यूतं रात्रौ समाचरेत् २९।\nभूषणीयास्तथा गावो वर्ज्या वहनदोहनात् ।\nगोवर्द्धनधराधार गोकुलत्राणकारक ३०।\nविष्णुबाहुकृतोच्छ्राय गवां कोटिप्रदो भव ।\nया लक्ष्मीर्लोकपालानां धेनुरूपेण संस्थिता ३१।\nघृतं वहति यज्ञार्थे मम पापं व्यपोहतु ।\nअग्रतः संतु मे गावो गावो मे संतु पृष्ठतः ।\nगावो मे हृदये संतु गवां मध्ये वसाम्यहम् ३२।\nइतिगोवर्द्धनपूजा ।\nसद्भावेनैव संतोष्य देवान्सत्पुरुषान्नरान् ।\nइतरेषामन्नपानैर्वाक्यदानेन पंडितान् ३३।\nवस्त्रैस्तांबूलदीपैश्च पुष्पकर्पूरकुंकुमैः ।\nभक्ष्यैरुच्चावचैर्भोज्यैरंतःपुर निवासिनः ३४।\nग्रामर्षभं च दानैश्च सामंतान्नृपतिर्धनैः ।\nपदातिजनसंघांश्च ग्रैवेयैः कटकैः शुभैः ३५।\nस्वानमात्यांश्च तान्राजा तोषयेत्स्वजनान्पृथक् ।\nयथार्थं तोषयित्वा तु ततो मल्लान्नटांस्तथा ३६।\nवृषभांश्च महोक्षांश्च युद्ध्य्मानान्परैः सह ।\nराजान्यांश्चापि योधांश्च पदातीन्स समलंकृतान् ३७।\nमंचारूढः स्वयं पश्येन्नटनर्तकचारणान् ।\nयोधयेद्वासयेच्चैव गोमहिष्यादिकं च यत् ३८।\nवत्सानाकर्षयेद्गोभिरुक्तिप्रत्युक्ति वादनात् ।\nततोपराह्णसमये पूर्वस्यां दिशि पावके ३९।\nमार्गपालद्यं प्रबध्नीयाद्दुर्गस्तंभेऽथ पादपे ।\nकुशकाशमयीं दिव्यां लंबकैर्बहुभिर्गुह ४०।\nवीक्षयित्वा गजानश्वान्मार्गपाल्यास्तले नयेत् ।\nगावैर्वृषांश्चमहिषान्महिषीर्घंटिकोत्कटाः ४१।\nकृतहोमैर्द्विजेंद्रैस्तु बध्नीयान्मार्गपालिकाम् ।\nनमस्कारं ततः कुर्यान्मंत्रेणानेन सुव्रतः ४२।\nमार्गपालि नमस्तुभ्यं सर्वलोकसुखप्रदे ।\nमार्गपालीतले स्कंद यांति गावो महावृषाः ४३।\nराजानो राजपुत्राश्च ब्राह्मणाश्च विशेषतः ।\nमार्गपालद्यं समुल्लंघ्य निरुजः सुखिनो हि ते ४४।\nकृत्वैतत्सर्वमेवेह रात्रौ दैत्यपतेर्बलेः ।\nपूजां कुर्यात्ततः साक्षाद्भूमौ मंडलके कृते ४५।\nबलिमालिख्य दैत्येंद्रं वर्णकैः पंचरंगकैः ।\nसर्वाभरणसंपूर्णं विंध्यावलिसमन्वितम् ४६।\nकूष्मांडमय जंभोरु मधुदानवसंवृतम् ।\nसंपूर्णं हृष्टवदनं किरीटोत्कटकुंडलम् ४७।\nद्विभुजं दैत्यराजानं कारयित्वा स्वके पुनः ।\nगृहस्य मध्ये शालायां विशालायां ततोऽर्चयेत् ४८।\nमातृभ्रातृजनैः सार्द्धं संतुष्टो बंधुभिः सह ।\nकमलैः कुमुदैः पुष्पैः कल्हारै रक्तकोत्पलैः ४९।\nगंधपुष्पान्ननैवेद्यैः सक्षीरैर्गुडपायसैः ।\nमद्यमांससुरालेह्य चोष्य भक्ष्योपहारकैः 6.122.५०।\nमंत्रेणानेन राजेंद्र सः मंत्री सपुरोहितः ।\nपूजां करिष्यते यो वै सौख्यं स्यात्तस्य वत्सरम् ५१।\nबलिराज नमस्तुभ्यं विरोचनसुत प्रभो ।\nभविष्येंद्र सुराराते पूजेयं प्रतिगृह्यताम् ५२।\nएवं पूजाविधिं कृत्वा रात्रौ जागरणं ततः ।\nकारयेद्वै क्षणं रात्रौ नटनर्तकगायकैः ५३।\nलोकैश्चापि गृहस्यांते सपर्यां शुक्लतंडुलैः ।\nसंस्थाप्य बलिराजानं फलैः पुष्पैश्च पूजयेत् ५४।\nबलिमुद्दिश्य वै तत्र कार्यं सर्वं च पावके ।\nयानि यान्यक्षयान्याहु ऋषयस्तत्वदर्शिनः ५५।\nयदत्र दीयते दानं स्वल्पं वा यदि वा बहु ।\nतदक्षयं भवेत्सर्वं विष्णोः प्रीतिकरं शुभम् ५६।\nरात्रौ ये न करिष्यंति तव पूजां बलेर्नराः ।\nतेषामश्रोत्रियं धर्मं सर्वं त्वामुपतिष्ठतु ५७।\nविष्णुना च स्वयं वत्स तुष्टेन बलये पुनः ।\nउपकारकरं दत्तमसुराणां महोत्सवम् ५८।\nतदा प्रभृति सेनाने प्रवृत्ता कौमुदी सदा ।\nसर्वोपद्रवविद्रावा सर्वविघ्नविनाशिनी ५९।\nलोकशोकहरा काम्या धनपुष्टिसुखावहा ।\nकुशब्देन मही ज्ञेया मुद हर्षे ततो द्वयम् ६०।\nधातुत्वे निगमैश्चैव तेनैषा कौमुदी स्मृता ।\nकौमोदं ते जना यस्मान्नानाभावैः परस्परम् ६१।\nहृष्टतुष्टाः सुखापन्नास्तेनैषा कौमुदी स्मृता ।\nकुमुदानि बलेर्यस्यां दीयंते तेन षण्मुख ६२।\nअघार्थं पार्थिवैः पुत्र तेनैषा कौमुदी स्मृता ।\nएकमेवमहोरात्रं वर्षेवर्षे च कार्तिके ६३।\nदत्तं दानवराजस्य आदर्शमिव भूतल ।\nयः करोति नृपो राज्ये तस्य व्याधिभयं कुतः ६४।\nसुभिक्षं क्षेममारोग्यं तस्य संपदनुत्तमा ।\nनीरुजश्च जनाः सर्वे सर्वोपद्रववर्जिताः ६५।\nकौमुदी क्रियते तस्माद्भावं कर्तुं महीतले ।\nयो यादृशेन भावेन तिष्ठत्यस्यां च षण्मुख ६६।\nहर्षदुःखादिभावेन तस्य वर्षं प्रयाति हि ।\nरुदिते रोदते वर्षं हृष्टे वर्षं प्रहर्षितम् ६७।\nभुक्ते भोक्ता भवेद्वर्षं स्वस्थे स्वस्थं भविष्यति ।\nतस्मात्प्रहृष्टैः कर्त्तव्या कौमुदी च शुभैर्नरैः ६८।\nवैष्णवी दानवी चेयं तिथिः प्रोक्ता च कार्तिके ६९।\nदीपोत्सवंजनित सर्वजनप्रसादं कुर्वंति ये शुभतया बलिराजपूजाम् ।\nदानोपभोगसुखबुद्धिमतां कुलानां हर्षं प्रयाति सकलं प्रभुदं च वर्षम् ७०।\nस्कंदैतास्तिथयो नूनं द्वितीयाद्याश्च विश्रुताः ।\nमासैश्चतुर्भिश्च ततःप्रावृट्काले शुभावहाः ७१।\nप्रथमा श्रावणे मासि तथा भाद्रपदे परा ।\nतृतीयाश्वयुजेमासि चतुर्थी कार्तिके भवेत् ७२।\nकलुषा श्रावणे मासि तथा भाद्रपदेमला ।\nआश्विने प्रेतसंचारा कार्तिके याम्यकामता ७३।\nगुह उवाच।\nकस्मात्सा कलुषा प्रोक्ता कस्मात्सा निर्मला मता ।\nकस्मात्सा प्रेतसंचारा कस्माद्याम्या प्रकीर्तिता ७४।\nसूत उवाच।\nइति स्कंदवचः श्रुत्वा भगवान्भूतभावनः ।\nउवाच वचनं श्लक्ष्णं प्रहसन्वृषभध्वजः ७५।\nमहेश उवाच।\nपुरा वृत्रवधे वृत्ते प्राप्ते राज्ये पुरंदरे ।\nब्रह्महत्यापनोदार्थमश्वमेधः प्रवर्तितः ७६।\nक्रोधादिंद्रेण वज्रेण ब्रह्महत्या निषूदिता ।\nषड्विधा सा क्षितौ क्षिप्ता वृक्षतोयमहीतले ७७।\nनार्यां भ्रूणहणिवह्नौ संविभज्य यथाक्रमम् ।\nतत्पापश्रवणात्पूर्वं द्वितीयाया दिनेन च ७८।\nनारीवृक्षनदीभूमिवह्निभ्रूणहनस्तथा ।\nकलुषीभवनं जातो ह्यतोर्थं कलुषा स्मृता ७९।\nमधुकैटभयो रक्ते पुरा मग्नानु मेदिनी ।\nअष्टांगुला पवित्रा सा नारीणां तु रजोमलम् ८०।\nनद्यः प्रावृण्मला सर्वा वह्निरूर्ध्वं मषीमलः ।\nनिर्यासमलिना वृक्षाः संगाद्भ्रूणहनो मलाः ८१।\nकलुषानि चरंत्यस्यां तेनैषा कलुषा मता ।\nदेवर्षिपितृधर्माणां निंदका नास्तिकाः शठाः ८२।\nतेषां सा वाङ्मलात्पूता द्वितीया तेन निर्मला ।\nअनध्यायेषु शास्त्राणि पाठयंति पठंति च ८३।\nसांख्यकास्तार्किकाः श्रौतास्तेषां शब्दापशब्दजात् ।\nमलात्पूता द्वितीयायां ततोर्थे निर्मला च सा ८४।\nकृष्णस्य जन्मना वत्स त्रैलोक्यं पावितं भवेत् ।\nनभस्येते विनिर्दिष्टा निर्मला सा तिथिर्बुधैः ८५।\nअग्निष्वात्ता बर्हिषद आज्यपाः सोमपास्तथा ।\nपितॄन्पितामहान्प्रेतसंचारात्प्रेतसंचरा ८६।\nप्रेतास्तु पितरः प्रोक्तास्तेषां तस्यां तु संचरः ।\nपुत्रपौत्रेस्तुदौहित्रैः स्वधामंत्रैस्तु पूजिताः ८७।\nश्राद्धदानमखैस्तृप्ता यांत्यतः प्रेतसंचरा ।\nमहालये तु प्रेतानां संचारो भुवि दृश्यते ८८।\nतेनैषा प्रेतसंचारा कीर्तिता शिखिवाहन ।\nयमस्य क्रियते पूजा यतोऽस्या पावके नरैः ८९।\nतेनैषा याम्यका प्रोक्ता सत्यं सत्यं मयोदितम् ।\nएतत्कार्तिकमाहात्म्यं ये शृण्वंति नरोत्तमाः ९०।\nकार्तिकस्नानजं पुण्यं तेषां भवति निश्चितम् ९१।\nकार्तिके च द्वितीयायां पूर्वाह्णे यममर्चयेत् ।\nभानुजायां नरः स्नात्वा यमलोकं न पश्यति ९२।\nकार्तिके शुक्लपक्षे तु द्वितीयायां तु शौनक ।\nयमो यमुनया पूर्वं भोजितः स्वगृहेऽचितः ९३।\nद्वितीयायां महोत्सर्गो नारकीयाश्च तर्पिताः ।\nपापेभ्यो विप्रयुक्तास्ते मुक्ताः सर्वनिबंधनात् ९४।\nआशंसिताश्च संतुष्टाः स्थिताः सर्वे यदृच्छया ।\nतेषां महोत्सवो वृत्तो यमराष्ट्रसुखावहः ९५।\nअतो यमद्वितीयेयं त्रिषुलोकेषु विश्रुता ।\nतस्मान्निजगृहे विप्र न भोक्तव्यं ततो बुधैः ९६।\nस्नेहेन भगिनीहस्ताद्भोक्तव्यं पुष्टिवर्द्धनं ।\nदानानि च प्रदेयानि भगिनीभ्यो विधानतः ९७।\nस्वर्णालंकारवस्त्राणि पूजासत्कारसंयुतम् ।\nभोक्तव्यं सह जायाश्च भगिन्याहस्ततः परम् ९८।\nसर्वासु भगिनीहस्ताद्भोक्तव्यं बलवर्द्धनम् ।\nऊर्जे शुक्लद्वितीयायां पूजितस्तर्पितो यमः ९९।\nमहिषासनमारूढो दंडमुद्गरभृत्प्रभुः ।\nवेष्टितः किंकरैहृष्टैस्तस्मै याम्यात्मने नमः 6.122.१००।\nयैर्भगिन्यः सुवासिन्यो वस्त्रदानादि तोषिताः ।\nन तेषां वत्सरं यावत्कलहो न रिपोर्भयम् १०१।\nधन्यं यशस्यमायुष्यं धर्मकामार्थसाधनम् ।\nव्याख्यातं सकलं पुत्र सरहस्यं मयानघ १०२।\nयस्यां तिथौ यमुनया यमराजदेवः संभोजितः प्रतितिथौ स्वसृसौहृदेन ।\nतस्मात्स्वसुः करतलादिह यो भुनक्ति प्राप्नोति वित्तशुभसंपदमुत्तमां सः १०३।\nइति श्रीपाद्मेमहापुराणे पंचपंचाशत्ससहस्रसंहितायामुत्तरखंडे कार्तिकमाहात्म्ये।\nद्वाविंशत्यधिकशततमोऽध्यायः १२२।"
  }
]
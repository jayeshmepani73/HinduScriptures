[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>श्रीभगवानुवाच।\nजनस्थाने जडो नाम द्विजन्मा कौशिकान्वयी ।\nहित्वा जात्युचितं धर्मं वणिग्वृत्त्यां मनो दधे १।\nव्यसनी परदारेषु दीव्यन्नक्षैः पिबन्मधु ।\nमृगया निरतो नित्यं कालमेवं निनाय सः २।\nक्षीणे वित्ते ततो रात्रौ चौर्यामारब्धवांस्ततः ।\nप्रतिपेदे धनं तेन यज्वनां यष्टुमर्थिनाम् ३।\nस दूरमगमत्तेन वाणिज्यायोत्तरां दिशम् ।\nकस्तूरिमगुरुं कृष्णं चामरांश्चंद्रिकोज्ज्वलान् ४।\nगृहीत्वा वृत्य चानिन्ये पंचषादध्वयोजनात् ।\nअथापरस्मिन्नहनि प्रियादर्शनदोहनि ५।\nदूरमध्वानमुल्लंघ्य रवावस्तमिते सति ।\nध्वांते प्रसर्पति स्वैरं दिशो दश तरोस्तले ६।\nगतो वशं सदस्यूनां निजघ्ने तैश्च सत्वरम् ।\nधर्मलोपादसौ जज्ञे घोरश्चोग्रतरो ग्रहः ७।\nपिपासितो बुभुक्षार्तो लेलिहानश्च सृक्किणी ।\nउर्ध्वकेशोऽतिजंघालुः पृष्टलग्नोदरो महत् ८।\nअस्थिमात्रशरीरोऽभूद्दुर्वृत्तनयनो भृशम् ।\nअत्रांतरे सुतस्तस्य धर्मात्मा वेदकोविदः ९।\nपर्यपालयदत्यर्थं दिदृक्षुस्तं तदागमत् ।\nनित्यमन्वेषयन्वार्त्तां पांथेभ्यो नोपलब्धवान् १०।\nततः कदाचिदायाते सहायिनि च मानवे ।\nतस्माद्विदितवृत्तांतः शुशोच पितरं बहु ११।\nततो विमृश्य मेधावी चिकीर्षुः पारलौकिकम् ।\nवाराणसीं ससंभारः स गंतुमुपचक्रमे १२।\nमार्गे निवासान्सप्ताष्टौ नीत्वा तस्य तरोस्तले ।\nसंध्यां प्रचक्रमे कर्तुं यत्रास्य निहतः पिता १३।\nतत्राध्यायं स गीतानां तृतीयं संजजाप ह ।\nततो घोरस्वरस्तत्र व्योममध्ये परामृशत् १४।\nददर्श घोरमाकाशात्पतंतं पितरं ततः ।\nविस्मयेन भयेनापि विकलीकृतचेतनः १५।\nतेजसा भूयसा व्याप्तमालुलोके पुरोऽम्बरे ।\nकिंकिणीकोटिसंकीर्णं तेजसा व्याप्तदिङ्मुखम् १६।\nविमानमग्रतोऽपश्यद्दिव्यमध्यग्रचेतनः ।\nतत्रापश्यत्समारूढं दिव्याभिः स्त्रीभिरावृतम् १७।\nसंस्तूयमानं मुनिभिः पितरं पीतवाससम् ।\nप्रणतस्तं समालोक्य युयुजे तेन चाशिषा १८।\nततोऽपृच्छदिदं वृत्तं स च तस्मै न्यवेदयत् ।\nदुस्त्यजात्कर्मणो वत्स वपुषो पुण्यकारणात् १९।\nमोचितोऽस्मि त्वया दैवादध्यायं जपतांतिके ।\nतन्निवर्त्तस्व जपतः सांप्रतं त्वामुपस्थितम् २०।\nवाराणसीं यदर्थं यत्तदनुष्ठितमात्मनः ।\nश्रीभगवानुवाच।\nएवमुक्तः स च प्राह पितरं दीप्ततेजसम् २१।\nसुत उवाच।\nहितं ममानुशाधि त्वं कार्यमन्यन्मयानु किम् ।\nश्रीभगवानुवाच।\nततः प्राह पिता पुत्रं कार्यमेतत्त्वयानघ २२।\nयन्मयाचरितं कर्म भ्रात्रा मम तु तत्कृतम् ।\nस यातो नरकं घोरं तं मोचयितुमर्हसि २३।\nअन्ये मदन्वये ये वै निरयं प्रतिपेदिरे ।\nते च मोचयितव्यास्ते इति मेऽस्ति मनोरथः २४।\nइत्येवमुक्तः पुत्रस्तं पुनः प्राह कृतांजलि ।\nकर्मणा केन तान्सर्वान्मोचयामि तदादिश २५।\nएवं निवेदितो वाक्यं पिता सुतमुवाच ह ।\nपितोवाच।\nयेनाहं मोचितो वत्स तदनुष्ठातुमर्हसि २६।\nअनुष्ठाय तदुत्पन्नं तेभ्यः पुण्यं समुत्सृज ।\nततोऽहमिव ते सर्वे पूर्वे संत्यज्य यातनाम् २७।\nगमिष्यंत्यचिरेणैव तद्विष्णोः परमं पदम् ।\nस संदिष्टोवदत्पुत्रो यद्येवं तात नारकान् २८।\nसर्वानपि विमोक्ष्यामि यदि ते रोचते वचः ।\nएवमस्तु शिवं भूयादुपपन्नं महत्प्रियम् २९।\nइत्यादिश्य पिता पुत्रं ययौ विष्णोः परं पदम् ।\nसोऽपि तस्मात्परावृत्त्य जनस्थानं प्रपद्य च ३०।\nसुंदरस्य पुरः शौरेश्चालये कालमभ्यगात् ।\nस कुर्वाणोःसमादीनि पित्रा च यदुदीरितम् ३१।\nउत्ससर्ज कृतं पुण्यं मोचयिष्यन्स नारकान् ।\nअत्रांतरे पदे विष्णोर्यातनापदमीयुषः ३२।\nनारकान्मोचयिष्यंतः किंकरा यममभ्ययुः ।\nतेन ते पूजिताः सर्वे सत्क्रियाभिरनेकधा ३३।\nकुशलं परिपृष्टास्ते सर्वतः सुखमूचिरे ।\nएमं सत्कृत्य मेधावी पितृलोक महेश्वरः ३४।\nहेतुमागमने पृच्छत्ते च तस्मै न्यवेदयन् ।\nविद्धि कीनाशनाथ त्वं शेषपर्यंकशायिना ३५।\nशौरिणा प्रहितानस्मान्समादेष्टुं त्वदंतिके ।\nअस्मन्मुखेन देवस्त्वां कुशलं परिपृच्छति ३६।\nनारकान्प्राणिनः सर्वान्विमोक्तुं च नियच्छति ।\nइत्याकर्ण्य समादिष्टं विष्णोरमिततेजसः ३७।\nन तेन मूर्ध्ना संभाव्य दध्यौ किंचन चेतसा ।\nविमुक्तान्निरयात्सर्वांस्तान्विलोक्य मदोत्कटान् ३८।\nस तैरनुगतः सर्वैर्विष्णोरायतनं ततः ।\nययौ स वरयानेन यत्रास्ते दुग्धवारिधिः ३९।\nतदंत उदितानेकसूर्यकोटिसमप्रभम् ।\nइंदीवरदलश्याममालुलोक जगद्गुरुम् ४०।\nशय्याफणिफणारत्नमरीच्यामिश्रतेजसम् ।\nविलोक्यमानमानंदनिर्भरं प्रीतमानसम् ४१।\nभावानुगैर्दृगालीकैः श्रिया प्रेम्णेक्षितं मुहुः ।\nयोगिभिः परितो जुष्टं ध्याननिष्पंदतारकैः ४२।\nस्तूयमानं महेंद्रेण पराजेतुं विरोधिनः।\nआम्नायवचसामंते ब्रह्मणो निःसृतैर्मुखात् ४३।\nमूर्तिमद्भिर्वचोभिश्च गीयमानं गुणोत्करम् ।\nसंप्रीतं चाप्युदासीनमपि सर्वासु योनिषु ४४।\nयोगसंचितपुण्यानां यौगपद्येन जंतुषु ।\nविलोकमानमात्मानमखिलं सचराचरम् ४५।\nआमोद्यन्नमालोकैरात्मानं दीप्तिपूरितैः ।\nआबिभ्राणं वपुर्व्यापि द्योतितं भोगिनस्विषा ४६।\nइंदीवरदलश्यामं ज्योत्स्नयेव नभस्तलम् ।\nविलोक्य तं स तुष्टाव धिया बहुलयानतः ४७।\nयम उवाच।\nनमः समस्तनिर्माणनिर्मलीभूतचेतसे ।\nवद नोद्गीर्णवेदाय विश्वरूपाय वेधसे ४८।\nबलवेगसुदुर्द्धर्ष दानवेंद्र मदद्रुहे ।\nनमः स्थितौ च सत्वाय विश्वाधाराय विष्णवे ४९।\nनमः पातकसंघात जिष्णवेऽखिलदेहिनाम् ।\nईषदुन्मीलल्लालाटनेत्राग्निप्रभवार्चिषे 6.177.५०।\nत्वं हि सर्वस्य लोकस्य गुरुरात्मा महेश्वरः ।\nविसृज्य वैष्णवान्सर्वानतस्त्वमनुकंपसे ५१।\nव्यापयन्नखिलं लोकं मायया परिबृंहितम् ।\nन तया परिभूतोऽसि न च तत्प्रभवैर्गुणैः ५२।\nअंतरावर्तमानोऽपि न ताभ्यामभिभूयसे ।\nदृशा विषयवर्तिन्या निग्रहीतमना अपि ५३।\nतया फलाभिगामिन्या आत्मन्येवाभिलीयसे ।\nन तवास्ति महिम्नोंतो यथा निरवधिः स्वयम् ५४।\nमौनमेवात्रयुक्तं मे विषयोऽसि कथं गिराम् ।\nइति स्तुत्वा ततो वाक्यमिदमाह कृतांजलि ५५।\nविनियोगादमी युक्ता देहिनो निर्गुणा मया ।\nसमादिश यदन्यन्मे कार्यमस्ति जगद्गुरो ५६।\nइति विज्ञापितस्तेन तमाह मधुसूदनः ।\nमेघगंभीरया वाचा सिंचन्निव सुधारसैः ५७।\nपापादुद्धार्य ते लोको मया समयवर्तिना ।\nत्वयि विन्यस्तभारोऽहं नानुशोचामि देहिनः ५८।\nतदाचर निजं कर्म प्रयाहि स्वं निकेतनम् ।\nश्रीभगवानुवाच।\nइत्युक्त्वांतर्दधे देवः सोऽपि स्वपुरमाययौ ५९।\nसोऽपि स्वजातिजान्सर्वान्निरयस्थाननेकशः ।\nउद्धृत्य वरयानेन विष्णुलोकं ययौ स्वयम् ६०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये सप्तसप्तत्यधिकशततमोऽध्यायः १७७।"
  }
]
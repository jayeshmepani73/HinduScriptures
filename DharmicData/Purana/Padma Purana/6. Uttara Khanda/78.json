[
  {
    "text": "महादेव उवाच-\nअथातः संप्रवक्ष्यामि अपामार्जनमुत्तमम् ।\nपुलस्त्येन यथोक्तं तु दालभ्याय महात्मने १।\nसर्वेषां रोगदोषाणां नाशनं मंगलप्रदम् ।\nतत्तेऽहं तु प्रवक्ष्यामि शृणु त्वं नगनंदिनि २।\nश्रीदालभ्य उवाच-\nभगवन्प्राणिनः सर्वे विषरोगाद्युपद्रवैः ।\nकुष्ठग्रहाभिभूताश्च सर्वकाले ह्युपद्रुताः ३।\nआभिचारिककृत्याद्या बहुरोगाश्च दारुणाः ।\nन भवंति मुनिश्रेष्ठ तन्मे त्वं वक्तुमर्हसि ४।\nपुलस्त्य उवाच-\nव्रतोपवासनियमैर्विष्णुर्वै तोषितस्तु यैः ।\nते नरा नैव रोगार्त्ता जायंते मुनिसत्तम ५।\nयैर्न कृतं व्रतं पुण्यं न दानं न तपस्तदा ।\nन तीर्थं देवपूजा च नान्नं दत्तं तु भूरिशः ६।\nते वै लोकास्तदा ज्ञेया रोगदोषैः प्रपीडिताः ।\nआरोग्यं परमामृद्धिं मनसा यद्यदिच्छति ७।\nतत्तदाप्नोत्यसंदिग्धं विष्णोः सेवी विशेषतः ।\nनाधिं प्राप्नोति न व्याधिं न विषग्रहबंधनम् ८।\nकृत्यास्पर्शभयं नापि तोषिते मधुसूदने ।\nसमस्तदोषनाशश्च सर्वदा च शुभा ग्रहाः ९।\nदेवानामप्यधृष्योऽसौ तोषिते च जनार्दने ।\nयः सर्वेषु च भूतेषु यथात्मनि तथापरे १०।\nउपवासादिना तेन तोषितो मधुसूदनः ।\nतोषिते तत्र जायंते नराः पूर्णमनोरथाः ११।\nअरोगाः सुखिनो भोगभोक्तारो मुनिसत्तम ।\nतेषां च शत्रवो नैव न च रोगाभिचारिकम् १२।\nग्रहरोगादिकं चैव पापकार्यं न जायते ।\nअव्याहतानि कृष्णस्य चक्रादीन्यायुधानि वै ।\nरक्षंति सकलापद्भ्यो येन विष्णुरुपासितः १३।\nश्रीदालभ्य उवाच-\nअनाराधितगोविंदा ये नरा दुःखभागिनः ।\nतेषां दुःखाभिभूतानां यत्कर्त्तव्यं दयालुभिः १४।\nपश्यद्भिः सर्वभूतस्थं वासुदेवं सनातनम् ।\nसमदृष्टिभिरप्यत्र तन्मे ब्रूहि विशेषतः १५।\nश्रीपुलस्त्य उवाच-।\nतद्वक्ष्यामि मुनिश्रेष्ठ समाहितमनाः शृणु ।\nरोगदोषाशुभहरं विज्वरादि विनाशनम् १६।\nशिखायां श्रीधरं न्यस्य शिखाधः श्रीकरं तथा ।\nहृषीकेशं तु केशेषु मूर्ध्नि नारायणं परम् १७।\nऊर्ध्वश्रोत्रे न्यसेद्विष्णुं ललाटे जलशायिनम् ।\nविभुं वै भ्रूयुगे न्यस्य भ्रूमध्ये हरिमेव च १८।\nनरसिंहं नासिकाग्रे कर्णयोरर्णवेशयम् ।\nचक्षुषोः पुंडरीकाक्षं तदधो भूधरं न्यसेत् १९।\nकपोलयोः कल्किनाथं वामनं कर्णमूलयोः ।\nशंखिनं शंखयोर्न्यस्य गोविंदं वदने तथा २०।\nमुकुंदं दंतपंक्तौ तु जिह्वायां वाक्पतिं तथा ।\nरामं हनौ तु विन्यस्य कंठे वैकुंठमेव च २१।\nबलघ्नं बाहुमूलाधश्चांसयोः कंसघातिनम् ।\nअजं भुजद्वये न्यस्य शार्ङ्गपाणिं करद्वये २२।\nसंकर्षणं करांगुष्ठे गोपमंगुलिपंक्तिषु ।\nवक्षस्यधोक्षजं न्यस्य श्रीवत्सं तस्य मध्यतः २३।\nस्तनयोस्त्वनिरुद्धं च दामोदरमथोदरे ।\nपद्मनाभं तथा नाभौ नाभ्यधश्चापि केशवम् २४।\nमेढ्रे धराधरं देवं गुदे चैव गदाग्रजम् ।\nपीतांबरधरं कट्यामूरुयुग्मे मधोर्द्विषम् २५।\nमुरद्विषं पिंडकयोर्जानुयुग्मे जनार्दनम् ।\nफणीशं गुल्फयोर्न्यस्य क्रमयोश्च त्रिविक्रमम् २६।\nपादांगुष्ठे श्रीपतिं च पादाधो धरणीधरम् ।\nरोमकूपेषु सर्वेषु विष्वक्सेनं न्यसेद्बुधः २७।\nमत्स्यं मांसे तु विन्यस्य कूर्मं मेदसि विन्यसेत् ।\nवाराहं तु वसामध्ये सर्वास्थिषु तथाच्युतम् २८।\nद्विजप्रियं तु मज्जायां शुक्रे श्वेतपतिं तथा ।\nसर्वांगे यज्ञपुरुषं परमात्मानमात्मनि २९।\nएवं न्यासविधिं कृत्वा साक्षान्नारायणो भवेत् ।\nयावन्न व्याहरेत्किंचित्तावद्विष्णुमयः स्थितः ३०।\nगृहीत्वा तु समूलाग्रान्कुशान्शुद्धान्समाहितः ।\nमार्जयेत्सर्वगात्राणि कुशाग्रैरिह शांतिकृत् ३१।\nविष्णुभक्तो विशेषेण रोगग्रहविषार्दिते ।\nविषार्त्तानां रोगिणां च कुर्याच्छांतिमिमां शुभाम् ३२।\nजायते तेन भो विप्र सर्वरोगप्रणाशनम् ।\nॐनमः श्रीपरमार्थाय पुरुषाय महात्मने ३३।\nअरूपबहुरूपाय व्यापिने परमात्मने ।\nवाराहं नारसिंहं च वामनं च सुखप्रदम् ३४।\nध्यात्वा कृत्वा नमो विष्णोर्नामान्यंगेषु विन्यसेत् ।\nनिष्कल्मषाय शुद्धाय व्याधिपापहराय वै ३५।\nगोविंदपद्मनाभाय वासुदेवाय भूभृते ।\nनमस्कृत्वा प्रवक्ष्यामि यत्तत्सिध्यतु मे वचः ३६।\nत्रिविक्रमाय रामाय वैकुंठाय नराय च ।\nश्रीवाराहनृसिंहाय वामनाय महात्मने ३७।\nहयग्रीवाय शुभ्राय हृषीकेश हराशुभम् ।\nपरोपतापमहितं प्रमुक्तं चाभिचारिकम् ३८।\nगरस्पर्शमहारोगप्रयोगं जरयाजर ।\nनमोऽस्तु वासुदेवाय नमः कृष्णाय खड्गिने ३९।\nनमः पुष्करनेत्राय केशवायादिचक्रिणे ।\nनमः किंजल्कवर्णाग्र्य पीतनिर्मलवाससे ४०।\nमहादेव वपुष्कंध धृतचक्राय चक्रिणे ।\nदंष्ट्रोद्धृतक्षितितलत्रिमूर्तिपतये नमः ४१।\nमहायज्ञवराहाय श्रीवल्लभ नमोस्तु ते ।\nतप्तहाटककेशांत ज्वलत्पावकलोचनः ४२।\nवज्राधिकनखस्पर्श दिव्यसिंह नमोऽस्तु ते ।\nकश्यपायातिह्स्वाय ऋग्यजुः सामलक्षण ४३।\nतुभ्यं वामनरूपाय क्रमते गां नमोनमः ।\nवाराहाशेषदुःखानि सर्वपापफलानि च ४४।\nमर्दमर्द महादंष्ट्र मर्दमर्द च तत्फलम् ।\nनृसिंहकुलिशस्पर्श दंतप्रांत नखोज्वल ४५।\nभंजभंज निनादेन दुःखान्यस्यार्त्तिनाशन ।\nऋग्यजुःसामभिर्वाग्भिः कामरूपधरादिधृक् ४६।\nप्रशमं सर्वदुःखानि नयत्वस्य जनार्दनः ।\nएकाहिकं द्व्याहिकं च तथा त्रिदिवसज्वरम् ४७।\nचातुर्थिकं तथात्युग्रं तथा वै सततज्वरम् ।\nदोषोत्थं सन्निपातोत्थं तथैवागंतुकज्वरम् ४८।\nशमं नयतु गोविंदो भित्वा छित्वास्य वेदनाम् ।\nनेत्रदुःखं शिरोदुःखं दुःखं तूदरसंभवम् ४९।\nअनुच्छ्वासं महाश्वासं परितापं सवेपथुम् ।\nगुदघ्राणांघ्रिरोगांश्च कुष्ठरोगं तथाक्षयम् 6.78.५०।\nकामलादींस्तथारोगान्प्रमेहादींश्च दारुणान् ।\nये वातप्रभवा रोगा लूताविस्फोटकादयः ५१।\nते सर्वे विलयं यांतु वासुदेवापमार्जिताः ।\nविलयं यांति ते सर्वे विष्णोरुच्चारणेन वा ५२।\nक्षयं गच्छंतु चाशेषास्ते चक्राभिहता हरेः ।\nअच्युतानंतगोविंद नामोच्चारणभेषजात् ५३।\nनश्यंति सकला रोगाः सत्यं सत्यं वदाम्यहम् ।\nस्थावरं जंगमं यच्च कृत्रिमं चापि यद्विषम् ५४।\nदंतोद्भवं नखोद्भूतमाकाशप्रभवं च यत् ।\nभूतादिप्रभवं यच्च विषमत्यंतदुःसहम् ५५।\nशमं नयतु तत्सर्वं कीर्तितोऽस्य जनार्दनः ।\nग्रहान्प्रेतग्रहांश्चैव तथान्याञ्छाकिनीग्रहान् ५६।\nमुखमंडलिकान्क्रूरान्रेवतीं वृद्धिरेवतीम् ।\nवृद्धिकाख्यान्ग्रहांश्चोग्रांस्तथा मातृग्रहानपि ५७।\nबालस्य विष्णोश्चरितं हंतु बालग्रहानपि ।\nवृद्धानां ये ग्रहाः केचिद्बालानां चापि ये ग्रहाः ५८।\nनृसिंहदर्शनादेव नश्यंते तत्क्षणादपि ।\nदंष्ट्राकरालवदनो नृसिंहो दैत्यभीषणः ५९।\nतं दृष्ट्वा ते ग्रहाः सर्वे दूरं यांति विशेषतः ।\nश्रीनृसिंहमहासिंहज्वालामालोज्ज्वलानन ६०।\nग्रहानशेषान्सर्वेश नुदस्वास्य विलोचन ।\nये रोगा ये महोत्पाता ये द्विषो ये महाग्रहाः ६१।\nयानि च क्रूरभूतानि ग्रहपीडाश्च दारुणाः ।\nशस्त्रक्षतेषु ये रोगा ज्वालगर्दभिकादयः ६२।\nविस्फोटकादयो ये च ग्रहा गात्रेषु संस्थिताः ।\nत्रैलोक्यरक्षाकर्त्तस्त्वं दुष्टदानववारण ६३।\nसुदर्शनमहातेजश्छिंधि छिंधि महाज्वरम् ।\nछिंधि वातं च लूतां च छिंधि घोरं महाविषम् ६४।\nउद्दंडामरशूलं च विषज्वालासगर्दभम् ।\nॐ हांहांहूंहूं प्रधारेण कुठारेण हनद्दिवषः ६५।\nॐ नमो भगवते सुदर्शनाय दुःखदारणविग्रह ।\nयानि चान्यानि दुष्टानि प्राणिपीडाकराणि वै ६६।\nतानि सर्वाणि सर्वात्मा परमात्मा जनार्दनः ।\nकिंचिद्रूपं समास्थाय वासुदेव नमोस्तु ते ६७।\nक्षिप्त्वा सुदर्शनं चक्रं ज्वालमालाविभीषणम् ।\nसर्वदुष्टोपशमनं कुरु देव वराच्युत ६८।\nसुदर्शनमहाचक्र गोविंदस्य वरायुध ।\nतीक्ष्णधार महावेग सूर्यकोटिसमद्युते ६९।\nसुदर्शनमहाज्वाल छिंधि छिंधि महारव ।\nसर्वदुःखानि रक्षांसि पापानि च विभीषण ७०।\nदुरितं हन चारोग्यं कुरु त्वं भो सुदर्शन ।\nप्राच्यां चैव प्रतीच्यां च दक्षिणोत्तरतस्तथा ७१।\nरक्षां करोतु विश्वात्मा नरसिंहः स्वगर्जितैः ।\nभूम्यांतरिक्षे च तथा पृष्ठतः पार्श्वतोऽग्रतः ।\nरक्षां करोतु भगवान्बहुरूपी जनार्दनः ७२।\nयथा विष्णुमयं सर्वं सदेवासुरमानुषम् ।\nतेन सत्येन सकलं दुःखमस्य प्रणश्यतु ७३।\nयथा योगेश्वरो विष्णुः सर्वदेवेषु गीयते ।\nतेन सत्येन सकलं दुःखमस्य प्रणश्यतु ७४।\nपरमात्मा यथा विष्णुर्वेदांगेषु च गीयते ।\nतेन सत्येन विश्वात्मा सुखदोऽस्त्वस्य केशवः ७५।\nशांतिरस्तु शिवं चास्तु प्रणाशं यातु चासुखम् ।\nवासुदेवशरीरोत्थैः कुशैः संमार्जितं मया ७६।\nअपामार्जितगोविंद नमो नारायणस्तथा ।\nतथापि सर्वदुःखानां प्रशमो वचनाद्धरेः ७७।\nशांताः समस्तदोषास्ते ग्रहाः सर्वे विषाणि च ।\nभूतानि च प्रशाम्यंति संस्मृते मधुसूदने ७८।\nएते कुशा विष्णुशरीरसंभवा जनार्दनोऽहं स्वयमेव चाग्रतः ।\nहतं मया दुःखमशेषमस्य वै स्वस्थो भवत्वेष वचो यथा हरेः ७९।\nशांतिरस्तु शिवं चास्तु प्रणश्यतु सुखं च यत् ।\nयदस्य दुरितं किंचित्क्षिप्तं तल्लवणांभसि ८०।\nस्वास्थ्यमस्य सदैवास्तु हृषीकेशस्य कीर्तनात् ।\nयद्यतोऽत्रागतं पापं तत्तु तत्र प्रगच्छतु ८१।\nएतद्रोगेषु पीडासु जंतूनां हितमिच्छुभिः ।\nविष्णुभक्तैश्च कर्त्तव्यमपामार्जनकं परम् ८२।\nअनेन सर्वदुःखानि विलयं यांत्यशेषतः ।\nसर्वपापविशुध्यर्थं विष्णोश्चैवापमार्जनम् ८३।\nआर्द्रं शुष्कं लघुस्थूलं ब्रह्महत्यादिकं तु यत् ।\nतत्सर्वं नश्यते तूर्णं तमोवद्रविदर्शनात् ८४।\nनश्यंति रोगा दोषाश्च सिंहात्क्षुद्रमृगा यथा ।\nग्रहभूतपिशाचादि श्रवणादेव नश्यतु ८५।\nद्रव्यार्थं लोभपरमैर्न कर्त्तव्यं कदाचन ।\nकृतेपामार्जने किंचिन्न ग्राह्यं हितकाम्यया ८६।\nनिरपेक्षैः प्रकर्तव्यमादिमध्यांतबोधकैः ।\nविष्णुभक्तैः सदा शांतैरन्यथा सिद्धिदं भवेत् ८७।\nअतुलेयं नृणां सिद्धिरियं रक्षा परा नृणाम् ।\nभेषजं परमं ह्येतद्विष्णोर्यदपमार्जनम् ८८।\nउक्तं हि ब्रह्मणा पूर्वं पुलस्त्याय सुताय वै ।\nएतत्पुलस्त्यमुनिदालभ्यायोतं स्वयम् ८९।\nसर्वभूतहितार्थाय दालभ्येन प्रकाशितम् ।\nत्रैलोक्ये तदिदं विष्णोः समाप्तं चापमार्जनम् ९०।\nतवाग्रे कथितं देवि यतो भक्तासि मे सदा ।\nश्रुत्वा तु सर्वं भक्त्या च रोगान्दोषान्व्यपोहति ९१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे अपामार्जनस्तोत्रंनाम अष्टसप्ततितमोऽध्यायः ७८।"
  }
]
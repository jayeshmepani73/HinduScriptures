[
  {
    "text": "नारद उवाच-\nइत्याकर्ण्य वचस्तस्य पुंडरीको महामनाः ।\nउवाच निजबंधुं तं शृण्वतां निजसंगिनाम् १।\nपुंडरीक उवाच-\nकेन पुण्येन तीर्थेऽस्मिन्मृत्युर्भरत तेऽभवत् ।\nयदि जानासि तद्ब्रूहि पापं विख्यातमेव ते २।\nभरत उवाच-\nपुंडरीक शृणुष्वेदं कथयामि तवाग्रतः ।\nएतत्तीर्थप्रदं पुण्यं कृतं यदिह जन्मनि ३।\nएकदा तु धनं जित्वा समागच्छन्निजं गृहम् ।\nअपश्यं मृतकं बालं मृतस्यानाथमापणे ४।\nनिधाय तमहं मूर्ध्नि नीत्वा गंगातटे शुभे ।\nवस्त्रादिभिरलंकृत्य चक्रे दाहादिसत्क्रियाम् ५।\nद्यूतेनोपार्ज्जितं द्रव्यं तत्सर्वं व्ययितं मया ।\nतेन पुण्येन प्राप्तं मे तीर्थमेतच्छुभावहम् ६।\nकुरु त्वं मम देहस्य संस्कारं दाहपूर्वकम् ७।\nश्रीनारद उवाच-\nसंस्कारे विहिते राजन्भरतः पापवानपि ।\nतीर्थस्यास्य प्रसादेन पुष्करस्य गतो दिवि ।\nमासमेकं यथा विष्णुः पुंडरीकगृहे हरिः ८।\nउवासास्य प्रसादेन तीर्थस्य शृणु सांप्रतम् ।\nअत्र तीर्थे स धर्मात्मा भरतस्यापि सद्गतिम् ।\nदृष्ट्वेति हृदये मेने तीर्थमेतत्तु कामदम् ९।\nअत्रेति वांच्छया सस्नौ पुंडरीकः स पंडितः ।\nमाघमासं स्वरूपेण हरिर्वसतु मे गृहे १०।\nएवं स्नात्वा स कामेन ययौ निजगृहं प्रति ।\nतीर्थेऽत्र नृपतिश्रेष्ठ पुंडरीकोऽखिलार्थदे ११।\nबंधुभ्यो मरणं भ्रातुर्भरतस्य जगाद ह ।\nतेपि श्रुत्वा शुचं चक्रुर्माययावृतबुद्धयः १२।\nपुंडरीकस्तदा कुर्वन्गृहे स्वस्मिन्निजक्रियाः ।\nउवासेति महानंदस्तपस्यायास्यते हरिः १३।\nपूर्णिमायामथो पौष्यां चक्रे स परमोत्सवम् ।\nमत्वेति श्वो गृहे मह्यं हरिरायास्यति ध्रुवम् १४।\nश्रीखंडजलसेकेन गोमयालेपनेन च ।\nमुक्ताचूर्णचतुष्केन समस्कुरुत केतनम् १५।\nशतद्वयं ब्राह्मणानां नानाभोज्यैरभोजयत् ।\nवह्वीभिर्दक्षिणाभिश्च तानेव समतोषयत् १६।\nनानावादित्रकुशलैः कलकंठैश्च गायनैः ।\nरजन्यां स्वजनैर्गायंश्चक्रे जागरणं तथा १७।\nअथ प्रभाते तान्सर्वान्गायनादीन्विसृज्य सः ।\nगोविंदागमनाकांक्षी गृहमध्ये उपाविशत् १८।\nअथ तस्य गृहाभ्यासे निवर्त्य निजवाहनम् ।\nप्राविशद्गृहमध्ये तु कर्तुं स्वजनवांछितम् १९।\nस पुंडरीकस्तं दृष्ट्वा माधवं समुपागतम् ।\nउत्थायासनतस्तूर्णं ववंदे शिरसा नृप २०।\nउवाच च स धर्म्मात्मा गोविंदालोकनिर्वृतः ।\nसंपूज्यार्घादिदानेन विष्टरे तं निवेशितम् २१।\nपुंडरीक उवाच-\nभवता भव तापघ्नं सुस्पष्टं तदनुष्ठितम् ।\nतावदत्र त्वया विष्णो स्थीयतां स्थितिकारिणा २२।\nयावदस्य पुनीतस्य समाप्तिस्तपसो भवेत् ।\nयत्र त्वं सेवकास्ते च वसंति परिचर्यया २३।\nतत्रैव खलु वैकुंठं सर्वदोषविवर्जितः ।\nयद्गृहे तव कर्माणि वर्ण्यं ते साधुभिर्विभो २४।\nहरिर्निवसते तत्र सन्मुखादिति नः श्रुतम् ।\nयेषां वचसि ते नाम हृदि रूपं च सुंदरम् २५।\nकर्णयोश्च गुणारोपस्त एव खलु साधवः ।\nभवतो भवते स्वांतं येषां शुश्रूषणे विभो २६।\nउत्तमांगे च निर्माल्यं त एव खलु साधवः ।\nयेषां तु बुद्धिः शत्रौ च मित्रे च कमलापते २७।\nचयापचययोश्चैव त एव खलु साधवः ।\nयेषां विकुरुते चेतो न विकारस्य कारणे २८।\nसंति लक्ष्मीपते नूनं त एव खलु साधवः ।\nयत्र त्वं साधवस्तत्र संतो यत्र ततो भवान् ।\nभवानतो विज्ञाय तां साधुं माघे मम गृहे वस २९।\nनारद उवाच-\nइत्याकर्ण्य वचस्तस्य पुंडरीकस्य माधवः ।\nउवाच वचनं भासादंतानां भासयन्दिशः ३०।\nश्रीभगवानुवाच-\nसाधूनामुत्तमः साधुस्त्वं पृथिव्यां महामते ।\nयत्त्वया पुण्यतीर्थे तु स्नातं मत्संगवांछया ३१।\nउत्तिष्ठ जाह्नवीतोय माघे स्नानं कुरु द्विज ।\nमाघांते स्नापयामि त्वां पूर्णिमायां तु पुष्करे ३२।\nप्रयागे माघमासे तु पूर्णं यत्स्नानजं फलम् ।\nतत्सर्वं पुष्करे तीर्थे दिनैकस्नानतो भवेत् ३३।\nनारद उवाच-\nएवमुक्तः स विप्रेंद्रः पुंडरीको मुरारिणा ।\nकिंचिदभ्युदिते सूर्ये स्नानं गंगाजलेऽकरोत् ३४।\nप्रत्यक्ष पुंडरीकाक्ष पुंडरीकः समर्चयत् ।\nतुलसीविकसत्पुष्पयवकुंकुमचंदनैः ३५।\nधूपैरगरुजैरंगवासितांगं रमापतिम् ।\nनीराजयति कर्पूरदीपकैः पंचभिः स्म सः ३६।\nचतुर्विधमयैर्भोज्यैर्भोजयित्वा जगद्गुरुम् ।\nसुप्तं स मणिपर्यंके चामरैस्तमवीजयत् ३७।\nपादसंवाहनं जातु चक्रे तस्य रमापतेः ।\nजातकर्पूरसंयुक्तं ददौ तांबूलवीटकम् ३८।\nउष्णीषं बध्नतस्तस्य श्रीपतेः पुरतस्तदा ।\nतस्थौ जातु स विप्रेंद्रः करेणानीय दर्पणम् ३९।\nएवं निजगृहे तस्य वसतः स भवच्छिदः ।\nसपर्यां विदधद्विप्रो माघं निन्ये स मस्तकम् ४०।\nअथ माघावसाने तु पूर्णिमायां रमापतेः ।\nस्मृतिमात्रागतं तार्क्ष्यमपश्यत्पुरतः स्थितम् ४१।\nतं दृष्ट्वा पुंडरीकाक्षः पुंडरीकमुवाच ह ।\nश्रीभगवानुवाच-\nश्रूयतां भो द्विजश्रेष्ठ यद्वचोऽहं वदामि ते ४२।\nइंद्रप्रस्थगते तीर्थे पुष्करे ते यदृच्छया ।\nस्नानायते मया दत्तं यन्मासमुषितं मया ४३।\nअद्यपक्षींद्रमारुह्य मया सह महामते ।\nव्रज तीर्थशिरोरत्नं तदेव प्रति पुष्करे ४४।\nचतुर्वर्गप्रदे तस्मिन्स्नानं कुर्वन्यदीच्छसि ।\nतदहं ते प्रदास्यामि यदहं तद्वशे द्विज ४५।\nपापोऽपि भरतस्ते वै भ्राता यत्र मृतो गतः ।\nस्वर्गं स्वर्गसुखाकांक्षी किमन्यत्तस्य वर्ण्यते ४६।\nनारद उवाच-\nएवमुक्त्वा स देवेंद्रो ब्राह्मणेंद्रं नरेंद्र तम् ।\nपतगेंद्रं समारोप्य सर्वतीर्थेंद्रमागमत् ४७।\nपुंडरीकस्य देहात्तु तेन तत्प्राणवायुना ।\nसमं ज्योतिः स निर्गत्य गोविंदपदमाविशत् ४८।\nएवं पुष्करतीर्थेऽस्मिन्निंद्रप्रस्थगते नृप ।\nस्नानेन पुंडरीकस्तु लेभे सायुज्यमीश्वरे ४९।\nएवं तीर्थानुरोधेन गोविंदोऽपि च तद्गृहे ।\nमासमेकं सुखं राजन्नुवास निजबंधुवत् ५०।\nकेन वर्णयितुं शक्यो महिमा पुष्करस्य वै ।\nशक्रप्रस्थगतस्यास्य कोट्यंशो वर्णितो मया ५१।\nमाहात्म्यश्रवणादस्य श्रद्धया लभते नरः ।\nअश्वमेधक्रतुफलं पठनादपि भूपते ५२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये पुष्करमहिमावर्णनोनामैकोनविंशाधिकद्विशततमोऽध्यायः २१९ ।"
  }
]
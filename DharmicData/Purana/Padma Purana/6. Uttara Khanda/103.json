[
  {
    "text": "नारद उवाच-\nविष्णुर्जालंधरं गत्वा तद्दैत्यपुटभेदनम् ।\nपातिव्रत्यस्य भंगाय वृंदायाश्चाकरोन्मतिम् १।\nअथ वृंदारका देवी स्वप्नमध्ये ददर्श ह ।\nभर्त्तारं महिषारूढं तैलाभ्यक्तं दिगंबरम् २।\nकृष्णप्रसूनभूषाढ्यं क्रव्यादगणसेवितम् ।\nदक्षिणाशां गतं मुंडं तमसा व्यावृतं तदा ३।\nस्वपुरं सागरे मग्नं सहसैवात्मना सह ।\nततः प्रबुद्धा सा बाला स्वस्वप्नं प्रविचिन्वती ४।\nददर्शोदितमादित्यं सच्छिद्रं निश्चलं मुहुः ।\nतदनिष्टमिति ज्ञात्वा रुदती भयविह्वला ५।\nकुत्रचिन्नालभच्छर्म गोपुराट्टालभूमिषु ।\nततः सखीद्वययुता नगरोद्यानमागमत् ६।\nतत्रापि सागता बाला नालभत्कुत्रचित्सुखम् ।\nवनाद्वनांतरं याता नैव वेदात्मनस्तदा ७।\nततो भ्रमंते सा बाला ददर्शातिविभीषणौ ।\nराक्षसौ सिंहवदनौ दंष्ट्रानयनभीषणौ ८।\nतौ दृष्ट्वा विह्वलातीव पलायनपरा तदा ।\nददर्श तापसंशांतं सशिष्यं मौनमास्थितम् ९।\nततस्तत्कंठ आसज्य निजां बाहुलतां भयात् ।\nमुने मां रक्ष शरणमागतामित्यभाषत १०।\nमुनिस्तां विह्वलां दृष्ट्वा राक्षसानुगतां तदा ।\nहुंकारेणैव तौ घोरौ चकार विमुखौ रुषा ११।\nयद्धुंकारभयत्रस्तौ दृष्ट्वा तौ गगनं गतौ ।\nप्रणम्य दंडवद्भूमौ वृंदा वचनमब्रवीत् १२।\nवृंदोवाच।\nरक्षिताहं त्वया घोराद्भयात्तस्मात्कृपानिधे ।\nकिंचिद्विज्ञप्तुमिच्छामि कृपया तन्निशामय १३।\nजलंधरो हि मे भर्त्ता रुद्रं योद्धुं गतः प्रभो ।\nस तत्रास्ति कथं युद्धे तन्मे कथय सुव्रत १४।\nनारद उवाच-।\nमुनिस्तद्वाक्यमाकर्ण्य कृपयोर्ध्वमवैक्षत ।\nतावत्कपीशावायातौ तं प्रणम्याग्रतः स्थितौ १५।\nततस्तद्भ्रूलतासंज्ञा नियुक्तौ गगनं गतौ ।\nगत्वा क्षणार्द्धादागत्य वानरावग्रतः स्थितौ १६।\nशिरः कबंधहस्तौ तौ दृष्ट्वाब्धितनयस्य सा ।\nपपात मूर्छिता भूमौ भर्तृव्यसनदुःखिता १७।\nकमंडलुजलैः सिक्ता मुनिनाश्वासिता तदा ।\nस्वभर्तृभाले सा भालं कृत्वा खिन्ना रुरोद ह १८।\nवृंदोवाच-।\nयः पुरा सुखसंवादैर्विनोदयसि मां विभो ।\nस कथं न वदस्यद्य वल्लभां मामनागसम् १९।\nयेन देवाः सगंधर्वा निर्जिता हरिणा सह ।\nस कथं तापसेन त्वं त्रैलोक्यविजयी हतः २०।\nनारद उवाच-।\nरुदित्वेति तदा वृंदा तं मुनिं वाक्यमब्रवीत् ।\nवृंदोवाच ।\nकृपानिधे मुनिश्रेष्ठ जीवनं मेऽस्य सुप्रियम् २१।\nत्वमेवास्य पुनः शक्तो जीवनाय मतो मम ।\nअथ तद्वाक्यमाकर्ण्य प्रहस्य मुनिरब्रवीत् २२।\nमुनिरुवाच।\nनायं जीवयितुं शक्यो रुद्रेण निहतो युधि ।\nतथापि त्वत्कृपाविष्ट एवं संजीवयाम्यहम् २३।\nनारद उवाच।\nइत्युक्त्वांतर्दधे यावत्तावत्सागरनंदनः ।\nवृंदामालिंग्य तद्वक्त्रं चुचुंबे प्रीतमानसः २४।\nअथ वृंदापि भर्त्तारं दृष्ट्वा हर्षितमानसा ।\nरेमे तद्वनमध्यस्था तद्युक्ता बहुवासरम् २५।\nकदाचित्सुरतस्यांते दृष्ट्वा विष्णुं तमेव हि ।\nनिर्भर्त्स्य क्रोधसंयुक्ता वृंदा वचनमब्रवीत् २६।\nवृंदोवाच।\nधिक्त वेदं हरे शीलं परदाराभिगामिनः ।\nज्ञातोऽसि त्वं मया सम्यङ्माया प्रत्यक्ष तापसः २७।\nयौ त्वया मायया द्वास्थौ स्वकीयौ दर्शितौ मम ।\nतावेव राक्षसौ भूत्वा भार्यां तव हरिष्यथ २८।\nत्वं चापि भार्यादुःखार्तो वने कपिसहायवान् ।\nभ्रम सर्वेश्वरेणायं यस्ते शिष्यत्वमागतः २९।\nइत्युक्त्वा सा तदा वृंदा प्राविशद्धव्यवाहनम् ।\nविष्णुना वार्यमाणापि तस्मिन्नासक्तमानसा ३०।\nततो हरिस्तामनुसंस्मरन्मुहुर्वृंदाचिताभस्मरजोवगुंठितः ।\nतत्रैव तस्थौ मुनिसिद्धसंघैः प्रबोध्यमानोपि ययौ न शांतिंम् ३१।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे वृंदाचिताग्निप्रवेशोनाम त्र्यधिकशततमोऽध्यायः १०३।"
  }
]
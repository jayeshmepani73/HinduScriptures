[
  {
    "text": "युधिष्ठिर उवाच -\nश्रुतानि बहुधर्माणि व्रतानि च जगत्प्रभो ।\nएकादशीसमं किंजिच्छ्रुतं नैव जनार्दन १।\nपुनस्त्वेकादशीं ब्रूहि पापघ्नीं पुण्यदायिनीम् ।\nयां कृत्वा मनुजो लोके प्राप्नुयात्परमं पदम् २।\nश्रीकृष्ण उवाच-\nशुक्ले वा यदि वा कृष्णे यदा चैकादशी भवेत् ।\nन त्याज्या जगतीपाल मोक्षसौख्यविवर्द्धनी ३।\nएकादशी कलौ राजन्भवबंधविमोचनी ।\nकामदा सर्वकामानां पापानां पापहा भुवि ४।\nरविवारेऽथ मांगल्ये संक्रमे वा नृपोत्तम ।\nएकादशी सदोपोष्या पुत्रपौत्रविवर्द्धनी ५।\nएकादशीव्रतं क्वापि न त्याज्यं विष्णुवल्लभैः ।\nआयुः कीर्तिप्रदं नित्यं संतानारोग्यवित्तदम् ६।\nमोक्षदं रूपदं राज्यं नित्यमेकादशीव्रतम् ।\nये कुर्वंति महीपाल श्रद्धया परया युताः ७।\nयथोक्तविधिना लोके ते नरा विष्णुरूपिणः ।\nजीवन्मुक्तास्तु भूपाल दृश्यंते नात्र संशयः ८।\nयुधिष्ठिर उवाच-\nजीवन्मुक्ताः कथं कृष्ण विष्णुरूपाः कथं पुनः ।\nपापरूपाश्च दृश्यंते परं कौतूहलं हि मे ९।\nश्रीकृष्ण उवाच-\nये च राजन्कलौ भक्त्या निर्जलं व्रतमुत्तमम् ।\nएकादश्याः प्रकुर्वंति विधिदृष्टेन कर्मणा १०।\nन कथं विष्णुरूपास्ते जीवन्मुक्ताः कथं नहि ।\nसर्वपापहरं पुण्यं व्रतमेकादशीसमम् ११।\nन किंचिद्विद्यते राजन्सर्वकामप्रदं नृणाम् ।\nएकाशनं दशम्यां च नंदायां निर्जलं व्रतम् १२।\nपारणं चैव भद्रायां कृत्वा विष्णुसमा नराः ।\nश्रद्धावान्यस्तु कुरुते कामदाया व्रतं शुभम् १३।\nवांछितं लभते सोऽपि इहलोके परत्र च ।\nपवित्रा पावनी ह्येषा महापातकनाशिनी १४।\nभुक्तिमुक्तिप्रदा चैव कर्तॄणां नृपसत्तम ।\nकामदायां विधानेन पूजयेत्पुरुषोत्तमम् १५।\nपुष्पधूपादिभिश्चैव नैवेद्यैर्विविधैस्तथा ।\nकांस्य मांसमसूरांश्च चणकान्कोद्रवांस्तथा १६।\nशाकं मधु परान्नं च पुनर्भोजन मैथुनम् ।\nवैष्णवो व्रतकर्त्ता च दशम्यां दश वर्जयेत् १७।\nद्यूतं क्रीडां तथा निद्रा तांबूलं दंतधावनम् ।\nपरापवादं पैशुन्यं स्तेयं हिंसां तथा रतिम् १८।\nक्रोधं च वितथं वाक्यमेकादश्यां विवर्जयेत् ।\nकांस्यं मांसंमसूरांश्च तैलं वितथभाषणम् १९।\nव्यायामं च प्रवासं च पुनर्भोजनमैथुनम् ।\nवृषपृष्ठं परान्नं च शाकं च द्वादशीदिने २०।\nअनेन विधिना राजन्विहिता यैश्च कामदा ।\nरात्रौ जागरणं कृत्वा पूजितः पुरुषोत्तमः २१।\nसर्वपापविनिर्मुक्तास्ते यांति परमां गतिम् ।\nपठनाच्छ्रवणाद्राजन्गोसहस्रफलं लभेत् २२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखण्डे उमापतिनारदसंवादे पुरुषोत्तममासस्य शुक्ला कामदानामैकादशीनाम त्रिषष्टितमोऽध्यायः ६३।"
  }
]
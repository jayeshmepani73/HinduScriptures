[
  {
    "text": "श्रीमहादेव उवाच-\nत्रिपाद्विभूतेर्लोकास्तु असंख्याताः प्रकीर्तिताः ।\nशुद्धसत्वमयाः सर्वे ब्रह्मानंदसुखाह्वयाः १।\nसर्वे नित्या निर्विकारा हेयरागादिवर्जिताः ।\nसर्वे हिरण्मयाश्शुद्धाः कोटिसूर्य्यसमप्रभाः २।\nसर्वे वेदमयार्दिव्याः काम क्रोधविवर्जिताः ।\nनारायणपदांभोज भक्त्येकरससेविताः ३।\nनिरंतरं सामगानपरिपूर्णसुखं श्रिताः ।\nसर्वे पंचोपनिषद स्वरूपा वेदवर्चसः ४।\nसर्वे वेदमयैर्दिव्यैःपुरुषैः स्त्रीभिरावृताः ।\nवेदैकरसतोयाढ्यैस्सरोभिरुपशोभिताः ५।\nश्रुतिस्मृतिपुराणादि रूपस्थावरसंयुताः ।\nसर्वं वर्णयितुं शक्यं न मया लोकविस्तृतम् ६।\nविरजा परमव्योम्नोरंतरंकेवलं स्मृतम् ।\nतत्स्थानमुपभोक्तव्यमव्यक्तब्रह्मसेविनाम् ७।\nस्वात्मानुभवजानंदसुखदं केवलं पदम् ।\nनिःश्रेयसं च निर्वाणं कैवल्यं मोक्ष उच्यते ८।\nश्रीशांघ्रिभक्तिसेवैकरसभोगविवर्धिताः तम् ।\nतदिच्छन्त्यल्पमतयो मोक्षं सुखविवर्जितम् ।\nमहात्मानो महाभागा भगवत्पादसेवकाः ९।\nतद्विष्णोः परमं धाम यांति ब्रह्मसुखप्रदम् ।\nनानाजनपदाकीर्णं वैकुंठं तद्धरेः पदम् १०।\nप्राकारैश्च विमानैश्च सौधैरत्नमयैर्वृतम् ।\nतन्मध्ये नगरी दिव्या साऽयोध्येति प्रकीर्तिता ११।\nमणिकांचनचित्राढ्य प्राकारैस्तोरणैर्वृता ।\nचतुर्द्वारसमायुक्ता रत्नगोपुरसंवृता १२।\nचंडादिद्वारपालैश्च कुमुदाद्यैश्च रक्षिता ।\nचंडप्रचंडौ प्राग्द्वार याम्ये भद्रसुभद्रकौ १३।\nवारुण्यां जयविजयौ सौम्ये धातृविधातरौ ।\nकुमुदः कुमुदाक्षश्च पुंडरीकोऽथ वामनः १४।\nशंकुकर्णः सर्वनेत्रः सुमुखः सुप्रतिष्ठितः ।\nएते दिक्पतयः प्रोक्ताः पुर्य्यामत्र शुभानने १५।\nकोटिवैश्वानरप्रख्य गृहपंक्तिभिरावृता ।\nआरूढयौवनैर्नित्यैर्दिव्यनारीनरैर्युता १६।\nअन्तःपुरं तु देवस्य मध्ये पुर्याम्मनोहरम् ।\nमणिप्राकारसंयुक्तं रत्नतोरणशोभितम् १७।\nविमानैर्गृहमुख्यैश्च प्रासादैर्बहुभिर्युतम् ।\nदिव्याप्सरोगणैः स्त्रीभिस्सर्वतस्समलंकृतम् १८।\nमध्ये तु मंडपं दिव्यं राजस्थानं महोच्छ्रयम् ।\nमाणिक्यस्तंभसाहस्रजुष्टं रत्नमयं शुभम् १९।\nदिव्यैर्मुक्तैः समाकीर्णं सामगानोपशोभितम् ।\nमध्ये सिंहासनं रम्यं सर्ववेदमयं शुभम् २०।\nधर्मादिदैवतैर्नित्यैर्वृंतवैदमयात्मकैः ।\nधर्म्मज्ञानमहैश्वर्यवैराग्यैः पादविग्रहैः २१।\nऋग्यजुःसामचाथर्वैरूपैर्नित्यं वृतं क्रमात् ।\nशक्तिराधारशक्तिश्च चिच्छक्तिश्च सदाशिवा २२।\nधर्मादिदेवतानां च शक्तयः परिकीर्तिताः ।\nवसंति मध्यमे तत्र वह्निसूर्यसुधांशवः २३।\nकूर्मश्च नागराजश्च वैनतेयस्त्रयीश्वरः ।\nछंदासि सर्वमंत्राश्च पीठरूपत्वमास्थिताः २४।\nसर्वाक्षरमयं दिव्यं योगपीठमिति स्मृतम् ।\nतन्मध्येऽष्टदलं पद्ममुदयार्कसमप्रभम् २५।\nतन्मध्ये कर्णिकायां तु सावित्र्यां शुभदर्शने ।\nईश्वर्य्या सह देवेशस्तत्रासीनः परः पुमान् २६।\nइंदीवरदलश्यामः कोटिसूर्यप्रकाशवान् ।\nयुवाकुमारः स्निग्धश्च कोमलावयवैर्वृतः २७।\nफुल्लरक्तांबुजनिभः कोमलांघ्रिसरोजवान् ।\nप्रबुद्धः पुंडरीकाक्षः सुभ्रू लतायुगाङ्कितः २८।\nसुनासस्सुकपोलाढ्यस्सुश्रोत्रमुखपंकजः ।\nमुक्ताफलाभदन्ताढ्यः सस्मिताधरविद्रुमः २९।\nपरिपूर्णेदुसंकाशः सुस्मिताननपंकजः ।\nतरुणादित्यवर्णाभ्यां कुंडलाभ्यां विराजितः ३०।\nसस्निग्धनीलकुटिलकुन्तलैरुपशोभितः ।\nमन्दारपारिजाताढ्य कबरीकृतकेशवान् ३१।\nप्रातरुद्यत्सहस्रांशुनिभकौस्तुभशोभितः ।\nहारस्वर्णस्रगासक्त कम्बुग्रीवो विराजितः ३२।\nसिंहस्कंधनिभैः प्रोच्चैः पीनैरंसैर्विराजितः ।\nपीनवृत्तायतभुजैश्चतुर्भिरुपशोभितः ३३।\nअङ्गुलीयैश्च कटकैः केयूरैः परिमण्डितः ।\nबालार्ककोटिसंकाशैः कौस्तुभाद्यैः सुभूषणैः ३४।\nविराजितमहावक्षो वनमालाविभूषितः ।\nविधातृजननस्थान नाभिपङ्कजशोभितः ३५।\nबालातपनिभश्लक्ष्ण पीतवस्त्रसमन्वितः ।\nनानारत्नविचित्रांघ्रिः कटकाभ्यां विराजितः ३६।\nसज्योत्स्नचंद्रप्रतिम नखपंक्तिसमन्वितः ।\nकोटिकंदर्पलावण्य सौंदर्य्यनिधिरच्युतः ३७।\nदिव्यचंदनलिप्तांगो दिव्यमालाविभूषितः ।\nगृहीतशंखचक्राभ्यामुद्बाहुभ्यां विराजितः ३८।\nवरदाभयहस्ताभ्यामितराभ्यां तथैव च ।\nवामाङ्के संस्थिता देवी महालक्ष्मीर्महेश्वरी ३९।\nहिरण्यवर्णा हरिणी सुवर्णरजतस्रजा ।\nसर्वलक्षणसंपन्ना यौवनारंभविग्रहा ४०।\nरत्नकुंडलसंयुक्ता नीला कुंचितशीर्षजा ।\nदिव्यचंदनलिप्तांगी दिव्यपुष्पोपशोभिता ४१।\nमंदारकेतकी जाती पुष्पाञ्चितसुकुंतला ।\nसुभ्रूस्सुनासा सुश्रोणी पीनोन्नतपयोधरा ४२।\nपरिपूंर्णेंदुसंकाशा सुस्मिताननपंकजा ।\nतरुणादित्यवर्णाभ्यां कुंडलाभ्यां विराजिता ४३।\nतप्तकांचनवर्णाभा तप्तकांचनभूषणा ।\nहस्तैश्चतुर्भिः संयुक्ता कनकांबुजभूषिता ४४।\nनानाविचित्ररत्नाढ्या कनकांबुजमालया ।\nहारकेयूरकटकैरंगुलीयैश्च शोभिता ४५।\nभुजद्वयघृतोदग्र पद्मयुग्मोपशोभिता ।\nगृहीतमातुलुंगाख्य जांबूनदकराञ्चिता ४६।\nएवं नित्यानपायिन्या महालक्ष्म्या महेश्वरः ।\nमोदते परमे व्योम्नि शाश्वते सर्वदा प्रभुः ४७।\nपार्श्वयोर्धरणी नीले समासीने शुभासने ।\nअष्टदिक्षु दलाग्रेषु विमलाद्याश्च शक्तयः ४८।\nविमलोत्कर्षिणी ज्ञानाक्रियायोगा तथैव च ।\nप्रह्वी सत्या तथेशाना शक्तयः परमात्मनः ४९।\nगृहीत्वा चामरान्दिव्यान्सुधाकरसमप्रभान् ।\nसर्वलक्षणसंपन्ना मोदंते पतिमच्युतम् ५०।\nदिव्याप्सरोगणाः पंच शतसंख्याश्च योषितः ।\nअंतःपुरनिवासिन्यः सर्वाभरणभूषिताः ५१।\nपद्महस्ताश्च ताः सर्वाः कोटिवैश्वानरप्रभाः ।\nसर्वलक्षणसंपन्नाः शीतांशुसदृशाननाः ५२।\nताभिः परिवृतो राजा शुशुभे परमः पुमान् ।\nअनंतविहगाधीश सेनान्याद्यैस्सुरेश्वरे ५३।\nअन्यैः परिजनैर्नित्यैर्मुक्तैश्च परिसंवृतः ।\nमोदते रमया सार्द्धं भोगैश्वर्यरतः पुमान् ५४।\nएवं वैकुंठनाथोऽसौ राजते परमे पदे ।\nतद्व्यूहभेदाँल्लोकांश्च वक्ष्यामि गिरिजे शुभे ५५।\nप्राच्यां वैकुंठलोकस्य वासुदेवस्य मंदिरम् ।\nआग्नेय्यां लक्ष्म्यालोकस्तु याम्यां संकर्षणालयः ५६।\nसारस्वतस्तु नैरृत्या प्राद्युम्नः पश्चिमे तथा ।\nरतिलोकस्तु वायव्यामुदीच्यामनिरुद्धभूः ५७।\nऐशान्यां शांतिलोकः स्यात्प्रथमावरणं स्मृतम् ।\nकेशवादिचतुर्विंशत्यमी लोकास्ततः क्रमात् ५८।\nद्वितीयावरणं प्रोक्तं वैकुंठस्य शुभाह्वयम् ।\nमत्स्यकूर्मादिलोकास्तु तृतीयावरणं शुभम् ५९।\nसत्याच्युतानंत दुर्गा विष्वक्सेन गजाननाः ।\nशंखपद्मनिधीलोकाश्चतुर्थावरणं शुभम् ६०।\nऋग्यजुः सामाथर्वाणो लोका दिक्षु महत्सु च ।\nसावित्र्या विहगेशस्य धर्मस्य च मखस्य च ६१।\nपंचमावरणं प्रोक्तमक्षयं सर्ववाङ्मयम् ।\nशंखचक्रगदापद्मखड्गशार्ङ्गहलं तथा ६२।\nमौशलं च तथा लोकाः सर्वशस्त्रास्त्रसंयुताः ।\nषष्ठमावरणं प्रोक्तं मंत्रास्त्रमयमक्षरम् ६३।\nऐंद्र पावकयाम्यानि नैरृतं वारुणं तथा ।\nवायव्यं सौम्यमैशानं सप्तमं मुनिभिः स्मृतम् ६४।\nसाध्या मरुद्गणाश्चैव विश्वेदेवास्तथैव च ।\nनित्याः सर्वे परे धाम्नि ये चान्ये च दिवौकसः ६५।\nते वै प्राकृतलोकेस्मिन्न नित्यास्त्रिदशेश्वराः ।\nते ह नाकं महिमानः सचंत इति वै श्रुतिः ६६।\nएवं परं पदं नित्यैर्मुक्तैर्भोगपरायणैः ।\nदिव्याभिर्महिषीभिश्च राजते विभुरीश्वरः ६७।\nन तद्भासयते सूर्यो न शंशांको न पावकः ।\nयद्गत्वा न निवर्त्तंते योगिनः संशितव्रताः ६८।\nद्वयैकमंत्रनिष्ठा ये ते वै यांति तदव्ययम् ।\nन वेदयज्ञाध्ययनैर्न दानैर्न व्रतैः शुभैः ६९।\nन तपोभिर्निराहारैर्न च साधनकर्मभिः ।\nएकेन द्वयमंत्रेण तथा भक्त्या त्वनन्यथा ७०।\nतद्गम्यं शाश्वतं स्थानं प्रपत्त्या वै सनातनम् ।\nपार्वत्युवाच-\nसाधूक्तं परमं स्वर्गस्वरूपं भवता प्रभो ७१।\nपरव्योम्नि स्थितो नित्यं कथं प्रकृतिमण्डले ।\nस्थितवान्किं निमित्तेन लीलया किं प्रयोजनम् ७२।\nशुद्धसत्वमये लोके संस्थितः परमेश्वरः ।\nकथं रजस्तमोमिश्र विभूत्या स्थिवान्प्रभुः ७३।\nरुद्र उवाच-\nत्रिपाद्विभूतौ भगवानीश्वर्य्या परमेश्वरः ।\nनित्यमुक्त्यैकभोग्योऽसौ मोदते सततं विभुः ७४।\nतमीश्वरं महामाया प्रकृतिर्जगदाश्रया ।\nकृतांजलिपुटा भूत्वा तुष्टाव परमेश्वरम् ७५।\nमहामायोवाच-।\nनमस्ते त्रिजगद्धाम्ने नमस्ते विश्वरूपिणे ।\nपुराणाय नमस्तुभ्यं जगदुत्पत्तिहेतवे ७६।\nश्रीभूलीलाधिपतये नमो नारायणाय च ।\nनमो भगवते तुभ्यं वासुदेवाय शार्ङ्गिणे ७७।\nसर्वदेवस्वरूपाय विष्णवे जिष्णवे नमः ।\nसहस्रमूर्तये तुभ्यमनंताय नमोस्तु ते ७८।\nअच्युताय विकाराय शुद्धसत्त्वस्वरूपिणे ।\nअदिमध्यांतरहित स्वरूपाय नमो नमः ७९।\nनमो हिरण्यगर्भाय ज्ञानाय परमात्मने ।\nसर्वभूतात्मने तुभ्यं सर्वभूताश्रयाय च ८०।\nब्रह्मणे ज्योतिषे तुभ्यं नमस्ते विश्वरूपिणे ।\nनमः शुचिषदे तुभ्यं हंसाय परमाय च ८१।\nसंकर्षणाय रुद्राय सर्वभूतधराय च ।\nहयग्रीवाय दीप्ताय कालाय हरये नमः ।\nनमस्ते यज्ञपुरुष हव्यकव्यस्वरूपिणे ८२।\nनमः प्रजापतये तस्मै सूर्याय शुभवर्चसे ।\nअग्नये हव्यभोक्त्रे च तस्मै यज्ञात्मने नमः ८३।\nनमस्ते प्रसवित्रे च सर्गस्थित्यंतहेतवे ।\nनमो वेदांतवेद्याय चतुरात्मस्वरूपिणे ८४।\nब्रह्मणे विष्णवे तुभ्यं नमस्ते शंकाराय च ।\nत्रिगुणाय नमस्तुभ्यं सर्गस्थित्यंतहेतवे ८५।\nनिर्गुणाय नमस्तुभ्यं सर्वात्मान्तरवर्तिने ।\nअव्यक्ताय नमस्तस्मै विष्णवे लोकसाक्षिणे ८६।\nनारायणाय श्रीशाय पूर्णषाड्गुण्यमूर्त्तये ।\nअनंतगुणपूर्णाय नमः सर्वार्थदायिने ८७।\nनमस्ते वासुदेवाय पंचावस्थस्वरूपिणे ।\nनमः पंचनवव्यूह भेदरूपाय ते नमः ८८।\nनमो यज्ञवराहाय गोविंदाय नमो नमः ।\nअविकाराय शुद्धाय हेयप्रतिभटाय च ८९।\nनमो रामाय कृष्णाय नरसिंहाय ते नमः ।\nकेशवाय नमस्तुभ्यं जगतां क्लेशहारिणे ९०।\nत्वमेव सर्वलोकानामाश्रयः पुरुषोत्तमः ।\nप्रसीद देवदेवेश सर्वलोकहिताय वै ९१।\nमत्संस्थाश्चेतनास्सर्वे निराधारा निराश्रयाः ।\nहीनदेहा निराकाराः सर्वेन्द्रियविवर्जिताः ९२।\nसर्वानुष्ठानरहिताः सततं दुःखभोगिनः ।\nतेषां लोकांश्च देहांश्च दातुमर्हसि केशव ९३।\nलीलाविभूतिं सर्वज्ञ यथापूर्वं प्रकल्पय ।\nचेतनाचेतनं कृत्स्नं जगत्स्थावरजंगमम् ९४।\nमया संमोहितं पश्य लीलार्थंपरमेश्वर ।\nप्राकृताण्डं मया सार्धं सृजस्व पुरुषोत्तम ९५।\nधर्म्माधर्म्मौ सुखं दुःखं तस्मिन्निक्षिप्य संसृतौ ।\nमामधिष्ठाय लीलां वै कर्तुमर्हसि मा चिरम् ९६।\nश्रीमहादेव उवाच-\nएवमुक्तस्तया देव्या मायया परमेश्वरः ।\nतस्यां निवेश्य मायायां जगत्स्रष्टुं प्रचक्रमे ९७।\nयोऽसौ प्रकृतिपुरुषः प्रोच्यते स इहाच्युतः ।\nस एव भगवान्विष्णुः प्रकृत्यां प्रविवेश ह ९८।\nअसृजत्प्रकृतौ ब्रह्मभूतादिमहदाश्रयम् ।\nमहतः पुरुषादस्मादहंकारोऽभ्यजायत ९९।\nअहंकारात्तु वै तस्माद्गुणत्रयमजायत ।\nत्रिभ्यो गुणेभ्यस्तन्मात्रामसृजद्विश्वभावनः १००।\nतन्मात्रेभ्योभ्यजायंत महाभूतानि तत्क्षणात् ।\nॐकारः प्रथमं जातो ब्रह्मणस्त्रिगुणात्मनः १०१।\nआकाशादभवद्वायुर्वायोरग्निरजायत ।\nअग्नेरापः समुद्भूता अद्भ्यश्च पृथिवी मता १०२।\nआकाशादीनि भूतानि सृष्टान्येकोत्तराणि वै ।\nशब्दस्पर्शश्च रूपं च रसो गंधश्च तद्गुणाः १०३।\nएकोत्तरगुणान्सृष्ट्वा तानादाय महाप्रभुः ।\nतेषां विमिश्रणं कृत्वा जगदंडं महत्तरम् ।\nअसृजत्तत्रलान्वै संख्यया ये चतुर्दश १०४।\nब्रह्मादित्रिदशांस्तस्मिन्नसृजत्पुरुषोत्तमः ।\nदैवतिर्य्यक्तथा मर्त्यं स्थावरं च चतुर्व्विधम् १०५।\nतथा सृष्टो महासर्गन्तेन वै जलजेक्षणे।\nतत्र कर्मानुरूपेण त्रिदशादिषु योनिषु १०६।\nसंस्थिताः प्रकृतौ पूर्व आत्मनः प्रभवंति हि १०७।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे परमव्योमादिवर्णनंनाम अष्टाविंशत्यधिकद्विशततमोऽध्यायः २२८ ।"
  }
]
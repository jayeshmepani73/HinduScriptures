[
  {
    "text": "महादेव उवाच-\nदृष्ट्वा शतक्रतुं सिद्धं समाप्तवरदक्षिणम् ।\nमघवा जातसंकल्पः पर्यपृच्छद्बृहस्पतिम् १।\nभगवन्केन दानेन सर्वतः सुखमेधते ।\nयदक्षयं महार्घं च तन्मे ब्रूहि महातपः २।\nएवमिंद्रेण चोक्तोऽसौ देवदेवः पुरोहितः ।\nप्रहस्य तं महाप्राज्ञो बृहस्पतिरुवाचह ३।\nहिरण्यदानं गोदानं भूमिदानं च वासव ।\nएतत्प्रयच्छमानस्तु सर्वपापैः प्रमुच्यते ४।\nसुवर्णं रजतं वस्त्रं मणिरत्नं च वासव ।\nसर्वमेव भवेद्दत्तं वसुधां यः प्रयच्छति ५।\nफालकृष्टां महीं दत्वा सबीजां सस्यमालिनीम् ।\nयावत्सूर्यकृतालोकस्तावत्स्वर्गेमहीयते ६।\nयत्किंचित्कुरुते पापं पुरुषो वृत्तिकर्षितः ।\nअपि गोचर्ममात्रेण भूमिदानेन शुध्यति ७।\nदशहस्तेन दंडोऽत्र त्रिंशद्दंडानि वर्तनम् ।\nदशतान्येव गोचर्म्म ब्रह्मगोचर्मलक्षणम् ८।\nसवृषं गोसहस्रं तु यत्र तिष्ठत्ययंत्रितम् ।\nबालवत्सप्रसूतानां तद्गोचर्म इति स्मृतम् ९।\nविप्राय दद्याच्च गुणान्विताय तपोयुताय प्रजितेंद्रियाय ।\nयावन्मही तिष्ठति सागरांता तावत्फलं तस्य भवेदनंतम् १०।\nयथाप्सु पतितः शक्र तैलबिंदुः प्रसर्पति ।\nएवंभूमिकृतं दानं सस्ये सस्ये प्रसर्पति ११।\nयथाबीजानि रोहंति प्रचीर्णानि महीतले ।\nएवं कामान्प्ररोहंति भूमिदानसमन्विताः १२।\nअन्नदाः सुखिनो नित्यं वस्त्रदो रूपवान्भवेत् ।\nस नरः सर्वदो भूयो यो ददाति वसुंधराम् १३।\nयथा गौर्भरते वत्सं क्षीरमुत्सृज्य क्षीरिणी ।\nएवं दत्ता सहस्राक्ष भूमिर्भरति भूमिदम् १४।\nशंखो भद्रासनं छत्रं वराश्ववरवारणाः ।\nभूमिदानस्य पुण्यस्य फलं स्वर्गः पुरंदर १५।\nआदित्यो वरुणो वह्निर्ब्रह्मा सोमो हुताशनः ।\nशूलपाणिश्च भगवानभिनंदंति भूमिदम् १६।\nआस्फोटयंति पितरो वर्णयंति पितामहाः ।\nभूमिदाता कुले जातः स नस्त्राता भविष्यति १७।\nत्रीण्याहुरतिदानानि गावः पृथ्वी सरस्वती ।\nनरकादुद्धरंत्येते जपवापनदोहनात् १८।\nदुर्गतिं तारयंत्येते विद्वद्भिर्विप्रधारणैः ।\nप्रावृता वस्त्रदा यांति नग्ना यान्तित्ववस्त्रदाः १९।\nतृप्ता यांत्यन्नदातारः क्षुधिता यांत्यनन्नदाः ।\nकांक्षंति पितरः सर्वे नरकाद्भयभीरवः २०।\nगयां यास्यति यः पुत्रः स नस्त्राता भविष्यति ।\nएष्टव्या बहवः पुत्रा यद्येकोऽपि गयां व्रजेत् २१।\nयजेत वाश्वमेधेन नीलं वा वृषमुत्सृजेत् ।\nलोहितो यस्तु वर्णेन पुच्छाग्रे यस्तु पांडुरः २२।\nश्वेतः खुरविषाणाभ्यां स नीलो वृष उच्यते ।\nनीलः पांडुरलांगूलस्तोयमुद्धरते तु यः २३।\nषष्टिं वर्षसहस्राणि पितरस्तेन तर्पिताः ।\nयच्च शृंगगतं पंकं कुलं तिष्ठति चोद्धृतम् २४।\nपितरस्तस्य चाश्नंति सोमलोकं महाद्युतिम् ।\nआसीद्राज्ञो दिलीपस्य नृगस्य नहुषस्य च २५।\nअन्येषां तु नरेंद्राणां पुनरन्यो न गच्छति ।\nबहुभिर्वसुधा दत्ता राजभिः सगरादिभिः २६।\nयस्य यस्य यदा भूमिस्तस्यतस्य तदा फलम् ।\nब्रह्मघ्नो वाथ स्त्रीहंता बालघ्नः पतितोऽथवा २७।\nगवां शतसहस्राणि हंता तत्तस्यदुःष्कृतम् ।\nस्वदत्तां परदत्तां वा यो हरेत्तु वसुंधराम् २८।\nस च विष्ठाकृमिर्भूत्वा पितृभिः सह पच्यते ।\nषष्टिवर्षसहस्राणि स्वर्गे तिष्ठति भूमिदः २९।\nप्रहर्ता चानुमंता च तावद्वै नरकं व्रजेत् ।\nभूमिदाद्भूमिहर्तुश्च नापरः पुण्यपापवान् ३०।\nउर्द्ध्वाधस्तौ च तिष्ठेते यावदाभूतसंप्लवम् ३१।\nअग्नेरपत्यं प्रथमं सुवर्णं भूर्वैष्णवी सूर्यसुतास्तु गावः ।\nतेषांमनंतं फलमश्नुवीत यः कांचनं गां च महीं च दद्यात् ३२।\nभूमिं यः प्रतिगृह्णाति यश्च भूमिं प्रयच्छति ।\nउभौ तौ पुण्यकर्माणौ नियतौ स्वर्गगामिनौ ३३।\nअन्यायेन हृता भूमिर्यैर्नरैरपहारिता ।\nहरंतो हारयंतश्च हन्युस्ते सप्तमं कुलम् ३४।\nहरेद्धारयते यस्तु मंदबुद्धिस्तमोवृतः ।\nस बद्धो वारुणैः पाशैस्तिर्यग्योनिषु जायते ३५।\nअश्रुभिः पतितैस्तेषां दानानामवकीर्त्तनम् ।\nब्राह्मणस्य हृते क्षेत्रे हतं त्रिपुरुषं कुलम् ३६।\nवापीकूपसहस्रेण अश्वमेधशतेन च ।\nगवांकोटिप्रदानेन भूमिहर्ता न शुद्ध्यति ३७।\nकृतं दत्तं तपोऽधीतं यत्किंचिद्धर्मसंस्थितम् ।\nअर्द्धांगुलस्य सीमाया हरणेन प्रणश्यति ३८।\nगोतीर्थं ग्रामरथ्यां च श्मशानग्राममेव च ।\nसंपीड्य नरकं याति यावदाभूतसंप्लवम् ३९।\nपंचकन्यानृते हंति दश हंति गवानृते ।\nशतमश्वानृते हंति सहस्रं पुरुषानृते ४०।\nहंति जातानजातांश्च हिरण्यार्थेऽनृतं वदन् ।\nसर्वं भूम्यनृते हंति मास्म भूम्यनृतं वद ४१।\nब्रह्मस्वे नो रतिं कुर्यात्प्राणैः कंठगतैरपि ।\nअग्निदग्धाः प्ररोहंति ब्रह्मदग्धो न रोहति ४२।\nअग्निदग्धाः प्ररोहंति सूर्यदग्धास्तथैव च ।\nराजदंडहताश्चैव ब्रह्मशापहता हताः ४३।\nब्रह्मस्वेन च पुष्टानि अंगानि च मुहुर्महुः ।\nकार्यकालेविशीर्यंते सिकताभि तपो यथा ४४।\nब्रह्मस्वहरणं कुर्वन्नरो यातीह रौरवम् ।\nन विषं विषमित्याहुर्ब्रह्मस्वं विषमुच्यते ४५।\nविषमेकाकिनं हंति ब्रह्मस्वं पुत्रपौत्रिकम् ।\nलोहचूर्णं चाश्मचूर्णं विषं संजरयेन्नरः ४६।\nब्रह्मस्वं त्रिषु लोकेषु कः पुमान्जरयिष्यति ।\nब्रह्मस्वेन तु यत्सौख्यं देवस्वेन तु या रतिः ४७।\nतद्धनं कुलनाशाय भवत्यात्मविनाशनम् ।\nब्रह्मस्वं ब्रह्महत्या च दरिद्रस्य तु यद्धनम् ४८।\nगुरुमित्रहिरण्यं च स्वर्गस्थमपि पीडयेत् ।\nश्रोत्रियाय कुलीनाय दरिद्राय च वासव ४९।\nसंतुष्टाय विनीताय सर्वस्वसहिताय च ।\nवेदाभ्यास तपो ज्ञानेंद्रियसंयमशालिने 6.32.५०।\nईदृशाय सुरश्रेष्ठ यद्दत्तं हि तदक्षयम् ।\nआमपात्रे यथा न्यस्तं क्षीरं दधि घृतं मधु ५१।\nभिनत्ति पात्रं दौर्बल्यान्न च पात्रं विनश्यति ।\nएवं गां च हिरण्यं च वस्त्रमन्नं मही तिलान् ५२।\nअविद्वान्प्रतिगृह्णाति भस्मीभवति काष्ठवत् ।\nयस्तडागं नवं कुर्यात्पुराणं वापि खानयेत् ५३।\nसर्वं कुलं समुद्धृत्य स्वर्गलोके महीयते ।\nवापीकूपतडागानि उद्यानप्रभवानि च ५४।\nपुनर्नीतानि संस्कारं ददते मौक्तिकं फलम्।\nनिदाघकाले पानीय यस्य तिष्ठति वासव ५५।\nस दुर्गं विषमं कृच्छ्रं न कदाचिदवाप्नुयात् ।\nएकाहं तु स्थितं तोयं पृथिव्यां देवसत्तम ५६।\nकुलानि तारयेत्तस्य सप्तसप्त परानपि ।\nदीपालोकप्रदानेन वपुष्मान्स भवेन्नरः ५७।\nदक्षिणायाः प्रदानेन स्मृतिं मेधां च विंदति ।\nकृत्वापि पातकं कर्म यो दद्यादनुसंधिने ५८।\nब्राह्मणाय विशेषेण न स पापैर्हि लिप्यते ।\nभूमेर्गावस्तथादासः प्रसह्य प्रहृता यदा ५९।\nन निवेदयते यस्तु तमाहुर्ब्रह्मघातकम् ।\nउपस्थिते विवाहे च यज्ञे दाने च वासव ६०।\nमोहाच्चरति विघ्नं यः स मृतो जायते कृमिः ।\nधनं फलति दानेन जीवितं जीवरक्षणात् ६१।\nरूपमैश्वर्यमारोग्यमहिंसाफलमश्नुते ।\nफलमूलाशनात्पूजां स्वर्गः सत्येन लभ्यते ६२।\nप्रायोपवेशनाद्राज्यं सर्वत्र सुखमश्नुते ।\nसुखाट्यः शक्रदीक्षायां सुगामी च तृणाशनः ६३।\nरूपी त्रिषवणस्नायी वायुं पीत्वा क्रतुं लभेत् ।\nनित्यस्नायी भवेद्दक्षः संध्यावेदजपान्वितः ६४।\nअहिंस्रो याति वैराज्यं नाकपृष्ठमनाशकम् ।\nअग्निप्रवेशी नियतं ब्रह्मलोके महीयते ६५।\nरसानां प्रतिसंहारे पशून्पुत्रांश्च विंदति ।\nनाके चिरं स वसति उपवासी च यो भवेत् ६६।\nसततं भूमिशायी यः स लभेदीप्सितां गतिम् ।\nवीरासनं वीरशयं वीरस्थानमुपासतः ६७।\nअक्षयास्तस्यलोकाः स्युः सर्वकामगमास्तथा ।\nउपवासं च दीक्षां च अभिषेकं च वासव ६८।\nकृत्वा द्वादशवर्षाणि वीरस्थानाद्विशिष्यते ।\nपावनं चरते धर्मं स्वर्गलोके महीयते ६९।\nबृहस्पतिमतं पुण्यं ये पठंति द्विजोत्तमाः ।\nतेषां चत्वारि वर्द्धंते आयुर्विद्यायशोबलम् ७०।\nनारद उवाच-\nइतींद्राय बृहस्पतिप्रणीतं धर्मशास्त्रकम् ।\nमह्यं भक्ताय संप्रोक्तं महेशेनाखिलं नृप ७१।\nइति श्रीपाद्मेमहापुराणे पंचपंचाशत्सहस्रसंहितायां उत्तरखण्डे उमापतिनारदसंवादे धर्मकथने द्वात्रिंशोऽध्यायः ।"
  }
]
[
  {
    "text": "ईश्वर उवाच।\nधात्रीच्छायां समाश्रित्य कुर्यात्पिंडं तु यो गुह ।\nमुक्तिं प्रयांति पितरः प्रसादान्माधवस्य तु १।\nमूर्ध्नि पाणौ मुखे चैव देहे चैव तु यो नरः ।\nधत्ते धात्रीफलं वत्स धात्रीफलविभूषितः २।\nधात्रीफलकृताहारो नरो नारायणो भवेत् ।\nयः कश्चिद्वैष्णवो लोके धत्ते धात्रीफलं गुह ३।\nप्रियो भवति देवानां मनुष्याणं च का कथा ।\nन जह्यात्तुलसीमालां धात्रीमालां विशेषतः ४।\nयावत्तिष्ठति कंठस्था धात्रीमाला नरस्य हि ।\nतावत्तस्य शरीरे तु प्रतिष्ठति च केशवः ५।\nधात्रीं फलं तु तुलसीमृत्तिका द्वारकोद्भवा ।\nसफलं जीवितं तस्य त्रितयं यस्य वेश्मनि ६।\nयावद्दिनानि वहते धात्रीमालां कलौ नरः ।\nतावद्युगसहस्राणि वैकुंठे वसतिर्भवेत् ७।\nमालायुग्मं वहेद्यस्तु धात्रीतुलसिसंभवम् ।\nवहते कंठदेशे तु कल्पकोटिं दिवं वसेत् ८।\nसंनियम्येंद्रियग्रामं शालग्रामशिलार्चनम् ।\nयः कुर्यान्मानवो भक्त्या पुष्पेपुष्पेऽश्वमेधजम् ९।\nसुराणां च यथा विष्णुः पुष्पाणां तुलसी तथा ।\nतुलस्यानुदिनं देवं योऽर्चयेद्गरुडध्वजम् १०।\nजन्मदुःखजरारोगैर्मुक्तोऽसौ मुक्तिमाप्नुयात् ।\nतुलसीमालया विष्णुः पूजितो येन कार्तिके ११।\nयमाक्षरकृतां मालां स्फुटं शौरिः प्रमार्जति ।\nश्रीचंदनं सकर्पूरमगुरुं च सकुंकुमम् १२।\nकेतकी दीपदानं च सर्वदा केशवप्रियम् ।\nकार्तिके केतकीपुष्पं दत्तं येन कलौ युगे १३।\nदीपदानं महासेन कुलानां तारयेच्छतम् ।\nसरोरुहाणि तुलसी केतकी मुनिपुष्पकम् १४।\nकार्तिके च दिनान्येव दीपदानं तु पंचमम् ।\nकेतकीमालया येन कार्तिके पुष्पमंडपम् १५।\nकेशवस्य कृतं वत्स वसतिर्दिवि तस्य च ।\nकेतकीपुष्पकेनैव पूजितो गरुडध्वजः १६।\nसमाः सहस्रं सुप्रीतो जायते मधुसूदनः ।\nअर्चयित्वा हृषीकेशं कुसुमैः केतकीभवैः १७।\nपुण्यं तद्भवनं याति केशवस्य शिवं गुह ।\nदमनकेनापि देवेशं संप्राप्ते मधुमाधवे १८।\nसमभ्यर्च्य मुनिश्रेष्ठ अर्चनाल्लभते फलम् ।\nअगस्तिकुसुमैर्देवं योऽर्चयेत जनार्दनम् १९।\nदर्शनात्तस्य भो विप्र नरकाग्निः प्रणश्यति ।\nन तत्करोति विप्रर्षे तपसा तोषितो हरिः २०।\nयत्करोति महासेन मुनिपुष्पैरलंकृतः ।\nविहाय सर्वपुष्पाणि मुनिपुष्पेण केशवम् २१।\nकार्तिके योऽर्चयेद्भक्त्या वाजिमेधफलं लभेत् ।\nमुनिपुष्पकृतां मालां यो ददाति जनार्दने २२।\nदेवेंद्रोऽपि मुनिश्रेष्ठ कुरुते तस्य सत्कथाम् ।\nगवामयुतदानेन यत्फलं प्राप्यते गुह २३।\nमुनिपुष्पेण चैकेन कार्तिके लभते फलम् ।\nकौस्तुभेन यथा प्रीतो यथा च वनमालया २४।\nतुलसीदलेन संप्रीतः कार्तिके च तथा हरिः ।\nसिऊ!त उवाच।\nप्रश्रयावनतं दृष्ट्वा कुमारं भक्तितत्परम् २५।\nपुनः प्रोवाच भगवान्महादेवो वृषध्वजः ।\nईश्वर उवाच।\nशृणु दीपस्य माहात्म्यं कार्तिके शिखिवाहन २६।\nपितरश्चैव वांच्छंति सदा पितृगणैर्वृताः ।\nभविष्यति कुलेऽस्माकं पितृभक्तः सुपुत्रकः २७।\nकार्तिके दीपदानेन यस्तोषयति केशवम् ।\nघृतेन दीपको यस्य तिलतैलेन वा पुनः २८।\nज्वलते यस्य सेनानीरश्वमेधेन तस्य किम् ।\nतेनेष्टं क्रतुभिः सर्वैः कृतं तीर्थावगाहनम् २९।\nदीपदानं कृतं येन कार्तिके केशवाग्रतः ।\nकृष्णपक्षे विशेषेण पुत्र पंचदिनानि च ३०।\nपुण्यानि तेषु यो दत्ते दीपं सोऽक्षयमाप्नुयात् ।\nएकादश्यां परैर्दत्तं दीपं प्रज्वाल्य मूषिका ३१।\nमानुष्यं दुर्ल्लभं प्राप्य परां गतिमवाप सा ।\nलुब्धकोऽपि चतुर्दश्यां पूजयित्वा महेश्वरम् ३२।\nनिर्भक्षः परमं प्राप्य विष्णुलोकं जगाम सः ।\nश्वपाकस्याश्रयाद्वैश्या दीपं कृत्वा परैः कृतम् ३३।\nशुद्धा लीलावती भूत्वा जगाम स्वर्गमक्षयम् ।\nगोपः कश्चिदमावस्यां पूजां दृष्ट्वा तु शार्ङ्गिणः ३४।\nमुहुर्मुहुर्जयेत्युक्त्वा राजराजेश्वरोऽभवत् ।\nतस्माद्दीपाः प्रदातव्या रात्रावस्तमते रवौ ३५।\nगृहेषु सर्वगोष्ठेषु सर्वेष्वायतनेषु च ।\nदेवालयेषु देवानां श्मशानेषु सरस्सु च ३६।\nघृतादिना शुभार्थाय यावत्पंचदिनानि च ।\nपापिनः पितरो ये च लुप्तपिंडोदकक्रियाः ।\nतेपि यांति परां मुक्तिं दीपदानस्य पुण्यतः ३७।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये दीप गंध धात्री माहात्म्यवर्णनो नाम एकविंशत्यधिकशततमोऽध्यायः १२१।"
  }
]
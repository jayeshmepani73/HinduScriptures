[
  {
    "text": "नारद उवाच-\nयमस्याराधनं ब्रूहि मद्धितार्थं सुरोत्तम ।\nकथं न गम्यते देव नरेण नरकांतरे १।\nश्रूयते यमलोके तु सदा वैतरणी नदी ।\nअनाधृष्यात्वपारा च दुस्तरा बहुशोणिता २।\nदुस्तरा सर्वभूतानां सा कथं सुतरा भवेत् ।\nभयमेतन्महादेव यमलोकं प्रति प्रभो ३।\nतस्य निर्मोचनार्थाय ब्रूहि कृत्यमशेषतः ।\nभगवन्देवदेवेश कृपां कृत्वा ममोपरि ४।\nमहादेव उवाच-\nद्वारवत्यां पुरा विप्र स्नातोऽहं लवणांभसि ।\nददृशे मुनिमायांतं मुद्गलं नाम वाडव ५।\nज्वलंतमिवचादित्यं तपसा द्योततांगकम् ।\nमां प्रणम्य मुनिः प्राह मुद्गलो विस्मयान्वितः ६।\nमुद्गल उवाच-\nअकस्मान्मूर्च्छितो देव पतितोऽस्मि धरातले ।\nप्रज्वलंति ममांगानि गृहीतो यमकिंकरैः ७।\nबलादाकृष्यमाणोऽहं पुरुषॐगुष्ठमात्रकः ।\nबद्धो यमभटैर्गाढं नीतोऽस्मि शमनांतिकम् ८।\nक्षणात्सभायां पश्यामि यमं पिंगललोचनम् ।\nकृष्णमुखं महारौद्रं मृत्युव्याधिशतान्वितम् ९।\nवातपित्त श्लेष्मदोषैर्मूर्तिमद्भिस्तु सेवितम् ।\nकायशोषज्वरातंक स्फोटिका लूतकादिभिः १०।\nज्वालांगमर्दशीर्षार्ति भगंदर बलक्षयैः ।\nकंठमालाक्षिरोगैश्च मूत्रकृच्छ्रज्वरव्रणैः ११।\nविमूर्च्छिका गलग्राह हृद्रोगैर्भूततस्करैः ।\nइत्थं बहुविधै रौद्रैर्नानारूपैर्भयंकरैः १२।\nकपालशिरोहस्तैश्च संग्रामे नरके तथा ।\nराक्षसैर्दानवैर्घोरैरुपविष्टैः पुरः स्थितैः १३।\nधर्माधिकारिभिश्चात्र चित्रगुप्तादि लेखकैः ।\nव्याघ्र सिंह वराहैश्च शिखासर्पैः सुदुर्द्धरैः १४।\nवृश्चिकैर्दंष्ट्रिभिर्भूतैः कीटकैर्मत्कुणादिभिः ।\nवृक चित्रादि शुनकैः कंकैर्गृध्रैश्च जंबुकैः १५।\nतस्करैर्भूतदारिद्रैर्मारिभिर्डाकिनीग्रहैः ।\nमुक्तकेशैः श्वासकासैर्भ्रुकुटी कुटिलाननैः १६।\nबृहत्प्रतापैर्नोभीतैः शासकैः पापकर्मणाम् ।\nयमः सभायां शुशुभे सेव्यमानः परिग्रहैः १७।\nभीमाटविकजीवैश्च यथा व्यालांजनो गिरिः ।\nततो विश्वेश्वरः प्राह समयः किंकरान्प्रति १८।\nनामभ्रांतैर्भवद्भिश्च समानीतः कथं मुनिः ।\nभीमकस्यात्मजो ग्रामे कौंडिन्ये मुद्गलाभिधः १९।\nक्षीणायुः क्षत्रियः सोऽस्ति आनेयो मुच्यतामसौ ।\nश्रुत्वैतत्ते गतास्तस्मादायाताः पुनरेव ते २०।\nधर्मराजं पुनः प्राहुः सर्वे ते यमकिंकराः ।\nतत्रास्माभिर्गतैर्देही क्षीणायुर्नोपलक्षितः २१।\nयम उवाच-\nकिं कारणमदृश्यास्ते प्रायेण भवतां नराः ।\nसुकृता द्वादशीयैस्तु ख्याता वैतरणी नदी २२।\nउज्जयिन्यां प्रयागे वा यमुनायां च ये मृताः ।\nतिलहस्तिहिरण्यादि दत्तं यैस्तु गवाह्निकम् २३।\nदूता ऊचुः -\nतद्व्रतं कीदृशं ब्रह्मन्ब्रूहि सर्वमशेषतः ।\nकिं तत्र देव कर्त्तव्यं पुरुषैस्तवतोषदम् २४।\nयेन कृता नरश्रेष्ठ द्वादशी कृष्णपक्षजा ।\nउपवासे च तेनैव कथं पापात्प्रमुच्यते २५।\nतद्व्रतं केन विधिना कर्त्तव्यं च यथा वद ।\nसुप्रसन्नेन वक्तव्यं दयां कृत्वा दयानिधे २६।\nश्रीमुद्गल उवाच-\nदूतानां वचनं श्रुत्वा उवाच मधुरं तदा ।\nसर्वं वदामि भो दूता यथादृष्टं यथाश्रुतम् २७।\nयम उवाच-\nमार्गशीर्षादि मासे तु या इमाः कृष्णपक्षजाः ।\nतासु पूर्वासु विधिवद्दूता वैतरणीव्रतम् २८।\nप्रतिमासं च कर्त्तव्यं यावद्वर्षं भवेद्ध्रुवम् ।\nयां तु कृत्वा तु भो दूता मुच्यते नात्र संशयः २९।\nउपवासस्य नियमः कर्त्तव्यो विष्णु तुष्टिदः ।\nअद्य मे देवदेवेश उपवासो भविष्यति ३०।\nद्वादश्यां पूज्य गोविंदं भक्तिभावसमन्वितम् ।\nस्वप्नेंद्रियस्य वैकल्याद्भोजनं यच्च मैथुनम् ३१।\nतत्सर्वं क्षम मे देव कृपां कृत्वा ममोपरि ।\nएवं वै नियमं कृत्वा मध्याह्ने तीर्थमाव्रजेत् ३२।\nमृद्गोमय तिलान्नीत्वा गंतव्यं विधिपूर्वकम् ।\nस्नानं तत्र प्रकर्तव्यं व्रतसंपूर्णहेतवे ३३।\nअश्वक्रांतेति मंत्रेण स्नानं कुर्याद्विशेषतः ।\nअश्वक्रांते रथक्रांते विष्णुक्रांते वसुंधरे ३४।\nमृत्तिके हर मे पापं यन्मया पूर्वसंचितम् ।\nतया हतेन पापेन सर्वपापैः प्रमुच्यते ३५।\nकाश्यां चैव तु संभूतास्तिला वै विष्णुरूपिणः ।\nतिलस्नानेन गोविंदः सर्वं पापं व्यपोहति ३६।\nविष्णुदेहोद्भवा देवि महापापापहारिणी ।\nसर्वं पापं हर त्वं वै सर्वेषां हि नमोऽस्तु ते ३७।\nतुलसीपत्रकं धृत्वा नामोच्चारणपूर्वकम् ।\nस्नानं सुकृतिभिः प्रोक्तं कर्तव्यं विधिपूर्वकम् ३८।\nएवं स्नात्वा समुत्तीर्य परिधाय सुवाससी ।\nतर्पयित्वा पितॄन्देवांस्ततो विष्णोस्तु पूजनम् ३९।\nसंस्थाप्य चाव्रणं कुंभं पंचपल्लवसंयुतम् ।\nपंचरत्नसमोपेतं दिव्यस्रग्गंधवासितम् ४०।\nजलपूर्णं सद्रव्यंच ताम्रपात्रसमन्वितम् ।\nतत्रस्थं श्रीधरं देवं देवदेवं तपोनिधिम् ४१।\nपूर्णेन विधिना राजन्कुर्यात्पूजां गरीयसीम् ।\nमृद्गोमयादिरचितं मंडलं कारयेच्छुभम् ४२।\nतंडुलैः शुक्लधौतैश्च अश्मपिष्टैश्च कारयेत् ।\nधर्मराजः प्रकर्त्तव्यो हस्ताद्यव यवान्वितः ४३।\nनदीं वैतरणीं ताम्रां स्थापयित्वा तदग्रतः ।\nपूजयेच्च पृथक्सम्यक्समावाहनपूर्वकम् ४४।\nआवाहयामि देवेशं यमं वै विश्वरूपिणम् ।\nइहाभ्येहि महाभाग सान्निध्यं कुरु केशव ४५।\nइदं पाद्यं श्रियः कांत सोपविष्टं हरे प्रभो ।\nविश्वोद्यानरतो नित्यं कृपां कुरु ममोपरि ४६।\nभूतिदाय नमः पादावशोकाय च जानुनी ।\nउरू नमः शिवायेति विश्वमूर्ते नमः कटिम् ४७।\nकंदर्पाय नमो मेढ्रमादित्याय फलं तथा ।\nदामोदराय जठरं वासुदेवाय वै स्तनौ ४८।\nश्रीधराय मुखं केशान्केशवायेति वै नमः ।\nपृष्ठं शार्ङ्गधरायेति चरणौ वरदाय च ४९।\nस्वनाम्ना शंखचक्रासिगदापरशुपाणये ।\nसर्वात्मने नमस्तुभ्यं शिर इत्यभिधीयते 6.66.५०।\nमत्स्यं कूर्मं च वाराहं नारसिंहं च वामनम् ।\nरामं रामं च कृष्णं च बुधं कल्किं नमोऽस्तु ते५१।\nसर्वपापौघनाशार्थं पूजयामि नमो नमः ।\nएभिश्च सर्वशो मंत्रैर्विष्णुं ध्यात्वा प्रपूजयेत् ५२।\nधर्मराज नमस्तेऽस्तु धर्मराज नमोऽस्तु ते ।\nदक्षिणाशापते तुभ्यं नमो महिषवाहन ५३।\nचित्रगुप्त नमस्तुभ्यं विचित्राय नमोनमः ।\nनरकार्तिप्रशांत्यर्थं कामान्यच्छ ममेप्सितान् ५४।\nयमाय धर्मराजाय मृत्यवे चांतकाय च ।\nवैवस्वताय कालाय सर्वभूतक्षयाय च ५५।\nवृकोदराय चित्राय चित्रगुप्ताय वै नमः ।\nनीलाय चैव दध्नाय नित्यं कुर्यान्नमो नमः ५६।\nएवं द्वादशभिः पूज्यो नामभिर्धर्मराट्प्रभुः।\nवैतरणी सुदुःपारे पापघ्नि सर्वकामदे ५७।\nइहाभ्येहि महाभागे गृहाणार्घं मया कृतम् ।\nयमद्वारपथे घोरे ख्याता वैतरणी नदी ५८।\nतस्यामुद्धरणार्थाय जन्ममृत्युजरातिगा ।\nया दुस्तरा दुष्कृतिभिः सर्वप्राणिभयापहा ५९।\nयस्यां भयात्प्रमज्जंति प्राणिनो यातनापराः ।\nतर्तुकामस्तु तां घोरं जया देवि नमोनमः ६०।\nतस्यां देवाधितिष्ठंति या सा वैतरणी नदी ।\nसा चापि पूजिता भक्त्या प्रीत्यर्थं केशवस्य च ६१।\nयस्यास्तटे प्रविशंति ऋषयः पितरस्तथा ।\nसा चापि सिंधुरूपेण पूजिता पापहारिका ६२।\nतरीतुं तां प्रदास्यामि सर्वपापविमुक्तये ।\nपुण्यार्थं संप्रवक्ष्यामि तुभ्यं वैतरणी नदीम् ६३।\nमयासि पूजिता भक्त्या प्रीत्यर्थं केशवस्य च ।\nकृष्णकृष्णजगन्नाथ संसारादुद्धरस्व माम् ६४।\nनामग्रहणमात्रेण सर्वं पापं हरस्व मे ।\nयज्ञोपवीतं परमं कारितं नवतंतुभिः ६५।\nप्रतिगृह्णीष्व देवेश प्रीतो यच्छ ममेप्सितम् ।\nइदं तव च तांबूलं यथाशक्त्या सुशोभनम् ६६।\nप्रतिगृह्णीष्व देवेश मामुद्धर भवार्णवात् ।\nपंचवर्ती प्रदीपोऽयं देवेशारार्तिकं तव ६७।\nमोहांधकारद्युमणे भक्तियुक्तो भवार्तिहृत् ।\nपरमान्नं सुपक्वान्नं समस्तरससंयुतम् ६८।\nनिवेदितं मया भक्त्या भगवन्प्रतिगृह्यताम् ।\nद्वादशाक्षरमंत्रेण यथासंख्य जपेन च ६९।\nप्रीयतां मे श्रियःकांतः प्रीतो यच्छतु वांछितम् ।\nपंच गावः समुत्पन्ना मथ्यमाने महोदधौ ७०।\nतासां मध्ये तु या नंदा तस्यै धेन्वै नमोनमः ।\nगां संपूज्य विधानेन अर्घ्यं दद्यात्समाहितः ७१।\nसर्वकामदुघे देवि सर्वांतकनिवारिणी ।\nआरोग्यं संततिं दीर्घां देहि नंदिनि मे सदा ७२।\nपूजिता च वसिष्ठेन विश्वामित्रेण धीमता ।\nकपिले हर मे पापं यन्मया पूर्वसंचितम् ७३।\nगावो ममाग्रतः संतु गावो मे संतु पृष्ठतः ।\nनाके मामुपतिष्ठंतु हेमशृंगी पयोमुचः ७४।\nसुरभ्यः सौरभेयाश्च सरितः सागरा यथा ।\nसर्वदेवमये देवि सुभद्रे भक्तवत्सले ७५।\nएवं संपूज्य विधिवद्दद्याद्गोषु गवाह्निकम् ।\nसौरभेयः सर्वहिताः पवित्राः पापनाशनाः ७६।\nप्रतिगृह्णंतु मे ग्रासं गावस्त्रैलोक्यमातरः ।\nगंगदायै नमो भूत्यै सर्वपापप्रहाणये ७७।\nअनेनैव तु मंत्रेण गदां वैधारयेद्बुधः ।\nपं नमः पद्मनाभाय पद्मं वै धारयेत्सुधीः ७८।\nचं चक्ररूपिणे विष्णो धारणं चक्रजं स्मृतम् ।\nशं शंखरूपिणे तुभ्यं नमोऽस्तु सुखकारिणे ७९।\nमंत्रेणानेन वै दूता धारणं शंखजं स्मृतम् ।\nचतुर्णामायुधानां तु धारणं मुनिभिः स्मृतम् ८०।\nअग्निहोत्रं यथा नित्यं वेदस्याध्ययनं तथा ।\nब्राह्मणस्य तथैवेदं तप्तमुद्रादि धारणम् ८१।\nचंदनेन सुगंधेन गोपिकाचंदनेन तु ।\nधारणं च विशेषेण ब्राह्मणैर्वेदपारगैः ८२।\nचांडालोऽपि भवेच्छुद्धो धारणाच्च न संशयः ।\nऊर्ध्वं पुंड्रमृजुं सौम्यं सचिह्नं धारयेद्यदि ८३।\nस चांडालोऽपि शुद्धात्मा पूज्य एव सदा द्विजैः ।\nचांडालानां गृहे दूतास्तुलसी यत्र दृश्यते ८४।\nतत्रत्या तुलसी ग्राह्या भक्तिभावेन चेतसा ८५।\nइति श्रीपाद्मे महापुराणे उत्तरखंडे पंचपंचाशत्साहस्र्यांसंहितायामुमापतिनारदसंवादे यमाराधनं नाम षट्षष्टितमोऽध्यायः ६६।"
  }
]
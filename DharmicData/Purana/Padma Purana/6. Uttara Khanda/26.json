[
  {
    "text": "नारद उवाच-\nगुणाधिकेभ्यो विप्रेभ्यो दातुकामोऽपि मानवः ।\nकानिकानि च लोकेऽस्मिन्दद्यात्सर्वं तथा वद १।\nमहादेव उवाच-\nलोके तत्वं हि संज्ञाय शृणु देवर्षिसत्तम ।\nअन्नमेवं प्रशंसंति सर्वमन्ने प्रतिष्ठितम् २।\nतस्मादन्नं विशेषेण दातुमिच्छंति मानवाः ।\nअन्नेन सदृशं दानं न भूतं न भविष्यति ३।\nअन्नेन धार्यते विश्वं जगत्स्थावरजंगमम् ।\nअन्नमूर्जस्करं लोके प्राणाह्यन्ने प्रतिष्ठिताः ४।\nदातव्यं भक्ष्यमेवान्नं ब्राह्मणाय महात्मने ।\nकुटुंबं पीडयित्वापि आत्मनो भूतिमिच्छता ५।\nनारदासौ विदांश्रेष्ठो यो दद्यादन्नमर्थिने ।\nब्राह्मणायार्तरूपाय पारलौकिकमात्मनः ६।\nआत्मीयभूतिमन्विच्छेत्काले द्विजमुपस्थितम् ।\nश्रांतमध्वनि वर्त्तंतं गृहस्थं गृहमागतम् ७।\nअन्नदः प्राप्नुते विद्वान्सुशीलो वीतमत्सरः ।\nक्रोधमुत्पतितं हित्वा दिवि चेह च यत्सुखम् ८।\nनाभिनिंदेच्च अतिथिं न द्रुह्याच्च कथंचन ।\nब्रह्मविदेऽर्पयेदन्नं तच्च दानं विशिष्यते ९।\nश्रांतायादृष्टपूर्वाय अन्नमध्वनि वर्तिने ।\nयो दद्याच्च परिक्लिष्टं सर्वधर्ममवाप्नुयात् १०।\nपितृदेवांस्तथा विप्रातिथींश्च महामुने ।\nयो नरः प्रीणयेतान्नैस्तस्य पुण्यमनंतकम् ११।\nकृत्वापि सुमहत्पापं यो दद्यादन्नमर्थिने ।\nब्राह्मणाय विशेषेण स तु पापैः प्रमुच्यते १२।\nब्राह्मणेष्वक्षयं दानमन्नं शूद्रे महत्फलम् ।\nअन्नदानं च शूद्रे च ब्राह्मणे चावशिष्यते १३।\nन पृच्छेद्गोत्रचरणं न च स्वाध्यायमेव च ।\nभिक्षुको ब्राह्मणो ह्यत्र दद्यादन्नं प्रयाति च १४।\nअन्नदस्य शुभा वृक्षाः सर्वकामफलान्विताः ।\nसंभवंतीह लोके च हर्षयुक्तास्त्रिविष्टपे १५।\nअन्नदानेन ये लोकास्तान्शृणुष्वमहामुने ।\nविमानानि प्रकाशंते दिवि तेषां महात्मनाम् १६।\nनानासंस्थानरूपाणि नानाकामान्वितानि च ।\nसर्वकामफलाश्चापि वृक्षा भुवनसंस्थिताः १७।\nहेमवाप्यः शुभाः सर्वा दीर्घिकाश्चैव सर्वशः ।\nघोषवंति च यानानि मुक्तान्यथ सहस्रशः १८।\nभक्ष्यभोज्यमयाः शैला वासांस्याभरणानि च ।\nक्षीरं स्रवंत्यः सरितस्तथैवाज्यस्य पर्वताः १९।\nप्रासादाः शुभ्रवर्णाभाः शय्याश्च कनकोज्वलाः ।\nतदन्नं दातुमिच्छंति तस्मादन्नप्रदो भवेत् २०।\nएते लोकाः पुण्यकृतामन्नदानं महत्फलम् ।\nतस्मादन्नं विशेषेण दातव्यं मानवैर्भुवि २१।\nइति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे अन्नदानप्रशंसानाम षड्विंशोऽध्यायः २६।"
  }
]
[
  {
    "text": "पार्वत्युवाच।\nशालग्रामशिला शुद्धा मूर्त्तयः संति भूतले ।\nतासां चैव तु मूर्तीनां पूजनं कतिधा स्मृतम् १।\nब्राह्मणैः कति पूज्यास्ताः क्षत्रियैर्वा सुरेश्वर ।\nवैश्यैर्वापि कथं शूद्रैः स्त्रीभिर्वापि समादिश २।\nमहादेव उवाच।\nशालग्रामशिला पुण्या पवित्रा धर्मकारिणी ।\nयस्या दर्शनमात्रेण ब्रह्महा शुध्यते नरः ३।\nतद्गृहं सर्वतीर्थानां प्रवरं श्रुतिनोदितम् ।\nयत्रेयं सर्वदा मूर्तिः शालग्रामशिला शुभा ४।\nब्राह्मणैः पंचपूज्या स्युश्चतस्रः क्षत्रियैस्तथा ।\nवैश्यैस्तिस्रस्तथापूज्याएकापूज्याप्रयत्नतः ५।\nतस्यादर्शनमात्रेणशूद्रो मुक्तिमवाप्नुयात् ।\nअनेन विधिना देवि ये नराः पूजयंति वै ६।\nभोगान्सर्वांस्तत्र भुक्त्वा यांति विष्णोः सनातनम् ।\nइयं सा महती मूर्तिः सर्वदा पापहारिणी ७।\nकैलासाद्यं फलं देवि जायते पूजनाद्यतः ।\nतत्र गंगा च यमुना गोदावरी सरस्वती ८।\nतिष्ठते च शिला यत्र सर्वं तत्र न संशयः ।\nकिमत्र बहुनोक्तेन भूयोभूयो वरानने ९।\nपूजनं मनुजैः सम्यक्कर्त्तव्यं मुक्तिमिच्छुभिः ।\nभक्तिभावेन देवेशि येऽर्चयंति जनार्दनम् १०।\nतेषां दर्शनमात्रेण ब्रह्महा शुध्यते जनः ।\nदासभावेन ये शूद्राः स्वर्चनं कुर्वते सदा ११।\nतेषां पुण्यं न जानंति ब्रह्माद्याश्च सुरेश्वरि ।\nभक्तिभावेन ये विप्रा हरिमभ्यर्चयंति वै १२।\nएकविंशतिकुलं तैस्तु तारितं तेषु जन्मसु ।\nशंखचक्रांकितो यस्तु विप्रः पूजनमाचरेत् १३।\nपूजितं तु जगत्सर्वं तेन विष्णुप्रपूजनात् ।\nपितरः संवदंत्यस्मत्कुले जाताश्च वैष्णवाः १४।\nतत्कुलं तारितं तैस्तु यावदाभूतसंप्लवम् ।\nते तु चास्मान्समुद्धृत्य नयंते विष्णुमंदिरम् १५।\nस एव दिवसो धन्यो धन्या माताऽथ बांधवाः ।\nपिता तस्य च वै धन्यो धन्या वै सुहृदस्तथा १६।\nसर्वे धन्यतमा ज्ञेया विष्णुभक्तिपरायणाः ।\nतेषां दर्शनमात्रेण महापापात्प्रमुच्यते १७।\nउपपातकानि सर्वाणि महांति पातकानि च ।\nतानि सर्वाणि नश्यंति वैष्णवानां च दर्शनात् १८।\nपावका इव दीप्यंते ये नरा वैष्णवा भुवि ।\nविमुक्ताः सर्वपापेभ्यो मेघेभ्य इव चंद्रमाः १९।\nआर्द्रशुष्कं लघुस्थूलं वाङ्मनः कर्मभिः कृतम् ।\nतत्सर्वं नाशमायाति वैष्णवानां च दर्शनात् २०।\nहिंसादिकं च यत्पापं ज्ञानाज्ञानं कृतं च यत् ।\nतत्सर्वं नाशमायाति दर्शनाद्वैष्णवस्य च २१।\nनिःपापास्त्रिदिवं यांति पापिष्ठा यांति शुद्धिताम् ।\nदर्शनादेव साधूनां सत्यं तुभ्यं मयोदितम् २२।\nसंसारकर्दमालेपप्रक्षालनविशारदः ।\nपावनः पावनानां च विष्णुभक्तो न संशयः २३।\nप्रत्यहं विष्णुभक्ता ये स्मरंति मधुसूदनम् ।\nते तु विष्णुमया ज्ञेया विष्णुस्तत्र न संशयः २४।\nनवनीलघनश्यामं नलिनायतलोचनम् ।\nशंखचक्रगदापद्मधरं पीतांबरावृतम् २५।\nकौस्तुभेन विराजंतं वनमालाधरं हरिम् ।\nउल्लसत्कुंडलज्योतिः कपोलवदनश्रिया २६।\nविराजितं किरीटेन वलयांगदनूपुरैः ।\nप्रसन्नवदनांभोजं चतुर्बाहुं श्रियान्वितम् २७।\nएवं ध्यायंति ये विप्रा विष्णुं चैव तु पार्वति ।\nते विप्रा विष्णुरूपाश्च वैष्णवास्ते न संशयः २८।\nतेषां दर्शनमात्रेण भक्त्या वा भोजनेन वा ।\nपूजनेन च देवेशि वैकुंठं लभते ध्रुवम् २९।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे शालग्रामशिलापूजनमाहात्म्यंनामैकत्रिंशाधिकशततमोऽध्यायः १३१।"
  }
]
[
  {
    "text": "महादेव उवाच।\nसाभ्रमत्युत्तरे कूले अग्नितीर्थमिति श्रुतम् ।\nतस्याश्चोत्तरपूर्वेण नातिदूरे कृतास्पदम् १।\nतीर्थं पालेश्वरं नाम चंडी यत्र प्रतिष्ठिता ।\nपीठं तद्योगमातॄणां सर्वसिद्धिविधायकम् २।\nयत्र ताः सर्वदेवानां कार्यार्थे मातरः स्थिताः ।\nपरमं यत्नमास्थाय लोकानुग्रहकारणात् ३।\nत्रिरात्रमुषितो भूत्वा तस्मिंस्तीर्थे दृढव्रतः ।\nअभिगच्छेत्तमीशानं देवेशं चंडिकेश्वरम् ४।\nसाभ्रमत्यां कृतस्नानो मातृतीर्थस्य संनिधौ ।\nसमाधिविधिना युक्तो गच्छेद्वै मातृमंडलम् ५।\nगोसहस्रप्रदानस्य फलं प्राप्नोति मानवः ।\nअग्नितीर्थे नरः स्नात्वा चामुंडादर्शने कृते ६।\nन भयं जायते तस्य रक्षोभूतपिशाचजम् ।\nगोखुरा च नदी यत्र साभ्रमत्यां तु संगता ७।\nतत्र तीर्थसहस्राणि तिष्ठंतीति सुरेश्वरि ।\nश्राद्धं तत्र प्रकर्त्तव्यं तिलचूर्णेन पार्वति ८।\nपिंडान्दत्त्वा द्विजान्भोज्य अक्षयं पदमाप्नुयात् ।\nयत्र कुकर्दमो राजा पापिष्ठो दुर्द्धरः खलः ९।\nमूढोऽहंकारसंयुक्तो द्विजानां परिनिंदकः ।\nगोघ्नोऽपि बलहा चैव पापिष्ठो दुर्दमः सदा १०।\nराज्यं च कुर्वतस्तस्य पुरे पिंडारसंज्ञके ।\nतदा मृत्तिः समापन्ना धर्मे योगे सुरेश्वरि ११।\nमृतोऽसौ तत्र संजातः प्रेतरूपो महेश्वरि ।\nपीतास्यः शुष्कतुंडश्च पीतरोमाऽथ कर्कशः १२।\nउच्चस्तरो बहुरोमा क्षुत्पिपासाप्रपीडितः ।\nवायुभक्षं प्रकुर्वाणः प्रगच्छति इतस्ततः १३।\nबहुप्रेतैः समायुक्तो हाहेति करुणो रुदन् ।\nकिं कर्तव्यमिति प्राहुः प्रेतास्ते वै समीपगाः १४।\nतेऽपि तदा रोदमानाः क्षुत्पिपासादि पीडिताः ।\nअन्ये प्रेता दुरात्मानो राज्ञः संगतिमाययुः १५।\nराज्ञा सार्द्धं च गच्छंति लोकान्विजनकान्बहून् ।\nनोदकमथवा चान्नं न मार्गे दृश्यते कदा १६।\nते प्रेता दुष्टरूपाश्च विचरंति महीतले ।\nभक्षंति शवमांसानि पिबंति रुधिरं सदा १७।\nएवं कुकर्दमो राजा सदा तैः परिवारितः ।\nकदाचिद्दैवयोगेन गुरोराश्रममन्वगात् १८।\nपूर्वजन्मकृतं पुण्यं तेन योगेन संगतः ।\nपार्वत्युवाच।\nकिं कृतं तेन वै पुण्यं वद विश्वेश्वर प्रभो १९।\nअयं पापी दुरात्मा च ब्राह्मणानां च दुःखदः ।\nसत्संगतिः कथं जाता तन्मे दुस्तरतो वद २०।\nमहादेव उवाच।\nएतेन नरदेवेन पूर्वजन्मनि यत्कृतम् ।\nतत्सर्वं कथयिष्यामि शृणु त्वं नगनंदिनि २१।\nपूर्वजन्मन्ययं देवि ब्राह्मणो वेदपाठकः ।\nसंपूज्य च महादेवं कृत्वा चातिथिपूजनम् २२।\nभोजनं कुरुते नित्यमसौ वाडवसत्तमः ।\nतेन पुण्यप्रभावेन पुरो पिंडारसंज्ञके २३।\nराजा वै तत्र संजातः कुकर्दम इति श्रुतः ।\nकर्मणा मनसा चैव न कृतं पुण्यमेव च २४।\nतेन देवाभियोगेन मृतो वै प्रेतराडभूत् ।\nशुष्कास्यः शुष्करूपश्च पीतवर्णः करालकः २५।\nपूर्वजन्मकृतं पुण्यं न नश्यति सुरेश्वरि ।\nतेन पुण्याभियोगेन संगतो गुरुणाश्रमे २६।\nकहोडो वर्तते तत्र तेन दृष्टोऽथ प्रेतराट् ।\nशुष्कास्यः शुष्करूपश्च पीतवर्णः करालकः २७।\nगंभीराक्षो महापापी दुष्टैः प्रेतैश्च संयुतः ।\nऊर्द्ध्वरोमा जटायुक्तः कालरूपो भयंकरः २८।\nएवं दृष्ट्वा तदा देवि विह्वलो वाडवोऽभवत् ।\nकहोड उवाच।\nअस्मिन्मनोरमे चाहं स्थाने वै परमाद्भुते २९।\nअग्निपालेश्वरे तीर्थे नित्यं तिष्ठामि भूमिप ।\nयजमानस्त्वमस्माकं कथं जातोऽसि प्रेतराट् ३०।\nदुरात्मा दुष्टरूपश्च कालरूपो भयंकरः ।\nकेन कर्मविपाकेन जातो वै भूतले शुभे ३१।\nप्रेत उवाच।\nशृणु वाडव मे पापं पूर्वजन्मनि यत्कृतम् ।\nअहं कुकर्दमो राजा पुरे पिंडारसंज्ञके ३२।\nतत्रस्थेन मया देव यत्कृतं तच्छृणुष्व हि ।\nब्रह्मणां हिंसनं चैव पुराऽसत्यादिभाषणम् ३३।\nप्रजानां पीडनं चैव जीवानां हिंसनं सदा ।\nगवां वै दुःखकर्ताऽहं ब्राह्मणव्रतलोपनः ३४।\nअस्नातः सर्वदा विप्र सज्जनानां विदूषकः ।\nविष्णुनिंदापरो नित्यं वैष्णवानां च निंदकः ३५।\nदुराचारो दुरात्मा च वृषलीसंयुतः सदा ।\nतत्र तत्र प्रभुंजानो नाऽहं शौचपरायणः ३६।\nतेन कर्माभियोगेन मृतो वै द्विजराट्ततः ।\nप्रेतयोनिं प्रपन्नोऽस्मि दुःखी जातो ह्यनेकधा ३७।\nयस्य माता पिता नास्ति यस्य स्वजनबांधवाः ।\nतस्य बंधुर्गुरुर्माता पितापि गुरुरेव च ३८।\nइति ज्ञात्वा तु भो ब्रह्मन्मुक्तिं दातुं त्वमर्हसि ३९।\nकहोड उवाच।\nशृणु त्वं नृपतिश्रेष्ठ करिष्ये वचनं तव ।\nमुक्तिं यास्यति वै सद्यो भवांस्त्विह न संशयः ४०।\nएकादश पुरोगाश्च प्रेता ये तव संगताः ।\nते चापि मुक्तिमायांति सुतीर्थेऽस्मिन्विशेषतः ४१।\nतदा वै तेन विप्रेण तीर्थे गत्वा सुरेश्वरि ।\nसर्वैश्चकारयामास तिलपिंडोदकक्रियाः ४२।\nन मासो न तिथिर्देवी तीर्थे गत्वा पुनः पुनः ।\nकर्त्तव्यं श्राद्धकर्मादि ब्रह्मणोक्तं पुरा मम ४३।\nकृते कर्मणि देवेशि मुक्तास्ते तीर्थराजके ।\nविमानवरमारूढास्ते गता मामकीं पुरीम् ४४।\nसंगता गोखुरा यत्र साभ्रमत्या सुरेश्वरि ।\nतत्र स्नानं च दानं च कोटियज्ञफलं लभेत् ४५।\nयत्राग्नितीर्थं वर्तेत कपालेश्वरसंज्ञकम् ।\nतत्र मुक्तिस्तु संप्रोक्ता सत्यं सत्यं भवेद्ध्रुवम् ४६।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे अग्निपालेश्वरमहिमानामैकोनचत्वारिंशत्यधिकशततमोऽध्यायः १३९।"
  }
]
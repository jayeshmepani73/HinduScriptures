[
  {
    "text": "श्रीकृष्ण उवाच।\nइति तद्वचनं श्रुत्वा पृथुर्विस्मितमानसः ।\nसंपूज्य नारदं भक्त्या विससर्ज तदा प्रिये १।\nतस्माद्व्रतत्रयं ह्येतन्ममातीवप्रियंकरम् ।\nमाघकार्तिकयोस्तद्वत्तथैवैकादशीव्रतम् २।\nवनस्पतीनां तुलसी मासानां कार्तिकः प्रियः ।\nएकादशी तिथीनां च क्षेत्राणां द्वारका मम ३।\nएतेषां सेवनं यस्तु करोति च जितेंद्रियः ।\nस मे वल्लभतां याति न तथा यजनादिभिः ४।\nपापेभ्यो न भयं तेन कर्त्तव्यं नियमादपि ।\nएतेषां सेवनं कांते कुर्वता मत्प्रसादतः ५।\nसत्यभामोवाच।\nविस्मापनीयं तन्नाथ यत्त्वया कथितं मम ।\nपरदत्तेन पुण्येन कलहा मुक्तिमागता ६।\nइत्थं प्रभावो मासोऽयं कार्त्तिकस्ते प्रियंकरः ।\nस्वामिद्रोहादिपापानि स्नानदानैर्गतानि यत् ७।\nदत्तं च लभते पुण्यं यत्परेण कृतं विभो ।\nअदत्तं केन मार्गेण लभते चापि मानवः ८।\nश्रीकृष्ण उवाच।\nअदत्तान्यपि पुण्यानि पापानि च यथा नरैः ।\nप्राप्यंते कर्मणा येन तद्यथावन्निशामय ९।\nदेशग्रामकुलानि स्युर्भागभांजि कृतादिषु ।\nकलौ तु केवलं कर्त्ता फलभुक्पुण्यपापयोः १०।\nअकृतेऽपि हि संसर्गे व्यवस्थेयमुदाहृता ।\nसंसर्गात्पुण्यपापानि यथा यांति निबोध तत् ११।\nएकत्रमैथुनाद्यानादेकपात्रस्थभोजनात् ।\nफलार्द्धं प्राप्नुयान्मर्त्यो यथावत्पुण्यपापयोः १२।\nअध्यापनाद्याजनाद्वाप्येकपंक्त्यशनादपि ।\nतुर्यांशं पुण्यपापानां नित्यं प्राप्नोति मानवः १३।\nएकासनादेकयानान्निःश्वासस्यांगसंगतः ।\nषडंशं फलभागी स्यान्नयतं पुण्यपापयोः १४।\nस्पर्शनाद्भाषणाद्वापि परस्य स्तवनादपि ।\nदशांशं पुण्यपापानां नित्यं प्राप्नोति मानवः १५।\nदर्शनश्रवणाभ्यां च मनोध्यानात्तथैव च ।\nपरस्य पुण्यपापानां शतांशं प्राप्नुयान्नरः १६।\nपरस्य निंदां पैशुन्यं धिक्कारं च करोति यः ।\nतत्कृतं पातकं प्राप्य स्वपुण्यं प्रददाति सः १७।\nकुर्वतः पुण्यकर्माणि सेवां यः कुरुते नरः ।\nपत्नीभृतकशिष्येभ्यो यदन्यः कोऽपि मानवः १८।\nतस्य सेवानुरूपेण द्रव्यं किंचिन्न दीयते ।\nसोऽपि सेवानुरूपेण तत्पुण्यफलभाग्भवेत् ।\nएकपंक्त्यश्नतां यस्तु लंघयेत्परिवेषणम् १९।\nतस्य पापषडंशं तु लभेद्वै परिवेषकः ।\nस्नानसंध्यादिकं कुर्वन्यः स्पृशेद्वा प्रभाषते २०।\nस पुण्यकर्मषष्ठांशं दद्यात्तस्मै सुनिश्चितम् ।\nधर्मोद्देशेन यो द्रव्यमपरं याचते नरः २१।\nतत्पुण्यकर्मजं तस्य धनदस्त्वाप्नुयात्फलम् ।\nअपहृत्य परद्रव्यं पुण्यकर्म करोति यः २२।\nकर्मकृत्पापभाक्तत्र धनिनस्तद्भवं फलम् ।\nनापनुद्य ऋणं यस्तु परस्य म्रियते नरः २३।\nधनी तत्पुण्यमाधत्ते स्वधनस्यानुरूपतः ।\nबुद्धिदस्त्वनुमंता च यश्चोपकरणप्रदः २४।\nबलकृच्चापि षष्ठांशं प्राप्नुयात्पुण्यपापयोः ।\nप्रजाभ्यः पुण्यपापानां राजा षष्ठांशमुद्धरेत् २५।\nशिष्याद्गुरुः स्त्रियो भर्त्ता पितापुत्रात्तथैव च ।\nस्वपतेरपि पुण्यस्य योषिदर्द्धमवाप्नुयात् २६।\nचित्तस्यानुव्रता शश्वद्वर्तते तुष्टिकारिणी ।\nपरहस्तेन दानादि कुर्वतः पुण्यकर्मणि २७।\nविना भृतकपुत्राभ्यां कर्त्ता षष्ठांशमुद्धरेत् ।\nवृत्तिदो वृत्तिसंभोक्तुः पुण्यमष्टांशमुद्धरेत् २८।\nआत्मनो वा परस्यापि यदि सेवां न कारयेत् २९।\nश्रीकृष्ण उवाच।\nइत्थं ह्यदत्तान्यपि पुण्यपापान्या यांति नित्यं परसंचितानि ।\nशृणुष्व चेमं इतिहासमग्र्यं पुराभवं पुण्यमतिप्रदं च ३०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे पुण्यपापांशकथनंनाम द्वादशाधिकशततमोऽध्यायः ११२।"
  }
]
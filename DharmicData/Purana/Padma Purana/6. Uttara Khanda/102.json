[
  {
    "text": "नारद उवाच-\nपतितं वीरभद्रं तु दृंष्ट्वा रुद्रगणा भयात् ।\nआगतास्ते रणं हित्वा क्रोशमाना महेश्वरम् १।\nअथ कोलाहलं श्रुत्वा गणानां चंद्रशेखरः २।\nअभ्ययाद्वृषमारूढः संग्रामं प्रहसन्निव ।\nरुद्रमायां तमालोक्य सिंहनादैर्गणाः पुनः ३।\nनिवृत्ताः संगरे दैत्यान्निजघ्नुः शरवृष्टिभिः ।\nदैत्याश्च भीषणं रुद्रं दृष्ट्वा सर्वे विदुद्रुवुः ४।\nकार्त्तिकव्रतिनं दृष्ट्वा पातकानीव तद्भयात् ।\nअथ जालंधरो दैत्यान्विद्रुतान्प्रेक्ष्य संगरे ५।\nरोषादधावच्चंडीशं मुंचन्बाणान्सहस्रशः ।\nशुंभो निशुंभोऽश्वमुखः कालनेमिर्बलाहकः ६।\nखड्गरोमा प्रचंडश्च घस्मरश्च शिवं ययुः ।\nबाणांधकारसंच्छन्नं दृष्ट्वा गणबलं शिवः ७।\nतद्बाणजालं विच्छिद्य स्वबाणैरावृणोन्नभः ।\nदैत्यांश्च बाणवात्याभिः पीडितानकरोत्तदा ८।\nप्रचंडजालबाणौघैरपातयत भूतले ।\nखड्गरोम्णः शिरः कोपात्तथा परशुनाच्छिनत् ९।\nबलाहकस्य च शिरः खंट्वागेनाकरोद्द्विधा ।\nबद्ध्वा च घस्मरं दैत्यं पाशेनाभ्यहनाद्भुवि १०।\nवृषभेण हताः केचित्केचिद्बाणैर्निराकृताः ।\nन शेकुरसुराः स्थातुं गजाः सिंहार्दिता यथा ११।\nततः कोपपरीतात्मा वेगाद्रुद्रं जलंधरः ।\nआह्वयामास समरे तीव्राशनिसमस्वनः १२।\nजलंधर उवाच-\nयुध्यस्वाद्य मया सार्द्धं किमेभिर्निहितैस्तव ।\nयच्च किंचिद्बलं तेऽस्ति तद्दर्शय जटाधर १३।\nनारद उवाच।\nइत्युक्त्वा बाणसप्तत्या जघान वृषभध्वजम् ।\nतानप्राप्तान्शितैर्बाणैश्चिच्छेद प्रहसन्निव १४।\nततो हयान्ध्वजं छत्रं धनुश्चिच्छेद सप्तभिः ।\nसच्छिन्नधन्वा विरथो गदामादाय वीर्यवान् १५।\nअभ्यधावच्छिवस्तावद्गदाबाणैर्द्विधाकरोत् ।\nतथापि मुष्टिमुद्यम्य ययौ रुद्रजिघांसया १६।\nतावच्छिवेन बाणौघैः क्रोशमात्रमपाकृतः ।\nततो जालंधरो दैत्यो मत्वा रुद्रं बलाधिकम् १७।\nससर्ज मायां गांधर्वीमद्भुतां रुद्रमोहिनीम् ।\nततो जगुश्च ननृतुर्गंधर्वाप्सरसांगणाः १८।\nतालवेणुमृदंगांश्च वादयंतः परस्परम् ।\nतं दृष्ट्वा महदाश्चर्यं रुद्रो नादविमोहितः १९।\nपतितान्यपि शस्त्राणि करेभ्यो न विवेद सः ।\nएकाग्रभूतमालोक्यरुद्रं दैत्यो जलंधरः २०।\nकामार्त्तः सञ्जगामाशु यत्र गौरी स्थिताभवत् ।\nयुद्धे शुंभनिशुंभाख्यौ स्थापयित्वा महाबलौ २१।\nदशदोर्दंडपंचास्यस्त्रिनेत्रश्च जटाधरः ।\nमहावृषभमारूढः स बभूव जलंधरः २२।\nअथ रुद्रं समायांतमालोक्य भववल्लभा ।\nअभ्याययौ सखीमध्यात्तद्दर्शनपथेऽभवत् २३।\nयावद्ददर्श चार्वगीं पार्वतीं दनुजेश्वरः ।\nतावत्स वीर्यं मुमुचे जडांगश्चाभवत्तदा २४।\nअथ ज्ञात्वा तदा गौरी दानवं भयविह्वला ।\nजगामांतर्हिता तावत्सा तदोत्तरमानसम् २५।\nतामदृष्ट्वा तदा दैत्यः क्षणाद्विद्युल्लतामिव ।\nजवेनायात्पुनर्युद्धं यत्र देवो वृषध्वजः २६।\nपार्वत्यपि महाविष्णुं सस्मार मनसा तदा ।\nतावद्ददर्श तं देवी सोपविष्टं समीपगम् २७।\nपार्वत्युवाच।\nविष्णो जलंधरो दैत्यः कृतवान्परमाद्भुतम् ।\nतत्किं न विदितं तेऽस्ति चेष्टितं तस्य दुर्मतेः २८।\nश्रीभगवानुवाच-\nतेनैव दर्शितः पंथा वयमप्यन्वयामहे ।\nनान्यथा स भवेद्वध्यः पातिव्रत्यात्सुरक्षितः २९।\nनारद उवाच-\nजगाम विष्णुरित्युक्त्वा पुनर्जालंधरं पुरम् ।\nअथ रुद्रश्च गंधर्वानुगतः संगरे स्थितः ३०।\nअंतर्द्धानगतां मायां दृष्ट्वा तु बुबुधे तदा ।\nततः शिवो विस्मितमानसः पुनर्जगाम युद्धाय जलंधरं रुषा ३१।\nस चापि दैत्यः पुनरागतं शिवं दृष्ट्वा शरौघैः समवाकिरद्रणे ३२।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे दैत्यकपटवर्णनोनाम द्व्यधिकशततमोऽध्यायः १०२।"
  }
]
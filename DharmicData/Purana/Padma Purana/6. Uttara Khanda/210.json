[
  {
    "text": "नारद उवाच-\nएवं प्रबोध्य तान्सर्वान्वचोभिः पारमार्थिकैः ।\nस हंसः कारयामास क्रियास्तस्यात्मसंभवाः १।\nअंतर्वत्नी मुकुंदस्य निर्बंधं कुर्वती वधूः ।\nअनुगंतुं स्वभर्तारं विदुषा तेन वारिता २।\nतस्यास्थीनि समादाय तेन सन्यासिना समम् ।\nतद्भ्राता प्रययौ गंगाजले पातयितुं नृप ३।\nविप्रसन्यासिनौ तौ हि कतिभिर्वासरैर्नृप ।\nसार्थलोकवशात्प्राप्तौ इंद्रप्रस्थेऽत्र सत्पदे ४।\nइंद्रप्रस्थांतरावर्तिन्येषा या कोशला नृप ।\nअत्र सुप्तौ निशायां तौ यमुनातीरभूतले ५।\nआत्मनोरुभयोर्मध्ये न्यस्यास्थिपटसंपुटम् ।\nमार्गखेदपरिक्रांतौ दशां सौषुप्तिकीं गतौ ६।\nनिशीथेऽथ प्रसुप्तेषु सार्थलोकेषु कश्चन ।\nएकः श्वा तत्र संप्राप्तः पक्वान्नादि जिहीर्षया ७।\nबभ्राम सर्वशिविरे जिघ्रन्पाकस्थलीं मुहुः ।\nभाजनानि लिहन्मूर्ध्नि क्व च दंडाहतिं सहन् ८।\nकेनचित्ताडितो मूर्ध्नि निशब्दं विद्रुतस्ततः ।\nप्रतिचक्रुमशक्तस्तु स्त्रीजितः स्वस्त्रिया यथा ९।\nयत्रावकंडितः स श्वा दंडग्रावेष्टकादिभिः ।\nपुनर्विवेश तत्रैव सान्नपात्रलिलिप्सया १०।\nभोगेच्छया यथा वेश्या स्नेहवान्निर्द्धनो जनः ।\nभ्रमन्नेवं स चात्रापि यत्र सुप्तौ हि तावुभौ ११।\nसारमेयस्तयोर्मध्याज्जह्रे स पटसंपुटम् ।\nनीत्वा स कियतीं भूमिं दंतैस्तत्पटसंपुटम् १२।\nविदार्यास्थीनि तत्स्थानि निर्मांसान्यवलोक्य सः ।\nएतस्याः कोशलायास्तु जलमध्ये समाक्षिपत् १३।\nक्षिप्तमात्रेषु तेनास्थिष्वेतदंबुनि भूपते ।\nदिव्यं विमानमास्थाय मुकुंदोऽत्र समागतः १४।\nदृष्ट्वा गुर्वनुजौ सुप्तौ शनैः प्राबोधयत्तदा ।\nउवाच च नमस्कृत्य गुंरुं दिव्याकृतिर्नृप १५।\nमुकुंद उवाच।\nवेदायन गुरो तुभ्यं नम आशीस्तवानुज ।\nप्रासादाद्वां ममास्थीनि तीर्थेऽत्र पतितानि वै १६।\nअयं मृत्युमहं गत्वा निरयं प्राप्य तत्फलम् ।\nएतत्तीर्थप्रसादेन दैवी लब्धा मया गतिः १७।\nत्वां गुरुं तीर्थभूतं तु नमस्कर्तुमिहागतः ।\nअहं गच्छन्विमानेन दिव्येन त्रिदशालयम् १८।\nनमस्कृतो भवानेतत्तीर्थ चायं सहोदरः ।\nदृष्टो मामनुजानीहि यामि स्वर्गं सुखोदयम् १९।\nनारद उवाच-\nश्रुत्वैवं वचनं तस्य मुकुंदस्य गुरुस्तदा ।\nवेदायनो विमानस्थं तमूचे गतविस्मयः २०।\nदेवायन उवाच-\nमुकुंदाख्याहि मे सत्यं लब्ध्वा यन्मरणं भवान् ।\nकस्मिंल्लोके गतस्तात यतो यात्यधुना दिवम् २१।\nकिं वृत्तं तत्र ते तात तस्यलोकस्य कोऽधिपः ।\nकीदृशी च प्रजा कीदृक्धर्मस्तत्राखिलं वद २२।\nमुकुंद उवाच-\nकथयामि गुरो तुभ्यं यद्वृत्तं मरणादनु ।\nतीर्थस्यास्य प्रसादेन स्मृतिर्मे जायतेऽधुना २३।\nयदाहं तेन निहतश्चंडकेन दुरात्मना ।\nनापितेन तदा जग्मुर्यमभृत्याः सुदारुणाः २४।\nपिंगाक्षा रक्तकेशाश्च श्यामदेह नखाधराः ।\nवामना दीर्घचरणा ह्रस्वनासाश्च दंतुराः २५।\nनीयतां नीयतामेष धर्मराजस्य शासनात् ।\nपुरीं संयमनीमेवमूचिरे ते परस्परम् २६।\nइत्युक्त्वा यातना देहे मां निवेश्य महारुषा ।\nनिबध्य दारुणैः पाशैर्जघ्नुर्लोहस्य मुद्गरैः २७।\nतैरहं नीयमानस्तु मार्गे ह्युत्तप्तवालुके ।\nअरुदं भृशदुःखार्तस्ताडितोऽहं पुनश्च तैः २८।\nप्रोचुश्च ते ध्रुवं कृत्वा निर्भर्त्स्येति च मां बहु ।\nयमदूता ऊचुः ।\nत्वया लुप्तो गुरुर्यस्माद्वदता ब्रह्म निश्चलम् २९।\nकिं करोषि यमस्याग्रे द्रष्टव्यं दारुणं मुखम् ।\nतस्य पापस्य भोक्तव्यं दारुणस्य फलं त्वया ३०।\nतेनैव पाप्मना पापिन्नपमृत्युं गतो भवान् ।\nइत्युक्त्वा मां मुहूर्तेन बहुयोजनसंस्थिताम् ३१।\nपुरीं संयमनीं निन्युर्यत्र राजा स्वयं यमः ।\nप्रणम्य धर्मराजानं स्थापयित्वा तु मां पुरः ३२।\nआनीतोऽयं द्विजः पाप इति मां ते न्यवेदयन् ।\nदृष्ट्वा मां धर्मराजोऽथ प्रोवाच स्वसभासदः ३३।\nयम उवाच-\nभो सभ्या मामकीं वाचं शृण्वंतु सुसमाहिताः ।\nयदाहं ब्रह्मणा ह्यस्मिन्नधिकारे निवेशितः ३४।\nतदा मामित्युवाचासौ ब्रह्मा लोकपितामहः ।\nब्रह्मोवाच-\nअधर्मिणां नराणां त्वं शास्ता संयमनीपतिः ३५।\nयथापराधमाधत्स्व दंडं चंडकरात्मज ।\nपित्रोरपोषको यस्तु समर्थो गुरुध्रुक्तु यः ।\nएतौ महापातकिनौ निपात्यौ निरयेषु ते ३६।\nसर्वेषु यावद्वर्षाणां प्रत्येकमयुतं भवेत् ।\nएतयोर्न त्वया कार्या दया जातु ककुप्पते ३७।\nयम उवाच-\nइत्यहं ब्रह्मणो वाक्यात्स्वगुरुद्रुहि मानवे ।\nन करोमि क्रियां सभ्यास्तथा पित्रोरपोषके ३८।\nब्राह्मणोऽयं गुरुद्रोही तद्द्रोहादपमृत्युताम् ।\nप्राप्तो मच्छासनाद्भृत्यैरानीतो दर्शनाक्षमः ३९।\nभो भृत्याः प्रथमं घोरे रौरवे वत्सरायुते ।\nपात्यतां च पुनस्तस्मान्निःसार्य्यान्यत्र पात्यताम् ४०।\nतावंतमेव कालं वै पापोऽयं गुरुलोपकः ।\nनरकेष्विति सर्वेषु यथाकालं स्थितं द्रुतम् ४१।\nमुकुंद उवाच-\nवेदायन गुरो स्वामिन्भृत्यास्ते यमशासनात् ।\nनीत्वा मां रौरवे घोरे पाशैर्बध्वा न्यपातयन् ४२।\nतत्राहं तां व्यथां गुर्वी लब्धवानतिदारुणाम् ।\nयथाकोऽपि क्षणस्तात नीतो मे युगवत्तदा ४३।\nत्रिंशद्दिनानि तन्नीतं दुःखं मे तत्र तिष्ठता ।\nएकत्रिंशतमे ह्यस्मिन्दिनेऽहं निर्गतस्तदा ४४।\nपतितेष्वस्थिखंडेषु तीर्थेऽस्मिन्नुतमोत्तमे ।\nगुरुलोपोद्भवं पापं सद्यो नष्टं ममाभवत ४५।\nतीर्थस्यास्य प्रसादेन लब्धा च स्वर्गतिर्मया ।\nसुखं स्वर्गे निवत्स्यामि यावदिंद्राश्चतुर्दश ४६।\nयमस्य नगरे तस्मिन्याः प्रजा निवसंति वै ।\nपापिनां भयदायिन्यो धर्मिणां ता मनोहराः ४७।\nसिंहास्या गजकोलास्या महादंष्ट्रोन्नतोदरीः ।\nबिडालास्याः पिंगकेश्यो भामिन्यो दीर्घपत्कराः ४८ ।\nतीर्थस्यास्य प्रसादेन निःपापोहं यदाभवम् ।\nतदा मया प्रजा दृष्टा दिव्यरूपा यमालये ४९।\nसर्वास्ताः सत्यवादिन्यो विनयाचारसंचिताः ।\nदिव्याभरणधारिण्यो दिव्यांबरविभूषिताः ५०।\nइत्येतत्कथितं तात यत्पृष्टोऽहं त्वयानघ ।\nअनुजानीहि मां गंतुममरेशपुरीं प्रति ५१।\nनारद उवाच-\nइत्याकर्ण्य स सन्यासी स्वशिष्योक्तं वचस्तदा ।\nभूयः पप्रच्छ धर्मात्मा मुकुंदं तं द्विजं नृप ५२।\nवेदायन उवाच-\nबाल्यावधि गुरुस्नेहं मत्तोऽधीतं त्वयाखिलम् ।\nशब्दशास्त्रसमेतश्च वेदस्तु सपदक्रमः ५३।\nविहिता मम शुश्रूषा भावेन भवतोत्तमा ।\nत्वयि संति सतां साधो गुणाः शमदमादयः ५४।\nगुरुलोपकृतं पापं कथं ते समजायत ।\nएतदाख्याहि मे तात यथा जानामि तत्वतः ५५।\nमुकुंद उवाच-\nजन्मोपवीतकन्यानां धातारो निगमस्य च ।\nयज्ञोपवीतदातुश्च नाज्ञाभंगः कृतो मया ५६।\nश्वश्रुश्वशुरयोः सेवा भृत्येनेव कृता मया ।\nतवापि शास्त्रदातुश्च नाज्ञाभंगः कृतो मया ५७।\nपुरोधा यः कुलाचार्यो वेदवेदांतपारगः।\nतस्यापराद्धं केचिन्मे तत्र त्वं श्रोतुमर्हसि ५८।\nयद्यस्माकं कुले पुत्रो जायते धर्मकोविद ।\nतदा पुरोधसे धेनुमेकां वा तस्य दक्षिणाम् ५९।\nदत्त्वा संच्छिद्यते नालमिति वंशस्य नः स्थितिः ।\nपुरा ममैव पुत्रे तु जातमात्रे शुभेऽहनि ६०।\nकुलक्रिया मया तात न कृता मूढबुद्धिना ।\nतस्याश्चाकरणेनैव गुरुलोपकरोऽभवम् ६१।\nनिवेदितमिदं सर्वं गुरुलोपाद्यथा मम ।\nपापमासीदनुज्ञा मे देहि यामि सुरालयम् ६२।\nवेदायन उवाच-\nइंद्रप्रस्थांतरावर्तिन्येषा या कोशला शुभा ।\nस्मृतिरस्याः प्रसादेन दृश्यते पूर्वजन्मनः ६३।\nकेन पुण्येन तीर्थेऽस्मिन्नस्थीनि पतितानि ते ।\nमुकुंदाख्याहि चैतस्य स्मृतिरस्ति तवानघ ६४।\nमुकंद उवाच-\nएकस्तु ब्राह्मणः कश्चित्सायं मद्गृहमागतः ।\nतस्मै स्थानं मया दत्तं भोजनं च यथाविधि ६५।\nसोऽपि भुक्त्वा यथाकामं सुष्वाप शयने शुभे ।\nनिशीथे तस्य सर्वांगे ज्वरोऽभूदति दारुणः ६६।\nतेन पीडितसर्वांगो निद्रां लेभे न स द्विजः ।\nप्रभात एव तत्याज प्राणान्मृत्यावुपस्थिते ६७।\nतस्य दाहादि कर्माणि विहितानि मया गुरो ।\nतदस्थीनि च गंगायां पातितानि विधानतः ६८।\nतेन पुण्येन मेस्थीनि पतितानि शिवप्रदे ।\nतीर्थेऽस्मिन्कोशले नाम्नि ब्रह्मदेवविनिर्मिते ६९।\nनारद उवाच-\nस्वचरितमितिराजन्स द्विजः प्रोच्य सद्यः सुरसुभगशरीरो द्यां ययौ यानगत्या ।\nइदमकथित मया तं तस्करात्प्राप्य मृत्युं व्यलभत दिवमेतत्तीर्थराजप्रसादात् ७०।"
  },
  {
    "text": "इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये मुकुंदोपाख्याने दशाधिकद्विशततमोऽध्यायः २१० ।"
  }
]
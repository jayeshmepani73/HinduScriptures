[
  {
    "text": "महादेव उवाच।\nदुर्गया संगता यत्र देवि साभ्रमती नदी ।\nसंगमः सागरेणाथ स्नानं तत्र समाचरेत् १।\nवीतदोषा भविष्यंति कलौ वै नात्र संशयः ।\nतत्र श्राद्धं प्रकर्त्तव्यं दुर्गया संगमे तथा २।\nतत्र गत्वा विशेषेण ब्राह्मणानां च भोजनम् ।\nदानं गोमहिषीणां च कर्तव्यं विधिपूर्वकम् ३।\nइयं धन्या धन्यतमा पवित्रा पापनाशिनी ।\nयां दृष्ट्वा चापि भो देवि मुच्यते पातकैर्नरः ४।\nयथा गंगा तथा चेयं ज्ञेया साभ्रमती नदी ।\nकलौ देवि विशेषेण बहुकालफलप्रदा ५।\nयदि चेच्छतशो जिह्वा मुखे वै मामके सति ।\nतस्या अपि न शक्नोमि गुणान्वक्तुं कदाचन ६।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे साभ्रमतीमाहात्म्यंनाम त्रिसप्तत्यधिकशततमोऽध्यायः १७३।"
  }
]
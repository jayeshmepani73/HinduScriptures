[
  {
    "text": "श्रीभगवानुवाच-\nनैतच्चित्रं सुराधीश मुनयो ज्ञानवत्तराः ।\nमदीयां पदवीं भक्तिं गुर्वीं कुर्वंति सत्कृताम् १।\nएते ज्ञानोपदेष्टारस्त्रिलोकतलवासिनाम् ।\nप्रवर्तयंत्यमी नष्टं वेदमार्गं यतः सदा २।\nभक्त्या भवानपि स्वर्गभोगासक्तोऽपि मां यतः ।\nप्रपन्नोऽसि किमाश्चर्यं यतस्तव गुरुर्गुरुः ३।\nयजस्व सुरशार्दूल मखैर्मां बहुदक्षिणैः ।\nनिष्क्रामस्त्वं समीपस्थं तूर्णं प्राप्स्यसि मत्पदम् ४।\nप्रतियागं प्रयच्छ त्वं रत्नप्रस्थान्यनेकशः ।\nआख्ययास्थानमेतत्ते इंद्रप्रस्थं भविष्यति ५।\nविधे त्वमत्र रचय प्रयागं तीर्थपुंगवम् ।\nसरस्वतीं समानीय गंगां च जनपाविनीम् ६।\nकाशीं च शिवकांचीं च त्वमत्र स्थापयेश्वर ।\nगोकर्णं च समं गौर्या निवासं कुरु सर्वदा ७।\nभो भो ब्रह्मसुता यूयं ज्ञानविज्ञानकोविदाः ।\nनिजयोगबलेनात्र कुरुध्वं तीर्थसप्तकम् ८।\nनिगमोद्बोधकं तीर्थं त्वं गुरो प्रतिपादय ।\nविनाध्ययनमप्यत्र स्नानाद्बोधोस्तु छंदसाम् ९।\nस्मृतिश्च जायतां पूर्वजन्मनस्तु परात्मनोः ।\nअहमारोपयाम्यत्र द्वारकां सुमनोहराम् १०।\nसमुद्रेणसमं यत्र गोमत्यासंगमोऽभवत् ।\nकोशलां च करोम्यत्र मध्वरण्यं च वासव ११।\nययोरवतरिष्यामि वपुर्भ्यां रामकृष्णयोः ।\nबदर्याश्रममप्यत्र नरनारायणास्पदम् १२।\nविदधामि सदा यत्र वसामि सुरनायक ।\nहरिद्वारं पुष्करं च तीर्थद्वयमनुत्तमम् १३।\nतदपि स्थापयाम्यत्र तवैव हितकाम्यया ।\nनैमिषेयानि तीर्थानि यानि कालंजरे गिरौ १४।\nसरस्वतीतटे यानि स्थापयाम्यहमत्र वै ।\nनारद उवाच-\nशिवे शिवतरं वाक्यं हरेः श्रुत्वा कृतं च तत् १५।\nदृष्ट्वा तदुक्तमपि ते चक्रुर्ब्रह्मशिवादयः ।\nसर्वतीर्थमयेऽमुष्मिन्स्थाने स त्रिदशाधिपः १६।\nस्वर्णयूपैर्बहुमखैरीजे भूयो रमापतिम् ।\nरत्नप्रस्थानि विप्रेभ्यः कृष्णस्य पुरतो ददौ १७।\nनारायणः समस्तात्मा ममायमिति तुष्यतु ।\nइंद्रप्रस्थमिदं तीर्थं ततःप्रभृति कथ्यते १८।\nसर्वतीर्थमये यत्र मृतो भूयो न जायते ।\nइंद्रदत्तानि ते लब्ध्वा रत्नप्रस्थानि भूसुराः १९।\nतस्मै ददुरवितथामाशिषं तत्र संसदि ।\nइंद्राय तव गोविंदो दानेनानेन तुष्यतु २०।\nतावकी भक्तिरप्यस्मिन्भूयादव्यभिचारिणी ।\nकर्मभूमाविह विभो पुरा यज्ञशतं कृतम् २१।\nतेन पुण्येन लब्धं ते सकामेन सुरास्पदम् ।\nअधुना पूजितो विष्णुर्निःकामेन त्वया मखैः २२।\nस्वपदाद्विच्युतो भूमौ भविष्यति द्विजाग्रणीः ।\nतत्रापि निजधर्मेण विष्णुमाराधयन्भवान् २३।\nस्मरिष्यति निजं कर्म कृतमत्र मखादिकम् ।\nतत्स्मृतेगृर्हमुत्सृज्य भवान्तीर्थानि पर्यटन् २४।\nजनकेन समं शक्र तीर्थेऽस्मिन्संप्रपत्स्यते ।\nचतुर्थाश्रममादाय त्यक्षत्यत्र कलेवरम् २५।\nततो विमानमारुह्य गणा नीतं रविप्रभम् ।\nभवान्दिव्यांगवान्भूत्वा प्राप्स्यति श्रीहरेः पदम् २६।\nनारद उवाच-\nएवमाकर्ण्य विप्राणामाशिषं त्रिदशाधिपः ।\nभविष्यपिशुनां चोक्तिं शिवे मुदमगात्तराम् २७।\nसमाप्य विधिवद्यज्ञान्नात्र सौवर्णयष्टिकान् ।\nमाधवप्रमुखान्देवान्पूजितान्स व्यसर्जयत् २८।\nऋत्विजो ब्रह्मणः पुत्रानभ्यर्च्य च धनादिभिः ।\nबृहस्पतिं पुरस्कृत्य ययौ शक्रस्त्रिविष्टपम् २९।\nतत्र राज्यं विधायेंद्रो हरिभक्तियुतः शिवे ।\nअवातरद्भुवि क्षीणपुण्ये हास्तिनपत्तने ३०।\nशिवशर्मा द्विजः कश्चिद्वेदवेदांगपारगः ।\nतस्य भार्या गुणवती नाम्नान्वर्थवती भृशम् ३१।\nतस्यां जातः सुवेलायामिंद्रः श्रीपतिसेवकः ।\nज्योतिर्विदः समाहूता लग्नं दृष्ट्वा बभाषिरे ३२।\nज्योतिर्विद ऊचुः-\nशिवशर्मन्नयं बालः तव भावी हरिप्रियः ।\nउद्धरिष्यति ते वंशं ब्रूमः सत्यं न वै मृषा ३३।\nत्रयोदशाब्ददेहो यः सांगं वेदचतुष्टयम् ।\nअधीतज्ञानसंपन्नो विवाहं तु करिष्यति ३४।\nपुनरुत्पाद्य सत्पुत्रं वानप्रस्थो भविष्यति ।\nतीर्थेषु पर्यटन्धीरः संन्यासं धारयिष्यति ३५।\nइंद्रस्य खांडववने यमुनास्ति सरिद्वरा ।\nतत्तीरेस्ति हरिप्रस्थं मरणं तत्र यास्यति ३६।\nनारद उवाच-\nगणकोदितमाकर्ण्य शिवशर्मा शिवं वचः ।\nचकार विष्णुशर्माणं नाम्ना निजसुतं तदा ३७।\nतान्विसृज्य च वित्तेन चिंतयामास बुद्धिमान् ।\nधन्योऽहं यस्य मे पुत्रो विष्णुभक्तो भविष्यति ३८।\nसाधयिष्यति पुत्रोऽयमाश्रमांश्चतुरो मम ।\nमरिष्यति च सत्तीर्थे मदन्यः कोऽस्ति भाग्यवान् ३९।\nएवं विचिंत्य मनसा जातकर्माद्यकारयत् ।\nशिशोर्द्विजातिप्रवरैः शिवशर्मा शुभेऽहनि ४०।\nअथ सप्तस्वतीतेषु वर्षेषु द्विजसत्तमः ।\nसुतोपनयनं चक्रे चैत्रमास्यष्टमेऽब्दके ४१।\nआद्वादशाब्दादध्याप्य वेदानन्वगतः सुतम् ।\nशिवशर्मा शिवे राजन्युयोज सह भार्यया ४२।\nविष्णुशर्मा स्वभार्यायां पुत्रमुत्पाद्य बुद्धिमान् ।\nचकार तीर्थयात्रायां मनो निर्विषयं स्वकम् ४३।\nअभ्येत्य पितरं प्राह नत्वा तच्चरणद्वयम् ।\nविष्णुशर्मा महाप्राज्ञो मुनिवाक्यमनुस्मरन् ४४।\nविष्णुशर्मोवाच -\nअनुजानीहि मां तात विष्णुमाराधयाम्यहम् ।\nतृतीयाश्रममासाद्य सत्संगतिविधायकम् ४५।\nदारागारधनापत्यसुहृदः क्षणभंगुराः ।\nबुद्बुदा इव तोयेषु सुधीस्तेषु न सज्जते ४६।\nस्वाध्यायेन च संतत्या मया तीर्णमृणद्वयम् ।\nतीर्थेषु कामरहितो यष्टुमिच्छामि केशवम् ४७।\nसन्यस्तगुणरागोऽहं पश्चात्तीर्थोत्तमे क्वचित् ।\nस्थातुमिच्छाम्यहं तावद्यावत्प्रारब्धमस्ति मे ४८।\nइत्युक्तस्तेन पुत्रेण स पिता बुद्धिमत्तरः ।\nस्मृत्वा ज्योतिर्विदां वाक्यमाह संसारनिस्पृहः ४९।\nशिवशर्मोवाच-\nचतुर्थाश्रमकालोऽयं ममापि निरहंकृतेः ।\nविषयान्विषवत्त्यक्त्वा सेविष्ये केशवामृतम् 6.200.५०।\nगृहे मम मनः पुत्र रमते नाद्य वार्द्धके ।\nआनीतस्य वनाद्बद्ध्वा गजस्येव नृपालये ५१।\nतवानुजं सुशर्मायं कुटुंबं धारयिष्यति ।\nआवाभ्यामुज्झितं विद्याश्रीकुलाभ्यां यथा नरम् ५२।\nप्रव्रजंतं तु मामेव तव माता पतिव्रता ।\nअनुयास्यति मार्तंडं यथा कांतिर्दिनात्यये ५३।\nतस्मादावामविज्ञातो तया तात तवांबया ।\nगच्छावश्चिंतयंतौ श्रीहरेः पादसरोरुहम् ५४।\nनारद उवाच-\nइत्यालोच्य मुमुक्षू तौ निशीथे तमसावृते ।\nसुप्तं कुटुंबमुत्सृज्य गृहान्निर्याय जग्मतुः ५५।\nसहैव पर्यटंतौ तौ सुतीर्थे निरहंकृती ।\nशिवेऽत्रशिवदे तीर्थे शक्रप्रस्थे समीयतुः ५६।\nअत्रागतः स्वविहितान्पूर्वजन्मनि यूपकान् ।\nविष्णुशर्मा शमालोक्य सस्मार हरिसंगमम् ५७।\nऊचे च पितरं धीमान्शक्र आसमहं पुरा ।\nमयात्र विहिता यज्ञा माधवप्रीणनेच्छया ५८।\nअत्रैव मे प्रसन्नोऽभूत्केशवो भक्तवत्सलः ।\nसंतोषिता मणिप्रस्थैः द्विजाः सप्तर्षयश्च मे ५९।\nतैरेव वैष्णवी भक्तिर्दत्ता मोक्षोभवेऽत्र च ।\nविष्ण्वादिभिः समस्तैस्तु तीर्थान्यत्र कृतानि वै ६०।\nसर्वतीर्थमयं तीर्थमिन्द्रप्रस्थमिदं कृतम् ।\nअत्रैव मे मृतिश्चोक्ता तैरेव मुनिपुंगवैः ६१।\nततो हरिपदप्राप्तिरेतत्सर्वं स्मराम्यहम् ।\nइमे गंगासरस्वत्यौ निजलोकाद्विरिंचिना ६२।\nसमानीते ययोर्योगे प्रयागोऽयं निगद्यते ।\nएषा काशी शिवपुरी प्रयागात्पूर्वदेशके ६३।\nद्विपंचाशद्धनुर्मात्रे मृतो यस्यां न जायते ।\nकाश्याः पश्चिमके भागे धनुषामेकविंशतिः ६४।\nशिवकांची शिवेनैषा स्थापिता मृतमुक्तिदा ।\nगोकर्णाख्यमिदं क्षेत्रं शंभोः परमवल्लभम् ६५।\nधनुर्द्वयप्रमाणे तु भूमिभागे व्यवस्थितम् ।\nइयं द्वारवती पुण्या तीर्थराजस्य पश्चिमे ६६।\nधनुषां सप्ततिर्यत्र मृतो भावी चतुर्भुजः ।\nअतोऽसौ पूर्वदिग्भागे कोशलाजनवत्सला ६७।\nअष्टादशधनुर्मात्रे दृश्यते पुण्यदर्शना ।\nएतन्मधुवनं तात स्थापितं विष्णुना स्वयम् ६८।\nकोशला पश्चिमे भागे दशचापप्रमाणतः ।\nअत उत्तरतस्तात नरनारायणास्पदम् ६९।\nएतदेकादशधनुर्भूमिदेशे च तिष्ठति ।\nएतत्तीर्थं हरिद्वारमतो दक्षिणतः स्थितम् ७०।\nत्रिंशद्धनुर्महीदेशे दृश्यते देवदुर्ल्लभम् ।\nएतत्तु पुष्करं नाम तीर्थं तीर्थशिरोमणिम् ७१।\nद्वादशेष्वासमात्रे भूभागे भो तात तिष्ठति ।\nप्रयागादिक गव्यूतिः सप्तर्षीणां महात्मनाम् ७२।\nपूर्वस्यां दिशि तीर्थानि सप्ततत्तीर्थसप्तकम् ।\nतीर्थसप्तककाशोस्तु संति तीर्थान्यनेकशः ७३।\nपदेपदे येषु मृतो जायते स चतुर्भुजः ।\nप्रयागादेकगव्यूतिमात्रे पश्चिमभूतले ७४।\nनिगमोद्बोधकं नाम तीर्थं गुरुकृतं पुरा ।\nतीर्थसप्तकनिगमोद्बोधयोरंतरं महत् ७५।\nइंद्रप्रस्थमिदं क्षेत्रं स्थापितं दैवतैः पुरा ।\nपूर्वपश्चिमयोस्तात एकयोजनविस्तृतम् ७६।\nकालिंद्यावदक्षिणेवयावद्योजनानांवचतुष्टयम् ।\nइंद्रप्रस्थस्यमर्यादा कथितैषा महर्षिभिः ७७।\nदेवत्रय्यां च योह्यत्र त्यजत्यंगं भवत्यजः ।\nनारद उवाच-\nपुत्रस्यैतद्वचः श्रुत्वा शिवशर्मा शिवे द्विजः ७८।\nप्रत्याहलसंदिहानस्तं स्वपुत्रं सत्यवादिनम् ।\nशिवशर्मोवाच-\nकथमेतद्विजानीयां त्वं पुरासीः सुरेश्वरः ७९।\nत्वमत्र कृतवान्यज्ञान्मणिभिस्तोषिता द्विजाः ।\nत्वदुक्तज्ञानवान्पुत्र यथाऽहं स्यां तथा कुरु ८०।\nइंद्रप्रस्थस्य मर्यादा कुत एषा त्वया श्रुता ।\nयतः प्रभृति ते जाता मतिस्त्वं नात्यजो गृहम् ८१।\nमत्त एव त्वयाधीतं सांगं वेदचतुष्टयम् ।\nपूर्वजन्मकृते कृत्ये ज्ञानमासीत्कुतस्तव ८२।\nविष्णुशर्मोवाच -\nऋषिभिर्मे वरो दत्तः पूर्वजन्मस्मृतिप्रदः ।\nतेभ्य एवास्य तीर्थस्य श्रुता ह्येषा स्मृतिर्मया ८३।\nनिगमोद्बोधके तीर्थे स्नानमत्र पितः कुरु ।\nदुर्लभं प्राप्स्यसे ज्ञानं पूर्वजन्मस्मृतिप्रदम् ८४।\nममापि पूर्वजनुषः प्रवृत्तिं त्वं स्मरिष्यसि ।\nएतत्तीर्थजलस्पर्शात्तात सत्यं वदामि ते ८५।\nनारद उवाच-\nशिवशर्मणि विप्रेंद्रे श्रुत्वैतत्स्नातुमुद्यते ।\nनिगमोद्बोधके तीर्थे स्मृतये पूर्वजन्मनः ८६।\nसिंहेनानुगतः कश्चिद्भिल्लो धावन्समागतः ।\nअतित्रासपरीतांगो निःश्वसन्श्रमविह्वलः ८७।\nहिंसात्मको वर्त्मघाती वणिजां लुंठकः सदा ।\nकृष्णांगः पिंगकेशश्च खर्वो मार्जारलोचनः ८८।\nकुंतहस्तो भीममूर्ति देही पाप्मेव भूयते ।\nसतः पश्चात्कियद्दूरे सिंहमालोक्य तावुभौ ८९।\nपितृपुत्रौ समीपस्थे द्रुममारुह्य तस्थतुः ।\nवदंताविति हा कृष्ण मोचयातोऽपमृत्युतः ९०।\nस किरातस्तु राजेंद्र गृहीतुं वेगवत्तरम् ।\nवीक्ष्य सिंहं द्रुमं भीतः समारोढुं प्रचक्रमे ९१।\nआरोहणं प्रकुर्वंतं सिंहो जग्राह वेगवान् ।\nपादयोरथ भूपृष्ठे पातयित्वा रुरोह तम् ९२।\nअधःस्थितो किरातोऽपि कुंतेनोदरमस्य वै ।\nददार रुधिरौघाक्त निसृतांत्रकदंबकम् ९३।\nजातव्यथो विधायाथ नादं परमदारुणम् ।\nसिंहः पिपेष भिल्लस्य शिरः सद्यो ममार च ९४।\nतयोः पंचत्वमापन्ने भूतसंघेऽत्र भूपते ।\nविमानद्वयमुत्तीर्णं गणाभ्यां सह सत्पदात् ९५।\nनवीनघनवर्णाभ्यां स्फटिकोपलनिर्मितम् ।\nचारुकुंडलकर्णाभ्यां मणिप्रकरमंडितम् ९६।\nशंखचक्रगदापद्महस्ताभ्यां चारुचित्रभृत् ।\nदधद्भ्यां पीतवस्त्राणि हेमभित्तिविभूषितम् ९७।\nप्रफुल्लांबुजनेत्राभ्यां पद्मरागगवाक्षभृत् ।\nधीरनिह्रादमंजीरपद्भ्यां रणितकिंकिणी ९८।\nप्रकोष्ठेवलयश्रेणीं बिभ्रद्भ्यां चारुवेदिकम् ।\nमुक्ताहारैर्मनोहारि वक्षोभ्यां सवितानवत् ९९।\nकुटिलालकवक्त्राभ्यां मुन्नतध्वजिराजितम् ।\nभ्रूयुगाक्षिप्तपंचेषु धनुर्भ्यामुच्चतोरणम् 6.200.१००।\nनासालज्जितकीराभ्यां निर्व्यूहशतशोभितम् ।\nनवविद्रुमसच्छायतलाभ्यां दर्पणामलम् १०१।\nदिव्यांगौ भिल्लपंचास्यौ त्यक्त्वांगं प्राकृतं स्थितौ ।\nपुरैव प्राणनिर्याणे तीर्थस्यास्य प्रभावतः १०२।\nतयोः समीपमानीय विमानौ तौ हरेर्गणौ ।\nऊचतुस्तावथारूपवेषाकृतिधरौ ततः १०३।\nभो किरात नरश्रेष्ठ भो पंचास्य मृगाधिप ।\nआवां जानीतमायातौ वैकुंठात् श्रीहरेर्गणौ १०४।\nनेष्यामस्तत्पदं सत्यं युवां तत्र न चोर्मयः ।\nस्वंस्वं विमानमारुह्य गम्यतामाशु मा चिरम् १०५।\nस्वंस्वं विमानमारूढौ तौ किरातमृगाधिपौ ।\nऊचतुर्विस्मयाविष्टौ लक्ष्मीपतिगणौ प्रति १०६।\nभोभो त्रिदशशार्दूलौ श्रूयतां वाक्यमावयोः ।\nयुवयोर्दर्शनाज्जातं ज्ञानं तौ पारमार्थिकम् १०७।\nअत्र जन्मनि नावाभ्यां कृतं सुकृतमल्पकम् ।\nस्मृतिर्नो जायते पूर्वकर्मणां वां प्रसादतः १०८।\nमांसाहारौ प्राणिहिंसारतौ क्रूरांतरेंद्रियौ ।\nपापाचारकुले जातौ दर्शनेन भयप्रदौ १०९।\nआवामेतादृशे लोके ह्यभूतामिति पापिनौ ।\nकेन पुण्येन युवयोर्जातं दर्शनमावयोः ११०।\nसारूप्यं च कुतः पुण्याद्यायावः श्रीहरेः पदम् ।\nगणावूचतुः ।\nतीर्थेत्र मरणान्नूनं सुराचार्यकृते पुरा १११।\nयुवयोर्दर्शनं जातं नौ च सारूप्यमद्भुतम् ।\nलक्ष्मीपतिपदपाप्तिर्भविष्यति च वां चिरम् ११२।\nतावत्पापानि गर्जंति ब्रह्महत्यादिकानि वै ।\nजातं न दर्शनं यावत्तीर्थस्यास्य बृहस्पतेः ११३।\nयथा तमांसि नश्यंति भास्करस्योदयादिह ।\nतथा पापानि निगमोद्बोधकस्याविलोकनात् ११४।\nइंद्रप्रस्थाख्यमेतद्वै क्षेत्रमिंद्रस्य पावनम् ।\nतेनात्र पूजितो विष्णुः क्रतुभिर्बहुदक्षिणैः ११५।\nतुष्टेन विष्णुना तस्मै वरो दत्तो निशम्यताम् ।\nभो शक्र तावके क्षेत्रे सर्वतीर्थमये जनाः ११६।\nतनुं त्यक्षंति ये ते वै मत्तुल्या हिंसका अपि ११७।\nनारद उवाच-\nइत्युक्त्वा तौ गणःश्रेष्ठौ नीत्वा तौ जग्मतुः पदम् ।\nहरेर्यत्रगतोभूयो विश्वाब्धौ न निमज्जति ११८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदी।\nमाहात्म्ये भिल्लसिंहवैकुंठारोहणं नाम द्विशततमोऽध्यायः २०० ।"
  }
]
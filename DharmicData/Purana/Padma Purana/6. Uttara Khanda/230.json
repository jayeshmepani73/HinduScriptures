[
  {
    "text": "पार्वत्युवाच-\nभगवन्यत्रदेवेशो राक्षसान्मधुसूदनः ।\nजघान केन रूपेण यथावद्वक्तुमर्हसि १।\nवैभवं च स्थवीयस्य मत्स्यकूर्म्मादिरूपकम् ।\nविस्तरेण समाख्याहि मम प्रीत्या महेश्वर २।\nमहादेव उवाच-\nशृणु देवि प्रवक्ष्यामि वैभवं स्वस्थमानसा ।\nमत्स्यकूर्म्मादि यद्रूपमवतारात्मकं हरेः ३।\nदीपादुत्पाद्यते दीपो यथावत्तद्भविष्यति ।\nपरावस्थापरेशस्य सव्यूहा विभवादयः ४।\nउक्ता देवावतारास्तु विविधाकारकाः शुभाः ।\nअर्च्चावतारा देवस्य वैभवाः परमात्मनः ५।\nप्राजापत्येन वै ब्रह्मा स सम्राट्परमोत्सवः ।\nभृगुं मरीचिमत्रिं च दक्षं कर्द्दममेव च ६।\nपुलस्त्यं पुलहं चैव गिरिशं च तथा क्रतुम् ।\nनवप्रजानां पतय इमे प्रोक्ता यथाक्रमम् ७।\nमरीचिर्भगवांस्तत्र जनयामास कश्यपम् ।\nकश्यपस्याभवञ्जायाश्चतस्रः शुभदर्शने ८।\nअदितिश्च दितिश्चैव कद्रुश्च विनता तथा ।\nअदितिर्जनयामास देवांस्तु शुभदर्शनान् ९।\nदितिश्च राक्षसान्पुत्रांस्तामसान्सुमहासुरान् ।\nशंबूकस्तु हयग्रीवो हिरण्याक्षो महाबलः १०।\nहिरण्यकशिपुर्जंभो मयाद्याः सुमहातपाः ।\nमकरस्तु महावीर्यो ब्रह्मलोकमुपागतः ११।\nब्रह्माणं मोहयित्वाऽसौ वेदाञ्जग्राह वीर्यवान् ।\nग्रसित्वा च श्रुतिं सोऽथ प्रविवेश महार्णवम् १२।\nततः सर्वं जगच्छून्यमभवद्धर्मसंकरः ।\nनाधीतं न वषट्कारं वर्णाश्रमविवर्जितम् १३।\nततः प्रजापतिर्देवः सर्वदेवगणैर्वृतः ।\nगत्वा दुग्धांबुधिं देवं तुष्टाव शरणं गतः १४।\nब्रह्मोवाच-\nप्रसीद देव मे नाथ नागपर्यंकसंस्थित ।\nसर्वेश सर्वदेवात्मन्सर्ववेदमयाच्युत १५।\nआद्यं जगद्भुवो बीजं मध्ये त्वं सर्वतोऽधिकः ।\nअंते च पशुनाथस्त्वं स्वेच्छया तस्तमेव च १६।\nत्वमेव धत्से चिद्रूपं जगत्सर्वं सनातनम् ।\nत्वमव्यक्तो हि भूतादिः प्रधानपुरुषोऽव्ययः १७।\nत्वमादिमध्यांतवपुर्जगतः परमेश्वरः ।\nत्वमेव सर्वलोकानामाश्रयः पुरुषोत्तमः १८।\nभूतादिस्त्वं महद्भूतं भूतसंघस्य कारणम् ।\nत्वमेव कारणमाश्रित्य रमते धाम आत्मवान् १९।\nत्वमादिभूतश्चांतस्त्वं त्वं वायुः सर्व्वगो महान् ।\nत्वमादिस्त्वमनादिश्च त्वमग्निस्तेजसां निधिः २०।\nत्वमापः सर्व्वजगतां जीवनं परमेश्वरः ।\nत्वं भूमिर्जगदाधारो भूधरस्त्वं महामते २१।\nसरितं सागरस्त्वं वै सर्व्वस्यादिस्त्वमेव च ।\nदेवर्षिः सर्वभूतानि त्वमेव पुरुषोत्तम २२।\nत्वयैव प्रेरिता लोकाश्चेष्टंते साध्वसाधुषु ।\nदैत्येनोपद्रुता वेदाः प्रविष्टा महदर्णवम् २३।\nवेदाधारमिदं सर्व्वं जगत्स्थावरजंगमम् ।\nवेदाश्चैव हि सर्व्वेषां धर्माणां परितः स्थितिः २४।\nवेदेषु सर्वदेवानां नित्यतृप्तिर्भविष्यति ।\nतस्माद्वेदान्समानेतुं त्वमेवार्हसि केशव २५।\nश्रीमहादेव उवाच-\nएवमुक्तो हृषीकेशो ब्रह्मणा परमेश्वरः ।\nमत्स्यरूपं समास्थाय प्रविवेश महोदधिम् २६।\nतं दैत्यं सुमहाघोरं माकरंरूपमास्थितः ।\nतुण्डाग्रेण विदार्याथ जघानामरपूजितं २७।\nतं हत्वा सर्ववेदांश्च साङ्गोपाङ्गसमन्वितान् ।\nगृहीत्वा प्रददौ तस्मै ब्रह्मणे स महाद्युतिः २८।\nअन्योन्यमिश्रिता वेदा ग्रसितास्तेन रक्षसा ।\nव्यक्ता भगवता तेन व्यासरूपेण धीमता २९।\nपृथग्भूता समं वेदा व्यासेनैव महात्मना ।\nएवं मत्स्यावतारेण रक्षिताः सर्व्वदेवताः ३०।\nश्रुतिप्रदानेन जगत्त्रयं तदा कृत्वा निरातंकमहो रमाधवः ।\nसंस्तूयमानः सुरसिद्धसंघैरंतर्दधे योगिभिरर्च्चितांघ्रिः ।\nवासुदेवो हि भवगान्सर्वदेवमयो हरिः ३१।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे उमामहेश्वरसंवादे मत्स्यावतारवर्णनंनाम त्रिंशदधिकद्विशततमोऽध्यायः २३० ।"
  }
]
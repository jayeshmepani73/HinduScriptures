[
  {
    "text": "महादेव उवाच।\nभूतालयं ततो गच्छेत्तीर्थं पापहरं पदम् ।\nभूतालयो वटो यत्र यत्र प्राची तु चंदना १।\nभूतालये नरः स्नात्वा कृष्णाष्टम्यामुपोषितः ।\nयस्तु कृष्णतिलान्दद्यान्न स प्रेतोऽभिजायते २।\nपितॄनुद्दिश्य यो दद्यादुदकुंभं तिलैः सह ।\nपूर्वजान्प्रेतभावात्स मोचयेन्नात्र संशयः ३।\nयस्य नाम्ना नरः स्नाति प्रेतत्वात्स विमुच्यते ।\nचतुर्दश्यामथाष्टम्यां प्रभाते विमलोदके ४।\nतीर्थे भूतालये स्नात्वा दृष्ट्वा भूतालयं वटम् ।\nभूतेश्वरप्रसादेन भूतेभ्यो न लभेद्भयम् ५।\nइति श्रीभूतेश्वरतीर्थम् ।\nअतस्तीर्थात्परं तीर्थं घटेश्वरमिति स्मृतम् ।\nयत्र स्नात्वा तु तं दृष्ट्वा मुक्तिभागी भवेद्ध्रुवम् ६।\nयत्र साभ्रमती  तीर्थं घटो वै परमो महान् ।\nदृष्ट्वा चैव महादेवं मुच्यते नात्र संशयः ७।\nतत्र गत्वा विशेषेण प्लक्षपूजां करोति यः ।\nमनसाभीप्सितान्कामाँल्लभते मानवो भुवि ८।\nइति घटेश्वरतीर्थम् ।\nततो गच्छेन्नरो भक्त्या वैद्यनाथेति विश्रुतम् ।\nतत्र स्नात्वा नरस्तीर्थे शिवपूजनतत्परः ९।\nपितॄन्संतर्प्य विधिना सर्वयज्ञफलं लभेत् ।\nविजयो देवसंभूतः सर्वपापक्षयंकरः ।\nयं दृष्ट्वा विविधान्कामान्प्राप्नुयुस्ते नराः सदा 6.165.१०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे विजयीतीर्थमाहात्म्यंनाम पंचषष्ट्यधिकशततमोऽध्यायः १६५"
  }
]
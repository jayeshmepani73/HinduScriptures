[
  {
    "text": "महेश उवाच-\nएकलक्षं पंचविंशत्सहस्रा पर्वतास्तथा ।\nतेषां मध्ये महत्पुण्यं बद्रिकाश्रममुत्तमम् १।\nनरनारायणो देवो यत्र तिष्ठति नारद ।\nतस्य स्वरूपं तेजश्च वक्ष्यामीह च सांप्रतम् २।\nहिमपर्वतशृंगे च कृष्णाकारतया द्विज ।\nद्वौ पुरुषौ तत्र वर्तेते नरनारायणावुभौ ३।\nश्वेत एकस्तु पुरुषः कृष्णो ह्येकतमः पुनः ।\nतेन मार्गेण ये यांति हिमाचलकृतोद्यमाः ४।\nपिंगलश्वेतवर्णश्च जटाधारी महाप्रभुः ।\nकृष्णो नारायणो ह्येष जगदादिर्महाप्रभुः ५।\nचतुर्बाहुर्महान्श्रीमान्व्यक्तोऽव्यक्तः सनातनः ।\nउत्तरायणे महापूजा जायते तत्र सुव्रत ६।\nषण्मासादिकपर्यंतं पूजा नैव च जायते ।\nहिमव्याप्तं तदा जातं यावद्वै दक्षिणं भवेत् ७।\nअत एतादृशो देवो न भूतो न भविष्यति ।\nतत्र देवा वसंतीह ऋषीणां चाश्रमास्तथा ८।\nअग्निहोत्राणि वेदाश्च ध्वनिः प्रश्रूयते सदा ।\nतस्य वै दर्शनं कार्यं कोटिहत्याविनाशनम् ९।\nअलकनंदा यत्र गंगा तत्र स्नानं समाचरेत् ।\nकृत्वा स्नानं तु वै तत्र महापापात्प्रमुच्यते १०।\nयत्र विश्वेश्वरो देवस्तिष्ठत्येव न संशयः ।\nएकस्मिन्नवसरे ब्रह्मन्सुतपस्तप्तवानहम् ११।\nतदा नारायणो देवो भक्तानां हि कृपाकरः ।\nअव्ययः पुरुषः साक्षादीश्वरो गरुडध्वजः ।\nसुप्रसन्नोऽब्रवीन्मां वै वरं वरय सुव्रत १२।\nश्रीनारायण उवाच-।\nयद्यदीप्ससि देव त्वं तं तं कामं ददाम्यहम् ।\nत्वं कैलासविभुः साक्षाद्रुद्रो वै विश्वपालकः १३।\nरुद्र उवाच-।\nअलं गृह्णामि भो देव सुप्रसन्नो जनार्दन ।\nद्वौ वरौ मम दीयेतां यदि दातुं त्वमिच्छसि १४।\nतव भक्तिः सदैवास्तु भक्तराजो भवाम्यहम् ।\nसर्वे लोका ब्रुवंत्वेवमयं भक्तः सदैव हि १५।\nतव प्रसादाद्देवेश मुक्तिदाता भवाम्यहम् ।\nये लोका मां भजिष्यंति तेषां दाता न संशयः १६।\nविष्णुभक्त इति ख्यातो लोके चैव भवाम्यहम् ।\nयस्याहं वरदाता तु तस्य मुक्तिर्भवेत्प्रभो १७।\nजटिलो भस्मलिप्तांगो ह्यहं वै तव संनिधौ ।\nतव चरणप्रसादेन लोके ख्यातो भवाम्यहम् १८।\nइति श्रीपाद्मेमहापुराणे पंचपंचाशत्सहस्रसंहितायां नारदोमापतिसंवादे बदरीनारायणमाहात्म्ये रुद्रप्रसादोनाम द्वितीयोऽध्यायः २।"
  }
]
[
  {
    "text": "महादेव उवाच-\nअथान्यत्संप्रवक्ष्यामि शृणु देवर्षिसत्तम ।\nगोपीचंदनमाहात्म्यं यथादृष्टं श्रुतं मया १।\nब्राह्मणो वाथ वैश्यो वा शूद्रो वाप्यथवा द्विजः ।\nगोपीचंदनलिप्तांगो मुच्यते ब्रह्महत्यया २।\nतिलकं कुरुते यस्तु गोपीचंदनसंभवम् ।\nमद्यपानादिदोषैस्तु मुच्यते नात्र संशयः ३।\nगोपीचंदनलिप्तांगो वैष्णवो विष्णुतत्परः ।\nसर्वदोषैः प्रमुच्येत यथा गंगांभसा पुनः ४।\nब्रह्महा मद्यपानी च स्वर्णस्तेयी तथैव च ।\nगुरुतल्पगमो वाथ शूद्रो वाप्यथ वै द्विजः ५।\nस सद्यो मुच्यते पापादाजन्मशतकारणात् ।\nद्वादशतिलकं प्रोक्तं सर्वेषां वै विशेषतः ६।\nवैष्णवानां ब्राह्मणानां कर्तव्यं भूतिमिच्छताम् ।\nदंडाकारं ललाटे स्यात्पद्माकारं तु वक्षसि ७।\nवेणुपत्रनिभं बाहुमूलेऽन्यद्दीपकाकृति ।\nउच्चैश्चक्राणि चत्वारि बाहुमूले तु दक्षिणे ८।\nनाममुद्राद्वयं नीचैः शंखमेकं तयोरपि ।\nमध्ये ततः पार्श्वयोस्तु द्वे द्वे पद्मे च धारयेत् ९।\nवामेऽपि चतुरः शंखान्नाममुद्रे च पूर्ववत् ।\nचक्रमेकंगदे द्वे द्वे तयोरिति विभेदतः १०।\nललाटे च गदामेकां नाममुद्रां तथा हृदि ।\nत्रीणित्रीणि विचित्राणि मध्ये शाखावुभावुभौ ११।\nहृदि पार्श्वे स्तनादूर्ध्वं गदापद्मानि बाहुवत् ।\nत्रीणि चत्वारि चक्राणि कर्णमूले द्वयोरधः १२।\nएकमेकं तदन्येषु तिलकेषु च धारयेत् ।\nसंप्रदायजमुद्रां तु धार्या शिष्टानुसारतः १३।\nयथारुच्यथवा धार्या न तत्र नियमा यतः ।\nआचांडालाद्विशुद्ध्यंति तिलकस्यैव धारणात् १४।\nचांडालादधिकं मन्ये वैष्णवानां हि निंदकम् ।\nस च विष्णुसमो ज्ञेयो नात्र कार्या विचारणा १५।\nवैष्णवो ब्राह्मणो यस्तु विष्णुध्यानेषु तत्परः ।\nनांतरस्तस्य वै ज्ञेयः स वै विष्णुर्भवेदिह १६।\nशंखचक्रधरो विप्रो वेदाध्ययनतत्परः ।\nस वै नारायण इति वेदे चैव तु पठ्यते १७।\nतप्तचक्रधरो विप्रः पंक्तिपावनपावनः ।\nतस्य भक्तियुतो ब्रह्मन्महापापैः प्रमुच्यते १८।\nतुलसीपत्रमालां वा तुलसीकाष्ठसंभवाम् ।\nधृत्वा वै ब्राह्मणो भूयान्मुक्तिभागी न संशयः १९।\nविष्णुरूपो यतो विप्रो वैष्णवः स इह स्मृतः ।\nपंचत्वे यस्य तिलकं गोपीचंदनसंभवम् २०।\nविमानं स समारुह्य याति विष्णोः परं पदम् ।\nकलौ नारद वक्ष्यामि तिलकं गोपिचंदनम् २१।\nये कुर्वंति नरश्रेष्ठा न तेषां दुर्गतिः क्वचित् ।\nशंखं चैव तथा चक्रं दक्षिणे चापि सव्यके २२।\nहस्ते धृत्वा विशेषेण महापापैः प्रमुच्यते ।\nमद्यपानरता ये च ये च स्त्रीबालघातकाः २३।\nअगम्यागमका ये वै दृश्यंते भुवि वाडव ।\nभक्तानां दर्शनादेव मुक्तिस्तेषां न संशयः २४।\nसंसारे तुच्छसारेस्मिन्कुतो वै वैष्णवा जनाः ।\nअहं हि वैष्णवो जातो विष्णोर्भक्तिप्रसादतः २५।\nकाश्यां निवसतां ह्यत्र रामरामेति संजपन् ।\nतेन पुण्यादियोगेन शिवो वै नात्र संशयः २६।\nइति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे गोपीचंदनमाहात्म्यं नामैकोनत्रिंशोऽध्यायः २९।"
  }
]
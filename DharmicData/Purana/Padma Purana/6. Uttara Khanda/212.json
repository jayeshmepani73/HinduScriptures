[
  {
    "text": "नारद उवाच-\nइत्युक्त्वा तस्य विप्रस्य पितरौ दिव्यरूपिणौ ।\nविमानवरमारुह्य गतौ हरिपुरं प्रति १।\nतयोः पुत्रस्तु तत्रैव कोशलायां दिनत्रयम् ।\nउषित्वा स्वगृहं प्रायात्चिंतयंस्तीर्थवैभवम् २।\nइयमेव तु कथ्यंते विबुधैः कोशला नृप ।\nकथयिष्यामि तत्तेऽहं श्रवणोत्सुकचेतसे ३।\nते दाक्षिणात्या बटवस्तस्यामूषु मुमूर्षवः ।\nसमर्थार्थप्रदायिन्यां कोशलायां विपद्यताम् ४।\nकश्चिदेकस्तदा तेषु तामनादृत्य कोशलाम् ।\nगच्छन्नारायणस्थानं विष्णुना वारितः पथि ५।\nवृद्धब्राह्मणरूपेण प्रोक्तं चेति द्विजं प्रति ।\nवृद्धब्राह्मण उवाच-\nक्व यासि ब्राह्मणश्रेष्ठ त्यक्त्वेमां कोशलां शुभाम् ६।\nइंद्रप्रस्थमिदं तीर्थं सर्वतीर्थोत्तमं द्विज ।\nकोशला ह्यत्र पुत्रेयं मुक्तिदा विष्णुवल्लभा ७।\nयत्र यासि विहायैनां निष्कामपददायिनीम् ।\nन सिद्धिर्भविता तत्र विष्णुस्ते च पराङ्मुखः ८।\nमुक्तिं चेदिच्छसे विप्र तीर्थेन्या संप्रगृह्य च ।\nयस्य यस्येच्छया स्नासि तं तं वर्गं प्रदास्यति ९।\nतव दृष्टिपथे विप्र सर्पोऽपि सुरतामियात् ।\nअस्याः प्रसादतो मुक्तौ स्वर्गस्थौ विप्रदंपती १०।\nसंजातप्रत्ययोऽपि त्वमेतन्माहात्म्यदर्शनात् ।\nलब्ध्वा भाग्योदयेनापि कथमेनां विमुंचसि ११।\nयथा कश्चित्तृषार्तोऽपि लब्ध्वाप्यमृतवारिधिम् ।\nतं त्यक्त्वा याति पंकांभस्तद्वत्त्वं मूढ दृश्यसे १२।\nयथा चिंतामणिं कश्चित्कूपे क्षिपति मोहितः ।\nहस्तस्थं या गतिस्तस्य दृश्यते सा गतिस्तव १३।\nआराध्य विष्णुं विश्वेशं यथा कश्चित्पुमान्कुधीः ।\nसुखमैंद्रियकं तुच्छं याचते सा गतिस्तव १४।\nन याति कोशलामेनां त्यक्त्वा सर्वार्थदायिनीम् ।\nस्नातस्यात्र दिव प्राप्तिर्मृतस्यामृतसंस्थितिः १५।\nनारद उवाच-\nराजन्नाकर्ण्य विप्रोऽसौ द्विजश्रेयभृतो हरेः ।\nवाक्यं प्रोवाच विप्राय श्रेष्ठं बदरिकाश्रमम् १६।\nविप्र उवाच-\nभो भो विप्रवर श्रद्धा तव वाक्येन जायते ।\nमम श्रुतवतः पूर्वमल्पग्रामस्य वैभवम् १७।\nइंद्रप्रस्थमिदं तीर्थं न कदाचिन्मया श्रुतम् ।\nकुतस्तु कोशलावृद्ध एतदंतरवर्तिनी १८।\nयत्र नारायणः साक्षान्मुक्ता यत्र च योगिनः ।\nमुक्त्वा तमाश्रमं पुण्यं तिष्ठाम्यत्र कथं द्विज १९।\nयथागत्य स्वयं विष्णुरित्युक्त्वा मां निवारयेत् ।\nबदर्याश्चाधिकं क्षेत्रमिंद्रप्रस्थमिदं द्विज २०।\nतदाहं न प्रतिष्ठामि चालितोऽपि तमाश्रमम् ।\nमुक्तिकामः स्वसदनान्नान्यथा स्थितिरत्र मे २१।\nनारद उवाच-\nइत्युक्ते तेन विप्रेण प्रादुरासीच्चतुर्भुजः ।\nविहाय प्राकृतं रूपं दिव्यरूपधरो हरिः २२।\nउवाच च महाभागं तं द्विजं मोक्षकामुकम् ।\nविष्णुरुवाच-\nइंद्रप्रस्थमिदं विप्र सर्वतीर्थोत्तमोत्तमम् ।\nब्रह्मज्ञेष्विव सर्वेषु शंभुर्गंगानदीष्विव २३।\nहिमवानिव शैलेषु पक्षिराडिव पक्षिषु ।\nत्रिदशेषु यथा शक्रो वैष्णवेष्विव नारदः २४।\nतेजस्विषु यथा सूर्यः क्षीराब्धिरिव चाब्धिषु ।\nयथा वर्णेषु भूदेवः सृष्टिष्विव पितामहः २५।\nविष्णोर्यथावतारेषु कौशल्या जनितो वरः ।\nतथा समस्ततीर्थेषु शक्रप्रस्थमिदं वरम् २६।\nनिष्कामो वा सकामो वा याति तीर्थे क्वचिन्नरः ।\nतत्र तत्र समस्तात्मा फलदाताहमेव वै २७।\nइंद्रप्रस्थांतरगतां त्यक्त्वा यो याति कोशलाम् ।\nस नो फलमवाप्नोति भक्तो वरदवृंदपात् २८।\nनारद उवाच-\nएवं निशम्य तद्वाक्यं दृष्ट्वा तद्रूपमुत्तमम् ।\nप्रणिपत्य रमाकांतं तस्यामेवागमद्द्विजः २९।\nभगवानपि विश्वात्मा सपद्यंतर्दधे विभुः ।\nतत्त्वमुद्दिश्य तं विप्रं तेन भावेन पूजितः ३०।\nतत्रागत्य स विप्रोऽसौ कोशलायां नराधिप ।\nकथयामास तद्वृत्तं सर्वं सर्वान्स्वसंगिनः ३१।\nतेपि श्रुत्वा महाभागा दाक्षिणात्या द्विजातयः ।\nतस्यामनशनं कृत्वा तत्यजुः प्राकृतं वपुः ३२।\nतदेव गरुडारूढः श्रीविष्णुं समुपागतः ।\nविमानैः स्वगणैः सार्द्धं तावद्भिर्दीप्तिभास्वरैः ३३।\nते तं दृष्ट्वा समायांतं विमानं गणसंयुतम् ।\nवपुषा दिव्यरूपेण दंडवत्पतिता भुवि ३४।\nतुष्टवुश्च द्विजाः सर्वे दिव्यज्ञानवपुर्द्धराः ।\nतं दिव्यरूपिणं देवदेववंद्यपदांबुजम् ३५।\nब्राह्मणा ऊचुः -\nनमस्तेऽतसीपुष्पसंकाशभासं तनुं बिभ्रते पीतवासो वृताय ।\nलसत्कुंडलप्रोतनानोपलाय श्रुतौ चंचला व्यापिनीलांबुदाय ३६।\nभक्तिस्त्वदीया किल कल्पवल्ली समाश्रिता यच्छति चित्तवांच्छितम् ।\nयथा तथैषा तव कोशला विभो जनैरुभे ते कृपया तवाप्यते ३७।\nवंदामहे ते चरणारविंदं वृदांरकैर्वृंदितमीश्वराद्यैः ।\nविचिंत्यमानं हृदि योगिवृंदैः कंदं परानंदभुवो विमुक्तेः ३८।\nप्राप्ताः कामं श्रीपतेत्वत्स्वरूपं श्रीवत्साद्यैर्लक्षितं चारुचिह्नैः ।\nवांच्छामस्ते दासभावं तथापि प्राप्तं सर्वैरादृतं नारदाद्यैः ३९।\nयत्सौख्यं ते दासभावं गतानां तन्नो लक्ष्म्या वक्षसोंतर्वसंत्याः ।\nतज्जानाति श्रीपते श्रीमहेशो नान्यो लोके येन तच्चानुभूतम् ४०।\nमध्येऽस्माकं श्रीपते सेवकानां नीरागाणामप्यसौ माननीयः ।\nअस्मात्तं ते नारदाद्या मुनीशास्त्वद्भक्ताप्तैर्लोकनाथं भजंते ४१।\nकामं ब्रह्मानंदमासोंतरात्मा त्वद्दास्ये नो तृप्तिमायाति शंभुः ।\nवारंवारं त्वद्गुणानाग्रहीतुं नृत्यत्युच्चैस्त्वत्परो भावयुक्तः ४२।\nहेतोरस्माद्देहिनः स्वस्य दास्यं यत्प्राप्तानां नोर्मयः संभवंति ।\nत्वच्चिह्नांगौ द्वारपालौ तदीयौ मोहाद्धामप्राप्य तौ तत्स्वकीयम् ४३।\nलोकादस्मादंतरेण त्वदिच्छा त्वल्लोकानां नोद्यते चाशुपातः ।\nको जानीयात्तावकीमत्र मायां दुर्विज्ञेयां ब्रह्म शर्वादिदेवैः ४४।\nनारद उवाच-\nएवं तैः स्तूयमानः स प्रभुर्निजपदोन्मुखः ।\nउवाच तान्दाक्षिणात्यान्मेघगंभीरया गिरा ४५।\nश्रीभगवानुवाच-\nभोभो द्विजा भवंतोऽस्या कोशलायाः प्रसादतः ।\nसारूप्यमपि मे प्राप्ता दासभावं च यास्यथ ४६।\nअद्यप्रभृति मे विप्रास्तीर्थमेतदनुत्तमम् ।\nदक्षिणकोशलेत्युच्चैर्नाम्ना ख्यातं भविष्यति ४७।\nयत्र दाशरथी भूत्वा निहनिष्यद्दशाननम् ।\nसा कथ्यते मुनिवरैः सर्वैरुत्तरकोशला ४८।\nविपन्नो ज्ञानवान्यस्या वैकुंठमधिरोहति ।\nविनापि तद्वसेद्योऽस्यां सोऽपि स्वर्गं च गच्छति ४९।\nइमां ततो दशगुणामाहुर्दक्षिणकोशलाम् ।\nएकादशगुणामेके सम्यगाहुर्मुनीश्वराः ५०।\nइयानेव विशेषोऽस्ति तस्या अस्या मतिर्मम ।\nतस्यां मृतं नयंत्येते वैकुंठं मामका गणाः ५१।\nअस्यां मृतं स्वयमहमनन्यवदमानसम् ।\nआरोप्य गरुडं दत्त्वा सारूप्यं प्रापयामि तत् ५२।\nनारद उवाच-\nइत्युक्त्वा तान्द्विजान्विष्णुर्नीत्वा वैकुंठमभ्यगात् ।\nमहिमानं स्तुवन्नस्य स्वयं तीर्थस्य भूपते ५३।\nएतत्ते सर्वमाख्यातं कारणं जगतीपते ।\nयेनेयं कथ्यते विज्ञैरिह दक्षिणकोशला ५४।\nकलिमलकुलहंता शृण्वतां मानवानां कमलनयनपादप्राप्तये वांच्छितश्च ।\nनृपवर महिमा ते वर्णितः कोशलाया मधुवनभववृत्तं शृण्वतस्ते वदामि ५५।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये कोशलामहिमावर्णनंनाम द्वादशाधिकद्विशततमोऽध्यायः २१२।"
  }
]
[
  {
    "text": "श्रीमहादेव उवाच।\nभो देव्यन्यत्प्रवक्ष्यामि हिरण्यासंगमं महत् ।\nयदा साभ्रमती गंगा सप्तस्रोता पुराभवत् १।\nतदा सा ब्रह्मतनया सप्तस्रोतेति विश्रुता ।\nसप्तमं तद्धिरण्याख्यं स्रोत इत्यभिधीयते २।\nतस्मिंस्तीर्थे नरः स्नात्वा पापी गतिमवाप्नुयात् ।\nऋक्षुमंजुमयोर्मध्ये सत्यवान्नाम पर्वतः ३।\nतस्य प्राक्सुमहत्तीर्थं हिरण्यासंगमं शुभम् ।\nतत्र स्नात्वा च पीत्वा च शुभां गतिमवाप्नुयात् ४।\nवनस्थल्यां ततो गच्छेद्दृष्ट्वा नारायणं हरिम् ।\nतीर्थमप्सरसां पुण्यं हिरण्यासंगमेश्वरम् ५।\nयत्रोर्वशी पुरा जाता समस्ताप्सरसां शुभा ।\nनरनारायणौ तत्र तपस्तेपतुरुत्तमम् ६।\nहिरण्यासंगमे रम्ये महापापहरे शुभे ।\nयत्र वै ऋषयः सर्वे मज्जंति वीतकल्मषाः ७।\nवसिष्ठाद्याश्च ये विप्रा वालखिल्यादयश्च ये ।\nयत्र मज्जंति देवेशि हिरण्या सह संगमे ८।\nयत्र हिरण्मयं रूपं स्नानाद्वै भवति ध्रुवम् ।\nकपिलागोसहस्रस्य दानेनैव तु यत्फलम् ९।\nतत्फलं समवाप्नोति हिरण्यासंगमे सदा ।\nदशाश्वमेधे यत्पुण्यं ग्रहणे चंद्रसूर्ययोः १०।\nतदनंतगुणं प्रोक्तं हिरण्यासंगमे पुनः ।\nतुलापुरुषदाने च यत्फलं समवाप्नुयात् ११।\nतत्फलं समवाप्नोति हिरण्यासंगमे सदा ।\nहिरण्याक्षो महादैत्यस्तेन तप्तं महत्तपः १२।\nहिरण्यसदृशं तत्र शरीरमभवत्पुरा ।\nजनमेजये तथा राज्ञि यत्र स्नानं प्रकुर्वति १३।\nब्रह्महत्या गता देवि हिरण्यासंगमे तदा ।\nविश्वामित्रोऽथ राजर्षिः स्नानार्थं वै समागतः १४।\nस्नानं कृत्वा विशेषेण गतोऽसौ मामकीं पुरीम् १५।\nब्राह्मणाः क्षत्रिया वैश्याः शूद्राश्चाथ सुरेश्वरि ।\nस्नानं येऽत्र प्रकुर्वंति ते गच्छंति शिवालयम् १६।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे हिरण्यासंगमं तीर्थं नाम चत्वारिंशदधिकशततमोऽध्यायः १४०।"
  }
]
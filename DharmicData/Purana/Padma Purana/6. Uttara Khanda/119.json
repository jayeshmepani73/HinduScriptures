[
  {
    "text": "ईश्वर उवाच।\nमाघस्नानस्य माहात्म्यं शृणु भागवतोत्तम ।\nत्वत्समो नास्ति लोकेऽस्मिन्विष्णुभक्तो महामते १।\nचक्रतीर्थे हरिं दृष्ट्वा मथुरायां च केशवम् ।\nयत्फलं लभते मर्त्यो माघस्नानेन तत्फलम् २।\nजितेंद्रियः शांतमनाः सदाचारेण संयुतः ।\nस्नानं करोति यो माघे संसारी न भवेत्पुनः ३।\nश्रीकृष्ण उवाच।\nशूकरस्य च माहात्म्यं कथयिष्ये तवाग्रतः ।\nयस्य विज्ञानमात्रेण सान्निध्यं मम सर्वदा ४।\nसूत उवाच।\nइत्युक्त्वा भगवान्कृष्णः सत्यायै बहुधा जगौ ।\nतदहं संप्रवक्ष्यामि तच्छृणुध्वं तपोधनाः ५।\nश्रीकृष्ण उवाच।\nपंचयोजनविस्तीर्णे शूकरे हरिमंदिरे ।\nयस्मिन्वसति यो जीवो गर्दभोऽपि चतुर्भुजः ६।\nत्रीणि हस्तसहस्राणि त्रीणि हस्तशतानि च ।\nत्रयो हस्ता शूकरस्य परिमाणं विधीयते ७।\nषष्टिवर्षसहस्राणि योऽन्यत्र कुरुते तपः ।\nतत्फलं लभते देवि प्रहरार्द्धेन शूकरे ८।\nसन्निहत्यां कुरुक्षेत्रे राहुग्रस्ते दिवाकरे ।\nतुलापुरुषदानेन तत्फलं परिकीर्त्तितम् ९।\nकाश्यां दशगुणं प्रोक्तं वेण्यां शतगुणं भवेत् ।\nसहस्रगुणितं प्रोक्तं गंगासागरसंगमे १०।\nअनंतं चैव विज्ञेयं शूकरे हरिमंदिरे ।\nअन्यत्र ददते लक्षं संविधानेन कार्तिक ११।\nइहैवैकेन दत्तेन शूकरे तत्समं भवेत् ।\nशूकरे च तथा वेण्यां गंगासागरसंगमे १२।\nसकृदेव नरः स्नात्वा ब्रह्महत्यां व्यपोहति ।\nअलर्केण पुरा प्राप्ता सप्तद्वीपा वसुंधरा ।\nशूकरक्षेत्रमाहात्म्यं श्रुत्वा चैव षडानन १३।\nमार्गशीर्षस्य द्वादश्यां शुक्लायां व्रज पुत्रक ।\nकार्त्तिकेय उवाच ।\nभगवन्श्रोतुमिच्छामि व्रतानामुत्तमं व्रतम् ।\nविधिं मासोपवासस्य फलं चास्य यथोचितम् १४।\nयथाविधि नरैः कार्या व्रतचर्या यथा भवेत् ।\nआरभ्यते यथापूर्वं समाप्यं हि यथाविधि १५।\nयावत्संख्यं तु कर्त्तव्यं तत्प्रब्रूहि महेश्वर ।\nव्रतमेतत्सुखश्रीदं विस्तरेण ममानघ १६।\nश्रीरुद्र उवाच।\nपावके साधु सर्वं ते यत्पृष्टं प्रब्रुवेऽनघ ।\nभक्त्या मतिमतां श्रेष्ठ शृणुष्व गदतो मम १७।\nसुराणां च यथा विष्णुस्तपतां च यथा रविः ।\nमेरुःशिखरिणां यद्वद्वैनतेयश्च पक्षिणाम् १८।\nतीर्थानां तु यथा गंगा प्रजानां तु यथा वणिक् ।\nश्रेष्ठं सर्वव्रतानां तु तद्वन्मासोपवासनम् १९।\nसर्वव्रतेषु यत्पुण्यं सर्वतीर्थेषु चैव हि ।\nसर्वदानोद्भवं चैव लभेन्मासोपवासकृत् २०।\nअग्निष्टोमादिभिर्यज्ञैर्विविधैर्भूरिदक्षिणैः ।\nन तत्पुण्यमवाप्नोति यन्मासपरिलंघनात् २१।\nतेन जप्तं हुतं दत्तं तपस्तप्तं कृतं स्वधा ।\nयः करोति विधानेन नरो मासमुपोषणम् २२।\nउद्दिश्य वैष्णवं यज्ञं मामभ्यर्च्य जनार्दनम् ।\nगुरोराज्ञां ततो लब्ध्वा कुर्यान्मासोपवासनम् २३।\nवैष्णवानि यथोक्तानि कृत्वा सर्वव्रतानि तु ।\nद्वादश्यादीनि पुण्यानि ततो मासमुपावसेत् २४।\nअतिकृच्छ्रं च पाराकं कृत्वा चांद्रायणं ततः ।\nमासोपवासं कुर्वीत गुरोर्विप्राज्ञया ततः २५।\nआश्विनस्यामले पक्षे एकादश्यामुपोषितः ।\nव्रतमेनं तु गृह्णीयाद्यावत्त्रिंशद्दिनानि तु २६।\nवासुदेवं समभ्यर्च्य कार्तिकं सकलं नरः ।\nमासं चोपवसेद्यस्तु स मुक्तिफलभाग्भवेत् २७।\nअच्युतस्यालये भक्त्या त्रिकालं कुमुदैः शुभैः ।\nमालतींदीवर्रैबुध्नैः कमलैश्च सुगंधिभिः २८।\nकुसुमोशीरकर्पूरैर्विलिप्य वरचंदनैः ।\nनैवेद्यापूपदीपाद्यैरर्चयेच्च जनार्दनम् २९।\nमनसा कर्मणा वाचा पूजयेद्गरुडध्वजम् ।\nकुर्वन्नरः स्त्री विधवा बृहद्भक्तिर्जितेंद्रियः ३०।\nनाम्नामेव तथालापं विष्णोः कुर्यादहर्निशम् ।\nभक्त्या विष्णोः स्तुतिर्वाच्या मिथ्यालापविवर्जिता ३१।\nसर्वसत्वदयायुक्तः शांतवृत्तिरहिंसकः ।\nसुप्तो बाह्यासनस्थो वा वासुदेवं प्रकीर्तयेत् ३२।\nस्मृत्यालोकनगंधादि स्वादनं परिकीर्त्तनम् ।\nअन्नस्य वर्जयेद्वासं ग्रासानां संप्रमोक्षणम् ३३।\nगात्राभ्यंगं शिरोभ्यंगं तांबूलं सविलेपनम् ।\nव्रतस्थो वर्जयेत्सर्वं यच्चान्यच्च निराकृतम् ३४।\nन व्रतस्थः स्पृशेत्किंचिद्विकर्मस्थं न चालयेत् ।\nदेवतायतने तिष्ठन्न गृहस्थश्चरेत्ध्रुवम् ३५।\nकृत्वा मासोपवासं तु यथोक्तविधिना नरः ।\nनारी वा विधवा साध्वी वासुदेवं समर्चयेत् ३६।\nअन्यूनाधिकमेवं तु व्रतं त्रिंशद्दिनैरिदम् ।\nकृत्वा मासोपवासं तु संयतात्मा जितेंद्रियः ३७।\nततोऽर्चयेदेव पुण्यं द्वादश्यां गरुडध्वजम् ।\nपूजयेत्पुष्पमालाभिर्गंधधूपविलेपनैः ३८।\nवस्त्रालंकारवाद्यैश्च तोषयेदच्युतं नरः ।\nसंस्नापयेद्धरिं भक्त्या तीर्थचंदनवारिभिः ३९।\nचंदनेनानुलिप्तांगं धूपपुष्पैरलंकृतम् ।\nवस्त्रदानादिभिश्चैव भोजयित्वा द्विजोत्तमान् ४०।\nदद्याच्च दक्षिणां तेभ्यः प्रणिपत्य क्षमापयेत् ।\nएवं मासोपवासाद्धि कृत्वाभ्यर्च्य जनार्दनम् ४१।\nभोजयित्वा द्विजांश्चैव विष्णुलोके महीयते ।\nएवं मासोपवासांते कृत्वा विप्रान्त्रयोदश ४२।\nनिर्यापयेत्ततस्तान्वै विधिना येन तच्छृणु ।\nकारयेद्वैष्णवं यज्ञमेकादश्यामुपोषितः ४३।\nपूजयित्वा तु देवेशमाचार्यानुज्ञया हरिम् ।\nअर्चयित्वा यथाशक्त्या ह्यभिवाद्य गुरुं तथा ४४।\nततोनुभोजयेद्विप्रान्नमस्कारपुरःसरम् ।\nविशुद्धकुलचारित्र विष्णुपूजनतत्परान् ४५।\nपूजयित्वा तथा सर्वान्भोजयित्वा त्रयोदश ।\nतांबूलवस्त्रयुग्मानि भोजनाच्छादनानि च ४६।\nयोगपट्टानि सूत्राणि ब्रह्मसूत्राणि चैव हि ।\nदद्याच्चैव द्विजाग्र्येभ्यः पूजयित्वा प्रणम्य च ४७।\nततोनुपूजयेच्छक्त्या शय्यां स्तरणसंस्कृताम् ।\nसाच्छादनां शुभां श्रेष्ठां सोपधानामलंकृताम् ४८।\nकारयित्वात्मनोमूर्तिं कांचनीं तु स्वशक्तितः ।\nन्यसेत्तस्यां तु शय्यायामर्चयित्वा स्रगादिभिः ४९।\nआसनं पादुकां छत्रं वस्त्रयुग्ममुपानहौ ।\nपवित्राणि च पुष्पाणि शयाय्यामुपकल्पयेत् 6.119.५०।\nएवं शय्यां तु संकल्प्य प्रणिपत्य च तान्द्विजान् ।\nप्रार्थयेच्चानुमोदार्थं विष्णुलोकं व्रजाम्यहम् ५१।\nततो व्रजेन्नरश्रेष्ठो विष्णोः स्थानमनामयम् ।\nमंडपस्थां स्तुतान्विप्रानिति वाच्यं मुहुर्मुहुः ५२।\nमंत्रहीनं क्रियाहीनं सर्वहीनं द्विजोत्तमाः ।\nसर्वंसंपूर्णतां यातु भवद्वाक्यप्रसादतः ।\nविधिर्मासोपवासस्य यथावत्परिकीर्तितः ५३।\nइति श्रीपाद्मे महापुराणे पंचपंचाशत्सहस्रसंहिताया।\nमुत्तरखंडे कार्तिकमाहात्म्ये श्रीकृष्णसत्यभामासंवादे मासो।\nपवासकथनंनामैकोनविंशत्यधिकशततमोऽध्यायः११९।"
  }
]
[
  {
    "text": "नारद उवाच-\nशिवे तवपुरः सर्वं मुकंदाख्यानमुत्तमम् ।\nकथितं चंडकस्यापि नापितस्य शृणुष्व मे १।\nयस्मिन्दिने मुकुंदस्तु ब्राह्मणस्तेन घातितः ।\nचंडकेन तदा राजंस्तद्वृत्तं नागरैः श्रुतम् २।\nश्रुत्वा तैस्तन्नृपस्याग्रे निवेदितमिति स्फुटम् ।\nनागरा ऊचुः ।\nचंडकेन हतो राजन्मुकुंदो ब्राह्मणोत्तमः ३।\nनीतं च तद्धनं भूरि यद्युक्तं तद्विधीयताम् ।\nत्वमस्माकं प्रजानां हि रक्षकः शासकोऽसताम् ४।\nनारद उवाच-\nइत्याकर्ण्य स भूपालो मंत्रिणं पार्श्ववर्तिनम् ।\nउवाच कोपरक्ताक्षः किमेभिः कथ्यते शृणु ५।\nशीघ्रमानयतं पापं नोचेत्त्वां घातयाम्यहम् ।\nउत्तिष्ठोत्तिष्ठ पापिष्ठ साधूनां शं विधीयताम् ६।\nपीड्यंते विषये यस्य प्रजा दस्युभिरुल्बणैः ।\nस नृपो नरकं याति तेभ्यस्ताश्चेन्न रक्षति ७।\nनारद उवाच-\nनिशम्येति वचो राज्ञः सचिवः स शिवे नृपः ।\nवेगेन हयमारुह्य पदातिशतसंयुतः ८।\nययौ गृहे मुकुंदस्य तस्य बंधूनपृच्छत ।\nमुकुंदः केन निहतः सत्यं ब्रूत ममाग्रतः ९।\nतं पापं निहनिष्यामि शासनाद्भूपतेरहम् ।\nनारद उवाच-\nश्रुत्वेति मंत्रिणो वाक्यं प्रत्यूचुर्विप्रबांधवाः १०।\nविप्रबांधवा ऊचुः -\nचंडकेन हतो मंत्रिन्मुकुंदो नापितेन हि ।\nइदं पलायमानस्य तस्योष्णीषं पपात वै ११।\nदृष्टः स्वचक्षुषा वध्वा मुकुंदस्यैव सोघकृत् ।\nकिं कुर्मस्तेन पापेन मज्जिताः शोकसागरे १२ ।\nनारद उवाच -\nइत्याकर्ण्य वचस्तेषां बंधूनां ब्राह्मणस्य हि ।\nस मंत्री तस्य पापस्य नापितस्य गृहं ययौ १३।\nअश्वादुत्तीर्य तरसा तद्गृहं स्वयमाविशत् ।\nकतिभिः पत्तिभिः सार्द्धं शयानं च ददर्श ह १४।\nपत्तयस्तु तदाज्ञप्ताः केशेष्वाकृष्य तत्क्षणात् ।\nतल्पादुत्थापयामासुस्तं पापं नापिताधमम् १५।\nकिं किमित्येव संजल्पन्नेत्रे उन्मीलयत्यसौ ।\nयावत्स नापितः पापस्तावत्तं ददृशे पुरः १६।\nसंस्मरंतं निजं कर्म रात्रौ यत्कृतवानघम् ।\nअधोमुखः क्षणं तस्थौ पश्यन्मूर्ध्नि स्थितं यमम् १७।\nग्राहयित्वा च सचिवस्तं पापं च स्वपत्तिभिः ।\nनिनाय नृपतेः पार्श्वमिति चोवाच भूपतिम् १८।\nआनीतो ब्रह्महा राजन्नयं चंडक नापितः ।\nयदाज्ञापयसि स्वामिंस्तरसा तत्करोम्यहम् १९।\nराजोवाच-\nधर्मज्ञ सचिवश्रेष्ठ शृणु त्वं वचनं मम ।\nइयं सरिद्वरा युष्मंश्चंद्रभागात्र निर्मलाः २०।\nत्यजंति येऽत्र वै प्राणाल्लँभंते ते सुरास्पदम् ।\nअत एष न हंतव्यः पापात्मा ह्यत्र नापितः २१।\nपंचकोशांतरे ह्यस्या मर्यादाया बहिर्यदि ।\nनरकान्दारुणान्ह्येष ब्रह्महा यातु मा चिरम् २२।\nनारदोवाच-\nइत्युक्तस्तेन वै राज्ञा स राजन्मंत्रिसत्तमः ।\nश्वपचान्प्रेरयामास हंतुं तं भूपशासनात् २३।\nश्वपचास्ते तमुन्नीय चंद्रभागापरे तटे ।\nयोजनद्वयभूभागं चिच्छिदुस्तस्य मस्तकम् २४।\nस पापो मारवे देशे सर्पोऽभूत्कालविग्रहः ।\nधवकोटरमध्यस्थो विषज्वालाकराननः २५।\nस शुष्को धववृक्षस्तु तस्य फूत्कारवह्निना ।\nतथा तपनतापेन सरसोऽपि यथा ह्रदः २६।\nगमनात्तस्य पापस्य सर्वतो वृक्षमूषरम् ।\nउच्छिद्य तृणजातादि जातं पश्वहितं तदा २७।\nतत्र जातु समायातः सार्थो दक्षिणदेशतः ।\nनारायणाश्रमं गच्छन्बदर्याख्यं शिवे नृप २८।\nतत्रैको ब्राह्मणः कश्चित्सार्थेसंमीलितः पथि ।\nनिश्छिद्रां काष्ठमंजूषां पितृमात्रस्थिसंयुताम् २९।\nस्कंधेन धारयन्याति तानि पातयितुं नृप ।\nगंगांभसि महाभाग पापिनामपि कामदे ३०।\nसोऽप्यागतस्तत्र वने यत्रास्ति स भुजंगमः ।\nविविक्ते क्षिप्य मंजूषां शलाकालोहनिर्मिताम् ३१।\nअथागत्य भुजंगोऽसौ शलाकां फणयाघटत् ।\nकिंचिदुद्धाटितायां स मंजूषायां समाविशत् ३२।\nपुनः शलाका स्वंस्थानमागताथ स कुंडली ।\nतत्रैव तस्थौ निश्चेष्टो मंजूषायां विषोल्बणः ३३।\nअथ प्रभाते सर्वे ते चेलुः स्थानात्ततो नृप ।\nब्राह्मणः सोऽपि मंजूषां कंबलेन समावृताम् ३४।\nकृत्वा शिरसि राजेंद्र चचाल प्रति जाह्नवीम् ।\nकतिभिर्वासरैः सार्थः संप्राप्तस्तीर्थगामिनाम् ३५।\nइहैव कोशलायां वै पुनीतायां महीपते ।\nअथ शीतातुरो विप्रः कंबलं चोदघाटयत् ३६।\nमंजूषावरणं राजन्तत्रायोध्यातटे शुभे ।\nसोऽपि सर्पो निराहारो लब्ध्वा मारुतभोजनम् ३७।\nनिश्चक्राम बहिस्तस्मादुत्क्षेप्य सुशलाकिकाम् ।\nतं निःसृतं समालोक्य सर्प्प सर्प इति क्रुधा३८।\nव्याहरंतो जनाः सर्वे लोष्टहस्ताः समभ्ययुः ।\nयावत्पलायते सर्पस्तावदेकेन घातितः ३९।\nतत्याज स तदा प्राणान्पश्यतां तीर्थगामिनाम् ।\nत्यक्त्वा भुजंगदेहं स देवत्वं प्राप दुर्लभम् ४०।\nदिव्यं विमानमारुह्य प्रोवाचेदं जनानि ह ।\nसर्प उवाच-\nभो दाक्षिणात्याः शृणुत ब्राह्मणा वचनं मम ४१।\nपुरा चंडकनामाहं नापितो ब्रह्महाधमः ।\nब्रह्महत्याप्रदोषेण सर्पआसं मरुस्थले ४२।\nभुक्त्वा नरकदुःखानि वर्षाणां लक्षपंचकम् ।\nअतीतं सर्पयोनौ मे वर्षाणामयुतद्वयम् ४३।\nतीर्थस्यास्य प्रसादेन प्राप्तं देवत्वमुत्तमम् ।\nतस्मादिदं न वै त्याज्यं तीर्थं वै कोशलाभिधम् ।\nसर्वार्थदं यतो नाकः प्राप्तः पापीयसा मया ४४।\nनारद उवाच-\nएवं स नापितः पापो योनिं प्राप्य विनिंदिताम् ।\nजगाम द्यां विमानस्थस्तीर्थस्यास्य प्रसादतः ४५।\nते दाक्षिणात्या यतयो भूत्वा तत्रैव तीर्थके ।\nऊषुर्गोविंदपादाब्ज मानसा दृष्टवैभवे ४६।\nमाहात्म्यमस्य तीर्थस्य दृष्ट्वा स ब्राह्मणोत्तमः ।\nतीर्थेऽत्रजातविश्रद्धः पित्रोरस्थीनि सोऽक्षिपत् ४७।\nपतितेष्वस्थिखंडेषु पितरौ तस्य तत्क्षणात् ।\nविमानवरमारूढौ दिव्यौ तत्र समागतौ ४८।\nऊचतुश्च स्वतनयं शृण्वानेषु जनेषु वै ।\nवत्स जीव चिरं लोके धनधान्यसुखी भव ४९।\nआवयोर्मुक्तिदानाच्च मुक्तिं यास्यसि नो मृषा ।\nगंगायां पिंडदानेन यत्फलं स्यात्सुतस्य वै ।\nपितॄणां या गतिश्चात्र द्वयं स्यादस्थिपाततः ५०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।\nकालिंदीमाहात्म्ये मुकुंदोपाख्यानं नामैकादशाधिकद्विशतमोध्यायः २११।"
  }
]
[
  {
    "text": "महादेव उवाच ।\nततो गच्छेत देवेशि तीर्थं रुद्र महालयम् ।\nकेदारानुपमं साक्षाद्रुद्रेण परिनिर्मितम् १।\nश्राद्धं तत्रैव कर्तव्यं पितॄणां तृप्तिकारणम् ।\nतत्र श्राद्धप्रदानेन पितरः सपितामहाः २।\nतृप्ताः समभिगच्छंति रुद्रस्य परमं पदम् ।\nवृषमुत्सृजते यस्तु तत्र रुद्र महालये ३।\nकार्तिक्यामथ वैशाख्यां रुद्रेण सह मोदते ।\nकेदारे उदकं पीत्वा पुनर्जन्म न विद्यते ४।\nअत्र तु स्नानमात्रेण मुक्तिभागी न संशयः ।\nएकस्मिन्समये देवि त्यक्त्वा कैलासमागतः ५।\nसाभ्रमतीं महागंगां ज्ञात्वा लोकहिताय वै ।\nतत्र स्नात्वा च पीत्वा च कृत्वा तीर्थमनुत्तमम् ६।\nततोहं च स्वकं स्थानं कैलासं प्रति भामिनि ।\nतदनंतरं महापुण्यं तीर्थं जातं महालयम् ७।\nरुद्र महालयमिति लोके ख्यातिं गमिष्यति ।\nकार्तिक्यामथ वैशाख्यां ये गच्छंति सुरोत्तमे ।\nन तेषां विद्यते दुःखं सर्वसंसारजं पुनः ८।"
  }
]
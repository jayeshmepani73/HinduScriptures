[
  {
    "text": "सूत उवाच-\nअथ देवऋषिस्तत्र कुमाराननुमान्य च ।\nउवाच प्रणतो वाक्यं ज्ञानयज्ञ कृतादरः १।\nनारद उवाच-\nज्ञानयज्ञं करिष्यामि शुकशास्त्र कथोज्वलम् ।\nभक्ति ज्ञान विरागाणां स्थापनार्थे प्रयत्नतः २।\nयत्र कार्यो मया यज्ञः स्थानं तत्कथ्यतां द्विजाः ।\nचत्वारो यज्ञवाहाश्च यूयमेव वृता मया ३।\nकियद्भिर्दिवसैः श्राव्या श्रीमद्भागवती कथा ।\nको विधिस्तत्र कर्तव्यो ज्ञानयज्ञविशारदाः ४।\nकुमारा ऊचुः।\nशृणु नारद वक्ष्यामस्तुभ्यं यत्र कथा नृणाम् ।\nशृण्वतां पापराशिघ्नो भवेत्पुण्यविबर्द्विनी ५।\nगंगाद्वार समीपे तु कामदाख्यं पुरं महत् ६।\nस्वर्णद्याश्चोत्तरे पुण्ये तटमानंदनामकम् ।\nनानाऋषिगणैर्जुष्टं देवसिद्धनिषेवितम् ७।\nनाना तरुलताकीर्णं स्वच्छकोमल वालुकम् ।\nरम्यमेकांतदेशस्थं स्वर्णपंकज शोभितम् ८।\nयत्समीपस्थजीवानां क्षेत्रस्यैव प्रभावतः ।\nमिथः संस्निग्धचित्तानां वैरं चेतसि न स्थितम् ९।\nज्ञानयज्ञस्त्वया तत्र कर्त्तव्यो हि प्रयत्नतः ।\nअपूर्व रसदात्री च कथा तत्र भविष्यति १०।\nवृंदावनप्रतोलिस्थं जराजीर्ण कलेवरम् ।\nसुतद्वयं पुरस्कृत्य भक्तिस्तत्रागमिष्यति ११।\nयत्र भागवती वार्ता भक्तिस्तत्र सहात्मजा ।\nकृष्णकीर्तिसुधां पीत्वा तरुणी वा भविष्यति १२।\nसूत उवाच-\nएवमुक्त्वा कुमारास्ते नारदेन समंततः ।\nगंगाद्वारे समाजग्मुर्ज्ञानयज्ञाय सत्वराः १३।\nयदा प्राप्तास्तटं ते तु गंगाया भार्गवर्षभ ।\nतदा कोलाहलश्चासीद्भूर्लोकादिक सप्तसु १४।\nश्रीमद्भागवतास्वादलंपटा साप्तलौकिकाः ।\nधावं धावं समाजग्मुः प्राचीना वैष्णवाश्च ये १५।\nभृगुर्वसिष्ठश्च्यवनश्च गौतमो मेधातिथिर्देबलदेवरातौ ।\nरामस्तथागाधिज शाकलौ च मृकंडपुत्रात्रिज पिप्पलादाः १६।\nयोगेश्वरौ व्यासपराशरौ च शुकादयो भागवतप्रधानाः ।\nशिष्यैरुपेता बहुशास्त्रविज्ञाः कृष्णामृतास्वाद कृतौ प्रधानाः १७।\nवेदांतानि च वेदाश्च मंत्रास्तंत्राणि संहिताः ।\nदशसप्तपुराणानि षट्शास्त्राणि तथाययुः १८।\nगंगाद्याः सरितस्तत्र पुष्करादि सरांसि च ।\nक्षेत्राणि च दिशः सर्वा दंडकादि वनानि च १९।\nहिमादयो नगास्तत्र देवगंधर्वकिन्नराः ।\nद्वीपाः समुद्रा दिक्पालाः पातालस्थास्तथाययुः २०।\nदीक्षायां नारदेनाथ दत्तमासनमुत्तमम् ।\nकुमारा वंदिता सर्वे निषेदुः कृष्णतत्पराः२१।\nवैष्णवाः सुविरक्ताश्च न्यासिनो ब्रह्मचारिणः ।\nमुख्या ह्यग्रेस्थिता स्तेषां पुरतो नारदः स्थितः २२।\nवामभागेमुनिगणादक्षिणेचदिवौकसः ।\nवेदोपनिषदोऽन्यत्रतीर्थानिचभृगूद्वह २३।\nजयशब्दोनमः शब्दःशंखशब्दस्तथैवच ।\nबभूवाकाशसंस्पर्शीघोषयन्विदिशोदश २४।\nविमानानिसमारुह्यप्रहृष्टानाकवासिनः ।\nकल्पवृक्षप्रसूनैश्चतांसभांसमवाकिरन् २५।\nसूतउवाच-\nएवंतेषुनिविष्टेषुभृग्वादिषुयथार्हतः ।\nश्रीभागवतमाहात्म्यमूचिरेनारदायते २६।\nकुमारा ऊचुः।\nशृणु नारद वक्ष्यामो महिमानं महाद्भुतम् ।\nश्रीमद्भागवताख्यस्य शास्त्रस्य विधिपूर्वकम् २७।\nसदा नरैः सुकृतिभिः सेव्या भागवती कथा ।\nयस्याः श्रवणमात्रेण कृतार्थत्वं प्रयांति ते २८।\nग्रंथो ऽष्टादशसाहस्रो द्वादशस्कंध संयुतः ।\nपरीक्षिच्छुकसंवादः श्रीमद्भागवताभिधः २९।\nतावत्संसारचक्रेस्मिन्भ्रमत्यज्ञानमोहितः ।\nयावत्कर्णगतंनोस्याच्छुकशास्त्रं जनस्य च ३०।\nकिं श्रुतैर्बहुभिः शास्त्रैः पुराणैः संहितागमैः ।\nयदि भागवतं पुंभिर्न श्रुतं भक्तिभावनैः ३१।\nकथा भागवतस्यापि नित्यं भवति यद्गृहे ।\nतद्गृहं तीर्थरूपं हि नृणां पापविनाशनम् ३२।\nअश्वमेधसहस्राणि राजसूयशतानि च ।\nभागवत्याः कथायाश्च कलां नार्हंति षोडशीम् ३३।\nतावत्पापानि तिष्ठंति देहेऽस्मिन्मुनिपुंगव ।\nयावन्न श्रूयते सम्यक्श्रीमद्भागवतं नरैः ३४।\nन गंगा न गया काशी प्रतिष्ठानं न पुष्करः ।\nकथाया भागवत्याश्च समा पुण्यफलेन च ३५।\nश्लोकार्द्धं श्लोकपादं वा नित्यं भागवतोद्भवम् ।\nपठस्व स्वमुखेनापि यदीच्छसि भवक्षयम् ३६।\nवेदादिर्वेदमाता च पौरुषंसूक्तमेव च ।\nत्रयी भागवतं चैव द्वादशाष्टाक्षरौ मनू ३७।\nद्वादशात्मा प्रयागश्च कालः संवत्सरात्मकः ।\nब्राह्मणश्चाग्निहोत्रं च सुरभिर्द्वादशी तिथिः ३८।\nतुलसी च वसंतर्तुः पुरुषोत्तम एव च ।\nएतेषां वस्तुतो नास्ति पृथग्भावो मुनीश्वर ३९।\nयश्च भागवतं शास्त्रं व्याकुर्यादन्वहं द्विज ।\nजन्मकोटिकृतं पापं तस्य नश्यति नारद ४०।\nश्रुतं च पठितं ध्यातं श्रीमद्भागवतं नृभिः ।\nददाति मुक्तिं भक्तिं वा तुलस्यग्न्योश्च सेवनम् ४१।\nअंतकाले तु संप्राप्ते भयं त्यक्त्वा सुदूरतः ।\nश्रीमद्भागवतं भक्त्या शृणुयाद्यः स मुक्तिभाक् ४२।\nप्रौष्ठपद्यां च राकायां हेमसिंह समन्वितम् ।\nअलंकृत्य द्विजाग्र्याय श्रीमद्भागवतं ददेत् ४३।\nभक्तियुक्तो विमानश्च मिताशी च जितेंद्रियः ।\nश्रुत्वादितः स कृष्णस्य सायुज्यं लोकमाप्नुयात् ४४।\nआजन्ममात्रमपि येन शठेन चित्तं सम्यङ्नियम्य भुवि कृष्णकथा न पीता ।\nचांडालवच्च पशुवद्बत तेन नीतं मिथ्या स्वजन्म जननी भृशमर्दिता च ४५।\nयैर्न श्रुतं भागवतं पुराणमाराधितो नो पुरुषः पुराणः ।\nमुखे हुतं नैव धरामराणां तेषां वृथा जन्म गतं नराणाम् ४६।\nचित्तं न यस्य तु नरस्य हरेः कथायां संप्रीयते दुरितदुष्टमसत्प्रसंगात् ।\nधिक्तं नरं पशुसमं भुविभारभूतमेवं वदंति मुनयः किल पूर्वसिद्धाः ४७।\nदुर्ल्लभैव कथा लोके श्रीमद्भागवतोद्भवा ।\nकोटिजन्मसमुत्थेन पुण्येनैव तु लभ्यते ४८।\nतेन योगनिधे साधो श्रोतव्या सात्वती कथा ।\nप्रत्यहं नियमो नास्ति दिनानां वस्तुतो द्विज ४९।\nसत्येन ब्रह्मचर्येण यतोऽस्य श्रवणं मतम् ।\nततः कलौ विशेषो हि विधिः सप्तदिनात्मकः 6.195.५०।\nमनसश्चाजयाद्रोगात्पुंसां चैवायुषः क्षयात् ।\nकलेर्दोषबहुत्वाच्च सप्ताहश्रवणंमतम् ५१।\nमनसो निग्रहश्चैव नियमाचरणं तथा ।\nकर्तुं सप्तदिनं शक्यं ततो नियमकल्पना ५२।\nश्रद्धया श्रवणे नित्यमाद्यंतावधि यत्फलम् ।\nतत्फलं शुकदेवेन सप्ताहश्रवणे कृतम् ५३।\nयत्फलं नास्ति तपसा न योगेन समाधिना ।\nअनायासेन तत्सर्वं सप्ताह श्रवणाल्लभेत् ५४।\nयज्ञाद्व्रताच्च तपसो ध्यानाज्ज्ञानाच्च तीर्थतः ।\nश्रीभागवतसप्ताह नियमो ह्युत्तमो मतः ५५।\nयदा कृष्णो भुवं त्यक्त्वा स्वपदं गंतुमुद्यतः ।\nतदाज्ञायोद्धवो धीमान्गोविंदं वाक्यमब्रवीत् ५६।\nउद्धव उवाच-\nभगवन्भवता सर्वं देवकार्यं प्रसाधितम् ।\nअधुना गंतुमिच्छुस्त्वं स्वंपदं तमसः परम् ५७।\nअतश्चिंता ममोत्पन्ना त्वद्वियोग भिया विभो ।\nतामपाकुरु देवेश त्वामहं शरणं गतः ५८।\nआगतोऽयं कलिर्घोरोऽत्र सर्वेऽपि जनाः खलाः ।\nभविष्यंति ततो नाथ किं विधेयं तदादिश ५९।\nइयं भारवती भूमिः शरणं किं प्रयास्यति ।\nत्वदन्यो दृश्यते नात्र त्राता स्याद् यदुनंदन ६०।\nअतोऽस्मासु दयां कृत्वा तिष्ठात्रैव दयानिधे ।\nसाधूनां रक्षणायैव त्वमाविरभवः प्रभो ६१।\nनिर्गुणोऽपि निराकारः सच्चिदानंदविग्रहः ।\nत्वद्वियोगेन ते भक्ताः कथं स्थास्यंति भूतले ६२।\nनिर्गुणोपासने कष्टमतोऽस्मद्धितमाचर ।\nसूत उवाच-।\nइत्युद्धववचः श्रुत्वा चिंतयित्वा क्षणं हरिः ६३।\nददौ भागवतं तस्मै कृपया परया युतः ।\nनिजं तेजः समाधाय श्रीमद्भागवते द्विज ६४।\nदत्वोद्धवाय भगवान्स्वकीयं पदमाविशत् ।\nतेनेयं वाङ्मयी मूर्तिर्वर्त्तते श्रीहरेरिह ६५।\nसेवनात्सततं चास्याः पापं नश्येन्नृणां क्षणात् ।\nसप्ताहश्रवणं तेन कथितं सर्वतोऽधिकम् ६६।\nश्रोता वक्ता पृच्छकश्च यांति तन्मयतां द्विज ।\nदुःखदारिद्र्य दौर्भाग्य पाप प्रक्षालनाय च ६७।\nकामक्रोध जयार्थं च कलौ भागवतं क्षमम् ।\nअन्यथा वैष्णवी माया देवानामपि दुर्जया ।\nकथं निवर्तते पुंसां श्रीमद्भागवतं विना ६८।\nसूत उवाच-\nइत्येवमुक्त्वा माहात्म्यं श्रीमद्भागवतस्य ते ।\nकथां भागवतीं दिव्यां प्रवक्तुमुपचक्रमुः ६९।\nवेदोपनिषदां सारे श्रीमद्भागवते द्विजैः ।\nआरभ्यमाणे तत्रैव भक्तिराविरभूत्क्षणात् ७०।\nप्रेमान्विता चारुतनुर्मुदान्वितौ सुतौ गृहीत्वा तरुणौ स्वदोर्भ्याम् ।\nश्रीकृष्ण गोविंद हरे मुरारे नाथेति नामानि मुहुर्वदंती ७१।\nतामागतां भागवतार्थभूषां सुचारुवेषां ददृशुः सदस्याः ।\nव्यतर्कयंश्चापि कथं कुतासौ कास्तीति सर्वेऽपि सुविस्मिताक्षाः ७२।\nततः कुमारा जगदुः कृतार्था कथार्थतो निष्पतिताधुनेयम् ।\nएवं गिरः सा ससुता निशम्य जगाद नम्राब्जभुवः कुमारात् ७३।\nभक्तिरुवाच-।\nभवद्भिरद्यैव कृतास्मि पुष्टा कलौ प्रणष्टापि कथारसेन ।\nतिष्ठामि कुत्राहमभीष्टमाभ्यां सहास्पदं मह्यमुपादशध्वम् ७४।\nसूत उवाच-\nतद्वाक्यमाकर्ण्य विधेः कुमारा विचार्य सम्यक्प्रणिधाय चित्ते ।\nउचुश्च भक्तिं भवरोगहर्त्रीं प्रेमैकदात्रीं हरिभक्तिभाजाम् ७५।\nकुमारा ऊचुः ।\nभक्तेषु गोविंद परायणेषु साधुष्वथो दीनदया परेषु ।\nमनो नियम्योत्पथसंप्रवृत्तं कृत्वैकतानं हरिपादपद्मे ७६।\nततो हि दोषाः कलिजा इमे त्वां द्रष्टुं न शक्ताः प्रभवोपि लोके ।\nकलौ त्वमेकैव जगद्धिताय भविष्यसे नारद संप्रणीता ७७।\nसकलभुवनमध्ये निर्धनाश्चातिधन्या निवसति हृदि येषां श्रीहरेर्भक्तिरेका ।\nहरिरपि निजलोकं सत्वरं संविहाय प्रविशति हृदि येषां प्रेमसूत्रापिनद्धः ७८।"
  }
]
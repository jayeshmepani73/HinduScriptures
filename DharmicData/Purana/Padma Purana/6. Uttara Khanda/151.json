[
  {
    "text": "महादेव उवाच ।\nअस्मात्तीर्थात्परं तीर्थं इंद्रग्राममिति स्मृतम् ।\nयत्र स्नात्वा पुरा शक्रो विमुक्तो घोरकिल्बिषात् १।\nपार्वत्युवाच।\nकेनेह कर्मणा शक्रः प्राप्तवान्घोरकिल्बिषम् ।\nविपाप्मा च कथं सोऽभूदिति विस्तरतो वद २।\nमहादेव उवाच।\nइंद्रः सुरेश्वरः पूर्वं नमुचिश्चासुरेश्वरः ।\nअशस्त्रवधमन्योऽन्य समयं तौ प्रचक्रतुः ३।\nअथेंद्रस्तु नभोवाणीनिर्देशान्नमुचिं तदा ।\nजघान फेनमादाय ब्रह्महत्या तदाऽभवत् ४।\nपप्रच्छ च गुरुं शक्रः पापनिर्नाशकारणम् ।\nबृहस्पतेरथादेशात्साभ्रामत्युत्तरे तटे ५।\nअस्मिन्स्थाने समागत्य स्थानं चक्रे सुरेश्वरः ।\nतस्येह स्नानमात्रेण गतपापस्य तत्क्षणात् ६।\nपूर्णेंदुधवलाकांतिः शरीरे समजायत ।\nधवलेश्वरमीशानं स्थापयामास वृत्रहा ७।\nइंद्र नाम्ना च तल्लिंगं विश्रुतं पृथिवीतले ।\nपूर्णिमास्यां तथा दर्शे संक्रांतौ ग्रहणे तथा ८।\nश्राद्धे कृते पितॄणां तु तृप्तिर्द्वादशवार्षिकी ।\nधवलेश्वरमासाद्य यः कुर्याद्विप्रभोजनम् ९।\nएकस्मिन्भोजिते विप्रे सहस्रं भोजितं भवेत् ।\nहिरण्यभूमिवासांसि दातव्यानि स्वशक्तितः १०।\nशुक्ला गौ ब्राह्मणे देया सवत्सा च पयस्विनी ।\nअत्रागत्य तु यो विप्रो रुद्रजाप्यादिकं चरेत् ११।\nतत्कृतं कोटिगुणितं श्रीमहेशप्रसादतः ।\nअत्र तीर्थे नरो यस्तु उपवासादिकं चरेत् १२।\nस एव सर्वकामाढ्यो भवत्येव न संशयः ।\nबिल्वपत्रं समानीय यः पूजयति तं प्रभुम् १३।\nधर्ममर्थं च कामं च लभते मानवो भुवि ।\nसोमवारे विशेषेण ये गच्छंति नरोत्तमाः १४।\nतेषां रोगं तथा दोषं शमयेद्धवलेश्वरः ।\nरवौ वाऽथ विशेषेण अर्चनं कुरुते यदा १५।\nतेषां महिमा तु भो देवि न ज्ञातः कर्हिचिन्मया ।\nदूर्वया चार्कपुष्पैर्वा कल्हारैः कमलैर्दलैः १६।\nपूजनं कुर्वते येऽत्र ते नराः पुण्यभागिनः ।\nश्वेतार्कपुष्पमानीय धवलेशं प्रपूज्य तु १७।\nवांच्छितं लभते नित्यं धवलेशप्रसादतः ।\nकृते वै नीलकंठस्तु सर्वेषां शंकरः सदा १८।\nत्रेतायुगे स विख्यातो हरो वै भगवान्प्रभुः ।\nद्वापरे शर्वसंज्ञस्तु कलौ वै धवलेश्वरः १९।\nअत्रार्थे यत्पुरावृत्तं तच्छृणुष्व सुरेश्वरि ।\nनंदिर्नाम पुरा वैश्य इंद्रग्रामे समावसत् २०।\nशिवध्यानपरो भूत्वा शिवपूजां चकार सः ।\nनित्यं तपोवनस्थं हि लिंगं धवलसंज्ञकम् २१।\nउषस्युषसि चोत्थाय प्रत्यहं शिववल्लभः ।\nनंदी लिंगार्चनरतो बभूवातिशयेन हि २२।\nयथाशास्त्रेण विधिना पुष्पार्चनपरोऽभवत् ।\nएकदा मृगयालुब्धः किरातो भूतहिंसकः २३।\nपापी पापसमाचारश्चरन्साभ्रमती तटे ।\nअनेक श्वापदाकीर्णे हन्यमानो मृगान्शरैः २४।\nएवं विचरमाणोऽसौ किरातो भूतहिंसकः ।\nयदृच्छयागतस्तत्र यत्र लिंगं सुपूजितम् २५।\nधवलेश्वरविख्यातं अनेकाश्चर्यमंडितम् ।\nदृष्टं सुपूजितं लिंगं नानापुष्पैः फलैस्तथा २६।\nएवं लिंगं समालिंग्य गतः साभ्रमतीतटे ।\nतत्र पीत्वा पयः सोऽथ मुखं गंडूषपूरितम् २७।\nकृत्वा चैकेनहस्तेन मृगमांसं समुद्वहन् ।\nकरेणैकेन पूजार्थं बिल्वपत्राणि वै दधत् २८।\nशीघ्रमागत्य लिंगांते पदा पूजां समाहनत् ।\nपुष्पाणि तानि सर्वाणि विधूतानि इतस्ततः २९।\nस्नापनं तस्य लिंगस्य कृतं गंडूषवारिणा ।\nकरेणैकेन पूजार्थं बिल्वपत्राणि सोऽर्पयत् ३०।\nद्वितीयेन करेणैव मृगमांसं समर्पयत् ।\nदंडप्रणामसंयुक्तः संकल्पं मनसाऽकरोत् ३१।\nअद्यप्रभृति पूजां वै करिष्यामि प्रयत्नतः ।\nत्वं मे स्वामी च भक्तोऽहं अद्यप्रभृति शंकर ३२।\nएवं नियमवान्भूत्वा किरातो गृहमागमत् ।\nतथा प्रभातसमये देवायतनमागतः ३३।\nनंदी ददर्श तं सर्वं किरातेन च यत्कृतम् ।\nअव्यवस्थं च तं दृंष्ट्वा अमेध्यं शिवसन्निधौ ३४।\nविधूतानि च सर्वाणि हिंसकेन दुरात्मना ।\nचिंतायुक्तोभवन्नंदी जातं किं चित्रमद्य मे ३५।\nकथितानि च विघ्नानि शिवपूजारतस्य हि ।\nउपस्थितानि तान्येव मम भाग्यविपर्ययात् ३६।\nएवं विमृश्य सुचिरं प्रक्षाल्य शिवमंदिरम् ।\nयथागतेन मार्गेण नंदी स्वगृहमागमत् ३७।\nततो नंदिनमालक्ष्य पुरोधा गतमानसम् ।\nअब्रवीद्वचनं तं तु कस्मात्त्वं गतमानसः ३८।\nपुरोहितं प्रति तदा नंदी वचनमब्रवीत् ।\nअद्य दृष्टं मया विप्र अमेध्यं शिवसन्निधौ ३९।\nकेनेदं कारितं तत्र न जानामीह किंचन ।\nततः पुरोधा वचनं नंदिनं चाब्रवीत्तथा ४०।\nयेन विस्खलितं तत्र पुष्पादीनां प्रपूजनम् ।\nसोऽपि मूढो न संदेहः कार्याकार्येषु मंदधीः ४१।\nतस्माच्चिंता न कर्तव्या त्वया पुनरपि प्रभो ।\nप्रभाते च मया सार्द्धं गम्यतां तच्छिवालयम् ४२।\nनिरीक्षणार्थं दुष्टस्य तस्य दंडंकरोम्यहम् ।\nएतच्छ्रुत्वा तु वचनं नंदी तस्य पुरोधसः ४३।\nआस्थितः स्वगृहे नक्तं दूयमानेन चेतसा ।\nतस्यां रात्र्यां व्यतीतायां आहूय च पुरोधसम् ४४।\nगतः शिवालयं नंदी समंतेन महात्मना ।\nप्रक्षाल्य पूजनं कृत्वा नानारत्नपरिच्छदम् ४५।\nपंचोपचारसंयुक्तं कृत्वा वै ब्राह्मणैः सह ।\nएवं यामद्वयं जातं स्तूयमानस्य नंदिनः ४६।\nआयातोऽसौ महाकालस्तथारूपो महाबलः ।\nकालरूपो महारौद्रो धनुष्पाणिः प्रतापवान् ४७।\nतं दृष्ट्वा भयसंत्रस्तो नंदी तत्र न्यलीयत ।\nपुरोधाश्चैव सहसा भयभीतस्तदाभवत् ४८।\nकिरातेन कृतं तत्र यथापूर्वमविस्खलन् ।\nतां पूजां स पदाहृत्य बिल्वपत्रं समर्पयत् ४९।\nनैवेद्येन पलेनैव किरातः शिवमार्चयत् ।\nदंडवत्पतितो भूमौ उत्थाय स्वगृहं गतः 6.151.५०।\nतं दृष्ट्वा महदाश्चर्यं चिंतयामास वै चिरम् ।\nपुरोधसा तदा नंदी सह व्याकुलचेतसा ५१।\nतेन पृष्टास्तदा विप्राः कथ्यतां च यथातथम् ।\nसंप्रधार्य ततः सर्वे मिलित्वा धर्मशास्त्रतः ५२।\nऊचुः सर्वे तदा विप्रा नंदिनं जातशंकितम् ।\nईशविघ्नं समुत्पन्नं दुर्निवार्यं सुरैरपि ५३।\nतस्मादानय लिंगं त्वं स्वगृहे वैश्यसत्तम ।\nतथेति मत्वाऽसौ नंदी शिवस्योत्पाटनं महत् ५४।\nकृत्वा स्वगृहमानीय प्रतिष्ठाप्य यथाविधि ।\nसुवर्णपीठिकां कृत्वा नवरंभासुशोभिताम् ५५।\nउपाहारैरनेकैश्च पूजयामास वै तदा ।\nअथापरेद्युरायातः किरातः शिवमंदिरम् ५६।\nयावद्विलोकयामास लिंगमैशं न दृष्टवान् ।\nमौनं विहाय सहसा साक्रोशमिदमब्रवीत् ५७।\nहे शंभो क्व गतोऽसि त्वं दर्शयात्मानमद्य वै ।\nयदि नो दर्शनं हेयं त्यक्ष्याम्यद्य कलेवरम् ५८।\nहे शंभो हे जगन्नाथ त्रिपुरांतक शंकर ।\nहेरुद्र हे महादेव दर्शयात्मानमात्मना ५९।\nएवं साक्षेपमधुरैर्वाक्यैः क्षिप्त्वा सदाशिवम् ।\nकिरातोऽसौ क्षुरिकया धीरो वै जठरं स्वकम् ६०।\nबिभेद्याशु ततो बाहुमासाद्योच्चै रुषाब्रवीत् ।\nहे शंभो दर्शयात्मानं कुतो मां त्यज्य यास्यसि ६१।\nइति क्षिप्त्वा ततोंत्राणि मांसमुद्धृत्य सर्वतः ।\nतस्मिन्गर्ते करेणैव किरातः सहसाक्षिपत् ६२।\nस्वच्छं च हृदयं कृत्वा साभ्रमत्यां निमज्जतु ।\nतथैव जलमानीय बिल्वपत्रं त्वरान्वितः ६३।\nपूजयित्वा यथान्यायं दंडवत्पतितो भुवि ।\nयदा ध्यानस्थितस्तत्र किरातः शिवसन्निधौ ६४।\nप्रादुर्भूतस्तदा रुद्रः प्रमथैः परिवारितः ।\nकर्पूरगौरो द्युतिमान्कपर्दी चंद्रशेखरः ६५।\nतं गृहीत्वा करे रुद्रः उवाच परिसांत्वयन् ।\nभो भो वीर महाप्राज्ञ मद्भक्तोऽसि महामते ६६।\nवरं वृणीष्व भो भक्त यत्ते मनसि वर्त्तते ।\nएवमुक्तः स रुद्रेण महाकालो मुदान्वितः ६७।\nपपात दंडवद्भूमौ भक्त्या परमया युतः ।\nततो रुद्रं बभाषेदं न वरं प्रार्थयाम्यहम् ६८।\nअहं दासोऽस्मि ते रुद्र त्वं मे स्वामी न संशयः ।\nएतत्श्लाघ्यतमं लोके देहि जन्मनि जन्मनि ६९।\nत्वं माता च पिता त्वं च त्वं बंधुश्च सखा च मे ।\nत्वं गुरुस्त्वं महामंत्रो मंत्रैर्वेद्योऽसि सर्वदा ७०।\nनिष्कामं वाक्यमाकर्ण्य किरातस्य तदा भवः ।\nददौ पार्षदमुख्यत्वं द्वारपालत्वमेव च ७१।\nतदा डमरुनादेन नादितं भुवनत्रयम् ।\nभेरीभांकारशब्देन शंखानां निनदेन च ७२।\nतदा दुंदुभयो नेदुः पटहाश्च सहस्रशः ।\nनंदी तं नादमाकर्ण्य विस्मयात्त्वरितो ययौ ७३।\nतपोवनं यत्र शिवः स्थितः प्रमथसंवृतः ।\nकिरातो हि तथा दृष्टो नंदिना च तदा भृशम् ७४।\nउवाच प्रसृतो वाक्यं स नंदी विस्मयान्वितः ।\nकिरातं स्तोतुकामोऽसौ परमेन समाधिना ७५।\nइहानीतस्त्वया शंभुस्त्वं भक्तोऽसि परंतपः ।\nत्वद्भक्तोऽहमिह प्राप्तो मां निवेदय शंकरे ७६।\nतच्छ्रुत्वा वचनं तस्य किरातस्त्वरयान्वितः ।\nनंदिनं च करे गृह्य शंकरं समुपागतः ७७।\nप्रहस्य भगवान्रुद्रः किरातं वाक्यमब्रवीत् ।\nब्रूहि कोऽसौ त्वयानीतो गणानामिह सन्निधौ ७८।\nकिरात उवाच।\nत्वद्भक्तोऽसौ तदा देव तव पूजारतो ह्यसौ ।\nप्रत्यहं रत्नमाणिक्यपुष्पैश्चौच्चावचैरिह ७९।\nजीवितेन धनेनापि पूजितोऽसि न संशयः ।\nतस्माच्चानीहि भो स्वामिन्नंदिनं भक्तवत्सल ८०।\nमहादेव उवाच।\nजानाम्यहं महाभाग नंदिनं वैश्यवर्त्तनम् ।\nत्वं मे भक्तः सखा चेति महाकाल महामते ८१।\nउपाधिरहिता ये च ये निष्कपटमानसाः ।\nते प्रियास्ते च मे भक्तास्ते विशिष्टा नरोत्तमाः ।\nतावुभौ स्वीकृतौ तेन पार्षदत्वेन शंभुना ८२।\nततो विमानानि बहुनि तत्र समागतान्येव महाप्रभाणि ।\nकिरातवर्येण स वैश्यवर्य उद्धारितस्तेन महाप्रभेण ८३।\nकैलासलोकमापन्नौ विमानैर्वेगवत्तरैः ।\nसारूप्यमेव संप्राप्तो ईश्वरस्य महात्मनः ८४।\nनीराजितौ गिरिजया पुत्रवत्तौ गणावुभौ ८५।\nउवाचेदं ततो देवी प्रहस्य गजगामिनी ।\nयथा त्वं हि महादेव तथा चेतौ न संशयः ८६।\nसारूप्येण च गत्या च हास्यभावैः सुपूजितैः ।\nदेव्यास्तद्वचनं श्रुत्वा किरातो वैश्य एव च ८७।\nसद्यः पराङ्मुखौ भूत्वा शंकरस्य च पश्यतः ।\nऊचतुस्त्वरया युक्तौ गणौ रुद्रस्य पश्यतः ८८।\nउभावप्यनुकंप्यौ च भवता हि त्रिलोचन ।\nतव द्वारिस्थितौ नित्यं भवावस्ते नमो नमः ८९।\nतयोर्भावं स भगवान्विदित्वा प्रहसन्भवः ।\nउवाच परया भक्त्या भवतोरस्तु वांछितम् ९०।\nततः प्रभृति द्वावेतौ द्वारपालौ बभूवतुः ।\nशिवद्वारि स्थितौ देवि मध्याह्ने शिवदर्शिनौ ९१।\nएको नंदी महाकालो द्वावेतौ शिववल्लभौ ।\nये पापिनोप्यधर्मिष्ठा अंधा मूकाश्च पंगवाः ९२।\nकुलहीना दुरात्मानः श्वपचाद्या हि मानवाः ।\nयादृशास्तादृशाश्चान्ये आराध्य धवलेश्वरम् ९३।\nगतास्तेऽपि गमिष्यंति नात्र कार्या विचराणा ।\nअत्र स्नानं च दानं च सांनिध्यं शंकरस्य च ९४।\nसाभ्रमत्यां कृतस्नाना धवलेश्वरपूजकाः ।\nते रुद्रलोकं गच्छंति नात्र कार्या विचारणा ९५।\nअत्र स्नानं च दानं च ये कुर्वंति नरोत्तमाः ।\nधर्मार्थकामभोगाश्च भुक्त्वा यांति हरालयम् ९६।\nचंद्र सर्योपरागे च पितुः सांवत्सरे दिने ।\nयत्फलं लभते मर्त्यस्तत्फलं प्राप्नुयाद्ध्रुवम् ९७।\nस्वर्गात्कामदुघा देवि नित्यमायाति सर्वथा ।\nआगत्य तं शिवं देवं समभ्यर्च्य यथा तथा ९८।\nसा गच्छति सुरश्रेष्ठे स्वर्गं प्रति न संशयः ।\nतेन दुग्धाभियोगेन लिंगं तद्धवलीकृतम् ९९।\nधवलेश्वरं नाम ततः संजातं भुवि सर्वदा ।\nजंतवोऽत्र सदा देवि म्रियंते कालनोदिताः ।\nते ते शिवपदं यांति यावच्चंद्रदिवाकरौ 6.151.१००।\nइति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमामहेश्वरसंवादे धवलेश्वरमाहात्म्यंनामैकपंचाशदधिकशततमोऽध्यायः १५१।"
  }
]
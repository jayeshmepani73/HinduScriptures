[
  {
    "text": "नारद उवाच।\nइत्थं तद्वचनं श्रुत्वा धर्मदत्तः सविस्मयः ।\nप्रणम्य दंडवद्भूमौ वाक्यमेतदुवाच ह १।\nधर्मदत्त उवाच।\nआराधयंति सर्वेऽपि विष्णुं भक्तार्त्तिनाशिनम् ।\nयज्ञैर्दानैर्व्रतैस्तीर्थैस्तपोभिश्च यथाविधि २।\nविष्णुप्रीतिकरं तेषां विष्णुसान्निध्यकारकम् ।\nयत्कृत्वा तानि चीर्णानि सर्वाण्यपि भवंति हि ३।\nगणावूचतुः ।\nसाधु पृष्टं त्वया विप्र शृणुष्वैकाग्रमानसः ।\nसेतिहासां कथां विप्र कथ्यमानां पुराभवाम् ४।\nकांतिपुर्यां पुरा चोल चक्रवर्त्ती नृपोऽभवत् ।\nयस्य नाम्ना च ते देशाश्चोलाख्या अभवन्किल ५।\nयस्मिन्शासति भूचक्रं दरिद्रो नैव दुःखितः ।\nपापबुद्धिः सरुग्वापि नैव कश्चिदभून्नरः ६।\nयस्याप्यत्यंतयज्ञस्य ताम्रपर्णी तटावुभौ ।\nसुवर्णयूपैः शोभाढ्यावास्तां चैत्ररथोपमौ ७।\nस कदाचिदगाद्राजा ह्यनंतशयनं द्विज ।\nयत्रासौ जगतां नाथो योगनिद्रामुपासते ८।\nतत्र श्रीरमणं देवं संपूज्य विधिवन्नृपः ।\nमणिमुक्ताफलैर्दिव्यैः स्वर्णपुष्पैश्च शोभनैः ९।\nप्रणम्य दंडवद्यावदुपविष्टः स तत्र वै ।\nतावद्ब्राह्मणमायां तमपश्यद्देवसन्निधौ १०।\nदेवार्चनार्थमायांतं तुलस्युदकपाणिनम् ।\nस्वपुरीवासिनं तत्र विष्णुदासाह्वयं<sup class=\"reference\" id=\"cite_ref-1\"><a href=\"#cite_note-1\">[१]</a></sup> द्विजम् ११।\nतत्राभ्येत्य स विप्रर्षिर्देवदेवमपूजयत् ।\nविष्णुसूक्तेन संस्नाप्य तुलसीमंजरीदलैः १२।\nतुलसीपूजया तस्य रत्नपूजां तथा कृताम् ।\nआच्छादितां समालोक्य राजा क्रुद्धोऽब्रवीद्वचः १३।\nराजोवाच।\nमाणिक्यस्वर्णपूजात्र शोभाढ्या या मया कृता ।\nविष्णुदास कथं सेयमाच्छन्ना तुलसीदलैः १४।\nविष्णुभक्तिं न जानासि वराकोऽसि मतो मम ।\nयस्त्विमामतिशोभाढ्यां पूजामाच्छादयस्यहो १५।\nइति तद्वचनं श्रुत्वा सक्रोधः स द्विजोत्तमः ।\nराज्ञो गौरवमुल्लंघ्य जगाद वचनं तदा १६।\nविष्णुदास उवाच।\nराजन्मुक्तिं न जानासि गर्वितोऽसि नृपश्रिया ।\nकिंस्विद्विष्णुव्रतं पूर्वं त्वया चीर्णं वदस्व तत् १७।\nगणावूचतुः ।\nतद्ब्राह्मणवचः श्रुत्वा प्रहस्य स नृपोत्तमः ।\nविष्णुदासं तदा गर्वादुवाच वचनं द्विज १८।\nइत्थं चेत्कथ्यसे विप्र विष्णुभक्त्यातिगर्वितः ।\nभक्तिस्ते कियतीविष्णोर्दरिद्रस्याधनस्य च १९।\nयज्ञदानादिकं चैव विष्णुतुष्टिकरं कृतम् ।\nनापि देवालयं पूर्वं त्वया विप्र क्वचित्कृतम् २०।\nईदृशस्यापि ते गर्व एष तिष्ठति भक्तितः ।\nतच्छृण्वंतु वचो मेऽद्य सर्वेप्येते द्विजोत्तमाः २१।\nसाक्षात्कारमहं विष्णोरेष वादो गमिष्यति ।\nयथा तु सर्वेऽपि ततो भक्तिं ज्ञास्यथ चावयोः २२।\nगणावूचतुः ।\nइत्युक्त्वा स नृपो गच्छन्निजं राजगृहं द्विजः ।\nआरेभे वैष्णवं सत्रं कृत्वाचार्यं तु मुद्गलम् २३।\nऋषिसंघसमाजुष्टं बभूव बहुदक्षिणम् ।\nयद्वद्ब्रह्मकृतं पूर्वं गयाक्षेत्रे समृद्धिमत् २४।\nविष्णुदासोऽपि तत्रैव तस्थौ देवालये व्रती ।\nपंचैतान्नियमान्कृत्वा विष्णुतुष्टिकरान्सदा २५।\nमाघोर्जयोर्व्रतं सम्यक्तुलसीवनपालनम् ।\nएकादशीव्रतं जाप्यं द्वादशाक्षरविद्यया २६।\nउपचारैः षोडशभिर्गीतनृत्यादिमंगलैः ।\nनित्यं विष्णोस्तथा पूजां व्रतान्येतानि सोऽकरोत् २७।\nनित्यं संस्मरणं विष्णोर्गच्छन्भुंजन्स्वपन्नपि ।\nसर्वभूतस्थितं विष्णुमपश्यत्समदर्शनः २८।\nमाघकार्तिकयोर्नित्यं विशेषनियमानपि ।\nअकरोद्विष्णुतुष्ट्यर्थं सोद्यापनविधिं तथा २९।\nएवं समाराधयतोः श्रियः पतिं तयोस्तु चोलेश्वरविष्णुदासयोः ।\nअगादनेहा बहु तद्व्रतस्थयोस्तन्निष्ठकर्मेन्द्रियकर्मणोस्तयोः ३०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कार्तिकमाहात्म्ये श्रीकृष्णसत्यभामासंवादे कलहोपाख्याने अष्टाधिकशततमोऽध्यायः १०८।"
  }
]
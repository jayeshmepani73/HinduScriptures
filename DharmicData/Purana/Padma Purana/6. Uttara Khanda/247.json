[
  {
    "text": "रुद्र उवाच-\nहत्वाथ यवनं तत्र मुचुकुंदेन धीमता ।\nदत्त्वा तस्मै वरं मुक्तिं निष्क्रांतो यदुनंदनः १।\nहतं च यवनं श्रुत्वा जरासंधः सुदुर्मतिः ।\nययुधे रामकृष्णाभ्यां स्वबलेन समावृतः २।\nकृष्णेन निहतं सैन्यं सर्वं तस्य दुरात्मनः ।\nस पपात महीपृष्ठे मूर्च्छितो मगधाधिपः ३।\nचिरेण लब्ध्वा संज्ञां तु विह्वलांगो भयातुरः ।\nन शशाक रणे योद्धुं रामेण मगधेश्वरः ४।\nविमुखः प्राद्रवत्तूर्णं हतशेषबलानुगः ।\nअजेयाविति तौ मत्वा रामकृष्णौ महाबलौ ५।\nतयोर्विरोधं त्यक्त्वाथ नगरीं स्वां विवेश ह ।\nअथ तौ वसुदेवस्य तनयौ सह सेनया ६।\nमथुरां त्यज्य नगरीं प्रविष्टौ द्वारिकां पुरीम् ।\nइंद्रेण प्रेषितो वायुः सभां तत्र दिवौकसाम् ७।\nकृष्णाय प्रददौ प्रीत्या निर्मितां विश्वकर्मणा ।\nवज्रवैडूर्यरचितां बह्वासनविचित्रिताम् ८।\nनानारत्नमयैर्दिव्यैः स्वर्णच्छत्रैर्विराजिताम् ।\nतां प्राप्य रम्यां तु सभामुग्रसेनादयो नृपाः ९।\nमोदंते नैगमैः सार्द्धं दिवि देवगणा इव ।\nइक्ष्वाकुवंशसंभूतो रैवतो नाम पार्थिवः १०।\nकन्यां दुहितरं स्वस्य सर्वलक्षणसंयुताम् ।\nरामाय प्रददौ प्रीत्या रेवती नाम नामतः ११।\nउपयेमे विधानेन स रामस्तां च रेवतीम् ।\nरमयामास च तया शच्या इव सुरेश्वरः १२।\nविदर्भराजो धर्मात्मा भीष्मको नाम धार्मिकः ।\nबभूवुस्तस्य पुत्रास्तु रुक्मप्रभृतयः शुभाः १३।\nतेषामवरजा कन्या रुक्मिणी वरवर्णिनी ।\nकमलांशेन संभूता सर्वलक्षणसंयुता १४।\nराघवत्वेभवत्सीता रुक्मिणी कृष्णजन्मनि ।\nअन्येष्वेवावतारेषु विष्णोरेषा सहायिनी १५।\nहिरण्यक हिरण्याक्षौ संभूतौ द्वापरे पुनः ।\nशिशुपालो दंतवक्त्र इति नाम समन्वितौ १६।\nचैद्यान्वये समुद्भूतौ महाबलपराक्रमौ ।\nरुक्मिणी शिशुपालाय दातुमैच्छत्तदात्मजः १७।\nतं नेच्छती पतिं सा तु शिशुपालं शुभानना ।\nबाल्यात्प्रभृति वै विष्णुमनुरक्ता दृढव्रता १८।\nउद्दिश्य कृष्णं भर्त्तारं सुराणामर्चनं सदा ।\nचकार रुक्मिणी कन्या दानानि विविधानि च १९।\nव्रतचर्यापराभूत्वा ध्यायंती पुरुषोत्तमम् ।\nआत्मेशं स्वस्य भर्तारमुवास पितृमंदिरे २०।\nकर्त्तुं तां शिशुपालाय विवाहं पार्थिवोत्तमः ।\nचकार यत्नं पुत्रेण रुक्मिणा सविधीमता २१।\nपुरोहितसुतं विप्रं प्रेषयामास रुक्मिणी ।\nउद्दिश्य कृष्णं भर्त्तारं स तूर्णं द्वारकां ययौ २२।\nसमेत्य कृष्णं रामं च ताभ्यां विधिवदर्चितः ।\nएकांते सर्वमाचष्ट रुक्मिणीभाषितं तयोः २३।\nतच्छ्रुत्वा रामकृष्णौ तु तेन विप्रेण धीमता ।\nसर्वशस्त्रास्त्रसंपूर्णं रथमाकाशगं प्रभुः २४।\nआरुह्य सूतमुख्येन दारुकेण महात्मना ।\nविदर्भनगरीं तूर्णं जग्मतुः पुरुषोत्तमौ २५।\nराजानः सर्वराष्ट्रेभ्यो विवाहं द्रष्टुमागताः ।\nजरासंधमुखाः सर्वे शिशुपालस्य धीमतः २६।\nतस्मिन्नुद्वाहसमये रुक्मिणी रुक्मभूषणा ।\nदुर्गां निःसृतार्चयितुं सखीभिर्नगराद्बहिः २७।\nएतस्मिन्नेव काले तु संप्राप्तो देवकीसुतः ।\nरथस्थां तां च जग्राह बलवान्मधुसूदनः २८।\nसहसा रथमारोप्य ययौ तूर्णं स्वमालयम् ।\nततः क्रोधसमाविष्टा जरासंधमुखा नृपाः २९।\nरुक्मिणा राजपुत्रेण युद्धाय समुपस्थिताः ।\nअनुयाता हरिं क्रुद्धाश्चतुरंगबलान्विताः ३०।\nबलभद्रो महाबाहुरवरुह्य रथोत्तमात् ।\nलांगलं मुशलं गृह्य निजघान क्षणादरीन् ३१।\nरथानश्वान्महानागांस्तथा पादचरानपि ।\nलांगलमुशलाम्यां वै निजघान बलाद्रणे ३२।\nतस्य लांगलपातेन चूर्णिता रथपंक्तयः ।\nनागाश्च पतिता भूमौ वज्रेणेव महीधराः ३३।\nनिर्भिन्नमस्तकाः सर्वे वमंतो रुधिरं बहु ।\nक्षणेनैव हतं सैन्यं बलरामेण वै तदा ३४।\nसाश्वं सनागं सरथं सपदातिं महारणे ।\nसमंतात्समरे तत्र सुस्रुवुः शोणितापगाः ३५।\nप्रभग्नाः पार्थिवाः सर्वे दुद्रुवुर्भयपीडिताः ।\nकृष्णेन कदनं चक्रे रुक्मी क्रोधवशाद्बली ३६।\nधनुरुद्यम्य बाणौघैस्ताडयामास शार्ङ्गिणम् ।\nततः प्रहस्य गोविंदः शार्ङ्गमादाय लीलया ३७।\nजघानैकेनबाणेन रथाश्वांस्तस्य सारथिम् ।\nरथंध्वजं पताकां च चिच्छेद धरणीधरः ३८।\nविरथः खङ्गमादाय धरण्यां स उपस्थितः ।\nकृष्णस्तु खङ्गं चिच्छेद बाणेनैकेन वीर्यवान् ३९।\nततः स मुष्टिमुद्यम्य कृष्णं वक्षस्यताडयत् ।\nतं जग्राह रणे वीरं निबध्य निबिडं हरिः ४०।\nतीक्ष्णं क्षुरप्रमादाय प्रहसन्मधुसूदनः ।\nशिरसो मुंडनं कृत्वा मुमोच च जनार्दनः ४१।\nस तु शोकसमाविष्टो निःश्वसन्नुरगो यथा ।\nआविवेश पुरं स्वीयं स तु तत्रैव चावसत् ४२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे श्रीकृष्णचरिते विदर्भसेनाविध्वंसनंनाम सप्तचत्वारिंशदधिकद्विशततमोऽध्यायः २४७।"
  }
]
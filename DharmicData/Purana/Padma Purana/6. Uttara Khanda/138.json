[
  {
    "text": "महादेव उवाच।\nगणतीर्थं ततो गच्छेत्तीर्थयात्रापरायणः ।\nत्रिविष्टपमिति प्रोक्तं गणैस्तु चंदना तटे १।\nत्रिविष्टपे नरः स्नात्वा पूर्णमास्यां समाहितः ।\nसंशयो नात्र कर्त्तव्यो मुच्यते ब्रह्महत्यया २।\nचतुरो वार्षिकान्मासान्स्थितिर्यस्य त्रिविष्टपे ।\nसोऽपि पुण्यो महाभागे रुद्रलोके महीयते ३।\nगणतीर्थे नरः स्नात्वा कृष्णाष्टम्यामुपोषितः ।\nबकुलासंगमे स्नात्वा स्वर्गं गच्छति मानवः ४।\nतस्मिंस्तीर्थे नरः स्नात्वा बकुलेशं विलोक्य च ।\nगणेश्वरप्रसादेन गाणपत्यमवाप्नुयात् ५।\nइदं पवित्रं परमं पुण्यायुष्यविवर्द्धनम् ।\nश्रुत्वा तु लभते पुण्यं गंगास्नानसमं नरः ६।\nअत्र स्थित्वा निराहारो जितेंद्रिय समाहितः ।\nजपत्येवं परं देवं गणेश्वरं मनोरमम् ७।\nसंप्राप्नोत्यखिलान्भोगान्सत्यं सत्यं वरानने ।\nअत्र राजा सोमवंशी विश्वदत्तः स वीर्यवान् ८।\nतेन तपो महत्तप्तं बहुकालं सुरेश्वरि ।\nगाणपत्यं तदा प्राप्तं श्रीगणेशप्रसादतः ९।\nवसिष्ठो वामदेवश्च होडः कौशीतको मुनिः ।\nभरद्वाजोंगिराश्चैव विश्वामित्रोऽथ वामनः १०।\nएते वै मुनयः सर्वे पुण्यरूपा महेश्वरि ।\nनित्यं सेवां प्रकुर्वंति श्रीगणेशप्रसादतः ११।\nअपुत्रो लभते पुत्रान्निर्द्धनो लभते धनम् ।\nअविद्यो लभते विद्यां मोक्षार्थी मोक्षमाप्नुयात् १२।\nकिमन्यद्बहुनोक्तेन भूयोभूयो वरानने ।\nयोऽत्र स्नानं प्रकुर्वीत पूजनं वा करोति च १३।\nसर्वपापविनिर्मुक्तो याति विष्णोः परं पदम् ।\nशिवाय विष्णुरूपाय विष्णवे शिवरूपिणे १४।\nनांतरं देवि पश्यामि श्रीविष्णोश्च प्रसादतः १५।\nइति श्रीपाद्मे महापुराणे पंचपंचात्साहस्र्यां संहितायामुत्तरखण्डे उमामहेश्वरसंवादे बकुलासंगमे गणतीर्थं नामाष्टत्रिंशाधिकशततमोऽध्यायः१३८।"
  }
]
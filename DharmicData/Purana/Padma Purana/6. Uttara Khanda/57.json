[
  {
    "text": "युधिष्ठिर उवाच -\nनभस्यस्य सिते पक्षे किंनामैकादशी भवेत् ।\nको देवः को विधिस्तस्य एतदाख्याहि केशव १।\nश्रीकृष्ण उवाच-\nकथयामि महीपाल कथामाश्चर्यकारिणीम् ।\nकथयामास यां ब्रह्मा नारदाय महात्मने २।\nनारद उवाच-\nकथयस्व प्रसादेन चतुर्मुख नमोऽस्तु ते ।\nनभस्य शुक्लपक्षे तु किं नामैकादशी भवेत् ।\nएतदिच्छाम्यहं श्रोतुं विष्णोराराधनाय वै ३।\nब्रह्मोवाच-\nवैष्णवोऽसि मुनिश्रेष्ठ साधुपृष्टं किल त्वया ।\nनातः परतरा लोके पवित्रा हरिवासरात् ४।\nपद्मा नामेति विख्याता नभस्यैकादशी सिता ।\nहृषीकेशः पूज्यतेऽस्यां कर्त्तव्यं व्रतमुत्तमम् ५।\nकथयामि तवाग्रेऽहं कथां पौराणिकीं शुभाम् ।\nयस्याः श्रवणमात्रेण महापापं प्रणश्यति ६।\nमांधाता नाम राजर्षिर्विवस्वद्वंशसंभवः ।\nबभूव चक्रवर्ती स सत्यसंधः प्रतापवान् ७।\nधर्मतः पालयामास प्रजाः पुत्रानिवौरसान् ।\nन तस्य राज्ये दुर्भिक्षं नाधयो व्याधयस्तथा ८।\nनिरातंकाः प्रजास्तस्य धनधान्यसमेधिताः ।\nन्यायेनोपार्जितं वित्तं तस्य कोशे महीपते ९।\nस्वस्वधर्मे प्रवर्त्तंते सर्वे वर्णाश्रमास्तथा ।\nकामधेनुसमाभूमिस्तस्य राज्ये महीपतेः १०।\nतस्यैवं कुर्वतो राज्यं बहुवर्षगणा गताः ।\nअथैकस्मिंश्च संप्राप्ते विपाकः कर्मणः खलु ११।\nवर्षत्रयं तद्विषये न ववर्ष बलाहकः ।\nतेन भग्नाः प्रजास्तस्य बभूवुः क्षुधयार्दिताः १२।\nस्वाहा स्वधा वषट्कार वेदाध्ययनवर्जिताः ।\nबभूव विषयस्तस्या भाग्येन दैवपीडितः ।\nअथ प्रजाः समागम्य राजानमिदमब्रुवन् १३।\nप्रजा ऊचुः -\nश्रोतव्यं नृपशार्दूल प्रजानां वचनं त्वया ।\nआपो नारा इति प्रोक्ताः पुराणेषु मनीषिभिः १४।\nअयनं भगवतस्तस्मान्नारायण इति स्मृतः ।\nपर्जन्यरूपो भगवान्विष्णुः सर्वगतः स्थितः १५।\nस एवं कुरुते वृष्टिं वृष्टेरन्नं ततः प्रजाः ।\nतदभावे नृपश्रेष्ठ क्षयं गच्छंति वै प्रजाः ।\nतथा कुरु नृपश्रेष्ठ योगः क्षेमो यथा भवेत् १६।\nराजोवाच-।\nसत्यमुक्तं भवद्भिश्च न मिथ्याभिहितं क्वचित् ।\nअन्नं ब्रह्म यतः प्रोक्तमन्ने सर्वं प्रतिष्ठितम् १७।\nअन्नाद्भवंति भूतानि जगदन्नेन वर्तते ।\nइत्येवं श्रूयते लोके पुराणे बहुविस्तरे १८।\nनृपाणामपचारेण प्रजानां पीडनं भवेत् ।\nनाहं पश्याम्यात्मकृतमेवं बुद्ध्या विचारयन् १९।\nतथापि प्रयतिष्यामि प्रजानां हितकाम्यया ।\nइति कृत्वा मतिं राजा परिमेयपरिच्छदः २०।\nनमस्कृत्य विधातारं जगाम गहनं वनम् ।\nचचार मुनिमुख्यांश्च आश्रमान्तापसैः श्रितान् २१।\nददर्शाथ ब्रह्मसुतमृषिमांगिरसं नृपः ।\nतेजसा द्योतितदिशं द्वितीयमिव पद्मजम् २२।\nतं दृष्ट्वा हर्षितो राजा अवतीर्य स्ववाहनात् ।\nनमश्चक्रेऽस्य चरणौ कृतांजलिपुटो वशी २३।\nमुनिस्तमभिनंद्याथ स्वस्तिवाचनपूर्वकम् ।\nपप्रच्छ कुशलं राज्ये सप्तस्वंगेषु भूपतेः २४।\nनिवेदयित्वा कुशलं पप्रच्छानामयं नृपः ।\nदत्तासनो गृहीतार्घ्य उपविष्टोऽस्य संनिधौ २५।\nप्रत्युवाच मुनिं राजा पृष्टो ह्यागमकारणम् २६।\nराजोवाच-\nभगवन्धर्मविधिना मम पालयतो महीम् ।\nअनावृष्टिश्च संवृत्ता नाहं वेद्म्यत्र कारणम् २७।\nसंशयच्छेदनायात्र आगतोऽहं तवांतिके ।\nयोगक्षेमविधानेन प्रजानां कुरु निर्वृतिम् २८।\nऋषिरुवाच-\nएतत्कृतयुगं राजन्युगानामुत्तमं मतम् ।\nअत्र ब्रह्मपरा लोका धर्मश्चात्र चतुष्पदः २९।\nअस्मिन्युगे तपोयुक्ता ब्राह्मणा नेतरा जनाः ।\nविषये तव राजेंद्र वृषलोऽयं तपस्यति ३०।\nएतस्मात्कारणाच्चैव न वर्षति बलाहकः ।\nकुरु तस्य वधे यत्नं येन दोषः प्रशाम्यति ३१।\nराजोवाच-\nनाहमेनं वधिष्यामि तपस्यंतमनागसम् ।\nधर्मोपदेशं कथय उपसर्गविनाशनम् ३२।\nऋषिरुवाच-\nयद्येवं तर्हि नृपते कुरुष्वैकादशीव्रतम् ।\nनभस्यस्य सिते पक्षे पद्मा नामेति विश्रुता ३३।\nतस्या व्रतप्रभावेन सुवृष्टिर्भविता ध्रुवम् ।\nसर्वसिद्धिप्रदा ह्येषा सर्वोपद्रवनाशिनी ३४।\nअस्या व्रतं कुरु नृप सप्रजः सपरिच्छदः ।\nइति वाक्यमृषेः श्रुत्वा राजा स्वगृहमागतः ३५।\nभाद्रमासे सिते पक्षे पद्माव्रतमथाकरोत् ।\nप्रजाभिः सह सर्वाभिश्चातुर्वर्ण्यसमन्वितः ३६।\nएवं व्रते कृते राजन्प्रववर्ष बलाहकः ।\nजलेन प्लाविता भूमिरभवत्सस्यशालिनी ३७।\nऋषीश्वरप्रभावेन लोकाः सौख्यं प्रपेदिरे ।\nएतस्मात्कारणादेवं कर्त्तव्यं व्रतमुत्तमम् ३८।\nदध्योदनयुतं तस्यां जलपूर्णं घटं द्विजे ।\nवस्त्रसंवेष्टितं दत्त्वा छत्रोपानहमेव च ३९।\nनमो नमस्ते गोविंद बुधश्रवणसंज्ञक ।\nअघौघसंक्षयं कृत्वा सर्वसौख्यप्रदो भव ४०।\nभुक्तिमुक्तिप्रदश्चैव लोकानां सुखदायकः ।\nपठनाच्छ्रवणाद्राजन्सर्वपापैः प्रमुच्यते ४१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे भाद्रपदशुक्ला पद्मैकादशीनाम सप्तपंचाशत्तमोऽध्यायः५७।"
  }
]
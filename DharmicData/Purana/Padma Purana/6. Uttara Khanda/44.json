[
  {
    "text": "युधिष्ठिर उवाच-\nफाल्गुनस्यासिते पक्षे किंनामैकादशीभवेत् ।\nकथयस्व प्रसादेन वासुदेव ममाग्रतः १।\nश्रीकृष्ण उवाच-\nनारदः परिपप्रच्छ ब्रह्माणं कमलासनम् ।\nफाल्गुनस्यासिते पक्षे विजयानाम नामतः ।\nतस्याः पुण्यं द्विजश्रेष्ठ कथयस्व प्रसादतः २।\nब्रह्मोवाच-\nशृणु नारद वक्ष्यामि कथां पापहराम्पराम् ।\nयन्न कस्यचिदाख्यातं मयैतद्विजयाव्रतम् ३।\nपुरातनं व्रतं ह्येतत्पवित्रं पापनाशनम् ।\nजयं ददाति विजया नृपाणां वै न संशयः ४।\nपुरा रामो वनं यातो वर्षाण्येव चतुर्दश ।\nन्यवसत्पंचवट्यां तु सहसीतः सलक्ष्मणः ५।\nतत्रैव वसतस्तस्य रामस्य विजयात्मनः ।\nरावणेन हृता लौल्याद्भार्या सीता यशस्विनी ६।\nतेन दुःखेन रामोऽपि मोहमभ्यागतस्तदा ।\nभ्रमन्जटायुषमथो ददर्श विगतायुषम् ७।\nकबंधो निहतः पश्चाद्भ्रमतारण्यमध्यतः ।\nसुग्रीवेण समं तस्य सखित्वं समपद्यत ८।\nवानराणामनीकानि रामार्थंसंगतानि च ।\nततो हनुमता दृष्टा लंकोद्याने तु जानकी ९।\nरामसंज्ञापनं तस्यै दत्तं कर्म महत्कृतम् ।\nपुनः समेत्य रामेण सर्वं तत्र निवेदितम् १०।\nअथ श्रुत्वा रामचंद्रो वाक्यं चैव हनूमतः ।\nसुग्रीवानुमतेनैव प्रस्थानं समरोचयत् ११।\nसौमित्रेकेन पुण्येन तीर्यते वरुणालयः ।\nअगाधो नितरामेष यादोभिश्च समाकुलः ।\nउपायं नैव पश्यामि येनासौ सुतरो भवेत् १२।\nलक्ष्मण उवाच-\nआदिदेवस्त्वमेवासि पुराणपुरुषोत्तमः ।\nबकदाल्भ्यो मुनिश्चात्र वर्तते द्वीपमध्यतः १३।\nअस्मात्स्थानाद्योजनार्द्धमाश्रमस्तस्य राघव ।\nअन्ये च ब्राह्मणास्तत्र बहवो रघुनंदन १४।\nतं पृच्छ गत्वा राजेंद्र पुराणमृषिपुंगवम् ।\nइति वाक्यं ततः श्रुत्वा लक्ष्मणस्यातिशोभनम् १५।\nजगाम राघवो द्रष्टुं बकदाल्भ्यं महामुनिम् ।\nप्रणनाम मुनिं मूर्ध्ना रामो विष्णुमिवामरः १६।\nज्ञात्वा मुनिस्ततो रामं पुराणं पुरुषोत्तमम् ।\nकेनापि कारणेनैव प्रविष्टो मानुषीं तनुम् १७।\nउवाच स ऋषिस्तुष्टः कुतो राम तवागमः १८।\nराम उवाच-\nत्वत्प्रसादादहं विप्र तीरं नदनदीपतेः ।\nआगतोऽस्मि ससैन्योऽत्र लंकां जेतुं सराक्षसाम् १९।\nभवतश्चानुकूलत्वात्तीर्यतेऽब्धिर्यथा मया ।\nतमुपायं वद मुने प्रसादं कुरु सांप्रतम् २०।\nएतस्मात्कारणादेव द्रष्टुं त्वाहमिहागतः ।\nरामस्य वचनं श्रुत्वा बकदाल्भ्यो महामुनिः २१।\nउवाच सुप्रसन्नात्मा रामं राजीवलोचनम् ।\nकर्तव्यमद्य ते राम व्रतानां व्रतमुत्तमम् २२।\nकृतेन येन सहसा विजयस्ते भविष्यति ।\nलंकां जित्वा राक्षसांश्च स्वच्छां कीर्तिमवाप्स्यसि २३।\nएकाग्रमानसो भूत्वा व्रतमेतत्समाचर ।\nफाल्गुनस्यासिते पक्षे विजयैकादशी भवेत् २४।\nतस्या व्रतेन हे राम विजयस्ते भविष्यति ।\nनिःसंशयं समुद्रं त्वं तरिष्यसि सवानरः २५।\nविधिस्तु श्रूयतां राजन्व्रतस्यास्य फलप्रदः ।\nदशम्यां दिवसे प्राप्ते कुंभमेकं तु कारयेत् २६।\nहैमं वा राजतं वापि ताम्रं वाप्यथ मृन्मयम् ।\nस्थापयेच्छोभितं चैव जलपूर्णं सपल्लवम् २७।\nसप्तधान्यान्यधस्तस्य यवानुपरि विन्यसेत् ।\nतस्योपरि न्यसेद्देवं हैमं नारायणं प्रभुम् २८।\nएकादशीदिने प्राप्ते प्रातः स्नानं समाचरेत् ।\nनिश्चलं स्थापयेत्कुंभं कंठमाल्यानुलेपनैः २९।\nपूगीफलैर्नालिकेरैः पूजयेच्च विशेषतः ।\nगंधैर्धूपैश्चदीपैश्च नैवेद्यैर्विविधैरपि ३०।\nकुंभाग्रे तद्दिनं राम नीयते सत्कथादिभिः ।\nरात्रौ जागरणं चैव तस्याग्रे कारयेद्बुधः ३१।\nप्रकाशयेद्घृतदीपमखंडव्रतहेतवे ।\nद्वादशीदिवसे प्राप्ते मार्तंडस्योदये सति ३२।\nनीत्वा कुंभं जलोद्देशे नद्याः प्रस्रवणे तथा ।\nतडागे स्थापयित्वा तं पूजयित्वा यथाविधि ३३।\nदद्यात्सदेवं तं कुंभं ब्राह्मणे वेदपारगे ।\nकुंभेन सह राजेंद्र महादानानि दापयेत् ३४।\nअनेनविधिना राम यूथपैः सह संगतः ।\nकुरु व्रतं प्रयत्नेन विजयस्ते भविष्यति ३५।\nइति श्रुत्वा ततो रामो यथोक्तमकरोत्तदा ।\nकृते व्रते स विजयी बभूव रघुनंदनः ३६।\nप्राप्ता सीता जिता लंका पौलस्त्यो निहतो रणे ।\nअनेनविधिना पुत्र ये कुर्वंति नरा व्रतम् ३७।\nइहलोकजयप्राप्तिः परलोकस्तथाक्षयः ।\nएतस्मात्कारणात्पुत्र कर्तव्यं विजयाव्रतम् ३८।\nविजयायाश्च माहात्म्यं सर्वकिल्बिषनाशनम् ।\nपठनाच्छ्रवणाच्चैव वाजपेयफलं लभेत् ३९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे फाल्गुनकृष्णाविजयामाहात्म्यंनाम चतुश्चत्वारिंशोऽध्यायः ४४।"
  }
]
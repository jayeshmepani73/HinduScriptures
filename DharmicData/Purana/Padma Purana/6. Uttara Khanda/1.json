[
  {
    "text": "ॐ श्रीविष्णवे नमः ।\nॐ श्रीवेदव्यासाय नमः ।\nॐ नारायणं नमस्कृत्य नरं चैव नरोत्तमम् ।\nदेवीं सरस्वतीं व्यासं ततो जयमुदीरयेत् १।\nअज्ञानतिमिरांधस्य ज्ञानांजनशलाकया ।\nचक्षुरुन्मीलितं येन तस्मै श्रीगुरवे नमः २।\nऋषय ऊचुः -।\nश्रुतं पातालखंडं च त्वयाख्यातं विदांवर ।\nनानाख्यानसमायुक्तं परमानंददायकम् ३।\nअधुना श्रोतुमिच्छामो भगवद्भक्तिवर्द्धनम् ।\nपाद्मे यच्छेषमस्तीह तद्ब्रूहि कृपया गुरो ४।\nसूत उवाच-।\nशृणुध्वं मुनयः सर्वे यदुक्तं शंकरेण हि ।\nपृच्छते नारदायैव विज्ञानं पापनाशनम् ५।\nएकादा नारदो लोकान्पर्यटन्भगवत्प्रियः ।\nगतोऽद्रि मंदरं शंभुं प्रष्टुं किंचिन्मनोगतम् ६।\nतत्रासीनमुमानाथं प्रणिपत्य शिवाज्ञया ।\nउपविष्टः समादिष्ट आसनेऽभिमुखो विभोः ७।\nनारद उवाच।\nपप्रच्छ इदमेवेशं यन्मां पृच्छथ सत्तमाः ।\nभगवन्देवदेवेश पार्वतीश जगद्गुरो ८।\nभगवत्तत्वविज्ञानं येन स्यात्तन्ममादिश ।\nशिव उवाच।\nशृणु नारद वक्ष्यामि पुराणं वेदसंमितम् ९।\nयच्छ्रुत्वा सर्वपापेभ्यो मुच्यते नात्र संशयः ।\nप्रथमोत्तरकीर्तिः स्यात्पर्वताख्यानमेव च १०।\nजालंधरं तथाख्यानं श्रीशैलाख्यं ततः परम् ।\nहरिद्वारस्य व्याख्यानं विष्णुपादोद्भवां तथा ११।\nप्रयागतीर्थं ते वक्ष्ये दशाश्वमेधिकं च तत् ।\nतुलसीमहिमाचैव शंखचक्रगदादिकम् १२।\nद्वारकायास्तथाख्यानं महोत्सवविधिस्ततः ।\nतडाकजं तथा पुण्यं वापीकूपप्रपादिकम् १३।\nगाणपत्यं ततो वक्ष्ये वैष्णवागममेव च ।\nजीर्णोद्धारस्य माहात्म्यं मंदाकिनी समागमम् १४।\nसाभ्रमत्यास्तु माहात्म्यं माहात्म्यं तीरजं तथा ।\nस्त्रीशूद्राणां तथा धर्मं तथा त्याज्यैश्च धारणम् १५।\nउमामहेशसंवादे प्रोक्तं नामसहस्रकम् ।\nकैलासात्तत्समानीतं नारदेनाग्रजन्मना १६।\nलोकानां ब्राह्मणानां च क्षत्रियाणां विशेषतः ।\nस्त्रीशूद्राणां विशेषेण पठितव्यं समाहितैः १७।\nइदं पवित्रं परमं पुण्यमायुष्यवर्धनम् ।\nपठितव्यं विशेषेण विष्णोः सायुज्यमाप्नुयात् १८।\nविष्णोर्नामसहस्रं तत्पावनं भुवि विश्रुतम् ।\nचतुर्विंशतिमूर्तीनां स्थानकानीह संवदेत् १९।\nतेषां च मातापितरावंतरं च ब्रवीम्यहम् ।\nगोत्रं वेदांश्चतेषां वै कर्माणीह तथैव च २०।\nस्त्रियस्तेषां प्रवक्ष्यामि यथाविज्ञानदर्शनात् ।\nचतुर्विंशत्येकादशीनां द्वादशीनां प्रभावताम् २१।\nगोदावर्याश्च माहात्म्यं शंखचक्रादिधारणम् ।\nब्राह्मणानां विशेषेण धारणं विधिपूर्वकम् २२।\nयमुनायाश्च माहात्म्यं गंडिकायास्तथा मुने ।\nवेत्रवत्यास्तु माहात्म्यं वच्म्यहं ते न संशयः २३।\nगिल्लितीर्थोद्भवं पुण्यं शिलाक्षेत्रं महच्च यत् ।\nतत्सर्वं संप्रवक्ष्यामि खंडे उत्तरसंज्ञके २४।\nअर्बुदेश्वरमाहात्म्यं तत्र तीर्थादिकं च यत् ।\nसरस्वत्याश्च माहात्म्यं सिद्धक्षेत्रादिकं च यत् २५।\nपद्मनाभसमुत्पत्तिं तुलस्याश्चैव धारणम् ।\nगोपीचंदनमाहात्म्यं पट्टपूजां तथैव च २६।\nनिरंजनस्य माहात्म्यं तथा विज्ञानदर्शनम् ।\nतत्र दीपप्रदानं च धूपदानं विशेषतः २७।\nकार्तिकस्याथ माहात्म्यं माहात्म्यं माघजं तथा ।\nसर्वेषां च व्रतानां च माहात्म्यं विधिपूर्वकम् २८।\nशृणु नारद वक्ष्यामि जगन्नाथाख्यमुत्तमम् ।\nयं दृष्ट्वा मुच्यते लोको ब्रह्महत्यादिपातकात् २९।\nयत्र सिद्धं तथा भुक्तं पारलौकिकदायकम् ।\nब्राह्मणा यत्र भुंजन्ति वेदशास्त्र विशारदः ३०।\nअन्येषां चैव लोकानां का कथा चैव सुव्रत ।\nपंचविंशत्यत्र नागा नर्तक्यो विविधास्तथा ३१।\nब्रह्महत्या बालहत्या गवांहत्या तथैव च ।\nताः सर्वा विलयं यांति जगन्नाथस्य दर्शनात् ३२।\nजगन्नाथेत्युच्चरञ्जंतुर्महापापैः प्रमुच्यते ।\nविष्णोः पूजनकं पुष्पैस्तन्माहात्म्यमपि ब्रुवे ३३।\nपर्वतानां वर्णनं च देशानां वर्णनं तथा ।\nगोपूजनादिमाहात्म्यं सिद्धानां चैव पूजनम् ३४।\nसिक्थे दत्ते तु यत्पुण्यं तत्सर्वं प्रवदाम्यहम् ।\nकदलीगर्भदानं च वृक्षदानं ततः परम् ३५।\nअश्वदानं हस्तिदानं जपमाहात्म्यमुत्तमम् ।\nमंत्रदीक्षागमं चैव गुरोर्लक्षणमेव च ३६।\nशिष्यस्य लक्षणं प्रोक्तं यथा पौराणिका विदुः ।\nचरणोदकमाहात्म्यं पितृश्राद्धादिकं च यत् ३७।\nपितृक्षयाहदानं च नीलोत्सर्गविधिस्ततः ।\nग्रहणं चंद्रसूर्यस्य तत्र दानं च यद्भवेत् ३८।\nशालग्रामस्य दानस्य माहात्म्यं माल्यगंधयोः ।\nदशम्यैकादशीवेधं द्वादशी हरिवासरम् ३९।\nतेषां चैव तुमाहात्म्यं रुद्रनामादिकं च यत् ।\nमथुरायाश्च माहात्म्यं कुरुक्षेत्रादिकं तथा ४० ।\nसेतुबंधस्य चाख्यानं श्रीरामेश्वरजं तथा ।\nत्र्यंबकस्य च माहात्म्यं पंचवट्याश्च यत्फलम् ४१।\nदंडकारण्यमाहात्म्यं शृणु वाडवसत्तम ।\nदंडकारण्यमाहात्म्यं नृसिंहोत्पत्तिकारणम् ४२।\nगीतायाश्चैव माहात्म्यं तथा भागवतस्य च ।\nकालिंद्याश्चैव माहात्म्यमिन्द्रप्रस्थस्य वर्णनम् ४३।\nरुक्मांगदचरित्रं तु महिमा वैष्णवस्य च ।\nवैष्णवे ह्येकभुक्ते तु शृणु वाडवसत्तम ४४।\nससागरां च पृथिवीं दत्त्वा चैव तु यत्फलम् ।\nतत्फलं समवाप्नोति भुक्ते ह्येके तु वैष्णवे ४५।\nसात्विकाः सत्त्वसंपन्ना राजसाः कामुकाः स्मृताः ।\nतामसा अधमाः प्रोक्ता वैष्णवानां तु लक्षणम् ४६।\nब्राह्मणा वैष्णवा ये तु वेदधर्मपरायणाः ।\nतेषां माहात्म्यं वक्ष्यामि यथोक्तं चैव नारद ४७।\nविष्णुनिंदारता ये वै द्रव्यलोभेन सत्तम ।\nतेषां पापं तु वक्ष्यामि सांप्रतं ऋषिसत्तम ४८ ।\nज्वालामुख्यास्तथाख्यानं हिमशैलेक्षणं तथा ।\nब्रह्मोत्पत्तिस्तु वै यत्र तं प्रदेशं वदाम्यहम् ४९।\nकायस्थानां समुत्पतिर्गयाव्याख्यानमेव च ।\nगदाधरस्वरूपं च फल्गुवर्णनमेव च 6.1.५०।\nएतेषां चैव माहात्म्यं पाद्मे दृष्टं तथा श्रुतम् ।\nमहाबोधस्वरूपं च सकल्केर्यश एव च ५१।\nरामगयाया माहात्म्यं तथा प्रेतशिलाभवम् ।\nब्रह्मणश्च तथाख्यानं शिलाख्यानं वदाम्यहम् ५२।\nब्रह्मयोनेस्तथाख्यानमक्षयाख्य वटस्य च ।\nश्राद्धे तत्र महत्पुण्यं यत्तत्सर्वं वदाम्यहम् ५३।\nमहेश्वरकृतां भक्तिं विष्णुना च महात्मना ।\nअद्यापि काश्यां जपति महारुद्रो ह्यनामयम् ५४।\nमाहात्म्यं च ततो वक्ष्ये सागरस्य हि नारद ।\nतिलतर्पणजं पुण्यं यवजं पुण्यमेव च ५५।\nतुलसीदलसंयुक्तं तर्पणं देवजं तथा ।\nतन्माहात्म्यं प्रवक्ष्यामि यथोक्तं ब्रह्मणा मम ५६।\nशंखनादस्य माहात्म्यं पुण्यं चासंख्यसंज्ञकम् ५७।\nरवेर्वारस्य माहात्म्यं योगस्य विष्णुसंज्ञिनः ।\nवैधृतस्य च माहात्म्यं व्यतीपातस्य वै तथा ५८।\nएतत्सर्वं प्रवक्ष्यामि यथोक्तं चैव नारद ।\nअन्नदानं वस्त्रदानं भूमिदानं तथैव च ५९।\nशय्यादानं च गोदानं तथा वृषभमेव च ।\nजन्माष्टम्याश्च माहात्म्यं मत्स्यमाहात्म्यमेव च ६०।\nकूर्ममाहात्म्यं तत्प्रोक्तं वाराहस्य तथैव च ।\nमाहात्म्यं च गवादीनां दानानां प्रवदाम्यहम् ६१।\nप्रह्लादमुखभक्ता ये ये केचिद्भुवि विश्रुताः ।\nतन्माहात्म्यं ततो वक्ष्ये शृणु देवर्षिसत्तम ६२।\nजागरे महिमा चैव दीपदाने कृते च यत् ।\nप्रहरेषु पृथक्पूजाफलं देवर्षिसत्तम ६३।\nपर्शुरामस्य चाख्यानं रेणुकाया वधस्तथा ।\nब्राह्मणानां भूमिदानं रामेणैव च यत्कृतम् ६४।\nरामस्याश्रमजं पुण्यं वदाम्यहमशेषतः ।\nनर्मदायास्तथाख्यानं पुण्यपूजनयोस्तथा ६५।\nदानं वेदपुराणानामाश्रमाणां निरूपणम् ।\nहिरण्यदानपुण्यं च ब्रह्मांडदानमेव च ६६।\nपद्मपुराणदानं च खंडानां व्यक्तयस्तथा ।\nप्रथमं सृष्टिखंडं च द्वितीयं भूमिखंडकम् ६७।\nस्वर्गखंडं तृतीयं च तुर्यं पातालसंज्ञकम् ।\nउत्तरं पंचमं प्रोक्तं खंडान्यनुक्रमेण वै ६८।\nएतत्पद्मपुराणं तु व्यासेन तु महात्मना ।\nकृतं लोकहितार्थाय ब्राह्मणश्रेयसे तथा ६९।\nशूद्राणां पुण्यजननं तीव्रदारिद्र्यनाशनम् ।\nमोक्षदं सुखदं चाशु कल्याणप्रदमव्ययम् ।\nश्रुत्वा दानं तथा कुर्याद्विधिना तत्र नारद ७०।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे महेशनारदसंवादे बीजसमुच्चयोनाम प्रथमोऽध्यायः १।"
  }
]
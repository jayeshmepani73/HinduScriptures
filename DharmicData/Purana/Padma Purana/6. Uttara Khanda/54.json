[
  {
    "text": "युधिष्ठिर उवाच-\nश्रावणस्य सिते पक्षे किंनामैकादशीभवेत् ।\nतन्नः कथय गोविंद वासुदेव नमोऽस्तु ते १।\nश्रीकृष्ण उवाच-\nशृणु राजन्प्रवक्ष्यामि आख्यानं पापनाशनम् ।\nयत्प्रोक्तं ब्रह्मणा पूर्वं पृच्छते नारदाय वै २।\nनारद उवाच-\nभगवन्श्रोतुमिच्छामि त्वत्तोऽहं कमलासन ।\nश्रावणस्यासिते पक्षे किं नामैकादशी भवेत् ३।\nको देवः को विधिस्तस्याः किं पुण्यं कथय प्रभो ।\nइति तस्य वचः श्रुत्वा ब्रह्मा वचनमब्रवीत् ४।\nब्रह्मोवाच-\nशृणु नारद ते वच्मि लोकानां हितकाम्यया ।\nश्रावणैकादशी कृष्णा कामिका नाम नामतः ५।\nअस्याः श्रवणमात्रेण वाजपेयफलं लभेत् ।\nअस्यां यजति देवेशं शंखचक्रगदाधरम् ६।\nश्रीधराख्यं हरिं विष्णुं माधवं मधुसूदनम् ।\nपूजयेद्ध्यायते यो वै तस्य पुण्यंफलं शृणु ७।\nन गंगायां न काश्यां च नैमिषे न च पुष्करे ।\nतत्फलं समवाप्नोति यत्फलं कृष्णपूजनात् ८।\nगोदावर्यां गुरौ सिंहे व्यतीपाते च दंडके ।\nयत्फलं समवाप्नोति तत्फलं कृष्णपूजनात् ९।\nससागरवनोपेतां यो ददाति वसुंधराम् ।\nकामिकाव्रतकारी च ह्युभौ समफलौ स्मृतौ १०।\nप्रसूयमानां यो धेनुं दद्यात्सोपस्करां नरः ।\nतत्फलं समवाप्नोति कामिकाव्रतकारकः ११।\nश्रावणे श्रीधरं देवं पूजयेद्यो नरोत्तमः ।\nतेनैव पूजिता देवा गंधर्वोरगपन्नगाः १२।\nतस्मात्सर्वप्रयत्नेन कामिकादिवसे हरिः ।\nपूजनीयो यथाशक्ति मानुषैः पापभीरुभिः १३।\nये संसारार्णवे मग्नाः पापपंकसमाकुले ।\nतेषामुद्धरणार्थाय कामिकाव्रतमुत्तमम् १४।\nनातः परतरा काचित्पवित्रा पापहारिणी ।\nएवं नारद जानीहि स्वयमाह परो हरिः १५।\nअध्यात्मविद्या निरतैर्यत्फलं प्राप्यते नरैः ।\nततो बहुतरं विद्धि कामिकाव्रतसेविनाम् १६।\nरात्रौ जागरणं कृत्वा कामिकाव्रतकृन्नरः ।\nन पश्यति यमं रौद्रं नैव गच्छति दुर्गतिम् १७।\nन पश्यति कुयोनिं च कामिकाव्रतसेवनात् ।\nकामिकाया व्रते चीर्णे कैवल्यं योगिनो गताः १८।\nतस्मात्सर्वप्रयत्नेन कर्तव्या नियतात्मभिः ।\nतुलसीप्रभवैः पत्रैः यो नरः पूजयेद्धरिम् १९।\nन लिप्यते स पापेन पद्मपत्रमिवांभसा ।\nसुवर्णभारमेकं तु रजतं च चतुर्गुणम् २०।\nतत्फलं समवाप्नोति तुलसीदलपूजनात् ।\nरत्न मौक्तिक वैडूर्य प्रवालादिभिरर्चितः २१।\nन तुष्यति तथा विष्णुस्तुलसीदलतो यथा ।\nतुलसीमंजरीभिश्च पूजितो येन केशवः २२।\nया दृष्टा निखिलाघसंघशमनी स्पृष्टा वपुः पावनी।\nरोगाणामभिवंदितानि रसिनी सिक्तांतकत्रासिनी ।\nप्रत्यासत्तिविधायिनी भगवतः कृष्णस्य संरोपिता।\nन्यस्ता तच्चरणे विमुक्तिफलदा तस्यै तुलस्यै नमः २३।\nदीपं ददाति यो मर्त्यो दिवारात्रं हरेर्दिने ।\nतस्य पुण्यस्य संख्यातुं चित्रगुप्तो न वेत्त्यलम् २४।\nकृष्णाग्रे दीपको यस्य ज्वलत्येकादशीदिने ।\nपितरस्तस्य तृप्यंति अमृतेन दिवि स्थिताः २५।\nघृतेन दीपं प्रज्वाल्य तिलतैलेन वा पुनः ।\nप्रयाति सूर्यलोकं च दीपकोटिशतार्चितः २६।\nअयं तवाग्रे कथितः कामिकामहिमा मया ।\nअतो नरैः प्रकर्त्तव्या सर्वपातकहारिणी २७।\nब्रह्महत्यापहरणी भ्रूणहत्याविनाशिनी ।\nवैष्णवस्थानदात्री च महापुण्यफलप्रदा २८।\nश्रुत्वा माहात्म्यमेतस्या नरः श्रद्धासमन्वितः ।\nविष्णुलोकमवाप्नोति सर्वपापैः प्रमुच्यते २९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे श्रावणकृष्णैकादशीनाम चतुष्पंचाशत्तमोऽध्यायः ५४।"
  }
]
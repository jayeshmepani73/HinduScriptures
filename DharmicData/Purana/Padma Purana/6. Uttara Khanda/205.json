[
  {
    "text": "शिवशर्मोवाच-\nएकदाऽत्र महातीर्थे पंके मग्नां पयस्विनीम् ।\nदृष्ट्वा स राक्षसश्रेष्ठस्तामुद्धर्तुं विवेश ह १।\nगोरक्षणे महान्धर्मो रक्षतुः स्वर्गतिर्भवेत् ।\nचिंतयन्निति मध्ये तु सगृहीतोंबुहस्तिना २।\nनीतस्तु वारिणोऽधस्ताज्जलपूर्णोदरस्तदा ।\nतत्याज जीवितं सद्यस्तेन पीडितविग्रहः ३।\nदिव्यरूपं समास्थाय विमानमपि ढौकितम् ।\nगणेन प्रहितेनाथ दैवैरिंद्रपुरोगमैः ४।\nगच्छन्निति मया पृष्टः स निशाचरपुंगवः ।\nमुक्तिदेऽत्र महातीर्थे मृत्युं प्राप्य सदुर्लभे ५।\nकथं देवपदप्राप्तिर्जाता तव महामते ।\nइत्युक्तो मामुवाचेदं वांछासीदत्र मेऽनघ ६।\nतस्मिन्गते पुण्यजने स्वर्गं पुण्यवतां पदम् ।\nएकाकिना मया विष्णुः सद्गतिः प्रापितस्तदा ७।\nगच्छंस्तिष्ठन्स्वपन्जाग्रत्स्नानं कुर्वंश्च नित्यशः ।\nतमेव पुंडरीकाक्षमहं दध्यावनन्यधीः ८।\nहरे तव पदांभोजमहं शरणमागतः ।\nब्रह्मत्वे च महेशत्वे नेंद्रत्वे मम मानसम् ९।\nप्रार्थयन्नित्यहं तात तमेव पुरुषोत्तमम् ।\nउषितोऽत्र महातीर्थे कृत्वा निर्विषयं मनः १०।\nविष्णुशर्मोवाच-\nवसतोऽत्र महातीर्थे मरणं चेत्तवाभवत् ।\nकथं जन्म पुनः प्राप्तं त्वयेति मम संशयः ११।\nमर्यादां यस्य तीर्थस्य त्यक्त्वापि धनलोभतः ।\nराक्षसान्मरणं प्राप्ताः पथिकस्ते च वाहकाः १२।\nयस्य तीर्थवरस्यास्य जलपानाद्दिवंगताः ।\nतथैव राक्षसोऽप्यस्मिन्नपमृत्युमवाप्य सः १३।\nनक्रतः स्वेच्छया स्वर्गं जगाम तव पश्यतः ।\nन नूनं तत्र मरणं जातं यज्जन्म दृश्यते १४।\nनारद उवाच-\nशिवे निशम्य पुत्रस्य शिवशर्मा शुभं वचः ।\nउवाच पूर्ववृत्तांतं कारणं निजजन्मनः १५।\nशिवशर्मोवाच-\nविष्णुशर्मन्शृणुष्वेदं कारणं मम जन्मनः ।\nकथयामि तवाग्रेऽहं श्रुत्वा निःसंशयो भव १६।\nएकदा विष्णुपूजायां मयि ध्यानं समास्थिते ।\nदुर्वासाः प्रकृतिक्रोधी ममाश्रममुपागतः १७।\nतमागतमविज्ञाय विष्णुध्यानपरायणः ।\nतस्थिवांस्तदवस्थोऽहं चिरं तं नामसंस्मरन् १८।\nसमुहूर्तं मुनिः स्थित्वा ममाग्रे क्रोधमूर्छितः ।\nआत्मनात्मानमाहेदमुच्चैरारक्तलोचनः १९।\nदुर्वासा उवाच-\nअहो अत्रेरहं पुत्रोऽनसूयागर्भसंभवः ।\nशिवांशो मानुषेणालमवज्ञातोऽमुना भवम् २०।\nत्रिलोकीराज्यतः शक्रो मया येन प्रपातितः ।\nतं मामपि मनुष्योऽयमवजानाति दुर्मतिः २१।\nयो बिभेति न कः सोसि मत्तः कालानलादिव ।\nमुक्त्वा देवत्रयीं लोके यतः सार्हत्तमा मम २२।\nयामसौ ध्यायते मूढो देवतां ध्यानमास्थितः ।\nन कथं बोधयत्येनं सेति मूर्त्तिस्थितो यमः २३।\nनूनं नारायणं देवं ध्यायत्येष जगद्गुरुम् ।\nयद्ध्यानामृततृप्तो हि न बाह्यज्ञानवानयम् २४।\nहरिं वा ब्रह्म वा शंभुमन्यं वा ध्यायतामहम् ।\nमयायं सर्वथा दंड्यो मदवज्ञाकरो ह्ययम् २५।\nशिवशर्मोवाच-\nएवं विचिंतयित्वा स सुमतिं मामबोधयत् ।\nशशाप च विबुद्धं मामितिक्रोधारुणेक्षणः २६।\nमामवज्ञाय यश्चित्ते ध्यानकाले मनोरथः ।\nकुतस्तेन भवेह्यस्मिन्भविष्यति हि सर्वथा २७।\nइत्युक्त्वा स यदा तात चलितो मुनिरत्रिजः ।\nतदा मया चरणयोर्गृहीतोभयभीरुणा २८।\nइत्युक्तश्च मुनिश्रेष्ठ क्षम्यतां रुड्विमुच्यताम् ।\nमादृशा न विजानंति सम्यक्कर्म भवादृशाम् २९।\nशापं त्वं दत्तवान्घोरं सांप्रतं मे निरेनसः ।\nप्रसीद मम नम्रस्य शापांते कुर्वनुग्रहम् ३०।\nइत्युक्तः कोपमुत्सृज्य दुर्वासा शीतलोभवत् ।\nकिमेतन्नोचितं तात स यतश्चंद्रशेखरः ३१।\nउवाचेति समां धीमांस्तं भूत्वा ब्राह्मणोत्तमः ।\nअत्रैव मरणं प्राप्य न भूयो जन्म लप्स्यसे ३२।\nइति मामनुगृह्याथ स जगाम दिगंबरः ।\nउषित्वा तद्दिनं तात मया सत्कारपूजितः ३३।\nन मुनेर्भाषितं मिथ्या चिंतयित्वाहमित्यपि ३४।\nजगाम स्वगृहं चित्ते पश्चात्तापं वहन्निति ।\nअहो मे ध्यायतो नित्यं स तीर्थाश्रमिणस्तथा ३५।\nदर्शनं दुर्लभं जातं श्रीपतेरिह जन्मनि ।\nचातकस्येव मेघस्य शुचौ संतापकारिणि ३६।\nकुतोऽयमागतो मह्यं वैकुंठगतिरोधकः ।\nजनस्य प्रस्थितस्येव जलदो कालवारिमुक् ३७।\nन दोषोऽस्ति मुनेर्नूनं तस्यैवेच्छाहरेः खलु ।\nसुदर्शनं हि दत्त्वापि ममजन्मांतरं कृतम् ३८।\nमया संसारभीतेन ग्राह्यं पादांबुजंहरेः ।\nनिदाघातपतप्तेन पथिकेनेव पादपः ३९।\nकिं धनापत्ययोषिद्भिरनित्यैश्चान्यबंधुभिः ।\nगोविंदपरमानंद रामेति ममजल्पतः ४०।\nउदासीनवदासीनः कुंटुबेषु हरिं भजन् ।\nप्रारब्धमेव भोक्ष्यामि कर्माण्यन्यान्यतर्जयन् ४१।\nचिंतयन्नित्यहं तात कियद्भिर्वासरैरहम् ।\nप्राप्तवान्स्वगृहं स्नात्वा हरिपादोदकांतरे ४२।\nपितुर्मरणमाख्यातं मात्रे बंधुभ्य एव च ।\nश्रुत्वा तेऽपि शुचं चक्रुर्नाविंदन्निममस्थिरम् ४३।\nसत्यलोकादि लोकेषु निस्पृहोऽहं गृहे वसन् ।\nमरणं प्राप्तवान्कूले गंगाया मुनिसेविते ४४।\nमुनेर्दुर्वाससः शापाज्जातोऽहं वैष्णवे कुले ।\nमरणं चात्र सत्तीर्थे लब्ध्वा प्राप्स्ये हरेः पदम् ४५।\nनारद उवाच-\nएवं सुराचार्यविनिर्मिते तदा तीर्थे महाभाग पुराकृतानि तौ ।\nद्विजोत्तमौ प्रोच्य मिथः सुतस्थतुर्विचिंतयंतौ हरिपादपल्लवम् ४६।\nविचिंतयंतौ हरिमब्जलोचनं चतुर्भुजं नीरदनीलविग्रहम् ।\nनिजायुधालंकरणावभासितं स्मृत्वात्र सारूप्यमवापतुर्हरेः ४७।\nयस्य क्षेत्रमिमं पुण्यमिंद्रप्रस्थाख्यमुत्तमम् ।\nतस्योपाख्यानमाख्यातं फलमस्य शिवे शृणु ४८।\nगंगास्नानेन यत्पुण्यं कन्यादानोद्भवं च यत् ।\nश्रवणादस्य तत्पुण्यं श्रद्धया लभते नरः ४९।\nपुत्रे जाते तु गोदानात्सिंहगे च बृहस्पतौ ।\nगोदावरीजले स्नानाद्यत्फलं भुवि जायते ५०।\nतत्फलं श्रवणादस्य जायते नात्र संशयः ।\nअतस्तीर्थोत्तमादन्यत्तीर्थं नास्त्यखिलार्थदम् ।\nयस्मिन्मरणतो नूनं तिर्यंचोऽपि चतुर्भुजाः ५१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये निगमबोधोपाख्यानं नाम पंचाधिकद्विशततमोऽध्यायः २०५।"
  }
]
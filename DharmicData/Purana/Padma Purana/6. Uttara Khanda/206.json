[
  {
    "text": "सौभरिरुवाच-\nधर्मराजशिबिः श्रीमानाकर्ण्य तद्वचो मुनेः ।\nनारदस्याब्रवीत्प्रीतमना इति तमुत्तमम् १।\nशिबिरुवाच-\nमुने तीर्थवरस्यास्य निगमोद्बोध कस्य ते ।\nमाहात्म्यं वर्णितं सम्यक्श्रुतं पापहरं मया २।\nइंद्रप्रस्थेत्र शतशः संति तीर्थानि वै मुने ।\nअन्यस्यापि समाचक्ष्व माहात्म्यं यदि विद्यते ३।\nनारद उवाच-\nइंद्रप्रस्थांतरावर्तिन्येषा या द्वारका नृप ।\nअस्यां पुरा हि यद्वृत्तं तत्ते वच्मि शृणुष्व मे ४।\nकाम्पिल्येऽथ द्विजः कश्चित् पुष्पेषुर्मूर्तिमानिव ।\nसर्वासां योषितां चित्तहारी स्यादग्रविभ्रमैः ५।\nसंगीतविद्याकुशलः कोकिलामधुरध्वनिः ।\nएकदा स करे वीणां धारयन्वादयन्मुहुः ६।\nकंठेन कोकिलालाप मधुरेण नराधिप ।\nगायन्बभ्राम नगरे प्रतिरथ्यं महामतिः ७।\nतस्य गीतिध्वनिं श्रुत्वा मूर्छनातानसंयुतम् ।\nत्वक्त्वा स्वगृहकार्याणि तमीयुः पौरयोषितः ८।\nमोहितास्तस्य रूपेण कामवेगं न सेहिरे ।\nजाता स्खलितवीर्यास्ता गीतं श्रुत्वा समक्षतः ९।\nब्रह्मणो मानसं येन लोभितं भारतीं प्रति ।\nशिवस्यार्द्धशरीरं च पार्वत्यै येन दापितम् १०।\nताभ्यामन्यो जनो लोके वशी वा ज्ञानवानपि ।\nयः स्मरं तं क्षमो जेतुं स्त्रियः प्रकृतिचंचलाः ११।\nताः स्मरावेशमासोढुं न साध्योपि विषेहिरे ।\nवक्तव्यमिति किं राजन्लोके कामो हि दुर्जयः १२।\nअथ तास्तत्र तत्रेयुर्यत्र यत्र व्रजत्यसौ ।\nप्रगायन्कंठवीणाभ्यां प्रगायन्स्वरमोहितः १३।\nतासां पतिसुतभ्रातृपितरोऽथ नराधिप ।\nआगत्य भर्त्सयित्वा ता निन्युः स्वान्स्वान्गृहान्प्रति १४।\nतमन्विष्य पुनस्तास्तु जग्मुः सर्वास्तदंतिके ।\nयदा तदा पौरजना वृत्तं तत्प्राहुरीश्वरे १५।\nराजापि तं समाहूय पप्रच्छ रहसि द्विजम् ।\nकेन मंत्रेण भो विप्र मोहितास्ताः पुरस्त्रियः १६।\nतन्ममाचक्ष्व विप्रेंद्र दास्यामि बहु ते धनम् ।\nनोचेन्निष्कासयामि त्वां निजराज्यान्न संशयः १७।\nनारद उवाच-\nश्रुत्वेति नृपतेर्वाक्यं नृपतिं स द्विजोत्तमः ।\nउवाच सत्यं तस्याग्रे वचोरूपगुणार्णवः १८।\nद्विज उवाच-\nन मंत्रं नौषधं राजन्विद्यते मयि भिक्षुके ।\nकिंतु ते नगरे सर्वा योषितो ह्यजितेंद्रियाः १९।\nरूपं मम समालोक्य श्रुत्वा गीतध्वनिं तथा ।\nस्मरवेगं सहंते न राजंस्तव पुरे स्त्रियः २०।\nकिं करोमि महाराज कोऽपराधोस्ति मे विभो ।\nपुराकृतमिवोल्लंघ्यं शासनं न महीपते २१।\nनारद उवाच-\nउशीनरशीबे राजन्नेवं कथयति द्विजे ।\nसर्वे पौराः समेत्याथ प्रावदन्निति भूपतिम् २२।\nपौरा ऊचुः -\nराजन्ननेन विप्रेण मोहिताः पौरयोषितः ।\nगृहेषु न हि तिष्ठंति ह्यस्माभिरनिवारिताः २३।\nयद्ययं मोहनः स्त्रीणां नगरे वत्स्यति प्रभो ।\nतदा देशांतराण्येव यास्यामो वयमद्य वै ।\nगतोऽस्माकं वृषो देवो हव्यकव्यक्रियात्मकः २४।\nतमनुप्रस्थितात्क्षेत्राद्गौरियं पापिनामिव ।\nविना तं शरणं यातं त्यक्तश्रीभिर्नरेश्वर २५।\nअथैनमनुयास्यंति वासिताभिर्वृषं यथा ।\nशून्यालये कथं लक्ष्मीर्यत्नतोप्यवतिष्ठति २६।\nधर्मोऽर्थश्च गृहं चैतत् त्रयं स्त्रीवशगं यतः ।\nकांताधर्म धनाधीना तयोर्नाशे न तिष्ठति २७।\nनारद उवाच-\nएवं वदत्सु पौरेषु स्त्रियस्तेषां समागताः ।\nराजांतिक उपाविष्टा इत्यूचुस्ताः परस्परम् २८।\nपौरस्त्रिय ऊचुः ।\nकामं वामाकृतिं विप्रमेनं प्राप्यमनांसि नः ।\nउल्लसंति दिवाधीशं कमलानीव वारिणि २९।\nसंकुचंति विना तेन कुमुदानि यथेंदुना ।\nआगच्छंतमिलित्वैनंधारयामोनृपाग्रतः ३०।\nअवध्योऽयं वयं चास्य किं करिष्यति भूपतिः ।\nनारद उवाच-\nइत्युक्त्वा तास्त्वरावत्यो जगृहुस्तं द्विजोत्तमम् ३१।\nपश्यतां निजभर्तॄणां राज्ञश्चैव पुरस्तदा ।\nऊचुश्चैनं मनोनाथ गृहानागच्छ हृच्छयम् ३२।\nशमयाशु विनाद्यत्वां स्थातुं नैव च शक्नुमः ।\nइत्याकर्ण्य वचस्तासां स विप्रः प्रत्युवाच ह ३३।\nविप्र उवाच-\nभवतीनामहं पुत्रो भवत्यो मातरो मम ।\nगृहान्किमर्थमुत्सृज्य भवत्यः पर्यटंति हि ३४।\nआराधयत नाथान्स्वान्यतो लोकद्वयं ध्रुवम् ।\nआराधितेषु पतिषु विष्णुः सर्वसुरेश्वरः ३५।\nप्रसन्नो भवति त्वत्र प्रसन्ने किमु दुर्लभम् ।\nया स्त्री स्वपतिमुत्सृज्य सेवतेऽन्यसुखेच्छया ३६।\nसापवादमवाप्नोति याति घोरां च दुर्गतिम् ।\nउषित्वा तत्र कल्पांते यावत्सा पतिवंचना ३७।\nपुनस्तस्माद्विनिर्गत्य स्थावरत्वं प्रपद्यते ।\nतस्मादपि पशुत्वं सा लभते बहुजन्मसु ३८।\nततो मुक्ता मनुष्यत्वे व्यंगा भवति तत्र सा ।\nएवं पापगतिं ज्ञात्वा निवर्तध्वमतो जनात् ३९।\nनो वा यास्यथ देहांते नरकं भृशदारुणम् ।\nयदिच्छंति भवंत्यो मे सुखं तन्नेह लप्स्यथ ।\nपापमेव हि युष्माकं यतोधःपतनं नृणाम् ४०।\nनारद उवाच-\nश्रुत्वैवं वचनं तस्य दृष्ट्वा भर्तृसुखानि च ।\nलज्जयानम्र मुख्यस्ता लतावातहता इव ४१।\nतासां तु पुरनारीणां स्मराग्निर्भृशदारुणः ।\nशशाम तस्य शीतेन बटोर्वचनवारिणा ४२।\nउत्थाय चेलुः सर्वास्ता विनिंदंत्य इति स्मरम् ।\nब्रह्मशक्रादिदेवानामपि मोहकरं नृप ४३।\nस्त्रिय ऊचुः ।\nधिगिमं पापकर्माणं शीलदारुकुठारकम् ।\nकामवामदृशां प्रीत्यै धन्यो येन हतः स्मरः ४४।\nकिं वदेम जगत्पूज्यां रुक्मिणीं जठरे यया ।\nधृतः प्रद्युम्ननाम्नाऽसौ राहुः स्त्रीशीलचंद्रभुक् ४५।\nस देवाधम आयाति यदि नो दृष्टगोचरम् ।\nभूयो ध्यानकृतेशान दृगग्नौ तं क्षिपामहे ४६।\nयेनायं जनितः पापो ह्यात्मारामेण विष्णुना ।\nकृतः षोडशसाहस्रस्त्रीप्रियः का हि नः कथा ४७।\nएवं विनिंद्य तं कामं तुष्टुवुस्तं द्विजोत्तमम् ।\nशीलं स्वस्य च तासां च रक्षितं येन भूपते ४८।\nधन्या सामुष्य जननी ययायं ब्राह्मणोत्तमः ।\nस्मरजिन्निर्मितो लोके परधर्मस्य रक्षकः ४९।\nधिगस्तु नो राजलोकैर्हसिताः स्मरनिर्जिताः ।\nयाभिर्वाक्यमनोभ्यां च जनितं पापमुल्बणम् ५०।\nनारद उवाच-\nएवं विचिंतयंत्यस्ता एक्यमत्ययुताः स्त्रियः ।\nजग्मुः स्वंस्वं गृहं सर्वा द्विजवाक्येन बोधिताः ५१।\nअथ राजापि कांपिल्यस्तं द्विजं वस्त्रभूषणैः ।\nसंपूज्य प्रेषयामास सद्गृहे संयतेंद्रियम् ५२।\nअथागच्छति काले तु कारूषाधिपतिर्बली ।\nकांपिल्याधिपतिं सैन्यैर्नगरं रुरुधे तदा ५३।\nतयोर्युद्धमभूद्घोरं तेन युद्धे स घातितः ।\nनगरं लुठितं सर्वं हताः शूराश्च सर्वशः ५४।\nता स्त्रियः कालकूटं तु खादित्वा मरणं गताः ।\nप्रायश्चित्तं तु न कृतं ताभिः पापस्य तस्य तु ५५।\nयेन पापेन ताः सर्वा भीषणाख्यस्य रक्षसः ।\nराक्षस्यो नगरे जाता महाकाया भयानकाः ५६।\nतत्र ता निहिताः सर्वाः पुरनार्यो हनूमता ।\nयज्ञांश्च रसतो जिष्णोस्तिष्ठतां रथकेतने ५७।\nपुनस्ता एव राक्षस्यो बभूवुर्मारवेध्वनि ।\nक्षुधार्ताश्च तृषार्ताश्च दर्शनेन भयप्रदाः ५८।\nएवं तेन तु पापेन वाङ्मनोविहितेन तु ।\nताभिर्जन्मद्वयं प्राप्तं राक्षसीयोनिमिश्रितम् ५९।\nपापेन नाशितं तासां स नृपं नगरद्वयम् ।\nअतएव न कर्त्तव्यं परकांतनिषेवणम् ६०।\nनारीभिः पापभीताभिर्वाङ्मनोभ्यामपि प्रभो ।\nरोगी जडो दरिद्रो वा नेत्राभ्यां वर्जितोऽपि वा ।\nन त्याज्यः स्वपतिः स्त्रीभिः इच्छंतीभिस्तु सद्गतिम् ६१।\nकथितमिदं मया मनोवचोभ्यां जनितमघं च यदन्यकांतभक्त्या ।\nफलमपि च यदेव लब्धमाभिस्तदपि शिबे बहुविस्तरेण तुभ्यम् ६२।\nइंद्रप्रस्थगता न ये ममनघा या द्वारका दृश्यते तास्तस्या जलबिंदुदेहपतनात्पौरस्त्रियो रेभिरे ।\nस्वर्गं चित्तवचोऽन्यकांत भजनाज्जातं विमुच्वोल्बणं क्रव्यादत्वमवाप्य देववनिताभावं सुराह्लाददम् ६३।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये द्वारकावर्णंनंनाम षष्ठाधिकद्विशततमोऽध्यायः २०६।"
  }
]
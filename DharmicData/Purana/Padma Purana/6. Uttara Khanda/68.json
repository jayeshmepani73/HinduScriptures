[
  {
    "text": "महेश्वर उवाच-\nशृणु नारद! वक्ष्यामि वैष्णवानां च लक्षणम्।\nयच्छ्रुत्वा मुच्यते लोको ब्रहत्यादिपातकात्।१।\nतेषां वै लक्षणं यादृक्स्वरूपं यादृशं भवेत्।\nतादृशं मुनिशार्दूल शृणु त्वं वच्मि साम्प्रतम्।२।\nविष्णोरयं यतो ह्यासीत्तस्माद्वैष्णव उच्यते।\nसर्वेषां चैव वर्णानां वैष्णवः श्रेष्ठ उच्यते।३।\nयेषां पुण्यतमाहारस्तेषां वंशे तु वैष्णवः।\nक्षमा दया तपः सत्यं येषां वै तिष्ठति द्विज।४।\nतेषां दर्शनमात्रेण पापं नश्यति तूलवत्।\nहिंसाधर्माद्विनिर्मुक्ता यस्य विष्णौ स्थितामति:।५।\nशंखचक्रगदापद्मं नित्यं वै धारयेत्तु यः।\nतुलसीकाष्ठजां मालां कंठे वै धारयेद्यतः।६।\nतिलकानि द्वादशधा नित्यं वै धारयेद्बुधः।\nधर्माधर्मं तु जानाति यः स वैष्णव उच्यते।७।\nवेदशास्त्ररतो नित्यं नित्यं वै यज्ञयाजकः।\nउत्सवांश्च चतुर्विंशत्कुर्वंति च पुनः पुनः।८।\nतेषां कुलं धन्यतमं तेषां वै यश उच्यते।\nते वै लोके धन्यतमा जाता भागवता नराः।९।\nएक एव कुले यस्य जातो भागवतो नरः।\nतत्कुलं तारितं तेन भूयोभूयश्च वाडव ।१०।\nअण्डजा उद्भिजाश्चैव ये जरायुज योनयः।\nते तु सर्वेऽपि विज्ञेयाः शंखचक्रगदाधराः।११।\nयेषां दर्शनमात्रेण ब्रह्महा शुद्ध्यते सदा।\nकिन्तु वक्ष्यामि देवर्षे तेभ्यो धन्यतमा भुवि।१२।\nवैष्णवा ये तु दृश्यन्ते भुवनेऽस्मिन्महामुने।\nते वै विष्णुसमाश्चैव ज्ञातव्यास्तत्वकोविदैः।१३।\nकलौ धन्यतमा लोके श्रुता मे नात्र संशयः।\nविष्णोः पूजा कृता तेन सर्वेषां पूजनं कृतम्।१४।\nमहादानं कृतं तेन पूजिता येन वैष्णवाः।\nफलं पत्रं तथा शाकमन्नं वा वस्त्रमेव च।१५।\nवैष्णवेभ्यः प्रयच्छन्ति ते धन्या भुवि सर्वदा।\nअर्चितो वैष्णवो यैस्तु सर्वेषां चैव पूजनम्।१६।\nकृतं यैरर्चितो विष्णुस्ते वै धन्यतमा मताः।\nतेषां दर्शनमात्रेण शुद्ध्यते पातकान्नरः।१७।\nकिमन्यद्बहुनोक्तेन भूयोभूयश्च वाडव।\nअतो वै दर्शनं तेषां स्पर्शने सुखदायकम्।१८।\nयथा विष्णुस्तथा चायं नान्तरं वर्तते क्वचित्।\nइति ज्ञात्वा तु भो वत्स सर्वदा पूजयेद्बुधः।१९।\nएक एव तु यैर्विप्रो वैष्णवो भुवि भोज्यते।\nसहस्रं भोजितं तेन द्विजानां नात्र संशयः।२०।"
  },
  {
    "text": "इति श्रीपाद्मे महापुराणे पञ्चपञ्चाशत्साहस्र्यां संहितायामुत्तरखंडे उमापतिनारदसंवादे वैष्णवमाहात्म्यंनाम अष्टषष्टितमोऽध्यायः।६८।"
  }
]
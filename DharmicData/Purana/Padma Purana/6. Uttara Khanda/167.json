[
  {
    "text": "अत्र तीर्थात्परं तीर्थं चंडेश इति विश्रुतम् ।\nयत्र चंडेश्वरो देवो नित्यं तिष्ठति भूतिदः १।\nयं दृष्ट्वा मुच्यते पापादज्ञानादथवा कृतात् ।\nसर्वाभिर्देवताभिश्च मिलित्वा नगरं कृतम् ।\nचंडेश इति विख्यातं नाम्ना चैव महेश्वरि २।\nइति चंडेशतीर्थम् ।\nअत्र तीर्थात्परं तीर्थं गाणपत्यं ततो भुवि ।\nसाभ्रमत्यां समीपे तु विख्यातं देवि निर्मितम् ३।\nतत्र स्नात्वा नरो देवि मुच्यते नात्र संशयः ।\nमन्ये साभ्रमती तीरे जनानां हितकाम्यया ४।\nपृथिव्यां यानि तीर्थानि सागरांतानि यानि च ।\nतानि सर्वाणि संत्यज्य तीर्थे वै परमाद्भुते ५।\nश्राद्धं करोति यस्तत्र रुद्रभक्त्या जितेंद्रियः ।\nफलं प्राप्नोति शुद्धात्मा सर्वयज्ञसमुद्भवम् ६।\nपितॄनुदिश्य यत्किंचिद्गणतीर्थे प्रदीयते ।\nतत्सर्वं जायते क्षिप्रं गणनाथप्रसादतः ७।\nतस्मिंस्तीर्थे नरः स्नात्वा वृषं विप्राय दापयेत् ।\nसर्वलोकानतिक्रम्य स गच्छेत्परमां गतिम् ८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गणतीर्थंनाम सप्तषष्ट्यधिकशततमोऽध्यायः १६७।"
  }
]
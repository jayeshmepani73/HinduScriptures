[
  {
    "text": "श्रीरुद्र उवाच-\nसत्राजितस्य तनया नाम्ना सत्या यशस्विनी ।\nपृथिव्यंशेन संभूता भार्यां कृष्णस्य वा परा १।\nवैवस्वती महाभागा कालिंदी नाम नामतः ।\nतृतीया तस्य भार्या सा लीलांशा समुपस्थिता २।\nविंदानुविंदस्य सुतां मित्रविंदां शुचिस्मिताम् ।\nस्वयंवरस्थितां कन्यामुपयेमे जनार्दनः ३।\nपाशेनैकेन बद्ध्वा तान् वृषभान्सप्तदुर्मदान् ।\nतां वीर्यशुल्कां जग्राह पद्मपत्रायतेक्षणः ४।\nसत्राजितो महारत्नं स्यमंताख्यं महीपतिः ।\nअनुजाय ददौ सोऽयं प्रसेनाय महात्मने ५।\nययाचे तं मणिवरं कदाचिन्मधुसूदनः ।\nउवाच वासुदेवं तं प्रसेनः प्रसभं तदा ६।\nप्रसेन उवाच-\nभारानष्टसुवर्णानि नित्यं प्रसवते मणिः ।\nतस्मात्कस्य न दातव्यं स्यमंताख्यमिदं मया ७।\nमहादेव उवाच-\nकृष्णस्तु तदभिप्रायं ज्ञात्वा तूष्णीमुवास ह ।\nकदाचिन्मृगयां कर्त्तुं कृष्णः सर्वैर्यदूत्तमैः ८।\nप्रविवेश महारण्यं प्रसेनाद्यैर्महाबलैः ।\nप्रत्येकं वै मृगान्हंतुमनुयाताः सहस्रशः ९।\nएक एव महारण्ये प्रसेनो दूरमागतः ।\nतं सिंहो दृष्टमासाद्य हत्वा रत्नं जहार सः १०।\nतं सिंहं जांबबान्हत्वा मणिं गृह्य महाबलः ।\nप्रविवेश बिलं तूर्णं दिव्यस्त्रीभिर्निषेवितम् ११।\nतस्मिन्नस्तंगते सूर्ये वासुदेवं सहानुगः ।\nचतुर्थ्यामुदितं चंद्रं दृष्ट्वा स्वं पुरमाविशत् १२।\nततः सर्वे पुरजनाः कृष्णं प्रोचुः परस्परम् ।\nहत्वा प्रसेनं गोविंदो मृगव्याजेन कानने १३।\nस्यमंतकं मणिवरमग्रहीदविशंकया ।\nतदाकर्ण्य हरिस्तस्मिन्द्वारकाजनभाषितम् १४।\nअज्ञलोकभयात्सर्वैर्यदुभिर्गहनं ययौ ।\nदर्शयामास तान्सर्वान्सिंहेन निहतं वने १५।\nलब्धात्मशुद्धिस्तत्रैव संस्थाप्य महतीं चमूम् ।\nएकः शार्ङ्गगदापाणिर्जगाम गहनं वनम् १६।\nदृष्ट्वा महाबिलं कृष्णः प्रविवेश विशंकितः ।\nतत्र नाना मणिवरद्योतिते विमले गृहे १७।\nसुतं जांबवतो धात्री दोलामारोप्य लीलया ।\nदोलामुखे मणिं धृत्वा दोलयन्गायती मुदा १८।\nसिंहः प्रसेनमवधीत्सिंहो जांबवता हतः ।\nसुकुमारक मा रोदीस्तव ह्येष स्यमंतकः १९।\nतच्छ्रुत्वा वासुदेवोऽथ शंखं दध्मौ प्रतापवान् ।\nतेन नादेन महता निर्जगामात्र जांबवान् २०।\nतयोर्युद्धमभूद्घोरं दशरात्रं निरंतरम् ।\nमुष्टिभिर्वज्रकल्पैश्च सर्वभूतभयावहम् २१।\nकृष्णस्य बलवृद्धिं च तथात्मबलसंक्षयम् ।\nअवेक्ष्य पूर्ववचनं बुबुधे परमात्मनः २२।\nसोऽयं रामोऽवतीर्णोऽत्र धर्मत्राणाय वै पुनः ।\nस आगतो मम स्वामी दातुं मम मनोरथम् २३।\nएवं ज्ञात्वाथ ऋक्षेशो निर्वर्त्य रणकर्म तत् ।\nप्रांजलि प्राह गोविंदं को भवानिति विस्मयात् २४।\nनिवर्त्य कदनं शौरिः प्रोचे गंभीरया गिरा ।\nश्रीकृष्ण उवाच-\nपुत्रोऽहं वसुदेवस्य वासुदेव इतीरितः २५।\nममरत्नं स्यमंताख्यं हृतवांस्त्वं सुनिर्भयः ।\nतद्दीयतां च शीघ्रं मे अन्यथा वधमेष्यसि २६।\nमहादेव उवाच-\nतच्छ्रुत्वा जांबवान्हृष्टः प्रणनामाथ दंडवत् ।\nपरिणीय नमस्कृत्य विनयात्प्राह केशवम् २७।\nजांबवानुवाच-\nधन्योस्मि कृतकृत्योस्मि तव संदर्शनात्प्रभो ।\nदासोऽहं पूर्वभावेन तव देवकिनंदन २८।\nदत्तवानसि गोविंद कदनं पूर्वकांक्षितम् ।\nमयेदं कदनं मोहाद्यत्कृतं स्वामिना त्वया ।\nतत्क्षम्यतां जगन्नाथ करुणाकर शाश्वत २९।\nमहादेव उवाच-\nइत्युक्त्वा प्रणतो भूत्वा नमस्कृत्य पुनः पुनः ।\nनानारत्नमये पीठे निवेश्य विनयात्प्रभुम् ३०।\nशारदाब्जनिभौ पादौ प्रक्षाल्य शुभवारिणा ।\nमधुपर्कविधानेन पूजयित्वा यदूद्वहम् ३१।\nवस्त्रैराभरणैर्दिव्यैः पूजयित्वा विधानतः ।\nपुत्रीं जांबवतीं नाम कन्यां लावण्यसंयुताम् ३२।\nकन्यारत्नं ददौ तस्मै भार्यार्थममितौजसे ।\nअन्यैश्च मणिमुख्यैश्च स्यमंताख्यं ददौ मणिम् ३३।\nतत्रैवोद्वाह्य तां कन्यां प्रहृष्टपरवीरहा ।\nददौ तस्मै परां मुक्तिं प्रीत्या जांबवते हरिः ३४।\nगृहीत्वा तनयां तस्य कन्यां जांबवतीं मुदा ।\nविनिर्गत्य बिलात्तस्मात्प्रययौ द्वारकां पुरीम् ३५।\nसत्राजिते ददौ रत्नं स्यमंताख्यं यदूत्तमः ।\nदुहित्रे प्रददौसोऽपि कन्यायै मणिमुत्तमम् ३६।\nमासि भाद्रपदे शुक्ले चतुर्थ्यां चंद्रदर्शनम् ।\nमिथ्याभिदूषणं प्राहुस्तस्मात्तत्परिवर्जयेत् ३७।\nप्राप्यते दर्शनं तत्र चतुर्थ्यां शीतगोर्नरः ।\nस्यमंतस्य कथां श्रुत्वा मिथ्यावादात्प्रमुच्यते ३८।\nसुलक्ष्मणां नाग्नजितीं सुशीलां च यशस्विनीम् ।\nमद्रराजसुतास्तिस्रः कन्यकास्ताः शुभाननाः ३९।\nस्वयंवरस्थास्ताः कृष्णं वरयामासुरुज्ज्वलाः ।\nएकस्मिन्दिवसे तास्तु उपयेमे यदूद्वहः ४०।\nअष्टौ महिष्यस्ताः सर्वा रुक्मिण्याद्या महात्मनः ।\nरुक्मिणी सत्यभामा च कालिंदी च शुचिस्मिता ४१।\nमित्रविंदा जांबवती नाग्नजित्यः सुलक्ष्मणा ।\nसुशीला नाम तन्वंगी महिषी चाष्टमी स्मृता ४२।\nभूमिपुत्रो महावीर्यो नरको नाम राक्षसः ।\nजित्वा देवपतिं शक्रं सर्वांश्चैव सुरान्रणे ४३।\nअदित्या देवमातुश्च कुंडले च सुवर्चसी ।\nबलाज्जग्राह देवानां रत्नानि विविधानि च ४४।\nऐरावतं महेंद्रस्य तथैवोच्चैःश्रवं हयम् ।\nमाणिक्यादि धनेशस्य शंखपद्मनिधिं तथा ४५।\nस्त्रियश्चाप्सरसश्चैव हृतवान्क्षितिनंदनः ।\nवज्रादिहेतीस्तेषां च बलाद्धृत्वा दिवौकसाम् ४६।\nतैरेव स सुरान्हत्वा सभां मयविनिर्मिताम् ।\nउवास व्योमगो दिव्यो नगर्यां विमलेंबरे ४७।\nततो देवगणाः सर्वे पुरस्कृत्य शचीपतिम् ।\nभयार्ताः शरणं जग्मुः कृष्णमक्लिष्टकारिणम् ४८।\nकृष्णोऽपि तदुपश्रुत्य सर्वं नरकचेष्टितम् ।\nदेवानामभयं दत्वा वैनतेयं व्यचिंतयत् ४९।\nतस्मिन्क्षणे हरेस्तस्य वैनतेयो महाबलः ।\nप्रांजलिः पुरतस्तस्थौ सर्वदेवनमस्कृतः ५० 6.249.50।\nतमारुह्य द्विजश्रेष्ठं सत्यया सह केशवः ।\nसंस्तूयमानो मुनिभिः प्रययौ राक्षसालयम् ५१।\nप्रदीप्यमानमाकाशे यथा सूर्यस्य मंडलम् ।\nराक्षसैर्बहुभिर्युक्तं दिव्यैराभरणैर्युतम् ५२।\nददर्श तत्पुरं कृष्णो दुर्भेद्यं त्रिदशैरपि ।\nतदावरणानि भगवान्वीक्ष्य चक्रेण वीर्यवान् ५३।\nचिच्छेद तेजसा दीप्त्या तमांसि च दिवाकरः ।\nततस्ते राक्षसाः सर्वे शतशोऽथ सहस्रशः ५४।\nउद्यम्य शूलानि तदा युद्धायाभिमुखं ययुः ।\nततस्तु तोमरैर्दिव्यैर्भिण्डिपालैः सुपट्टिशैः ५५।\nकेशवं ताडयामासुः पलालैरिव पावकम् ।\nततस्तु शार्ङ्गमादाय भगवान्गरुडध्वजः ५६।\nदिव्यशस्त्राणि चिच्छेद बाणैरग्निशिखोपमैः ।\nतेषां शिरोधरा नागानश्वांश्चैव तरस्विनः ५७।\nचक्रेणैव प्रचिच्छेद वीर्यवान्पुरुषोत्तमः ।\nकेचिच्चक्रेण संछिन्नास्तथान्ये शरताडिताः ५८।\nगदया निहताः केचिद्राक्षसास्तद्रणाजिरे ।\nएवं ते राक्षसाः सर्वे पातिता धरणीतले ५९।\nशक्रोत्सृष्टेन वज्रेण निर्भिन्ना इव भूधराः ।\nनिहत्य दानवान्सर्वान्पुंडरीकायतेक्षणः ६०।\nपाञ्चजन्यं महाशंखं प्रदध्मौ पुरुषोत्तमः ।\nततः स नरको दैत्यो धनुरादाय वीर्यवान् ६१।\nदिव्यं स्यंदनमारुह्य ययौ युद्धाय केशवम् ।\nतयोर्युद्धमभूद्घोरं तुमुलं लोमहर्षणम् ६२।\nबहुभिर्बाणसाहस्रैर्मेघयोरिव वर्षतोः ।\nततोऽर्द्धचंद्र बाणेन वासुदेवः सनातनः ६३।\nतस्य राक्षसमुख्यस्य धनुश्चिच्छेद वीर्यवान् ।\nससर्जास्त्रं महादिव्यं नरकस्य महोरसि ६४।\nस तेन भिन्नहृदयः पपातोर्व्यां महासुरः ।\nशक्रवज्रेण निर्भिन्नो महाचल इवोन्नदन् ६५।\nउपगम्य ततः कृष्णः समीपं तस्य रक्षसः ।\nभूम्या संप्रार्थितः प्राह वरं वृण्विति राक्षसम् ।\nस चाह राक्षसः कृष्णं गरुडोपरि संस्थितम् ६६।\nन मे कृत्यं वरेणास्ति नरकोऽहं तथापि च ।\nअन्यलोकहितार्थाय वृणेऽहं वरमुत्तमम् ६७।\nमृताहनि तु मे कृष्ण सर्वभूतेश्वरेश्वर ।\nये नरा मंगलस्नानं कुर्वंति मधुसूदन ।\nन तेषां निरयप्राप्तिर्भवत्वेवं भयापह ६८।\nमहादेव उवाच-\nएवमस्त्विति गोविंदो ददौ तस्मै वरं प्रभुः ।\nततः पश्यन्हरेः साक्षाच्छरदंबुज सन्निभौ ६९।\nचरणौ वज्रवैडूर्य्यनूपुराभ्यां विराजितौ ।\nअर्चितौ विधिरुद्राद्यैस्त्रिदशैर्मुनिभिस्तथा ७०।\nत्यक्त्वा प्राणान्महीपुत्रः सारूप्यमगमद्धरेः ।\nततो देवगणाः सर्वे हर्षनिर्भरमानसाः ७१।\nववृषुः पुष्पवर्षाणि तुष्टुवुश्च महर्षयः ।\nप्रविश्य नगरं तस्य कृष्णः कमललोचनः ७२।\nबलात्तेन गृहीतानि रत्नानि त्रिदिवौकसाम् ।\nकुंडले देवमातुश्च तथैवोच्चैःश्रवो हयम् ७३।\nऐरावतं गजश्रेष्ठं प्रदीप्तं मणिपर्वतम् ।\nसर्वमेतद्यदुश्रेष्ठो ददौ शक्राय वज्रिणे ७४।\nपार्थिवान्सर्वराष्ट्रेभ्यो जित्वाऽसौ नरको बली ।\nकन्याषोडशसाहस्रं हृतवान्नरकस्तदा ७५।\nसन्निरुद्धास्तु ताः सर्वा नरकांतःपुरे तदा ।\nदृष्ट्वा कृष्णं महावीर्यं कंदर्पशतसंनिभम् ७६।\nभर्तारं वव्रिरे सर्वाः पतिं विश्वस्य सर्वगम् ।\nएतस्मिन्नेव काले तु गोविंदोऽनंतरूपवान् ७७।\nतासां करग्रहं चक्रे विधिना पुरुषोत्तमः ।\nनरकस्य सुताः सर्वे पुरस्कृत्य महीं तदा ७८।\nगोविंदं शरणं जग्मुस्तानरक्षद्घृणानिधिः ।\nतद्राज्ये स्थाप्य तान्सर्वान्पृथिव्या वाक्य गौरवात् ७९।\nऐन्द्रं विमानमारोप्य ताश्च सर्वा वरस्त्रियः ।\nदेवदूतैर्महाभागैर्द्वारवत्यां न्यवेशयत् ८०।\nवैनतेयं समारुह्य सत्यया सह केशवः ।\nस्वर्लोकं प्रययौ तूर्णं द्रष्टुं तां देवमातरम् ८१।\nप्रविश्य नगरीं तत्र देवराज्ञो जनार्दनः ।\nअवरुह्य द्विजश्रेष्ठात्पत्न्या सह महाबलः ८२।\nववंदे मातरं तत्र वंद्यां तां त्रिदिवौकसाम् ।\nसंपरिष्वज्य बाहुभ्यामदितिः पुत्रवत्सला ८३।\nनिवेश्यासनमुख्ये तु पूजयामास भक्तितः ।\nआदित्या वसवो रुद्राः शतक्रतुपुरोगमाः ८४।\nतत्र संपूजयामासुर्यथार्हं परमेश्वरम् ।\nशचीगृहं समागम्य सत्यभामा यशस्विनी ८५।\nतया समर्चिता देव्या समासीना सुखासने ।\nतस्मिन्काले सुपुष्पाणि पारिजातस्य किंकराः ८६।\nशच्यै देव्यै ददुः प्रीत्या सहस्राक्षेण चोदिताः ।\nप्रगृह्य तानि पुष्पाणि शचीदेवी सुमध्यमा ८७।\nनीलनिर्मलकेशे च बबंध स्वस्य मूर्धनि ।\nअवमान्य शची तत्र सत्यभामां यशस्विनीम् ८८।\nअनर्हा मानुषी चेयं देवार्हं कुसुमं शुभम् ।\nइति कृत्वा मतिं तस्यै न ददौ कुसुमानि सा ८९।\nविनिष्क्रम्य पुरात्तस्मात्सत्या कोपसमन्विता ।\nसमेत्य कृष्णं भर्त्तारमुवाच कमलेक्षणा ९०।\nसत्योवाच-\nएषा शची यदुश्रेष्ठ पारिजातेन गर्विता ।\nअदत्त्वा मम गोविंद बबंध स्वस्य मूर्द्धनि ९१।\nमहादेव उवाच-।\nसत्यया भाषितं श्रुत्वा वासुदेवो महाबलः ।\nउत्पाट्य पारिजातं तु निवेश्य गरुडोपरि ९२।\nआरुह्य सत्यया तूर्णं वैनतेयं महाबलम् ।\nप्रययौ द्वारकां रम्यां नगरीं देवकीसुतः ९३।\nततः कोपसमाविष्टो देवराजः शतक्रतुः ।\nरुद्रैर्वसुभिरादित्यैः साध्यैश्च मरुतां गणैः ९४।\nऐरावतं समारुह्य ययौ युद्धाय केशवम् ।\nततो देवगणाः सर्वे परिवार्य्य जनार्दनम् ९५।\nववृषुः शस्त्रवर्षाणि मेघा इव महाचलम् ।\nकृष्णश्चिच्छेद चक्रेण तान्यस्त्राणि दिवौकसाम् ९६।\nवैनतयस्तु संक्रुद्धः पक्षपातेन वीर्यवान् ।\nपातयामास तान्देवान्पलालानीव मारुतः ९७।\nततः क्रुद्धः सहस्राक्षो देवानामीश्वरः प्रभुः ।\nमुमोच सहसा दीप्तं वज्रं कृष्णजिघांसया ९८।\nजग्राह कृष्णस्तं वज्रं हस्तेनैकेन लीलया ।\nततो भीतः सहस्राक्षो नागेंद्रादवरुह्य सः ९९।\nप्रांजलिः पुरतः स्थित्वा नमस्कृत्वा जनार्दनम् ।\nप्राह गद्गदया वाचा स्तुत्वा स्तुतिभिरेव च १०० 6.249.100।\nइंद्र उवाच-\nदेवयोग्यमिदं कृष्ण पारिजातं त्वया पुरा ।\nदत्तो मम सुराणां च कथं स्थास्यति मानुषे १०१।\nमहादेव उवाच-\nततः प्रोवाच भगवान्सहस्राक्षमुपस्थितम् ।\nशच्यावमानिता सत्या तव गेहे सुरेश्वर १०२।\nअदत्त्वा पारिजातानि सत्यायै सा पुलोमजा ।\nस्वयमेव स्वशिरसि धारयामास ते प्रिया १०३।\nअस्या निमित्तं देवेंद्र पारिजातो हृतो मया ।\nअस्यै प्रतिश्रुतं दातुं मया सुरगणेश्वर १०४।\nतव गेहे पारिजातं स्थापयामीति वासव ।\nतस्मादद्य न दातव्यः पारिजातः सुरेश्वर १०५।\nदेवतानां हितार्थाय प्रापयिष्यामि भूतले ।\nतावत्तिष्ठतु देवेंद्र पारिजातो ममालये १०६।\nमयि स्वर्गं गते शक्र गृहाण त्वं यथेच्छया ।\nमहादेव उवाच-\nएवमुक्त्वा यदुश्रेष्ठस्तस्मै वज्रं ददौ स्वयम् १०७।\nएवमस्त्विति गोविंदं नमस्कृत्य स वज्रभृत् ।\nप्रययौ स्वपुरं दिव्यं सह देवगणैर्वृतः १०८।\nकृष्णोऽपि सत्यया देव्या गरुडोपरि संस्थितः ।\nसंस्तूयमानो मुनिभिर्द्वारवत्यां विवेश ह १०९।\nसत्यया निकटे स्थाप्य पारिजातं सुरद्रुमम् ।\nरमयामास भार्याभिः सर्वाभिः सर्वगो हरिः ११०।\nनिशासु तासां सर्वासां गृहेषु मधुसूदनः ।\nविश्वरूपधरः श्रीमानुवास स सुखप्रदः १११।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे ।\nउमामहेश्वरसंवादे श्रीकृष्णचरिते श्रीवासुदेवविवाहकथनं नामैकोनपंचाशदधिकद्विशततमोऽध्यायः २४९ ।"
  }
]
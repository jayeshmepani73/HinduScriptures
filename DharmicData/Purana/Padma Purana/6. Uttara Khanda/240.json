[
  {
    "text": "श्रीमहादेव उवाच-\nअथ वर्षसहस्रांते सर्वलोकमहेश्वरम् ।\nअदितिर्जनयामास वामनं विष्णुमच्युतम् १।\nश्रीवत्सकौस्तुभोरस्कं पूर्णेंदुसदृशद्युतिम् ।\nसुन्दरं पुंडरीकाक्षमतिखर्वतनुं हरिम् २।\nवटुवेषधरं देवं सर्ववेदांगगोचरम् ।\nमेखलाजिनदण्डादि चिह्नैरंकितमीश्वरम् ३।\nतं दृष्ट्वा देवताः सर्वे शतक्रतुपुरोगमाः ।\nस्तुत्वा महर्षिभिः सार्द्धं नमश्चक्रुर्महौजसम् ४।\nततः प्रसन्नो भगवान्प्रोवाच सुरसत्तमान् ।\nवामन उवाच-\nकिं कर्तव्यं मया चाद्य तद्ब्रवीथ सुरोत्तमाः ५।\nश्रीशंकर उवाच-।\nततः प्रहृष्टास्त्रिदशास्तमूचुः परमेश्वरम् ।\nदेवा ऊचुः ।\nअस्मिन्काले बलेर्यज्ञो वर्त्तते मधुसूदन ६।\nअप्रत्याख्यानकालोऽयं तस्य दैत्यपतेः प्रभो ।\nयाचित्वा त्रिदिवं लोकं तन्नस्त्वं दातुमर्हसि ७।\nशंकर उवाच-\nइत्युक्तास्त्रिदशैस्सर्वैराजगाम बलिं हरिः ।\nयागदेशे समासीनमृषिभिस्सार्द्धमष्टभिः ८।\nअभ्यागतं तु तं दृष्ट्वा सहसोत्थाय दैत्यराट् ।\nअभ्यागतः स्वयं विष्णुरितिहास समन्वितः ९।\nपूजयामास विधिना निवेश्य कुसुमासने ।\nप्रणिपत्य नमस्कृत्य प्राह गद्गदया गिरा १०।\nबलिरुवाच-\nधन्योऽस्मि कृतकृत्योस्मि सफलं मम जीवितम् ।\nत्वामर्च्चयित्वा विप्रेंद्र किं करोमि तव प्रियम् ११।\nआगतोऽसि यदर्थं त्वं मामुद्दिश्य द्विजोत्तमः ।\nतत्प्रयच्छामि ते शीघ्रं ब्रूहि वेदविदां वर १२।\nशंकर उवाच-\nततः प्रहृष्टमनसा तमुवाच महीपतिम् ।\nवामन उवाच-\nशृणु राजेंद्र वक्ष्यामि ममागमनकारणम् १३।\nअग्निकुण्डस्य पृथिवीं देहि दैत्यपते मम ।\nमम त्रिविक्रमपदां नान्यदिच्छामि मानद १४।\nसर्वेषामेव दानानां भूमिदानमनुत्तमम् ।\nयो ददाति महीं राजा विप्रायाकिंचनाय वै १५।\nअंगुष्ठमात्रामपि वा स भवेत्पृथिवीपतिः ।\nन भूमिदानसदृशं पवित्रमिह विद्यते १६।\nभूमिं यः प्रतिगृह्णाति भूमिं यश्च प्रयच्छति ।\nउभौ तौ पुण्यकर्म्माणौ निधने स्वर्गगामिनौ १७।\nतस्माद्भूमिं महाराज प्रयच्छ त्रिपदीं मम ।\nएतदल्पां महीं दातुं मा विशंक महीपते ।\nजगत्त्रयप्रदानं तन्नाम भूप भविष्यति १८।\nशंकर उवाच-\nततः प्रहृष्टवदनस्तथेत्याह महीपतिः ।\nतस्मै महीप्रदानं तु कर्तुं मेने विधानतः १९।\nतं दृष्ट्वा दैत्यराजानं तदा तस्य पुरोहितः ।\nउशना ह्यब्रवीद्वाक्यं मा राजन्दीयतां महीम् २०।\nशुक्र उवाच-\nएष विष्णुः परेशोऽथ देवैः संप्रार्थितो नृप ।\nवंचयित्वा महीं सर्वां त्वत्तः प्राप्तुमिहागतः २१।\nतस्मान्मही न दातव्या तस्मै राजन्महात्मने ।\nअन्यमर्थं प्रयच्छस्व वचनान्मम भूपते २२।\nश्रीशंकर उवाच-\nततः प्रहस्य राजासौ तं गुरुं प्राह धैर्य्यतः ।\nबलिरुवाच-\nप्रीतये वासुदेवस्य सर्वं पुण्यं कृतं मया २३।\nअद्य धन्योस्म्यहं विष्णुः स्वयमेवागतो यदि ।\nतस्य प्रदेयमेवाद्य जीवितं च महत्सुखम् २४।\nतस्मादस्मै प्रयच्छामि त्रिलोकीमपि मा चिरम् ।\nश्रीशंकर उवाच-\nइत्युक्त्वा भूपतिस्तस्य पादौ प्रक्षाल्य भक्तितः २५।\nवांच्छितां प्रददौ भूमिं वारिपूर्वं विधानतः ।\nपरिणीय नमस्कृत्य दत्वा वै दक्षिणां वसु २६।\nप्रोवाच तं पुनर्विप्रं प्रहृष्टेनांतरात्मना ।\nबलिरुवाच-\nधन्योस्मि कृतकृत्योस्मि तव दत्वा महीं द्विज २७।\nयथेष्टा तव विप्रेंद्र तद्गृहाण महीमिमाम् ।\nश्रीशंकर उवाच-\nतमुवाच नृपं विष्णू राजंस्तव समीपतः २८।\nमापयामि पदेनाद्य पृथिवीं तव पश्यतः ।\nइत्युक्त्वा खर्वरूपं तद्विहाय परमेश्वरः २९।\nत्रिविक्रमवपुर्भूत्वा जग्राह पृथिवीमिमाम् ।\nपंचाशत्कोटिविस्तीर्ण ससमुद्र महीधराम् ३०।\nससागरां च सद्वीपां सदेवासुरमानुषाम् ।\nपादेनैकेन वपुषो व्यक्रांत मधुसूदनः ३१।\nउवाच दैत्यराजेंद्र किं करोमीति शाश्वतः ।\nतद्वै त्रिविक्रमं रूपमीश्वरस्य महौजसम् ३२।\nहितार्थमपि देवानामृषीणां च महात्मनाम् ।\nन दृष्टमपि शक्यं स्याद्ब्रह्मणः शंकरस्य च ३३।\nतत्पदं पृथिवीं सर्वामाक्रम्य गिरिजे शुभे ।\nअतिरिक्तं समभवच्छतयोजनमायतम् ३४।\nदिव्यचक्षुर्ददौ तस्मै दैत्यराज्ञे सनातनः ।\nतस्मै संदर्शयामास स्वकं रूपं जनार्दनम् ३५।\nतद्विश्वरूपं देवस्य दृष्ट्वा दैत्येश्वरो बलि ।\nप्रहर्षमतुलं लेभे सानंदाश्रु परिप्लुतः ३६।\nदृष्ट्वा देवं नमस्कृत्य स्तुत्वा स्तुतिभिरेव च ।\nप्राह गद्गदया वाचा प्रहृष्टेनांतरात्मना ३७।\nबलिरुवाच-\nधन्योस्मि कृतकृत्योस्मि त्वां दृष्ट्वा परमेश्वरम् ।\nलोकत्रयं त्वमेवैतद्गृहाण परमेश्वर ३८।\nश्रीशंकर उवाच-\nअथ सर्वेश्वरो विष्णुर्द्वितीयं पदमव्ययम् ।\nऊर्ध्वं प्रसारयामास ब्रह्मलोकांतमच्युतः ३९।\nसनक्षत्रग्रहोपेतं सर्वदेवसमावृतम् ।\nपदेन परिपूर्णोऽभूदच्युतस्य शुभानने ४०।\nततः पितामहो ब्रह्मचक्रपद्मादिचिह्नितम् ।\nपादं तद्देवदेवस्य हर्षसंकुलचेतसा ४१।\nधन्योस्मीति वदन्ब्रह्मा गृहीत्वा स्वकमंडलुम् ।\nभक्त्या प्रक्षालयामास तत्रसंस्थित वारिणा ४२।\nअक्षय्यमभवत्तोयं तस्य विष्णोः प्रभावतः ।\nतत्तीर्थं मेरुशिखरे पपात विमलं जलम् ४३।\nजगतः पावनार्थं वै चतुर्दिक्षु प्रवाहितम् ।\nसिता चालकनन्दा च चक्षुर्भद्रा यथाक्रमम् ४४।\nततश्चालकनन्दा च मेरोर्दक्षिणतः स्मृता ।\nत्रिधा नाम्ना त्रिपथगा त्रिस्रोता लोकपावनी ४५।\nस्वर्गे मंदाकिनी प्रोक्ता त्वधो भोगवती तथा ।\nमध्ये वेगवती गंगा पावनार्थं नृणां शिवा ४६।\nतां दृष्ट्वा मेरुमध्ये तु प्रस्रवंतीं शुभानने ।\nआत्मनः पावनार्थाय शिरसाहमधारयम् ४७।\nदिव्यं वर्षसहस्रं तु धृत्वा गंगाजलं शुभम् ।\nशिवत्वमगमं देवि सर्वलोकेषु पूजितः ४८।\nयो वहेच्छिरसा गंगातोयं विष्णुपदोद्भवम् ।\nप्राशयेद्वा जगत्पूज्यो भविष्यति न संशयः ४९।\nगंगागंगेति यो ब्रूयाद्योजनानां शतैरपि ।\nमुच्यते सर्वपापेभ्यो विष्णुलोकं स गच्छति ५०।\nततो भगीरथो राजा गौतमश्च महातपाः ।\nतपसा पूजयित्वा मां गंगार्थं समयाचत ५१।\nसर्वलोकहितार्थाय तां गंगां वैष्णवीं शिवाम् ।\nतयोरहं तामददां प्रीत्या देवि सरिद्वराम् ५२।\nगौतमेन समानीता गौतमी तेन कीर्त्तिता ।\nभागीरथीति विख्याता तेन राज्ञा वृता यतः ५३।\nप्रसंगात्ते समाख्यातं गंगाजन्मात्यनुत्तमम् ।\nततो नारायणः श्रीमान्बलिं दैत्यपतिं प्रभुः ५४।\nरसातलं शुभं लोकं प्रददौ भक्तवत्सलः ।\nसर्वेषां दानवानां तु नागानां यादसामपि ५५।\nराजानं तु बलिं चक्रे यावदाभूतसंप्लवम् ।\nप्रतिगृह्य बलेर्लोकान्बटुवेषेण दैत्यहा ५६।\nमहेंद्राय ददौ प्रीत्या काश्यपो विष्णुरव्ययः ।\nततो देवाः सगंधर्वा ऋषयश्च महौजसः ५७।\nतुष्टुवुः स्तुतिभिर्द्दिव्यैः पूजयामासुरच्युतम् ।\nसंक्षिप्य तन्महद्रूपं तेषां संदर्शनाय वै ५८।\nसंपूज्यमानास्त्रिदशैरंतर्द्धानं ययौ हरिः ।\nइत्थं सुरक्षितः शक्रो विष्णुना प्रभविष्णुना ५९।\nत्रैलोक्यं महदैश्वर्य्यमवाप त्रिदिवेश्वरः ।\nएतत्ते सर्वमाख्यातं वामनं वैभवं शुभम् ।\nशेषं यद्वैभवं देवि तद्वक्ष्यामि यथाक्रमात् ६०।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे वामनप्रादुर्भावोनाम चत्वारिंशदधिकद्विशततमोऽध्यायः २४० ।"
  }
]
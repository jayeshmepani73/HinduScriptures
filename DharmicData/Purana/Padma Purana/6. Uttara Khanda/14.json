[
  {
    "text": "युधिष्ठिर उवाच-\nइति मायामहेशेन मोहिता गिरिजा यदा ।\nअतः किं समभूद्ब्रह्मन्तन्ममाख्यातुमर्हसि १।\nनारद उवाच-\nक्षीराब्धौ तु शयानस्य चुक्षोभ हृदयं हरेः ।\nअकस्मादेव राजेंद्र नयनेऽश्रुपरिप्लुते २।\nदृष्ट्वा तन्महदुत्पातलक्षणं भगवांस्ततः ।\nउत्थाय शेषपर्यंकान्मां च वायुं विलोक्य च ३।\nकिं कार्यमिति गोविंदस्तन्नागारिमथास्मरत् ।\nस चाग्रे स्मृतिमात्रेण तस्थौ बद्धांजलिः प्रभो ४।\nविनतानंदनं दृष्ट्वा पुरतः प्राह केशवः ।\nसुपर्ण तत्र गच्छ त्वं यत्र युद्धं प्रवर्तते ५।\nहतो जालंधरो वीरो हरो वा तेन मोहितः ।\nदृष्ट्वा तं शीघ्रमागत्य कथयस्व ममाखिलम् ६।\nजालंधरेशयोर्युद्धं द्रष्टुं शक्तस्त्वमेव हि ।\nकोऽन्यो महाहवे तस्मिन्ज्ञात्वा याति शरीरवान् ७।\nकदाचिद्दुर्गमं तत्र युद्धं शस्त्रास्त्रवृष्टिभिः ।\nअथ त्वं बाणसंचारं गत्वापि हितविग्रहः ८।\nसंदृष्ट्वा पार्वतीवृत्तिं शीघ्रमायातुमर्हसि ।\nदैत्यमायानिरासार्थं विचिंत्य भगवांस्त्वरन् ९।\nगुटिकां सर्वसिद्धां च गरुडाय ददौ हरिः ।\nअनया न भ्रमो वीर तथेत्युक्त्वा मुखेक्षिपत् १०।\nएवं संप्रेरितः पत्री हरिं कृत्वा प्रदक्षिणम् ।\nनिश्चक्राम खमाविश्य जगामाद्भुतवेगवान् ११।\nतत्र गत्वा रणं घोरं दैत्यसंघैः स दुःसहम् ।\nदृष्टवानखिलेनासौ न किंचिज्ज्ञातवान्किल १२।\nतस्मादुत्पत्य वेगेन गतोऽसौ मानसोत्तरम् ।\nशैलं तुंगतरं दुर्गमगम्यं मरुतामपि १३।\nविलोकयन्न ददृशे गौरीस्थानं पतंगराट् ।\nतत्रागत्य भुजंगारिर्ध्वनिं संश्रुतवान्किल १४।\nगत्वा समीपे ददृशे मायापशुपतिं ततः ।\nगरुडो गुटिकां क्षिप्य मुखेन भ्रममाप सः १५।\nज्ञात्वा बुद्ध्वाथ दैत्योऽयमिति नायं वृषध्वजः ।\nहा कष्टमिति चोक्त्वा च रुदन्नागत्य चार्णवम् १६।\nकथयामास वृत्तांतं पुरतः कैटभद्विषः ।\nदेव जालंधरेणायं हरो देवो विडंबितः १७।\nउमा प्रतारिता तेन पापेन छद्मरूपिणा ।\nसुरस्त्वं यदि गोविंद समरं प्रतियाह्यतः १८।\nमायायुद्धं तु देवेश कुरु जालंधरं प्रति ।\nतस्य राज्ञी मया दृष्टा पीठे जालंधरे शुभे १९।\nप्रासादभूम्यां क्रीडंती वाद्यगीतादिवर्त्तनैः ।\nसा सुंदरतरा गौर्या रंभोर्वश्योः शतादपि २०।\nनेदानीं मानुषे लोके न पातालेषु तत्समा ।\nभार्या तेन समा वेश्या नारीणां का कथा हरे २१।\nयस्तां स्पृशति देहेन सकृतार्थः पुमान्भवेत् ।\nतव श्यालकपत्नी च हर त्वं तां रम प्रियाम् ।\nशंकरस्योपकारं च कुरु चैवात्मनः सुखम् २२।\nनारद उवाच-\nश्रुत्वा तार्क्ष्यस्य वचनं तं निर्भर्त्स्य रमाप्रियः ।\nसम्यग्व्यवस्य चोपायं विससर्ज द्रुतं द्विजम् २३।\nश्रियंपतार्य्य संछाद्य मंचके पीतवाससा ।\nनिर्गतोऽन्येन रूपेण योगि मायाबलेन च २४।\nवृंदारिकानुरागेण मोहितो मधुसूदनः ।\nदृष्ट्वा हरिं तु गच्छंतं प्रतिछन्नं युधिष्ठिर २५।\nशेषोप्यन्यतमेनासौ रूपेणागत्य केशवम् ।\nजगाद भक्त्या त्वं तिष्ठ ममानुज्ञातुमर्हसि २६।\nकिं करोमि क्व गच्छामि ब्रूहि कार्यं जनार्दन ।\nसदा तव मुखं दृष्ट्वा भोक्ष्यामीति भवेत्सुखम् २७।\nश्रीभगवानुवाच-\nजालंधरस्त्रियं रम्यां हरिष्ये हरकारणात् ।\nपार्वत्याश्चोपकाराय संछाद्य स्वात्मनस्तनुम् २८।\nएहि यामो वयं बंधो कांतारं दुरतिक्रमम् ।\nवृंदाकर्षणसिद्ध्यर्थमित्युक्त्वा तौ वनं गतौ २९।\nततो विष्णुश्च शेषश्च जटावल्कलधारिणौ ।\nआश्रमं चक्रतुः पुण्यं सर्वकामफलप्रदम् ३०।\nतयोः शिष्याः प्रशिष्याश्च बभूवुः कामरूपिणः ।\nसिंहव्याघ्रवराहाश्च ऋक्षवानरमर्कटाः ३१।\nअथ तस्मिन्वने वृंदां मंत्रेणाकर्षयद्धरिः ।\nतस्या हृदयसंतापं चकार मधुसूदनः ३२।\nएतस्मिन्नंतरे राज्ञी तापमुग्रमुपागता ।\nचामरांश्चालयामास दिव्यस्त्रीकरचालितान् ३३।\nप्रियस्यागमनं तन्वीं चिंतयंती मुहुर्मुहुः ।\nचंदनागुरुलिप्तांगी मूर्च्छां याति हि सत्वरम् ३४।\nतुर्ययामे विभावर्याश्चतुर्दश्यां नृपांगना ।\nस्वप्नं ददर्श भयदं वैधव्यभयसूचकम् ३५।\nजालंधरशिरः शुष्कं मर्दितं पांडुभस्मना ।\nगृध्रेण कृष्टनयनं छिन्नकर्णाग्रनासिकम् ३६।\nमुक्तकेशी करालास्या कृष्णवर्णारुणांबरा ।\nचखाद काली रक्तास्या हस्ते विधृतखर्परा ३७।\nईदृशं ददृशे स्वप्नं तथात्मानं विडंबितम् ।\nदैत्यक्षयगुणोपेतं सा ददर्श नृपांगना ३८।\nततः प्रबुद्धाऽसुरराजपत्नी गीतेन वाद्येन च मागधानाम् ।\nगेयप्रबंधैः स्तवनैर्व चोभिर्वं शस्तवैः किंपुरुषप्रपाठितैः ३९।\nततस्तान्सकलान्श्रांतान्धनं दत्वा प्रसादजम् ।\nनिवार्य विप्रानाहूय स्वप्नं दृष्टं न्यवेदयत् ।\nतं स्वप्नं ब्राह्मणाः श्रुत्वा तामूचुः शास्त्रपारगाः ४०।\nद्विजा ऊचुः -\nदेवि दुःस्वप्नमत्युग्रमचिंत्यं भयदायकम् ।\nदेहि दानं द्विजातिभ्यो ह्यचिंत्य भयनाशकम् ४१।\nधेनुर्वासांसि रत्नानि गजांश्चाभरणानि च ।\nब्राह्मणाः परिसंतुष्टाः सिषिचुस्तां नृपस्त्रियम् ४२।\nअभिषिक्तापि सा वृंदा ज्वरेण परितप्यते ।\nविसृज्य विप्रप्रवरान्प्रासादमगमत्तदा ४३।\nतत्र स्थितापि स्वपुरं ददृशे दीप्तमंगला ।\nततः स्वकर्मणा राजन्नाकृष्टा हरिणा तु सा ४४।\nन शशाक गृहे स्थातुं ततो राज्ञी वनं ययौ ।\nरथमश्वतरीयुक्तं स्मरदूतीसखीवहम् ४५।\nसमारुह्य क्षणात्तन्वी प्राप्ता सौभाग्यकाननम् ।\nनानावृक्षसमायुक्तं नानापक्षिगणान्वितम् ४६।\nपुष्पप्रस्रवणोपेतं स्वर्गनारीविभूषितम् ।\nमंदानिलप्रवेशोऽस्ति यत्र नान्यस्य कस्यचित् ४७।\nवनं वृंदारिका दृष्ट्वा सस्मार पतिमात्मनः ।\nकथं जालंधरं वीरं द्रक्ष्यामि प्राप्तमग्रतः ४८।\nसा तत्र न सुखं लेभे विवेशान्यतमं वनम् ।\nसखीरथसमायुक्ता विष्णुमायाविमोहिता ४९।\nततो विलोकयामास विपिनं तरुसंकुलम् ।\nउरुपाषाणसंरुद्धं कुरंगाक्षी भयावहम् 6.14.५०।\nसिंहव्याघ्रभयाकीर्णंशृगालव्यालसेवितम् ।\nद्रुमैः स्पृशच्छिखाकाशैर्गुहासु ध्वांतपूरितम् ५१।\nवनं विलोक्य सा भीमं चकिता चपलेक्षणा ।\nस्मरदूतीं सखीं वृंदा जगाद रथवाहिनीम् ।\nरथं प्रेषय मे शीघ्रं स्मरदूति गृहं प्रति ५२।\nस्मरदूतिरुवाच-\nनाहं जानामि दिग्भागं न यामि क्व रथं सखि ।\nश्रांता अश्व्यः प्रवर्तंते मार्गश्चात्र न विद्यते ५३।\nप्रेरितो दैवकेनापि स्यंदनो यातु यत्र च ।\nअत्र कोपि च मांसादो भक्षयिष्यति नान्यथा ५४।\nइत्युक्ता सा द्रुततरा रथं शीघ्रमवाहयत् ।\nस रथो वेगतः प्राप्तो यत्र सिद्धा मुदान्विताः ५५।\nतत्र सिद्धाश्च दृश्यंते काननं च भयावहम् ।\nन यत्र प्रबलो वायुर्न शब्दः पक्षिणामपि ५६।\nन च तेजः प्रकाशोऽस्ति न जलं प्रदिशो दिशः ।\nतत्र प्राप्तरथस्यापि लक्षणेऽभूद्विपर्ययः ५७।\nअश्वतर्यो न हेषंते न च शब्दश्च नेमिजः ।\nन चलंति पताकास्ता घंटिका न क्वणंति च ५८।\nन स्वनंति महाघंटा ध्वजस्तंभे निवेशिताः ।\nविलोक्यैवंविधं प्राह तत्र वृंदा सखीं प्रति ५९।\nस्मरदूति क्व यास्यामो व्याघ्रसिंहभयं वनम् ।\nन गृहे न सुखं राज्ये मम जातं वने सखि ६०।\nस्मरदूतिरुवाच-\nशृणुष्व देवि पश्य त्वं पुरः शैलोऽतिदारुणः ।\nदृष्ट्वाग्रतो न गच्छंति तुरंग्यो भयविह्वलाः ६१।\nतस्यास्तद्वचनं श्रुत्वा संत्रस्ता सा नृपांगना ।\nदृष्ट्वा हारं स्वकंठस्थं स्यंदनाच्छीघ्रमुत्थिता ६२।\nएतस्मिन्नंतरे प्राप्तो राक्षसो भीषणाकृतिः ।\nत्रिपादः पंचहस्तश्च सप्तनेत्रोऽतिदारुणः ६३।\nपिंगलो व्याघ्रकर्णश्च सिंहस्कंधस्तथाननः ।\nविहंगेशसमाः केशा लंबंते रुधिरारुणाः ६४।\nतं दृष्ट्वा पद्मकोशांगी सहसा सभयाभवत् ।\nनेत्रे कराभ्यामाच्छाद्य चकंपे कदलीव सा ६५।\nप्रतिहारी प्रतोदं तु त्यक्त्वा राज्ञीमभाषत ।\nभीतां मां त्राहि देवि त्वमयं धावति भक्षितुम् ६६।\nएतस्मिन्नंतरे प्राप्तो राक्षसो रथसंनिधौ ।\nरथमुत्क्षिप्य हस्तेन भ्रामयंश्चाश्विनीयुतम् ६७।\nसा राज्ञी पतिता भूमौ मृगी व्याघ्रभयादिव ।\nस्मरदूती तरोर्मूले छिन्नाशोकलता यथा ६८।\nततस्ताश्चाश्विनीः सर्वाः भक्षयामास राक्षसः ।\nतेन राज्ञी धृता हस्ते सिंहेनैणवधूरिव ६९।\nतामुवाच ततो रक्षः प्राणैस्ते कारणं यदि ।\nतव भर्ता हतः संख्ये हरेणेति श्रुतं मया ७०।\nमामासाद्याद्य भर्तारं चिरंजीवाकुतोभया ।\nपिबाथ वारुणीं स्वाद्वीं महामांससमन्विताम् ।\nशृण्वंतीति वचो राज्ञी गतसत्वा इवाभवत् ७१।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे जालंधरोपाख्याने श्रीमन्माधवमायाकथनंनाम चतुर्दशोऽध्यायः १४।"
  }
]
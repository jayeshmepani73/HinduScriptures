[
  {
    "text": "ईश्वर उवाच-\nभृगुपुत्रो महानासीज्जमदग्निर्द्विजोत्तमः ।\nसमस्तवेदवेदांगपारगश्च महातपाः १।\nतपस्तेपे सुधर्मात्मा महेंद्रं प्रति भामिनि ।\nसहस्रवर्षपर्य्यंतं गंगायाः पुलिने शुभे २।\nततः प्रसन्नः प्राहेदं भगवान्पाकशासनः ।\nइंद्र उवाच-\nवरं वृणीष्व विप्रेंद्र यत्ते मनसि वर्त्तते ३।\nईश्वर उवाच-\nततः प्रोवाच विप्रर्षिः परितुष्टं शतक्रतुम् ।\nजमदग्निरुवाच-\nसुरभिं देहि मे देव सर्वकामदुघां सदा ४।\nईश्वर उवाच-\nततः प्रसन्नो देवेशस्तस्मै विप्राय गोत्रभित् ।\nप्रददौ सुरभिं देवीं सर्वकामदुघां तदा ५।\nस लब्ध्वा सुरभीं देवीं जमदग्निर्महातपाः ।\nउवास महदैश्वर्यः शतक्रतुरिवापरः ६।\nरेणुकस्य सुतां रम्यां रेणुकां नामनामतः ।\nउपयेमे विधानेन जमदग्निर्महातपाः ७।\nतया सह स धर्मात्मा रेमे वर्षाण्यनेकशः ।\nपौलोम्या शुभया देव्या यथा संक्रन्दनो विभुः ८।\nततः स पुत्रकामत्वादिष्टिं चक्रे सुधार्म्मिकः ।\nइष्ट्या संतोषयामास पाकशासनमीश्वरम् ९।\nपरितुष्टः शचीभर्त्ता तस्मै पुत्रं महाबलम् ।\nमहौजसं महाबाहुं सर्वशत्रुप्रतापनम् १०।\nअथ कालेन विप्रेंद्रो रेणुकायां शुचिस्मिते ।\nपुत्रमुत्पादयामास महावीर्य्यं बलान्वितम् ११।\nविष्णोरंशांशभागेन सर्वलक्षणलक्षिणम् ।\nतस्मिन्सुते महावीर्य्ये भृगुस्तस्य पितामहः १२।\nनाम चास्मै ददौ हर्षाद्विष्णोरंशोपलक्षितम् ।\nचक्रेऽथ नामधेयं तु राम इत्यस्य शोभनम् १३।\nजमदग्नेः समुत्पन्नो जामदग्न्य इतीरितः ।\nतद्भार्गवान्वयः सोऽपि ववृधे द्विजपुंगवः १४।\nउपनीतं स्तुतो येन सर्वविद्याविशारदः ।\nतपस्तप्तुं जगामाथ शालग्रामाचलं प्रति १५।\nददर्श कश्यपं तत्र ब्रह्मर्षिममितौजसम् ।\nहर्षेण पूरितस्तस्मिन्मरीचितनयो द्विजः १६।\nविधिना प्रददौ तस्मै मंत्रं वैष्णवमव्ययम् ।\nलब्धमंत्रस्तदा रामं कश्यपात्तु महात्मनः १७।\nपूजयामास विधिना स तदा कमलापतिम् ।\nषडक्षरं महामंत्रं जपन्नेव दिवानिशम् १८।\nध्यायन्कमलपत्राक्षं विष्णुं सर्वगतं हरिम् ।\nतपस्तेपे स धर्मात्मा बहुवर्षाणि भार्गवः १९।\nजितेंद्रियस्तु यतवाक्तदा तस्थौ महातपाः ।\nजमदग्निस्तु विप्रर्षिः स्थितो गंगातटे शुभे २०।\nचकार विधिवद्धर्म्यं यज्ञदानादिकं महत् ।\nधेन्वाः प्रसादादिंद्रस्य संपूर्णास्तस्य सम्पदः २१।\nकस्यचित्त्वथकालस्य हैहयाधिपतिः प्रभुः ।\nविजित्वा सर्वराष्ट्राणि सर्वसैन्यसमावृतः २२।\nभार्गवस्याश्रमं प्राप्य जमदग्नेर्महीपतिः ।\nसमीक्ष्य तं महाभागं ववंदे मुनिसत्तमम् २३।\nपृष्ट्वा तु कुशलं तस्य महर्षेर्भावितात्मनः ।\nप्रददौ नृपतिस्तस्मै वस्त्राण्याभरणानि च २४।\nस च संपूजयामास राजानं गृहमागतम् ।\nमधुपर्केण विधिना पूजयित्वा नृपोत्तमम् २५।\nससैन्याय नृपेंद्राय भोजनं प्रददौ मुनिः ।\nप्रार्थिता सुरभिस्तेन भार्गवेण सुधीमता २६।\nसंपूर्णमन्नपानादि ससर्ज शबला तदा ।\nअक्षय्यमन्नपानादि तया सृष्टं महातपाः २७।\nससैन्याय नृपेंद्राय प्रददौ मुनिसत्तमः ।\nतां दृष्ट्वा शबलां राजा कुतूहलसमन्वितः २८।\nस्पृहां चकारयामास तस्यां गवि सुदुर्म्मतिः ।\nअयाचत्सुरभिं तत्र जमदग्निं नृपोत्तमः २९।\nकार्त्तवीर्य उवाच-\nशबलां देहि मे विप्र कपिलां सर्वकामदाम् ।\nअन्यधेनुसहस्राणि दास्यामि तव सुव्रत ३०।\nईश्वर उवाच-\nइत्युक्तस्तेन राज्ञाथ जमदग्निर्महातपाः ।\nजमदग्निरुवाच-।\nन देया शबला राजन्मया तव महीपते ३१।\nइयं च देवदेवेन शक्रेण परिपालिता ।\nदेवतानां धनं राजन्दातव्यं स्यात्कथं मया ३२।\nईश्वर उवाच-\nइत्युक्तः स तदा राजा क्रोधेन कलुषीकृतः ।\nबलाज्जग्राह शबलां सर्वसैन्यसमावृतः ३३।\nततः क्रुद्धा महाभागा शबला वरवर्णिनि ।\nजघान तस्य सैन्यानि शृंगैः खुरतलैरपि ३४।\nघातयित्वा मुहूर्त्तेन तत्सैन्यं शबला बलात् ।\nअंतर्द्धानं गता देवी ययौ शक्रांतिकं क्षणात् ३५।\nस्वसैन्यं निहतं दृष्ट्वा सोऽर्जुनः क्रोधमूर्च्छितः ।\nमुष्टिना ताडयामास भार्गवं द्विजसत्तमम् ३६।\nताडितस्तेन बहुशो विकलांगः प्रकल्पितः ।\nपपात सहसा भूमौ ममार द्विजसत्तमः ३७।\nहत्वा मुनिवरं तत्र पापत्मा हैहयाधिपः ।\nमहासैन्यपरीवारो विवेश नगरं स्वकम् ३८।\nरामस्तु देवदेवेशं पूजयामास भार्गवः ।\nतेन संपूजितो देवः प्रसन्नः प्राह केशवः ३९।\nश्रीभगवानुवाच-\nप्रीतोस्मि तपसा वत्स भवतो नियतात्मनः ।\nसंप्रदास्यामि ते विप्र मच्छक्तिं परमां शुभाम् ४०।\nआवेशितोऽथ मच्छक्त्या जहि दुष्टान्नृपोत्तमान् ।\nभूभारकविनाशाय देवतानां हिताय वै ४१।\nईश्वर उवाच-\nइत्युक्त्वा प्रददौ देवः परशुं शत्रुधर्षणम् ।\nवैष्णवं च महच्चापं दिव्यान्यस्त्राण्यनेकशः ।\nदत्वा प्रोवाच भगवाञ्जामदग्निं जनार्द्दनः ४२।\nश्रीभगवानुवाच-\nमदोत्कटान्नृपान्हत्वा बहुशः परवीरहा ।\nगृहाण पृथिवीं सर्वां सागरान्तां द्विजोत्तम ४३।\nपालयस्व च धर्मेण वीर्य्येण महता वृतः ।\nकालेन मत्पदं चापि मत्प्रसादाद्गमिष्यसि ४४।\nईश्वर उवाच-\nइत्युक्त्वांतर्हितो देवो वरं दत्वा द्विजन्मने ।\nरामोऽपि चाथ सहसा प्रययौ पितुराश्रमम् ४५।\nपितरं निहतं दृष्ट्वा भार्गवः क्रोधमूर्च्छितः ।\nनिष्क्षत्रां कर्तुमन्विच्छन्महीं नृपसमाकुलाम् ४६।\nजगाम हैहयपतेर्नगरं नृपसंवृतम् ।\nक्रोधावेशज्वलद्गात्रो द्वार्य्यतिष्ठदुदायुधः ४७।\nतं दृष्ट्वा तत्पुरजना जामदग्न्यं महौजसम् ।\nजाज्वल्यमानं वपुषा कालाग्निमिव मेनिरे ४८।\nभयार्ता विद्रुताः सर्वे राजानं हैहयाधिपम् ।\nशशंसुस्तं महासत्वं सर्वायुधसमन्वितम् ४९।\nश्रुत्वा स राजा तद्वाक्यं प्राह विस्मितचेतसा ।\nहैहयाधिप उवाच-\nकोऽसौ मम पुरद्वारि सायुधः संस्थितो बलात् ५०।\nमहेंद्रो वा यमो वापि रुद्रो वा धनदोऽपि वा ।\nसायुधो मत्पुरद्वारि स्थातुं शक्तो न कर्हिचित् ५१।\nमहादेव उवाच-\nइत्युक्त्वा पार्थिवेंद्रो ऽसौ किंकरान्सुमहाबलान् ।\nप्रेरयामास तं द्रष्टुं गृह्णीतेत्याह दुर्मतिः ५२।\nते गत्वा ददृशुर्वीरं पुरद्वारि महाबलम् ।\nज्वलंतमिव कालाग्निं दुर्निरीक्ष्यं स्वतेजसा ५३।\nतस्य संदर्शनेऽप्यत्र न शक्तास्ते महाबलाः ।\nग्रहीतुकामस्तं वीरं समंतात्प्रययुर्भृशम् ५४।\nतान्दृष्ट्वा सायुधान्सर्वान्पार्थिवेन्द्रस्य किंकरान् ।\nप्रहसन्प्राह विप्रेन्द्रो जामदग्निर्महाबलः ५५।\nपरशुराम उवाच-\nभार्गवस्य सुतो रामः संप्राप्तोऽहं नराधमाः ।\nस्वपितुर्निधनात्सर्वान्हनिष्यामि नृपोत्तमान् ५६।\nकार्तवीर्यस्य रुधिरं मत्पित्रे तिलसंयुतम् ।\nदास्यामि पिण्डदानं च तच्छिरः कमलेन वै ५७।\nमहादेव उवाच-\nइत्युक्तास्ते महावीर्य्याः किंकरास्तस्य भूपतेः ।\nशरैः स्म ताडयामासुः पलालैरिव पावकम् ५८।\nततः क्रुद्धो महावीर्यो रामस्सत्यपराक्रमः ।\nवैष्णवं चापमाकृष्य ज्यानिनादमथाकरोत् ५९।\nतेन नादेन महता पूरितं भुवनत्रयम् ।\nदेवानामपि संत्रासो बभूव महदद्भुतम् ६०।\nततः पावकसंकाशैराशुगैः सुमहाबलः ।\nताडयामास तान्वीरान्किंकरान्वै महाबलान् ६१।\nहत्वा तु किंकरास्तस्य पार्थिवस्य महात्मनः ।\nकालाग्निरिव संतस्थौ सर्वभूतभयंकरः ६२।\nश्रुत्वा तु किंकरान्स्वस्य हतान्रामेण धीमता ।\nहैहयाधिपतिर्वीरः क्रोधसंरक्तलोचनः ६३।\nनिर्य्ययौ सहसैन्येन यत्रास्ते भागवोऽव्ययः ।\nतं दृष्ट्वा घोरसंकाशं ज्वलंतं स्वेन तेजसा ६४।\nत्रस्ताः सर्वे जनास्तत्र शंकमाना जनक्षयम् ।\nततो युद्धं महाघोरं रामस्य नृपतेस्तदा ६५।\nशस्त्रास्त्रपातनैर्भीमैर्मेघयोरिव वर्षतोः ।\nततो रामो महातेजास्तत्सैन्यं नृपतेस्तदा ६६।\nनिर्ददाह क्षणात्सर्वं वैष्णवास्त्रेण लीलया ।\nततः परशुना रामस्तीक्ष्णेनामितविक्रमः ६७।\nचिच्छेद बाहुसाहस्रं कार्त्तवीर्यस्य दुर्मतेः ।\nन शशाक महावीर्यो योद्धुं रामेण भूपतिः ६८।\nनष्टवीर्य्यो बभूवात्र पापेन स्वेन दुर्म्मतिः ।\nचिच्छेद तच्छिरः क्रुद्धो रेणुकातनयो बली ६९।\nमहाद्रिशृड्गंवज्रेण यथा देवपतिर्बली ।\nहत्वा सहस्रबाहुं तं जामदग्न्यः प्रतापवान् ७०।\nजघान पार्थिवान्सर्वान्क्रुद्धः परशुना मृधे ।\nरामं दृष्ट्वा महारौद्रं पार्थिवाः पृथिवीतले ७१।\nभयार्त्ता विद्रुताः सर्वे मातंगा इव केसरिम् ।\nविद्रुतानपि भूपालान्पितुर्निधनमन्युना ७२।\nजघान भार्गवः क्रुद्धो नागानिव खगेश्वरः ।\nनिःक्षत्रं कृतवान्सर्वं जामदग्निः प्रतापवान् ७३।\nररक्ष भगवानेकमिक्ष्वाकोः सुमहत्कुलम् ।\nमातामहस्यान्वयत्वाद्रेणुकावचनादथ ७४।\nतान्भ्रष्टराज्यान्कृत्वा वै मातामहकुलोद्भवान् ।\nन हत्वा मनुवंशांस्तान्रामो नृपकुलांतकः ७५।\nसर्वं तु भूभृतां वंशं नाशयामास वीर्य्यवान् ।\nकृत्वा चोर्वीं तु निःक्षत्रां जमदग्निसुतो बली ७६।\nअश्वमेधं महायज्ञं चकार विधिवद्द्विजः ।\nप्रददौ विप्रमुख्येभ्यः सप्तद्वीपवतीं महीम् ७७।\nदत्वा महीं स विप्रेभ्यो जामदग्न्यः प्रतापवान् ।\nतपस्तप्तुं ययौ सोऽथ नरनारायणाश्रमम् ७८।\nएतत्ते कथितं देवि जामदग्नेर्महात्मनः ।\nशक्त्यावेशावतारस्य चरितं शार्ङ्गिणः प्रभोः ७९।\nनोपास्यं हि भवेत्तस्य शक्त्यावेशान्महात्मनः ।\nउपास्यौ भगवद्भक्तैर्विप्रमुख्यैर्महात्मभिः ८०।\nरामकृष्णावतारौ तु परिपूर्णौ हि सद्गुणैः ।\nउपास्यमानावृषिभिरपवर्गप्रदौ नृणाम् ८१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे परशुरामचरितंनामैकचत्वारिंशदधिकद्विशततमोऽध्यायः २४१ ।"
  }
]
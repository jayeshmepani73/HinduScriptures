[
  {
    "text": "महेश्वर उवाच-\nइति श्रुतं धर्ममुखान्मुद्गलो द्विजसत्तमः ।\nकथयित्वा ममाग्रे वै गतो यादृच्छिको मुने १।\nगोपिकाचंदनं यत्र तिष्ठते वै द्विजोत्तम ।\nतद्गृहं तीर्थरूपं च विष्णुना भाषितं किल २।\nशोकमोहौ न तत्रास्तां न भवत्यशुभं क्वचित् ।\nगोपिकाचंदनं यस्य तिष्ठति द्विजसद्मनि ३।\nसुखिनः पूर्वजास्तेषां संततिर्वर्द्धते सदा ।\nगोपिकाचंदनं यस्य वर्त्ततेऽहर्निशं गृहे ४।\nगोपीपुष्करजा मृत्स्ना पवित्रा कायशोधिनी ।\nउद्वर्त्तनाद्विनश्यंति व्याधयो ह्याधयश्च ये ५।\nअतो देहे धृतं पुंभिर्मुक्तिदं सर्वकामिकम् ।\nतावद्गर्जंति तीर्थानि तावत्क्षेत्राणि सर्वदा ६।\nगोपिकाचंदनं यावन्न दृष्टं न श्रुतं द्विज ।\nइदं ध्येयमिदं पूज्यं मलदोषविनाशनम् ७।\nयस्य संस्पर्शनादेव पूतो भवति मानवः ।\nअंतकाले तु मर्त्यानां मुक्तिदं पावनं परम् ८।\nकिं वदामि द्विजश्रेष्ठ मुक्तिदं गोपिचंदनम् ।\nविष्णोस्तु तुलसीकाष्ठं तथा वै मूलमृत्तिका ९।\nगोपिकाचंदनं चैव तथा वै हरिचंदनम् ।\nचत्वारि ह्येतानि संमील्य अंगमुद्वर्तयेत्सुधीः १०।\nतेन तीर्थं कृतं सर्वं जंबूद्वीपेषु सर्वदा ।\nतिलकं कुरुते यस्तु गोपिकाचंदनद्रवैः ११।\nसर्वपापविनिर्मुक्तो याति विष्णोः परं पदम् ।\nपितुः श्राद्धादिकं तेन गयां गत्वा तु वै कृतम् १२।\nयेन वा पुरुषेणापि विधृतं गोपिचंदनम् ।\nमद्यपो ब्रह्महा चैव गोघ्नो वा बालहा तथा ।\nमुच्यते तत्क्षणादेव गोपीचंदनधारणात् १३।\nइति श्रीपाद्मे महापुराणे पंचपंचाशत्साहस्र्यां संहितायामुमापतिनारदसंवादे गोपीचंदनमाहात्म्ये सप्तषष्टितमोऽध्यायः ६७।"
  }
]
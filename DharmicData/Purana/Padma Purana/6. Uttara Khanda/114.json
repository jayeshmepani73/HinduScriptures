[
  {
    "text": "श्रीकृष्णोवाच।\nततो धनेश्वरं नीत्वा निरयान्प्रेतपोऽब्रवीत् ।\nप्रदर्शयिष्यंस्तान्सर्वान्यमस्यानुचरस्तदा १।\nप्रेतप उवाच।\nपश्येमान्निरयान्घोरान्धनेश्वर महाभयान् ।\nयेषु पापकरा नित्यं पच्यंते यमकिंकरैः २।\nतप्तवालुकनामायं निरयो घोरदर्शनः ।\nयस्मिन्नेते दग्धदेहाः क्रंदंते पापकारिणः ३।\nअतिथीन्वैश्वदेवान्ते क्षुत्क्षामानागतान्गृहे ।\nये नार्चंति नरास्ते हि पच्यंते स्वेन कर्मणा ४।\nगुर्वग्निब्राह्मणान्देवांस्तथा मूर्द्धाभिषिक्तकान् ।\nताडयंति पदा ये वै ते निर्दग्धांघ्रयस्त्विमे ५।\nषड्भेदस्त्वेषनिरयो नानापापैः प्रपद्यते ।\nतथैव चांधतामिस्रो द्वितीयो निरयो महान् ६।\nपश्य सूचीमुखैर्देहो भिद्यते पापकर्मणा ।\nक्रिमिभिर्घोरवक्त्रैश्च तत्संपर्कागमैर्द्विज ७।\nअसावपि स्थितः षोढा श्वकाकमृगपक्षिभिः ।\nपरमर्मभिदो मर्त्याः पच्यंते तेषु पापिनः ८।\nतृतीयः क्रकचो ह्येष निरयो घोरदर्शनः ।\nयत्रेमे क्रकचैर्मर्त्याः पाट्यंते पापकारिणः ९।\nअसिपत्रवनाद्यैस्तु षट्प्रकारो व्यवस्थितः ।\nपत्नीपुत्रादिभिर्ये वै वियोगं कारयंति हि १०।\nइष्टैरन्यैरपि परान्पच्यंते त इमे नराः ।\nअसिपत्रैश्छिद्यमाना छेदभीत्या पलायिताः ११।\nपच्यंते पापिनः पश्य क्रंदमाना इतस्ततः ।\nअर्गलाख्यो महाघोरश्चतुर्थो निरयो ह्ययम् १२।\nपश्य नानाविधैः पाशैराबध्य यमकिंकरैः ।\nमुद्गराद्यैर्वध्यमानाः क्रंदंते ते च पापिनः १३।\nसज्जनान्ब्राह्मणाद्यांश्च विरुंधंतीह ये नराः ।\nकंठग्रहाद्यैस्ते पापाः पच्यंते यमकिंकरैः १४।\nअसावपि हि षड्भेदो वधभेदादिभिः स्थितः ।\nकूटशाल्मलिनामानं निरयं पश्य पंचमम् १५।\nयत्रांगारनिभा एते शाल्मल्याद्याः स्थिता द्विज ।\nयत्र षोढा विपच्यंते यातनाभिरिमे नराः १६।\nपरदारा परद्रव्य परद्रोह रताः सदा ।\nरक्तपूयमिमं पश्य षष्ठं निरयमद्भुतम् १७।\nअधोमुखा विपच्यंते यत्र पापकृतो नराः ।\nअभक्ष्यभक्षका निंदा पैशुन्यादि रता इमे १८।\nभज्यमाना वध्यमानाः क्रंदंते भैरवान्स्वरान् ।\nषट्प्रकारैर्विगंधाढ्यैरसावपि च संस्थितः १९।\nकुंभीपाकः सप्तमोऽयं निरयो घोरदर्शनः ।\nषोढास्तैलादिभिर्द्रव्यैर्धनेश्वर विलोकय २०।\nमहापातकिनो यत्र क्वथ्यंते यमकिंकरैः ।\nबहून्यब्दसहस्राणि सोन्मज्जननिमज्जनैः २१।\nचत्वारिंशन्मितानेतान्द्व्यधिकान्पश्य रौरवान् ।\nअकामात्पातकं शुष्कं कामादार्द्रमुदाहृतम् २२।\nआर्द्रशुष्कादिभिः पापैर्द्विप्रकारानवस्थितान् ।\nचतुरशीतिसंख्याकैः पृथग्भेदैरवस्थितान् २३।\nयत्प्रकीर्णमपांक्तेयं मलिनीकरणं तथा ।\nज्ञातिभ्रंशकरं तद्वदुपपातकसंज्ञकम् २४।\nअतिपापं महापापं सप्तधा पातकं स्मृतम् ।\nएभिः सप्तसु पच्यंते निरयेषु यथाक्रमम् २५।\nकार्तिकव्रतिभिर्यस्मात्संसर्गो ह्यभवत्तव ।\nतत्पुण्योपचयादेते निर्हृता निरयाः खलु २६।\nश्रीकृष्ण उवाच।\nदर्शयित्वेति निरयान्प्रेतपस्तमथाहरत् ।\nधनेश्वरं यक्षलोकं पश्चादासीत्स तत्र हि २७।\nधनदस्यानुगः सोऽयं धनयक्षेति स स्मृतः ।\nयदाख्यायाकरोत्तीर्थमयोध्यायां तु गाधिजः २८।\nएवं प्रभावः खलु कार्तिकोऽयं मुक्तिप्रदो मुक्तिकरश्च यस्मात् ।\nप्रयात्यनेकार्जितपातकोऽपि व्रतस्थसंदर्शनतोऽपि मुक्तिम् २९।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये धनेश्वरोपाख्याने चतुर्दशाधिकशततमोऽध्यायः ११४।\n।"
  }
]
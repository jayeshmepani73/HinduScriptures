[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>श्रीभगवानुवाच।\nषष्ठाध्यायस्य माहात्म्यं प्रवक्ष्यामि वरानने ।\nयदाकर्णयतां नॄणां मुक्तिः करतले स्थिता १।\nअस्ति गोदावरी तीरे प्रतिष्ठानं पुरं महत् ।\nपिप्पलेशाभिधानोऽहं यत्रास्मि स्मेरलोचने २।\nयत्र गोदावरी तीर शीकरैरवशीतलैः ।\nहंसाः पक्षपुटैः कीर्णैर्हरंति यमिनां श्रमम् ३।\nस्फुरत्पद्मावलीकोशपरागसुरभीकृतम् ।\nश्लाघ्यं गोदावरीतोयं येन ते निर्जरा नराः ४।\nधिक्सुधामौषधीशस्य विकृत्क्षयविधायिनीम् ।\nमहाराष्ट्रवधूकानां मज्जंतीनां मुनीश्वराः ५।\nस्पृशंति यत्र वक्त्राणि फुल्लपंकजशंकया ।\nयत्रखेलन्महाराष्ट्राः क्वणत्कंकणसुंदराः ६।\nहरंति ध्वनयो लीनां मनांस्यपि तपस्विनाम् ।\nअत्युच्चसौधशिखरविहारि वनितामुखम् ७।\nपश्यन्ननुदिनं यत्र क्षीयते मृगलांच्छनः ।\nअत्युच्चसौधवलभी महामणिमरीचिभिः ८।\nचुंब्यंते मुनिगंधर्वैर्दूर्वाचंदनचंचलैः ।\nयस्मिन्नाधूयमानानां पताकानां समीरणैः ९।\nगतश्रमा रवेर्याने भवंति रथवाजिनः ।\nराशीकृतैर्मलयजैरसंख्यातैर्वणिग्गणैः १०।\nयस्मिन्नुपलशेषोऽसौ लक्ष्यते मलयाचलः ।\nपुंजीकृतानि दृश्यंते यत्र मुक्ताफलान्यपि ११।\nनगरीदेवता हास्य स्तबका इव सर्वतः ।\nतत्र ज्ञानश्रुतिर्नाम्ना मेदिनीवल्लभोऽभवत् १२।\nयस्मिन्नुद्धरति क्षोणीं शेषोऽयं मणिसंनिभां ।\nअपि प्रतापमार्तंडमंडली तीव्रतेजसि १३।\nनित्यमध्वरधूमेन श्यामलाः कल्पशाखिनः ।\nअसाधारणदातृत्वं पश्यंत इव लज्जया १४।\nयदध्वरपुरोडाश चर्वणास्वादलंपटाः ।\nन तत्यजुः सुपर्वाणः प्रतिष्ठानपुरं मनाक् १५।\nयस्यदानांबुधाराभिः प्रतापज्योत्स्नयानिशम् ।\nमखधूमैश्च संपुष्टा ववृषुः समये घनाः १६।\nस्वल्पमात्रमपि क्वापि न पदं प्रापुरीतयः ।\nनीतयः प्रसरंति स्म यस्मिन्शासति मेदिनीम् १७।\nवापिकूपतडागानां च्छद्मना योऽनुवासरम् ।\nहृदयस्थानि मेदिन्या निधानानि व्यलोकयत् १८।\nपांडुराभिः पताकाभिः प्रासादो यस्य राजते ।\nवियद्गंगातरंगोघैर्हिमाद्रिरिव सानुमान् १९।\nदानैस्तपोभिर्यज्ञैश्च प्रजानां पालनेन च ।\nतुष्टाः स्वर्गौकसस्तस्मै वरं दातुं समागमन् २०।\nततोंतरिक्षमार्गेण धुन्वानाः पक्षसंहतीः ।\nमृणालधवला देवी देवहंसा विनिर्गताः २१।\nत्वरया गच्छतां तेषामन्योन्यं तत्र भाषिणाम् ।\nभद्राश्वप्रमुखा द्वित्राः पुरस्तान्निर्ययुर्जवात् २२।\nसर्वैर्मिलद्भिरूचुस्ते पुरस्ताद्गच्छतो जवात् ।\nकथं वेगेन निर्याता भवंतः पुरतः स्थिताः २३।\nसर्वैर्मिलित्वा गंतव्यमस्मिन्नध्वनि दुर्गमे ।\nप्रकाशमानं पुरतस्तेजःपुंजं न पश्यथ २४।\nज्ञानश्रुतेर्महीभर्तुः पुण्यमूर्त्तेरतिस्फुटम् ।\nनिशम्येति वचः सम्यक्पाश्चात्याना पुरः स्थिताः २५।\nहंसा हसित्वा सावज्ञमूचुर्वचनमुच्चकैः ।\n<sup class=\"reference\" id=\"cite_ref-2\"><a href=\"#cite_note-2\">[२]</a></sup>रैक्याभिधस्य दुर्द्धर्ष तेजसो ब्रह्मवादिनः २६।\nकिं नु ज्ञानश्रुतेरस्य राज्ञस्तीव्रतरं महः ।\nइति शुश्राव हंसानां गिरो ज्ञानश्रुतिर्नृपः २७।\nअत्युच्चसौधभवनमारुह्य च सुखं स्थितः ।\nततः सारथिमाहूय भूपालो विस्मयान्वितः २८।\nसंदिदेश महात्माऽसौ रैक्य आनीयतामिति ।\nततोऽवधार्य भूपालवचः पीयूषगर्भितम् २९।\nनिर्जगाममहो नाम्ना सारथिः प्रथयन्मुदम् ।\nयत्र वाराणसीनाम नगरी मुक्तिदायिनी ३०।\nयत्र विश्वेश्वरो नाम ह्युपदेष्टा जगत्पतिः ।\nततो गयाभिधे क्षेत्रे यत्र देवो गदाधरः ३१।\nउद्धर्तुमखिलान्लोकान्वसत्युत्फुल्ललोचनः ।\nततो गौरीगुरोः पार्श्वे सर्वैस्तीर्थैरनेकधा ३२।\nपर्यटन्गतवान्यत्र केदारः पापदारणः ।\nयमालोक्य सकृन्मर्त्या मुक्ताः स्युर्नात्र संशयः ३३।\nमहापापविर्निमुक्ता भुक्त्वा भोगान्यथेप्सितान् ।\nततो गौडेषु निर्यातो यत्रास्ते पुरुषोत्तमः ३४।\nयस्यावलोकनादेव नराः स्वर्लोकगामिनः ।\nततो द्वारावतीं प्रागान्नगरीं मुक्तिदायिनीम् ३५।\nयत्रास्ते गोमती तीरे रुक्मिणीवल्लभो हरिः ।\nस्नात्वा च गोमतीतीर्थे पंचकृष्णान्विलोक्य च ३६।\nमर्त्यो मुक्तिमवाप्नोति भुक्त्वा भोगान्यथेप्सितान् ।\nततः समुद्रमासाद्य सोमनाथं विलोक्य च ३७।\nभुक्तिमुक्तिप्रदं देवं ततो निरगमन्सुधीः ।\nअवंतिकां पुरीं प्राप्तो भुक्तिमुक्तिप्रदायिनीम् ३८।\nयत्रोमया सुखं क्रीडन्महाकालोस्ति शंकरः ।\nअथोंकारं समासाद्य शर्मदं नर्मदातटे ।\nभुक्तिमुक्तिप्रदातारं त्वरया निर्गतस्ततः ३९।\nअश्वमेधकरं नाम्ना नगरं पर्यटंस्ततः ।\nयत्र शार्ङ्गधरः साक्षादास्ते लक्ष्मीपतिः स्वयम् ४०।\nततो विष्णुगयां प्राप्तः कुण्डं लोणारसंज्ञितम् ।\nयत्र स्नात्वा च पीत्वा च मुच्यते बन्धनान्नरः ४१।\nततः कोल्हापुरं नाम गतो रुद्रगयां प्रति ।\nआस्ते भगवती यत्र लक्ष्मीर्भक्तिप्रदायिनी ४२।\nपञ्चनद्यां नरः स्नात्वा महालक्ष्मीं विलोक्य च ।\nभुक्त्वा भोगान्यथाकामं भक्तिं च प्रतिपद्यते ४३।\nततोऽमलगिरिं नाम नगरीं प्रतिपद्य च ।\nनन्दिकेश्वरमारुह्य सोमनाथोऽस्ति यत्र तु ४४।\nदृष्ट्वा चतुर्भुजं देवं वरदानोद्यतं शिवम् ।\nसोमनाथं नृणां मुक्तिर्भवत्येव न संशयः ४५।\nतुङ्गभद्रानदी तीरे दृष्ट्वा हरिहरं ततः ।\nयुगेयुगे भुजा यस्य पतन्त्यवनिमण्डले ४६।\nयद्विलोक्य नराः सर्वे रम्यं हरिहरं वपुः ।\nभुक्त्वा भोगान्यथाकामं मुच्यन्ते बन्धनान्नराः ४७।\nस्वर्गे कल्पशतं स्थित्वा मुक्तसंसारबन्धनाः ।\nततः स्वामिनमालोक्य लोकानां स्वामिनं विभुम् ४८।\nयमालोक्य न पश्यन्ति निरयं जातुचिन्नराः ।\nस्वर्गे कल्पशतं स्थित्वा मुक्तसंसारवासनाः ४९।\nमुक्तिं च प्रतिदद्यन्ते नात्र कार्या विचारणा ।\nततः श्रीशैलमासाद्य सिद्धगन्धर्वसेवितम् 6.180.५०।\nगिरिजावल्लभो यत्र मल्लिनाथोऽभिधानतः ।\nउद्धर्तुमखिलाँल्लोकान्संसाराम्भोधिमध्यतः ५१।\nस्वर्गे कल्पशतं स्थित्वा मुक्तसंसारबंधनाः ।\nमुक्तिं च प्रतिपद्यंते नात्र कार्या विचारणा ५२।\nततः श्रीशैलमासाद्य सिद्धगंधर्वसेवितम् ।\nगिरिजावल्लभो यत्र मल्लिनाथोऽभिधानतः ५३।\nउद्धर्तुमखिलाँल्लोकान्संसारांबुधिमध्यतः ।\nकालेकाले परं ज्योतिर्यः संदर्शयते स्वयम् ५४।\nअवलोकयतां नॄणां यमनुस्मरतामपि ।\nदूरे तिष्ठंति संत्रस्ता दूरं निरययातनाः ५५।\nस्वर्गे लोके सुखं भुक्त्वा मुक्तसंसारबंधनाः ।\nमुक्तिं च प्रतिपद्यंते मानवा नात्र संशयः ५६।\nरामोस्ति सानुजः सार्द्धं जानक्यापि ततो गतः ।\nतत्र स्नात्वा च पीत्वा च मुच्यते नरकाद्ध्रुवम् ५७।\nकल्पकोटिशतं भुक्त्वा स्वर्गलोकसुखं नराः ।\nमुक्तसंसारवर्त्मानो मुक्तिं यांति न संशयः ५८।\nततो निवृत्य आयातः पश्यन्भीमरथी तटे ।\nद्विभुजं विठ्ठलं देवं भुक्तिमुक्तिप्रदायकम् ५९।\nयत्र गोदावरीजन्मस्थानं ब्रह्मगिरिर्महान् ।\nगौतमालयमासाद्य यत्रास्ते त्र्यंबको हरः ६०।\nअरुणावरुणयोर्मध्ये यत्र गोदावरी नदी ।\nतत्र स्नात्वा च पीत्वा च ब्रह्महत्या विलीयते ६१।\nअसंख्यतीर्थसंपन्नं दृष्ट्वा ब्रह्मगिरिं नराः ।\nमुक्तिमेव प्रपद्यंते मुक्ताः संसारदुःखतः ६२।\nगौतम्युभयतीरस्थ तीर्थान्वेषणकौतुकी ।\nततो जगाम सूतस्तु मथुरां पापनाशिनीम् ६३।\nयत्र स्वायंभुवं देवं भजंति सुरमानवाः ।\nआद्यं भगवतः स्थानं महन्मुक्तिप्रदायकम् ६४।\nत्रैलोक्येश जनिस्थानं विख्यातं वेदशास्त्रयोः ।\nनानादेवगणैर्जुष्टं द्विजर्षिगणसेवितम् ६५।\nकालिंदीकूलसंशोभि ह्यर्द्धचंद्र प्रभाकृति ।\nसर्वतीर्थनिवासैक पूर्णमानंदसुंदरम् ६६।\nगोवर्द्धनगिरिप्रख्यं पुण्यद्रुमलतावृतम् ।\nद्विषड्वनं महापुण्यं विश्रांति श्रुतिसारभृत् ६७।\nततः काश्मीरनगरमपश्यत्प्रत्यगुत्तरम् ।\nदृष्ट्वा धर्मधुरं क्षेत्रं कुरुक्षेत्रं समंततः ६८।\nयत्राभ्रंलिहगेहानां पंक्तयः शंखपाण्डुराः ।\nता जाता धूर्जटेः स्पष्ट अट्टहासदशा इव ६९।\nभक्तिप्रसादमालानां सुवर्णकलशैर्वृतम् ।\nस्वः सिंधोः पतितानीव हेमपद्मानि मारुतैः ७०।\nयत्र प्रासादशिखरे नीलपट्टपताकिकाः ।\nशैवालवलयाभांति स्वः सिंधोर्लतिका इव ७१।\nयत्र काश्मीरमाश्रित्य नित्यं वसति भारती ।\nनौचेद्युगपदेवेदं कथं लिखति वाङ्मयम् ७२।\nविश्रामंत्याः सरस्वत्याश्चिरं यत्र मदालसाः ।\nमृणालचंचवो हंसा वाहनानि चरंत्यमी ७३।\nकलाविशेषं प्रहिता यत्र बोद्धुं विरंचिना ।\nतारा इव विराजंते हंसा याताः समंततः ७४।\nस्थलपद्मानि दृश्यंते करस्पर्शसुखानि च ।\nशयनाय नितंबिन्या यस्मिन्दानववैरिणा ७५।\nउपन्यासैर्द्विजातीनां यत्र न श्रूयते स्फुटम् ।\nमूकोऽपि निर्जरो वाचा पदकल्लोलडंबरः ७६।\nयस्मिन्नध्वरधूमेन व्याप्तं गगनमंडलम् ।\nअपि च क्षालितं मेघैः कालिमानं न मुंचति ७७।\nगलितायाः सुधायास्तु यत्राध्वरमहार्चिषा ।\nलांछितं छद्मनास्थानं दृश्यते तुहिनत्विषि ७८।\nजन्माभ्यासवशादेव पठंति बटवः स्वयम् ।\nयत्रोपाध्यायसान्निध्यमाश्रित्य सकलाः कलाः ७९।\nयत्र ब्राह्मणपत्नीनां कंकणध्वनि हुंकृतिः ।\nलुंपत्यनुदिनं भ्राम्यद्भ्रमराणां च गर्जितम् ८०।\nयत्र ब्राह्मणपत्नीनां कपोलफलकं मुहुः ।\nस्पृशन्समीरणो मंदं वाति शापभयादिव ८१।\nमाणिक्येश्वरनामासौ यत्र शीतांशुशेखरः ।\nवसत्यनुदिनं देवो वरदानाय देहिनाम् ८२।\nअर्चितो भूपतीन्जित्वा मणिकेशेन चादृतः ।\nमाणिक्येश्वर इत्याख्यां तदाप्रभृति यो दधौ ८३।\nराज्ञा काश्मीरदेवेश दिग्जयोत्सवकारिणा ।\nअसौ सुपूजितो यस्मान्माणिक्यैर्भूरिभूतिभिः ८४।\nसंसेवमानं तद्वारि छायां शकटिकोपरि ।\nकंडूयमानमंगानि यंता रैक्यमपश्यत ८५।\nराज्ञापि कथितैस्तैस्तैश्चिह्नैः परिचितं जवात् ।\nप्रणतः सारथी रैक्यं प्रणम्य तमभाषत ८६।\nसारथिरुवाच।\nकस्मिन्ब्रह्मन्किन्नामासि स्वछंदोऽसि निरंतरम् ।\nकिमर्थमत्र विश्रांतः किं च कर्तुं चिकीर्षसि ८७।\nइत्याकर्ण्य च तद्वाक्यं परमानंदनिर्भरः ।\nस्मृत्वा सारथिमित्यूचे वयं पूर्णमनोरथाः ८८।\nपरं केनापि बहुना परिचर्याविधायिना ।\nभवितव्यं मनोवृत्तिं जानतास्माकमेव हि ८९।\nहृदयस्थितमादाय रैक्याभिप्रायमादरात् ।\nशनैर्निरगमद्यंता यत्रास्ते वसुधाधिपः ९०।\nततः प्रणम्य भूपालं यथावृत्तं न्यवेदयत् ।\nबद्धांजलिपुटो हृष्टः सारथिः स्वामिदर्शनात् ९१।\nततो निशम्य तद्वाक्यं विस्मयस्मेरलोचनः ।\nश्रद्धालुरभवद्भूपो रैक्यसंभावनाविधौ ९२।\nआदायाश्वतरीयुग्मयुक्तां शकटिकामगात् ।\nमुक्ताहारदुकूलानि सहस्रं च गवां नृपः ९३।\nगतोऽसौ तत्र यत्रास्ते योगी काश्मीरमंडले ।\nतन्निवेद्य पुरो राजा दंडवत्पतितो भुवि ९४।\nआनम्य परया भक्त्या रैक्यो राज्ञे चुकोप ह ।\nरे शूद्र मामकं वृत्तं न जानासि दुरीश्वर ९५।\nगृहाण शकटीमेतामुत्थाप्याश्वतरी युताम् ।\nवस्त्राणि मुक्ताहारांश्च गाश्च दोग्ध्रीरपि स्वयम् ९६।\nइत्थमाज्ञतवान्भूपो रैक्यस्य भयमादधे ।\nततः शापभयाद्राजा तत्पदांभोरुहद्वयम् ९७।\nगृह्णन्भक्त्या प्रसीदेति ब्रह्मन्नित्यूचिवान्स्वयम् ९८।\nराजोवाच।\nभगवंस्तव माहात्म्यमेतदत्युद्भुतं कुतः ।\nप्रसन्नीभूय भगवन्नाख्याहि मम तत्त्वतः ९९।\nरैक्य उवाच।\nगीतानां षष्ठमध्यायं जपामि प्रत्यहं नृप ।\nतेनैव तेजोराशिर्मे सुराणामपि दुःसहः 6.180.१००।\nगीतानां षष्ठमध्यायं रैक्यादभ्यस्य यत्नतः ।\nज्ञानश्रुतिर्महीपालो मुक्तिमाप ततः सुधीः १०१।\nरैक्योऽपि सुखमालेभे माणिक्येश्वरसन्निधौ ।\nगीतानां षष्ठमध्यायं जपन्मोक्षप्रदायकम् १०२।\nमरालवेषमास्थाय वरदानार्थमागताः ।\nदिवौकसोऽपि निर्जग्मुः स्वैरं विस्मयकारिताः१०३।\nइममध्यायमप्येकं यो जपेत्सततं नरः ।\nसोऽपि तत्पदवीमेति विष्णोरेव न संशयः १०४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीता।\nमाहात्म्ये अशीत्यधिकशततमोऽध्यायः १८०।"
  }
]
[
  {
    "text": "श्रीमहादेव उवाच।\nकंबुतीर्थे नरः स्नात्वा कृत्वा वा पितृतर्पणम् ।\nअर्चयेद्देवदेवेशं नारायणमनामयम् १।\nदत्त्वा दानानि विधिवद् ब्रह्मणेभ्यो विधानतः ।\nविष्णुलोकमवाप्नोति तीर्थस्यास्य प्रभावतः २।\nअत्र राजर्षिणा पूर्वं विश्वामित्रेण धीमता ।\nतपस्तप्तं विशेषेण प्रजाकामेन सुंदरि ३।\nवायुभक्षो निराहारो यत्रासीदनिलाशनः ।\nविष्णुपूजापरो नित्यं विष्णुध्यानपरायणः ४।\nतपसानेन संजातः प्रजाकाममवाप्तवान् ।\nप्रजाकामो नरो यश्च कंबुतीर्थं हि गच्छति ५।\nस प्रजां लभते नित्यं सत्यं सत्यं वरानने ६।\nइति कंबुतीर्थमाहात्म्यम् ।\nततो गच्छेत्सुरश्रेष्ठे तीर्थं नाम कपीश्वरम् ।\nसंनिधौ रक्तसिंहस्य महापातकनाशनम् ७।\nबध्यमाने पुरा सेतौ रामरावणविग्रहे ।\nगृहीत्वा पर्वतश्रेष्ठं विशेषात्कपिभिः कृतम् ८।\nनाम्ना कपीश्वरादित्यं चक्रुस्तीर्थमनुत्तमम् ।\nयत्र तीर्थे नरः स्नात्वा कृत्वा वा पितृतर्पणम् ९।\nदृष्ट्वा कपीश्वरादित्यं मुच्यते ब्रह्महत्यया ।\nतत्र स्नानं प्रकर्तव्यं चैत्राष्टम्यां विशेषतः १०।\nहनुमत्प्रमुखैस्तत्र स्नातं यत्र दिनत्रयम् ।\nकपितीर्थप्रभावोऽयं भवत्यै समुदीरितः ११।\nअस्मिंस्तीर्थे नरः स्नात्वा पूजयित्वा कपीश्वरम् ।\nरूपवान्बहुभोगश्च जायते नात्र संशयः १२।\nबलं वांछति यो लोको धर्मं वा पुत्रमेव च ।\nसर्वं स तु लभेन्नित्यं कपितीर्थप्रभावतः १३।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमामहेश्वर।\nसंवादे कपितीर्थमाहात्म्यं नाम द्विचत्वारिंशदधिकशततमोऽध्यायः १४२।"
  }
]
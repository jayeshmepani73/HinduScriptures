[
  {
    "text": "युधिष्ठिर उवाच-\nफाल्गुनस्य सिते पक्षे श्रुता चामलकी तथा ।\nचैत्रस्य कृष्णपक्षे तु किं नामैकादशी भवेत् १।\nश्रीकृष्ण उवाच-\nशृणु राजेंद्र वक्ष्यामि आख्यानं पापनाशनम् ।\nयल्लोमशोऽब्रवीत्पृष्टो मांधात्रा चक्रवर्तिना २।\nमांधातोवाच -\nभगवन्श्रोतुमिच्छामि लोकानां हितकाम्यया ।\nचैत्रस्य प्रथमे पक्षे का नामैकादशी भवेत् ।\nको विधिः किं फलं तस्याः कथयस्व प्रसादतः ३।\nलोमश उवाच-\nचैत्रमास्यसिते पक्षे नाम्ना वै पापमोचनी ।\nएकादशी समाख्याता पिशाचत्वविनाशिनी ४।\nशृणु तस्याः प्रवक्ष्यामि कामदां सिद्धिदां नृप ।\nकथां विचित्रां शुभदां पापघ्नीं धर्मदायिनीम् ५।\nपुरा चैत्ररथोद्देशे अप्सरोगणसेविते ।\nवसंतसमये प्राप्ते षट्पदाकुलिते वने ६।\nगंधर्वकन्यावादित्रै रमंति सह किंनरैः ।\nपाकशासनमुख्याश्च क्रीडांते त्रिदिवौकसः ७।\nनापरं सुखदं किंचिद्विना चैत्ररथाद्वनम् ।\nतस्मिन्वने तु मुनयस्तपंति बहुलं तपः ८।\nमेधावि नामानमृषिं तत्रस्थं ब्रह्मचारिणम् ।\nअप्सरास्तं मुनिवरं मोहनायोपचक्रमे ९।\nमंजुघोषेति विख्याता भावं तस्य वितन्वती ।\nक्रोशमात्रं स्थिता तस्य भयादाश्रमसन्निधौ १०।\nगायंती मधुरं साधु पीडयंती विपंचिकाम् ।\nगायंतीं तामथालोक्य पुष्पचंदनसेविताम् ११।\nकामोऽपि विजयाकांक्षी शिवभक्तान्मुनीश्वरान् ।\nतस्याः शरीरे संवासमकरोन्मनसः सुतः १२।\nकृत्वा भ्रुवौ धनुष्कोटिं गुणं कृत्वा कटाक्षकम् ।\nमार्गणौ नयने कृत्वा पक्ष्मयुक्ते यथाक्रमम् १३।\nकुचौ कृत्वा पटकुटीं विजयायोपचक्रमे ।\nमंजुघोषाभवत्तस्य कामस्यैव वरूथिनी १४।\nमेधाविनं मुनिं दृष्ट्वा सापि कामेन पीडिता ।\nयौवनोद्भिन्नदेहोऽसौ मेधाव्यपि विराजते १५।\nसितोपवीतसहितो दृष्टः स्मर इवापरः ।\nमेधावी वसते चासौ च्यवनस्याश्रमे शुभे १६।\nमंजुघोषा स्थितं तत्र दृष्ट्वा सा मुनिपुंगवम् ।\nमदनस्य वशं प्राप्ता मंदं मंदमगायत १७।\nरणद्वलयसंयुक्तां शिंजन्नूपुरमेखलाम् ।\nगायंतीं तां तथाभूतां विलोक्य मुनिपुंगवः १८।\nमदनेन ससैन्येन नीतो मोहवशं बलात् ।\nमंजुघोषा समागम्य मुनिं दृष्ट्वा तथाविधम् १९।\nहावभावकटाक्षैस्तं मोहयामास चांगना ।\nअधः संस्थाप्य वीणां सा सस्वजे तं मुनीश्वरम् २०।\nवलितेव लता वृक्षं वातवेगेन कंपितम् ।\nसोऽपि रेमे तया सार्द्धं मेधावी मुनिपुंगवः २१।\nतस्मिन्नेव ततो दृष्ट्वा तस्यास्तं देहमुत्तमम् ।\nशिवतत्वं गतं तस्य कामतत्त्ववशं गतः २२।\nन निशां न दिनं सोऽपि रमन्जानाति कामुकः ।\nबहुवर्षं गतः कालो मुनेराचारलोपतः २३।\nमंजुघोषा देवलोकगमनायोपचक्रमे ।\nगच्छंती तं प्रत्युवाच रमंतं मुनिसत्तमम् ।\nआदेशो दीयतां ब्रह्मन्स्वदेशगमनाय मे २४।\nमेधाव्युवाच-\nअद्यैव त्वं समायाता प्रदोषादौ वरानने ।\nयावत्प्रभातसंध्या स्यात्तावत्तिष्ठ ममांतिके ।\nइति श्रुत्वा मुनेर्वाक्यं भयभीता बभूव सा २५।\nपुनर्वै रमयामास तमृषिं नृपसत्तम ।\nमुनेः शापभयाद्भीता बहुलान्परिवत्सरान् २६।\nवर्षाणां पंचपंचाशन्नवमासदिनत्रयम् ।\nसा रेमे मुनिना तस्य निशार्द्धमिव चाभवत् २७।\nसा तं पुनरुवाचाथ तस्मिन्काले गते मुनिम् ।\nआदेशो दीयतां ब्रह्मन्गंतव्यं स्वगृहे मया २८।\nमेधाव्युवाच-\nप्रभातमधुना चास्ते श्रूयतां वचनं मम ।\nसंध्या यावच्च कुर्वेऽहं तावत्त्वं वै स्थिरा भव २९।\nइति वाक्यं मुनेः श्रुत्वा जातानंदसमाकुला ।\nस्मितं कृत्वा तु सा किंचित्प्रत्युवाच शुचिस्मिता ३०।\nअप्सरा उवाच-।\nकियत्प्रमाणा विप्रेंद्र तव संध्या गतानघ ।\nमयि प्रसादं कृत्वा तु गतकालो विचार्यताम् ३१।\nइति तस्या वचः श्रुत्वा विस्मयोत्फुल्ललोचनः ।\nगतकालस्य विप्रेंद्र प्रमाणमकरोत्तदा ३२।\nसमाश्च सप्तपंचाशद्गतास्तस्य तया सह ।\nचुक्रोध सततस्तस्यै ज्वालामाली बभूव ह ३३।\nनेत्राभ्यां विस्फुलिंगान्स मुंचमानोऽतिकोपनः ।\nकालरूपां तु तां दृष्ट्वा तपसः क्षयकारिणीम् ३४।\nदुःखार्जितं क्षयं नीतं तपोदृष्ट्वातयासह ।\nसकंपोष्ठो मुनिस्तत्रप्रत्युवाचाकुलेंद्रियः ३५।\nतां शशापाथमेधावी त्वं पिशाची भवेति च ।\nधिक्त्वां पापे दुराचारे कुलटे पातकप्रिये ३६।\nतस्य शापेन सा दग्धा विनयावनता स्थिता ।\nउवाच वचनं सुभ्रूः प्रसादं वांछती मुनिम् ।\nप्रसादं कुरु विप्रेंद्र शापस्यानुग्रहं कुरु ३७।\nसतां संगो हि भवति वचोभिः सप्तभिः पदैः ।\nत्वया सह मम ब्रह्मन्नीता वै बहुवत्सराः ।\nएतस्मात्कारणात्स्वामिन्प्रसादं कुरु सुव्रत ३८।\nमुनिरुवाच-\nशृणु मे वचनं भद्रे शापानुग्रहकारकम् ।\nकिं करोमि त्वया पापे क्षयं नीतं महत्तपः ३९।\nचैत्रस्य कृष्णपक्षे तु भवेदेकादशी शुभा ।\nपापमोचनिका नाम सर्वपापक्षयंकरी ४०।\nतस्या व्रते कृते शुभ्रे पिशाचत्वं प्रयास्यति ।\nइत्युक्त्वा सोऽपि मेधावी जगाम पितुराश्रमम् ४१।\nतमागतं समालोक्य च्यवनः प्रत्युवाचतम् ।\nकिमेतद्विहितं पुत्र त्वया पुण्यं क्षयं कृतम् ४२।\nमेधाव्युवाच-\nपातकं वै कृतं तात रमिता चाप्सरा मया ।\nप्रायश्चित्तं ब्रूहि तात येन पापक्षयो भवेत् ४३।\nच्यवन उवाच-\nचैत्रस्य चासिते पक्षे नाम्ना वै पापमोचनी ।\nअस्या व्रते कृते पुत्र पापराशिः क्षयं व्रजेत् ४४।\nइति श्रुत्वा पितुर्वाक्यं कृतं तेन व्रतोत्तमम् ।\nगतं पापं क्षयं तस्य तपोयुक्तो बभूव सः ४५।\nसाप्येवं मंजुघोषा च कृत्वैतद्व्रतमुत्तमम् ।\nपिशाचत्वाद्विनिर्मुक्ता पापमोचनिकाव्रतात् ।\nदिव्यरूपधरा सा वै गता नाके वराप्सराः ४६।\nलोमश उवाच-\nपापमोचनिकां राजन्ये कुर्वंति नरोत्तमाः ।\nतेषां पापं च यत्किंचित्तत्सर्वं च क्षयं व्रजेत् ४७।\nपठनाच्छ्रवणाद्राजन्गोसहस्रफलं लभेत् ।\nब्रह्महा हेमहारी च सुरापो गुरुतल्पगः ४८।\nव्रतस्य चास्य करणात्पापमुक्ता भवंति ते ।\nबहुपुण्यप्रदं ह्येतत्करणाद्व्रतमुत्तमम् ४९।\nइति श्री पाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे चैत्रकृष्णैकादशी पापमोचनीनाम षट्चत्वारिंशोऽध्यायः ४६।"
  }
]
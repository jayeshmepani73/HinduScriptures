[
  {
    "text": "ऋषय ऊचुः।\nसूतसूत महाभाग त्वया लोकहितैषिणा ।\nकथितं कार्तिकाख्यानं भुक्तिमुक्तिप्रदायकम् १।\nअधुना माघमाहात्म्यं वद नो लोमहर्षणे ।\nश्रुतेन येन लोकानां संशयः क्षीयते महान् २।\nपुरा केन महाभाग लोकेऽस्मिन्संप्रकाशितम् ।\nमाघस्नानस्य माहात्म्यं सेतिहासं तदादिश ३।\nसूत उवाच।\nसाधुसाधु मुनिश्रेष्ठा यूयं कृष्णपरायणः ।\nयत्पृच्छथ मुदायुक्ता भक्त्या कृष्णकथा मुहुः ४।\nकथयिष्यामि माघस्य माहात्म्यं पुण्यवर्धनम् ।\nपापघ्नं शृण्वतां पुंसां स्नातानां चारुणोदये ५।\nएकदापार्वती विप्राः शंकरं लोकशंकरम् ।\nपप्रच्छ विनयोपेता स्पृष्ट्वा तच्चरणांबुजम् ६।\nपार्वत्युवाच।\nदेवदेव महादेव भक्तानामभयप्रद ।\nप्रसीद नाथ विश्वेश यत्पृच्छे तद्वदाधुना ७।\nश्रुता नानाविधा धर्मास्त्वत्तः पूर्वं मया विभो ।\nअधुना श्रोतुमिच्छामि माहात्म्यं माघजं वद ८।\nतत्तु केन पुरा चीर्णं को विधिः का च देवता ।\nतत्सर्वं विस्तराद्ब्रूहि यतस्त्वं भक्तवत्सलः ९।\nमहेश उवाच।\nअध्वराऽवभृथस्नात ऋषिभिः कृतमंगलः ।\nपूजितो नागरैः सर्वैः स्वपुरान्निर्गतो बहिः १०।\nदिलीपो भूभृतां श्रेष्ठो मृगयारसिको नृपः ।\nकौतूहलसमाविष्ट आखेटव्यूहसंवृतः ११।\nउपानद्रूढपादस्तु नीलोष्णीष उरच्छदी ।\nबद्धगोधांगुलित्राणो धनुष्पाणिः सरीसृपः १२।\nबद्धक्षुद्रासिधानुष्कैस्तथाभूतैश्च पत्तिभिः ।\nगांधारेषु सुरम्येषु वनेषु विपुलेषु च १३।\nउल्लंघितमहास्रोता युवा पंचास्यविक्रमः ।\nमुदा क्रीडति तैः सार्द्धं कुंजेषु मृगयन्मृगान् १४।\nहन्यतां हन्यतामेष मृगो वैष पलायते ।\nइति जल्पन्स्वभृत्येषु स्वयमुत्पत्त्य हंति च १५।\nइतस्ततः पुनर्याति क्वचित्पश्यन्वनस्थलीम् ।\nविटपोड्डीनसंत्रस्त लीन केकिकुलाकुलाम् १६।\nहरिणीगणवित्रस्तां धावच्छावकदिङ्मुखाम् ।\nक्वचित्फेरवफेत्कारतारारावविभीषणाम् १७।\nखड्गयूथैः क्वचिल्लक्ष्मीं दधानामिव दंतिनाम् ।\nक्वचित्कोटरसंदष्टोलूकनादविनादिनीम् १८।\nमृगारिपदमुद्राभिर्मुद्रितां च क्वचित्क्वचित् ।\nशार्दूलनखनिर्भिन्न रोहिद्रक्तारुणां क्वचित् १९।\nपीवरस्तनभारार्त सुस्निग्धमहिषीगणैः ।\nअवरोधाजिरक्षोणीं सूचयंती मनः क्वचित् २०।\nक्वचिद्वृक्षघनच्छन्नां वन्यपुष्पसुगंधिनीम् ।\nक्वचिल्लतागृहद्वारां भृंगशब्दसुशोभनाम् २१।\nअर्धनिःसृतनिर्मोक नागभीमबृहद्विलाम् ।\nबिलेषु लीनाजगरैर्भीमां निर्मोकसर्पिणीम् २२।\nक्वचिद्दावानलज्वालां शिलाज्योतिः सुशोभनाम् ।\nफूत्कारशब्दसंपूर्णां मृगव्याघ्रसमाकुलाम् २३।\nप्रविमुंचञ्छुनां यूथं शशकेषु क्वचित्क्वचित् ।\nपल्वलेषु च विश्रम्य पुनर्याति वनान्तरम् २४।\nएवं व्रजति राजेन्द्रे व्याधवर्गे च वल्गति ।\nकुर्वन्कोलाहलं तत्र सारंगो निर्गतो वनात् २५।\nस्फालवेगक्रमाक्रांत दुर्गमार्गमहीतलः ।\nकदाचिद्गगनारूढः कदाचिद्भूमिगोचरः २६।\nवक्रस्रोतोऽतिगंभीरं कण्टकद्रुमसंकुलम् ।\nप्रविष्टो विषमारण्यं राजाऽसौ तत्पदानुगः २७।\nदूराद्दूरतरं गत्वा देशाद्देशं च निर्जनम् ।\nमृगादर्शनसंरम्भ संशुष्कगलकन्धरः २८।\nताम्रतालुमुखः स्विन्नः श्रांतपत्तिः स्खलद्ध्वनिः ।\nअतीत्य दीर्घमार्गान्स तृषार्तो मध्यगे रवौ २९।\nददर्शाग्रे तु कासारं स्पर्धयंतमपांपतिम् ।\nघनपादपतीरस्थं सुतीर्थं विमलं शुभम् ३०।\nविशालं विकचांभोजं मधुमत्तमधुव्रतम् ।\nपद्मिनीपत्रपालाशच्छन्नं मरकतैरिव ३१।\nस्वच्छंदमुच्छलन्मत्स्यं स्वच्छं साधुमनो यथा ।\nचलज्जलचरैर्मिश्रं वीचिराजिविराजितम् ३२।\nअंतर्ग्राहगणक्रूरं खलानामिव मानसम् ।\nक्वचिच्छैवालदुर्गम्यं कृपणस्यैव मंदिरम् ।\nनानाविहङ्गसर्वार्तिं शमयंतं दिवानिशम् ३३।\nदातारमिव सर्वस्वैरापन्नार्तिप्रणाशनम् ।\nतर्पयंतं निजांभोभिः श्वापदान्स्वपितॄनिव ३४।\nहरंतं सर्वसंतापं हिमांशुरिव चाह्निकम् ।\nतं दृष्ट्वाभूद्गतग्लानिश्चातको जलदं यथा ३५।\nतत्र पीतजलो राजा कृतमाध्याह्निकक्रियः ।\nभुक्त्वा खेटकमांसानि सहायैः सहितो नृपः ३६।\nउवास सरसस्तीरे सुरम्यां कथयन्कथाम् ।\nततः शरासने बाणं कृत्वा रात्रौ स्थितस्तरौ ३७।\nव्याधाः संधानमास्थाय रुरुधुः ककुभां पथः ।\nएवं स्थितेषु वीरेषु वने विस्तार्य वागुराम् ३८।\nनिशार्धे निर्गतं यूथं सूकराणां तटे तटे ।\nचरित्वा सरसीकंदान्पपात व्याधसंकुले ३९।\nराज्ञा विद्धाश्च ते क्रोडा व्याधैश्च बहवो हताः ।\nक्षणेनैव वराहास्ते विद्धाः पेतुर्महीतले ४०।\nतान्दृष्ट्वा तुमुलं नादं व्याधाश्चक्रुः सुदर्पिताः ।\nधावंतः प्रमुदायुक्ता मिलिता यत्र भूपतिः ४१।\nतानादाय भटैर्भूयो निःसृतः सरसीतटात् ।\nस्वपुरं गंतुकामोऽसौ दृष्टवान्पथि तापसम् ४२।\nब्राह्मणं वृद्धहारीतं शंखचक्रसुशोभितम् ।\nनियमैर्दुष्करैरुग्रैः परिक्षीणकलेवरम् ४३।\nअस्थिशेषं महद्दांतं विस्फुरत्कर्कशत्वचम् ।\nदधानं हारिणं चर्म वसानं मृदुवल्कलम् ४४।\nकुर्वाणं नैगमं जाप्यं नखलोमजटाधरम् ।\nतं वनाश्रमिणं दृष्ट्वा मार्गं दत्त्वा ससंभ्रमः ४५।\nप्रणम्य शिरसा राजा कृतपद्मांजलिस्थितः ।\nअथ चैनमलंकारैर्द्विजो निश्चित्य भूमिपम् ४६।\nउवाच श्रेयसे हेतोः परोपकृतिवांच्छया ।\nकिमर्थं गम्यते राजन्काले पुण्यतमे शुभे ४७।\nमाघमासे विहायैव प्रातःस्नानं सरोवरे ।\nप्रत्युवाच ततो राजा नाहं जाने द्विजोत्तम ४८।\nमाघस्नानफलं कीदृक्तन्मे कथय विस्तरात् ।\nइति भूपवचः श्रुत्वा प्राह वैखानसो मुनिः ४९।\nभगवान्द्युमणिः शीघ्रमभ्युदेति तमोपहा ।\nस्नानकालोऽयमस्माकं न कथाऽवसरो नृप 6.125.५०।\nस्नात्वा गच्छ वसिष्ठं तं पृच्छस्व स्वकुलप्रभुम् ।\nइत्युक्त्वा तापसो मौनी प्रातःस्नानाय निर्गतः ५१।\nप्रत्यावृत्य दिलीपोऽपि तत्र स्नात्वा यथाविधि ।\nपुनः स्वनगरीं वीरो गतोऽसौ हर्षपूरितः ५२।\nअन्तःपुरे निवेद्याथ वानप्रस्थकथां पुनः ।\nश्वेताश्वरथमारुह्य सुश्वेतच्छत्रचामरः ५३।\nसालंकारः सुवासाश्च संवृत्तो मंत्रिभिः सह ।\nजयशब्दान्पुनः शृण्वन्स्तुतो मागधबंदिभिः ५४।\nवसिष्ठस्याश्रमं यात ऋषिवाक्यमनुस्मरन् ।\nतत्रैव नत्वा ब्रह्मर्षिं विनयाचारपूर्वकम् ५५।\nदत्तासनो गृहीतार्घ्य आशीर्भिः समलंकृतः ।\nसानंदं मुनिना पृष्टः कुशलं भूपतिर्यदा ५६।\nतदाब्रवीद्वचो राजा हर्षयन्मुनिमानसम् ।\nसोऽपि वैखानसेनोक्तं पप्रच्छ मधुराकृतिः ५७।\nदिलीप उवाच।\nभगवंस्त्वत्प्रसादेन श्रुता विस्तरतो मया ।\nआचारो दंडनीतिश्च राजधर्माश्च ये परे ५८।\nचतुर्णामपि वर्णानामाश्रमाणां च याः क्रियाः ।\nदानानि तद्विधानानि यज्ञाश्च विधयस्तथा ५९।\nव्रतानि तत्प्रदिष्टानि विष्णोराराधनं तथा ।\nअधुना श्रोतुमिच्छामि माघस्नाने च यत्फलम् ।\nविधेयं यद्विधानेन तन्मे ब्रह्मन्मुने वद ६०।\nवसिष्ठ उवाच।\nसम्यगुक्तं परं श्रेयो लोकत्रयहितावहम् ।\nनिर्मलीकरणं तेन मुनिना वनवासिना ६१।\nकटाक्षैः कामिनीनां ते प्रत्यासन्नमखंडिताः ।\nकामयंते मृगार्के ते स्रोतसि स्नातुमेव च ६२।\nविना वह्निं विना यज्ञमिष्टापूर्तं विना प्रिये ।\nवांच्छंति सद्गतिं स्नातुं प्रातर्माघे बहिर्जले ६३।\nगोभूहिरण्यमाणिक्य स्वर्ण धेन्वादिकानि ये ।\nअदत्त्वेच्छंति चैकार्णे माघं स्नाता नराधिप ६४।\nत्रिःसप्ताहव्रतैः कृच्छ्रैः पराकैश्च निजां तनुम् ।\nअशोष्येच्छंति ये स्वर्गं तपसि स्नांतु ते सदा ६५।\nहरेः पूजा च वैशाखे तपः पूजा च कार्तिके ।\nतपोहोमस्तथा दानं त्रयं माघे विशिष्यते ६६।\nसानुबंधोऽतिपर्यासो धराधीशो भवेद्ध्रुवम् ।\nकैवल्योत्पादका बुद्धि यया वा न भवेत्पुनः ६७।\nपदध्र्या वरिवस्या सा विहिता दिव्यलोचनैः ।\nतदनन्नं तपो दानं माघेमासि नृपोत्तम ६८।\nसकामो वा प्रजा ये वा हरये तद्विनापि वा ।\nकायशुद्धिव्रती भूत्वा चतुर्द्धास्नानजं फलम् ६९।\nनिरन्ना अदितिः सस्नौ माघे द्वादशवत्सरे ।\nपुत्रांश्च द्वादशादित्यान्लभे त्रैलोक्यदीपकान् ७०।\nसुभगा रोहिणी माघा दानशीलात्वरुंधती ।\nशची च रूपसंपन्ना प्रासादे सप्तभूमिके ७१।\nविमलीकृतशोभाढ्यो नर्तकी ललिताजिरे ।\nद्वीपवर्णसमुच्छिन्ने रूपवत्स्त्रीजनाकुले ७२।\nगीतवादित्रनिर्घोषे मंगलाचारशोभिते ।\nवेदध्वनिपवित्रे च विद्वद्विप्रैरलंकृते ७३।\nसुरार्चनरते रम्ये सदातिथिनिषेविते ।\nमुदितांस्ते वसंतीह यैः स्नानं मकरे रवौ ७४।\nयैर्दत्तं बहु माघे च मुरारिश्चार्चितः स्तुतः ।\nइष्टवस्तुपरित्यागान्नियमस्य तु पालनात् ७५।\nधर्मसूतिः सदा माघः पापमूलं निकृंतति ।\nकाममूलः फलद्वारा निष्कामो ज्ञानदः सदा ७६।\nये लोका ज्ञानशीलानां ये लोका विपिनौकसाम् ।\nये लोका विष्णुभक्तानां ते माघस्नायिनां सदा ७७।\nदेवलोकान्निवर्तंते पुण्यैरन्यैः परंतप ।\nकदाचिन्न निवर्तंते माघस्नानरता नराः ७८।\nमाघे स्नात्वा तु यो धेनुं दद्यान्मर्त्यः पयस्विनीम् ।\nतस्या यावंति रोमाणि सर्वांगे च नृपोत्तम ७९।\nतावद्वर्षसहस्राणि स्वर्गलोके महीयते ।\nमाघस्नानं प्रकुर्वाणो यो दद्यात्सगुडांस्तिलान् ८०।\nपातकं तस्य प्रक्षाल्य निर्मलो भाति वै नरः ।\nसर्वेषां धान्यराशीनां तिलाः पापप्रणाशनाः ८१।\nतस्मान्माघे प्रयत्नेन तिला देया नृपोत्तम ।\nमाघस्नानं प्रकुर्वाणो दद्याद्ब्राह्मणभोजनम् ८२।\nपितॄन्संतर्प्य शुद्धात्मा याति विष्णोः परंपदम् ।\nतस्मात्सर्वप्रयत्नेन माघो दानेन नीयते ८३।\nअदानं न क्षिपेन्माघं सर्वदा नृपसत्तम ।\nवित्तानुसारं ज्ञात्वा वै माघे दानं सदा ददेत् ८४।\nमाघस्नानं तु यः कुर्यादुपानहकमंडलून् ।\nददाति ब्राह्मणेभ्यश्च स स्वर्गे तिष्ठति ध्रुवम् ८५।\nमाघस्नानमयं राजन्कुर्वाणस्तप उत्तमम् ।\nदानं विना क्षिपेन्नैव दानात्स्वर्गमवाप्यते ८६।\nदानेन प्राप्यते स्वर्गो दानेन प्राप्यते सुखम् ।\nदानेन हीयते पापं महापातकजं नृप ८७।\nअदानं न तपो भाति ह्यसूर्यं गगनं यथा ।\nअसंततिकुलं यद्वादाचारेण विना गृहम् ८८।\nनातः परतरं किंचित्पवित्रं पापनाशनम् ।\nविद्याधराय संगीतं भृगुणा मणिपर्वते ८९।\nराजोवाच।\nब्रह्मन्कदा भृगुर्विप्रो निजगाद महीधरे ।\nतस्मै धर्मोपदेशं च कथ्यतां मे कुतूहलात् ९०।\nवसिष्ठ उवाच।\nद्वादशाब्दं पुरा राजन्न ववर्ष बलाहकः ।\nतेनोद्विग्नाः प्रजाः क्षीणा गताः सर्वा दिशो दश ९१।\nखिलीभूते तदा मध्ये हिमवद्विंध्ययोर्नृप ।\nस्वाहास्वधावषट्कारवेदाध्ययनवर्जिते ९२।\nसोपप्लवे तदा लोके लुप्तधर्मे च निष्प्रभे ।\nफलमूलान्नपानीय शून्ये वै भूमिमंडले ९३।\nविंध्यपादतरुच्छन्न रम्यरेवातटाश्रमात् ।\nसहशिष्यैश्च निर्गम्य हिमाद्रिं स गतो भृगुः ९४।\nतत्र तिष्ठति कैलासगिरेः पश्चिमतो गिरिः ।\nमणिकूट इति ख्यातो हेमरत्नशिलोच्चयः ९५।\nअधोऽधस्फटिकश्वेतो मध्ये नीलशिलो गिरिः ।\nभूतिभिः सर्वतः शुक्लो नीलकंठ इवाबभौ ९६।\nसर्वत्रासौ नीलशिलो हेमरेखांतरांतरः ।\nस्फुरद्विद्युल्लतः कृष्णो जीमूतइव राजते ९७।\nमूर्ध्नि नीलशिलः शैल अधः कांचनमेखलः ।\nनारायण इवाभाति परिवीत इवांबरः ९८।\nअमेखला सुनीलाभो मध्ये मध्ये सितोपलः ।\nसतारकमिव व्योम शुशुभे स महीधरः ९९।\nलब्ध्वात्मनस्तनुं शुभ्रां दीप्तदिव्यौषधीधरः ।\nबहुद्योतकरो भाति द्वितीय इव चंद्रमाः 6.125.१००।\nअधित्यकासु संगीतैः किन्नरीणां सकीचकैः ।\nरंभापत्रपताकाभिः शोभते स सदाऽचलः १०१।\nहरितोपलवैदूर्य पद्मरागशिताश्मनाम् ।\nरुग्रश्मिमंडलैः सोऽग इंद्रचापैरिवावृतः १०२।\nसर्वधातुमयैर्हेमैर्नानारत्नैः प्रशोभितः ।\nसोऽग्निज्वालैरिवात्युच्चैः शृंगैः सर्वत्र वेष्टितः १०३।\nतस्यागत्य नितंबेषु सतृणा सुशिलासु च ।\nविद्याधर्यः प्रदेवंते स्वपतीन्कामविक्लवाः १०४।\nनिरुद्धांतर्मरुन्मार्गा जितक्लेशा विरागिणः ।\nध्यायंत्यहर्निशं ब्रह्म रम्यसानुगुहासु च १०५।\nसाक्षसूत्रकराः सिद्धा अर्धोन्मीलितलोचनाः ।\nआराधयंति भूतेशं सुंदरीषु दरीषु च १०६।\nमंदारकुसुमामोद सुरभीकृतदिङ्मुखः ।\nएष निर्झरिणी वारि झंकारमुखरः सदा १०७।\nउपत्यकासु खेलद्भिर्वनस्थैः कलभैर्गजैः ।\nकस्तूरीमृगयूथैश्च चारुचित्रमृगैस्तथा १०८।\nविलसच्चामरीवृंदैर्विचित्रैः श्वापदैस्तथा ।\nनदत्पारावतैश्चैव चकोरैश्चापि कोकिलैः १०९।\nराजहंसमयूरैश्च सदा रम्यः स पर्वतः ।\nसेव्यमानः सदा देवैर्गुह्यकैरप्सरोगणैः ११०।\nराजोवाच।\nबह्वाश्चर्यमयः शैलः सर्वसिद्धिसमाश्रयः ।\nभगवन्कियदुच्छ्रायः कियदायामविस्तरः १११।\nऋषिरुवाच।\nषट्त्रिंशद्योजनोच्छ्रायो मस्तके दशयोजनः ।\nआयामविस्तराभ्यां स मूले षोडशयोजनः ११२।\nहरिचंदनमंदारचूतराजिविराजितः ।\nदेवदारुद्रुमाकीर्णः सरलार्जुनशोभितः ११३।\nकालागरुलवंगैश्च निकुंजैश्च लतागृहैः ।\nविराजते गिरिश्रेष्ठः सदा पुष्पफलप्रदः ११४।\nतं दृष्ट्वा पर्वतं रम्यं तदा दुर्भिक्षपीडितः ।\nभृगुश्चकार तत्रैव वसतिं हृष्टमानसः ११५।\nतस्मिन्मनोहरे शैले कंदरेषु वनेषु च।\nचिरकालं तपस्तेपे तपःसु निरतो भृगुः ।\nएवं तिष्ठति राजेंद्र द्विजे स्वाश्रमवासिनि ११६।\nअवतीर्यागतौ शैलाद्द्वौ विद्याधरदंपती ।\nसमागम्य मुनिं नत्वा स्थितौ तावतिदुःखितौ ११७।\nतथाविधौ च तौ दृष्ट्वा मंजुवाक्यं द्विजोऽब्रवीत् ।\nवद विद्याधर प्रीत्या युवां किमतिदुःखितौ ११८।\nश्रुत्वा तस्य मुनेर्वाक्यं प्राह विद्याधरो द्विजम् ।\nश्रूयतां तापसश्रेष्ठ मम दुःखस्य कारणम् ११९।\nसुकृतस्य फलं प्राप्य प्राप्तोऽस्मि त्रिदशालयम् ।\nलब्ध्वाऽपि देवतादेहं मुखं व्याघ्रस्य मेऽभवत् १२०।\nन जाने कर्मणः कस्य विपाकोऽयमुपस्थितः ।\nइति संस्मृत्य संस्मृत्य न लेभे शर्म मे मनः १२१।\nअन्यच्च श्रूयतां विप्र येन मे ह्याकुलं मनः ।\nजायेयं मम कल्याणी मधुवाणी सुरूपिणी १२२।\nनृत्यगीतकलाभिज्ञा सर्वसद्गुणशालिनी ।\nयस्मिन्काले कुमारीयं तदा चाऽमलयानया १२३।\nविपंचीं परिवादिन्या तंत्रीभिः सप्तभिर्भृशम् ।\nवीणावादरसाभिज्ञस्तोषितो नारदो मुनिः १२४।\nमुग्धभावेपि गायंत्या त्वनया रक्तकंठया ।\nविचित्रस्वरनादज्ञो देवराजोऽपि तोषितः १२५।\nअस्याः कौतुकभिन्नांग्या वादयंत्या विपंचिकाम् ।\nनानावक्रगतिस्निग्धं श्रुत्वा तं पंचमध्वनिम् १२६।\nतुतोषोद्भिन्नरोमांचो धुन्वन्मौलि महेश्वरः ।\nशीलौदार्यगुणग्रामरूपयौवनसंपदा १२७।\nनानया सदृशी नाके काचिदस्ति नितंबिनी ।\nक्वेयं देवमुखी रामा क्वाहं व्याघ्रमुखः पुमान् १२८।\nइति ब्रह्मन्सदाचिंत्य दह्यामि हृदि सर्वदा ।\nइति विद्याधरप्रोक्तं श्रुत्वा चेक्ष्वाकुनंदनः १२९।\nत्रिकालज्ञो भृगुः प्राह प्रहसन्दिव्यलोचनः ।\nशृणु विद्याधरश्रेष्ठ विचित्रं कर्मणां फलम् १३०।\nप्राप्य प्राज्ञा न मुह्यंति मुह्यंत्यज्ञानचेतसः ।\nमक्षिकापदमात्रं तु यथा हि विषमं विषम् १३१।\nक्रियात्वविहिताल्पापि विपाके दारुणा तथा ।\nउपोष्यैकादशीं माघे तैलाभ्यंगः कृतस्त्वया १३२।\nद्वादश्यां प्राग्भवे देहे तेन व्याघ्रमुखोभवान् ।\nउपोष्यैकादशीं पुण्यां द्वादश्यां तैलसेवनात् १३३।\nकुरूपं प्राप्तवान्देहं पुराह्येवं पुरूरवाः ।\nदृष्ट्वात्मनः कुकायं स तेन दुःखेन दुःखितः १३४।\nगिरिराजं समागम्य देवतासरसस्तटे ।\nस्थित्वा च परमप्रीत्या शुचिः स्नातः कुशासने १३५।\nनवनीलघनश्यामं नलिनायतलोचनम् ।\nशंखचक्रगदापद्मधरं पीतांबरावृतम् १३६।\nकौस्तुभेन विराजंतं वनमालाधरं हरिम् ।\nचिंतयन्हृदये राजा निग्रहीताखिलेंद्रियः १३७।\nमासत्रयं निराहारस्तपस्तेपे सुदारुणम् ।\nअल्पेन तपसा तुष्टः सप्तजन्मकृतार्चनः १३८।\nसंस्मरंस्तस्य भूपस्य तदा प्रादुरभूत्स्वयम् ।\nमाघस्य शुक्लपक्षे तु द्वादश्यां मकरे रवौ १३९।\nशंखाद्भिरभिषिच्याशु मुदा तं चक्रवर्तिनम् ।\nवासुदेवो ददौ तस्मै स्मारयंस्तैलचेष्टितम् १४०।\nअतीव सुंदरं रूपं कमनीयं मनोहरम् ।\nयेन तं चकमे देवी उर्वशी देवनायिका १४१।\nइत्थं लब्धवरो राजा कृतकृत्यः पुरं गतः ।\nइति कर्मगतिं ज्ञात्वा किं विद्याधर खिद्यते १४२।\nभवान्परिजिहीर्षुश्चेद्दानवस्य विरूपताम् ।\nशीघ्रं मद्वचनादेव प्राचीनाघविनाशनम् १४३।\nमाघमासे कुरु स्नानं मणिकूटनदीजले ।\nमुनिसिद्धसुरैर्जुष्टे कथयिष्यामि तद्विधिम् १४४।\nतवभाग्यवशान्माघो निकटः पंचमेऽहनि ।\nपौषस्यैकादशीं शुक्लामारभ्य स्थंडिलेशयः १४५।\nमासमेकं निराहारस्त्रिकालं स्नानमाचर ।\nत्रिकालमर्चयन्विष्णुं त्यक्तभोगो जितेंद्रियः १४६।\nमाघस्यैकादशीशुक्ला यावद्विद्याधरोत्तम ।\nततो निर्दग्धपापं त्वां द्वादश्यां पुण्यवासरे १४७।\nअभिषिच्य शिवैस्तोयैर्मंत्रपूतैरहं सुर ।\nकामवक्त्रोपमं वक्त्रं करिष्यामि तवानघ १४८।\nदेवतावदनोभूत्वा त्वं विद्याधरसत्तम ।\nअनया वरवर्णिन्या सार्द्धं क्रीड यथासुखम् १४९।\nज्ञातमाघप्रभावस्त्वं माघस्नानं सदा कुरु ।\nयथामनोरथावाप्तिर्जायते तव सर्वदा 6.125.१५०।\nइत्युक्तं भृगुणा तस्मै सर्वज्ञेन महात्मना ।\nविद्याधराय राजेंद्र पुनर्गाथा उदाहृता १५१।\nमाघस्नानैर्विपन्नाश माघस्नानैरघक्षयः ।\nसर्वयज्ञाधिको माघः सर्वदानफलप्रदः १५२।\nमाघो गर्जति यज्ञेभ्यो माघो योगाच्च गर्जति ।\nतीव्राच्च तपसो माघो भो विद्याधर गर्जति १५३।\nपुष्करे च कुरुक्षेत्रे ब्रह्मावर्ते पृथूदके ।\nअविमुक्ते प्रयागे च गंगासागरसंगमे १५४।\nयत्फलं दशभिर्वर्षैः प्राप्यते नियमैर्नरैः ।\nतत्फलं प्राप्यते माघे त्र्यहस्नानान्न संशयः १५५।\nस्वर्गलोके चिरं रागो येषां मनसि वर्तते ।\nयत्र क्वापि जले तैस्तु स्नातव्यं मकरे रवौ १५६।\nआयुरारोग्यसंपत्तिरूपसौभाग्यता गुणाः ।\nयेषां मनोरथस्तैस्तु न त्याज्यं माघमज्जनम् १५७।\nये च बिभ्यंति नरकाद्ये दरिद्राच्च संचितात् ।\nसर्वथा तैः प्रयत्नेन माघे कार्यं निमज्जनम् १५८।\nदारिद्र्य पापदौर्भाग्य पंकप्रक्षालनाय च ।\nमाघस्नानान्न चान्योऽस्ति उपायो राजसत्तम १५९।\nश्रद्धाहीनानि कर्माणि तथात्यल्पफलानि वै ।\nफलं ददाति संपूर्णं माघस्नानं यथा तथा १६०।\nअकामो वा सकामो वा यत्र क्वापि बहिर्जले ।\nइहामुत्र च दुःखानि माघस्नायी न विंदति १६१।\nपक्षद्वये यथा चंद्रो वर्द्धते क्षीयते तथा ।\nपातकं क्षीयते माघे पुण्यराशिश्च वर्धते १६२।\nयथा च खन्या जायंते रत्नानि विविधानि च ।\nस्नानात्पुण्यानि जायंते नराणां माघतस्तथा १६३।\nकामधेनुर्यथा कामं चिंतामणिस्तु चिंतितम् ।\nमाघस्नानं ददातीह तद्वत्सर्वान्मनोरथान् १६४।\nकृते तपः परं ज्ञानं त्रेतायां यजनं तथा ।\nद्वापरे तु कलौ ज्ञानं माघः सर्वयुगेषु च १६५।\nसर्वेषामेव वर्णानामाश्रमाणां च भूपते ।\nमाघस्नानं तु धर्मस्य धाराभिरभिवर्षति १६६।\nवसिष्ठ उवाच।\nइति वाक्यं भृगोः श्रुत्वा तस्मिन्नेवाश्रमे सुरः ।\nसहैव भृगुणा माघे गिरौ निर्झरिणी तटे १६७।\nयथोक्तविधिना स्नानमकरोद्भार्यया सह ।\nभृगोरनुग्रहात्सोऽथ संप्राप्य मनसेप्सितम् १६८।\nदेवतावदनो भूत्वा मुमुदे मणिपर्वते ।\nआजगाम भृगुर्विध्यं तमनुग्राह्य हर्षितः १६९।\nमणिमयगिरिराजे स्नानमात्रेण माघे मदनवदनरूपस्तत्र विद्याधरोऽभूत् ।\nक्षपितनियमदेहो विंध्यपादावतीर्णो भृगुरपि सहशिष्यैराजगामाथ रेवाम् १७०।\nअखिलभुवनसारं माघमाहात्म्यमेतद्द्विजवरभृगुणोक्तं भूपविद्याधराय ।\nविविधफलविचित्रं यः शृणोतीह नित्यं रुचिरसकलकामान्देववत्प्राप्नुयात्सः १७१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे माघमाहात्म्ये वसिष्ठदिलीपसंवादे पंचविंशत्यधिकशततमोऽध्यायः १२५।"
  }
]
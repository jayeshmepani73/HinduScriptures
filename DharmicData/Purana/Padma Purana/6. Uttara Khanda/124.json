[
  {
    "text": "ईश्वर उवाच।\nप्रबोधिन्याश्च माहात्म्यं पापघ्नं पुण्यवर्द्धनम् ।\nमुक्तिदं तत्वबुद्धीनां शृणुष्व सुरसत्तम १।\nतावद्गर्जति सेनानि गंगा भागीरथी क्षितौ ।\nयावन्नायाति पापघ्नी कार्तिके हरिबोधिनी २।\nतावद्गच्छंति तीर्थानि आसमुद्र सरांसि च ।\nयावत्प्रबोधिनी विष्णोस्तिथिर्नायाति कार्तिके ३।\nअश्वमेधसहस्राणि राजसूयशतानि च ।\nएकेनैवोपवासेन प्रबोधिन्यां यथाऽभवत् ४।\nदुर्लभं चैव दुष्प्राप्यं त्रैलोक्ये सचराचरे ।\nतदपि प्रार्थितं विप्र ददाति प्रतिबोधिनी ५।\nऐश्वर्यं संसृतिं ज्ञानं राज्यं च सुखसंपदम् ।\nददात्युपोषिता विप्र हेलया हरिबोधिनी ६।\nमेरुमंदरतुल्यानि पापान्युपार्जितानि च ।\nएकेनैवोपवासेन दहते हरिबोधिनी ७।\nउपवासं प्रबोधिन्यां यः करोति स्वभावतः ।\nविधिना नरशार्दूल यथोक्तं लभते फलम् ८।\nपूर्वजन्मसहस्रेषु पापं यत्समुपार्जितम् ।\nजागरेण प्रबोधिन्यां दह्यते तूलराशिवत् ९।\nशृणु षण्मुख वक्ष्यामि जागरस्य च लक्षणम् ।\nयस्य विज्ञानमात्रेण दुर्लभो न जनार्दनः १०।\nगीतं वाद्यं च नृत्यं च पुराणपठनं तथा ।\nधूपं दीपं च नैवेद्यं पुष्पं गंधानुलेपनम् ११।\nफलमर्घ्यं च श्रद्धा च दानमिंद्रियसंयमम् ।\nसत्यान्वितं विनिद्रं च मुदायुक्तं क्रियान्वितम् १२।\nसाश्चर्चं चैव सोत्साहमालस्यादिविवर्जितम् ।\nप्रदक्षिणादिसंयुक्तं नमस्कारपुरःसरम् १३।\nनीराजनसमायुक्तमनिर्विण्णेन चेतसा ।\nयामे यामे महाभाग कुर्वन्नीराजनं हरेः १४।\nएतैर्गुणैः समायुक्तं कुर्याज्जागरणं विभोः ।\nएकाग्रमानसो यस्तु न पुनर्जायते भुवि १५।\nय एवं कुरुते भक्त्या वित्तशाठ्यविवर्जितैः ।\nजागरं वासरे विष्णोर्नीयते परमां गतिम् १६।\nपुरुषसूक्तेन यो नित्यं कार्तिके अर्चयेद्धरिम् ।\nवर्षकोटिसहस्राणि पूजितस्तेन केशवः १७।\nयथोक्तेन विधानेन पंचरात्रोदितेन वै ।\nकार्तिके त्वर्चयेन्नित्यं मुक्तिभागी भवेन्नरः १८।\nनमोनारायणायेति कार्तिके योऽर्चयेद्धरिम् ।\nस मुक्तो नारकैर्दुःखैः पदं गच्छत्यनामयम् १९।\nहरेर्नामसहस्रं च गजराजस्य मोक्षणम् ।\nकार्तिके पठते यस्तु पुनर्जन्म न विंदति २०।\nयुगकोटिसहस्राणि मन्वंतरशतानि च ।\nद्वादश्यां कार्तिके मासि जागरी वसते दिवि २१।\nकुले तस्य च संजाताः शतशोऽथ सहस्रशः ।\nप्राप्नुवंति पदं विष्णोस्तस्मात्कुर्वीत जागरम् २२।\nकार्तिके पश्चिमे यामे स्तवं गानं करोति यः ।\nश्वेतद्वीपे तु वसते पितृभिः सह भामिनि २३।\nनैवेद्यदानं हरये कार्तिके दिनसंक्षये ।\nयुगानि वसते स्वर्गे तावंति मुनिसत्तमाः २४।\nअक्षयं मुनिशार्दूल मालतीकमलार्चनम् ।\nअर्चयेद्देवदेवेशं स याति परमं पदम् २५।\nकार्तिके शुक्लपक्षे तु कृत्वा ह्येकादशीं नरः ।\nप्रातर्दत्त्वा शुभान्कुंभान्स याति मम मंदिरम् २६।\nकार्त्तिकेय उवाच।\nभगवन्नुच्यतां पुण्यं व्रतानां परमं व्रतम् ।\nकर्तव्यं कार्तिके मासि भवता भीष्मपंचकम् २७।\nविधानं तस्य च फलं तथैव सुरसत्तम ।\nकथयस्व प्रसादान्मे मुनीनां च पितामह २८।\nईश्वर उवाच।\nप्रवक्ष्यामि महापुण्यं व्रतं विधिमतां वरः ।\nभीष्मेणैतद्यतः प्राप्तं व्रतं पंचदिनात्मकम् २९।\nसकाशाद्वासुदेवस्य तेनोक्तं भीष्मपंचकम् ।\nव्रतस्यास्य गुणान्वक्तुं कः शक्तः केशवादृते ३०।\nकार्त्तिके शुक्लपक्षे तु शृणु धर्मं पुरातनम् ।\nवसिष्ठभृगुगर्गाद्यैश्चीर्णं कृतयुगादिषु ३१।\nअंबरीषेण भोगाद्यैश्चीर्णं त्रेतायुगादिषु ।\nब्राह्मणैर्ब्रह्मचर्येण जपहोमक्रियादिभिः ३२।\nक्षत्रियैश्च तथा वैश्यैः सत्यशौचपरायणैः ।\nदुष्करं सत्यहीनानामशक्यं बालचेतसाम् ३३।\nदुष्करं भीष्ममित्याहुर्न शक्यं प्राकृतैर्नरैः ।\nयस्तत्करोति विप्रेंद्र तेन सर्वं कृतं भवेत् ३४।\nव्रतं चैतन्महापुण्यं महापातकनाशनम् ।\nअतो नरैः प्रयत्नेन कर्त्तव्यं भीष्मपंचकम् ३५।\nकार्तिकस्यामलेपक्षे स्नात्वा सम्यग्विधानतः ।\nएकादश्यां तु गृह्णीयाद्व्रतं पंचदिनात्मकम् ३६।\nप्रातः स्नात्वा विशेषेण मध्याह्ने च तथा व्रती ।\nनद्यां निर्झरगर्ते वा समालभ्य च गोमयम् ३७।\nयवव्रीहितिलैः सम्यक्पितॄन्संतर्पयेत्क्रमात् ।\nस्नात्वा मौनं नरः कृत्वा धौतवासा दृढव्रतः ३८।\nभीष्मायोदकदानं च अर्घ्यं चैव प्रयत्नतः ।\nपूजा भीष्मस्य कर्त्तव्या दानं दद्यात्प्रयत्नतः ३९।\nपंचरत्नं विशेषेण दत्त्वा विप्राय यत्नतः ।\nवासुदेवोऽपि संपूज्यो लक्ष्मीयुक्तः सदा प्रभुः ४०।\nपंचके पूजयित्वा तु कोटिकल्पानि तुष्यति ।\nयत्किंचित्क्रियते सर्वं पंचधातुप्रकल्पयेत् ४१।\nसंवत्सरव्रतानां च लभते सकलं फलम् ।\nकृत्वा तूदकदानं तु तथार्घ्यस्य च दापनम् ४२।\nमंत्रेणानेन यः कुर्यान्मुक्तिभागी भवेन्नरः ४३।\nवैयाघ्रपादगोत्राय सांकृते प्रवराय च ।\nअपुत्राय ददाम्येतदुदकं भीष्मवर्मणे ४४।\nवसूनामवताराय शंतनोरात्मजाय च ।\nअर्घ्यं ददामि भीष्माय आजन्मब्रह्मचारिणे ४५ इति अर्घ्यमंत्रः ।\nअनेन विधिना यस्तु पंचकं तु समापयेत् ।\nअश्वमेधसमं पुण्यं प्राप्नोत्यत्र न संशयः ४६।\nपंचाहमपि कर्तव्यं नियमं च प्रयत्नतः ।\nनियमेन विना पुत्र न भाव्यं व्रतकर्मणा ४७।\nउत्तरायणहीनाय भीष्माय प्रददौ हरिः ।\nउत्तरायणहीनोऽपि शुद्धिं लग्नं विना शुभाः ४८।\nततः संपूजयेद्देवं सर्वपापहरं हरिम् ।\nअनंतरं प्रयत्नेन कर्तव्यं भीष्मपंचकम् ४९।\nस्नापयेत जलैर्भक्त्या मधुक्षीरघृतेन च ।\nतथैव पंचगव्येन गंधचंदनवारिणा 6.124.५०।\nचंदनेन सुगंधेन कुंकुमेनाथ केशवम् ।\nकर्पूरोशीरमिश्रेण लेपयेद्गरुडध्वजम् ५१।\nअर्चयेद्रुचिरैः पुष्पैर्गंधधूपसमन्वितैः ।\nगुग्गुलुं घृतंसंयुक्तं दहेत्कृष्णाय भक्तिमान् ५२।\nदीपकं तु दिवारात्रौ दद्यात्पंचदिनादिषु ।\nनैवेद्यं देवदेवस्य परमान्नं निवेदयेत् ५३।\nएवमभ्यर्चयेद्देवं संस्मृत्य च प्रणम्य च ।\nॐ नमो वासुदेवाय जपेदष्टोत्तरं शतम् ५४।\nजुहुयाच्च घृताभ्यक्तैस्तिलव्रीहियवादिभिः ।\nषडक्षरेण मंत्रेण स्वाहाकारान्वितेन च ५५।\nउपास्य पश्चिमां संध्यां प्रणम्य गरुडध्वजम् ।\nजपित्वा पूर्ववन्मंत्रं क्षितिशायी भवेद्व्रती ५६।\nसर्वमेतद्विधानं तु कार्यं पंचदिनानि तु ।\nविशेषोऽत्र व्रते ह्यस्मिन्यदन्यूनं शृणुष्व तत् ५७।\nप्रथमेऽह्नि हरेः पादौ पूजयेत्कमलैर्व्रती ।\nद्वितीये बिल्वपत्रेण जानुदेशं समर्चयेत् ५८।\nततोनुपूजयेच्छीर्षं मालत्या चक्रपाणिनः ।\nकार्तिक्यां देवदेवस्य भक्त्या तद्गतमानसः ५९।\nअर्चित्वा तं हृषीकेशमेकादश्यां समासतः ।\nनिष्प्राश्य गोमयं सम्यगेकादश्यामुपावसेत् ६०।\nगोमूत्रं मंत्रवद्भूमौ द्वादश्यां प्राशयेद्व्रती ।\nक्षीरं चैव त्रयोदश्यां चतुर्दश्यां तथा दधि ६१।\nसंप्राश्य कायशुद्ध्यर्थं लंघयित्वा चतुर्दिनम् ।\nपंचमे दिवसे स्नात्वा विधिवत्पूज्य केशवम् ६२।\nभोजयेद्ब्राह्मणान्भक्त्या तेभ्यो दद्याच्च दक्षिणाम् ।\nपापबुद्धिं परित्यज्य ब्रह्मचर्येण धीमता ६३।\nमद्यं मांसं परित्यज्य मैथुनं पापकारिणम् ।\nशाकाहारेण मुन्यन्नैः कृष्णार्चनपरो नरः ६४।\nततो नक्तं समाश्नीयात्पंचगव्यपुरः सरम् ।\nएवं सम्यक्समाप्तस्य यथोक्तं फलमाप्नुयात् ६५।\nमद्यपो यत्पिबेन्मद्यं जन्मनो मरणांतिकम् ।\nएतद्भीष्मव्रतं कृत्वा प्राप्नोति परमं पदम् ६६।\nस्त्रीभिर्ब्राह्मणवाक्येन कर्तव्यं धर्मवर्द्धनम् ।\nविधवाभिश्च कर्तव्यं मोक्षसौख्याभिवृद्धये ६७।\nसर्वकामसमृद्ध्यर्थं पुण्यार्थमपि पावके ।\nनित्यस्नाने तथा दाने ये कार्तिकमुपासते ६८।\nवैश्वदेवश्च कर्तव्यो विष्णुध्यानपरायणैः ।\nआरोग्य पुत्रदो वत्स महापातकनाशनः ६९।\nतीर्थेषु कार्तिकं कुर्यात्सर्वयत्नेन षण्मुख ।\nसंवत्सरव्रतानां तु समाप्तिः कार्तिके मता ७०।\nपापस्य प्रतिमा कार्या रौद्रवस्त्राति भीषणा ।\nखड्गहस्ता विनिष्क्रांता लोहदंष्ट्राकरालिनी ७१।\nतिलप्रस्थोपरि स्थाप्या कृष्णवस्त्राभिवेष्टिता ।\nरक्तपुष्पकृतापीडा ज्वलत्कांचनकुंडला ७२।\nसंपूज्य परया भक्त्या धर्मराजस्य नामभिः ।\nइममुच्चारयेन्मंत्रं गृहीतकुसुमांजलिः ७३।\nयदन्यजन्मनि कृतमिह जन्मनि वा पुनः ।\nपापं प्रशममायातु तव पादप्रसादतः ७४।\nएवं संपूज्य विधिवत्प्रतिमां तां च कांचनीम् ।\nकृत्वा पूजां यथाशक्त्या विप्राणां वेदवादिनाम् ७५।\nप्रीतये देवदेवस्य कृष्णस्याक्लिष्टकर्मणः ।\nब्राह्मणाय प्रदातव्यं धर्मो मे प्रीयतामिति ७६।\nवाचकाय प्रदातव्या यथाशक्त्या च दक्षिणा ।\nदद्याद्धिरण्यं गाश्चैव कृष्णो मे प्रीयतामिति ७७।\nकृतकृत्य स्थितो भूत्वा विरक्तः संयतो भवेत् ।\nअन्येषामपि दातव्यं स्वशक्त्या दानमुत्तमम् ७८।\nशांतचित्तो निरपराधः परं पदमवाप्नुयात् ।\nनीलोत्पलदलश्यामश्चतुर्दंष्ट्रश्चतुर्भुजः ७९।\nअष्टपादैकनयनः शंकुकर्णः खरस्वनः ।\nजडी द्विजिह्वस्ताम्राक्षो मृगराजतनुच्छदः ८०।\nचिंतनीयो महादेवो यस्य रूपं न विद्यते ।\nइदं भीष्मेण कथितं शरतल्पगतेन मे ८१।\nतदेतत्ते मयाख्यातं दुष्करं भीष्मपंचकं ।\nधन्यं पुण्यं पापहरं युधिष्ठिर महाव्रतम् ।\nयत्कृत्वा ब्रह्महा गोघ्नः सर्वपापैः प्रमुच्यते ८२।\nयद्भीष्मपंचकमिति प्रथितं पृथिव्यामेकादशीप्रभृतिपंचदशी निरुद्धम् ।\nउक्तं न भोजनपरस्य तदा निषेधस्तस्मिन्व्रते शुभफलं प्रददाति विष्णुः ८३।\nसूत उवाच।\nएतत्सर्वाधिकं पुण्यं दुर्लभं भुवने कृतम् ।\nइदं गुह्यं मयाख्यातं शास्त्रसारसमुच्चयम् ८४।\nसुराणां गोपितं सर्वमतिगुह्यं च मोक्षदम् ।\nश्रुत्वा चैकपदे देवि अगम्यागमने रताः ८५।\nकन्याविक्री स्वसाविक्री ह्युभयं तु विमोचयेत् ।\nमोक्षदं च इदं शास्त्रं प्रकाशं नेतरे जने ८६।\nश्रुत्वा चैकपदे यस्तु मोक्षं गच्छति मानवः ।\nगोपनीयं प्रयत्नेन ये चापि त्यागिनो नराः ८७।\nन तेषां कथ्यते पुण्यं सत्यं सत्यं च षण्मुख ।\nइत्येतत्सर्वमाख्यातं कार्तिकस्य तु यत्फलम् ८८।\nश्रीविष्णुरुवाच।\nकथितं देवदेवेन पुत्राय हितकाम्यया ।\nपितुस्तद्वाक्यमाकर्ण्य षण्मुखो हर्षनिर्भरः ८९।\nऊचुः प्रांजलयः सर्वे तं देवं जगदायुषम् ।\nकृतकृत्या वयं जाताः श्रुत्वा कार्तिकजं फलम् ९०।\nअपरं नास्ति श्रोतव्यं प्राप्तं मे जन्मनः फलम् ।\nमाहात्म्यमेतदाकर्ण्य पूजयेद्यस्तु पाठकम् ९१।\nगोभूहिरण्यवस्त्रैश्च विष्णुतुल्यो यतो हि सः ।\nवाचके पूजिते यस्माद्विष्णुर्भवति पूजितः ९२।\nतथा तं पूजयेन्नित्यं यदीच्छेत्सफलं शुभम् ।\nधर्मशास्त्रं पुराणं च वेदविद्यादिकं च यत् ९३।\nपुस्तकं वाचकायैव दातव्यं धर्ममिच्छता ।\nपुराणविद्या दातारो ह्यनंतफलभोजिनः ९४।\nयः पठेत इदं भक्त्या श्रुत्वा चैवावधारयेत् ।\nमुच्यते सर्वपापेभ्यो विष्णुलोकं स गच्छति ९५।\nधनं धान्यं यशः पुत्रानायुरारोग्यमेव च ।\nमाहात्म्यश्रवणादेव लभ्यते च न संशयः ९६।\nइति श्रीपाद्मे महापुराणे पंचपंचाशत्सहस्त्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे चतुर्विंशत्यधिकशततमोध्यायः १२४।"
  }
]
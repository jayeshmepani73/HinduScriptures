[
  {
    "text": "महादेव उवाच-\nॐरामरक्षास्तोत्रस्य श्रीमहर्षिर्विश्वामित्रऋषिः ।\nश्रीरामो देवता अनुष्टुप्छंदः ।\nविष्णुप्रीत्यर्थे जपे विनियोगः १।\nअतसीपुष्पसंकाशं पीतवाससमच्युतम् ।\nध्यात्वा वै पुंडरीकाक्षं श्रीरामं विष्णुमव्ययम् २।\nपातु वो हृदयं रामः श्रीकंठः कंठमेव च ।\nनाभिं पातु मखत्राता कटिं मे विश्वरक्षकः ३।\nकरौ पातु दाशरथिः पादौ मे विश्वरूपधृक् ।\nचक्षुषी पातु वै देव सीतापतिरनुत्तमः ४।\nशिखां मे पातु विश्वात्मा कर्णौ मे पातु कामदः ।\nपार्श्वयोस्तु सुरत्राता कालकोटिदुरासदः ५।\nअनंतः सर्वदा पातु शरीरं विश्वनायकः ।\nजिह्वां मे पातु पापघ्नो लोकशिक्षाप्रवर्त्तकः ६।\nराघवः पातु मे दंतान्केशान्रक्षतु केशवः ।\nसक्थिनी पातु मे दत्त विजयो नाम विश्वसृक् ७।\nएतां रामबलोपेतां रक्षां यो वै पुमान्पठेत् ।\nस चिरायुः सुखी विद्वान्लभते दिव्यसंपदम् ८।\nरक्षां करोति भूतेभ्यः सदा रक्षा तु वैष्णवी ।\nरामेति रामभद्रेति रामचंद्रेति यः स्मरेत् ९।\nविमुक्तः स नरः पापान्मुक्तिं प्राप्नोति शाश्वतीम् ।\nवसिष्ठेन इदं प्रोक्तं गुरवे विष्णुरूपिणे १०।\nततो मे ब्रह्मणः प्राप्तं मयोक्तं नारदं प्रति ।\nनारदेन तु भूर्लोके प्रापितं सुजनेष्विह ११।\nसुप्त्वावाथ गृहे वापि मार्गे गच्छंत एव वा ।\nये पठंति नरश्रेष्ठास्ते नराः पुण्यभागिनः १२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे रामक्षास्तोत्रंनाम त्रिसप्ततितमोऽध्यायः ७३।"
  }
]
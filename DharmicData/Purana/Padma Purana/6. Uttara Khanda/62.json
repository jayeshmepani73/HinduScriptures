[
  {
    "text": "युधिष्ठिर उवाच -\nभगवञ्छ्रोतुमिच्छामि व्रतानामुत्तमं व्रतम् ।\nसर्वपापहरं विष्णोः फलदं व्रतिनां च यत् १।\nपुरुषोत्तममासस्य कथां ब्रूहि जनार्दन ।\nको विधिः किं फलं तस्य को देवस्तत्र पूज्यते २।\nअधिमासे च संप्राप्ते व्रतं ब्रूहि जनार्दन ।\nकस्य दानस्य किं पुण्यं किं कर्त्तव्यं नृभिः प्रभो ३।\nकथं स्नानं च किं जाप्यं कथं पूजाविधिः स्मृतः ।\nकिं भोज्यमुत्तमं चान्नं मासेऽस्मिन्पुरुषोत्तमे ४।\nश्रीकृष्ण उवाच-\nकथयिष्यामि राजेंद्र भवतः स्नेहकारणात् ।\nपुरुषोत्तममासस्य माहात्म्यं पापनाशनम् ५।\nअधिमासे तु संप्राप्ते भवेदेकादशी तु या ।\nकमला नाम सा नाम्ना तिथीनामुत्तमा तिथिः ६।\nतस्या व्रतप्रभावेन कमलाभिमुखी भवेत् ।\nब्राह्मे मुहूर्त्ते चोत्थाय संस्मृत्य पुरुषोत्तमम् ७।\nस्नात्वा चैव विधानेन नियमं कारयेद्व्रती ।\nगृहे त्वेकगुणं जाप्यं नद्यां तु द्विगुणं स्मृतम् ८।\nगवां गोष्ठे सहस्रोर्ध्वमग्न्यागारे शतान्वितम् ।\nशिवक्षेत्रेषु तीर्थेषु देवतानां च सन्निधौ ९।\nलक्षं तुलस्याः सांनिध्ये ह्यनंतं विष्णुसन्निधौ ।\nअवंत्यामभवत्कश्चिच्छिवशर्मा द्विजोत्तमः १०।\nतस्यात्मजास्तु पंचासन्कनिष्ठो दोषवानभूत् ।\nतदा पित्रा परित्यक्तस्त्यक्तः स्वजनबांधवैः ११।\nकुकर्मणः प्रभावेन गतो दूरतरं वनम् ।\nएकदा दैवयोगेन तीर्थराजं समागतः १२।\nक्षुत्क्षामो दीनवदनस्त्रिवेण्यां स्नानमाचरत् ।\nमुनीनामाश्रमांस्तत्र विचिन्वन्क्षुधयार्दितः१३।\nहरिमित्रमुनेस्तत्र ददर्शाश्रममुत्तमम् ।\nपुरुषोत्तममासे वै जनानां च समागमे १४।\nतत्राश्रमे कथयतां कथां कल्मषनाशिनीम् ।\nब्राह्मणानां मुखात्तेन श्रद्धया कमला श्रुता १५।\nएकादशी पुण्यतमा भुक्तिमुक्तिप्रदायिनी ।\nजयशर्मा विधानेन श्रुत्वेमां कमला तिथिम् १६।\nएकादशीपुण्यतमा भुक्तिमुक्तिप्रदायिनी ।\nव्रतं कृतं च तैः सार्द्धं स्थित्वा शून्यालये तदा १७।\nनिशीथे समनुप्राप्ते लक्ष्मीस्तत्र समागता ।\nवरं ददामि भो विप्र कमलायाः प्रभावतः १८।\nजयशर्मोवाच -\nका त्वं कस्यासि रंभोरु प्रसन्ना च कथं मम ।\nइंद्राणी सुरनाथस्य भवानी शंकरस्य वा १९।\nगंधर्वी किन्नरी वाथ वधूर्वा चंद्रसूर्ययोः ।\nत्वत्सदृक्षा न दृष्टा च न श्रुता च शुभानने २०।\nलक्ष्मीरुवाच-\nप्रसन्ना सांप्रतं जाता वैकुंठादहमागता ।\nप्रेरिता देवदेवेन कमलायाः प्रभावतः २१।\nपुरुषोत्तममासस्य या पक्षे प्रथमे भवेत् ।\nतस्या व्रतं त्वया चीर्णं प्रयागे मुनिसंनिधौ २२।\nव्रतस्यास्य प्रभावेन वशगाहं न संशयः ।\nतववंशे भविष्यंति मानवा द्विजसत्तम २३।\nमत्प्रसादादवाप्स्यंति सत्यं ते व्याहृतं मया ।\nब्राह्मण उवाच-\nप्रसन्ना यदि मे पद्मे व्रतं विस्तरतो वद २४।\nयत्कथासु प्रवर्तंते साधवो ये जना द्विजाः ।\nलक्ष्मीरुवाच-\nश्रोतॄणां परमं श्राव्यं पवित्राणामनुत्तमम् २५।\nदुःस्वप्ननाशनं पुण्यं श्रोतव्यं यत्नतस्ततः ।\nउत्तमः श्रद्धया युक्तः श्लोकं श्लोकार्द्धमेव वा २६।\nपठित्वा मुच्यते सद्यो महापातककोटिभिः ।\nमासानां परमो मासः पक्षिणां गरुडो यथा २७।\nनदीनां च यथा गंगा तिथीनां द्वादशी तिथिः ।\nअद्यापि निर्जराः सर्वे भारते जन्मलिप्सवः २८।\nतमर्चयंति विविधा नारायणमनामयम् ।\nये यजंति सदा भक्त्या देवं नारायणं प्रभुम् २९।\nतानर्चयंति सततं ब्रह्माद्या देवतागणाः ।\nयेऽपि नामपरा ये च हरिकीर्त्तनतत्पराः ३०।\nहरिपूजापरा ये च ते कृतार्थाः कलौ युगेः ।\nशुक्ले वा यदि वा कृष्णे भवेदेकादशी द्वयम् ३१।\nगृहस्थानां भवेत्पूर्वा यतीनामुत्तरा स्मृता ।\nएकादशी द्वादशी च रात्रिशेषे त्रयोदशी ।\nतत्र क्रतुशतं पुण्यं त्रयोदश्यां तु पारणे ३२।\nएकादश्यां निराहारः स्थित्वाहमपरेऽहंनि ।\nभोक्ष्यामि पुंडरीकाक्ष शरणं मे भवाच्युत ३३।\nअमुं मंत्रं समुच्चार्य देवदेवस्य चक्रिणः ।\nभक्तिभावेन तुष्टात्मा उपवासं समाचरेत् ३४।\nकुर्याद्देवस्य पुरतो जागरं नियतो व्रती ।\nगीतैर्वाद्यैश्च नृत्यैश्च पुराणपठनादिभिः ३५।\nततः प्रातः समुत्थाय द्वादशीदिवसे व्रती ।\nस्नात्वा विष्णुं समभ्यर्च्य विधिवत्प्रयतेंद्रियः ३६।\nपंचामृतेन संस्नाप्य एकादश्यां जनार्दनः ।\nद्वादश्यां च पयःस्नानाद्धरेः सारूप्यमश्नुते ३७।\nअज्ञानतिमिरांधस्य व्रतेनानेन केशव ।\nप्रसीद सन्मुखो भूत्वा ज्ञानदृष्टिप्रदो भव ३८।\nएवं विज्ञाप्य देवेशं देवदेवं गदाधरम् ।\nब्राह्मणान्भोजयेद्भक्त्या तेभ्यो दद्याच्च दक्षिणाम् ३९।\nततः स्वबंधुभिः सार्द्धं नारायणपरायणः ।\nकृत्वा पंचमहायज्ञान्स्वयं भुंजीत वाग्यतः ४०।\nएवं यः प्रयतः कुर्यात्पुण्यमेकादशीव्रतम् ।\nस याति विष्णुभवनं पुनरावृत्तिदुर्ल्लभम् ४१।\nइत्युक्त्वा कमला तस्मै वरं दत्त्वा तिरोदधे ।\nसोऽपि विप्रो धनी भूत्वा पितुर्गेहं समागतः ४२।\nश्रीकृष्ण उवाच-\nएवं यः कुरुते राजन्कमलाव्रतमुत्तमम् ।\nशृणुयाद्वासरे विष्णोः सर्वपापैः प्रमुच्यते ४३।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे पुरुषोत्तममासस्य कृष्णा कमलानामैकादशीनाम द्विषष्टिमोऽध्यायः ६२।"
  }
]
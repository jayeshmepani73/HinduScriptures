[
  {
    "text": "महादेव उवाच।\nसंगमस्य समीपे तु सत्तीर्थं लोकविश्रुतम् ।\nआदित्याख्यं परं तस्मान्न भूतं न भविष्यति १।\nयस्य वै दर्शनं कार्यं स्नानं वै पुष्करेण तु ।\nपूजनं चार्कपुष्पेण करवीरैस्तथा पुनः २।\nतत्र श्राद्धं च दानं च कुर्युर्वै मानवाः सदा ।\nइदमादित्यकं तीर्थं पवित्रं पापनाशनम् ३।\nदर्शनात्पुण्यदं तीर्थं महापातकिनामपि ४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे सत्तीर्थमाहात्म्यंनामैकसप्तत्यधिकशततमोऽध्यायः १७१।"
  }
]
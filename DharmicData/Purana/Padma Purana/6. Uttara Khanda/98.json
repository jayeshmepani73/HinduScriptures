[
  {
    "text": "नारद उवाच-\nपुनर्दैत्यं समायांतं दृष्ट्वा देवाः सवासवाः ।\nभयप्रकंपिताः सर्वे विष्णुं स्तोतुं प्रचक्रमुः १।\nदेवा ऊचुः।\nनमो मत्स्यकूर्मादि नानास्वरूपैः सदाभक्तकार्योद्यतायार्तिहंत्रे ।\nविधात्रादिसर्गस्थितिध्वंसकर्त्रे गदाशंखपद्मारिहस्तायतेऽस्तु २।\nरमावल्लभायासुराणां निहंत्रे भुजंगादिनाथाय पीतांबराय ।\nमखादिक्रियापाककर्त्रे विकर्त्रे शरण्याय तस्मै नताः स्मो नताः स्मः ३।\nनमो दैत्यसंतापिता मर्त्यदुःखाचलध्वंस दंभोलये विष्णवेते ।\nभुजंगेशतल्पेशयायार्कचंद्र द्विनेत्राय तस्मै नतास्मो नताः स्मः ४।\nनारद उवाच-\nसंकष्टनाशनं स्तोत्रं नित्यं यस्तु पठेन्नरः ।\nस कदाचिन्नसंकष्टै पीड्यते कृपया हरेः ५।\nइति देवाः स्तुतिं यावत्कुर्वंति दनुजद्विषः ।\nतावत्सुराणामापत्तिर्विज्ञाता विष्णुना तदा ६।\nसहसोत्थाय दैत्यारिः कृपया खिन्नमानसः ।\nआरुह्य गरुडं वेगाल्लक्ष्मीं वचनमब्रवीत् ७।\nविष्णुरुवाच-\nजलंधरेण ते भ्रात्रा देवानां कदनं कृतम् ।\nतैराहूतो गमिष्यामि युद्धायाद्य त्वरान्वितः ८।\nलक्ष्मीरुवाच-\nअहं ते वल्लभा नाथ भक्ता च यदि सर्वदा ।\nतत्कथं ते मम भ्राता युद्धे वध्यः कृपानिधे ९।\nश्रीभगवानुवाच-\nरुद्रांशसंभवत्वाच्च ब्रह्मणो वचनादपि ।\nप्रीत्या च तव नैवायं मम वध्यो जलंधरः १०।\nनारद उवाच-\nइत्युक्त्वा गरुडारूढः शंखचक्रगदासिभृत् ।\nविष्णुर्वेगाद्ययौ योद्धुं यत्र देवाः स्तुवंति ते ११।\nअथारुणानुजात्युग्रपक्षवातप्रपीडिताः ।\nवात्याविवर्तिता दैत्या बभ्रमुः खे यथा घनाः १२।\nततो जलंधरो दृष्ट्वा दैत्यान्वात्या प्रपीडितान् ।\nनोवाच वचनं क्रोधात्ततो विष्णुं समभ्ययात् १३।\nततः समभवद्युद्धं विष्णुदैत्येंद्रयोर्महत् ।\nआकाशं कुर्वतोर्बाणैरंते निरवकाशवत् १४।\nविष्णुर्दैत्यस्य बाणौघैर्ध्वजं च्छत्रं धनुर्हयान् ।\nचिच्छेद तं च हृदये बाणेनैकेनताडयन् १५।\nततो दैत्यं समुत्पत्य गदापाणिस्त्वरान्वितः ।\nआगत्य गरुडं मूर्ध्नि पातयामास भूतले १६।\nविष्णुर्गदां च खड्गेन चिच्छेद प्रहसन्निव ।\nतावत्स सुहृदे विष्णुं जघान दृढमुष्टिना १७।\nततस्तौ बाहुयुद्धेन युयुधाते महाबलौ ।\nबाहुभिर्मुष्टिभिश्चैव जानुभिर्नादयन्महीम् १८।\nएवं सुरुचिरं युद्धं कृत्वा विष्णुः प्रतापवान् ।\nउवाच दैत्यराजानं मेघगंभीरया गिरा १९।\nविष्णुरुवाच-\nवरं वरय दैत्येंद्र प्रीतोऽस्मि तव विक्रमात् ।\nअदेयमपि ते दद्मि यत्ते मनसि वर्तते २०।\nजलंधर उवाच-\nयदि भावुकतुष्टोऽसि वरमेतं ददस्व मे ।\nमद्भगिन्या सह तया मद्गृहे सगणो वस २१।\nनारद उवाच-\nतथेत्युक्त्वा स भगवान्सर्वदेवगणैः सह ।\nजलंधरं नाम पुरमगमद्रमया सह २२।\nजलंधरश्च देवानामधिकारेषु दानवान् ।\nस्थापयित्वा सहर्षः सन्पुनरागान्महीतले २३।\nदेवगंधर्वसिद्धेषु यत्किंचिद्रत्नसंज्ञितम् ।\nतदात्मवशगं कृत्वा तिष्ठत्सागरनंदनः २४।\nपातालभवने दैत्यं निशुंभं च महाबलम् ।\nस्थापयित्वा स शेषादीननयद्भूतलं बली २५।\nदेवगंधर्वसिद्धौघान्यक्षरासमानुषान् ।\nस्वपुरे नागरान्कृत्वा शशास भुवनत्रयम् २६।\nएवं जलंधरः कृत्वा देवांश्च वशवर्त्तिनः ।\nधर्मेण पालयामास प्रजाः पुत्रानिवौरसान् २७।\nन कश्चित्व्याधितो नैव दुःखितो न कृशस्तथा ।\nन दीनो दृश्यते तस्मिन्धर्माद्राज्यं प्रशासति २८।\nएवं महीं शासति दानवेंद्रे धर्मेण सम्यक्च यदृच्छयाहम् ।\nकदाचिदागामथ तस्य लक्ष्मीं विलोकितुं श्रीरमणं च सेवितुम् २९।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे जलंधरप्रवेशोनाम अष्टनवतितमोऽध्यायः ९८।"
  }
]
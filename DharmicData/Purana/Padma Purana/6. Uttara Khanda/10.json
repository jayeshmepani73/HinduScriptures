[
  {
    "text": "नारद उवाच-\nअत्रोत्तरे मया गत्वा कथितं सिंधुसूनवे ।\nत्वां हंतु सर्ववीरेश प्रतिज्ञा शंभुना कृता ।\nश्रुत्वेत्थं मद्वचो राजंस्ततः पप्रच्छ सोऽसुरः १।\nजालंधर उवाच-।\nकिमस्ति शूलिनो गेहे रत्नजातं महामुने ।\nतन्ममाचक्ष्व सकलं नास्ति युद्धं निरामिषम् २।\nनारद उवाच-।\nभूतिर्गात्रे वृषो जीर्णः फणिनोंऽगे गले विषम् ।\nभिक्षापात्रं करे पुत्रौ गजानन षडाननौ ३।\nइत्यादि विभवस्तस्य यदन्यत्तन्निबोध मे ।\nतनया गिरिराजस्य विशाला ह्युन्नतस्तनी ४।\nदग्धस्मरोऽपि भगवान्यस्यारूपेण मोहितः ।\nमहेशो यद्विनोदाय कुरुते नित्य कौतुकम् ५।\nनृत्यन्गायंश्च ताञ्छंभुः स्वयं भवति हासकः ।\nसा पार्वतीति विख्याता सौंदर्यावधि दैवतम् ६।\nवृंदा वरांगना राजन्निमाश्चाप्सरसः शुभाः ।\nन चाप्नुवंति पार्वत्याः षोडशीमपि तां कलाम् ७।\nइत्युक्त्वाहं महीपाल जालंधरममर्षणम् ।\nपश्यतां सर्वदैत्यानामंतर्धानं गतः क्षणात् ८।\nअथ स प्रेषयद्दूतं सिंधुजः सिंहिकासुतम् ।\nक्षणेनासाद्य कैलासं देवावासमपश्यत ९।\nअत्रांतरे हरिर्भीममापृच्छ्य तु तदा हरम् ।\nजगामालक्षितस्तूर्णं क्षीराब्धिं भेदशंकया १०।\nददर्श राहुर्भवनं शंकरस्यातिदीप्तिमत् ।\nआत्मानमात्मना वीक्ष्य किमित्याह सुविस्मितः ११।\nप्रवेष्टुकामो बलिभिर्द्वारि द्वास्थैर्निरोधितः ।\nयत्नवान्स निषिद्धोऽपि तदा ते प्रोद्यतायुधाः १२।\nतान्निवार्य गणान्नंदी व्याजहार विधुंतुदम् ।\nकस्त्वं कस्मादिहायातः किं कार्यं तव बर्बर ।\nब्रूहि कार्यं गणा यावत्त्वां न हन्युर्भयावहाः १३।\nराहुरुवाच-।\nदूतो जालंधरस्याहं त्वं मां शर्वांतिके नय ।\nन वाच्यमंतरे द्वास्थ महाराजप्रयोजनम् १४।\nनंदी दूतोक्तमाकर्ण्य नीललोहितमाययौ ।\nदंडवत्प्रणिपत्याग्रे स्थित्वा शंकरमब्रवीत् १५।\nसैंहिकेयो महाराज द्वारे तिष्ठति कार्यतः ।\nस प्रयात्वथवायातु भवानाज्ञप्तुमर्हति १६।\nनंदिनोक्तमथाकर्ण्य त्वरन्निव महेश्वरः ।\nसुप्तामंतःपुराद्देवीं प्रस्थाप्य च सखीवृताम् १७।\nपश्चाद्वास्थं जगादाथ नंदिन्दूतं प्रवेशय ।\nततो हस्ते प्रगृह्यामुं दूतं नंदी महाबलः १८।\nआनयामास देवानां मध्ये शंभुमदर्शयत् ।\nतं ददर्श तदा राहुर्जटिलं नीलमात्मनि १९।\nपंचवक्त्रं दशभुजं नागयज्ञोपवीतिनम् ।\nदेवीविरहितं मूर्ध्नि चंद्रलेखाविभूषितम् २०।\nउच्छ्वासोच्छ्वासनिर्मुंचत्पृदाकुगणसेवितम् ।\nसर्वदेवगणोपेतं सेवितं गणकोटिभिः २१।\nप्राप्तं ज्ञात्वा ततो दूतं शंभुरालोक्य चाग्रतः ।\nप्राह ब्रूहि तदा राहुर्वक्तुं समुपचक्रमे २२।\nराहुरुवाच-।\nदेव जालंधरेणाहं प्रेषितस्तव सन्निधौ ।\nतस्य शिववचः श्रुत्वा मन्मुखेन द्रुतं कुरु २३।\nगिरिशत्वं तपोनिष्ठो निर्गुणो धर्मवर्जितः ।\nतव नास्ति पिता माता वसु गोत्रादि वर्जितः २४।\nजालंधरो महाबाहुर्भुंक्तेऽसौ भुवनत्रयम् ।\nतस्यैव वश्यस्त्वमपि ततश्चोक्तं समाचर २५।\nपुराणपुरुषः कामी वृषारूढः कथं भवान् ।\nएवं वदति संप्राप्तौ सुतौ स्कंदविनायकौ २६।\nतस्मिन्काले देवदेवो यतवागंगमर्दनम् ।\nचकार च करैर्व्यस्तैर्वासुकिर्भूतलेऽपतत् २७।\nहेरंबवाहनस्याखोः पुच्छं ग्रस्तमथाहिना ।\nस्वपत्रं ग्रस्तमालोक्य मुंचमुंचेत्युवाच ह २८।\nअत्रांतरे स्कंदवाहं क्षुब्धं वीक्ष्य महास्वरम् ।\nतद्भयाद्वासुकिर्ग्रस्तमाखुपुच्छमथोद्गिरत् २९।\nअथारुह्य हरस्यांगं गलमावेष्ट्य संस्थितः ।\nतस्य निश्वासपवनैरथ जातो हुताशनः ३०।\nतस्योष्मणा चंद्र लेखा जटाजूटाटवी स्थिता ।\nसार्द्रतां तु तदा सायात्प्लावितं तद्वपुर्यथा ३१।\nतस्याह्यमृतधाराभिर्ब्रह्ममस्तकमालिका ।\nहरमौलिकपालानामभूत्संजीविता तदा ३२।\nपपाठ पूर्वमभ्यस्तं सर्वयोगश्रुतिक्रमम् ।\nश्रुत्वा परस्पराधीतं विवदंति शिरांस्यथ ३३।\nअहमादिरहं पूर्वमहमेव परात्परः ।\nअहं स्रष्टा अहं पातेत्युत्सुकानि परस्परम् ३४।\nशोचंत्येतानि नो दत्तं नो भुक्तं न हुतं मया ।\nलोभग्रस्तेन मनसा नो वित्तं ब्रह्मणेऽपि तम् ३५।\nअथेश्वरजटाजूटादाविरासीद्गणो महान् ।\nत्र्याननस्त्रिचरणस्त्रिपुच्छः सप्तहस्तवान् ३६।\nस च कीर्तिमुखो नाम पिंगलो जटिलो महान् ।\nतं दृष्ट्वा सा कपालाली भयात्तस्थौ मृतेव सा ३७*।\nपुरतः प्राह सगणस्ततः कीर्तिमुखः प्रभुम् ।\nप्रणिपत्य शिवं देवमत्यर्थं क्षुधितः प्रभो ३८।\nतदोक्तः शंकरेणाहो भक्षय त्वं रणे हतान् ।\nक्षणं विचार्य स गणः क्वाप्यदृष्ट्वा रणं तदा ३९।\nब्रह्माणं भक्षितुं प्राप्तः शंकरेण निवारितः ।\nततः कीर्तिमुखेनाथ स्वांगं सर्वं च भक्षितम् ४०।\nबुभुक्षितेन चात्यंतं निषिद्धेन च सर्वतः ।\nतत्साहसं तदा दृष्ट्वा भक्तिं कीर्त्तिमुखस्य च ४१।\nतमुवाचेश्वरः प्रीतः प्रासादे तिष्ठ मे सदा ।\nत्वच्चित्तरहितो यश्च भविष्यति ममालये ४२।\nस पतिष्यति शीघ्रं हीत्युक्तः सोंऽतर्हितोऽभवत् ।\nशंभोर्मूध्नि तदा देवा ववृषुः पुष्पवृष्टिभिः ४३।\nएवमत्यद्भुतं दृष्ट्वा सभायां तु त्रिशूलिनः ।\nस्वर्भानुरपि देवेशं पुनः प्रोवाच विस्मितः ४४।\nस्पृशंति त्वां कथं भावं स्वाधीनं योगिनं बलात् ।\nइंद्रियैः पूज्यसे त्वं हि प्राप्योऽयं विषयैः कथम् ४५।\nब्राह्मादिलोकपालानां पूजां गृह्णासि सर्वतः ।\nन त्वं पश्यसि कं देवं त्वं पूजयसि कंचन ४६।\nईश्वरोऽसि कथं लोके भिक्षाभोजी प्रतिष्ठितः ।\nसंगोपयसि योगीन्द्र गौरीं रम्यां प्रयच्छ मे ४७।\nस्कंदलंबोदराभ्यां त्वं पुत्राभ्यां सहितोऽधुना ।\nभिक्षापात्रं गृहीत्वा तु भ्रम नित्यं गृहेगृहे ४८।\nएवं बहुविधं तत्र राहुराहेश्वरं प्रति ।\nभगवानपि तच्छ्रुत्वा नोत्तरं किंचिदब्रवीत् ४९।\nअथेशं मौनिनं त्यक्त्वा राहुर्नंदिनमब्रवीत् ।\nत्व मंत्री ह्यसि सेनानीर्विकटानन बिंबधृक् 6.10.५०।\nएवमाचरित भ्रष्टं त्वं शिक्षयितुमर्हसि ।\nनोचेद्रोषेणेंद्र इव पतिष्यति रणे हतः ५१।\nइत्याकर्ण्य वचस्तस्य नंदी विज्ञाप्य चेश्वरम् ।\nभ्रूसंज्ञयैव स तदा मतमाज्ञाय शूलिनः ५२।\nसंपूज्य प्रेषयामास राहुं नंदी गणाग्रणीः ।\nअथ जालंधरं गत्वा कथयामास विस्तरात् ।\nस्वर्भानुस्तस्य वृत्तांतं गौरीरूपं मनोहरम् ५३।\nइति श्रीपाद्मेमहापुराणे पंचपंचाशत्सहस्रसंहितायामुत्तरखण्डे युधिष्ठरनारद-\nसम्वादे जालंधरोपाख्याने कैलासाद्राहुप्रत्यागमनं नाम दशमोऽध्यायः १०।"
  }
]
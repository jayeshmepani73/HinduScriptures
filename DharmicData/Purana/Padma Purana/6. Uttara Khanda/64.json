[
  {
    "text": "नारद उवाच-\nचातुर्मास्यां तु नियमा ये केचिद्भुवि विश्रुताः ।\nतानहं श्रोतुमिच्छामि कथयस्व महेश्वर १।\nचातुर्मास्ये हरौ सुप्ते कर्त्तव्यं किं जनार्दने ।\nषड्रसानां परित्यागे नखकेशविधारणे ।\nअन्यैश्च नियमैः स्वामिन्यत्फलं तद् ब्रवीहि मे २।\nसूत उवाच-\nएतच्छ्रुत्वा त्वसौ देवः प्रहस्योत्फुल्ललोचनः ।\nप्रोवाच तं द्विजवरं नारदं तपसान्निधिम् ३।\nमहादेव उवाच-\nशृणु त्वमिह देवर्षे कथयामि सविस्तरम् ।\nआषाढस्य सिते पक्षे एकादश्यामुपोषितः ४।\nचातुर्मास्यव्रतानीह गृह्णीयाद्भक्तिपूर्वकम् ।\nभूमिशय्यासमारूढो योगनिद्रां गते हरौ ५।\nनयेत चतुरो मासान्यावद्भवति कार्तिकी ।\nप्रतिष्ठा न प्रवर्त्तंते तथा यज्ञादिकाः क्रियाः ६।\nविवाहव्रतसंबंध अन्यन्माङ्गल्यकर्म च ।\nभूपयानं तथा यात्रा अन्याश्च विविधाः क्रियाः ७।\nप्रसुप्ते च जगन्नाथे अच्युते गरुडध्वजे ।\nव्रतक्रियां चरेद्यस्तु तस्य व्रतफलं शृणु ८।\nअश्वमेधसहस्रैस्तु यत्फलं प्राप्नुयान्नरः ।\nचातुर्मास्यव्रतैश्चीर्णैस्तत्फलं समवाप्नुयात् ९।\nमिथुनस्थे सहस्रांशौ स्वापयेन्मधुसूदनम् ।\nतुलाराशौ गते सूर्ये पुनरुत्थापयेद्धरिम् १०।\nअधिमासे तु पतिते तदा चैष विधिक्रमः ।\nस्थापयेत्प्रतिमां विष्णोः शंखचक्रगदाधरीम् ११।\nपीतांबरधरां सौम्यां पर्यंके स्थापयेत्शुचौ ।\nश्वेतवस्त्रसमाच्छन्ने सोपधाने तु नारद १२।\nइतिहासपुराणज्ञो विष्णुभक्तोऽथवा पुनः ।\nस्नापयित्वा दधिक्षीरमधुलाजघृतस्तथा १३।\nसमालभ्य शुभैर्गंधैर्धूपैः पुष्पैर्मनोरमैः ।\nपूजितां कुसुमैः शुभ्रैर्मंत्रेणानेन वाडव १४।\nसुप्ते त्वयि जगन्नाथे जगत्सुप्तं भवेदिदम् ।\nविबुद्धे त्वयि बुध्येत जगत्सर्वं चराचरम् १५।\nएवं तां प्रतिमां विष्णोः स्थापयित्वा तु नारद ।\nतस्यैवाग्रे स्वयं वाचा गृह्णीयान्नियमं ततः १६।\nस्त्री वा नरो वा तद्भक्तो धर्माधर्मविभागतः ।\nचतुरो वार्षिकान्मासान्देवस्योत्थापनावधि १७।\nगृह्णीयान्नियमानेतान्दंतधावनपूर्वकम् ।\nउपवासं ततः कृत्वा प्रभाते विमले सति १८।\nनित्यं कर्म चरित्वा तु विष्णोरग्रे जितात्मवान् ।\nतेषां फलानि वक्ष्यामि तत्कर्तॄणां पृथक्पृथक् १९।\nमधुरत्वं लभेद्विद्वान्पुरुषो गुडवर्जनात् ।\nतथैव संततिं दीर्घां तैलस्य वर्जनाद्यतः २०।\nघृतस्य वर्जनाद्विप्र सुंदरांगः प्रजायते ।\nकटुतैलपरित्यागी शत्रुनाशमवाप्नुयात् २१।\nसुगंधतैलत्यागेन सौभाग्यमतुलं लभेत् ।\nपुष्पभोगपरित्यागी स्वर्गे विद्याधरो भवेत् २२।\nयोगाभ्यासी नरो यस्तु स ब्रह्मपदमाप्नुयात् ।\nकट्वम्लमधुरक्षारतीक्ष्णकाषाय षड्रसान् २३।\nवर्जयेद्यस्तु वैरूप्यं दौर्गंध्यं नाप्नुयान्नरः ।\nतांबूलवर्जनाद्भोगी रक्तकंठस्तु जायते २४।\nघृतत्यागाच्च लावण्यं सदा स्निग्धतनुर्भवेत् ।\nफलत्यागाच्च विपेंद्र बहुपुत्रश्च जायते २५।\nपलाशपत्राशनकृद्रूपवान्भोगवान्भवेत् ।\nदीप्तिमान्दीप्तिकरणः साक्षाद्द्रव्यपतिर्भवेत् २६।\nदधिदुग्धपरित्यागी गोलोकं लभते नरः ।\nमौनव्रती भवेद्यस्तु तस्याज्ञाऽस्खलिता भवेत् २७।\nइंद्रासनमवाप्नोति स्थालीपाकस्य वर्जनात् ।\nएवमादि परित्यागाद्धर्मस्थो धर्मनंदनः २८।\nनमोनारायणायेति जप्त्वा शतगुणं फलम् ।\nएक एव स वै स्वर्गे विद्याधरपतिर्भवेत् २९।\nपुष्करस्नानमात्रेण गंगायाः स्नानजं फलम् ३०।\nभूमौ भुंक्ते सदा यस्तु स पृथिव्यधिपो भवेत् ।\nविष्णोश्चैव गृहे कुर्यादुपलेपनमार्जनम् ३१।\nकल्पस्थायी भवेद्विद्वन्वैकुंठे नात्र संशयः ।\nप्रदक्षिणं च यः कुर्याच्छतमष्टोत्तरं नरः ३२।\nहंसयुक्तविमानेन दिव्येन सह गच्छति ।\nगीतवाद्यकरो विष्णोर्गांधर्वं लोकमाप्नुयात् ३३।\nपंचगव्याशनो विद्वन्चांद्रायणफलं लभेत् ।\nनित्यं शास्त्रविनोदेन लोकान्यस्तु प्रबोधयेत् ३४।\nस व्यासरूपी विष्ण्वग्रे ततो विष्णुपदं लभेत् ।\nतुलसीदलपूजां तु कृत्वा विष्णुपुरं व्रजेत् ३५।\nकृत्वा प्रोक्षणकं दिव्यं स्थानमप्सरसां लभेत् ।\nशीतांबुना गृहे स्नानात्निर्मलं देहमाप्नुयात् ३६।\nउष्णोदकं परित्यज्य स्नानं वै पौष्करं लभेत् ।\nपत्रेषु यो नरो भुंक्ते कुरुक्षेत्रफलं लभेत् ३७।\nभुंक्ते शिलायां यो नित्यं तस्य पुण्यं प्रयागजम् ।\nधर्मोदयजलत्यागी न रोगैः परिभूयते ३८।\nताम्रपात्रेषु भुंजानो नैमिषं फलमाप्रुयात् ।\nकांस्यपात्रं परित्यज्य शेषपात्रमुपाचरेत् ३९।\nअलाभे सर्वपात्राणां मृन्मयं पात्रमुत्तमम् ।\nस्वगृहीतैः कृतैर्वापि पात्रैः पालाशसंभवैः ४०।\nयस्तु संवत्सरं पूर्ण अग्निहोत्रमुपासते ।\nपात्रैर्वा भोजनं विद्वान्सेवते तत्समं स्मृतम् ४१।\nचांद्रायणसमं प्रोक्तं ब्रह्मपात्रेषु भोजने ।\nएकैकं भोजनं विद्वन्ब्रह्मपत्रेषु भुंजतः ४२।\nत्रिरात्रेण समं प्रोक्तं महापातकनाशनम् ।\nएकादश्युपवासेन यत्पुण्यं परिकीर्तितम् ४३।\nसर्वदानफलं चैव सर्वतीर्थफलं लभेत् ।\nन चापि नरकं पश्येत्पद्मपत्रेषु भोजनात् ४४।\nब्राह्मणो याति वैकुंठेऽन्यो जनः स्वर्गमाप्नुयात् ।\nएष ब्रह्म महावृक्षः पापहा सर्वकामदः ४५।\nमध्यमं वर्जितं पत्रं शूद्रजातेर्नृपोत्तम ।\nभुंजन्नरकमाप्नोति यावदिंद्राश्चतुर्दश ४६।\nवर्जयेन्मध्यमं पत्रं शेषपत्रेषु भोजनम् ।\nमध्यपत्रे च यः शूद्रो भोजनं कुरुते द्विज ४७।\nकपिलां ब्रह्मणे दत्त्वा शुद्धिर्भवति नान्यथा ।\nकपिलां दोहयेद्यस्तु शूद्रो भुंक्ते निजे गृहे ४८।\nदशवर्षसहस्राणि विष्ठायां जायते कृमिः ।\nकृमियोनिविनिर्मुक्तः पशुयोनिमवाप्नुयात् ४९।\nकपिलं योह्यनड्वाहं शूद्रो भूत्वात्र वाहयेत् ।\nयावंति तस्य रोमाणि तावद्वर्षाणि नारद 6.64.५०।\nकुंभीपाकेषु पच्येत स नरो नात्र संशयः ।\nअजा चैव गृहे तस्य शूद्रस्य च विशेषतः ५१।\nतस्या वै दुग्धपानेन शूद्रो यातीह रौरवम् ।\nब्राह्मणैः सह व्यापारो यस्य शूद्रस्य दृश्यते ५२।\nस विप्रो वेदबाह्यः स्याच्छूद्रः कौलिक उच्यते ।\nव्यापारे प्रेरितो विप्रः शूद्राज्ञां च करोति यः ५३।\nयावत्पदानि चलते तावद्भवति नारकी ।\nउदकार्थं तु यो विप्रः शूद्रेण प्रेषितो गृहे ५४।\nतदुदकं मद्यतुल्यं पीत्वा वै नरकं व्रजेत् ।\nशूद्रेण सर्वदा नित्यं दानं देयं द्विजन्मने ५५।\nतेषां चैव तु वै भक्तिः कर्त्तव्या च विशेषतः ।\nइहलोके सुखं भुक्त्वा परलोकं च गच्छति ५६।\nपांचभौतिकमेतद्धि अनर्थकमुदाहृतम् ।\nअतो देयं हि गुरवे यतोऽनंतफलं लभेत् ५७।\nअस्मिन्कलियुगे घोरे पापाचारे दुरात्मनः ।\nनिंदां कुर्वंति विप्रेंद्र जनानां पुण्यकर्मणाम् ५८।\nनिंदया लभते दुःखं यावदाभूतसंप्लवम् ।\nनानाधर्माः प्रवर्त्तंते कलौ चैव महामते ५९।\nधर्मोऽयं दुर्ल्लभो लोके धर्मकामार्थमोक्षदः ।\nभूमिशायी भवेद्यस्तु नरः कोऽपि महीतले ६०।\nदशवर्षसहस्राणि न रोगैः परिपीड्यते ।\nबहुपुत्रो धनैर्युक्तो ह्यकुष्ठी जायते नरः ६१।\nनक्तभोजी नरो यस्तु तीर्थयात्राफलं लभेत् ।\nअयाचितेन चाप्नोति वापीकूपक्रिंया फलम् ६२।\nवर्जयेद्यस्तु वै द्रोहं प्राणहिंसापराङ्मुखः ।\nअहिंसा परमो धर्म इति वेदेषु गीयते ६३।\nदानं दया दम इति सर्वत्र हि श्रुतं मया ।\nतस्मात्सर्वप्रयत्नेन कार्यं वै महतामपि ६४।\nगुरवे ये प्रयच्छंति शरीरं पुत्रपौत्रकम् ।\nतत्र दानप्रभावेन विष्णोर्वल्लभतामियात् ६५।\nशूद्रेण दीक्षितो यस्तु शूद्रः शूद्रेण दीक्षितः ।\nउभौ तौ पापिनौ प्रोक्तौ यावदाभूतसंप्लवम् ६६।\nहिंसामतिं यदादत्ते शूद्रो वै पापसत्तमः ।\nएकविंशतिकुलं तेन नरकं प्रतिपात्यते ६७।\nकलौ पाखंडिनः शूद्रा दृश्यंते बहवो भुवि ।\nतेषां संभाषणादेव नरको भवति द्विज ६८।\nब्रह्मज्ञानरता ये च गायत्रीजापिनो द्विज ।\nतेषां दर्शनमात्रेण ब्रह्महत्या दिने दिने ६९।\nशंखचक्रधरा विप्रा विष्णुधर्मेषु संमताः ।\nवेदधर्मरता नित्यं पंक्तिपावनपावनाः ७०।\nचातुर्मास्यमिदं कर्म कर्त्तव्यं तैः सदा नरैः ।\nकिमन्यद्बहुनोक्तेन भूयोभूयश्च वाडव ७१।\nते धन्याः पृथिवी मध्ये नरा ये वैष्णवा भुवि ।\nतेषां कुलं धन्यतमं जातिर्धन्यतमा स्मृता ७२।\nमधु भक्षयते यस्तु सुप्ते देवे जनार्दने ।\nमहत्पापं भवेत्तस्य वर्जने यच्छृणुष्व तत् ७३।\nसर्वयज्ञैश्च विविधैर्यत्फलं तदवाप्नुयात् ।\nदाडिमं मातुलिगं च नालिकेरं च वर्जयेत् ७४।\nदेवो वैमानिको भूत्वा ह्यंते विष्णुपदं व्रजेत् ।\nवित्तवान्सुभगश्चैव कुले श्रीमति जायते ७५।\nयः क्षिपेदेकभक्तेन नरो मासचतुष्टयम् ।\nयावंति च मुहूर्तानि उदितोदितभास्करे ७६।\nताद्वर्षसहस्राणि विष्णुलोके महीयते ।\nव्रीहींश्च यवगोधूमान्वर्जयेद्यस्तु मानवः ७७।\nअश्वमेधादिके कृते विधिवद्वै सदक्षिणे ।\nयत्फलं मुनिभिः प्रोक्तं तत्फलं लभते नरः ७८।\nधनधान्यसमायुक्तो बहुपुत्रश्च जायते ।\nतुलसीतिलदर्भैश्च ये कुर्वंति च तर्पणम् ७९।\nतत्फलं कोटिगुणितं चातुर्मास्ये विशेषतः ।\nयदा सुप्ते हृषीकेशे कुर्याच्चैतत्त्रयान्वितम् ८०।\nतेऽपि युगसहस्राणि मोदंते विष्णुसंनिधौ ।\nपदं वा पदमर्द्धं वा ऋचां चार्द्धऋचां तथा ८१।\nविष्ण्वग्रे ये प्रगायंति मुक्तास्ते वै न संशयः ।\nमैथुनं वर्जयेद्यस्तु सुप्ते देवे जनार्दने ८२।\nएकमन्वंतरं सोऽपि विष्णुलोके महीयते ।\nदधिदुग्धं तथा तक्रं गुडं शाकं तथैव च ८३।\nवर्जनादेव भो विप्र मुक्तिभागी न संशयः ।\nस्नानमामलकेनैव ये कुर्वंति च मानवाः ८४।\nदिनेदिने महत्पुण्यं प्राप्नुवंति च ते मुने ।\nधात्रीफलं पापहरं प्रवदंति मनीषिणः ८५।\nत्रैलोक्यतारणार्थाय निर्मिता ब्राह्मणा पुरा ।\nसंध्यामौनं चरेद्यस्तु भुंक्ते मासचतुष्टयम् ८६।\nमन्वंतराणि चत्वारि वैकुंठे मोदते पुनः ।\nस्वयंपाकी नरो यस्तु भुंक्ते मासचतुष्टयम् ८७।\nदशवर्षसहस्राणि इंद्रलोके महीयते ।\nचतुरो वार्षिकान्मासान्मौनं चैव समाचरेत् ८८।\nस च विष्णुपुरं गच्छेद्ब्राह्मं च तदनंतरम् ।\nमौनभोजी नरो यस्तु कदाचिन्नावसीदति ८९।\nमौनेन भुंजमानास्तु राक्षसास्त्रिदिवं गताः ।\nकृमिकीटसमायुक्तं पक्वान्नमशुची भवेत् ९०।\nगवां मांससमं ज्ञेयमन्नं चापि द्विजोत्तम ।\nतदन्नमशुचि ज्ञेयं ग्रसते मानुषो यदि ९१।\nएतद्वै भोजनं प्रोक्तं राक्षसानां प्रियं सदा ।\nतोषितो हि पुरा ब्रह्मा तेन दत्तं महात्मना ९२।\nमौनेन भोजयित्वा तु स्वर्गं प्राप्ता न संशयः ।\nसंजल्पन्भुंजते यस्तु तेनान्नमशुची भवेत् ९३।\nपापं स केवलं भुंक्ते तस्मान्मौनं समाचरेत् ।\nउपवाससमं भोज्यं ज्ञेयं मौनेन नारद ९४।\nपंचप्राणाहुतीर्यस्तु मौनभोजी नरोत्तमः ।\nपंच वै पातकान्यस्य नश्यंति नात्र संशयः ९५।\nन कुर्यात्संधितं वस्त्रं पितृकर्मणि वाडव ।\nअशुच्यंगे स्थितं चैव वस्त्रं तदशुची भवेत् ९६।\nकटिपृष्ठस्थिते वस्त्रे पुरीषं कुरुते तु यः ।\nमूत्रं वा मैथुनं वापि तद्वस्त्रं परिवर्जयेत् ९७।\nपितृकर्मविशेषेण वर्जनीयं च वाडव ।\nसर्वदा च मुने प्राज्ञैर्देवार्चा चक्रपाणिनः ९८।\nकर्त्तव्या च विशेषेण शुचिभिर्विजितेंद्रियैः ।\nसंप्रसुप्ते हृषीकेशे तृणशाककुसुंभिकाः ९९।\nसंधितानि च वस्त्राणि वर्जितानि प्रयत्नतः ।\nचातुर्मास्ये हरौ सुप्ते यस्तु एतानि वर्जयेत् 6.64.१००।\nनरकं न तु संगच्छेत्यावदाभूतसंप्लवम् ।\nमद्यं मांसं न भक्षेत शाशकं सौकरं तथा १०१।\nचातुर्मास्ये विशेषेण सुप्ते देवे जनार्दने ।\nसोऽपि देवत्वमाप्नोति अहिंसानिरतो नरः १०२।\nमिथ्याक्रोधं तथा रौक्ष्यं तथा पर्वसु मैथुनम् ।\nवर्जितं येन विप्रेंद्र सोऽश्वमेधफलं लभेत् १०३।\nब्रह्मचर्ये प्रजावृद्धिरायुर्वृद्धिस्तथैव च ।\nपुष्पं पत्रं फलं शय्या अभ्यंगं च विलेपनम् १०४।\nवृथादुग्धानि मांसं च मद्यं च परिवर्जयेत् ।\nचातुर्मास्ये हरौ सुप्ते नियतं यद्विवर्जितम् १०५।\nप्रथमं तत्तु दातव्यं ब्राह्मणाय न संशयः ।\nतद्धनं चाक्षयं विद्वन्प्रदत्तं यद्दिवजातये १०६।\nकोटिकोटिगुणं विप्र लभते नात्र संशयः ।\nयेनकेनापि विप्रेंद्र नियमेनार्चितो हरिः १०७।\nददाति विष्णुभवनं नात्र कार्या विचारणा ।\nचातुर्मास्ये हरौ सुप्ते नियमं यो न कारयेत् १०८।\nसोऽपि नरकमाप्नोति तस्य जन्म वृथागतम् ।\nयत्पुमान्कारयेन्नित्यं द्विजोक्तं विधिमुत्तमम् १०९।\nतथोक्तान्नियमांश्चैव स याति परमं पदम् ।\nत्रिवर्गरहितं दानं दत्तं भवति निष्फलम् ११०।\nतस्मात्सर्वप्रयत्नेन देवदेवं जनार्दनम् ।\nतोषयेन्नियमैर्दानैर्यथाशक्त्या नरोत्तमः १११।\nअकृतस्नानदानं च ब्राह्मणानां च पूजनम् ।\nवृथागतं तु तत्सर्वं यावदिंद्राश्चतुर्दश ११२।\nनारद उवाच-\nकीदृशं ब्रह्मचर्यं च वद विश्वेश्वर प्रभो ।\nयेन चीर्णेन गोविंदः परितुष्टो भवेन्नृणाम् ११३।\nमहादेव उवाच-\nस्वदारनिरतश्चैव ब्रह्मचारी स्मृतो बुधैः ।\nचांडालादधिको विद्वन्यः स्वभार्यां परित्यजेत् ११४।\nऋतावभिगमं कृत्वा ब्रह्मचर्यं विधीयते ।\nपरित्यजति यो भार्यां भक्तां दोषविवर्जिताम् ११५।\nपापकर्मा नरो लोके भ्रूणहत्यामवाप्नुयात् ।\nअश्वमेधसहस्राणि वाजपेयशतानि च ११६।\nएकादश्युपवासस्य कलां नार्हंति षोडशीम् ।\nस्नानं दानं जपो होमः स्वाध्यायं देवतार्चनम् ११७।\nचातुर्मास्यकृतं यच्च सर्वं हि चाक्षयं भवेत् ।\nएककालं द्विकालं वा पुराणं शृणुते तु यः ११८।\nसर्वपापविनिर्मुक्तो विष्णुलोकं स गच्छति ।\nहरौ सुप्ते विशेषेण हरेर्नामपठन्जपन् ११९।\nतत्फलं कोटिगुणितं लभते द्विजसत्तम ।\nवैष्णवो ब्राह्मणो यस्तु पूजनं यः करोति हि १२०।\nस एव सर्वधर्मात्मा पूज्य एव न संशयः ।\nचातुर्मास्यमिदं पुण्यं पवित्रं पापनाशनम् ।\nश्रुत्वा तु लभते पुण्यं गंगास्नानफलं लभेत् १२१।\nइति श्रीपाद्मे महापुराणे पंचपंचाशत्सहस्र्यां संहितायामुमापतिनारदसंवादे उत्तरखंडे चातुर्मास्यमहिमानाम चतुःषष्टितमोऽध्यायः ६४।"
  }
]
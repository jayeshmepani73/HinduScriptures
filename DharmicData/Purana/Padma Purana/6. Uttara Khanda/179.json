[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>श्रीभगवानुवाच।\nपंचमस्याधुना देवि माहात्म्यं लोकपूजितम् ।\nकथयामि समासेन सावधाना शृणु प्रिये १।\n<sup class=\"reference\" id=\"cite_ref-2\"><a href=\"#cite_note-2\">[२]</a></sup>पिंगलो नाम भद्रेषु पुरुकुत्सपुरे द्विजः ।\nअवदाते कुले जातो विश्रुते वेदवादिनाम् २।\nकुलोचितानि शास्त्राणि तथा वेदान्विसृज्य सः ।\nतौर्यत्रिके मतिं चक्रे वादयन्मुरजादिकम् ३।\nकृतश्रमस्ततस्तत्र गीते नृत्ये च वादने ।\nपरां प्रसिद्धिमासाद्य नृपसद्म विवेश सः ४।\nसमातस्थे स तेनासौ पुरा भूमिभुजा सह ।\nपरदारानुपाहृत्य बुभुजे ता अनन्यधीः ५।\nतत उत्सिक्तगर्वोऽयं सूचमानो निरंकुशः ।\nपरच्छिद्राणि चामुष्मै विविक्ते स निरंतरम् ६।\nतस्यासीदरुणा नाम भार्या हीनकुलोद्भवा ७।\nभ्रमत्यन्वेषयंती सा कामुकेन विहारिणी ।\nतमंतरायं मन्वाना निशीथिन्यां निजालये ८।\nनिजघान शिरश्छित्त्वा निचखान महीतले ।\nवियोजितस्तः प्राणैरुपेत्य यमसादनम् ९।\nदुर्जयान्नरकान्भुंक्त्वा गृध्रोऽभूद्विजने वने ।\nभगंदरेण रोगेण सापि हित्वा वरां तनुम् १०।\nउपेत्य नरकान्घोरान्जज्ञे तत्र वने शुकी ।\nकणानादातुकामां तां संचरंतीमितस्ततः ११।\nविददार नखैस्तीक्ष्णैर्गृध्रो वैरमनुस्मरन् ।\nनृकपाले<sup class=\"reference\" id=\"cite_ref-3\"><a href=\"#cite_note-3\">[३]</a></sup> पयः पूर्णे निपतंतीं ततः शुकीम् १२।\nअभिदुद्राव गृध्रोऽपि निजघ्ने स च जालिकैः ।\nपत्नीवियोजिता प्राणैर्नृकपालजले ततः १३।\nतत्रैव निममज्जा सा वेत्यक्रूरतरः खगः ।\nपितृलोकं प्रपेदाते नीतौ तौ यमकिंकरैः ।\nप्राक्कृतं दुष्कृतं कर्म स्मरंतौ भयभागिनौ १४।\nततो यमः समालोक्य तयोः कर्म जुगुप्सितम् ।\nअकस्मादेवतत्स्नानान्मरणे सुकृतं महत् १५।\nअनुजज्ञे ततो लोकमीप्सितं गंतुमेतयोः ।\nमहापातकसंघातैरपि दुर्द्धर्षमानसौ १६।\nततोविस्मयमापन्नौ स्मृत्वा तौ दुष्कृतं निजम् ।\nउपेत्य प्रणतौ भूत्वा वैवस्वतमपृच्छताम् १७।\nसंचितं दुष्कृतं पूर्वमावाभ्यामपि गर्हितम् ।\nलोकानामीप्सितानां तु को हेतुस्तद्वदस्व नौ १८।\nएवमुक्तस्ततस्ताभ्यामाह वैवस्वतो वचः ।\nआसीद्गंगातटे नाम्ना बटुर्ब्रह्मविदुत्तमः॥ १९।\nएकाकी निर्ममः शांतो वीतरागो विमत्सरः ।\nगीतानां पंचमाध्यायमावर्त्तयति सर्वदा २०।\nतेन पुण्येन पूतात्मा बुद्ध्वा ब्रह्म सनातनम् ।\nपापीयानपि यं श्रुत्वा तनुमुत्सृष्टवानसौ २१।\nनिर्मलीकृतदेहस्य गीताभिर्भावितात्मनः ।\nतत्कपालजलं प्राप्य युवां यातौ पवित्रताम् २२।\nतद्गच्छतं युवां लोकान्मनोरथपथिस्थितान् ।\nगीतानां पंचमाध्यायमाहात्म्येन पवित्रितौ २३।\nएवं तौ बोधितौ तेन मुदितौ समवर्तिना ।\nव्योमयानं समारुह्य जग्मतुर्वैष्णवं पदम् २४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये एकोनाशीत्यधिकशततमोऽध्यायः १७९।"
  }
]
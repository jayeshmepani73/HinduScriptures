[
  {
    "text": "नारद उवाच-\nएतन्मधुवनं तात शिवे परमपावनम् ।\nदेवराजाय तुष्टेन स्थापिता विष्णुना पुरी १।\nअत्र विश्रांतिनामेदं तीर्थं त्रिभुवनोत्तमम् ।\nविविदां मुक्तिदं पुंसां पवनं साधुसेवितम् २।\nनित्यं वसति विश्वात्मा विष्णुः श्रीकोलरूपधृक् ।\nअत्र तीर्थोत्तमे पुण्ये नृपविश्रांतिसंज्ञके ३।\nबहुभिर्जन्मभिर्येन विष्णुराराधितः सदा ।\nमरणं तस्य तीर्थेऽस्मिन्जायते किल भूपते ४।\nकालिंद्या एव कूले तु द्वितीयं हरिणा कृतम् ।\nतीर्थे विश्रांतिसंज्ञं तु यत्र कंसो निपातितः ५।\nएतद्द्वयं समं राजन्गुणैर्वैकुंठदातृभिः ।\nभाग्योदयेन केनापि लभ्यते सकलार्थदम् ६।\nअथ तीर्थस्य माहात्म्यं कथयामि तवाग्रतः ।\nयच्छ्रुत्वा सर्वतीर्थेषु मज्जनाल्लप्स्यसे फलम् ७।\nहिमाचलोपत्यकायां किरातनगरे शुभे ।\nब्राह्मणो नाम कुशलो राजन्नासीद्दरिद्रतः ८।\nतस्य पत्नी दुराचारा दुराचारनरे रता ।\nकर्मणा मोहयामास पतिं सा बंधकी वरा ९।\nपतिस्तया मोहितस्तु न निवारयितुं क्षमः ।\nतदाज्ञा तत्परो दीनः क्रयक्रीतइवाभवत् १०।\nलोका उपहरंति स्म तं द्विजं कुलटापतिम् ।\nउपहासभयात्सोऽपि निर्ययौ न गृहात् कुधीः ११।\nमहार्हाणि दुकूलानि भूषणानि च सा दधौ ।\nजारैर्दत्तानि दुष्टात्मा हसितापि न लज्जते १२।\nवस्त्रं पुरातनं दास्यादुत्तीर्णं यच्छरीरतः ।\nअवज्ञापूर्वकं दुष्टा स्वभर्त्रे संप्रयच्छति १३।\nएवं तया कुलटया सोऽवज्ञातं स्वकः पतिः ।\nनितांतं दुःखमापन्नो विषमत्त्वामृतो निशि १४।\nसा भीता राजतः पापा ह्यनयात्स्वैरिणी तदा ।\nअनुयास्यामि भर्त्तारमित्युवाच मृषा वचः १५।\nतयैवं शिक्षिता सख्यः स्वकीयस्तां समीपगाः ।\nनिवारयामासुरिति कथयित्वा महीपतेः १६।\nसख्य ऊचुः -\nभो मृगाक्षि किमर्थं ते क्रियतेऽनर्थ ईदृश ।\nयत्सुवर्णनिभं कायं त्वं नाशयितुमुद्यता १७।\nभवत्या किं सुखं दृष्टममुष्या व्यवसायिनः ।\nदरिद्रस्यासमर्थस्य सखि स्वोदरपूरिणः १८।\nपालयैनं सुतं बालं त्वदृते कोऽस्य पालकः ।\nमरिष्यामो वयं सर्वा मृतायां त्वयि सुंदरि १९।\nगृहमेतदवेक्षस्व समुत्तिष्ठवरानने ।\nजीयादयं तव सुतोयस्त्रीभाविसुखप्रदः २०।\nवांछंति बांधवाः सर्वे त्वदीयास्तव जीवितम् ।\nउत्तिष्ठ निजबंधूनां कुरु चित्तं समीहितम् २१।\nरुदंति तव रागेण वयस्याः सकलाः सति।\nनिजवाक्यप्रदानेन वारयैताः सुदुःखिताः २२।\nनारद उवाच-\nइत्याकर्ण्य वचस्तासां दुष्टा सा धर्मविश्रुतम् ।\nउन्नमय्य मुखं प्राह श्रावयंती स्वबांधवान् २३।\nसख्युवाच-\nयुष्माभिर्यद्वचो धर्मं प्रोक्तं जाने ऋतं ननु ।\nतथापि स्वपतिः स्त्रीभिर्मान्यो लोकद्वयप्रदः २४।\nयदुच्यते मया वाक्यं धर्मशास्त्रसमन्वितम् ।\nतद्वचः श्रूयतां सख्यो युक्तं चेदनुमोदत २५।\nया स्त्री निधनमापन्नं पतिमन्वेति तत्परा ।\nपापापि सह तेनैव स्वर्गे वसति सा चिरम् २६।\nस्त्रीभिः पतिर्न हातव्यो निर्धनो रोगवानपि ।\nजीवन्मृतोऽनुगंतव्यः श्रुतिरेषा सनातनी २७।\nविचिंत्येति स्वमनसि सख्योन्वेमि स्वकं पतिम् ।\nवर्तिष्यते स्वभाग्येन करिष्येऽहं किमस्य वै २८।\nनारद उवाच-\nइत्युक्तास्तास्तया सख्यो दुष्टा दुष्टमतिप्रदाः ।\nऊचुस्तां धर्मवाक्येन समस्तजनमोहिनीम् २९।\nसख्य ऊचुः -\nजहि पूर्वं हि नः सुभ्रु पश्चादन्वेहि वल्लभे ।\nसमस्तास्त्वद्वियोगं न वयं सोढुं क्षमामहे ३०।\nअस्मांस्तव विनिघ्नंत्या अनुयांत्याः स्वकं पतिम् ।\nधर्मोऽल्पपापबाहुल्यं स्वर्गप्राप्तिस्तु कीदृशी ३१।\nजीवन्नयं पतिः स्वीयः साध्वयं प्रतिपालितः ।\nयदुक्तं पतिपत्नीभ्यां तत्त्वया विहितं सखी ३२।\nयावत्स्वजीवनोपायं विधातुमयमक्षमः ।\nतावत्त्वदीयभाग्येन जीविष्यति सुतस्तव ३३।\nनारद उवाच-\nइत्युक्ता सा निववृते स्वभर्त्तुरनुयानतः ।\nसुतेन कारयामास तदा तद्विरतिक्रियाम् ३४।\nअथ कालेन कियता सुतोपनयने मतिम् ।\nकारयामास सा विप्रैर्दत्त्वा जारार्पितं धनम् ३५।\nकृतोपनयनः कुंडः स तत्त्वज्ञानवान्शिशुः ।\nगृहान्निर्गम्य सपदि नारायणपरोऽभवत् ३६।\nसतां संगतिमासाद्य त्यक्त्वा स्वं प्राकृतं वपुः ।\nआरुरोह निजं लोकमप्राप्यं योगिभिश्च तत् ३७।\nअथ सा निर्गते पुत्रे मनो दुःखं चकार वै ।\nतस्मिन्नेव दिने राजन्भूयो जारैः सहारमत् ३८।\nइति तै रममाणायां तस्यां जारैः समं नृप ।\nसमागता जरा काले लावण्यमदनाशिनी ३९।\nत्यक्तोपपतिभिर्दृष्टा सा जराग्रस्तविग्रहा ।\nबभूव दूतिकान्यासं कुलशीलविनाशिनी ४०।\nतदा ह्येकस्य विप्रस्य सवत्सां गामपाहरत् ।\nविक्रीता कियता राजन्द्रव्येण ननु सा तया ४१।\nतयेति गमितः कालो दूतित्वेन कियान्नृप ।\nपश्चाच्छुष्करशरीरोऽस्या विगुणः समजायत ४२।\nतस्याः कुष्ठे समुत्पन्ने गलितं ह्यंगपंचकम् ।\nहस्तौ पादौ च नृपते पंचमा नासिका तदा ४३।\nएवंभूता यदाहारं न लभेत कुतश्चन ।\nतदा तु तत्रोदितया दास्या सा नीयता पणम् ४४।\nतत्र सा पतिता पापा लोकान्संप्रार्थ्य दीनया ।\nगिरा धिगिति कुर्वाणा चक्रे स्वोदरपूरणम् ४५।\nतदिहाभ्यासवर्त्त्ये को द्विजः सर्वागमार्थवित् ।\nतां विलोक्य महावाग्मी प्रोवाचेदं वचो नृप ४६।\nजनानां दुःखदं पापमिहलोके परत्र च ।\nतस्मात्पापं न कर्त्तव्यं मानवैर्दुःखभीरुभिः ४७।\nपापं कृत्वा जनो यस्तु प्रायश्चित्तं करोति वै ।\nन तदाचरिते भूयो न तत्फलमवाप्नुयात् ४८।\nयः कृत्वा मुहुरेनांसि प्रायश्चित्तं करोति न ।\nतस्यास्या इव पापाया गतिरत्र परत्र च ४९।\nअनया पापसंघातो लोकेऽत्र समुपार्जितः ।\nइहैव तत्फलं भुंक्ते भोक्ष्यते नरकेऽप्यसौ ५०।\nसर्वशास्त्रेषु दृष्टं वै सर्वेषां पापकर्मणाम् ।\nप्रायश्चित्तं न च स्त्रीणां विन्मुखानां तु कर्मणः ५१।\nनारद उवाच-\nइत्युक्त्वा स द्विजश्रेष्ठो नमस्कृत्य रविं ययौ ।\nविष्णुं संस्मृत्य संस्मृत्य भीतस्तदवलोकनात् ५२।\nएवं सा दुःखमापन्ना भुंजाना कर्मणः फलम् ।\nअर्जितस्य स्वयं राजन्मृता कतिपयैर्दिनैः ५३।\nन तस्या अग्निसंस्कारः संजातः पापकर्मणः ।\nआकृष्य केशे सा नीता श्वपचैर्नगराद्बहिः ५४।\nमरणावसरे तस्या यमभृत्याः समागताः ।\nप्रापप्य यातनादेहं तां निन्युर्भास्करेः पुरीम् ५५।\nसौम्यः सधर्मिणां देवः साक्षाद्गुह्यस्तु पापिनाम् ।\nतस्या विलोकनाद्भूयः सोप्यभूद्वै पराङ्मुखः ५६।\nभृत्यानाज्ञापयामास यम एव पराङ्मुखः ।\nरौरवे नरके घोरे पात्यतां सा मयेरिता ५७।\nइत्युक्तास्ते तदा भृत्या नीत्वा तां घोररौरवे ।\nन्यपातयन्नधोववक्त्रां स्मरंतीं कर्म यत्कृतम् ५८।\nएकमन्वंतरं यावत्सा स्थित्वा तत्र रौरवे ।\nपश्चाद्गोधा समुत्पन्ना श्मशाने मृतमांसभुक् ५९।\nतत्रापि सा वर्षशतं लेभे दुःखं स्वकर्मणः ।\nफलं मृतकमांसे कुर्वत्याहारमुत्कटम् ६०।\nएकदा स मुनेः पुत्रो योऽस्या कुक्षौ व्यजायत ।\nविप्रयोनौ समायातः श्मशाने तत्र पर्यटन् ६१।\nमुनिपुत्रस्तु तां वीक्ष्य मृतानां क्रव्यमश्नतीम् ।\nध्यात्वा क्षणं स्वमनसि बुबुधे तां स्वमातरम् ६२।\nस उवाचात्मनात्मानं बुद्ध्वा तां निजमातरम् ।\nमुनिपुत्र उवाच-\nएतां तु तारयाम्यद्य दुस्तराद्दुःखवारिधेः ६३।\nअहो न मुच्यते जंतुर्जातपापेन कर्मणा ।\nआत्मनोपार्जितेनैव भोगकालावधिं विना ६४।\nअस्याः कालो व्यतीयाय निरये मानवाभिधः ।\nसांप्रतं च जनैस्त्वत्र वत्सराणां शतं गतम् ६५।\nकियदग्रे च भोक्तव्यमेतया पापमुल्बणम् ।\nनारद उवाच।\nइत्यालोच्य पुनर्दध्यौ ज्ञानेनामील्य चक्षुषी ६६।\nदृष्ट्वा तस्या गतिं घोरां पापाया दिव्यचक्षुषा ।\nपुनरात्मानमादेहं स द्विजप्रवरो नृप ६७।\nमुनिपुत्र उवाच-\nअहो कल्पशतेनापि निस्तारोऽस्या न दृश्यते ।\nविना सत्तीर्थमरणं शरणं वा रमापतेः ६८।\nअथवा पिंडदानेन गयायां मत्कृतेन च ।\nविनास्याः सद्गतिं नैव कल्पकोटिशतैरपि ६९।\nन घटेत द्वयं चास्या अस्यां योनौ कदाचन ।\nतत्तीर्थविषये मृत्युः सेवायां श्रीपते रतिः ७०।\nअस्या उद्धारहेतुर्वै मग्नायाः पापसागरे ।\nभविता मत्कृतं श्राद्धं गयाया च हित्रकम् ७१।\nनारद उवाच-\nइत्यालोच्य स धर्मात्मा ययौ स्वपितुराश्रमम् ।\nआचख्यौ पितरं सर्वं स्वमातुर्दुःखकारणम् ७२।\nनिशम्य पुत्रवचनं मातृदुःखनिवेदकम् ।\nउवाच स मुनिश्रेष्ठः पुत्रं प्रणतकंधरम् ७३।\nमुनिरुवाच-\nहे तात मातरं स्वीयां शीघ्रमुद्धर दुर्गतेः ।\nनयविद्भूपतिः शत्रोर्जयलक्ष्मीमिवाहवे ७४।\nन तारयति यः पुत्रो मातरं पितरं स्वकम् ।\nदुःखात्स याति नरकं यदि तारयितुं क्षमः ७५।\nस्वपुत्रात्प्राप्य पानीयं पिंडाश्च वरतीर्थके ।\nपितरो नरकात्स्वर्गं स्वर्गाद्यांति हरेः पदम् ७६।\nतस्मादाशु समुत्तिष्ठ गच्छ खांडवकानने ।\nतत्रास्ति यमुना पुण्या मुनिवर्यनिषेविता ७७।\nतत्तीरेऽस्ति हरिप्रस्थं सर्वतीर्थमयं ततः ।\nपुण्यं मधुवनं तत्र विष्णुना स्थापितं स्वयम् ७८।\nतत्र स्नात्वा तु विधिवत्कृत्वा नित्यक्रियां निजाम् ।\nतामुद्दिश्य कुरु श्राद्धं स्वप्रसूं च कुरु क्रियाम् ७९।\nत्वया तत्र कृते श्राद्धे तस्याः सद्गतिमिच्छता ।\nसा प्राप्स्यति हरेर्लोकं हित्वा गोधांगमुल्बणम् ८०।\nगयायां पिंडदानेन यत्फलं तात जायते ।\nततः शतगुणं पुण्यं सद्भिर्मधुवने स्मृतम् ८१।\nइदानीं वर्तते तात कन्याराशिगतो रविः ।\nपुत्र गत्वा कुरु श्राद्धं पूर्वानुद्दिश्य बांधवान् ८२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये त्रयोदशाधिकद्विशततमोऽध्यायः २१३ ।"
  }
]
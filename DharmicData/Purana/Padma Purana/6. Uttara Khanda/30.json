[
  {
    "text": "नारद उवाच-\nब्रह्मन्संवत्सराख्यस्य दीपस्य विधिमुत्तमम् ।\nसर्वव्रतप्रधानस्य माहात्म्यं प्रवदस्व मे १।\nयेन व्रतानि सर्वाणि कृतान्येव न संशयः ।\nसर्वकामसमृद्धिश्च सर्वपापक्षयो भवेत् २।\nमहादेव उवाच -\nवदामि तव देवर्षे रहस्यं पापनाशनम् ।\nयच्छ्रुत्वा ब्रह्महा गोघ्नो मित्रघ्नो गुरुतल्पगः ३।\nविश्वासघाती क्रूरात्मा मुक्तिमाप्नोति शाश्वतीम् ।\nशतं कुलानामुद्धृत्य विष्णोर्लोकं स गच्छति ४।\nतदहं कथयिष्यामि दीपव्रतमनुत्तमम् ।\nसंवत्सरप्रमाणस्य विधिं माहात्म्यमेव च ५।\nहेमंते प्रथमे मासि प्राप्य ह्येकादशीं शुभाम् ।\nब्राह्मे मुहूर्त्ते चोत्थाय कामक्रोधविवर्जितः ६।\nनदीसंगमतीर्थेषु तडागेषु सरित्सु च ।\nस्नानं समाचरेत्तत्र गृहे वा नियतात्मवान् ७।\nस्नातोऽहं सर्वतीर्थे तत्स्नानं देहि मे सदा ८।\nस्नानमंत्रः ।\nदेवान्पितॄंश्च संतर्प्य कृतजप्यो जितेंद्रियः ।\nततः संपूजयेद्देवं लक्ष्मीनारायणं प्रभुम् ।\nपंचामृतेन संस्नाप्य ततो गंधोदकेन च ९।\nस्नातोऽसि लक्ष्म्या सहितो देवदेव जगत्पते ।\nमां समुद्धर देवेश घोरात्संसारबंधनात् १०।\nततः संपूजयेद्देवं लक्ष्म्या सह जनार्दनम् ।\nमंत्रैस्तु वैदिकैर्भक्त्या तथा पौराणिकैरपि ११।\nअतो देवेति गंधादि पौरुषेणापि वा पुनः ।\nनमो मत्स्याय देवाय कूर्मदेवाय वै नमः १२।\nनमो वाराहदेवाय नरसिंहाय वै नमः ।\nनमोऽस्तु बुद्धदेवाय कल्किने च नमोनमः १३।\nनमोऽस्तु रामदेवाय विष्णुदेवाय ते नमः ।\nनमः सर्वात्मने तुभ्यं शि रइत्यभिपूजयेत् ।\nकेशवादीनि नामानि तैर्वा संपूजयेद्धरिम् १४।\nवनस्पतिरसो दिव्यः सुरभिर्गंधवाञ्छुचिः ।\nधूपोऽयं देवदेवेश नमस्ते प्रतिगृह्यताम् १५ ।धूपमंत्रः ।\nदीपस्तमो नाशयति दीपः कांतिं प्रयच्छति ।\nतस्माद्दीपप्रदानेन प्रीयतां मे जनार्दनः १६। दीपमंत्रः ।\nनैवेद्यमिदमन्नाद्यं देवदेव जगत्पते ।\nलक्ष्म्या सह गृहाण त्वं परमामृतमुत्तमम् १७। नैवेद्यमंत्रः ।\nअर्घ्यं दद्यात्ततो भक्त्या एवं ध्यात्वा जनार्दनम् ।\nफलेन चैव हस्तेन शंखेनादाय चोदकम् १८।\nजन्मांतरसहस्रेण यन्मया पातकं कृतम् ।\nतत्सर्वं नाशमायातु प्रसादात्तव केशव १९। इति अर्घमंत्रः ।\nततः कुंभं नवं शुभ्रं घृतपूर्णं समानयेत् ।\nलक्ष्मीनारायणस्याग्रे तैलपूर्णमथापि वा २०।\nतस्योपरि न्यसेत्पात्रं ताम्रं मृन्मयमेव च ।\nनवतंतुसमां वर्तिं तस्मिन्पात्रे तु निर्वपेत् २१।\nततः प्रबोधयेद्दीपं स्थाप्य कुंभं सुनिश्चलम् ।\nपुष्पगंधादिभिः पूज्य ततः संकल्पयेच्छुचिः २२।\nमंत्रेणानेन देवर्षे असमीरेषु धामसु ।\nकामो भूतस्य भव्यस्य सम्राडेको विराजते २३।\nदीपः संवत्सरं यावत्मयायं परिकल्पितः ।\nअग्निहोत्रमविच्छिन्नं प्रीयतां मम केशव २४।\nततो जितेंद्रियो भूत्वा श्रुतिज्ञानपरायणः ।\nनालपेत्पतितान्पापांस्तथा पाखण्डिनो नरान् २५।\nरात्रौ जागरणं गीतं नृत्यवाद्यादिकैस्तथा ।\nपुण्यपाठैश्च विविधैर्धर्माख्यानैरुपोषणैः २६।\nततः प्रभातसमये कृतपूर्वाह्णिक क्रियः ।\nब्राह्मणान्भोजयेद्भक्त्या यथाशक्त्या प्रपूजयेत् २७।\nस्वयं च पारणं कृत्वा प्रणिपत्य विसर्जयेत् ।\nएवं संवत्सरं यावदहोरात्रं दृढव्रतः २८।\nदीपं पलसुवर्णेन तदर्द्धार्द्धेन वा पुनः ।\nवर्तिस्तु राजती प्रोक्ता द्विपलार्द्धार्द्धिकापि वा २९।\nघृतपूर्णं तथा कुंभं ताम्रपात्रसमन्वितम् ।\nलक्ष्मीनारायणो देवो यथाशक्त्या हिरण्मयः ३०।\nकार्यो भक्तिमता पुंसा मुक्तिद्वारमभीप्सता ।\nततो निमंत्रयेद्विद्वान्ब्रह्मणान्साधुसत्तमान् ३१।\nद्वादशोत्तमपक्षे तु विप्रान्षण्मध्यमे तथा ।\nअन्यथा कारयेत्त्रीन्वा एकं कर्मकरं द्विजम् ३२।\nसपत्नीकं द्विजं शांतं क्रियावंतं विशेषतः ।\nइतिहासपुराणज्ञं धर्मज्ञं मृदुमेव च ३३।\nपितृभक्तं गुरुपरं देवब्राह्मणपूजकम् ।\nपादार्घदानविधिना वस्त्रालंकारभूषणैः ३४।\nसंपूज्य पत्न्या सहितमेकं भक्त्या च पूर्ववत् ।\nलक्ष्मीनारायणं देवं दीपवर्तियुतं तथा ३५।\nताम्रपात्रोपरिस्थाप्य घृतकुंभेन संयुतम् ।\nब्राह्मणाय ततो दद्याद्ध्यात्वा नारायणं परम् ।\nमंत्रेणानेन देवर्षे तमहं कथयामि ते ३६।\nअविद्या तमसा व्याप्ते संसारे पापनाशनः ।\nज्ञानप्रदो मोक्षदश्च तस्माद्दत्तो मयानघ ३७।\nइति दीपमंत्रः ।\nदक्षिणां च यथाशक्त्या दत्त्वा विप्राय भक्तितः ।\nभोजयेद्ब्राह्मणान्पश्चाद्घृतपायसमोदकैः ३८।\nवस्त्रैराच्छादयेत्पश्चात्सपत्नीकं तथा द्विजम् ।\nशय्यां सोपस्करां दद्याद्धेनुं चैव सवत्सकाम् ३९।\nतेभ्यस्तु दक्षिणां दद्याद्यथावित्तानुसारतः ।\nसुहृत्स्वजनबंधूश्च भोजयेत्पूजयेत्तथा ४०।\nएवं महोत्सवं कुर्याद्दीपव्रत समापने ।\nततो विसर्जयेत्पश्चात्प्रणिपत्य क्षमापयेत् ४१।\nएवं कृते तु यत्पुण्यं तथा सांक्रांतिकैश्च यत् ।\nसंवत्सराख्य दीपस्य तत्फलं प्राप्यते नरैः ४२।\nमासव्रतैश्च यत्पुण्यं तत्पुण्यं प्राप्यते नरैः ।\nसंवत्सरस्य दीपस्य व्रतेन चरितेन च ४३।\nदानव्रतैर्यथासंख्यैर्यश्च योगव्रतैस्तथा ।\nतत्फलं समवाप्नोति दीपे सांवत्सरे कृते ४४।\nगोभूहिरण्यदानानि गृहादीनां विशेषतः ।\nयत्फलं लभते विद्वान्तत्फलं दीपदो भवेत् ४५।\nदीपदः कांतिमाप्नोति दीपदो धनमक्षयम् ।\nदीपदो ज्ञानमाप्नोति दीपदः परमं सुखम् ४६।\nदीपदानाच्च सौभाग्यं विद्यामत्यंतनिर्मलाम् ।\nआरोग्यं परमामृद्धिं लभते नात्र संशयः ४७।\nदीपदः सुभगां भार्यां सर्वलक्षणसंयुताम् ।\nपुत्रान्पौत्रान्प्रपौत्रांश्च संततिं चाक्षया लभेत् ४८।\nब्राह्मणः परमं ज्ञानं क्षत्रियो राज्यमुत्तमम् ।\nवैश्यो धनपशून्सर्वाञ्छूद्रः सुखमवाप्नुयात् ४९।\nकुमारी चापि भर्तारं सर्वलक्षणसंयुतम् ।\nप्राप्नोति परमायुश्च पुत्रान्पौत्रांश्च पुष्कलान् 6.30.५०।\nवैधव्यं नैव युवती कदाचिदपि पश्यति ।\nन वियोगमवाप्नोति दीपदानप्रभावतः ५१।\nनाधयो व्याधयश्चैव जायंते दीपदानतः ।\nभयात्प्रमुच्यते भीतो बद्धो मुच्येत बंधनात् ५२।\nब्रह्महत्यादिभिः पापैर्दीपव्रतपरायणः ।\nमुच्यते नात्र संदेहो ब्रह्मणो वचनं यथा ५४।\nचांद्रायणानि कृच्छ्राणि चरितानि न संशयः ।\nयेन सांवत्सरो दीपो बोधितः शाश्वतो हरेः ५५।\nते धन्यास्ते महात्मानस्तैः प्राप्तं जन्मनः फलम् ।\nयैः संपूज्य हरिं भक्त्या दीपःसांवत्सरः कृतः ५६।\nयेऽपि संवर्त्तयंतीह दीपवर्तिविलोकनाः ।\nते यांति परमं स्थानं यत्सुरैरपि दुर्लभम् ५७।\nयेन तैलं च वर्तिं च यथाशक्त्या प्रदीपके ।\nप्रक्षेपयंति सततं ते यांति परमां गतिम् ५८।\nगच्छंतं दीपकं शांतिं न शक्नोति प्रबोधितुम् ।\nकथयत्यन्यलोकानां तेऽपि तत्फलभागिनः ५९।\nस्तोकं स्तोकं च भिक्षित्वा तैलं दीपार्थमेव च ।\nकरोति दीपकं विष्णोः पुण्यं तेनापि लभ्यते ६०।\nदीपं प्रज्वाल्यमानं तु यः पश्यत्यधमो नरः ।\nकृतांजलिपुटो विष्णोर्विष्णुलोकमवाप्नुयात् ६१।\nदीपप्रज्वालने बुद्धिं यो दद्यात्कुरुते स्वयम् ।\nसर्वपापविनिर्मुक्तो विष्णुलोकमवाप्नुयात् ६२।\nअत्राप्युदाहरंतीममितिहासं पुरातनम् ।\nयस्य श्रवणमात्रेण मुच्यते सर्वकिल्बिषैः ६३।\nसरस्वत्यास्तटे रम्ये सिद्धाश्रम इति श्रुतः ।\nतत्रोवास द्विजः पूर्वं कपिलो नाम वेदवित् ६४।\nव्रतोपवासनिरतो दरिद्र श्रोःत्रियस्तथा ।\nभिक्षावृत्त्या च कुरुते कुटुंब परिपालनम् ६५।\nव्रतोपवासनियमैर्विष्णुमाराधयत्यसौ ।\nविष्णुं संपूज्य विधिवद्दीपं बोधयते सदा ६६।\nसमादाय च तत्तैलं स्वगृहे पूज्य केशवम् ।\nदीपं भक्त्या च परया बोधयेद्धरितुष्टये ६७।\nएवं प्रवर्त्तमानस्य कपिलस्य महात्मनः ।\nमार्जारस्तीक्ष्णंदंष्ट्रस्तु मूषकान्भक्षयेत्सदा ६८।\nतत्रागच्छति भक्ष्यार्थं मूषकानामहर्निशम् ।\nकृत्वा ध्यानं स भक्ष्यार्थं नित्यं नारायणाग्रतः ६९।\nभक्षिता बहवस्तेन मूषका द्विजवेश्मनि ।\nये ये तैलार्थमायांति वर्त्यपाहरणाय च ७०।\nतांस्तांस्तु भक्षयत्येव मूषकान्ध्यानतत्परः ।\nएवं प्रवर्तमानस्य कदाचित्कालपर्ययात् ७१।\nएकादश्यां स कपिलो ब्राह्मणः स्वगृहे शुचिः ।\nसोपवासः सपत्नीकः पूजयामास चाच्युतम् ७२।\nततो जागरणं चक्रे स्तुतिनृत्यपरायणः ।\nअर्द्धरात्रे तु संप्राप्ते निद्रया मोहितो द्विजः ७३।\nमार्जारश्चागतस्तत्र तीक्ष्णदंष्ट्रो लघुक्रमः ।\nलक्षयामास नैवेद्यं गृहकोणे स्थितः सदा ७४।\nअद्राक्षीन्मूषिकां क्षुद्रा तैलपानार्थमागताम् ।\nमंदतेजसि दीपे तु वर्त्यपाहरणोचिताम् ७५।\nसमुत्पत्य पदाक्रम्य तदा सा बिलमाविशत् ।\nतस्याः पादेन वै वर्त्या दीपः संबोधितो भृशम् ७६।\nतैलपात्रं च नमितं सुप्रकाशोऽभवत्तदा ।\nब्राह्मणोऽपि जजागार त्यक्त्वा निद्रां विमोहिनीम् ७७।\nमार्जारोऽपि च तां रात्रीमजाग्रच्चाखुभक्षकः ।\nततः प्रभाते विमले कृत्वा नित्यक्रियां द्विजः ७८।\nततश्च पारणं चक्रे विप्रो बंधुजनैः सह ।\nएवं प्रवर्त्तमानस्य कपिलस्य महात्मनः ७९।\nबभूवुः पुत्रपौत्राश्च धनधान्यमनुत्तमम् ।\nआरोग्यं परमामृद्धिमवाप महतीं श्रियम् ८०।\nदीपव्रतप्रभावेन कपिलो मोक्षमागतः ।\nसंभेद्य मंडलं पुण्यं सवितुः शशिनस्तथा ८१।\nदीपज्योतिःस्वरूपेण परमात्मा नियुक्तवान् ।\nमूषिकापि च कालेन ममार बिलमध्यतः ८२।\nविमानवरमासाद्य विष्णुलोकं जगाम सा ।\nमार्जारोऽपि च कालांते मृतः स्वर्गं जगाम सः ८२।\nविमानवरमारुह्य देवगंधर्वसेवितम् ।\nअप्सरोभिः परिवृतो विद्याधरगणैर्युतः ८३।\nस्तूयमानो महातेजा जयशब्दादि मंगलैः ।\nस्तूयमानः स वै नागैर्विष्णुलोकं जगाम सः ८४।\nकल्पकोटिसहस्राणि कल्पकोटिशतानि च ।\nभुक्त्वा च विपुलान्भोगान्ततो राजाभवद्भुवि ८५।\nसुधर्मा नाम धर्मात्मा देवब्राह्मणपूजकः ।\nरूपवान्सुभगश्चैव महाबलपराक्रमः ८६।\nतस्य प्रियतमा भार्या सर्वलक्षणसंयुता ।\nभर्तृभक्ता तथा शीला नाम्ना सा रूपसुंदरी ८७।\nसर्वासां चैव नारीणां मध्ये सा सुभगाभवत् ।\nपुत्राश्च बहवो जातास्तथा दुहितरो घनाः ८८।\nएवं विहरतोस्तद्वद्दंपत्योः प्रीतिपूर्वकम् ।\nआगतः कार्त्तिको मासो हरिनेत्रावबोधकृत् ८९।\nतस्मिन्दीपाः प्रबोध्यंते नारायणपरायणैः ।\nकृच्छ्रचांद्रायणादीनि व्रतानि नियमास्तथा ९०।\nक्रियंते विष्णुभक्तैश्च संसारभयभीरुभिः ।\nअथ प्रबोधिनीं प्राप्य राजा राज्ञीमथाब्रवीत् ९१।\nभद्रे प्रबोधिनी पुण्या विष्णोर्नाभिसरोरुहे ।\nकरिष्याम्यद्य पूजां च सोपवासो जितेंद्रियः ९२।\nस्नात्वा च पुष्करे तीर्थे पुंडरीकाक्षमच्युतम् ।\nपूजयिष्यामि देवेशं लक्ष्म्या सह जनार्दनम् ९३।\nइति सा वांछितं श्रुत्वा भर्तुः प्रियहिते रता ।\nउवाच वचनं गुह्यं भर्त्तारं चारुहासिनी ९४।\nरूपसुंदर्युवाच-\nममापि हृदये कामः समुत्पन्नो नराधिप ।\nरूपसौंदर्यवांछा च हृदये मम वर्त्तते ९५।\nपुष्करं प्रथमं तीर्थं गंतुमिच्छे त्वया सह ।\nततो राजा तया सार्द्धमागतः पुष्करं तदा ९६।\nहस्त्यश्वरथवृंदैश्च समागत्य पुरोहितैः ।\nततः स्नात्वा तथा ध्यायन्तर्पयन्पितृदेवताः ९७।\nपूजयामास देवेशं पुंडरीकाक्षमच्युतम् ।\nदीपमालाकुले तत्र सर्वतः सुमनोहरे ९८।\nददर्श लिखितं तत्र मार्जारं देवतालये ।\nतं दृष्ट्वा प्राकृतं कर्म जन्म स्मृत्वा नृपस्तदा ९९।\nमुखपंकजमालोक्य प्रियायाः प्रजहास च ।\nरूपसुंदर्युवाच-\nमम सन्मुखमालोक्य भर्तः किं स्मितकारणम् 6.30.१००।\nकथयामास हृष्टात्मा प्राक्तनं कर्मणः फलम् ।\nराजोवाच-\nअहमासं पुरा देवि मार्जारो ब्राह्मणालये १०१।\nभक्षिता मूषकास्तत्र मया शतसहस्रशः ।\nततो नारायणस्याग्रे दीपः संरक्षितो यतः १०२।\nव्याजेनापि मया देविप्राप्तं तत्कर्मणः फलम् ।\nविष्णुलोकमनुप्राप्य राज्यं प्राप्तं मयाधुना १०३।\nरूपसुंदर्युवाच-।\nममापि स्मरणं जातं प्राकृतस्य च जन्मनः ।\nमूषिका चाहमप्यासं क्षुद्रा ब्राह्मणवेश्मनि १०४।\nकार्तिके च प्रबोधिन्यां मंदीभूते च दीपके ।\nवर्त्यग्राहरणार्थाय निर्गताहं तदा बिलात् १०५।\nदृष्ट्वा नारायणं देवं पूजितं कुसुमैस्तथा ।\nनिद्राभिभूतं विप्रं च वर्त्तिः कृष्टा मया तदा १०६।\nउत्थितस्त्वं यदा तत्र मां गृहीतुं कृतक्षणः ।\nदृष्ट्वा त्वं च प्रणष्टाहं प्रविष्टा बिलमध्यतः १०७।\nविशंत्या मम पादेन दीपवर्त्तिर्विजृंभिता ।\nतैलपात्रं च नमितं तेनाहं सुखभागिनी १०८।\nतन्मया राजराजेंद्र दीपं चैव प्रकाशितम् ।\nइदानीं च मया प्राप्तं रूपलावण्यमुत्तमम् १०९।\nत्वं च भर्त्ता तथा राज्यं पुत्राश्चैवंविधं सुखम् ।\nदीपप्रबोधनाज्जातं ज्ञानमत्यंत दुर्ल्लभम् ११०।\nतस्मात्सर्वप्रयत्नेन दीपव्रतमनुत्तमम् ।\nआवां हि परया भक्त्या कुर्वश्चैव विशेषतः १११।\nतदेतत्कर्मणः प्राप्तं फलं राज्यादिसंपदः ।\nपूर्वजन्मस्मृतं चापि सर्वपापक्षयस्तथा ११२।\nतस्मात्सर्वप्रयत्नेन विधिमंत्रादिपूर्वकम् ।\nदीपव्रतं कृतं पुंभिः पुण्यं चंद्रार्कतारकम् ११३।\nइति श्रुत्वा वचो राजा चक्रे दीपव्रतं तदा ।\nप्रियया सह देवर्षे सम्यक्श्रद्धासमन्वितः ११४।\nतस्मिंस्तु पुष्करे तीर्थे कृत्वा दीपव्रतं तु तौ ।\nअवापतुः परां मुक्तिं देवदानवदुर्ल्लभाम् ११५।\nएतद्दीपस्य माहात्म्यं ये शृण्वंति नरा भुवि ।\nसर्वपापविनिर्मुक्ताः प्रयांति हरिमंदिरम् ११६।\nये च कुर्वंति पुरुषाः स्त्रियो वा भक्तितत्पराः ।\nते सर्वे पापनिर्मुक्ता यांति ब्रह्मसनातनम् ११७।\nदीपव्रतमिदं विद्वन्कथितं ते विमुक्तिदम् ।\nसर्वसौख्यप्रदं धन्यं महाव्रतमिदं तव ११७।\nनेत्ररोगा विनश्यंति यथा पापप्रभावजाः ।\nआधयो व्याधयः सर्वे नश्यंते हि कृतेक्षणात् ११८।\nन दारिद्र्यं न शोकं च न मोहो न च विभ्रमः ।\nगृहे लक्ष्मीः समायाति जन्मजन्मनि वाडव ११९।\nइति श्रीपाद्मेमहापुराणे पंचपंचाशत्सहस्रसंहितायां उत्तरखण्डे उमापतिनारदसंवादे दीपव्रतमाहात्म्यंनाम त्रिंशोऽध्यायः ३०।"
  }
]
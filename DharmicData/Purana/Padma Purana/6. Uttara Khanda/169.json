[
  {
    "text": "महेश उवाच।\nततःपरं देवनदी वार्त्रघ्नी संगमात्किल ।\nप्रविष्टा भद्रया सार्द्धं सागरं वरुणालयम् १।\nसमुद्रोऽपि तया तावदागम्य प्रियकाम्यया ।\nसाभ्रमत्यानुरागेण कृतवान्प्रियमेलनम् २।\nभद्रा वापि सुभद्रा या वयस्या सा नदी पुरा ।\nसहायमकरोन्मार्गे साक्षात्श्रीरूपधारिणी ३।\nतयोस्तुसंगमः पुण्यः सागरस्योत्तरे तटे ।\nतत्र तीर्थे नरः स्नात्वा मृष्टं वारि ददाति यः ४।\nनमस्कृत्य वराहाय वारुणं स्थानमाप्नुयात् ।\nप्रविश्य भगवान्विष्णुस्तेन मार्गेण सागरम् ५।\nजित्वा वै दानवान्सर्वान्देवानां परिपंथिनः ।\nदेवो यज्ञवराहश्च संक्षोभ्य मकरालयम् ।\nक्रीडित्वा सुचिरं कालं कर्दमालेन निर्ययौ ६।\nपार्वत्युवाच।\nदेव यज्ञवराहस्य साभ्रमत्यां प्रवेशनम् ।\nनिर्गमं कर्दमालेन ब्रूहि त्वं मम विस्तरात् ७।\nमहादेव उवाच।\nअंतर्भू क्रीडितमिदं वराहस्य हरेः पुरा ।\nतत्सर्वं कथयिष्यामि शृणु त्वं नगनंदिनि ८।\nयोऽयं वै भगवान्साक्षाद्धृतवान्सूकरं वपुः ।\nदेवानां कार्यसिद्ध्यर्थं रूपं धृत्वा सुरेश्वरः ९।\nधृत्वा वै पृथिवीं देवीं निर्गतः कर्दमालयम् ।\nतत्र तीर्थं महज्जातं वराहाख्यं तु सुंदरि १०।\nतत्र स्नाति नरो यस्तु मुक्तिभाक्स न संशयः ।\nअत्र श्राद्धं प्रकुर्वीत पितॄणां मुक्तिहेतवे ।\nविमुक्तस्तैः समं लोकं प्रयाति सुखदं महत् ११।\nइति श्रीपाद्मे महापुराणे पंचपंचाशत्साहस्र्यां संहितायामुत्तर।\nखंडे वाराहतीर्थंनामैकोनसप्तत्यधिकशततमोऽध्यायः १६९।"
  }
]
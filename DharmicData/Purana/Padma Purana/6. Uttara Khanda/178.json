[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>श्रीभगवानुवाच।\nचतुर्थस्यापि माहात्म्यमाख्यास्याम्यधुना शृणु ।\nबदरीत्वं समुत्सृज्य येन कन्ये दिवं गते १।\nश्रीरुवाच।\nकथं कन्ये दिवं याते बदरीत्वं विसृज्य वै ।\nते कचास्तां पुरा देव कथं प्राप्ते तु मुख्यताम् २।\nएतद्वेदितुमिच्छामि नाथ वक्तुं त्वमर्हसि ।\nन तु तृप्यामि शृण्वंती परमां च कथामिमाम् ३।\nश्रीभगवानुवाच।\nअस्ति भागीरथी तीरे नाम्ना वाराणसी पुरी ।\nभरतो<sup class=\"reference\" id=\"cite_ref-2\"><a href=\"#cite_note-2\">[२]</a></sup> नाम युक्तात्मा तत्र विश्वेश्वरालये ४।\nनित्यमात्मरतस्तुर्यं जपत्यध्यायमादरात् ।\nतदभ्यासाददुष्टात्मा न द्वंद्वैरभिभूयते ५।\nकाले कदाचन क्रीडन्ययौ स नगराद्बहिः ।\nउपांत्यवर्तिनो देवान्दिदृक्षुः स तपोधनः ६।\nविशश्राम तयोर्मूले बदर्योर्न्यपतत्फले ।\nउपधाय तयोरेकामन्यामालंब्य चांघ्रिणा ७।\nतपस्विनि ततो याते बदर्योश्च तथार्द्वयम् ।\nशुष्कं निष्पत्रशाखं च दिवसैः पंचषैरभूत् ८।\nगृहे क्वचन विप्राणां जज्ञाते कन्यके ततः ।\nवर्द्धमानं तयोर्युग्मं सप्तभिः परिवत्सरैः ९।\nविहृत्य दूरदेशेभ्यो यतिमायांत मैक्ष्यत ।\nगृहीत्वा चरणौ तस्य वचः सूनृतमब्रवीत् १०।\nत्वत्प्रसादादेव मुने मोचितं द्वंद्वमावयोः ।\nउत्सृज्य बदरीभावं मानुष्यं प्रतिपद्यते ११।\nएवमुक्तो मुनिस्ताभ्यां विस्मृतः प्रत्युवाच सः ।\nकदा वत्से युवां केन हेतुना मोचिते मया १२।\nयुवयोर्बदरीत्वे च हेतुं ब्रूतां न वेद्म्यहम् ।\nऊचतुः कन्यके तस्मै बादर्ये हेतुमात्मनः १३।\nआदौ विमोचने तस्माद्दुस्त्यजादपि कारणम् ।\nअस्ति गोदावरी तीरे तीर्थं पुण्यप्रदं नृणाम् १४।\nच्छिन्नपापमिति ख्यातं परां कोटिमवापयत् ।\nतत्र सत्यतपा नाम तपस्तेपे सुदारुणम् १५।\nग्रीष्मे महति दीप्तानां मध्यगो जातवेदसाम् ।\nवर्षासु जलधाराभिर्नित्यमासिक्तमूर्द्धजः १६।\nशिशिरे च वसन्नप्सु बिभ्रत्कंटकितां तनुम् ।\nविशुद्धः सततं काले तपस्तप्त्वा स संयमी १७।\nआत्मन्येव मतिं चक्रे परां प्राप्य सुनिर्वृतिम् ।\nसदा फलानि बिभ्रत्सु सांद्रच्छायेषु शाखिषु १८।\nनिर्मत्सरेषु सत्वेषु बध्वा प्रीतिपरामपि ।\nतपःफलानुसंधाने वैदुष्येनोपपादितम् १९।\nब्रह्माप्येनं स्वयं पृच्छन्नुपतस्थे तमन्वहम् ।\nतेन संकोचहीनत्वाद्ब्रह्यण्यनुगतेन्वहम् २०।\nतद्ध्यानानुगतव्यक्ति ववृधे तस्य तत्तपः ।\nविमुक्तकल्पं मन्वानः समृद्धादात्मनः पदात् २१।\nअंतरायशतं चक्रे ततो भीतः पुरंदरः ।\nआहूयाप्सरसां मध्यादावां तुल्यं समादिशत् २२।\nकुरुतं तत्तपोविघ्नमनेनाचरितं युवाम् ।\nयो मां पदादवष्टभ्य स्वराज्यं भोक्तुमिच्छति २३।\nइति संदेशमापन्ने पुरस्ताच्च बिडौजसः ।\nगोदावरीमगच्छावः स मुनिर्यत्र वर्तते २४।\nमृदंगैर्मंदगंभीरैर्वेणुभिः कलवादिभिः ।\nकलं गीतं समारब्धं तन्वंगीभिः समन्वितम् २५।\nउद्वहंत्यौ पृथुश्रोणीं घनपीनपयोधरे ।\nस्मयस्मेरमुखांभोजे किंचिदाकुंचितालके २६।\nमणिकुंडलदृष्टांसे पुंडरीकोज्ज्वलेक्षणे ।\nतनुमध्ये सुवृत्तोरु वहंत्यौ च समे पदे २७।\nआनर्तां यो वनस्यार्थे स्वरताललयानुगाम् ।\nदर्शयंत्यौ स्वतः कृत्स्नां गतिं भावानुगामिनीम् २८।\nमृदूपक्रममुत्पन्नं मंदं मंदं विवर्द्धनम् ।\nगर्जयामास दिक्चक्रं तत्तयोर्नृत्यमानयोः २९।\nततोंगहारवेगेन वायुर्वासः सुशीतलः ।\nईषदुच्छ्वसिते चैले दर्शयंत्यौ पयोधरौ ३०।\nउद्वर्धयंती कंदर्प्पमुल्बणा गतिरावयोः ।\nकोपमुत्पादयामासु मुने रविकृतात्मनः ३१।\nततः शापं ददौ कोपाज्जलमुत्सृज्य पाणिना ।\nबदरीत्वं प्रपद्येथां जाह्नवी रोधसीति नौ ३२।\nआवाभ्यां पारतंत्र्येण यद्दुश्चरितमास्थितम् ।\nतत्क्षमस्व विनम्राभ्यां मुनिः पश्चात्प्रसादितः ३३।\nततः शापविमोक्षं नौ कल्पयामास पुण्यधीः ।\nभरतागमनांतोयमिति सत्यतया मुनिः ३४।\nमर्त्येषु जन्मलाभश्च स्मृतिश्चातीतजन्मनाम् ।\nआवयोरंतिकं गत्वा बदरीभूतयोस्ततः ३५।\nस्मरता तुर्यमध्यायं भवता निष्कृतिः कृता ।\nतत्तावत्प्रणमावस्त्वां शापादेव न केवलात ३६।\nघोरादेव तु संसारात्त्वयैतेन विमोचिते ।\nश्रीभगवानुवाच।\nएवमुक्तो मुनिस्ताभ्यामतिप्रीतमनास्ततः ३७।\nपूजितस्ते समामंत्र्य यथागतमसौ ययौ ।\nकन्ये चतुर्थमध्यायं जपेतां नित्यमादरात् ३८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये अष्टसप्तत्यधिकशततमोऽध्यायः १७८।"
  }
]
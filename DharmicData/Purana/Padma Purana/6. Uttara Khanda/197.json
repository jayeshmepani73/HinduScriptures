[
  {
    "text": "कुमारा ऊचुः।\nपितर्येवं वनं प्राप्ते पश्चादागत्य नारद ।\nजननीं तर्जयामास धुंधुकारी महाखलः १।\nक्व वित्तं तिष्ठति ब्रूहि मातरं प्रति नारद ।\nसर्वथा त्वां हनिष्यामि न चेद्ब्रूया निधानकम् २।\nसा तस्य वचनात्त्रस्ता रात्रौ दुःखितमानसा ।\nनिपत्य कूपे तु मृता लोकैर्ज्ञात्वा बहिः कृता ३।\nगोकर्णस्तां तु निर्हृत्य द्विजैस्तज्ज्ञातिबांधवैः ।\nतीर्थयात्रां ययौ प्राज्ञः समदुःखसुखो मुने ४।\nधुंधुकारी गृहे तिष्ठन्स्वके पण्यवधूवृतः ।\nअत्युग्रकर्माचारेण तत्पोषणविमूढधीः ५।\nभूषणान्यभिलिप्स्यंत्यस्तमूचुर्वारयोषितः ।\nभोभो प्रिय वयं सर्वांस्त्वयानाथेन संगताः ६।\nस्थिता नैवात्र कोप्यन्यो धनदोभ्येति मानद ।\nतस्मात्सूक्ष्माणि वस्त्राणि भूषणानि द्युमंति च ७।\nदेहि नोचेद्व्रजिष्यामस्त्वत्सकाशान्नरांतरम् ।\nइति श्रुत्वा वचस्तासां चिंतयित्वा क्षणं स च ८।\nनिर्गतः स्वगृहाद्रात्रौ कामांधो मृत्युमस्मरन् ।\nमुषित्वा कस्यचिद्गेहाद्वस्त्राण्याभरणानि च ९।\nददौ ताभ्यो मुदायुक्तः प्रीत्यै तासां स नारद ।\nतानि दृष्ट्वा ह्यमूल्यानि वस्त्राण्याभरणानि च १०।\nताः स्त्रियश्चिंतयामासुश्चौर्येणैतानि चामुना ।\nआहृतानीति निश्चित्य परस्परममंत्रयन् ११।\nचौर्यं करोत्यसौ नित्यमेनं राजा गृहीष्यति ।\nवित्तं हृत्वा पुनश्चैव मारयिष्यति निश्चितम् १२।\nअतो रहसि चास्माभिर्हत्वामुं चौर्यकारिणम् ।\nवित्तं च बहु संगृह्य किमन्यत्र न गम्यते १३।\nइति ताः क्रूरहृदयाः सुप्तं कंठग्रहं तदा ।\nपाशैः सुतीक्ष्णैर्बद्ध्वा च व्यापादयितुमुद्यताः १४।\nयदा च न मृतश्चासौ भृशं कंठग्रहेण वै ।\nतदांगाराणि बहुशो मुखे चास्य विचिक्षिपुः १५।\nअग्निज्वालातिदुःखेन व्याकुलो निधनं गतः ।\nतद्देहं चिक्षिपुर्गर्ते प्रायः साहसिकाः स्त्रियः १६।\nन ज्ञातं तच्चरित्रं तु केनापि मुनिसत्तम ।\nलोकैः पृष्टा वदंति स्म दूरे यातः पतिर्हि नः १७।\nआगमिष्यति दीर्घेण कालेन धनकर्षितः ।\nअतः स्त्रीणां न विश्वासः कर्त्तव्यो विदुषां वरैः १८।\nविश्वस्तं सर्वथा घ्नंति प्रार्थयंत्यो नवं नवम् ।\nसुधामयं वचो यासां कामिनां रसवर्द्धनम् १९।\nहृदयं क्षुरधाराभं प्रियः को नाम योषिताम् ।\nअथ ता बहुलं वित्तं गृहीत्वा वारयोषितः २०।\nग्रामांतरं ययुः शीघ्रं भयाद्राज्ञोऽतिविह्वलाः ।\nधुंधुकारी बभूवाथ महाप्रेतः कुकर्मकृत् २१।\nवात्यारूपधरो नित्यं धावन्दुर्मृत्युतो दिशः ।\nशीतातपपरिक्लिष्टो निराहारः पिपासितः २२।\nन च लेभे सुखं क्वापि हाहेति प्रवदन्मुहुः।\nकियत्कालांतरे त्वेनं मृतं चैवावबुध्य च २३।\nगोकर्णस्तीर्थयात्रायां गयाश्राद्धमथाकरोत् ।\nसमाप्य तीर्थयात्रां तु स्वंपुरं समुपेयिवान २४।\nसभाजितः सपौरैस्तु प्रीत्या स्वजनबांधंवैः ।\nउवास स्वगृहे चैव दिनानि कतिचिद्दिवजः २५।\nरात्रौ प्रसुप्तं गोकर्णं ज्ञात्वा वेश्मांगणे स तु ।\nधुंधुकारी महादुष्टो रौद्रं रूपं व्यदर्शयत् २६।\nक्षणं नागः क्षणं चोष्ट्रः क्षणं स महिषोऽभवत् ।\nक्षणमग्निः क्षणं सर्पः क्षणेन पुरुषोऽभवत् २७।\nवैपरीत्यमिदं दृष्ट्वा गोकर्णो धैर्यसंयुतः ।\nचिंतयामास मेधावी किमेतदिति विस्मितः २८।\nअयं दुर्गतिमापन्नः कोप्यस्ति पुरुषाधमः ।\nइति निश्चित्य मनसा तमुवाच दयान्वितः २९।\nगोकर्ण उवाच-\nकस्त्वमुग्रतरो रात्रौ भीषयन्मामुपागतः ।\nप्रेतो चाथ पिशाचो वा कुतः प्राप्तो दशामिमाम् ३०।\nतद्ब्रूहि त्वं महाभाग किं कार्यं ते मयाधुना ।\nघोररूपो यतो रात्रौ मत्समीपमुपागतः ३१।\nइति श्रुत्वा वचो भ्रातुर्धुंधुकारी महाखलः ।\nप्रेतभावमनुप्राप्तो रुरोद भृशमातुरः ३२।\nवक्तुं नैव क्षमो वाचा प्रेतत्वेन विमोहितः ।\nसंज्ञया निर्दिदेशाथ जलं पातुं पिपासितः ३३।\nअथासौ सुमहाभागो गोकर्णः साधुसंमतः ।\nस्वकांजलौ जलं कृत्वा प्राक्षिपत्तमुदीरयन् ३४।\nतत्क्षिप्तं तज्जलं भ्रात्रा गोकर्णेन महात्मना ।\nउपस्थितं च तृप्त्यर्थं प्रेतस्य धुंधुकारिणः ३५।\nअथोवाचागतज्ञानः प्रदत्तेनांबुनामुना ।\nपुण्यात्मनात्मनो भ्रात्रा गोकर्णेन च नारद ३६।\nप्रेत उवाच-\nअहं भ्राता त्वदीयोऽस्मि धुंधुकारीति नामतः ।\nआत्मनः कर्मदोषेण प्रेतत्वं समुपागतः ३७।\nमम माता मृता दुःखाद्बहुशस्तर्जिता मया ।\nद्रव्यहेतोस्ततः पश्चाद्वारस्त्रीपोषणोत्सुकः ३८।\nनिषिद्धं कृतवान्कर्म चौर्यादिधनलोभतः ।\nएकदा प्रार्थितस्ताभिर्भूषणान्यंबराण्यहम् ३९।\nधनिकस्य गृहाद्रात्रौ मुषित्वा तान्युपानयम् ।\nततस्ता धनलोभेन पाशैर्बद्ध्वा गले बलात् ४०।\nमां तु व्यापादयामासुर्वह्निक्षेपेण मानद ।\nगृहीत्वा मद्धनं भूरि ताः सर्वा भूपतेर्भयात् ४१।\nपलायिताः पुरादस्मात्स्वार्थोन्मूलित सौहृदाः ।\nअतः प्रेतत्वमापन्नो भ्रातरद्य त्वयांबुना ४२।\nसिक्तः संज्ञामहं प्राप्तः पुण्येनातिकृपालुना ।\nवाताहारेण जीवामि दैवादिष्टफलोदयः ४३।\nअपश्यं त्वामहं सुप्तं भ्रातरं स्वगृहांगणे ।\nततस्त्वामनभिज्ञं मां धर्षणाय कृतोद्यमः ४४।\nअभवं सहसा साधो ज्ञातश्चाहं त्वयाधुना ।\nदीनबंधो दयासिंधो भ्रातर्मामाशु मोचय ४५।\nप्रेतभावादमुष्मात्त्वं कृतार्थोऽसि न संशयः ।\nइति श्रुत्वा वचो भ्रातुर्गोकर्णो ज्ञानवान्सुधीः ४६।\nभ्रातरं प्राह खिन्नात्मा दुःखितं धुंधुकारिणम् ।\nगोकर्ण उवाच-\nतुभ्यं दत्तो मया पिंडो गयायां त्वामहं भृतम् ४७।\nश्रुत्वा लोकमुखाद्भ्रातस्त्वं कथं प्रेततां गतः ।\nगयापिंडप्रदानेन दुर्गतोऽपि शुभां गतिम् ४८।\nप्राप्नोति नात्र संदेहस्त्वं कथं न दिवं गतः ।\nभ्रातुरित्थंवचः श्रुत्वा गोकर्णस्य महात्मनः ४९।\nधुंधुकारी दुःखितात्मा प्रोवाच पुरतः स्थितः ।\nगयाश्राद्धशतेनापि न मे मुक्तिर्भविष्यति 6.197.५०।\nउपायोऽन्यश्चिंतनीयो ममोद्धाराय वै त्वया ।\nइति तद्वाक्यमाकर्ण्य गोकर्णो विस्मयं गतः ५१।\nप्राह श्राद्धैर्न मुक्तिश्चेत्तर्ह्यसाध्या गतिस्तव ।\nइदानीं त्वं निजस्थानमातिष्ठ प्रेत निर्भयः ५२।\nविचार्याहं करिष्यामि मुक्त्युपायं परं तव ।\nइति वाक्यं समाकर्ण्य धुंधुकारी ततो गतः ५३।\nनिजं स्थानं श्मशानस्थं कलिद्रुममतः परम् ।\nशेषां रात्रिं स गोकर्णश्चिंतयन्नेव नारद ५४।\nतस्य मुक्तिं स्थितस्तत्र तदुपायं न चाध्यगात् ।\nप्रातस्ततः स गोकर्णः स्वज्ञाति कुलबांधवान् ५५।\nधर्मशास्त्रविदोविप्रान्रात्रिवृत्तं न्यवेदयत् ।\nते विचार्य च तद्वृत्तं शास्त्रेषु बहुशो द्विजाः ५६।\nयदा न ज्ञातवंतस्तद्वृत्तं सूर्यं तदा स्तुवन् ।\nद्विजा ऊचुः-\nनमस्ते भास्करादित्य तमोहंतर्गभस्तिमन् ५७।\nलोकसाक्षिन्जगद्धाम सुरासुरनमस्कृत ।\nद्वादशात्मन्हरिहय भास्वन्लोकप्रबोधक ५८।\nत्वं गतिः सर्वलोकानां सततं धर्मशीलिनाम् ।\nत्वं ब्रह्मा त्वं हरिः शूली सृष्टिस्थितिविनाशकृत् ५९।\nत्वामृते नास्ति लोकेस्मिञ्छरणं प्राणिनां विभो ।\nशर्वस्त्वं क्षितिरूपोऽसि भवोऽसि जलरूपधृक् ६०।\nत्वमग्निरुपो रूद्रोसि वायुरस्युग्ररूपधृक् ।\nभीमोस्याकाशदेहस्त्वं यज्वा पशुपतिः स्वयम् ६१।\nमहादेवः सोममूर्तिरीशानः सूर्य एव हि ।\nतवाष्टौमूर्त्तयो दिव्या इज्यंते वेदवादिभिः ६२।\nसर्वकामसमृद्ध्यर्थं व्याप्तलोकत्रयस्य च ।\nमत्स्यस्त्वं वेदधृक् चासि कूर्मश्चाद्रिधरो वरः ६३।\nधराधरो वराहोसि लोकधृक्त्वं त्रिविक्रमः ।\nब्रह्मध्रुग्घ्नो भार्गवस्त्वं लोकध्रुक्ग्घ्नोसि राघवः ६४।\nभूभारहंता कृष्णोसि बुद्धोस्यसुरमोहकृत् ।\nकल्क्यसि म्लेच्छहंता त्वं धर्मग्लानौ युगेयुगे ६५।\nदेवासुरमनुष्याणां पशुपक्ष्यंबुचारिणाम् ।\nनानाविधानं जीवानां त्वं स्रष्टा ब्रह्मरूपधृक् ६६।\nइंद्रोसि धर्मराजोसि वरुणस्त्वं धनेश्वरः ।\nलोकपालस्वरूपेण वर्त्तसे गोगणेश्वर ६७।\nत्रयीमूर्त्तिस्त्रिकालेज्यस्त्रिधामा त्रिगुणात्मकः ।\nत्वमेव पूज्यसे लोकैस्त्रिधा भिन्नो दिवाकरः ६८।\nपद्मप्रबोधनकरस्त्वमेवासि जगत्पते ।\nइत्युदीर्य द्विजश्रेष्ठा यावत्तस्थुर्मुनीश्वर ६९।\nतावदाकाशगः प्राह स्फुटं तेषां तु शृण्वताम् ।\nश्रीसूर्य उवाच-\nश्रूयतांभोद्विजश्रेष्ठा यदर्थं वर्णितोस्म्यहम् ७०।\nभवद्भिर्धुंधुलीसूनोर्महापातकशांतये ।\nआत्मदेवस्य पुण्येन गोकर्णो रौहिणो ह्ययम् ७१।\nश्रीभागवतसप्ताहस्तस्योद्धर्ता भविष्यति ।\nयद्भवद्भिः कृतं स्तोत्रं मम वैभववर्णनम् ७२।\nतेन स्तुत्वा नरोविप्रा देवयानं लभिष्यति ।\nपुत्रार्थी च धनार्थी च धर्मार्थी मोक्षकामुकः ७३।\nवांछा चिंतामणिस्तोत्रं पठित्वात्यंतमाप्नुयात् ।\nइत्युक्त्वा भास्करो देवो विरराम दिविस्थितः ७४।\nते द्विजाः साध्विति प्रोचुर्गोकर्णं हृष्टमानसाः ।\nततः समाजे विप्राणां तुंगभद्रा तटे शुभे ७५।\nकौतुकं सुमहद्द्रष्टुं तत्रागान्नागरीप्रजा ।\nगोकर्णो ज्ञाततत्वार्थो वक्ताध्यासनमास्थितः ७६।\nनारायणादिकान्नत्वा सप्ताहं समवर्त्तयन् ।\nश्रीहरेस्तु वचः शास्त्रं तीर्थपादाब्जसंभवम् ७७।\nयदि सत्यं तदाप्नोतु धुंधुलीतनयो गतिम् ।\nइति संकल्प्य मनसा श्रीमद्भागवताभिधम् ७८।\nजन्माद्यस्य यतश्चेति धीमह्यंतमुपावदत् ।\nतत्र प्रेतं समागत्य स्थानं पश्यन्नितस्ततः ७९।\nसप्तग्रंथियुतं वंशं प्रविष्टो वातरूपधृक् ।\nशृण्वत्सु वैष्णवाग्र्येषु ब्राह्मणेष्वथ नारद ८०।\nशुश्राव धुंधुलीपुत्रो ग्रंथिछिद्रस्थितोऽन्वहम् ।\nयदा कथाविरामोऽभूत्प्रथमेऽहनि नारद ८१।\nतदैकाकी चकग्रंथिः पुस्फोटात्यद्भुतं ह्यभूत्।\nद्वितीयादिष्वहःस्वेवमेकैकग्रंथिभेदनम् ८२।\nबभूव सप्तमे भिन्ने स सद्यः प्रेततां जहौ ।\nदिव्यरूपधरो भूत्वा तुलसीदाममंडितः ८३।\nपीतवासा घनश्यामः प्रबभौ भूषणान्वितः ।\nगोकर्णं भ्रातरं नत्वा प्रोवाचाखिल तत्वदृक् ८४।\nत्वयाऽहं मोचितो बंधो कृपया प्रेतकश्मलात् ।\nधन्या भागवतीवार्ता प्रेतत्वोन्मूलिनी श्रुता ८५।\nसप्ताहोपि तथा धन्यो विष्णुलोकगतिप्रदः ।\nयत्प्रभावाद्विमुक्तोऽहं प्रेतभावाद्भृशातुरः ८६।\nआर्द्रं शुष्कं लघुस्थूलं वाङ्मनः कर्मभिः कृतम् ।\nपातकं भस्मसात्कुर्यात्सप्ताहोऽग्निरिवेंधनम् ८७।\nअस्मिन्वै भारते वर्षे देवानामप्यभीप्सिते ।\nशृण्वतां भगवच्छास्त्रं गतिरत्युत्तमा भवेत् ८८।\nस्नाय्वस्थि मज्जा मांसासृक्संघातं देहमुच्यते ।\nशुचि भागवतास्वादादशुचित्वन्यथा मतम् ८९।\nकर्मकश्मलसंदुष्टो देहो नरकभाजनम् ।\nअतो दोषनिवृत्यर्थमेतदेव हि साधनम् ९०।\nबुद्बुदा इव तोयेषु मशका इव जंतुषु ।\nजायंते मरणायैव भगवच्छास्त्रवर्जिताः ९१।\nभिद्यते हृदयग्रंथिश्छिद्यंते सर्वसंशयाः ।\nक्षीयंते चास्य कर्माणि श्रुते भागवते द्विजाः ९२।\nएवं ब्रुवति वै तस्मिन्विमानवरमागतम् ।\nवैकुंठात्तदधिष्ठाय गतोऽसौ विष्णुमंदिरम् ९३।\nविष्णुलोकं गतेतस्मिन्सर्वे विस्मितमानसाः ।\nबभूवुश्चापि पप्रच्छुर्गोकर्णं ते द्विजोत्तमाः ९४।\nद्विजा ऊचुः ।\nश्रुतं भागवतं सर्वैरस्माभिरिह संगतैः ।\nकिं कारणं महाभाग त्वद्भ्रातैको गतो हरिम् ९५।\nगोकर्ण उवाच-\nश्रूयतामभिधास्यामि कारणं भातृसद्गतौ ।\nयच्छ्रुत्वा यूयमेवापि गोलोकं च गमिष्यथ ९६।\nसप्ताहश्रवणं कार्यमुपवासपरायणैः ।\nकृष्णैकतानमतिभिर्गोलोक गतिदायकम् ९७।\nपुनः शुणुध्वं सप्ताहं श्रीमद्भागवतं द्विजाः ।\nएकाग्रचित्ताः सततं कृष्णप्रेमामृतप्रदम् ९८।\nइति श्रुत्वा वचस्तस्य गोकर्णस्य द्विजोत्तमाः ।\nपुनः श्रोतुं भागवतं सप्ताहं समुपावसन् ९९।\nकृष्णैकतानमतयो नियमेन च नारद ।\nपुनस्ते शुश्रुवुः सर्वे श्रीमद्भागवतं द्विजाः 6.197.१००।\nकथावसाने भगवान्कृष्णः कमललोचनः ।\nआविरासीन्मुनिश्रेष्ठ शंखचक्रगदाब्जधृक् १०१।\nकिरीटकुंडलधरो वनमाली विभूषितः ।\nपीतवासा घनश्यामः कटकांगदभूषितः १०२।\nतं दृष्ट्वा ते द्विजाः सर्वे विष्वक्सेनादिभिर्युतम् ।\nपार्षदप्रवरैर्हृष्टाः प्रणेमुर्भुवि संगताः १०३।\nजयशब्दो नमः शब्दस्तदासीत्सर्वतो मुने ।\nअथ शंखध्वनिं चक्रे हरिः संहर्षयन्द्विजान् १०४।\nतदानेके विमानास्तु वैकुंठात्समुपागताः ।\nद्विजानां पश्यतां तत्र पार्षदप्रवरैर्युताः १०५।\nगोकर्णं तु समालिंग्य ददौ सारूप्यमात्मनः ।\nश्रोतॄनन्यान्घनश्यामान्पीतकौशेयवाससः १०६।\nकिरीटिनः कुंडलिनो हारिणो वनमालिनः ।\nचकार तत्क्षणात्तत्र महदाश्चर्यमप्यभूत् १०७।\nतस्मिन्ग्रामे स्थिता ये तु आचांडालजना मुने ।\nसमारुह्य विमानांस्तान्ययुः कृष्णाज्ञया दिवम् १०८।\nगोकर्णसहितः कृष्णो गोपगोपीजनप्रियः ।\nगोलोकं समनुप्राप्तः सर्वलोकोपरिस्थितम् ।\nयत्र वृंदावनं रम्यं शतशृंगसमावृतम् १०९।\nतद्बाह्ये परितोवृतं विजययाह्यत्यद्भुतं राजतेऽरण्यं यत्र तु मंडपानि सुबहून्यच्छोदवाप्यो ह्रदाः ।।\nगावः कामदुघाः सुरद्रुमततिच्छायाश्रिता गोपकैः क्रीडातत्परमानसैः परिवृतो नंदात्मजः क्रीडति ११०।\nमध्ये त्वस्य सुकाननस्य रचितो वृंदावनेशेच्छया रम्यं रत्नसमूहभर्मखचितं प्राकारमुद्भासयन् ।\nन्यग्रोधः सुमहांस्ततः प्रतिदिशं गोपीजनाध्यासितं वत्सालंकृतमद्भुताकृति महच्छ्रीगोकुलं राजते १११।\nतन्मध्ये भवनं हरेरधिकृतं प्रोद्भासते भास्वरं यस्मिन्नंदगृहेश्वरी समुदितास्ते राधया राधिताः ।\nयद्भाग्यं महदप्युमापतिमुखैश्चिंत्यं सदाभ्यंतरैस्तत्सूनोर्मधुराकृतेरधिचकास्त्यंडौघभास्यांशुभिः ११२।\nवातांबुपर्णाशनदेहशोषणैस्तपोभिरुग्रैर्जपयज्ञकर्मभिः ।\nअसाध्यमप्यायसधेनुसंभवो लोकं न गाहाख्यमखप्रवर्त्तनात् ११३।\nइतिहासमिमं पुण्यं यः पठेच्छृणुयादपि।। ।\nसोऽपि गोलोकमभ्येति किं श्रीभागवतं पुनः ११४।"
  }
]
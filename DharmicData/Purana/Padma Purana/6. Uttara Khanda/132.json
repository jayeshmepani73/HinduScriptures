[
  {
    "text": "पार्वत्युवाच।\nअनंतवासुदेवस्य कीदृशं स्मरणं स्मृतम् ।\nयच्छ्रुत्वा न पुनर्मोहो मानुषाणां प्रजायते १।\nमहादेव उवाच।\nदृष्टतत्वेन देवेशि स्मरंति विष्णुं नित्यशः ।\nतृषातुरो यथा वारि तद्वद्विष्णुं स्मराम्यहम् २।\nहिमेनाकुलितं विश्वं स्मरत्यग्निं यथा तथा ।\nतद्वदेव तु वै विष्णुं स्मरंति विबुधादयः ३।\nपतिव्रता यथा नारी पतिं स्मरति नित्यशः ।\nतथा स्मरंति लोकेशं विष्णुं विश्वेश्वरेश्वरम् ४।\nभयार्त्तः शरणं यद्वदर्थलोभी यथा धनम् ।\nपुत्रकामो यथा पुत्रं तथा विष्णुं स्मराम्यहम् ५।\nदूरस्थोऽपि यथा गेहं चातको माधवं यथा ।\nब्रह्मविद्यां ब्रह्मविदस्तथा विष्णुं स्मराम्यहम् ६।\nहंसा मानसमिच्छंति ऋषयः स्मरणं हरेः ।\nभक्ताश्च भक्तिमिच्छंति तथा विष्णुं स्मराम्यहम् ७।\nप्राणिनां वल्लभो देहो यत्र आत्माऽवतिष्ठति ।\nआयुर्वांच्छंति ये जीवास्तथा विष्णुं स्मराम्यहम् ८।\nभ्रमराश्च यथा पुष्पं चक्रवाका दिवाकरम् ।\nयथात्मवल्लभा भक्तिस्तथा विष्णुं स्मराम्यहम् ९।\nअंधेनाकुलिता लोका दीपं वांच्छंति वै यथा ।\nतथा वै पुरुषा लोके स्मरणं केशवस्य च १०।\nयथा श्रमार्त्ता विश्रामं निद्रा व्यसनिनो यथा ।\nगतालस्या यथा विद्यां तथा विष्णुं स्मराम्यहम् ११।\nमातंगाः पार्वतीं भूमिं सिंहा वनगजादिकम् ।\nतथैव स्मरणं विष्णोः कर्तव्यं पापभीरुभिः १२।\nसूर्यकांते रवेर्योगाद्वह्निस्तत्र प्रजायते ।\nएवं वै साधुसंयोगाद्धरौ भक्तिः प्रजायते १३।\nशीतरश्मेर्यथा कांतश्चंद्रयोगादपः श्रयेत् ।\nएवं वैष्णवसंयोगान्मुक्तिर्भवति शाश्वती १४।\nकुमुद्वती यथा सोमं दृष्ट्वा पुष्पं विकासते ।\nतद्वद्देवे कृता भक्तिर्मुक्तिदा सर्वदा नृणाम् १५।\nयथानलायाः संत्रस्ता भ्रमरी स्मरणं चरेत् ।\nतेन स्मरणयोगेन नलासारूप्यतामियात् १६।\nगोपीभिर्जारबुद्ध्या च विष्णोश्च स्मरणं कृतम् ।\nताश्च सायुज्यतां नीतास्तथा विष्णुं स्मराम्यहम् १७।\nकेऽपि वै दुष्टभावेन च्छद्मभावेन केचन ।\nके चापि लोभभावेन चिंतयंति जनार्दनम् १८।\nभक्त्या वा स्नेहभावेन द्वेषभावेन वा पुनः ।\nकेऽपि स्वामित्त्वभावेन बुद्धया वा बुद्धिपूर्वकम् १९।\nयेनकेनापि भावेन चिंतयंति जनार्दनम् ।\nइहलोके सुखं भुक्त्वा यांति विष्णोः सनातनम् २०।\nअहो विष्णोश्च माहात्म्यमद्भुतं लोमहर्षणम् ।\nयदृच्छयापि स्मरणं त्रिधामुक्तिप्रदायकम् २१।\nन धनेन समृद्धेन विपुलाविद्यया तथा ।\nएकेन भक्तियोगेन समीपे दृश्यते क्षणात् २२।\nसांनिध्येऽपि स्थितो दूरे नेत्रयोरंजनं यथा ।\nभक्तियोगेन दृश्येन भक्तैश्चैव सनातनः २३।\nइदं तत्वमिदं तत्वं मोहितो देवमायया ।\nभक्तितत्वं यदा प्राप्तं तदा विष्णुमयं जगत् २४।\nइंद्राद्यैरमृतं प्राप्तं सुखार्थे शृणु सुंदरि ।\nतथापि दुःखितास्ते वै भक्त्या विष्णोर्यथा विना २५।\nभक्तिमेवामृतं प्राप्य पुनर्दुःखं न जायते ।\nवैकुंठाख्यं पदं प्राप्य मोदते विष्णुसन्निधौ २६।\nवारि त्यक्त्वा यथा हंसः पयः पिबति नित्यशः ।\nएवं धर्मान्परित्यज्य विष्णोर्भक्तिं समाश्रयेत् २७।\nअन्यभक्तिं परित्यज्य विष्णुभक्तिं समाश्रयेत् ।\nतोयं बद्ध्वा तु वस्त्रेण कृतं कार्यं कथं भवेत् २८।\nप्राप्य देहं विना भक्तिं क्रियते स वृथाश्रमः ।\nविष्णुभक्तिं विना धर्मानुपदिशंति ये जनाः ।\nते पतंति सदा घोरे नरके नात्र संशयः २९।\nबाहुभ्यां सागरं तर्तुं यद्वन्मूर्खोऽभिवांछति ।\nसंसारसागरं तद्वद्विष्णुभक्तिं विना नरः ३०।\nविष्णुभक्तिं च रक्षंति कर्मणा पात्यते यदि ।\nअकिंचनः स्पृहायुक्तो मेरौ धत्ते यथा स्पृहाम् ३१।\nतव भक्तौ तथा देव मया हि क्रियते स्पृहा ।\nजन्मांतरे हि सा भक्तिर्मामकी यत्करोति हि ३२।\nवह्निर्यथेह स्वल्पोऽपि दहते विविधं वनम् ।\nतद्वदेव तु सा भक्तिरणुमात्रा कृता मया ३३।\nशतैश्च श्रूयते भक्तिः सहस्रैरपि बुध्यते ।\nतेषां मध्ये तु देवेशि भक्तोह्येकः प्रजायते ३४।\nबुद्धिं परेषां दास्यंति लोके बहुविधा जनाः ।\nस्वयमाचरते सोऽपि नरः कोटिषु दृश्यते ३५।\nपूजया हस्यते भक्तिर्जयेन परिहस्यते ।\nएवं भावो हि देवेशे भक्तिस्तेनैव गृह्यते ३६।\nसागरे च यथा पातः कूपे त्राणोपवेशनम् ।\nयस्य भावो हि तद्वच्च भक्तिः सा तेन गृह्यते ३७।\nमूले सिक्तस्य वृक्षस्य पत्रं शाखासु दृश्यते ।\nभजनादेव भो देवि फलमग्रे प्रतिष्ठितम् ३८।\nपानीयहारिणा यद्वत्घटे चित्तं प्रधीयते ।\nतद्वद्देवे हरौ चित्तं धृत्वा मोक्षमवाप्नुयात् ३९।\nशैशवे च यथा माता गुडं स्तोकं ददाति वै ।\nपुनर्याचति वै बालो गुडं वै लोभकारणात् ४०।\nनीरे नीरं यथाक्षिप्तं दुग्धे दुग्धं घृते घृतम् ।\nतद्वद्भेदं न पश्यंति विष्णुभक्तिप्रसादतः ४१।\nभानुः सर्वगतो यद्वद्वह्निः सर्वगतो यथा ।\nभक्तिः स्थितस्तथा भक्तः कर्मभिर्नैव बाध्यते ४२।\nअजामिलः स्वधर्मं च त्यक्त्वा पापं समाचरन् ।\nपुत्रं नारायणं स्मृत्वा मुक्तिं वै प्राप्तवान्ध्रुवम् ४३।\nदिवारात्रौ च ये भक्ता नाममात्रोपजीविनः ।\nवैकुंठवासिनस्ते वै तत्र वेदा हि साक्षिणः ४४।\nअश्वमेधादियज्ञानां फलं स्वर्गेऽपि दृश्यते ।\nतत्फलं तु समग्रं वै भुक्त्वा वै संपतंति च ४५।\nविष्णुभक्तिस्तथा देवि भुक्त्वा भोगाननेकशः ।\nवैकुंठं प्राप्य वा तेषां पुनरागमनं कदा ४६।\nविष्णुभक्तिः कृता येन विष्णुलोके वसत्यसौ ।\nदृष्टांतं पश्य देवेशि विष्णुभक्तिप्रसादतः ४७।\nग्रावाणो जलमध्यस्थाः शतशस्तेन तारिताः ।\nविना जलं सोमकांतो विष्णुभक्तस्य मानसम् ४८।\nदर्दुरो वसते नीरे षट्पदो हि वनांतरे ।\nगंधं वेत्ति कुमुद्वत्या भक्तो भक्तौ तथा हरेः ४९।\nगंगातटे वसंत्येके एके वै शतयोजनम् ।\nकश्चिद्गंगाफलं वेत्ति विष्णुभक्तिं परस्तथा 6.132.५०।\nकर्पूरागुरुभारं हि उष्ट्रो वहति नित्यशः ।\nमध्यगंधं न जानाति तथा विष्णुं बहिर्मुखाः ५१।\nमृगाः शालं हि जिघ्रंति कस्तूरीगंधमिच्छवः ।\nस्वनाभिस्थं न जानंति तथा विष्णुं बहिर्मुखाः ५२।\nउपदेशो हि मूर्खाणां वृथा वै नगनंदिनि ।\nतथैव विष्णुभक्तेर्हि उपदेशो बहिर्मुखे ५३।\nअहिना च पयः पीतं तत्पयो हि विषायते ।\nतथा वै चान्यभक्तानां विष्णुभक्तिर्विषायते ५४।\nचक्षुर्विना यथा दीपं दृष्ट्वा दर्पणमेव च ।\nसमीपस्था न पश्यंति तथा विष्णुं बहिर्मुखाः ५५।\nपावको हि यथा धूमैरादर्शोपि मलेन च ।\nयथोल्बेनावृतो गर्भो देहे कृष्णस्तथावृतः ५६।\nदुग्धे सर्पिः स्थितं यद्वत्तिले तैलं तु सर्वदा ।\nचराचरे तथा विष्णुर्दृश्यते नगनंदिनि ५७।\nएकसूत्रे मणिगणा धार्यंते बहवो यथा ।\nएवं ब्रह्मादिभिर्विश्वं संप्रोतं ब्रह्मचिन्मये ५८।\nयथा काष्ठे स्थितो वह्निर्मंथनादेव दृश्यते ।\nएवं सर्वगतो विष्णुर्ध्यानादेव प्रदृश्यते ५९।\nआदिरेको भवेद्दीपस्तस्माज्जाताः सहस्रशः ।\nएवमेकः स्थितो विष्णुः सर्वव्याप्य प्रतिष्ठति ६०।\nयथा सूर्योदये ज्योतिः पुष्करे तिष्ठते सदा ।\nदृश्यते बहुधा नीरे लोके विष्णुस्तथा हि सः ६१।\nमारुतः प्रकृतिस्थोऽपि नानागंधवहः सदा ।\nईश्वरः सर्वजीवस्थो भुंक्ते प्रकृतिजान्गुणान् ६२।\nशर्करा विषसंयोगान्नीरं भवति यादृशम् ।\nसंभूत्त्वा तादृशो ह्यात्मा कर्मणः फलमश्नुते ६३।\nउर्वी च नीरसंयोगान्नानावृक्षा प्रजायते ।\nप्रकृतेर्गुणसंयोगान्नानायोनिषु जायते ६४।\nगजे वै मशके चैव देवे वा मानुषेऽपि वा ।\nनाधिको न च न्यूनो वै निष्ठो देहे स निश्चलः ६५।\nब्रह्मादिस्तंबपर्यंता ये चात्र भुवि मानवाः ।\nदेवा यज्ञास्तथा नागा गंधर्वाः किन्नरादयः ६६।\nतेषु सर्वेषु दृश्यंते जले चंद्रमसो यथा ।\nस सच्चिदानंदशिवः स महेशो हि दृश्यते ६७।\nस वै विष्णुस्तथा प्रोक्तः सोऽयं सर्वगतो हरिः ।\nवेदांतवेद्यः सर्वेशः कालातीतो ह्यनामयः ६८।\nएवं तं वेत्ति यो देवि स भक्तो नात्र संशयः ।\nएको हि बहुधा ज्ञेयो बहुधाप्येक एव सः ६९।\nनामरूपविभेदेन जल्प्यते बहुधा भुवि ।\nचक्षुषा न रवेर्ज्योतिर्भानुना चक्षुरेधते ७०।\nपरमात्मा तथा चात्मा प्रतिदेहे तु सर्वदा ।\nघटे घटे यथाकाशस्तस्मिन्भग्ने यथा स्थितः ७१।\nरूपे रूपे तथा त्वं हि भग्ने तस्मिन्सुनिश्चलः ।\nयथा काष्ठमयं रूपं पतते प्रभुणा विना ७२।\nक्रिमिभेदमयो देहो पतते चात्मना विना ।\nहेम्नो भवंति वर्णाश्च वह्निना यांति पूर्ववत् ७३।\nतद्वज्जीवाः प्रपद्यंते भक्ता वै पूर्वरूपताम् ।\nस्वघनेनावृतं सूर्यं मूढाः पश्यंति निष्प्रभम् ७४।\nतथाऽज्ञानधियो मूढा न जानंति तमीश्वरम् ।\nनिर्विकल्पं निराकारं वेदां तैः परिपाठ्यते ७५।\nनिराकाराच्च साकारं स्वेच्छया च प्रकाशते ।\nतस्मात्संजातमाकाशं निःशब्दं गुणवर्जितम् ७६।\nआकाशान्मारुतो जातः सशब्दं च तदाऽभवत् ।\nवातादजायत ज्योतिर्ज्योतिषश्चाभवज्जलम् ७७।\nतज्जले रुक्मगर्भश्च विराड्वै विश्वरूपधृक् ।\nतस्य नाभिसरोजे च ब्रह्मांडानां च कोटयः ७८।\nप्रकृतिः पुरुषस्तस्मान्निर्मितं तु त्रिधा जगत् ।\nतयोर्द्वयोश्च संयोगात्तत्त्वयोगो ऽभ्यजायत ७९।\nसात्विकी विष्णुसंभूतिर्ब्रह्मा वै राजसः स्मृतः ।\nशिवस्तु तामसः प्रोक्त एभिः सर्वं प्रवर्तितम् ८०।\nएका ब्राह्मी स्थितिर्लोके कर्मबीजानुसारतः ।\nतया संहरते विष्णुः सर्वलोकानुशेषतः ८१।\nतिष्ठत्यसौ तदा तत्र भगवान्विष्णुरव्ययः ।\nएवं सर्वगतो विष्णुरादिमध्यांत एव च ८२।\nअविद्यया न जानंति लोका वै कर्मनिश्चिताः ।\nवर्णोचितानि कर्माणि यः कालेषु प्रकारयेत् ८३।\nयत्कर्मविष्णुदैवत्यं न हि गर्भस्य कारणम् ।\nवेदांतशास्त्रे मुनिभिः सर्वदैव विचार्यते ८४।\nब्रह्मज्ञानमिदं देहे तदहं परिकीर्त्तये ।\nशुभाशुभस्य कार्यं च कारणं मन एव हि ८५।\nमनसा शुध्यते सर्वं तदा ब्रह्म सनातनम् ।\nमन एव सदा बंधुर्मन एव सदा रिपुः ८६।\nमनसा तारिताः केचिन्मनसा यातिताश्च के ।\nमध्ये सर्वपरित्यागः बाह्ये कर्म तथाचरन् ८७।\nएवमेव कृतं कर्म कुर्वन्नपि न लिप्यते ।\nपद्मपत्रं यथा नीर लेशैरपि न लिप्यते ८८।\nअग्निरग्नौ यथा क्षिप्तो भक्त्या च किं प्रयोजनम् ।\nयदा भक्तिरसो ज्ञातो न मुक्ती रोचते तदा ८९।\nयोगैरष्टविधैर्विष्णुर्न प्राप्यश्चेह जन्मनि ।\nभक्त्या वा प्राप्यते विष्णुः सर्वदा सुलभो भवेत् ९०।\nवेदांतैः प्राप्यते ज्ञानं ज्ञानेन ज्ञेयमेव च ।\nतत्तु ज्ञेयं यदा प्राप्तं तदा शून्यमिदं जगत् ९१।\nबलेन प्राप्यते विष्णुर्योगैरष्टविधैश्च किम् ।\nसर्वेषामेव भावानां भावशुद्धिः प्रशस्यते ९२।\nआलिंग्यते यथा कांता यथा भावस्तथा फलम् ।\nउपानद्युक्तपादो हि वेत्ति चर्ममयीं महीम् ९३।\nबुद्धिर्यथाविधा यस्य तद्वत्स मन्यते जगत् ।\nदुग्धेन सिक्तो निंबोऽपि कटुभावं न तु त्यजेत् ९४।\nप्रकृतिं यांति भूतानि उपदेशो निरर्थकः ।\nछित्वा वै सहकारं च फलं पत्रं कथं लभेत् ९५।\nइंद्रियाणां सुखार्थेन वृथा जन्म कथं नयेत् ।\nस्थाल्यां वैडूर्यमय्यां हि पच्यते चौषधं यथा ९६।\nदह्यते चागदस्तद्वद्वृथाजन्म कथं भवेत् ।\nनिधानं च गृहे क्षिप्त्वा शुभः सेवां कथं चरेत् ९७।\nत्यक्त्वा वैकुंठनाथं तमन्यमार्गे कथं रमेत् ।\nभक्तिहीनैश्चतुर्वेदैः पठितैः किं प्रयोजनम् ९८।\nश्वापचो भक्तियुक्तस्तु त्रिदशैरपि पूज्यते ।\nस्वकरे कंकणं बद्ध्वा दर्पणैः किं प्रयोजनम् ९९।\nब्रह्मरुद्रादिभिर्देवैर्दत्तैश्वर्याश्च सेवकाः ।\nअर्पितं नैव गृह्णंति प्रभोश्चैव तु किंचन 6.132.१००।\nअकिंचनाय भक्ताय दातुं नालं गतो वरम् ।\nनिःशरीरस्य कृष्णस्य तत्र ध्यानं कथं भवेत् १०१।\nसाकारं बहवो दृष्ट्वा गता भक्त्या च तत्पदम् ।\nपूजा भक्तिः कथं शून्ये साकारे कथ्यते बुधैः १०२।\nशून्यमार्गे कथं याति आधारेण विना नरः ।\nसाकारो यः स्वयं स्वामी निराकारः स वै प्रभुः १०३।\nसाकारो हि सुखेनैव निराकारो न दृश्यते ।\nसेवारसश्च साकारे निराकारेण वैरसः १०४।\nसाकारेण निराकारो ज्ञायते स्वयमेव हि ।\nहरिस्मृतिप्रसादेन रोमांचित तनुर्यदा १०५।\nनयनानंदसलिलं मुक्तिर्दासी भवेत्तदा ।\nबाल्ये च यत्कृतं पापं तत्कथं न विनश्यति १०६।\nपूजादानव्रतैस्तीर्थैर्जपहोमैस्त्वदर्पितैः ।\nनिजधर्मं परित्यज्य तपो घोरं कथं चरेत् १०७।\nस्वधर्मे निधनं श्रेयः परमधर्मो भयावहः ।\nविधिं संत्यज्य शास्त्रीयं तपो घोरं कथं चरेत् १०८।\nआश्रमेण विना मूढो नैव सिद्धिमवाप्नुयात् ।\nब्रह्मणा निर्मिता वर्णाः स्वे स्वे धर्मे नियोजिताः १०९।\nस्वधर्मेणागतं द्रव्यं शुक्लद्रव्यं तदुच्यते ।\nशुक्लद्रव्येण यद्दानं दीयते श्रद्धयान्वितम् ११०।\nस्वल्पेनापि महत्पुण्यं तस्य संख्या न विद्यते ।\nनीचसंगेन यद्द्रव्यमानीतं गृहकर्मसु १११।\nतेन द्रव्येण यद्दानं कृतं वै मनुजादिभिः ।\nतत्फलं न भवेत्ते वै नैव तत्फलभागिनः ११२।\nयादृशं कुरुते कर्म इंद्रियाणां सुखेच्छया ।\nतादृशीं योनिमाप्नोति मूढो हि ज्ञानदुर्बलः ११३।\nइह यत्कुरुते कर्म तत्परत्रोपभुज्यते ।\nपुण्यमाचरतः पुंसो यदि दुःखं प्रजायते ११४।\nतदा तापो न कर्त्तव्यस्तत्कर्म पूर्वदेहजम् ।\nपापमाचरतः पुंसो जायते दुःखमेव च ११५।\nन कर्त्तव्यस्तदा हर्षः सुखे तत्र सुरेश्वरि ।\nरज्जुबद्धाश्च पशवः प्रभुणा स्वेच्छया यथा ११६।\nनीयंते कर्मबंधेन मनुजा अपि भूतले ।\nशाखामृगो वनचरो नृत्यते च गृहे गृहे ११७।\nएवं च कर्मणा जीवा नीयंते सर्वयोनिषु ।\nक्रीडता कंदुको यद्वत्प्रेर्यते प्रभुणेच्छया ११८।\nकर्मणा वा तथा जंतुर्नीयते सुखदुःखयोः ।\nप्राणी स्वकर्मभिर्बद्धो न शक्तो बंधनिग्रहे ११९।\nदेवा वै कर्मभिर्बद्धा ऋषयश्च तथापरे ।\nकैलासे रुद्रदेहस्था भुजंगा विषभोजिनः १२०।\nअसमर्थाः सुधा भोक्तुं कर्मयोनिर्बलीयसी ।\nनीरोगदेहदाता यो बुधैः सूर्यो हि कथ्यते १२१।\nतद्रथे सारथिः पंगुः कर्मयोनिर्बलीयसी ।\nइंद्रद्युम्नो हि राजर्षिर्गजत्वं कर्मणा गतः १२२।\nसमर्थस्वामिना तस्मिन्कर्मयोनिर्वृथा कृता ।\nरुद्रब्रह्मादयो देवा मानवाश्चासुराश्च ये १२३।\nते सर्वे कर्मबद्धाश्च विचरंति महीतले ।\nकर्माधीनं जगत्सर्वं विष्णुना निर्मितं पुरा १२४।\nतत्कर्मकेशवाधीनं रामनाम्ना विनश्यति ।\nसर्वत्रापि स्थितं तोयं मुक्तिदं तु सितासिते १२५।\nएवमाचरतां कर्म मुक्तिदं केशवार्चनम् ।\nइंद्रियाणां सुखार्थाय यः कर्म मनसाचरेत् १२६।\nअहं कृतेन मन्येत केवलं देहमेव हि ।\nमनसा संस्मरन्जंतुः प्रायश्चित्तं समाचरेत् १२७।\nस पूर्वकर्मभोक्ता च अग्रे कर्म न वर्द्धते ।\nप्रशंसंति ग्रहान्केचित्केचित्प्रेतपिशाचकान् १२८।\nकेचिद्देवान्प्रशंसंति ह्योषधीः केचिदूचिरे ।\nकेचिन्मंत्रं च सिद्धिं च केचिद्बुद्धिपराक्रमम् १२९।\nउद्यमं साहसं धैर्यं केचिन्नीतिं बलं तथा ।\nअहंकर्मप्रशंसाभिः सर्वे कामानुवर्तिनः १३०।\nइति मे निश्चिता बुद्धिः कथ्यते पूर्वसूरिभिः ।\nयदा पुण्यमयो जंतुः पापं किंचिन्नः विद्यते १३१।\nज्ञानं हि द्विविधं चैव तदा पुण्यं सुखं भवेत् ।\nपापं पुण्यं समं यस्य तदा कर्मसु विद्यते १३२।\nसमं योगं यदा द्वंद्वं तदानंदपदं व्रजेत् ।\nबाह्ये सर्वपरित्यागी मनसा संस्पृही भवेत् १३३।\nतद्वृथाचरितं तस्य तेन तत्पापभोगिनः ।\nबाह्ये करोति कर्माणि मनसा निःस्पृहो भवेत् १३४।\nत्यागोऽसौ मध्यमो ज्ञेयो न तु पूर्णफलं लभेत् ।\nबाह्यमध्ये परित्यज्य बुद्ध्या शून्यावलंबनम् १३५।\nत्यागः स उत्तमो ज्ञेयो योगिनामपि दुर्ल्लभः ।\nक्रोधात्सर्वं त्यजंत्येके केचिद्वादप्रभावतः १३६।\nकष्टात्सर्वं त्यजंत्येके त्यागाः सर्वेनुमध्यमाः ।\nसुबुद्ध्या श्रद्धया युक्तो न क्रोधादिवशंगतः १३७।\nकर्मणां ह्यवलिप्तोऽपि सुगतिं याति मानवः ।\nशुचीनां श्रीमतां गेहे धीमतां योगिनामपि १३८।\nयोगाद्भ्रष्टस्तु जायेत कुले वै द्विजपूर्वके ।\nस्वल्पेनैव तु कालेन पूर्णं योगं च विंदति १३९।\nचिदानंदपदं गच्छेद्योगभक्तिप्रसादतः ।\nपंकेनैव यथा पंकं रुधिरं रुधिरेण वै १४०।\nहिंसया कर्मणा कर्म कथं क्षालयितुं क्षमः ।\nहिंसाकर्ममयोयज्ञः कथं कर्मक्षये क्षमः १४१।\nस्वर्गकामकृता यज्ञा स्वर्गे ते चाल्पसौख्यदाः ।\nअनित्यानि तु सौख्यानि भवंति च बहून्यपि १४२।\nनित्यं सौख्यं न तेष्वस्ति विना भक्त्या हरेः क्वचित् ।\nसार्वभौमसुखं राज्यं स्वर्गे चापि तथा सुखम् १४३।\nअन्यत्किंचिन्न वांछामि गर्भवासाद्बिभेम्यहम् ।\nग्रावा वै भिद्यते लोहैर्माणिक्यं नैव भिद्यते १४४।\nनानाकाममयी बुद्ध्या विष्णुभक्तिर्न भिद्यते ।\nबको जलचरान्भुंक्ते मंडूकादींश्च वर्जयेत् १४५।\nतथा यमः सर्वहंता वर्जयेत्कृष्णसेवकान् ।\nयो रक्षति स हर्ता च स वै पालक उच्यते १४६।\nअपराधशतैर्युक्तं स्वं स्थाने यत्र वासिता ।\nयथा कृतापराधस्य कृष्णस्तस्य कृपाकरः १४७।\nफलं च लभते वाद्य रक्षकः किं करोति चेत् ।\nएवमात्मा च देहेस्मिन्परवश्यकृपाकरः १४८।\nप्राप्तो न पारः शनकैर्मल्लैर्युक्ता न वापि ता ।\nव्याधस्य मुक्तिदाता च कुब्जका तारिता स्वयम् १४९।\nब्रह्माद्यैर्दुर्लभः स्वप्ने सुलभो गोपमंदिरे ।\nगोपोच्छिष्टं यदा भुक्तं तदा ते तारिताः स्वयम् 6.132.१५०।\nयोगिभिर्गीयते नित्यं परमात्मा जनार्दनः ।\nअव्ययः पुरुषः श्रीमान्दृष्ट्वा तैर्देवि विस्मये १५१।\nएतत्स्मरणकं दिव्यं ये पठंति दिने दिने ।\nसर्वपापविनिर्मुक्ता यांति विष्णोः सनातनम् १५२।\nअनया भावबुद्ध्या च पठनं विष्णुसन्निधौ ।\nइहलोके सुखं भुक्त्वा परं पदमवाप्नुयात् १५३।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखण्डे विष्णुस्मरणंनाम द्वात्रिंशाधिकशततमोऽध्यायः १३२।"
  }
]
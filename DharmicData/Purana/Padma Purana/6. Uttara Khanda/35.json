[
  {
    "text": "महादेव उवाच-\nअतस्त्वां संप्रवक्ष्यामि उन्मीलनीमनुत्तमाम् ।\nयस्याः श्रवणमात्रेण जन्मसंसारबंधनात् १।\nपापात्मा मुच्यते पापैः स्वर्गलोके महीयते ।\nदेवताः पितरश्चैव तस्या गतिमवाप्नुयुः २।\nविद्यार्थी लभते विद्यां सर्वकामानवाप्नुयात् ।\nतस्या व्रतान्न संदेहः स्वर्गलोके महीयते ३।\nस्वस्थानं तत्र वै प्राप्तः शिवलोके महीयते ।\nअतस्त्वं कुरुषे राजन्वैष्णवानां तु पूजनम् ४।\nवैष्णवानां तु ये राजन्सेवा कुर्वंति नित्यशः ।\nतेषां दंडं च कुरुषे नो वा तेषां नराधिपः ५।\nभोजनानंतरं तेषां भोजनं कुरुते नृप ।\nतैरेव पूजितो विष्णुर्यैर्भक्त्या तु प्रपूजितः ६।\nशालग्रामशिलाभूतां दत्त्वा मूर्द्धनि प्रत्यहम् ।\nत्वं धारयसि भूपाल कंठे नित्यं सुभक्तितः ७।\nधूपशेषं तु वै विष्णोर्भक्त्या भजसि भूपते ।\nआरार्तिकं सदा कृत्वा भक्तानां वेदयेर्नृप ८।\nशंखोदकं हरेर्मूर्ध्नि भ्रामयित्वा तु भक्तितः ।\nनित्यं बिभर्षि शिरसि शेषं यच्छसि वैष्णवान् ९।\nनैवेद्यं प्रत्यहं कृत्वा सर्वोपस्करसंयुतम् ।\nविष्वक्सेनाय दत्वा वै स्वयं भुनक्षि वाडव १०।\nविष्णोर्निवेदितं चान्नं वैष्णवैः सह भुज्यते ।\nनित्यं नामसहस्रेण भक्त्या स्तौषि जनार्दनम् ११।\nदीपार्घदानं वै विष्णोः कुरुषे गीतनर्तनम् ।\nश्यामांकुरैः पूजयसे पूज्यंते नृपसत्तम १२।\nश्यामांकुरैः सदा वत्स पूजनं चाति दुर्ल्लभम् ।\nपृथ्वीदानसमं पुण्यं दूर्वया पूजने कृते १३।\nअतो वै नास्ति लोकेऽस्मिन्दूर्वायाः सदृशं भुवि ।\nतया वै पूजनं कार्यं विष्णुसायुज्यमिच्छता १४।\nअतस्त्वं कुरुषे नित्यं पूजनं दूर्वया सह ।\nयवाक्षतैर्विशेषेण पूजनं कुरुषेन वा १५।\nपक्षेपक्षे नृपश्रेष्ठ विधिवद्द्वादशीव्रतम् ।\nयत्कृतं तु महाराज महापापप्रणाशनम् १६।\nमोक्षदं सुखदं चैव तथायुष्यप्रदं सदा ।\nएतद्विष्णुव्रतं प्रोक्तं वैष्णवानां तु मोक्षदम् १७।\nगृहस्थानां तु सुखदं यतीनां मुक्तिदायकम् ।\nसर्वरोगादिशमनं पवित्रं कायशोधनम् १८।\nव्रतमेतच्च कुरुषे नो वा चैव नराधिप ।\nदशमीवेधरहितं कुरुषे जागरान्वितम् १९।\nतुलसीपत्रनिकरैर्नित्यं पूजयसे हरिम् ।\nगोपीचंदनजं पत्रं भाले वा नृपसत्तम २०।\nधारितं सर्वलोकानां पवित्रीकरणं नृप ।\nअतस्त्वं च धारयसे गोपीचंदनसंभवम् २१।\nब्रह्महा हेमहारी च मद्यपानी तथैव च ।\nअगम्यगो महापापी तथा ह्यनृतभाषितः २२।\nते सर्वे मुक्तिमायांति तिलकं धारणादृताः ।\nबिभर्षि कंठे नित्यं त्वं धात्रीफलसमुद्भवाम् २३।\nमालां मुख्यायुतसमां तुलसीपत्रसंभवाम् ।\nशालग्रामशिलायुक्तां द्वारकायां समुद्भवाम् २४।\nनित्यं पूजयसे भूप भुक्तिमुक्तिफलप्रदाम् ।\nपद्मसंज्ञं पुराणं वै पठसे पुरतो हरेः २५।\nचरितं दैत्यराज्यस्य प्रह्लादस्य च भूपते ।\nवासरं वासुदेवस्य सवेधं कुर्वतो नरान् २६।\nनिवारयसि भूपाल शास्त्रं दृष्ट्वा प्रयत्नतः ।\nसवेधं वासरं विष्णोर्यस्मिन्राष्ट्रे प्रवर्तते २७।\nलिप्यते तेन पापेन राजा भवति नारकी ।\nवेधं चतुर्विधं त्यक्त्वा समुपोष्य हरेर्दिनम् ।\nकुलकोटिं समुद्धृत्य विष्णुलोके महीयते २८।\nगौतम उवाच-\nशृणु भूपाल वक्ष्यामि वैष्णवाख्यं महाव्रतम् ।\nयं श्रुत्वा पापिनः सर्वे मुक्तिमायांति तत्क्षणात् २९।\nद्वादशीसंभवं पुण्यं मया ख्यातं न कस्यचित् ३०।\nवैष्णवोऽसि महाराज भक्तो भागवते नृणाम् ।\nवैष्णवं तु महागुह्यं तद्व्रतं त्वं निशामय ३१।\nउन्मीलनी नाम पुरा भक्त्या मे माधवेन तु ।\nकथिता सुप्रसन्नेन तां ते भूप वदाम्यहम् ३२।\nएकादशी अहोरात्रं प्रभाते घटिका भवेत् ।\nउन्मीलनी तु सा ज्ञेया विशेषेण हरिप्रिया ३३।\nत्रैलोक्ये यानि तीर्थानि पुण्यान्यायतनानि च ।\nकोट्यंशे नैव तुल्यानि मखा वेदास्तपांसि च ३४।\nउन्मीलनी समं किंचिन्न भूतं न भविष्यति ।\nप्रयागो न कुरुक्षेत्रं न काशी न च पुष्करः ३५।\nशैलो हिमाचलो नैव न मेरुर्गंधमादनः ।\nशैलो न नीलनिषधो न विंध्यो नैव नैमिषम् ३६।\nगोदावरी न कावेरी चंद्रभागा न वेदिका ।\nन तापी न पयोष्णी च न क्षिप्रा नैव चंदना ३७।\nचर्मण्वती च सरयूश्चंद्रभागा न गंडिका ।\nगोमती च विपाशा च शोणाख्यश्च महानदः ३८।\nकिमत्र बहुनोक्तेन भूयोभूयो नराधिप ।\nउन्मीलनीसमं किंचिन्न देवः केशवात्परः ३९।\nउन्मीलनीमनु प्राप्य यैः कृतं केशवार्चनम् ।\nपापचक्रसमूहस्य राशयः पतिताः क्षणात् ४०।\nयस्मिन्मासे महीपाल तिथिरुन्मीलनी भवेत् ।\nतन्मासनाम्ना गोविंदः पूजनीयः प्रयत्नतः ४१।\nजातरूपमयः कार्यं मासनाम्ना तु माधवः ।\nस्वशक्त्या विश्वरूपस्तु श्रद्धाभक्तिसमन्वितः ४२।\nपवित्रोदकसंयुक्तं पंचरत्नसमन्वितम् ।\nगंधपुष्पाक्षतैर्युक्तं कुंभं स्रग्दामभूषितम् ४३।\nपात्रं च सोदकं कार्यं गोधूमैश्चापि पूरितम् ।\nनानारत्नैश्च संयुक्तं नानागंधैः प्रपूजितम् ४४।\nमल्लिकामोदसंयुक्तं जातीपुष्पैः प्रपूजितम् ।\nश्वेताख्यैस्तंदुलैश्चैव पूरणीयः प्रयत्नतः ४५।\nप्रदद्याद्वस्त्रयुग्मं तु उपवीतं तु सोत्तरम् ।\nउपानहौ तु राजर्षे आतपत्रं शिरोपरि ४६।\nभोजनं जलपात्रं च सप्तधान्यं तिलैः सह ।\nरूप्यं चैव तु कार्पासं पायसं मुद्रिका हरेः ४७।\nधेनुर्वात्र तु दातव्या वत्सालंकारसंयुता ।\nसुवर्णशृंगी रौप्यखुरी ताम्रपृष्ठी तथैव च ४८।\nकांस्यदोहीं रत्नपुच्छीं दद्याद्वै गुरवे तदा ।\nशय्यां सोपस्करां दद्यात्साधवे भक्तिपूर्वकम् ४९।\nधूपं दीपं तु नैवेद्यं फलपत्रं निवेदयेत् ।\nपूजनीयो महाभक्तैर्मंत्रैरेभिस्तु केशवः 6.35.५०।\nतुलसीपत्रसंयुक्तैः पुष्पैः कालोद्भवैस्तथा ।\nमासनाम्नैव चरणौ जानुनी विष्णुरूपिणे ५१।\nगुह्ये तु गुह्यपतये कटे वै पीतवाससे ।\nब्रह्ममूर्तिभृते नाभावुदरे विश्वयोनये ५२।\nहृदये ज्ञानगम्याय कंठे वैकुंठमूर्तये ।\nऊर्द्ध्वगाय ललाटे तु बाहौ दक्षांतकारिणे ५३।\nउत्तमांगे सुरेशाय सर्वांगे सर्वमूर्तये ।\nस्वनाम्ना चायुधादीनि पूजनीयानि भक्तितः ५४।\nअर्घदानं प्रकर्तव्यं नालिकेरादिभिः समम् ।\nशंखोपरि जले कृत्वा गंधपुष्पाक्षतान्वितम् ५५।\nसूत्रेणावेष्टितं कृत्वा दद्यादर्घं विधानतः ।\nदेवदेव महादेव श्रीकेशव जनार्दन ५६।\nसुब्रह्मण्य नमस्तेऽस्तु पुण्यराशिविवर्धन ।\nशोकमोहमहापापान्मामुद्धर भवार्णवात् ५७।\nसुकृतं न कृतं किचिज्जन्मकोटिशतैरपि ।\nतथापि मां महास्वामिन्मामुद्धर भवार्णवात् ५८।\nव्रतेनानेन देवेश ये चान्ये मम पूर्वजाः ।\nवियोनिं च गताश्चान्ये पापमृत्युवशं गताः ५९।\nये भविष्यंति येऽतीताः प्रेतलोकान्समुद्धर ।\nश्रांतोस्म्यहमधीनस्य भक्तिरव्यभिचारिणी ६०।\nदत्तमर्घं मया तुभ्यं भक्त्या गृह्ण गदाधर ।\nदत्वार्घं धूपदीपाद्यैर्नैवेद्यैर्विष्णुसंभवैः ६१।\nस्तोत्रैर्नीराजनैर्गीतैर्भृत्यैः संतोषयेद्धरिम् ।\nवस्त्रैर्दानैश्च गोदानैर्भोजनैस्तोषयेद्गुरुम् ६२।\nतथातथा विधातव्यं गुरुर्वै प्रीतिमाप्नुयात् ।\nलोकानां तारणार्थाय धात्रा सृष्टो गुरुर्यतः ६३।\nअतो वै गुरुपूजा च कर्त्तव्या वै प्रयत्नतः ।\nअहितं यो नाशयति स्वहितं दर्शयेत्सदा ६४।\nस गुरुः स च विज्ञेयः सर्वधर्मार्थकोविदः ।\nअकुर्वन्वित्तशाठ्यं तु गुरवे तं निवेदयेत् ६५।\nगुरोर्निवेदिते भूप परिपूर्णं भवेद्व्रतम् ।\nकृत्वा दिवातनं कर्म भोजनं ब्राह्मणैः सह ६६।\nकर्त्तव्यं नृपशार्दूल दिनं नेयं कथानकैः ।\nअनेन विधिना यस्तु कुर्यादुन्मीलनीव्रतम् ६७।\nकल्पकोटिसहस्राणि वसते विष्णुसन्निधौ ६८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे उन्मीलनीव्रतंनाम पंचत्रिंशोऽध्यायः ३५।"
  }
]
[
  {
    "text": "श्रीकृष्ण उवाच-\nततो गुणवती श्रुत्वा रक्षसा निहतावुभौ ।\nपितृभर्तजदुःखार्त्ता करुणं पर्यदेवयत् १।\nगुणवत्युवाच-\nहा नाथ हा पितस्त्यक्त्वा गच्छतं क्व मया विना ।\nबालाहं किं करोम्यद्य ह्यनाथा भवता विना २।\nको नु मामास्थितां गेहे भोजनाच्छादनादिभिः ।\nअकिंचित्कुशलां स्नेहात्पालयिष्यति दुःखिताम् ३।\nहतभाग्या गतसुखा हतेशा हतजीविता ।\nशरणं कं व्रजाम्यद्य त्वन्नाथा बतबालिशा ४।\nश्रीकृष्ण उवाच-\nएवं बहुविलप्याथ कुररीव भृशातुरा ।\nपपात भूमौ विकला रंभा वातहता यथा ५।\nचिरादाश्वस्य सा भूमौ विलप्य करुणं बहु ।\nनिमग्ना दुःखजलधौ शोकार्त्ता समवर्त्तत ६।\nसाग्रहोपस्करान्सर्वान्विक्रीय शुभकर्मकृत् ।\nतयोश्चक्रे यथाशक्ति पारलौकिक सत्क्रियाम् ७।\nतस्मिन्नेव पुरे वासं चक्रे प्रभृतिजीवितम् ।\nविष्णुभक्तिपरा शांता सत्यशौचा जितेंद्रिया ८।\nव्रतद्वयं तया सम्यगाजन्म मरणात्कृतम् ।\nएकादशीव्रतं सम्यक्सेवनं कार्त्तिकस्य च ९।\nएतद्व्रतद्वयं कांते ममातीव प्रियंकरम् ।\nभुक्तिमुक्तिकरं सम्यक्पुत्रसंपत्तिकारकम् १०।\nकार्तिके मासि ये नित्यं तुलासंस्थे दिवाकरे ।\nप्रातः स्नास्यंति ते मुक्ता महापातकिनोऽपि च ११।\nसंमार्जनं गृहे विष्णोः स्वस्तिकादि निवेदनम् ।\nविष्णुपूजां प्रकुर्वंति जीवन्मुक्ताश्च ते नराः १२।\nस्नानं जागरणं दीपं तुलसीवनसेवनम् ।\nकार्त्तिके ये प्रकुर्वंति ते नरा विष्णुमूर्त्तयः १३।\nइत्थं दिनत्रयमपि कार्तिके ये प्रकुर्वते ।\nदेवानामपि ते वंद्याः किं यैराजन्मतः कृतम् १४।\nइत्थं गुणवती सम्यक्प्रत्यब्दं प्रतिनीयते ।\nनित्यं विष्णोः परिकरे भक्ता तत्परमानसा १५।\nकदाचिज्जरसा साथ कृशांगी ज्वरपीडिता ।\nस्नातुं गंगां गता कांते कथंचिच्छनकैस्तथा १६।\nयावज्जलांतरगता कंपिता शीतपीडिता ।\nतावत्सा विह्वला पश्यद्विमानं प्राप्तमंबरात् १७।\nशंखचक्रगदापद्महस्तैरासन्नमंबरात् ।\nविष्णुरूपधरैः सम्यग्वैनतेयध्वजांकितैः १८।\nआरोहयन्विमानं तमप्सरोगणसेवितम् ।\nचामरैर्वीज्यमानां तां वैकुंठमनयन्गणाः १९।\nअथ सा तद्विमानस्था ज्वलदग्निशिखोपमा ।\nकार्त्तिकव्रतपुण्येन मत्सान्निध्यगताभवत् २०।\nअथ ब्रह्मादिदेवानां यथा प्रार्थनया भुवम् ।\nआगच्छता गणाः सर्वे यातास्तेऽपि मया सह २१।\nएतेपि यादवाः सर्वे मद्गणा एव भामिनि ।\nपिता ते देवशर्माभूत्सत्राजिदधिपो ह्ययम् २२।\nयश्चंद्रशर्मा सोऽक्रूरस्त्वं सा गुणवती शुभे ।\nकार्त्तिकव्रतपुण्येन बहुमत्प्रीतिवर्द्धनी २३।\nमम द्वारे त्वया पूर्वं तुलसीवाटिका कृता ।\nतस्मादयं कल्पवृक्षस्तवांगणतः शुभे २४।\nकार्तिके दीपमानं च यत्त्वया तु कृतं पुरा ।\nत्वद्देहगेहसंस्थेयं तस्माल्लक्ष्मी स्थिराभवत् २५।\nयच्च व्रतादिकं सर्वं विष्णवे भर्तृरूपिणे ।\nनिवेदितवती तस्मान्मम भार्यात्वमागता २६।\nआजन्ममरणात्पूर्वं कार्त्तिके यद्व्रतं कृतम् ।\nकदाचिदपि तेनैव मद्वियोगं न पश्यसि २७।\nएवं ये कार्त्तिके मासि नरा व्रतपरायणाः ।\nमत्सान्निध्यं गतास्तेऽपि प्रीतिदा त्वं यथा मम २८।\nयज्ञदानव्रततपः कारिणो मानवाः खलु ।\nकार्त्तिकव्रतपुण्यस्य नाप्नुवंति कलामपि २९।\nइत्थं निशम्य भुवनाधिपतेस्तदानीं प्राक्पुण्यजन्मभव वैभव जातहर्षा ।\nविश्वेश्वरं त्रिभुवनैकनिदानभूतं कृष्णंप्रणम्य वचनं निजगाद सत्या ३०।\nइति श्रीपाद्मेमहापुराणे पंचपंचाशत्सहस्रसंहितायां कार्त्तिकमाहात्म्ये श्रीकृष्णसत्यभामासंवादे सत्यापूर्वजन्मवर्णनंनामैकोननवतितमोऽध्यायः ८९।"
  }
]
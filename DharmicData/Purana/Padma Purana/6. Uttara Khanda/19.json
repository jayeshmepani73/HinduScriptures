[
  {
    "text": "युधिष्ठिर उवाच-\nश्रीशैलः पर्वतो रम्यः कुत्र तिष्ठति नारद ।\nकिं तत्र वर्त्तते तीर्थं कस्य देवस्य पूजनम् ।\nकस्यां दिशि समाख्यातो लोकेषु च वदाधुना १।\nनारद उवाच-\nशृणु राजन्प्रवक्ष्यामि श्रीशैलं पर्वतोत्तमम् ।\nयं श्रुत्वा मुच्यते लोको बालहत्यादि पातकात् २।\nतत्पर्वतवनं रम्यं मुनिभिश्चोपसेवितम् ।\nनानाद्रुमलताकीर्णं नानापुष्पोपशोभितम् ३।\nहंसकोकिलनादैश्च मयूरध्वनिनादितम् ।\nश्रीवृक्षैश्च कपित्थैश्च शिरीषै राजवृक्षकैः ४।\nपारिजातकपुष्पैश्च कदंबोदुंबरैस्तथा ।\nनानापुष्पैः सुगंधाढ्यैर्वासितं तद्वनं गिरौ ५।\nसर्वाभिरृषिपत्नीभिः सशिष्याभिः सुसेवितम् ।\nकेचिदभ्यासयुक्ताश्च केचिद्व्याख्यानतत्पराः ६।\nकेचिदूर्ध्वभुजास्तत्र अंगुष्ठाग्रैः स्थिताः परे ।\nशिवध्यानरताः केचित्केचिद्विष्णुपरायणाः ७।\nनिराहाराश्च केप्यत्र केचित्पर्णाशने रताः ।\nकंदमूलफलाहाराः केचिन्मौनव्रताः स्थिताः ८।\nएकपादाः स्थिताः केचित्केचित्पद्मासने स्थिताः ।\nकेचिच्चैव निराहारास्तपस्तेपुः सुदुष्करम् ९।\nआश्रमाणि च पुण्यानि नद्यश्च विविधाः शुभाः ।\nदेवखातान्यनेकानि तडागानि बहूनि च १०।\nपर्वतोऽयं महाराज दृश्यते किल सर्वतः ।\nमल्लिकार्जुनको राजन्यत्र तिष्ठति नित्यशः ११।\nतच्चैव शिखरं रम्यं पर्वतोपरि सेवितम् ।\nशृंगदर्शनमात्रेण मुक्तिरेव न संशयः १२।\nदक्षिणां दिशमाश्रित्य वर्त्तते पर्वतोत्तमः ।\nअत्र गंगा महद्रम्या पातालेति समाश्रिता १३।\nतत्र च स्नानमात्रेण महापापैः प्रमुच्यते ।\nश्रीशैलशिखरं दृष्ट्वा वाराणस्यां मृतौ ध्रुवम् १४।\nकेदारे ह्युदकं पीत्वा पुनर्जन्म न विद्यते ।\nतापसानां महत्स्थानं योगिनां च तथैव च १५।\nतस्मात्सर्वप्रयत्नेन दर्शनं तस्य कारयेत् ।\nअयं विज्ञानदेवोऽसौ महापातकनाशनः १६।\nसिद्धपुरं च नगरं रम्यं स्वर्गसुखावहम् ।\nनित्यमप्सरसो यत्र गायंति च रमंति च १७।\nअतः पर्वताराजोऽयं दर्शने सौख्यकारकः ।\nतस्य तैर्दर्शनं कार्यं मुक्तिमिच्छंति ये नराः १८।\nइति श्रीपाद्मे महापुराणे पंचपंचाशतसहस्रसंहितायां उत्तरखंडे श्रीशैलोपाख्याने एकोनविंशोऽध्यायः१९।"
  }
]
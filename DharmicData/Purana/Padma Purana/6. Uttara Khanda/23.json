[
  {
    "text": "महादेवउवाच-\nशृणु नारद वक्ष्यामि माहात्म्यं तुलसीभवम् ।\nयच्छ्रुत्वा मुच्यते पापादाजन्ममरणांतिकात् १।\nपत्रं पुष्पं फलं मूलं शाखा त्वक्स्कंधसंज्ञितम् ।\nतुलसी संभवं सर्वं पावनं मृत्तिकादिकम् २।\nशरीरं दह्यते येषां तुलसीकाष्ठवह्निना ।\nदत्वा च तुलसीकाष्ठं सर्वांगेषु मृतस्य वै ३।\nपश्चाद्यः कुरुते दाहं सोऽपि पापात्प्रमुच्यते ।\nमरणे यस्य संप्राप्तं कीर्तनं स्मरणं हरेः ४।\nतुलसीदारुणा दाहो न तस्य पुनरावृतिः ।\nयद्येकं तुलसीकाष्ठं मध्ये काष्ठशतस्य हि ५।\nदाहकाले भवेन्मुक्तिः कोटिपापायुतस्य च ।\nगंगांभसाभिषेकेण यांति पुण्यानि पुण्यताम् ६।\nतुलसीकाष्ठमिश्राणि यांति दारूणि पुण्यताम् ।\nतुलसीकाष्ठसंमिश्रा यावत्प्रज्वलते चिता ७।\nदह्यंति तस्य पापानि कल्पकोटिकृतानि वै ।\nदह्यमानं नरं दृष्ट्वा तुलसीकाष्ठवह्निना ८।\nनयंति तं विष्णुदूता न च वै यमकिंकराः ।\nजन्मकोटिसहस्रैस्तु मुक्तो याति जनार्दनम् ९।\nदह्यंते ये नरा लोके तुलसीकाष्ठवह्निना ।\nतान्विमानस्थितान्देवाः क्षिपंति कुसुमांजलिम् १०।\nनृत्यंत्यप्सरसः सर्वा गीतं गायंति गायकाः ।\nजायंते वीक्ष्य तं विष्णुः संतुष्टः शंभुना सह ११।\nगृहीत्वा तं करे शौरिर्गृहं नीत्वास्य चांगतः ।\nमार्जयेत्सर्वपापानि पश्यतां त्रिदिवौकसाम् १२।\nमहोत्सवं कारयित्वा जयशब्दपुरःसरम् ।\nज्वलते यत्र चाज्येन तुलसीकाष्ठपावकः १३।\nअग्न्यगारे श्मशाने वा दह्यते पातकं नृणाम् ।\nहोमं कुर्वंति ये विप्रास्तुलसीकाष्ठवह्निना ।\nसिक्ते सिक्ते तिले वापि अग्निष्टोमफलं लभेत् १४।\nयो ददाति हरेर्धूपं तुलसीकाष्ठसंभवम् ।\nशतक्रतुसमं पुण्यं लभते गोशतं फलम् १५।\nनैवेद्यं पच्यते यस्तु तुलसीकाष्ठवह्निना ।\nमेरुतुल्यं भवेद्दत्तं तदन्नं केशवस्य हि १६।\nतुलसीपावकेनाथ यो दीपं कुरुते हरेः ।\nदीपलक्षसहस्राणां पुण्यं स लभते फलम् १७।\nन तेन सदृशो लोके वैष्णवो भुवि दृश्यते ।\nयः प्रयच्छति कृष्णस्य तुलसीकाष्ठचंदनम् १८।\nस जायते कृपापात्रं विष्णोर्वाडवसत्तम १९।\nतुलसीदारुजातेन चंदनेन कलौ हरिम् ।\nविलिप्य भक्तितो नित्यं रमते हरिसन्निधौ २०।\nतुलसीपंकलिप्तांगः कुरुते विष्णुपूजनम् ।\nपूजाशतदिनैकाह्ना लभ्यते गोशतं फलम् २१।\nविलेपार्थे तु कृष्णस्य तुलसीकाष्ठचंदनम् ।\nमंदिरे तिष्ठते यावत्तावत्पुण्यफलं शृणु २२।\nतिलप्रस्थाष्टकं दत्वा यत्पुण्यं प्राप्नुयान्नरः ।\nतत्फलं जायते पुंसां प्रसादाच्चक्रपाणिनः २३।\nयो ददाति पितॄणां तु पिंडे तुलसिसंभवम् ।\nदलं संजायते तृप्तिः पत्रे पत्रे शताब्दिका २४।\nतुलसीमूलमृत्स्नैव स्नानं कुर्याद्विशेषतः ।\nतेन तीर्थे कृतं स्नानं यावच्चांगे च मृत्तिका २५।\nतदीय यातु मंजर्या पूजनं च करोति यः ।\nनानापुष्पैः कृता पूजा यावच्चंद्रदिवाकरौ २६।\nयस्मिन्गृहेऽवतिष्ठेत तुलसी वृक्षवाटिका ।\nदर्शनात्स्पर्शनाच्चैव ब्रह्महत्यादिपातकम् ।\nतत्सर्वं विलयं याति दर्शनेनैव नारद २७।\nमहादेव उवाच-\nअथान्यत्ते प्रवक्ष्यामि शृणुष्वैकाग्रमानसः ।\nन कस्यापि च कथितं शृणु देवर्षिसत्तम २८।\nयत्र यत्र गृहे ग्रामे वने वा तुलसी भवेत् ।\nतत्र तत्र जगत्स्वामी प्रीतात्मा च वसेद्धरिः २९।\nगृहे तस्मिन्न दारिद्र्यं नायोगो बंधुसंभवः ।\nन दुःखं न भयं रोगस्तुलसी यत्र तिष्ठति ३०।\nसर्वत्र तुलसी पुण्या पुण्यक्षेत्रे विशेषतः ।\nसंनिधौ तस्य देवस्य रोपणात्पृथिवीतले ३१।\nतेषां विष्णुपदं नित्यं तुलस्यारोपणे कृते ।\nउत्पादान्दारुणान्रोगान्दुर्निमित्तान्यनेकशः ।\nतुलस्याभ्यर्चिते भक्त्या हंत शांतिकरो हरिः ३२।\nतुलसीगंधमाघ्राय यत्र गच्छति मारुतः ।\nदिशो दश च ताः पूता भूतग्रामश्चतुर्विधः ३३।\nयस्मिन्गृहे मुनिश्रेष्ठ तुलसीमूलमृत्तिका ।\nसर्वदा तत्र तिष्ठंति देवताश्च शिवो हरिः ३४।\nतुलसीवनजा छाया यत्र यत्र भवेद्दिवज ।\nतर्पणं कुरुते तत्र पितॄणां दत्तमक्षयम् ३५।\nतस्य मूले स्थितो ब्रह्मा मध्ये देवो जनार्दनः ।\nमंजर्यां वसते रुद्रः तुलसी तेन पावनी ३६।\nविना यस्तुलसीं कुर्यात्संध्याकाले तु मार्जनम् ।\nतत्सर्वं राक्षसहृतं नरकं च प्रयच्छति ३७।\nतुलसीपत्रगलितं तोयं यः शिरसावहेत् ।\nगंगाफलमवाप्नोति शतधेनुफलं लभेत् ३८।\nशिवालये विशेषेण रोपयेत्तुलसीं यदि ।\nबीजसंख्या वसेत्स्वर्गे प्रत्येकं युगसंख्यया ३९।\nउमया तु पुरा देवि शंकरार्थं हिमालये ।\nरोपिताः शतवृक्षास्तु तुलस्याः प्रणतोऽस्म्यहम् ४०।\nपर्वण्यवसरे यस्तु श्रावणे चाथ रोपयेत् ।\nसंक्रांतिदिवसे चैव तुलसी चातिपुण्यदा ४१।\nतुलसीं पूजयेन्नित्यं दरिद्र ईश्वरो भवेत् ।\nसर्वसिद्धिकरामूर्तिः कृष्णः कीर्तिं ददाति च ४२।\nशालग्रामशिला यत्र तत्र संनिहितो हरिः ।\nतत्र स्नानं च दानं च वाराणस्यां शताधिकम् ४३।\nकुरुक्षेत्रं प्रयागं च नैमिषारण्यमेव च ।\nतस्य कोटिगुणं पुण्यं शालग्रामशिलार्चनात् ४४।\nशालग्राममयी मुद्रा संस्थिता यत्र हि क्वचित् ।\nवाराणस्यां च यत्पुण्यं सर्वं तत्रैव तद्भवेत् ४५।\nब्रह्महत्यादिकं पापं यत्किंचित्कुरुते नरः ।\nतत्सर्वं नाशयेदाशु शालग्रामशिलार्चनात् ४६।\nइति श्रीपाद्मेमहापुराणे पंचपंचाशतसहस्रसंहितायां उत्तरखण्डे उमापतिनारदसंवादे तुलसीशालग्राममाहात्म्यंनाम त्रयोविंशोऽध्यायः २३।"
  }
]
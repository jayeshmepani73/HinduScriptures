[
  {
    "text": "महादेव उवाच-\nअत्राप्युदाहरंतीममितिहासं पुरातनम् ।\nपुराणं परमं पुण्यं सर्वपापहरं शुभम् १।\nकुमारेण च लोकानां नमस्कृत्य पितामहम् ।\nप्रोक्तं चेदं ममाख्यानं देवर्षे ब्रह्मसूनुना २।\nसनत्कुमार उवाच-\nगतोऽहं धर्मराजानं द्रष्टुं संपूजितो मुदा ।\nश्रुतिभिः परया भक्त्या तेनोक्तोऽस्मि सुखासने ३।\nमया तत्रोपविष्टेन दृष्टं किंचिन्महाद्भुतम् ।\nकांचनेन विमानेन वैडूर्यकृतवेदिना ४।\nमणिमुक्तविचित्रेण किंकिणीजालशोभिना ।\nआगतं पुरुषं तत्र आसनाद्देवसत्तम ५।\nससंभ्रमं समुत्थाय दृष्ट्वा धर्मः स्वयं विभुः ।\nगृहीत्वा दक्षिणे पाणौ पूजितोऽर्घेण वै ततः ६।\nशिरस्याघ्राय देवेशः पुरः स्थाप्य ततः परम् ।\nपूजयित्वा तु तं धर्म इदं वाक्यमुवाच ह ७।\nसुस्वागतं धर्मदर्शिन्प्रीतोऽस्मि दर्शनात्तव ।\nसमीपे मम तिष्ठस्व किंचिज्ज्ञानं वदस्व मे ८।\nपुनर्यास्यसि तत्स्थानं यत्र ब्रह्मा व्यवस्थितः ।\nइत्युक्ते च ततश्चान्यो विमानवरमास्थितः ९।\nआगतः पुरुषो देवो यत्र तिष्ठति धर्मराट् ।\nस पूजितो विमानस्थः प्रश्रयावनतेन च १०।\nसामपूर्वं तथोक्त्वा तु यथापूर्वं नरः स्वयम् ।\nकिमनेन कृतं कर्म यस्य तुष्टो भवान्भृशम् ११।\nअत्र मे कौतुकं जातं कृता हि स्वयमेव तु ।\nयदस्य भवता पूजा सविस्मयमनंतरम् १२।\nतथैवास्य कृता पूजा द्वितीयस्य नरस्य तु ।\nमेनेऽहं शुभकर्माणौ विमानं वरसत्तमौ १३।\nयस्त्वमाभ्यां स्वयं पूजां कुरुषे धर्मकारणात् ।\nब्रह्माविष्णुशिवाद्यैस्तु पूज्यसे त्वं सदानिशम् १४।\nयस्येदृक्परमं पुण्यं किमेतौ कर्म चक्रतुः ।\nकथ्यतां मम सर्वज्ञ फलं दिव्यमवापतुः १५।\nतच्छ्रुत्वा स तु मां प्राह शृणु कर्मानयोः कृतम् ।\nयत्कृत्वार्हमिहायातौ तच्छृणुष्व महामते १६।\nधर्म उवाच-\nवैदिशं नाम नगरं पृथिव्यामस्ति विश्रुतम् ।\nतत्राभूत्पृथिवीपालो धरापाल इति श्रुतः १७।\nकस्मिन्काले पुरा देवी शशाप स्वगणं क्रुधा ।\nमदृतेन परा नारी भर्त्तुर्यन्मे निवेशिता १८।\nतस्माद्द्वादशवर्षाणि जंबुकस्त्वं भविष्यसि ।\nइत्युक्तः स च बभ्राम जंबुको मेदिनीतलम् १९।\nवेतसी वेत्रवत्योस्तु संगमे लोकविश्रुते ।\nशापांतो भविता पुत्र इत्युक्तं गिरिकन्यया २०।\nतत्र चानशनं कृत्वा क्षेत्रे प्राणांस्ततोऽत्यजत् ।\nदिव्यरूपवपुर्भूत्वा जगाम विष्णुसन्निधौ २१।\nतत्राश्चर्यं महद्दृष्ट्वा धरापालो महीपतिः ।\nविष्णोरायतनं कृत्वा क्षेत्रे प्राणंस्ततोऽत्यजत् २२।\nदिव्यरूपवपुर्भूत्वा स्थापयामास तं प्रभुम् ।\nतस्मिन्पुरे नरान्सर्वा सन्नियोज्यास्य वीक्षणे २३।\nशुभमायतनं विष्णोस्तस्मिन्ग्रामे सदा जनैः ।\nपूर्णं तु ब्राह्मणादीनां पूजयित्वा कदंबकम् २४।\nइतिहासपुराणज्ञं वाचकं तु विशेषतः ।\nपूजयित्वा द्विजश्रेष्ठं विद्याश्रेष्ठं महामतिः २५।\nपुस्तकं चापि संपूज्य गंधपुष्पादिभिः क्रमात् ।\nततस्तमाह राजासौ वाचकं विनयान्वितः २६।\nएतदायतनं विष्णोः कारितं च तवाग्रतः ।\nचातुर्वर्ण्यमिदं चापि श्रोतुकामं कदंबकम् २७।\nतिष्ठतीह द्विजश्रेष्ठ कुरु पुस्तकवाचनम् ।\nयावत्संवत्सरं विप्र गृह्य वृत्तिं त्वनुत्तमाम् २८।\nस्वर्णनिष्कशतं चात्र ततो दास्ये तथापरम् ।\nपूर्णे वर्षे द्विजश्रेष्ठ श्रेयोऽथ महमात्मनः २९।\nएवं प्रवर्तितं तत्र पुण्यं पुस्तकवाचनम् ।\nवर्षसंगतमात्रे तु तथा च मुनिसत्तम ३०।\nअथायुषः क्षयाच्चायं कालधर्ममुपेयिवान् ।\nमया चास्य विमानं हि विष्णुना प्रेरितं दिवः ३१।\nइत्येषा कर्मणां व्युष्टिः पुण्यमाख्यानसंज्ञकम् ।\nश्रुतं पाद्मं महत्पुण्यं पवित्रं पापनाशनम् ३२।\nगंधपुष्पोपहारैस्तु न तुष्टिर्जायते तथा ।\nदेवानामिह सर्वेषां पुराणश्रवणाद्यथा ३३।\nस्वर्णरत्नादिवस्तूनां वस्त्राणां चापि कृत्स्नशः ।\nग्रामाणां नगराणां च दानात्तुष्टिर्भवेन्नहि ३४।\nयथा स्याद्धर्मश्रवणात्प्रीतिः सर्वदिवौकसाम् ।\nइतिहासपुराणानां श्रवणे मुनिसत्तम ३५।\nतथा स्यान्मे महाप्रीतिः साध्ये सर्वार्थकामिके ।\nकन्यादाने महाप्रीतिर्मम स्यान्मुनिसत्तम ३६।\nन तथा रोचते सा च यथा पुस्तकवाचनात् ।\nअथ किं बहुनोक्तेन नान्यत्प्रीतिकरं मम ३७।\nपुण्याख्यानमृते विप्र गुह्यमेतत्प्रकीर्तितम् ।\nयश्चायमपरो विप्र इहायातो नरोत्तमः ३८।\nसंगत्यानुगतश्चायं धर्मश्रवणमुत्तमम् ।\nश्रुत्वा भक्तिरभूदस्य श्रद्धया परमात्मनः ३९।\nकृत्वा प्रदक्षिणं तस्य वाचकस्य महात्मनः ।\nएष विप्रो मुनिश्रेष्ठ ददौ स्वर्णस्य माषकम् ४०।\nनान्यद्दानं कदा चक्रे लोभाविष्टेन चेतसा ।\nपात्रदानात्फलप्राप्तिस्त्वस्य जाता न संशयः ४१।\nइत्येतत्कथितं कर्म आभ्यां चैव महामुने ४२।\nमहादेव उवाच-\nएतत्पुण्यस्य माहात्म्यं ये शृण्वंति मनीषिणः ।\nन तेषां दुर्गतिः कच्चिज्जन्मजन्मनि जायते ४३।\nइति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे शास्त्रव्याख्यामहिमानामाष्टाविंशोऽध्यायः २८।"
  }
]
[
  {
    "text": "युधिष्ठिर उवाच-\nकथयस्व प्रसादेन ममाग्रे मधुसूदन ।\nइषस्य शुक्लपक्षे तु किं नामैकादशीभवेत् १।\nश्रीकृष्ण उवाच-\nशृणुराजेंद्र वक्ष्यामि माहात्म्यं पाप नाशनम् ।\nशुक्लपक्षे चाश्विनस्य भवेदेकादशी तु या २।\nपापांकुशेति विख्याता सर्वपापहरा परा ।\nपद्मनाभाभिधानं मां पूजयेत्तत्र मानवः ३।\nसर्वाभीष्ट फलं प्राप्तौ स्वर्गमोक्षप्रदं नृणाम् ।\nतपस्तप्त्वा पुनस्तीव्रं चिरं सुनियतेन्द्रियः ४।\nयत्फलं समवाप्नोति तन्न त्वा गरुडध्वजम् ।\nकृत्वापि बहुशःपापं नरो मोह समन्वितः ५।\nन याति नरकं नत्वा सर्वपापहरं हरिम् ।\nपृथिव्यां यानि तीर्थानि पुण्यान्यायतनानि च ६।\nतानि सर्वाण्यवाप्नोति विष्णोर्नामानुकीर्त्तनात् ।\nदेवं शार्ङ्गधरं विष्णुं ये प्रपन्ना जनार्दनम् ७।\nन तेषां यमलोकस्य यातना जायते क्वचित् ।\nउपोष्यैकादशीमेकां प्रसंगेनापि मानवः ।\nन याति यातनां यामीं पापं कृत्वापि दारुणम् ८।\nवैष्णवः पुरुषो भूत्वा शिवनिंदां करोति यः ।\nन विंदेद्वैष्णवं लोकं स याति नरकं ध्रुवम् ९।\nशैवः पाशुपतो भूत्वा विष्णुनिंदां करोति चेत् ।\nरौरवे पच्यते घोरे यावदिन्द्राश्चतुर्दश १०।\nनेदृशं पावनं किंचित्त्रिषु लोकेषु विद्यते ।\nयादृशं पद्मनाभस्य व्रतं पातकनाशनम् ११।\nतावत्पापानि देहेऽस्मिन्तिष्ठंति मनुजाधिपम् ।\nयावन्नोपवसेज्जंतुः पद्मनाभदिनं शुभम् १२।\nअश्वमेधसहस्राणि राजसूयशतानि च ।\nएकादश्युपवासस्य कलां नार्हंति षोडशीम् १३।\nएकादशीसमं किंचिद्व्रतं लोके न विद्यते ।\nव्याजेनापि कृता यैश्च न ते यांति हि भास्करिम् १४।\nस्वर्गमोक्षप्रदा ह्येषा शरीरारोग्यदायिनी ।\nकलत्रसुतदा ह्येषा धनमित्रप्रदायिनी १५।\nन गंगा न गया राजन्न च काशी च पुष्करम् ।\nन चापि कौरवं क्षेत्रं पुण्यं भूप हरेर्दिनात् १६।\nरात्रौ जागरणं कृत्वा समुपोष्य हरेर्दिनम् ।\nअनायासेन भूपाल प्राप्यते वैष्णवं पदम् १७।\nदशैव मातृके पक्षे राजेंद्र दश पैतृके ।\nप्रियाया दशपक्षे तु पुरुषानुद्धरेन्नरः १८।\nचतुर्भुजा दिव्यरूपा नागारिकृतकेतनाः ।\nस्रग्विणः पीतवस्त्राश्च प्रयांति हरिमंदिरम् १९।\nबालत्वे यौवनत्वे च वृद्धत्वे च नृपोत्तम ।\nउपोष्यैकादशीं नूनं नैव प्राप्नोति दुर्गतिम् २०।\nपापांकुशामुपोष्यैव आश्विनस्य सिते नरः ।\nसर्वपापविनिर्मुक्तो हरिलोकं स गच्छति २१।\nदत्त्वा हेमतिलान्भूमिं गामन्नमुदकं तथा ।\nउपानच्छत्रवस्त्रादीन्न पश्यति यमं नरः २२।\nयस्य पुण्यविहीनानि दिनान्यायांति यांति च ।\nस लोहकारभस्त्रेव श्वसन्नपि न जीवति २३।\nअवंध्यं दिवसं कुर्याद्दरिद्रोऽपि नृपोत्तम ।\nसदाचरन्यथाशक्ति स्नानदानादिकाः क्रियाः २४।\nहोमस्नानजपध्यानसत्रादिपुण्यकर्मणाम् ।\nकर्त्तारो नैव पश्यंति घोरां तां यमयातनाम् २५।\nदीर्घायुषो धनाढ्याश्च कुलीना रोगवर्जिताः ।\nदृश्यंते मानवा लोके पुण्यकर्त्तार ईदृशाः २६।\nकिमत्र बहुनोक्तेन यांत्यधर्मेण दुर्गतिम् ।\nआरोहंति दिवं धर्मैर्नात्रकार्या विचारणा २७।\nइति ते कथितं राजन्यत्पृष्टोऽहं त्वयानघ ।\nपापांकुशाया माहात्म्यं किमन्यच्छ्रोतुमिच्छसि २८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे आश्विनशुक्लपापांकुशैकादशीमाहात्म्यनामैकोनषष्टितमोऽध्यायः५९।"
  }
]
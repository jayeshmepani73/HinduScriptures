[
  {
    "text": "युधिष्ठिर उवाच।\nकथं जालंधरो गौरीं हररूपधरो मुने ।\nदृष्ट्वा चकार किं तत्र तन्मे कथय विस्तरात् १।\nनारद उवाच-\nयदा मायाशिवस्तत्र प्रार्थयद्गिरिजां प्रति ।\nततः सा चुक्षुभे राजन्किंचिन्नोवाच तं प्रति २।\nअनातुरस्य देवस्य प्राप्तस्य तपसा मया ।\nन युक्तमिति निश्चित्य पार्वती नाह तं नृप ३।\nसा न तत्र प्रतीकारं दृष्ट्वा तस्य च पश्यतः ।\nनिर्गता तत उत्थाय ददर्शाकाशवाहिनीम् ४।\nगंगां वासोचितां मत्वा भवानी तपसे ययौ ।\nपुरापि तपसा लब्धो मयेशः सांप्रतं तथा ५।\nइत्यव्रजच्चिंतयती सखीभिः सहिता ततः ।\nपुरः क्षीरनिभां राजन्पार्वती गगनात्परम् ६।\nमंदाकिनीं ददर्शाथ पतंतीं मानसोत्तरे ।\nहारमालामिवायांतीं विविक्तां गगनस्रजः ७।\nमंदाकिन्याः पयःपूरो ह्याकृष्टः स्वर्गतो यथा ।\nश्रुतीनां पूरधारेव ब्रह्मणो वदनच्युता ८।\nदृष्ट्वा मुमोद तां गंगां स्नात्वा चालिसमन्विता ।\nसंपूज्य स्वतनुं पश्चान्निविष्टा स्वर्णदीतटे ९।\nपरस्परमथालोक्य गौरी प्राह सखीं जयाम् ।\nत्वं गच्छ मद्वपुः कृत्वा तत्समीपं सखी त्वरा १०।\nजानीहि तत्वं किं शंभुर्यदि वान्यो भविष्यति ।\nयद्यसौ त्वां समालिंग्य कुरुते चुंबनादिकम् ११।\nतदा मायां समास्थाय जानीह्यसुरमागतम् ।\nयदि चेत्त्वां प्रतिब्रूयान्मन्निमित्तं शुभाशुभम् १२।\nअसंशयं पिनाकी स्यादत्रागत्य ब्रवीहि माम् ।\nइत्यादिष्टा जया देव्या गता गंगाधरांतिकम् १३।\nतामायांतीं स दृष्ट्वा च भृशं मन्मथपीडितः ।\nचकारालिंगनं तस्या गौरीरूपेण भावयन् १४।\nततो जालंधरः सद्यो वीर्यं स्वं प्रमुमोचह ।\nअल्पेंद्रियश्च संजातो वेगतः कुरुनंदन १५।\nतया सप्रोदितो दैत्य न त्वं रुद्रो भविष्यसि ।\nअल्पवीर्योऽधमाचारो नाहं गौरी हि तत्सखी १६।\nइत्युक्त्वा निजमास्थाय रूपं सा प्राह तं पुनः ।\nअनेन बत पापेन हतस्त्वं हि पिनाकिना १७।\nइति ज्ञात्वा च सा प्राप्ता तत्र गत्वाब्रवीदुमाम् ।\nदेवि जालंधरो ह्येष न शंभुस्तव वल्लभः १८।\nततो भयार्ता हरवल्लभाभूद्द्रुतं विवेशाथ सरोजमध्ये ।\nसख्यो भ्रमर्यः कमलेषु जाता भयेन जालंधरजेन राजन् १९।\nअत्रांतरे वनगतामदृष्ट्वा तां नृपांगनाम् ।\nभीतास्तु रक्षकास्तस्याः सत्वरं रणमाययुः २०।\nततः शुंभेन ते पृष्टास्तं नत्वोचुः ससाध्वसाः ।\nआत्मनः परिहारार्थो विष्णुमित्यसुरेश्वरम् २१।\nश्रुत्वा वृंदां हृतां त्रस्तो रुद्रात्त्यक्त्वाथ संगरम् ।\nशुंभेन प्रेषितौ चंडमुंडौ जालंधरं प्रति २२।\nमानसोत्तरमागत्य दानवौ वेगवत्तरौ ।\nहररूपधरं दैत्यं ऊचतुर्विटपान्तरे २३।\nकिं तया नृपशार्दूल विदेशगतया श्रिया ।\nअरयो यां न पश्यंति बंधुभिर्या न भुज्यते २४।\nजितः शुंभो हतं सैन्यं देव रुद्रेण ते रणे ।\nएह्येहि कुरु संग्रामं न त्वं प्राप्नोषि पार्वतीम् २५।\nपंचाननस्य महिषीं कथं प्राप्नोति जंबुकः ।\nअंधकारः कथं राजन्प्राप्नोति सवितुः प्रभाम् २६।\nतव जालंधरात्पीठाद्धृता राज्ञी मुरारिणा ।\nइति संश्रूयते वार्ता तस्मात्त्वं कुरु संगरम् २७।\nरणे शर्वं विजित्याशु भव सर्वेश्वरेश्वरः ।\nअथवा शिवनाराचैः खंडितो यासि तत्पदम् २८।\nइति जालंधरः श्रुत्वा भाषितं चंडमुंडयोः ।\nनिःससार गिरेस्तस्मात्सक्रोधं रक्तलोचनः २९।\nचंडमुंडौ समाश्वास्य त्यक्त्वा रूपं हरस्य च ।\nगच्छञ्जालंधरो मार्गे दुर्वारणमुवाच ह ३०।\nपश्य दुर्वारणेदानीं तत्र यद्विष्णुना कृतम् ।\nमायामाश्रित्य सा राज्ञी वृंदा नीतात्मनः पदम् ३१।\nगृहे स्थितस्य जामातुर्विश्वसेन्नैव बुद्धिमान् ।\nनूनं तस्मै प्रदत्वा च कन्यकां विसृजेद्बुधः ३२।\nजामातरं गृहे नैव स्थापयेत्सर्वथा नरः ।\nधनदारादिकं सर्वं स गृह्णाति शनैः शनैः ३३।\nदुर्वारण उवाच-\nराजन्यत्क्रियते कर्म तत्तथैव तु भुज्यते ।\nत्वं हर्तुमागतो गौरीं हरिणा ते हृता वधूः ।\nतस्य स्पष्टं वचः श्रुत्वा क्षणं मौनी व्यचिंतयत् ३४।\nजालंधर उवाच-\nकिं प्रयामि हरं जेतुमथवा हरिमुल्बणम् ।\nकार्यद्वये समुत्पन्ने यत्परं तत्प्रकथ्यताम् ३५।\nदुर्वारण उवाच-\nयदि यासि हरिं जेतुं हरः पृष्ठे हनिष्यति ।\nहनिष्यंति रणे शूरा यातुं रुद्रो न दास्यति ३६।\nतस्मात्पशुपतिं जित्वा कृत्वा त्वं वश्यमात्मनः ।\nपश्चात्प्रयाहि गोविंदं यदि जानासि तत्पदम् ३७।\nअधुना सत्वरं वीर याहि दैत्यान्महाबलान् ।\nरणं कुरु महाघोरं यथा स्वर्गे सुपच्यते ३८।\nदेशकालोचितं श्रुत्वा दुर्वारणवचस्तदा ।\nययौ जालंधरो योद्धुं सह रुद्रेण योगिना ३९।\nइति श्रीपाद्मे महापुराणे उत्तरखंडे पंचपंचाशत्सहस्रसंहितायां जालंधरोपाख्याने जालंधरस्य मायारूपपरित्यागोनाम षोडशोऽध्यायः १६।"
  }
]
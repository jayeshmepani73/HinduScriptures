[
  {
    "text": "पार्वत्युवाच-\nभगवञ्छ्रोतुमिच्छामि द्वादश्याश्च विधानकम् ।\nविष्णोः पूजाविधानं च कर्त्तव्यं तत्र वै प्रभो १।\nएकादश्याः प्रभावं च सर्वपापहरंनृणाम् ।\nआचक्ष्व विस्तरेणैव मयि प्रीत्या महेश्वर २।\nमहादेव उवाच-\nशृणु देवि प्रवक्ष्यामि द्वादश्याश्च विधानकम् ।\nतस्याः स्मरणमात्रेण संतुष्टः स्याज्जनार्दनः ३।\nएकादश्यां तु प्राप्तायां समुपोष्येह मानवः ।\nसर्वपापविनिर्मुक्ता यांति विष्णोः परम्पदम् ४।\nसप्तजन्मार्जितं पाप ज्ञानतोऽज्ञानतः कृतम् ।\nक्षणादेव लयं याति द्वादश्यां हरिपूजनात् ५।\nअश्वमेधसहस्राणि वाजपेयशतानि च ।\nएकादश्युपवासस्य कलां नार्हंति षोडशीम् ६।\nधर्म्मदा ह्यर्थदा चैव कामदा मोक्षदा किल ।\nसर्व्वकामदुघा नॄणां द्वादशी वरवर्णिनी ७।\nएकादशी समं किंचित्पापत्राणं न विद्यते ।\nएकादशीसमंकिचिद्व्रतं नास्ति शुभेक्षणे ८।\nएकादशीं परित्यज्य यो ह्यन्यद्व्रतमाचरेत् ।\nस करस्थं महाराज्यं त्यक्त्वा भैक्ष्यं तु याचते ९।\nएकादशेंद्रियैः पापं यत्कृतं भवति प्रिये ।\nएकादश्युपवासेन तत्सर्वं विलयं व्रजेत् १०।\nरटंतीह पुराणानि भूयोभूयो वरानने ।\nन भोक्तव्यं न भोक्तव्यं संप्राप्ते हरिवासरे ११।\nअभक्ष्यं सर्वदा प्रोक्तं किं पुनः शुक्लकृष्णयोः ।\nवर्णानामाश्रमाणां च सर्वेषां वरवर्णिनी १२।\nएकादश्युपवासस्तु कर्त्तव्यो नात्र संशयः ।\nएकादश्यां च प्राप्तायां मातापित्रोर्मृतेऽहनि १३।\nद्वादश्यां तु प्रदातव्यं नोपवासदिने क्वचित् ।\nगर्हितान्नं न वाश्नंति पितरश्च दिवौकसः १४।\nएकादश्यां न भोक्तव्यं सुरां वा न पिबेत्क्वचित् ।\nब्राह्मणं नैव हन्यात्तु सममेतत्त्रयं मतम् १५।\nतस्मादेकादशीं शुद्धामुपवासं समाचरेत् ।\nअवस्थात्रितये यस्तु यत्नो वाक्कायकर्म्मभिः १६।\nदशमीमिश्रितां तां तु प्रयत्नेन विवर्ज्जयेत् ।\nअरुणोदयवेलायां दशमीमिश्रिता भवेत् १७।\nतां त्यक्त्वा द्वादशीं शुद्धामुपोष्येहाविचारयन् ।\nकलायां विद्यमानायां सूर्य्यस्योदयनं प्रति १८।\nत्रयोदश्यां तथा देवि द्वादशी परिविद्यते ।\nतथा च द्वादशी शुद्धा ह्युपवासे विधीयते १९।\nअरुणोदयवेलायां कृत्यं सर्वं समाचरेत् ।\nकलायामपि द्वादश्यां पारणं तत्र चोदितम् २०।\nशुद्धामेकादशीं चापि त्यजेदत्र न संशयः ।\nकलाप्येकादशी यत्र द्वादश्यामुदिते रवौ २१।\nसर्वामेकादशीं त्यक्त्वा तत्रैवोपवसेद्द्विजः ।\nएवं विधिं विनिश्चित्य समुपोष्यं हरेर्द्दिनम् २२।\nसायमाद्यंतयोरह्नोः सायंप्रातस्तु मध्यमे ।\nतत्रोपवासं कुर्वीत त्यक्त्वा भुक्तिचतुष्टयम् २३।\nदशम्यामेकभक्तस्तु नारीसंगमवर्जितः ।\nअवनीतल्पशायी च परेऽहनि वसेच्छुचिः २४।\nधात्रीफलानुलिप्तांगः स्नानं संध्यां समाचरेत् ।\nउपवासपरो भूत्वा रात्रौ संपूजयेद्धरिम् २५।\nपाखंडिनं विकर्मस्थं पतितं श्वपचं तथा ।\nनावलोकेन्न संभाषेन्न स्पृशेत्तत्र वैष्णवः २६।\nअवैष्णवस्तु यो विप्रः स पाषण्डः प्रकीर्तितः ।\nशिखोपवीतत्यागी च विकर्मस्थ इतीरितः २७।\nमहापापोपपापाभ्यां युक्तः पतित उच्यते ।\nअंत्यजः श्वपचः प्रोक्तो वेदैस्तत्र सुनिर्णयः २८।\nरात्रौ संपूज्य देवेशं जागरं च समाचरेत् ।\nगंधैः पुष्पैस्तथा दीपैर्वस्त्रैराभरणैः शुभैः २९।\nजपैस्तोत्रैर्नमस्कारैः पूजयेन्निशि भक्तितः ।\nततः प्रभातसमये तुलसीमिश्रितैर्जलैः ३०।\nस्नात्वा सम्यग्विधानेन संतर्प्य पितृदेवताः ।\nपूजयेज्जगतामीशं लक्ष्म्या सह जनार्दनम् ३१।\nकोमलैस्तुलसीपत्रैः पुष्पैश्चैव सुगंधिभिः ।\nदीपान्नीराजयेत्तत्र वारमष्टोत्तरं शतम् ३२।\nशतपत्रकृतां मालां ताभ्यां सम्यङिनवेदयेत् ।\nधूपं दीपं च नैवेद्यं तांबूलं च समर्प्पयेत् ३३।\nशर्करासहितं दिव्यं पायसान्नं समर्पयेत् ।\nकर्पूरेण च संयुक्तं तांबूलं च निवेदयेत् ३४।\nप्रदक्षिणे नमस्कारं कृत्वा भक्त्या समन्वितः ।\nआज्येन जुहुयाद्वह्नौ शतमष्टोत्तरं तथा ३५।\nप्रत्यृचं पुरुषसूक्तेन लक्ष्मीसूक्तेन पायसम् ।\nब्राह्मणान्भोजयेद्भक्त्या स्वयं भुंजीतवाग्यतः ३६।\nपुराणादि प्रपाठेन क्षपयेत्तद्दिनं महत् ।\nक्षितिशायी ब्रह्मचारी तस्यामेव निशि स्वपेत् ३७।\nएवं संपूज्यमानं स द्वादश्यां कमलापतिः ।\nक्षणात्प्रसन्नो भगवान्सर्वाभीष्टप्रदो ध्रुवम् ३८।\nइत्येतत्कथितं देवि द्वादशीव्रतमुत्तमम् ।\nकिमन्यच्छ्रोतुकामासि तद्वक्तव्यं ब्रवीम्यहम् ३९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे द्वादशीमाहात्म्यंनाम चतुस्त्रिंशदधिकद्विशततमोऽध्यायः २३४ ।"
  }
]
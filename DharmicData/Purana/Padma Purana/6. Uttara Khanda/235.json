[
  {
    "text": "श्रीपार्वत्युवाच-\nपाषंडानां च संवादं वर्जयेदिति यत्त्वया १।\nउक्तं ममेह भगवान्श्वपचादपि गर्हितम् ।\nते यादृशाः समाख्याताः कैर्लिंङ्गैश्चिह्निता भुवि ।\nरुद्र उवाच-\nयेऽन्यदेवं परत्वेन वदंत्यज्ञानमोहिताः २।\nनारायणाज्जगन्नाथात्ते वै पाषंडिनः स्मृताः ।\nकपालभस्मास्थिधरा ये ह्यवैदिकलिङ्गिनः ३।\nऋते वनस्थाश्रमाच्च जटावल्कलधारिणः ।\nअवैदिकक्रियोपेतास्तै वै पाषंडिनस्तथा ४।\nशंखचक्रोर्ध्वपुंड्रादि चिह्नैः प्रियतमैर्हरेः ।\nरहिता ये द्विजा देवि ते वै पाषंडिनः स्मृताः ५।\nश्रुतिस्मृत्युदिताचारं यस्तु नाचरति द्विजः ।\nस पाषंडीति विज्ञेयः सर्वलोकेषु गर्हितः ६।\nविना वै भगवत्प्रीत्या ते वै पाषंडिनः स्मृताः ।\nसमस्तयज्ञभोक्तारं विष्णुं वै ब्रह्मदैवतम् ७।\nउदिश्य देवता एव जुहोति च ददाति च ।\nस पाषण्डीति विज्ञेयः स्वतंत्रः सर्वकर्मसु ८।\nस्वातंत्र्यात्कुरुते यस्तु कर्म वेदोदितं महत् ।\nयस्तु नारायणं देवं ब्रह्मरुद्रादिदैवतैः ९।\nसममन्यैर्निरीक्षेत स पाषंडी भवेत्सदा ।\nअवस्थात्रितये यस्तु मनोवाक्कायकर्म्मभिः १०।\nवासुदेवं न जानाति स पाषंडी भवेद्दिवजः ।\nकिमत्र बहुनोक्तेन ब्राह्मणा येप्यवैष्णवाः ११।\nन स्प्रष्टव्या न वक्तव्या न द्रष्टव्याः कदाचन ।\nपार्वत्युवाच-\nभगवन्परमं गुह्यं पृच्छामि सुरसत्तम १२।\nमयि प्रीत्या समाचक्ष्व संशयो वर्त्तते भृशम् ।\nकपालभस्मचर्म्मास्थि धारणं श्रुतिगर्हितम् १३।\nतत्त्वया धार्य्यते देव गर्हितं केन हेतुना ।\nस्त्रीचापल्येन देवेश पृच्छामि त्वां महामते १४।\nमहाप्रभावात्कथितं न कर्त्तव्यं क्वचिद्भवेत् ।\nत्वयेति न पुरा प्रोक्तं विस्तरेण महाप्रभो १५।\nअकर्त्तव्यमिति प्रश्नं क्षंतुमर्हसि मे प्रभो ।\nवसिष्ठ उवाच-\nइति देव्या हरः पृष्टो रहस्ये जनवर्जिते १६।\nउवाच परमं गुह्यं यद्यदाचरितं स्वकम् ।\nशिव उवाच-\nशृणु देवि प्रवक्ष्यामि यद्गुह्यं परमाद्भुतम् १७।\nन वक्तव्यं त्वया देवि जनेषु कथितं मया ।\nअपृथक्त्वाच्छरीरस्य वक्ष्यामि तव सुव्रते १८।\nनमुच्याद्या महादैत्याः पुरा स्वायंभुवेंतरे ।\nमहाबला महावीर्या महावीरा महौजसः १९।\nसर्वे विष्णुरताः शुद्धाः सर्वपापविवर्जिताः ।\nत्रयीधर्मवृताः सर्वे भग्ना इंद्रपुरोगमाः २०।\nविष्णोः समीपमागम्य भयार्त्ताः शरणं गताः ।\nदेवा ऊचुः।\nअजेयान्सर्वदेवानां तपोनिर्द्धूतकल्मषान् २१।\nत्वमेवैतान्महादैत्याञ्जेतुमर्हसि केशव ।\nमहादेव उवाच-।\nइत्याकर्ण्य हरिर्वाक्यं देवानां च भयानकम् २२।\nतान्समाश्वास्य दिक्पालान्मामाह पुरुषोत्तमः ।\nश्रीभगवानुवाच-\nत्वं हि रुद्र महाबाहो मोहनार्थे सुरद्विषाम् २३।\nपाषंडाचरणं धर्मं कुरुष्व सुरसत्तम ।\nतामसानि पुराणानि कथयस्व च तान्प्रति २४।\nमोहनानि च शास्त्राणि कुरुष्व च महामते ।\nमयि मुक्ताश्च विप्रश्च भविष्यंति महर्षयः २५।\nमद्भक्त्या तान्समाविश्य कथयस्व च तामसान् ।\nकाणादं गौतमं शक्तिमुपमन्युं च जैमिनिम् २६।\nकपिलं चैव दुर्वासं मृकंडुं च बृहस्पतिम् ।\nभार्गवं जामदग्न्यं च दशैतांस्तामसानृषीन् २७।\nभावशक्त्या समाविश्य कुर्वता जगतो शिवम् ।\nत्वच्छक्त्या च निविष्टास्ते तमसोद्रिक्तया भृशम् २८।\nतामसास्ते भविष्यंति क्षणादेव न संशयः ।\nकथयिष्यंति ते विप्रास्तामसानि जगत्त्रये २९।\nपुराणानि च शास्त्रणि त्वया सत्वेन बृंहिताः ।\nकपालचर्म्मभस्मास्थि चिह्नान्यमरसर्वशः ३०।\nत्वमेव धृतवान्लोकान्मोहयस्व जगत्त्रये ।\nतथा पाशुपतं शास्त्रं त्वमेव कुरु सत्कृतः ३१।\nकंकालशैवपाषंडमहाशैवादिभेदतः ।\nअलक्ष्यं च मतं सम्यग्वेदबाह्यं नराधमाः ३२।\nभस्मास्थिधारिणः सर्वे भविष्यंति ह्यचेतसः ।\nत्वां परत्वेन वक्ष्यंति सर्वशास्त्रेषु तामसाः ३३।\nतेषां मतमधिष्ठाय सर्वे दैत्याः सनातनाः ।\nभवेयुस्ते मद्विमुखाः क्षणादेव न संशयः ३४।\nअहमप्यवतारेषु त्वां च रुद्र महाबल ।\nतामसानां मोहनार्थं पूजयामि युगे युगे ३५।\nमतमेतदवष्टभ्य पतंत्येव न संशयः ।\nमहादेव उवाच-।\nतच्छ्रुत्वाहं यथोक्तं तु वासुदेवेन भामिनि ३६।\nसुमहद्वदनो दीनो बभूवात्र वरानने ।\nनमस्कृत्वाथ तं देवमब्रवं परमेश्वरम् ३७।\nत्वयोदितमिदं देव करोमि यदि भूतले ।\nतस्मान्नाशाय मे नाथ भविष्यति न संशयः ३८।\nतत्र शक्यं मया कर्तुमेतत्कृत्यं हरेऽधुना ।\nत्वदाज्ञापि च नोल्लंघ्या एतद्दुःखतरं महत् ३९।\nएवमुक्ते ततो देवि समाश्वास्य च मां पुनः ।\nआत्मनाशाय तेनात्र भवत्वित्याह मां हरिः ४०।\nदेवतानां हितार्थाय कुरुष्व वचनं मम।\nतवापि जीवनोपायं कथयामि सुरोत्तम ४१।\nदत्तवान्कृपया मह्यमात्मनाम सहस्रकम् ।\nहृदये मां समाधाय जप मंत्रं ममाव्ययम् ४२।\nषडक्षरं महामंत्रं तारकं ब्रह्म उच्यते ।\nये जपंति हि मां भक्त्या तेषां मुक्तिर्न संशयः ४३।\nइंदीवरदलश्यामं पद्मपत्रविलोचनम् ।\nशंखांगशार्ङ्गेषुधरं सर्वाभरणभूषितम् ४४।\nपीतवस्त्रं चतुर्बाहुं जानकीप्रियवल्लभम् ।\nश्रीरामाय नम इत्येवमुच्चार्य्यं मन्त्रमुत्तमम् ४५।\nसर्वदुःखहरं चैतत्पापिनामपि मुक्तिदम् ।\nइमं मंत्रं जपन्नित्यममलस्त्वं भविष्यसि ४६।\nभस्मास्थिधारणाद्यत्तु संभूतं किल्बिषं त्वयि ।\nमंगलं तदभूत्सर्वं मन्मंत्रोच्चारणाच्छुभात् ४७।\nतर्पितो नाशयिष्यामि पापं सर्वं सुरोत्तम ।\nमदन्यदेवताभक्तिर्जायते न तु सुव्रत ४८।\nमनसैवार्च्चय हृदि मां नाथं पुरुषोत्तमम् ।\nमदाज्ञां कुरु मत्प्रीत्या सर्वमेतच्छुभं तव ४९।\nइति संदिश्य मां देवि विससर्ज मरुद्गणान् ।\nविसृष्टास्ते ततो देवा निवृत्ताः स्वाश्रमं ययुः ५०।\nततो मां प्रार्थयामासुर्देवा इंद्र पुरोगमाः ।\nइन्द्रादय ऊचुः ।\nशीघ्रं कुरु हितं देव यथोक्तं हरिणाधुना ५१।\nमहादेव उवाच-\nदेवतानां हितार्थाय वृत्तिं पाखंडिनां शुभे ।\nकपालचर्मभस्मास्थिधारणं तत्कृतं मया ५२।\nतामसानि पुराणानि यथोक्तं विष्णुना शुभे ।\nपाषंडशैवशास्त्राणि यथोक्तं कृतवानहम् ५३।\nमच्छक्त्यापि समाविश्य गौतमादि द्विजानपि ।\nवेदबाह्यानि शास्त्राणि सम्यगुक्तं मयानघे ५४।\nइमं मतमवष्टभ्य दुष्टाः सर्वे च राक्षसाः ।\nभगवद्विमुखाः सर्वे बभूवुस्तामसावृताः ५५।\nभस्मादिधारणं कृत्वा महोग्रतपसावृताः ।\nमामेव पूजयांचक्रुर्म्मांसासृक्चंदनादिभिः ५६।\nमत्तो वरप्रदानानि लब्ध्वा मदबलोद्धताः ।\nअत्यंतविषयासक्ताः कामक्रोधसमन्विताः ५७।\nसत्वहीनास्तु निर्वीर्य्या जिता देवगणैस्तदा ।\nसर्वधर्म्मपरिभ्रष्टाः काले यांत्यधमां गतिम् ५८।\nये मे मतमवष्टभ्य चरंति पृथिवीतले ।\nसर्वधर्मैश्च रहिताः पश्यंति निरयं सदा ५९।\nएवं देवहितार्थाय वृत्तिर्मे देवि गर्हिता ।\nविष्णोराज्ञां पुरस्कृत्य कृतं भस्मास्थिधारणम् ६०।\nबाह्यचिह्नमिदं देवि मोहनार्थाय विद्विषाम् ।\nअथांतर्हृदये नित्यं ध्यात्वा देवं जनार्दनम् ६१।\nजपन्नेव च तन्मंत्रं तारकं ब्रह्मवाचकम् ।\nसहस्रनामसदृशं विष्णोर्नारायणस्य तु ६२।\nषडक्षरं महामंत्रं रघूणां कुलवर्द्धनम् ।\nजपन्वै सततं देवि सदानंदसुधाप्लुतम् ।\nसुखमात्यंतिकं ब्रह्म ह्यश्नाम सततं शुभे ६३।\nएतत्ते सर्वमाख्यातं त्वयापृष्टं शुभानने ।\nकिमन्यच्छ्रोतुकामासि प्रीत्या तत्परिपृच्छ माम् ६४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे पाषंडोत्पत्तिवर्णनंनाम पंचत्रिंशदधिकद्विशततमोऽध्यायः २३५।"
  }
]
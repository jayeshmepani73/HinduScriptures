[
  {
    "text": "दिलीप उवाच-\nभगवन्सर्वमाचक्ष्व हरिभक्तिसुधामयम् ।\nशृण्वतो नैव तृप्तिर्मे विष्णुभक्तिं सुखावहाम् १।\nतापत्रयमहाज्वाला वह्निभिः सततं नृणाम् ।\nसंतप्तानां मुनिश्रेष्ठ विष्णुभक्तिसुधार्णवम् २।\nविना किमन्यच्छरणं भवारण्ये भयानके ।\nआचक्ष्व विस्तरेणाथ भक्तिभेदान्महामुने ।\nउपास्यमानान्सततं मुनिभिः परमात्मनः ३।\nवसिष्ठ उवाच-\nसाधु पृच्छसि राजेंद्र संसारोत्तारणं नॄणां ।\nवैकुंठस्य परेशस्य भक्तिं नित्यसुखावहाम् ४।\nइममेवं महाप्रश्नं कैलासशिखरे पुरा ।\nपप्रच्छ गिरिजादेवी शंकरं लोकपूजितम् ५।\nपार्वत्युवाच-\nदेवदेव महादेव त्रिपुरघ्न सुरेश्वर ।\nविष्णुभक्तिं ममाचक्ष्व मुक्तिदां सर्वदेहिनाम् ६।\nउपास्यभेदान्मंत्रांश्च तस्य पूजाविधींस्तथा ।\nतस्य विष्णोः स्वरूपं च तद्विभूतिर्गुणादिकम् ७।\nतस्य लोकस्वरूपं च यं प्राप्य न निवर्तते ।\nसर्गस्थितिलयं येन करोति भगवान्हरिः ८।\nयद्गत्वा न निवर्तंते तद्धामपरमं हरेः ।\nयेन केन च कृत्येन साधनेन परं पदम् ९।\nप्राप्नुवंति नराः पापा विषयासक्तचेतसः ।\nविस्तरेण मयि प्रीत्या ब्रूहि सर्वमशेषतः १०।\nवसिष्ठ उवाच-\nइति पृष्टो महादेव्या हरस्त्रिपुरहा तदा ।\nउवाच परमप्रीत्या नमस्कृत्य जनार्दनम् ११।\nरुद्र उवाच-\nसाधुसाधु महादेवि सर्वलोकहितैषिणि ।\nसाधु पृच्छसि मां देवि श्रीशमाहात्म्यमुत्तमम् १२।\nधन्यासि कृतपुण्यासि विष्णुभक्तासि पार्वति ।\nपरितुष्टोऽस्मि ते भद्रे शीलरूपगुणैः सदा १३।\nअथ वक्ष्यामि गिरिजे भगवद्भक्तिमुत्तमाम् ।\nतन्मंत्राणां विधानं च स्वरूपं तस्य शार्ङ्गिणः १४।\nतत्वं नारायणो विष्णुर्वासुदेवस्सनातनः ।\nपरमात्मा परं ब्रह्म परं ज्योतिः परात्परः १५।\nअच्युतः पुरुषः कृष्णः शाश्वतः शिव ईश्वरः ।\nनित्यः सर्वगतः स्थाणू रुद्रस्साक्षी प्रजापतिः १६।\nयज्ञो यज्ञपतिः साक्षाद्ब्रह्मणः पतिरेव च ।\nहिरण्यगर्भं सविता लोककृल्लोकभृद्विभुः १७।\nअकारवाच्यो भगवान् श्रीभू नीलापतिः प्रभुः ।\nउतामृतत्वस्येशानो यदन्नेनातिरोहति १८।\nसहस्रमूर्द्धा विश्वात्मा सहस्राक्षः सहस्रपात् ।\nस भूमिं सर्वतः स्पृत्वा ह्यत्यतिष्ठद्दशांगुलम् १९।\nअनंतः श्रीपती रामो गुणभृन्निर्गुणो महान् ।\nसर्वलोकेश्वरः श्रीमान्सर्वज्ञः सर्वतोमुखः २०।\nतस्य लोकप्रधानस्य जगन्नाथस्य पार्वति ।\nमाहात्म्यं वासुदेवस्य यच्छक्यं तद्ब्रवीमि ते २१।\nअशक्यं तन्मया वक्तुं ब्रह्मणा सह दैवतैः ।\nसर्वोपनिषदामर्थं वेदांते परिनिश्चितम् २२।\nतस्योपासनभेदांश्च शृणु वच्मि पुनः पृथक् ।\nआद्यंतु वैष्णवं प्रोक्तं शंखचक्रांकनं हरेः २३।\nधारणं चोर्ध्वर्पुंड्राणां तन्मंत्राणां परिग्रहः ।\nअर्चनं च जपोध्यानं तन्नामस्मरणं तथा २४।\nकीर्तनं श्रवणं चैव वंदनं पादसेवनम् ।\nतत्पादोदकसेवा च तन्निवेदितभोजनम् २५।\nतदीयानां च सेवाञ्च द्वादशीव्रतनिष्ठितम् ।\nतुलसीरोपणं विष्णोर्देवदेवस्य शार्ङ्गिणः २६।\nभक्तिः षोडशधा प्रोक्ता भवबंधविमुक्तये ।\nसर्वेषामेव देवानां ममापि पुरुषोत्तमः २७।\nपूजनीयो हरिर्नित्यं ब्राह्मणानां विशेषतः ।\nतस्मात्तु ब्राह्मणो नित्यं विधिवत्पूजयेद्धरिम् २८।\nतच्चिह्नैरंकितः श्रीशपदंप्राप्नोत्यसंशयम् ।\nशंखचक्रांकनं कुर्याद्ब्राह्मणो बाहुमूलयोः २९।\nहुताग्निनैव संतप्य सर्वपापापनुत्तये ।\nचक्रं वा शंखचक्रे वा तथा पंचायुधानि वा ३०।\nधारयित्वैव विधिवद्व्रह्मकर्मसमारभेत् ।\nअग्नितप्तं पवित्रं च धृत्वा वै भुजमूलयोः ३१।\nत्यक्त्वा यमपुरं घोरं याति विष्णोः परं पदम् ।\nचक्रचिह्नविहीनस्तु यः पूजयति केशवम् ३२।\nतत्सर्वं विफलं याति पूजामंत्रजपादिकम् ।\nअग्नितप्तेन चक्रेण ब्राह्मणो बाहुमूलयोः ३३।\nअंकयित्वा जपन्मंत्रं संसारान्मोक्षमाप्नुयात् ।\nसुदर्शनं धारयित्वा वह्नितप्तं द्विजोत्तमः ३४।\nउपनीय विधानेन पश्चात्कर्मसु योजयेत् ।\nविष्णुचक्रविहीनं तु य श्राद्धे भोजयिष्यति ३५।\nव्यर्थं भवति तत्सर्वं निराशाः पितरो गताः ।\nविष्णुचक्रांकितं विप्रं पूजयेच्छ्राद्धकर्मणि ३६।\nविष्णुचक्रविहीनं तु प्रयत्नेन विवर्जयेत् ।\nदद्याद्गोभूहिरण्यादि चक्रांकितभुजाय वै ३७।\nयद्दत्तं चक्रहीनाय तत्सर्वमसुराय वै ।\nअग्नितप्तेन चक्रेण बाहुमूले तु लांछिताः ३८।\nसर्वपापविनिर्मुक्ता यांति विष्णोः परं पदम् ।\nहुताग्नितप्तचक्रेण शरीरं यस्य चिह्नितम् ३९।\nतस्य तीर्थानि यज्ञाश्च संप्राप्ता नात्र संशयः ।\nअधृत्वा विधिना चक्रं ब्राह्मणः प्राकृतो भवेत् ४०।\nन तस्य किंचिदश्नीयादपि क्रतुसहस्रिणः ।\nअधृत्वा विधिना चक्रं ब्राह्मणो ज्ञानदुर्लभः ४१।\nगर्हितस्सर्वलोकेषु ब्राह्मण्यात्प्रच्युतो भवेत् ।\nशङ्खचक्रधरो देवो हरिः पूज्यो यथात्मभिः ४२।\nतथैव सर्वैस्संपूज्यो विप्रश्चक्रादिचिह्नितः ।\nसर्ववेदविदो वापि सर्वशास्त्रविशारदः ४३।\nअधृत्वा विधिना चक्रं ब्राह्मणः पतितो भवेत् ।\nऊर्द्ध्वपुंड्रविहीनस्तु शंख चक्रविवर्जितः ४४।\nतं गर्दभे समारोप्य बहिः कुर्यात्स्वपत्तनात् ।\nप्रकृतिस्पर्शरहितो वासुदेवो जनार्दनः ४५।\nतथैव ब्राह्मणो देवि विष्णुचक्रेण चिह्नितः ।\nतस्मात्प्रकृतिसंसर्गपापौघदहनं हरेः ४६।\nप्रतप्तं बिभृयाच्चक्रं शंखं च भुजमूलयोः ।\nस्त्रीशूद्राणां सदा धार्य्ये चंदनेन सुगंधिना ४७।\nबाहुमूले लिखेच्चक्रं तप्तं तु ब्राह्मणस्य वै ।\nतप्तेनैवांकनं कुर्याद्ब्राह्मणस्य विधानतः ४८।\nश्रौतस्मार्त्तादिसिद्ध्यर्थं मंत्रसिद्ध्यै तथैव च ।\nहरेः पूजाधिकारार्थं चक्रं धार्यां विधानतः ४९।\nवैष्णवत्वस्य सिद्ध्यर्थं ज्ञानसिद्ध्यर्थमेव च ।\nप्रतपेच्चक्रशंङ्खाभ्यां हुत्वा होमं विधानतः ५०।\nअन्यैर्न दाहयेद्गात्रं ब्राह्मणो हरिलांछनात् ।\nशंखचक्रगदाखड्गशार्ङ्गादन्यैर्हरेरपि ५१।\nलक्षणेन दहेद्देहं नान्यदग्धोर्हतिक्रियाम् ।\nअचक्रधारिणं विप्रं दूरतः परिवर्जयेत् ५२।\nश्वपाकमिव नेक्षेत लोके विप्रमवैष्णवम् ।\nवैष्णवो वर्णबाह्योऽपि पुनाति भुवनत्रयम् ५३।\nतस्मात्तु विधिना चक्रं धार्यं विप्रैः शुभानने ।\nब्राह्मणा मंत्रसिद्ध्यै च ज्ञानसिद्ध्यै च मुक्तये ५४।\nअप्राकृतामहात्मानो विष्णुचक्रेण लांच्छिताः ।\nविष्णुचक्रविहीनास्तु ब्राह्मणाः प्राकृताः स्मृताः ५५।\nसर्वाश्रमेषु वसतां ब्राह्मणानां विशेषतः ।\nविधिना वैष्णवं चक्रं धार्यं हि श्रुतिनोदनात् ५६।\nदक्षिणे तु भुजे विप्रो बिभृयाद्वै सुदर्शनम् ।\nवामे तु शंखं बिभृयादिति ब्रह्मविदो विदुः ५७।\nएवम्महोपनिषदि प्रोक्तं चक्रादिधारणम् ।\nतथैव साम्नि यजुषि ऋचि प्रोक्तं शुभानने ५८।\nप्र ते विष्णो अब्जचक्रे पवित्रे जन्माम्भोधिं तर्तवे चर्षणीन्द्राः।\nमूले बाह्वोर्दधतेऽन्ये पुराणा लिङ्गान्येन्ये तावकान्यर्पयन्ति ५९।\nचरणं पवित्रं विततं पुराणं वाङ्मयं शुभम् ।\nतेन चक्रेण सन्तप्तास्तरेयुः पातकाम्बुधिम् ६०।\nपवित्रं ब्राह्मणस्पत्यं जगद्व्याप्तं हरेस्सदा ।\nते नातप्ततनूर्येषां न ते यान्ति परं पदम् ६१।\nतेन तप्ता तनूर्येषां ते प्रयांति परं परदम् ।\nपवित्रचरणं नेमिर्हरेश्चक्रं सुदर्शनम् ६२"
  }
]
[
  {
    "text": "पृथुरुवाच-\nयत्त्वया कथितं ब्रह्मन्व्रतमूर्जस्य विस्तरात् ।\nतत्र या तुलसीमूले विष्णोः पूजा त्वयोदिता १।\nतेनाहं प्रष्टुमिच्छामि माहात्म्यं तुलसीभवम् ।\nकथं सातिप्रिया विष्णोर्देवदेवस्य शार्ङ्गिणः २।\nकथमेषा समुत्पन्ना कस्मिंस्थाने च नारद ।\nएतद्ब्रूहि समासेन सर्वज्ञोऽसि मतो हि मे ३।\nनारदउवाच-\nपुरा रुद्रेण दैत्येंद्रे सिंधुसूनौ निपातिते ।\nप्रणम्य शिरसा रुद्रं देवा ब्रह्मादयोऽब्रुवन् ।\nशृणु राजन्प्रवक्ष्यामि माहात्म्यं तुलसीभवम् ४।\nसेतिहासं पुरावृत्तं तत्सर्वं कथयामि ते ।\nपुरा शक्रः शिवं द्रष्टुमगात्कैलासपर्वतम् ।\nसर्वदेवैः परिवृतस्त्वप्सरोगणसेवितः ५।\nयावद्गतः शिवगृहं तावत्तत्राशु दृष्टवान् ।\nपुरुषं भीमकर्माणं दंष्ट्रानयनभीषणम् ६।\nस पृष्टस्तेन कस्त्वं भो क्व गतो जगदीश्वरः ।\nएवं पुनः पुनः पृष्टः स यदा नोचिवान्नृप ७।\nततः क्रुद्धो वज्रपाणिस्तन्निर्भर्त्स्य वचोऽब्रवीत् ।\nरे मया पृच्छमानोऽपि नोत्तरं दत्तवानसि ८।\nअतस्त्वां हन्मि वज्रेण कस्ते त्रातास्ति दुर्मते ।\nइत्युदीर्य ततो वज्री वज्रेण चाहनद्दृढम् ९।\nतेनास्य कंठे नीलत्वमगाद्वज्रं च भस्मतां ।\nततो रुद्र प्रजज्वाल तेजसा प्रदहन्निव १०।\nदृष्ट्वा बृहस्पतिस्तूर्णं कृतांजलिपुटोऽभवत् ।\nइंद्रश्चदंडवद्भूमौ कृत्वा स्तोतुं प्रचक्रमे ११।\nबृहस्पतिरुवाच-\nनमो देवाधिदेवाय त्र्यंबकाय कपर्दिने ।\nत्रिपुरघ्नाय शर्वाय नमोंधकनिषूदिने १२।\nविरूपायातिरूपाय बहुरूपाय शंभवे ।\nयज्ञविध्वंसकर्त्रे च यज्ञानां फलदायिने १३।\nकालांतकाय कालाय कालभोगधराय च ।\nनमो ब्रह्मशिरोहंत्रे ब्राह्मणाय नमो नमः १४।\nनारद उवाच-\nएवं स्तुतस्तदा शंभुः द्विजर्षभं जगाद ह ।\nसंहरन्नयनज्वालं त्रिलोकीदहनक्षमाम् १५।\nवरं वरय भो ब्रह्मन्प्रीतः स्तुत्यानया तव ।\nइंद्रस्यजीवदानेन जीवति त्वं प्रथां व्रज १६।\nबृहस्पतिरुवाच-\nयदि तुष्टोऽसि देव त्वं याहींद्रं शरणागतम् ।\nअग्निरेष शमं यातु भालनेत्रसमुद्भवः १७।\nईश्वर उवाच-\nपुनः प्रवेशमायाति भालनेत्रे कथं त्वयम् ।\nएनं त्यक्ष्याम्यहं दूरे यथेंद्रं नैव पीडयेत् १८।\nनारद उवाच-\nइत्युक्त्वा तं करे धृत्वा प्राक्षिपल्लवणांभसि ।\nसोऽपतत्सिंधुगंगायाः सागरस्य च संगमे १९।\nतदा स बालरूपत्वमगात्तत्र रुरोद च ।\nरुदतस्तस्य शब्देन प्राकंपद्धरणी मुहुः २०।\nस्वर्गश्च सत्यलोकश्च तत्स्वनाद्बधिरीकृतौ ।\nश्रुत्वा ब्रह्मा ययौ तत्र किमेतदिति विस्मितः २१।\nतावत्समुद्रस्योत्संगे तं बालं स ददर्श ह ।\nदृष्ट्वा ब्राह्मणमायांतं समुद्रोऽपि कृतांजलि २२।\nप्रणम्य शिरसा बालं तस्योत्संगे न्यवेशयेत् ।\nततो ब्रह्माब्रवीद्वाक्यं कस्यायं शिशुरद्भुतः २३।\nनिशम्येति वचो धातुर्वाक्यं तु सागरोऽब्रवीत् ।\nब्रह्मा उवाच-\nसरित्पते कुतो लब्धो बालो ह्येष महाबलः २४।\nयस्य नादेन संत्रस्ता देवासुरमहोरगाः ।\nसमुद्र उवाच-\nभो ब्रह्मन्सिधुगंगायां जातोऽयं मम पुत्रकः २५।\nजातकर्मादि संस्कारान्कुरुष्वास्य जगद्गुरो ।\nनारद उवाच-\nइत्थं वदति पाथोधौ स बालः सागरात्मजः २६।\nब्रह्माणमग्रहीत्कूर्चे विधुन्वंतं मुहुर्मुहुः ।\nधुन्वतस्तस्य कूर्चं तु नेत्राभ्यामागमज्जलम् ।\nकथंचिन्मुक्तकूर्चोऽथ ब्रह्मा प्रोवाच सागरम् २७।\nब्रह्मोवाच-\nनेत्राभ्यां विधृतं यस्मादनेनैतज्जलं मम ।\nतस्माज्जलंधर इति ख्यातो नाम्ना भवत्यसौ २८।\nअधुनैवैष तरुणः सर्वशस्त्रास्त्रपारगः ।\nअवध्यः सर्वभूतानां विना रुद्रं भविष्यति २९।\nयाति यत्र समुद्भूतस्तत्रेदानीं गमिष्यति ३०।\nनारद उवाच-\nइत्युक्त्वा शुक्रमाहूय राज्ये तं चाभ्यषेचयत् ।\nआमंत्र्य सरितां नाथं ब्रह्मांतर्द्धानमन्वगात् ३१।\nअथ तद्दर्शनोत्फुल्लनयनः सागरस्तदा ।\nकालनेमिसुतां वृंदां तद्भार्यार्थमयाचत ३२।\nते कालनेमिप्रमुखास्ततोऽसुरास्तस्मै सुतां तां प्रददुः प्रहर्षिताः ।\nस चापि तान्प्राप्यसुहृद्वरान्वशी शशास गां शुक्रसहायवान्बली ३३।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे जालंधरोत्पत्तिवर्णनंनाम षण्णवतितमोऽध्यायः ९६।"
  }
]
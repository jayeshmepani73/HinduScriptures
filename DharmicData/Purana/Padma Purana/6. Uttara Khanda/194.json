[
  {
    "text": "सूत उवाच-\nएवं संप्रार्थितो विप्रास्तया भक्त्यातिदीनया।\nयतश्चाकथयं तद्वै तच्छृणुध्वं दयालवः १।\nनारद उवाच-\nमा खिदस्त्वं वृथा बाले समाधाय मनो हृदि ।\nश्रीकृष्णचरणांभोजं स्मर सौख्यं लभिष्यसि २।\nद्रौपदी च परित्राता येन कौरवकश्मलात् ।\nपालिता गोपसुंदर्यः स कृष्णः क्वापि नो गतः ३।\nत्वं तु भक्तिः प्रिया तस्य सततं प्राणतोऽधिका ।\nत्वयाहूतस्तु भगवान्याति नीचगृहेष्वपि ४।\nसत्यादि त्रियुगे बोधो विरागो मुक्तिसाधकौ ।\nकलौ तु केवला भक्तिर्ब्रह्मसायुज्यकारिणी ५।\nइति निश्चित्य विद्रूपी स्वकां गात्त्वां ससर्ज ह ।\nपरमानंदचिन्मूर्तिः स्वप्रियां प्रीतमानसः ६।\nबध्वांजलि त्वया पृष्टः किं करोमीति वै हरिः ।\nत्वां तदाज्ञापयत्कृष्णो मद्भक्तान्पोषयेति च ७।\nअंगीकृतं त्वया तद्वै प्रसन्नोऽभूद्धरिस्तदा ।\nमुक्तिदासीं ददौ तुभ्यं ज्ञानवैराग्य आत्मजौ ८।\nभक्तानां पोषणं नित्यं वैकुंठस्था करोषि च ।\nभूमौ च भक्तपोषाय छायारूपं समाश्रिता ९।\nविमुक्ति ज्ञानवैराग्यैः सह चैवागतात्र हि ।\nकृतादिद्वापरांते हि काले मुक्ति मुदास्थिता १०।\nकलौ तु संक्षयं प्राप्ता पाषंडामयपीडिता ।\nत्वदाज्ञया गता शीघ्रं वैकुंठे पुनरेव सा ।\nस्मृतमात्रा त्वयाद्यापि मुक्तिरायाति सत्वरम् ११।\nपुत्रीकृत्य त्वयैमौ च स्वपार्श्वे परिरक्षितौ ।\nउपेक्षातः कलौ मंदौ वृद्धौ जातौ सुतौ तव १२।\nतथापि चिंतां मुंचत्वमुपायं चिंतयाम्यहम् ।\nकलिना सदृशः कोऽपि युगो नास्ति वरानने १३।\nतस्मिंस्त्वां ख्यापयिष्यामि गेहे गेहे जने जने ।\nअन्यधर्मांस्तिरस्कृत्य पुरस्कृत्य महोत्सवान् १४।\nयदि प्रवर्त्तये न त्वां तदा दासो हरेर्नहि ।\nत्वदन्विताश्च ये जीवा भविष्यंति कलाविह १५।\nपापिनोऽपि गमिष्यंति निर्भया हरिमंदिरम् ।\nयेषां चित्ते भवेद्भक्तिः सर्वदा प्रेमरूपिणी १६।\nन ते पश्यंति कीनाशं स्वप्नेऽप्यमलमूर्त्तयः ।\nन प्रेतो न पिशाचो वा राक्षसो वासुरोपि च १७।\nभक्तियुक्तमनस्कानां स्पर्शने दर्शने प्रभुः ।\nन तपोभिर्न वेदैश्च न ज्ञानेनापि कर्मणा १८।\nहरिर्हि साध्यते भक्त्या प्रमाणं तत्र गोपिकाः ।\nनृणां जन्मसहस्रेण भक्तिः सुकृतिनां भवेत् १९।\nकलौ भक्तिः कलौ भक्तिर्भक्त्याकृष्णः पुरः स्थितः ।\nभक्तिद्रोहकरा ये च ते सीदंति जगत्त्रये २०।\nदुर्वासा दुःखमापन्नः पुरा भक्तिविनिंदकः ।\nअलं वृत्तैरलंतीर्थैरलं योगैरलं मखैः २१।\nअलं ज्ञानकथालापैर्भक्तिरेकैव मुक्तिदा ।\nएवमुक्तं मया सा तु स्वमाहात्म्यं निशम्य वै २२।\nसर्वांगहर्षसंयुक्ता मां पुनर्वाक्यमब्रवीत् ।\nअहो नारद धन्योऽसि प्रीतिस्ते मयि निश्चला २३।\nन कदाचिन्विमुंचामि चित्तं ते मयि संगतम् ।\nकृपालुना त्वया साधो मद्बाधा ध्वंसिता क्षणात् २४।\nपुत्रयोश्चेतना नास्ति ममेमौ प्रतिबोधय ।\nतस्यास्तद्वचनं श्रुत्वा कारुण्येनान्वितो ह्यहम् २५।\nतयोः प्रबोधनं कर्तुं प्रवृत्तः पाणिना स्पृशन् ।\nमुखं संसृज्य कर्णांते शब्दमुच्चैः समुच्चरन् २६।\nज्ञान प्रबुद्ध्य्तां शीघ्रं वैराग्यप्रतिबुध्यताम् ।\nवेदवेदांतघोषैश्च गीता पाठैर्मुहुर्मुहुः २७।\nबोध्यमानौ तदा तेन कथंचिद्बोधमागतौ ।\nनेत्रैरनवलोकंतौ जृंभंतौ सालसावुभौ २८।\nबकवत्पलितौ प्रायः शुष्ककाष्ठसमांगकौ ।\nक्षुत्क्षामौ तौ निरीक्ष्यैव पुनः स्वापमुपागतौ २९।\nतदा चिंतापरोऽभूवं किं विधेयं मयेति च ।\nअहो निद्रा कथं याति वृद्धत्वं चानयोः परम् ३०।\nचिंतयन्नित गोविंदं स्मरन्नासं द्विजोत्तमाः ।\nव्योमवाणी तदैवाभून्मा ऋषे खिद्यतामिति ३१।\nउद्यमस्सफलस्ते तु भविष्यति न संशयः ।\nएतदर्थं तु सत्कर्म सुरर्षे त्वं समाचर ३२।\nतत्कर्मतेऽभिधास्यंति साधवः साधुभूषणाः ।\nसत्कर्मणि कृते तस्मिन्स्वपनं वृद्धतानयोः ३३।\nगमिष्यति क्षणाद्भक्तिः सर्वतः प्रसरिष्यति ।\nइत्याकाशवचः स्पष्टं निशम्यापि मया द्विजाः ३४।\nन ज्ञातं यन्नभोवाण्या गोप्यत्वेन निरूपितं ।\nकिं तत्कर्म च येनैतौ भवतो ज्ञानसंयुतौ ३५।\nक्व भविष्यंति ते संतः कथं वक्ष्यंति कर्म सत् ।\nमयात्र किं प्रकर्त्तव्यं यदुक्तं व्योमभाषया ३६।\nअथ तौ तत्र संस्थाप्य निर्गतोऽहं बहिर्द्विजाः ।\nवृंदारण्यादपृच्छं च यत्र तत्र द्विजोत्तमान् ३७।\nवृत्तांतं सर्व एवाथ श्रुत्वा विस्मितमानसाः ।\nनैवोत्तरं प्रयच्छंति ह्यनभिज्ञानभोगिरः ३८।\nअसाध्यं केचन प्रोचुराविज्ञेयमथापरे ।\nमूकी बभूवुरन्ये तु चिंतयानाः पुनः पुनः ३९।\nवेदवेदांतघोषैश्च गीतापाठैर्मुहुर्मुहुः ।\nबोध्यमानं त्रिकं तत्तु नोदतिष्ठदहो विधिः ४०।\nयोगिना नारदेनापि स्वयं न ज्ञायते तु यत् ।\nतत्कथं शक्यते कर्तुमितरैरिह मानुषैः ।\nततश्चिंतातुरश्चाहं बदरीवनमागतः ४१।\nतपश्चरामि चात्रैव तदर्थं कृतनिश्चयः ।\nतावद्ददर्श पुरतः सनकाद्यान्मुनीश्वरान् ।\nकोटिसूर्यसमाभासानुवाच मुनिसत्तमान् ४२।\nइदानीं भूरिभागेन भवतां दर्शनं ह्यभूत् ।\nतदुपायं महाभागा वदंतु प्रीतमानसाः ४३।\nभवंतो योगिनां श्रेष्ठा बुद्धिमंतो बहुश्रुताः ।\nकुमारा एवपंचाब्दाः पूर्वेषामपिपूर्वजाः ४४।\nसदा वैकुंठनिलया हरिकीर्त्तनतत्पराः ।\nलीलामृतकथोन्मत्ता हरिस्मरणतत्पराः ४५।\nअतो हि कालदुहिता युष्मान्नैव प्रबाधते ।\nयेषां भ्रूभंगमात्रेण द्वारपालौ हरेः पुरा ४६।\nदैत्यौ भूत्वा त्रिजन्मानि पुनस्तत्स्थानमास्थितौ ।\nअशरीरगिरोक्तं यत्किंतत्साधनमुच्यताम् ४७।\nअनुष्ठेयं यथा यत्र प्रब्रुवंतु कृपालवः ।\nभक्तिज्ञानविरागाणांसुखमुत्पद्यतेयथा ।\nख्यातिर्वः सर्वलोकेषु तथा साधूच्यतां बुधाः ४८।\nकुमारा ऊचुः-\nमा चिंतां कुरु देवर्षे स्वचित्ते हर्षमावह ।\nउपायः सुखासाध्योऽत्र विद्यते विश्वसौख्यदः ४९।\nअहो नारद धन्योऽसि विरक्तानां शिरोमणिः ।\nश्रीकृष्णप्रेमपात्राणामग्रणीर्वदतां वरः 6.194.५०।\nत्वयि चित्रं न देवर्षे भक्तिसाधनतत्परे ।\nउचितं कृष्णदासानां भक्तेः संचारणं भुवि ५१।\nऋषिभिर्बहुधा लोके उपायाः सिद्धये कृताः ।\nश्रमसाध्याश्च ते सर्वे प्रायः स्वर्गफलप्रदाः ५२।\nवैकुंठसाधकः पंथा गुप्तो लोकेषु वर्त्तते ।\nतस्योपदेशकः साधुः प्रायो भाग्येन लभ्यते ५३।\nयत्ते सत्कर्म निर्दिष्टं व्योमवाचा मुनीश्वर ।\nतज्ज्ञेयमिह सर्वज्ञैर्ज्ञानयज्ञः पुरातनैः ५४।\nश्रीमद्भागवतालापो ज्ञानयज्ञः शुकोदितः ।\nभक्तिज्ञानविरागाणां सुखदः प्रतिभाति नः ५५।\nकलिदोषा इमे सर्वे श्रीमद्भागवत ध्वनेः ।\nप्रभीताः प्रलयायंते सिंहशब्दाद्वृका इव ५६।\nज्ञानवैराग्यसंयुक्ता भक्तिः प्रेमरसावहा ।\nप्रतिगेहं प्रतिजनं सुखक्रीडां करिष्यति ५७।\nसूत उवाच-\nकुमारोक्तं समाकर्ण्य नारदः प्रीतमानसः ।\nपुनः प्रोवाच भगवांस्तदुत्कर्षं विभावयन् ५८।\nनारद उवाच-\nवेदवेदांतघोषैश्च गीतापाठैः प्रबोधितम् ।\nनोदतिष्ठत्त्रिकं तत्तु कलिदोषतिरस्कृतम् ५९।\nकथं भागवतालापात्तद्विबोधमिहैष्यति ।\nछिंदंतु संशयं ह्येनं भवंतोऽमोघदर्शनाः ६०।\nविलंबो नात्र कर्त्तव्यः शरणागतवत्सलाः ।\nततस्ते सनकाद्यास्तु विरक्ता ह्यूर्द्ध्वरेतसः ६१।\nसिद्धाः सनातना विप्रा नारदं प्रोचुरादरात् ६२।\nकुमारा ऊचुः ।\nवेदोपनिषदां साराज्जाता भागवती कथा ।\nअत्युत्तमा ततो भाति पृथग्भूता फलोन्नतिः ६३।\nआमूलाग्रं रसोस्त्येव रसालस्य यथा फले ।\nपृथग्भूतं तु पानेन यथा विश्वमनोहरः ६४।\nयथा दुग्धेस्थितं सर्पिर्न च स्वादूपकल्प्यते ।\nपृथग्भूतं तु तद्दिव्यं देवानां प्रीतिवर्द्धनम् ६५।\nइक्षुष्विवादिमध्यांतं शर्करा व्याप्य तिष्ठति ।\nपृथग्भूता तु सा मिष्टा तथा भागवती कथा ६६।\nश्रीमद्भागवतं नाम पुराणं रसमेव हि ।\nभक्तिज्ञानविरागाणां सौख्यायैव प्रकाशितम् ६७।\nकृष्णेन ब्रह्मणे नाभिकंजस्थाय हृदैव हि ।\nतच्चतुःश्लोकमखिलं ब्रह्मैव प्रतिभासते ६८।\nतुभ्यं च ब्रह्मणा प्रोक्तं तच्चरित्रनिदर्शनम् ।\nत्वयापि व्यासदेवाय प्रोक्तं तत्तापहानये ६९।\nयदीयस्मरणात्सद्यो निर्विण्णो बादरायणः ।\nचकार महदाख्यातुमात्माराम मनोहरम् ७०।\nअत्र ते विस्मयः केन येन पृच्छेः पुनः पुनः ।\nश्रीमद्भागवतं शास्त्रं क्षमं कृष्णानुकर्षणे ७१।\nसूत उवाच-\nएतन्निशम्य वचनं समुदाहृतं तु योगीश्वरैः सनकमुख्यतमैरभीष्टम् ।\nभक्त्या विधृत्य चरणं च प्रणम्य मूर्ध्ना हृष्टो जगाद जगदाधिनिवर्त्तकांस्तान् ७२।\nनारद उवाच-।\nसंदर्शनं च भवतां विनिहंत्यघौघं श्रेयस्तनोति भवदुःखदवार्दितानाम् ।\nनिःशेषशेषमुखगीतकथैकपानात्प्रेमप्रकाशनकृते शरणं गतो वः ७३।\nपुण्योदयेन बहुजन्मसमर्जितेन सत्संगमो यदि भवेत्कृतिनो जनस्य ।\nअज्ञानहेतुकृतमोहमहांधकारो नश्येत्तदा ह्युदयमेति महान्विवेकः ७४।\nइति श्रीपाद्मेमहापुराणे पंचपंचाशत्साहस्रयां संहितायामुत्तरखंडे।\nश्रीभागवतमाहात्म्ये चतुर्नवत्यधिकशततमोऽध्यायः १९४।"
  }
]
[
  {
    "text": "रुद्र उवाच-\nप्रह्लादस्य सुतो जज्ञे विरोचन इतीरितः ।\nतस्य पुत्रो महाबार्हुबलिर्वैश्वानरः प्रभुः १।\nस तु धर्मविदां श्रेष्ठः सत्यसंधो जितेंद्रियः ।\nहरेः प्रियतमो भक्तो नित्यं धर्मरतः शुचिः २।\nस जित्वा सकालान्देवान्सेंद्रांश्च समरुद्गणान् ।\nत्रींल्लोकान्स्ववशे स्थाप्य राज्यं चक्रे महाबलः ३।\nअकृष्टपच्या पृथिवी बहुसस्यफलप्रदा ।\nगावः पूर्णदुघाः सर्वाः पादपाः फलपुष्पिताः ४।\nस्वधर्म्मनिरताः सर्वे नराः पापविवर्जिताः ।\nअर्चयंति हृषीकेशं सततं विगतज्वराः ५।\nएवं चकार धर्मेण राज्यं दैत्यपतिर्बली ।\nइंद्रादित्रिदशास्तस्य किंकराः समुपस्थिताः ६।\nऐश्वर्यं त्रिषु लोकेषु बुभुजे बलदर्प्पहृत् ।\nभ्रष्टराज्यं सुतं दृष्ट्वा तस्यापि हितकाम्यया ७।\nकश्यपो भार्यया सार्द्धं तपस्तेपे हरिं प्रति ।\nअदित्या सह धर्मात्मा पयोव्रतसमन्वितः ८।\nअर्चयामास देवेशं पद्मनाभं जनार्दनम् ।\nततो वर्षसहस्राणि तेन संपूजितो हरिः ९।\nतत्रैवाविरभूत्तस्य देव्या सह सनातनः ।\nतं दृष्ट्वा पुंडरीकाक्षं शंखचक्रगदाधरम् १०।\nइंद्रनीलमणिश्यामं सर्वाभरणभूषितम् ।\nस्फुरत्किरीटकेयूरहारकुंडलशोभितम् ११।\nकौस्तुभोद्भासितोरस्कं पीतवस्त्रेण वेष्टितम् ।\nश्रिया सह समासीनं मंडलेंद्रे महात्मनि १२।\nतं दृष्ट्वा जगतामीशं हर्षनिर्भरचेतसा ।\nपत्न्या सह नमस्कृत्वा तुष्टाव द्विजसत्तमः १३।\nकश्यप उवाच-\nनमो नमस्ते लक्ष्मीश सर्वज्ञ जगदीश्वर ।\nसर्वात्मन्सर्वदेवेश सृष्टिसंहारकारकः १४।\nअनादिनिधनानंतवपुषे विश्वधारिणे ।\nनमस्ते वेदवेदांग वपुषे सर्वचक्षुषे १५।\nसर्वात्मने नमस्तुभ्यं नमः सूक्ष्मतराय च ।\nकल्याणगुणपूर्णाय योगिध्येयात्मने नमः १६।\nनमो युवकुमाराय श्रीभूलीलाधिपाय च ।\nनित्यमुक्तैकभोगाय परधाम्नि स्थिताय च १७।\nचतुरात्मन्नमस्तुभ्यं चतुर्व्यूह नमोस्तु ते ।\nपंचावस्थाय ते तुभ्यं नमस्ते पंचमात्मकम् १८।\nपंचमात्मकनिष्ठैस्तु योगिभिः पूज्यसे सदा ।\nपंचार्थतत्वविदुषां पंचसंस्कारसंस्थितः १९।\nपंचापरं स्वरूपं ते विज्ञेयं सततं हरे ।\nचतुर्धा परिपूर्णात्मन्नियतं कवयो विदुः २०।\nत्वत्प्रसूतिं जगत्सर्वं पुनंति तव किंकराः ।\nत्रयीमयाः कर्म्मनिष्ठा ये द्विजा भक्तवत्सलाः २१।\nतेषां दये क्षणादेव भवबंधविमुक्तये ।\nनमोस्तु त्रिजगद्धात्रे स्वयं धात्रेऽखिलात्मने २२।\nधात्रे विधात्रे विश्वाय विश्वरूपाय ते नमः ।\nनारायणाय कृष्णाय वासुदेवाय शार्ङ्गिणे ।\nविष्णवे जिष्णवे तुभ्यं शुद्धसत्वाय ते नमः २३।\nमहादेव उवाच-\nइत्यादिस्तुतिभिः सम्यक्स्तूयमानो महर्षिणा ।\nप्राह गंभीरया वाचा परितुष्टो जनार्दनः २४।\nश्रीभगवानुवाच-\nसंतुष्टोऽहं द्विजश्रेष्ठ त्वया भक्त्या समर्च्चितः ।\nवरं वृणीष्व भद्रं ते करोमि तव वांछितम् २५।\nमहादेव उवाच-\nततः प्राह हृषीकेशं भार्य्यया सह कश्यपः २६।\nकश्यप उवाच-\nपुत्रत्वं मम देवेश संप्राप्य त्रिदशां हितम् ।\nकुरुष्व बलिना देव त्रैलोक्यं निर्जितं बलात् २७।\nइंद्रस्यावरजो भूत्वा उपेंद्र इति विश्रुतः ।\nयेनकेन च मार्गेण बलिं निर्जित्य मायया ।\nत्रैलोक्यं मम पुत्राय देहि शक्राय शाश्वतम् २८।\nमहादेव उवाच-\nइत्युक्तस्तेन विप्रेण तथेत्याह जनार्द्दनः ।\nसंस्तूयमानस्त्रिदशैस्तत्रैवांतरधीयत २९।\nएतस्मिन्नेव काले तु कश्यपस्य महात्मनः ।\nअदित्यागर्भमागच्छद्भगवान्भूतभावनः ३०।\nतस्मिन्काले बलिर्यागं दीर्घसत्रं महातपाः ।\nअष्टमहर्षिभिं सार्द्धमारेभे तद्विधानतः ३१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे वामनप्रादुर्भावोनामैकोनचत्वारिंशदधिकद्विशततमोऽध्यायः २३९।"
  }
]
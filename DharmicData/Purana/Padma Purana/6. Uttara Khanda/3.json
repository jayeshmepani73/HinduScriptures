[
  {
    "text": "सूत उवाच-\nएकदा नारदो द्रष्टुं पांडवान्दुःखकर्शितान् ।\nययौ काम्यवनं विप्रः सत्कृतस्तैर्यथाविधि १।\nअथ नत्वा मुनिश्रेष्ठं युधिष्ठिर उवाच ह ।\nभगवन्कर्मणा केन दुःखाब्धौ पतिता वयम् २।\nतमुवाच ऋषिर्दुःखं त्यज त्वं पांडुनंदन ।\nसुखदुःखसमाहारे संसारे कः सुखी नरः ३।\nईश्वरोपि हि न स्थायी पीड्यते देहसंचयैः ।\nन दुःखरहितः कश्चिद्देही दुःखसहो यतः ४।\nशरीरं सवितुर्यस्माद्राहुस्तद्ग्रसते बली ।\nराहोरपि शिरश्छिन्नं शौरिणामृतभोजने ५।\nसोऽपि शार्ङ्गधरो देवः क्षिप्तः सागरगह्वरे ।\nजालंधरेण वीरेण निहतः सोऽपि शंभुना ६।\nयुधिष्ठिर उवाच-।\nकोऽसौ जालंधरो वीरः कस्य पुत्रः कुतो बली ।\nकथं जालंधरं संख्ये हतवान्वृषभध्वजः ७।\nएतत्सर्वं समाचक्ष्व विस्तरेण तपोधन ।\nराज्ञा स एव मुक्तस्तु कथयामास नारदः ८।\nनारद उवाच-।\nशृणु भूप कथां दिव्यामशेषाघौघनाशिनीम् ।\nईशानसिंधुसून्वोश्च संग्रामं परमाद्भुतम् ९।\nएकदा गिरिशं स्तोतुं प्रययौ पाकशासनः ।\nअप्सरोगणसंकीर्णो देवैर्बहुभिरावृतः १०।\nगंधर्वैरावृतो देवस्तंत्रीशिक्षासु कोविदैः ।\nरंभा तिलोत्तमा रामा कर्पूराकदली तथा ११।\nमदना भारती कामा सर्वाभरणभूषिताः ।\nनर्तक्यश्च तथा चान्याः समाजग्मुः सुरांतिकम् १२।\nगंधर्वयक्षसिद्धास्तु नारदस्तुंबुरुस्तथा ।\nकिन्नरा मुहुराजग्मुस्तथा किंनरयोषितः १३।\nवायुश्च वरुणश्चैव कुबेरो धनदस्तथा ।\nयमश्चाग्निर्निर्ऋतिश्च ये चान्ये देवतागणाः १४।\nविमानसंस्थो मघवा विमानस्थाः सुरांगनाः ।\nस्ववाहनगतादेवाः कैलासं प्रययुर्जवात् १५।\nददृशुस्ते ततो देवाः कैलासं पर्वतोत्तमम् ।\nमहीधराणां सर्वेषां पृथिव्या इव मंडनम् १६।\nसर्वतः सुखदं शुद्धं सिद्धिराशिमिवस्थितम् ।\nयत्र वृक्षाः कल्पवृक्षाः पाषाणाश्चिंतितप्रदाः १७।\nपुन्नागैर्नागचंपैश्च तिलकैर्देवदारुभिः ।\nअशोकैः पाटलैश्चूतैर्मंदारैः शोभितो गिरिः १८।\nपर्यंतकवनामोदवाहका यत्र वायवः ।\nपंगुत्वं बहुचारेण यांति ते मलयानिलाः १९।\nवाप्यः स्फटिकसोपाना ह्यगाध विमलोदकाः ।\nवैडूर्यनालसंसक्तसौवर्णनिभ पंकजाः २०।\nकुमुदानां द्युतिर्यत्र राजते सर्वतोदिशम् ।\nकह्लारैः शौभितावाप्यः पिनद्धाः पद्मरागवत् २१।\nहरिन्मणिनिबद्धाश्च गोमेदैः सर्वतो वृताः ।\nपद्मरागशिलाबद्धा नानाधातुविचित्रिताः २२।\nददृशुः सुंदरतरं नाकाधिकविनिर्मितम् ।\nकैलासं पर्वतश्रेष्ठं दृष्ट्वा ते विस्मयंगताः २३।\nविमानादवतीर्णाश्च मघवा देवताश्च ताः ।\nद्वारपालमथागम्य नंदिनं वाक्यमब्रुवन् २४।\nभो भो गणवरश्रेष्ठ शृणु मे वाक्यमुत्तमम् ।\nसमाज्ञापय शीघ्रं त्वं नृत्यार्थमिहमागतम् २५।\nईश्वरं प्रतिदेवेशं सर्वदेवैः समावृतम् ।\nइंद्रस्य वचनं श्रुत्वा गिरिशं नंदिरब्रवीत् २६।\nप्रभोऽयमागतः सर्वैर्देवराजः पुरंदरः ।\nनृत्यार्थमथ तं प्राहानय शीघ्रं शचीपतिम् २७।\nप्रवेशयामास तदा नंदी तैः सह वासवम् ।\nस दृष्ट्वा गिरिशं देवं तुष्टाव वृषभध्वजम् २८।\nरंभाद्यास्तास्तदा सर्वा नर्त्तक्यो हरसन्निधौ ।\nमृदंगवीणावादित्रैः मुदा नाट्यं प्रचक्रिरे २९।\nकांस्यवाद्यान्प्रगृह्यान्या वंशतालान्सकाहलान् ।\nचक्रुस्ता नृत्यसंरंभं स्वयंदेवः पुरंदरः ३०।\nअतीवनर्तनं चक्रे सुंदरं देवदुर्ल्लभम् ।\nईश्वरस्तोषमापन्नो वासवं वाक्यमब्रवीत् ३१।\nप्रसन्नोऽहं सुरश्रेष्ठ जातस्ते व्रियतां वरः ।\nइत्युक्तवति देवेशे स्वबाहुबलगर्वितः ३२।\nप्रत्युवाच हरं वाक्यं संग्रामः सवृतो मया ।\nयत्र त्वत्सदृशो योद्धा तद्युद्धं देहि मे प्रभो ३३।\nइत्युक्त्वा निर्गतो जिष्णुर्लब्ध्वा शंभोर्वरं प्रभोः ।\nतस्मिन्गते तदा शक्रे गिरिशो वाक्यमब्रवीत् ३४।\nगणा मे श्रूयतां वाक्यं देवराजोऽतिगर्वितः ।\nइत्युक्त्वा क्रोधसंयुक्तो बभूव च ततो हरः ३५।\nआविरासीत्ततः क्रोधो मूर्त्तिमान्पुरतः स्थितः ।\nघनान्धकारसदृशो मृडं क्रोधस्ततोऽब्रवीत् ३६।\nदेहि मे त्वं हि सन्देशं किं करोमि तव प्रभो ।\nउमापतिस्तदोवाच गच्छ त्वं वासवं जय ३७।\nस्वर्गसिंधुं समासाद्य सागरस्य च वीर्यवान् ।\nइत्युक्तोंतर्दधे क्रोधो गणास्ते विस्मयं ययुः ३८।\nईशानकल्पे जाते तु कामेनार्णवसंगमे ।\nनाकसिंधुस्तदा मत्ता स्वयौवनभरोष्मणा ३९।\nतां दृष्ट्वा सिंधुराजश्च जलकल्लोलवानभूत् ।\nतदा बभूव राजेंद्र गंगासागरसंगमः ४०।\nमहानदी तदा प्राप्य रेमे चात्मबलेन च ।\nअत्रांतरे समुद्रस्य बभूव सुभटस्ततः ४१।\nसूनुस्तस्यां महानद्यां समुद्रादभवद्बली ।\nमहार्णवतनूजेन जातमात्रेण पार्थिव ४२।\nरुदतोत्कंपिता पृथ्वी त्रिलोकी नादिताभवत् ।\nसमाधिबद्धमुद्रां च संतत्याज चतुर्मुखः ४३।\nअत्रांतरे परित्रस्तां तां संवीक्ष्य जगत्त्रयीम् ।\nधाता सुरेंद्रवाक्येन प्रजगाम महार्णवम् ४४।\nआश्चर्यमिति संचिंत्य हंसारूढो जवाद्ययौ ।\nब्रह्माणमागतं वीक्ष्य सपर्यां विदधेऽर्णवः ।\nतमुवाच ततो ब्रह्मा किं गर्जसि वृथांबुधे ४५।\nसमुद्र उवाच-।\nनाहं गर्जामि देवेश मत्सुतो बलवान्प्रभो ।\nशिशोर्वै कुरु रक्षां च दुर्ल्लभं तव दर्शनम् ४६।\nसंदृश्यतां च तनयो भार्यां प्राहातिशोभनाम् ।\nययौ सा भर्तुरादेशात्सपुत्रा ब्रह्मणोंतिके ४७।\nउत्संगदेशे चतुराननस्य विधाय पुत्रं चरणौ ननाम ।\nतदा समुद्रात्मजमद्भुतं तं दृष्ट्वा विधातुः किल विस्मयोऽभूत् ४८।\nगृहीतकूर्चस्य शिशोः करं च यदा विरिंचिर्न शशाक मोचितुम् ।\nतदा समुद्रः प्रहसन्प्रयातः कूर्चं प्रगृह्यार्भकरं विमोचयन् ४९।\nतादृशं तस्य बालस्य दृष्ट्वा विक्रममात्मभूः ।\nप्रीत्या जालंधरेत्याह नाम्ना जालंधरोऽभवत् 6.3.५०।\nवरं ददावथो तस्य प्रणयेन प्रजापतिः ।\nअयं जालंधरो देवैरजेयश्च भविष्यति ५१।\nपातालसहितं नाकं मत्प्रसादेन भोक्ष्यति ।\nइत्युक्त्वांतर्दधे ब्रह्मा हंसमारुह्य सत्वरः ५२।\nइति श्रीपाद्मे महापुराणे पंचपंचाशत्सहस्रसंहितायां युधिष्ठिरनारदसंवादे उत्तर।\nखंडे जालंधरोत्पत्ति ब्रह्मागमोनाम तृतीयोऽध्यायः ३।"
  }
]
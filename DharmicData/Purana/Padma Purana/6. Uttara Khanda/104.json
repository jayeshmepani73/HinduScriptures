[
  {
    "text": "नारद उवाच-\nततो जलंधरो दृष्ट्वा रुद्रमद्भुतविक्रमम् ।\nचकार मायया गौरीं त्र्यबकं मोहयंस्तदा १।\nरथोपरिगतां दृष्ट्वा रुदंतीं च तदा शिवः ।\nशुंभनिशुंभदैत्यैश्च वध्यमानां ददर्श सः २।\nगौरीं तथाविधां दृष्ट्वा शिवोऽप्युद्विग्नमानसः ।\nअवाङ्मुखः स्थितस्तूष्णीं विस्मृत्य स्वपराक्रमम् ३।\nततो जलंधरो वेगात्त्रिभिर्विव्याध सायकैः ।\nआपुंखमग्नैस्तं रुद्रं शिरस्युरसि चोदरे ४।\nततो जज्ञे स तां मायां विष्णुना संप्रबोधितः ।\nरौद्ररूपधरो जातो ज्वालामालातिभीषणः ५।\nतस्यातीवमहारौद्रं रूपं दृष्ट्वा महासुराः ।\nन शेकुः प्रमुखे स्थातुं भेजिरे च दिशो दश ६।\nततः शापं ददौ देवस्तयोः शुंभनिशुंभयोः ।\nमम युद्धादपक्रांतौ गौर्यावध्यौ भविष्यथः ७।\nपुनर्जलंधरो वेगाद्ववर्ष निशितैः शरैः ।\nबांणांधकारसंच्छन्नं यथा भूमितलं महत् ८।\nयावद्रुद्रः प्रचिच्छेद तस्यबाणांस्त्वरान्वितः ।\nतावत्स परिघेणाशु जघान वृषभं बली ९।\nवृषस्तेन प्रहारेण परावृत्तो रणांगणात् ।\nरुद्रेणाकृष्यमाणोऽपि न तस्थौ रणभूमिषु १०।\nततः परमसंक्रुद्धो रुद्रो रौद्रवपुर्द्धरः ।\nचक्रं सुदर्शनं वेगाच्चिक्षेपादित्यवर्चसम् ११।\nप्रदहद्रोदसी वेगात्तदासाद्य जलंधरम् ।\nजहार तच्छिरः कायान्महदायतलोचनम् १२।\nरथात्कायः पपातोर्व्यां नादयन्वसुधातलम् ।\nतेजश्च निर्गतं देहात्तद्रुद्रे लयमागमत् १३।\nदृष्ट्वा देहोद्भवं तेजस्तद्गौरीशे लयं गतम् ।\nअथ चेंद्रादयो देवा हर्षादुत्फुल्ललोचनाः १४।\nप्रणम्य शिरसा रुद्रं शशंसुर्विष्णुचेष्टितम् ।\nदेवा ऊचुः।\nमहादेव त्वया देवा रक्षिताः शत्रुजाद्भयात् १५।\nकिंचिदन्यत्समुद्भूतं तत्र किं करवामहै ।\nवृंदालावण्यसंभ्रांतो विष्णुस्तिष्ठति मोहितः १६।\nईश्वर उवाच।\nगच्छध्वं शरणं देवा विष्णोर्मोहापनुत्तये ।\nशरण्यां मोहिनीं मायां सा वः कार्यं करिष्यति १७।\nनारद उवाच।\nइत्युक्त्वांतर्दधे देवः सहभूतगणैस्तथा ।\nदेवाश्च तुष्टुवुर्मूलप्रकृतिं भक्तवत्सलाम् १८।\nदेवा ऊचुः ।\nयदुद्भवाः सत्वरजस्तमोगुणाः सर्गस्थितिध्वंसनिदानकारणम् ।\nयदिच्छया विश्वमिदं भवाभवौ तनोति शुद्धां प्रकृतिं नताः स्म ताम् १९।\nये हि त्रयोविंशतिभेदिसंज्ञिता जगत्यशेषे समधिष्ठिता पुरा ।\nयद्रूपकर्माणि जडास्त्रयोऽपि ते देवा विदुर्न प्रकृतिं नताः स्म ताम् २०।\nयद्भक्तियुक्ताः पुरुषास्तु नित्यं दारिद्र्यव्यामोहपराभवादिकम् ।\nन प्राप्नुवंत्येव हि भक्तवत्सलां सदैव विष्णोः प्रकृतिं नताः स्म ताम् २१।\nनारद उवाच।\nस्तोत्रमेतत्त्रिसंध्यं यः पठेदेकाग्रमानसः ।\nदारिद्र मोहदुःखानि न कदाचित्स्पृशंति तम् २२।\nइति स्तुवंतस्ते देवास्तेजोमंडलमास्थिताम् ।\nददृशुर्गगने तत्र ज्वालाव्याप्तदिगंतराम् २३।\nतन्मध्याद्भारतीं सर्वे ददृशुर्व्योमचारिणीम् ।\nअहमेव त्रिधा भिन्ना तिष्ठामि त्रिविधैर्गुणैः २४।\nगौरीलक्ष्मीस्वरा चेति रजःसत्त्वतमोगुणैः ।\nतत्र गच्छत तं कार्यं विधास्यंति च वः सुराः २५।\nनारद उवाच-\nशृण्वतामिति देवानामंतर्द्धानमगान्महः ।\nदेवानां विस्मयोत्फुल्लनेत्राणां तत्तदा नृप २६।\nततः सर्वेऽपि ते देवा गत्वा तद्वाक्यनोदिताः ।\nगौरीं लक्ष्मीं स्वरां चैव प्रणेमुर्भक्तितत्पराः २७।\nततस्तास्तान्सुरान्दृष्ट्वा प्रणतान्भक्तवत्सलाः ।\nबीजानि प्रददुस्तेभ्यो वाक्यान्यूचुश्च भूमिप २८।\nदेव्य ऊचुः।\nइमानि क्षेत्रबीजानि विष्णुर्यत्रावतिष्ठति ।\nनिर्वपध्वं ततः कार्यं भवतां सिद्धिमेष्यति २९।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे जालंधरवधोनाम चतुरधिकशततमोऽध्यायः १०४।"
  }
]
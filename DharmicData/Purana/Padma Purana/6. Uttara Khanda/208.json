[
  {
    "text": "नारद उवाच-\nविमलस्तं द्विजं नीत्वा द्वारकायामिहागतः ।\nपुनस्तौ सस्नतुं धीरौ श्रीपतेर्भक्तिकाम्यया ।\nभूयः खे मेघगंभीरा वागासीदिति भूपते १।\nआकाशवागुवाच-\nशृणुतं द्विजशार्दूलौ हरेस्तीर्थमिदं शुभम् ।\nएतत्तीर्थ प्रसादाद्वां विष्णुभक्तिर्भविष्यति ।\nयया जहाति लोकोऽयमविद्या मोहमुल्बणम् २।\nनारद उवाच-\nनिशम्येतिद्विजश्रेष्ठौ तां वाचमशरीरिणीम् ।\nप्रसादोऽयं हरेरासीदित्यूचाते परस्पराम् ३।\nस्नात्वा तौ विधिवत्तत्र लब्ध्वा भक्तिं हरेः पराम् ।\nचेलतुः प्रणिपत्येदं भाषमाणौ मिथस्तदा ४।\nद्विजावूचतुः ।\nयथावयोर्हि संयोगः पथिजातो विचारतः ।\nयथा गृहकलत्रादि संयोगो भुवि जायते ।\nसांप्रतं विरहोभावी यथा नौ मार्गवर्तिनौ ५।\nतथादारसुतादीनां कालव्यास्यवर्तिनाम् ।\nधन्यः स पुरुषो लोके यो दारसुतसंगमम् ६।\nविज्ञाय क्षणिकं नित्यं संश्रयेत्श्रीपतिं भजेत् ।\nनारद उवाच-\nस्मरणं करणीयं मे दासोऽहं त्वत्पदाश्रयः ७।\nसंदेशः प्रेषणीयो मामित्युक्त्वा स्वगृहं गतौ ।\nशृणु राजन्यथा तेन मित्रेण विमलस्य तु ८।\nमोक्षणं राक्षसीनां तु विहितं पथिगच्छता ।\nव्रजन्स ब्राह्मणः प्राप्तस्तं देशं जलवर्जितम् ९।\nयत्र ताः पापविप्लुष्टा राक्षस्यः क्षुत्तृषाकुलाः ।\nअथ ताः पथिगच्छंतं दूराद्दृष्ट्वा द्विजोत्तमम् १०।\nसजलामत्रहस्तं तं मिथस्त्विति बभाषिरे ।\nराक्षस्य ऊचुः -\nआयाति पथिकः कश्चिज्जलपात्रं करे दधत् ११।\nअस्माकं क्षुत्तृषोः शांतिर्मनागपि भविष्यति ।\nएनं संभक्षयिष्यामः पास्यामोऽस्य करे स्थितम् १२।\nपात्रं जलं वयं तृष्णा क्षुधार्ताः शतवर्षतः ।\nनारद उवाच-\nकाचिदाहेत्यहं पूर्वमस्योष्णं कालखंडकम् १३।\nभक्षयित्वा ततो रक्तं पीत्वा यास्यामि जीवितम् ।\nअन्या प्राह कियद्द्रव्यं विद्यतेऽस्य गजानने १४।\nमम व्याघ्राननायास्तु पानायापि न दृश्यते ।\nअन्या वै रथचक्राख्या श्रूयतां वचनं मम १५।\nकरिष्ये कुंडलमहं केनांत्रैरस्य मेखलाम् ।\nअन्यावददहं दंतैरेकतः श्यामलीकृतैः १६।\nरमे षोडशभिर्द्यूतशालायां तद्विशारदः ।\nइत्युक्त्वा ताः मिथः सर्वास्तंद्विजं प्रति दुद्रुवुः १७।\nविवृतास्या ललज्जिह्वाः प्रद्योतैकमहाभुजाः ।\nआयांतीस्ताः समालोक्य ब्राह्मणो भयविह्वलः १८।\nआत्मानमभितश्चक्रे रक्षां वेदोदितां नृप ।\nता आगत्य स्थिता दूरं राक्षस्यो भीमविक्रमाः १९।\nतेजसा तस्य मंत्रैश्च प्रत्यादिष्टा नराधिपः ।\nऊचुश्च को भवानत्र कुतः प्राप्तोऽसि तद्वद २०।\nत्वद्दर्शनान्मनोऽस्माकं प्रसादमधिगच्छति ।\nत्वत्पादस्पर्शनात्किं नो न विप्र भविता फलम् ।\nअतो मूर्द्धसु नो देहि स्वकीयं पादपंकजम् २१।\nनारद उवाच-\nइत्याकर्ण्य वचस्तासां जगाद हरिदत्तजः ।\nद्विज उवाच-\nकृत्वा पवित्रतीर्थानि ब्राह्मणोऽहं समागतः २२।\nसांप्रतं पुष्करं यामि भवतीभिः किमिच्छते ।\nयतस्तत्प्रार्थ्यतां दातुं शक्तो दास्यामि चेत्तदा २३।\nराक्षस्य ऊचुः ।\nयेषु तीर्थेषु विप्रेंद्र त्वया स्नातं वदस्व नः ।\nतानि सर्वाणि पुण्यानि मोचयातः कुजन्मनः ।\nअस्मानतितरां तृष्णा क्षुद्भ्यां दारुणदुःखदात् २४।\nब्राह्मण उवाच-\nअवंतीमाश्रमात्पूर्वमहं हरिपुरीमितः ।\nगतोऽहं द्वारकां तस्मात्स्नात्वा सोमोद्भवा जले २५।\nततः प्राप्तः प्रभासाख्यं तीर्थं नीरधितीरगम् ।\nतस्मात्सेतुनिबंधेऽहं स्नातः परमपावने २६।\nतस्मादहं महापुण्यां किष्किंधां समुपागतः ।\nहतो यत्र तु रामेण वाली कपिगणेश्वरः २७।\nतस्मान्मठं सरस्वत्यानर्मदातीरसंस्थितम् ।\nसमागतोऽहं यत्रास्ति भारती सर्वसेविता २८।\nततोऽहंमावेशंवेणींतांनत्वादक्षिणापथे ।\nशिवकांची विष्णुकांच्यौ दृष्टे तत्र मया पुरौ २९।\nययोर्मरणतो जंतुः शिवो विष्णुश्च जायते ।\nततोऽहंमुत्कलं प्राप्तो यत्रास्ति हरिरीश्वरः ३०।\nचतुर्वर्गप्रदः साक्षाद्भक्तानामपि कांक्षितम् ।\nतमर्चयित्वा विधिवद्भक्षयित्वा निवेदितम् ३१।\nप्रसादभूतं तस्यैव गंगासागरसंगमम् ।\nतत्र देवानृषीन्पितॄंस्तर्पयित्वा यथाविधि ३२।\nयत्र गंगाशतमुखी जाता तत्राहमागमम् ।\nततो गयामुपागत्य पिंडान्दत्त्वा यथाविधि ३३।\nपितृभ्यस्तुलसीपुष्पचंदनोदकपूजितान् ।\nकोशलां शरयूं वारिकर्णधारनभस्वता ३४।\nपवित्रिताखिलजनांस्पर्शनेनाहमागमम् ।\nतत्रास्ति गोप्रताराख्यं तीर्थं त्रिदशदुर्ल्लभम् ३५।\nतत्र स्नानादिकं कर्म निशाचर्यः कृतं मया ।\nततः काशीमहंप्राप्तो राजधानीमुमापतेः ३६।\nनत्वा विश्वेश्वरं देवं बिंदुमाधवमेव च ।\nस्नातं मणिकर्णिकायां ज्ञानवाप्यां च भक्तितः ३७।\nत्रिरात्रिमुषितस्तत्र प्रयागं पुनरागमम् ।\nपौषशुक्लचतुर्दश्यां साक्षाद्यत्र प्रजापतिः ३८।\nएकस्मिन्माघमासे तु स्नानं कृत्वाऽरुणोदये ।\nपुनस्तस्मात्समायातो नैमिषं गोमतीतटे ३९।\nयत्र तीर्थानि सर्वाणि वसंति च स्वमायया ।\nततोऽहं मथुरां प्राप्तो यत्र विश्रांतिसंज्ञकम् ४०।\nतीर्थं तत्सन्निधौ पुण्यमसिकुंडाख्यमुत्तमम् ।\nकृष्णगंगा ध्रुवाक्रूर केशिकालीयतीर्थभृत् ४१।\nयमुनास्ति महापुण्या यत्र सर्वार्थदायिनी ।\nउभयोः कूलयोस्तस्या वनानि द्वादश श्रिया ४२।\nराजमानानि खेचर्यः समस्तार्थकराणि च ।\nसंति तेषु नरः स्नात्वा पीत्वा भूयो न जायते ४३।\nततोहमागमं पुण्यं हस्तिनापुरमुत्तमम् ।\nयत्र श्रीपतिपादाब्ज जाता गंगा सरिद्वरा ४४।\nततो नारायणस्थानं हिमवद्भूमिसंस्थितम् ।\nआगत्य माधवं दृष्ट्वा केदारमहमागमम् ४५।\nतत्र संपूज्य विश्वेशं पीत्वा हंसोदकं पुनः ।\nहरिद्वारं महापुण्यमागमं जाह्नवीतटे ४६।\nतत्र स्नात्वापितॄन्देवानृषीन्संतर्प्य चाप्यहम् ।\nसमागतः कुरुक्षेत्रे यत्र प्राची सरस्वती ४७।\nतत्राप्यहं क्रियाः सर्वाः कृतवान्नियतेंद्रियः ।\nअर्चयित्वा च पादाब्जं श्रीपतेः पुष्करं प्रति ४८।\nचलितो मार्गमध्ये तु विमलो नाम मे सखा ।\nमिलितो मां व्रजन्गेहमिंद्रप्रस्थात्तु तीर्थतः ४९।\nनीतोऽहं तेन राक्षस्यः पुनस्तत्र द्विजन्मना ।\nतीर्थेति मे परावृत्य शक्रप्रस्थेऽखिलार्थदे ५०।\nतत्रास्ति द्वारका पुण्या निर्मिता विष्णुना स्वयम् ।\nतत्रावलोकितः साक्षाद्विष्णुर्वाक्यान्नरूपतः ५१।\nतत्राहं स च संस्नातौ विष्णुभक्तिप्रलब्धये ।\nदत्ता सा विष्णुना मह्यं तस्मै च कृष्णमूर्तिना ५२।\nश्रुत्वा तत्र हरेर्वाणी न रूपं वै विलोकितम् ।\nभक्तिर्लब्धा ततः स्थानाद्यमहं पुष्करं प्रति ५३।\nतस्य तीर्थाधिपस्येदं द्वारकाख्यस्य वै जलम् ।\nकमंडलुगतं पुण्यं निशाचर्यो वदाम्यहम् ५४।\nभवतीभिरहं पृष्टो यत्तदाख्यातमेव मे ।\nदृष्ट्वा वो दुर्दशामेतां कृपा मे जायते हृदि ५५।\nउच्यतां किं करोम्यद्य भवतीनां वशो ह्यहम् ।\nज्ञानं भवतु युष्माकमिति ताः सिषिचेंभसा ५६।\nतास्तज्जलाभिमर्शात्तु सर्वेषां जन्मकर्मणां ।\nसंस्मृत्य तत्यजुश्चैव राक्षसं देहमुल्बणम् ५७।\nआसाद्य देवतादेहं विमानं सप्तमागतम् ।\nआरुह्याप्सरसो भूत्वा ताः प्रणेमुर्द्विजन्मने ५८।\nऊचुश्च भो द्विजश्रेष्ठ द्वारकाजलसंगमात् ।\nराक्षसत्वाद्वयं मुक्ता गच्छामस्त्रिदशालयम् ५९।\nइंद्रप्रस्थांतरावर्तिन्येषा या द्वारका द्विज ।\nनातः परतरं लोकेऽन्यत्तीर्थमखिलार्थदम् ६०।\nनारद उवाच-\nइत्युक्त्वा ताःसमारूढा विमानेषु महीपते ।\nजग्मुः प्रार्चीं दिशं तेन दत्ताज्ञा वै द्विजन्मना ६१।\nयमुनातीरवर्तिन्या द्वारकाया महीपते ।\nशृण्वन्माहात्म्यमेतस्या नरः पापैः प्रमुच्यते ६२।\nवेदज्ञानां ब्राह्मणानां शतस्येच्छासु भोजनात् ।\nयत्फलं श्रवणादस्मान्महिम्नस्तत्प्रजायते ६३।\nगोविंदाराधने सम्यग्यथा वै सौख्यमिंद्रियम् ।\nमाहात्म्यश्रवणादस्या द्वारकायास्तथा नृप ६४।\nसूर्येंदुग्रहणे दानात्सुवर्णपलविंशतेः ।\nयत्फलं शृण्वतैतस्या माहात्म्यं तदवाप्यते ६५।\nविमलस्य सुतप्राप्तिं श्रुत्वा सुत इहाप्यते ।\nतत्सख्युर्भक्तिलाभं च लभ्यते भक्तिरुत्तमा ६६।\nराक्षसीनां विमोक्षं यः शृणोति श्रद्धयान्वितः ।\nस याति ता इव श्रेष्ठं विमानेन सुरालयम् ६७।\nनृपवरमहिमा ते वर्णितो द्वारकायास्त्रिभुवनजनसेव्या शक्रतीर्थस्थितायाः ।\nकिमपरमतिपुण्यं वर्णयामि त्वदग्रे कथय न हि विधेयः श्रेयसि स्वे विलंबः ६८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिन्दी।\nमाहात्म्ये द्वारकायाख्यानंनाम अष्टाधिकद्विशततमोऽध्यायः २०८।"
  }
]
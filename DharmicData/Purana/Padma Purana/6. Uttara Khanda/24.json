[
  {
    "text": "महादेवउवाच-\nप्रयागतीर्थमाहात्म्यं प्रवक्ष्यामि यथा श्रुतम् ।\nमहादानपराः पुण्यकर्माणो यत्र संति हि १।\nयत्र गंगा च यमुना यत्र चैव सरस्वती ।\nतं देवतीर्थप्रवरं देवानामपि दुर्लभम् २।\nईदृशं त्रिषु लोकेषु भूतं न च भविष्यति ।\nग्रहाणां च यथा सूर्यो नक्षत्राणां यथा शशी ३।\nतीर्थानामुत्तमं तीर्थं प्रयागाख्यमनुत्तमम् ।\nप्रातःकाले तु भो विद्वन्प्रयागे स्नानमाचरेत् ४।\nमहापापाद्विनिर्मुक्तः स याति परमं पदम् ।\nदेयं किंचिद्यथाशक्ति दारिद्र्याभावमिच्छता ५।\nयो नरस्तत्र गत्वा वै प्रयागे स्नानमाचरेत् ।\nधनिको दीर्घजीवी च जायते नात्र संशयः ६।\nयत्र वटस्याक्षयस्य दर्शनं कुरुते नरः ।\nतेन दर्शनमात्रेण ब्रह्महत्या विनश्यति ७।\nस चाक्षयवटः ख्यातः कल्पांतेपि च दृश्यते ।\nशेते विष्णुर्यस्य पत्रे अतोयमव्ययः स्मृतः ८।\nतत्र पूजां प्रकुर्वंति मानवा विष्णुवल्लभाः ।\nसूत्रेणाच्छादितं कृत्वा पूजां चैव तु कारयेत् ९।\nमाधवाख्यस्तत्र देवः सुखं तिष्ठति नित्यशः ।\nतस्य वै दर्शनं कार्यं महापापैः प्रमुच्यते १०।\nयत्र देवाश्च ऋषयो मनुष्याश्चापि सर्वशः ।\nस्वस्वस्थानं समाश्रित्य तत्र तिष्ठंति नित्यशः ११।\nगोघ्नो वापि च चांडालो दुष्टो वा दुष्टचेतनः ।\nबालघाती तथाऽविद्वान्म्रियते तत्र वै तदा १२।\nस वै चतुर्भुजो भूत्वा वैकुंठे वसते चिरम् ।\nप्रयागे तु नरो यस्तु माघस्नानं करोति च १३।\nन तस्य फलसंख्यास्ति शृणु देवर्षिसत्तम ।\nआपो नारा इति प्रोक्ता सर्वलोकेषु शुश्रुम १४।\nतेन नारायणः प्रोक्तः स्नातानां भुक्तिमुक्तिदः ।\nग्रहाणां च यथा सूर्यो नक्षत्राणां यथा शशी १५।\nमासानां हि तथा माघः श्रेष्ठः सर्वेषु कर्मसु ।\nमकरस्थे रवौ माघे प्रातःकाले तथामले १६।\nगोःपदेऽपि जले स्नानं स्वर्गदं पापिनामपि ।\nयोगोऽयं दुर्लभो विद्वन्त्रैलोक्ये सचराचरे १७।\nअस्मिन्यो यत्नमापन्नः स्नायादपि दिनत्रयम् ।\nपंच वा सप्त वाप्यत्र स्नानं कुर्वन्प्रयागजम् १८।\nचंद्रवद्वर्द्धते सोऽपि कुले वाडवसत्तम ।\nचराचराश्च ये जीवास्तथैव मनुजादयः १९।\nप्रयागं तीर्थमाश्रित्य वैकुंठं यांति तेऽचिरात् ।\nये वसिष्ठादयस्तत्र ऋषयः सनकादयः २०।\nतेऽपि प्रयागजं तीर्थं सेवंते च पुनःपुनः ।\nयत्र विष्णुश्च रुद्रश्च यत्रेंद्रश्च तथा पुनः २१।\nतेऽपि सर्वे वसंतीह प्रयागे तीर्थसत्तमे ।\nदानं तत्र प्रशंसंति नियमांश्च तथैव च २२।\nतत्र स्नात्वा च पीत्वा च पुनर्जन्म न विद्यते २३।\nइति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे प्रयागमाहात्म्ये चतुर्विंशोऽध्यायः २४।"
  }
]
[
  {
    "text": "महादेव उवाच-।\nगांगं वक्ष्यामि माहात्म्यं यथोक्तं मुनिसत्तम ।\nयस्य श्रवणमात्रेण अघं नश्यति तत्क्षणात् १।\nगंगागंगेति योब्रूयाद्योजनानां शतैरपि ।\nमुच्यते सर्वपापेभ्यो विष्णुलोकं स गच्छति २।\nचरणाब्जसमुद्भूता गंगा नामेति विश्रुता ।\nपापानां स्थूलराशीनां नाशिनी चेति नारद ३।\nनर्मदा सरयूश्चैव तथा वेत्रवती नदी ।\nतापी पयोष्णी चंद्रा च विपाशा कर्मनाशिनीम् ४।\nपुष्या पूर्णा तथा दीपा विदीपा सूर्यतेजसा ।\nसहस्रवृषदानात्तु यत्फलं लभते ध्रुवम् ५।\nतत्फलं समवाप्नोति गंगादर्शनतः क्षणात् ।\nइयं गंगा महापुण्या ब्रह्मघ्नानां विशेषतः ६।\nतेषां निरययुक्तानां गंगा पापप्रहारिणी ।\nचंद्र सूर्योपरागे च यत्फलं विद्यतेऽनघ ७।\nतत्फलं समवाप्नोति गंगादर्शनमात्रतः ।\nयथा सूर्योदये तात तमो गच्छति दूरतः ८।\nतथा गंगाप्रभावेन विलयं याति पातकम् ।\nमान्येयं सर्वदा लोके पवित्रा पापनाशिनी ९।\nकल्याणरूपा सततं विष्णुना निर्मिता पुरा ।\nदिव्यरूपा तु जननी दीनानां पावनी स्मृता १०।\nदेवानां च यथा विष्णुस्तथा गंगोत्तमा नदी ।\nये कुर्वंति नराः स्नानं माघमासे निरंतरम् ११।\nन तेषां विद्यते दुःखं कल्पानां च शतत्रयम् ।\nयत्र गंगा च यमुना यत्र चैव सरस्वती ।\nतत्र स्नात्वा च पीत्वा च मुक्तिभागी न संशयः १२।\nमहादेव उवाच-।\nत्वद्वार्तां प्रियतो ब्रवीमि यदहं सा स्तुस्तुतिस्ते प्रभो यद्भुंजे तव तन्निवेदनमथो यद्यामि सा प्रेष्यता ।\nयच्छांतः स्वपिमि त्वदंघ्रियुगले दंडप्रणामोऽस्तु नः।\nस्वामिन्यच्च करोमि तेन स भवान्विश्वेश्वरः प्रीयताम् १३।\nदृष्टेन वंदितेनापि स्पृष्टेन च धृतेन के ।।\nनरा येन विमुच्यंते तदेतद् यामुनं जलम्॥ १४॥\nतावद् भ्रमंति भुवने मनुजा भवोत्थ दारिद्य्र रोग मरण व्यसनाभिभूताः ।।\nयावज्जलं तव महानदि नीलनीलं पश्यंति नो दधति मूर्धसु सूर्यपुत्रि ॥१५॥\nयत्संस्मृतिः सपदि कृंतति दुष्कृतौघं पापावलीं जयति योजन लक्षतोऽपि ।।\nयन्नाम नाम जगदुच्चरितं पुनाति दिष्ट्या हि सा पथिदृशो भविताद्य गंगा ॥१६॥\nआलोकोत्कंठितेन प्रमुदित मनसा वर्त्म यस्याः प्रयातं सद्यस्मिन्कृत्यमेतामथ प्रथम कृती जज्ञिवान्स्वर्गसिंधुम् ।।\nस्नानं संध्या निवापः सुर यजनमपि श्राद्ध विप्राशनाद्यं सर्वं संपूर्णमेतत्भवति भगवतः प्रीतिदं नातिचित्रम् ॥१७॥\nदेवीभूत परं ब्रह्म परमानंददायिनी ।।\nअर्घं गृहाण मे गंगे पापं हर नमोस्तुते ॥१८॥\nसाक्षाद्धर्म द्रवौघं मुररिपु चरणांभोज पीयूषसारं।।\nदुःखस्याब्धेस्तरित्रं सुरमनुजनुतं स्वर्गसोपान मार्गम्। ।\nसर्वांहोहारि वारि प्रवर गुणगणंभासि या संवहंती।।\nतस्यै भागीरथि श्रीमति मुदितमना देवि कुर्वे नमस्ते ॥१९॥\nस्वःसिंधो दुरिताब्धिमग्न जनता संतारणि प्रोल्लसत्कल्लोला। ।\nमलकांतिनाशिततमस्तोमे जगत्पावनि ।।\nगंगे देवि पुनीहि दुष्कृतभयक्रांतं कृपाभाजनं मातर्मां शरणागतं शरणदे रक्षाथभोभीषितम् ॥२०॥\nहं हो मानस कंपसे किमु सखे त्रस्तोभयान्नारकात्किं ते।\nभीतिरिति श्रुतिर्दुरितकृत्संजायते नारकी ।।\nमाभैषीः शृणु मे गतिं यदि मया पापाचल।\nस्पर्द्धिनी प्राप्ता ते निरयं कथः किमपरं किं मे न धर्मं धनम् ॥२१॥\nसर्वेशादि प्रशंसा मुदमनुभवनं मज्जनं यत्र चोक्तं स्वर्नार्योवीक्ष्यहृष्टा।\nविबुध सुरपतिः प्राप्तिसंभावनेन ।।\nनीरे श्रीजह्नु कन्येयम् अनियमरताः स्नांति ये तावकीने।।\nदेवत्वं ते लभंते स्फुटम् अशुभकृतोप्यत्र वेदाः प्रमाणम् ॥२२॥\nबुद्धे सद्बुद्धिरेवं भवतु तव सखे मानस स्वस्तिते ऽस्तु।।\nआस्तां पादौ पदस्थौ सततमिह युवां साधु दृष्टी च दृष्टी ।।\nवाणि प्राणप्रियेधि प्रकट गुण वपुः प्राप्नुहि प्राणि पुष्टिं यस्मात्सर्वैर्भवद्भिः।।\nसुखमतुलमहं प्राप्नुवं तीर्थपुण्यम् ॥२३॥\nश्रीजाह्नवी रविसुता परमेष्ठिपुत्री सिंधुत्रयाभरणतीर्थवर प्रयाग। ।\nसर्वेश मामनुगृहाण नयस्व चोर्ध्वमंतस्तमो दशविधं दलय स्वधाम्ना ॥२४॥\nवागीश विष्ण्वीश पुरंदराद्याः पापप्रणाशाय विदांविदोऽपि। ।\nभजंति यत्तीरमनीलनीलं सतीर्थराजो जयति प्रयागः ॥२५॥\nकलिंदजा संगम वाप्ययत्र प्रत्यग्गता स्वर्गधुनीधुनोति। ।\nअध्यात्म तापत्रितयं जनस्य स तीर्थराजो जयति प्रयागः ॥२६॥\nश्यामो वटः श्यामगुणोवृणोति स्वच्छायया श्यामल याजनानाम्। ।\nश्यामश्रमं कृंतति यत्रदृष्टः स तीर्थराजो जयति प्रयागः ॥२७॥\nब्रह्मादयोप्यात्मकृतिं विहाय भजंति पुण्यात्मक भागधेयम् ।।\nयत्रोज्झितादंडधरः स्वदंडं स तीर्थराजो जयति प्रयागः ॥२८॥\nयत्सेवया देव नृदेवतादि देवर्षयः प्रत्यहमामनंति। ।\nस्वर्गं च सर्वोत्तम भूमिराज्यं स तीर्थराजो जयति प्रयागः ॥२९॥\nएनांसि हंतीति प्रसिद्धवार्ता नाम प्रतापेन दृशो भवंति। ।\nयस्य त्रिलोकीं प्रतताप गोभिः स तीर्थराजो जयति प्रयागः ॥३०॥\nधत्ते ऽभितश्चामर चारुकांतिं सितासिते यत्रसरिद्वरेण्ये ।।\nआद्यो वटश्छत्रमिवातिभाति स तीर्थराजो जयति प्रयागः ॥३१॥\nब्राह्मीनपुत्री त्रिपथास्त्रिवेणी समागमे साक्षतयागमात्रात् ।।\nयत्राप्नुतान्ब्रह्मपदं नयंति स तीर्थराजो जयति प्रयागः॥ ३२॥\nकेषांचिज्जन्मकोटिर्व्रजति सुवचसां यामियामीति यस्मिन्केषां।।\nचित्प्रेप्सतां यं नियतमतियतेद् वर्षवृंदं वरिष्ठम्। ।\nयत्प्राप्तं भाग्यलक्षैर्भवति भवति नो वास वाचामवाच्यो। ।\nदिष्ट्या वेणी विशिष्टो भवति दृगतिथिः कं प्रयाग प्रयागः ॥३३॥\nलोकानामक्षमाणां मखकृतिषु कलौ स्वर्गकामैर्जय स्तुत्यादि स्तोत्रैर्वचोभिः।।\nकथममरपद प्राप्ति चिंतातुराणाम् ।।\nअग्निष्टोमाश्वमेध प्रमुख मखफलं सम्यगालोच्यसांगं।।\nब्रह्माद्यैस्तीर्थराजो ऽभिमतद उपदिष्टो ऽयमेव प्रयागः ॥३४॥\nमया प्रमादातुरतादि दोषतः संध्या विधिर्नो समुपासितोऽभूत्। ।\nचेदत्र संध्यां चरते प्रसादतः संध्यास्तु पूर्णा ऽखिलजन्मनोऽपि मे ॥३५॥\nअन्यत्रापि प्रगर्जन्महिमनि तपसि प्रेमभिर्विप्रकृष्टैर्ध्यातः।।\nसंकीर्तितो योऽभिमत पद विधातानिशं निर्व्यपेक्षंम् ।।\nश्रीमत्पांशुं त्रिवेणीपरिवृढम् अतुलं तीर्थराजं प्रयागं गोलंकारप्रकाशं स्वयममरवरं चेतनं तं नमामि ॥३६॥\nअस्माभिः सुतपोन्वतप्त किमहो एज्यंत किंवाध्वराः।\nपात्रे दानमदायि किं बहुविधं किं वा सुराश्चार्चिताः ।\nकिं सत्तीर्थमसेवि किं द्विजकुलं पूजादिभिः सत्कृतं येन प्रापि सदा।\nशिवस्य शिवदा सा राजधानी स्वयम् ३७।\nभाग्यैर्मेऽधिगता ह्यनेकजनुषां सर्वाघविध्वंसिनी।\nसर्वाश्चर्यमयी शिवपुरी संसारसिंधोस्तरी ।\nलब्धं सज्जनुषः फलं कुलमलं चक्रे पवित्रीकृतः।\nस्वात्मा चाप्यखिलं कृतं किमपरं सर्वोपरिष्टात्स्थितम् ३८।\nजीवन्नरः पश्यति भद्र लक्षमेवं वदंतीति मृषा न यस्मात् ।\nतस्मान्मया वै वपुषे दृशे न प्राप्तापि काशी क्षणभंगुरेण ३९।\nकाश्यां विधातुममरैरपि दिव्यभूमौ सत्तीर्थ लिंगगणनार्चनता न शक्या ।\nयानीह गुप्त विवृतानि पुरातनानि सिद्धानि योजितकरः प्रणमामि तेभ्यः ४०।\nकिं भीत्या दुरितव्रजात्किमु मुदा पुण्यैरगण्यैः कृतैः।\nकिं विद्याभ्यसनान्मदेन जडतादोषाद्विषादेन किम् ।\nकिं गर्वेण धनोदयादधनतातापेन किं भोजनाः ।\nस्नात्वा श्रीमणिकर्णिकापयसि चेद्विश्वेश्वरो दृश्यते ४१।\nअल्पस्फीति निरामयापि तनुता प्रव्यक्तशक्यात्मता प्रोत्साहाढ्य बलेन केवलमनोरागद्वितीयेन यत् ।\nअप्राप्यापि मनोरथैरविषयास्वप्नप्रवृत्तेरपि प्राप्ता सा।\nपि गदाधरस्य नगरी सद्योपवर्गप्रदा ४२।\nमन्येनात्मकृतिर्नपूर्वपुरुषप्राप्तेर्बलं चात्र यन्नापीदं स्वजन।\nप्रमाणमचलं किंस्वापतापादिकम्।\nयादुष्प्राप गयाप्रयागयमुना काशीसुपर्वागमात्प्राप्तिस्तत्र।\nमहाफलो विजयते श्रीशारदानुग्रहः ४३।\nयः श्राद्धसमये दूरात्स्मृतोऽपि पितृमुक्तिदः ।\nतं गयायां स्थितं साक्षान्नमामि श्रीगदाधरम् ४४।\nपंथानं समतीत्य दुस्तरमिमं दूरादवीयस्तरं क्षुद्र व्याघ्रतरक्षुकंटकफणिप्रत्यार्थिभिः संकुलम् ।\nआगत्य प्रथमव्ययं कृपणवाग्याचेज्जनः ।\nकर्परीश्रीमद्वारिगदाधर प्रतिदिनं त्वां द्रष्टुमुत्कंठते ४५।\nसर्वात्मन्निजदर्शनेन च गयाश्राद्धेन वै देवताः प्रीणन्विश्वमनीहवत्कथमिहौदासीन्यमालंबसे ।\nकिं ते सर्वदनिर्दयत्वमधुना किं वा प्रभुत्वं कलेः किं वा सत्वनिरीक्षणं नृषु चिरं किं वास्य सेवारुचिः ४६।\nगदाधर मया श्राद्धं संचीर्णं त्वत्प्रसादतः ।\nअनुजानीहि मां देव गमनाय गृहं प्रति ४७।\nचतुर्णां देवतानां च स्तोत्रं स्वर्गार्थदायकम् ।\nश्राद्धकाले पठेन्नित्यं स्नानकाले तु यः पठेत् ४८।\nसर्वतीर्थसमं स्नानं श्रवणात्पठनाज्जपात् ।\nप्रयागस्य च गंगाया यमुनायाः स्तुतेर्द्विज ।\nश्रवणेन विनश्यंति दोषाश्चैव तु कर्मजाः ४९।\nइति श्रीपाद्मे महापुराणे पंचपंचाशतसहस्रसंहितायां उत्तरखण्डे उमापतिनारदसंवादे गंगाप्रयागयमुनास्तुतिर्नामद्वाविंशोऽध्यायः २२।"
  }
]
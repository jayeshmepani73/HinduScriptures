[
  {
    "text": "नारद उवाच-\nचातुर्मास्यव्रतानां च प्रब्रूह्युद्यापनं विभो ।\nउद्यापने कृते सर्वं संपूर्णं भवति ध्रुवम् १।\nमहादेव उवाच-\nव्रतं कृत्वा महाभाग यदि नोद्यापनं चरेत् ।\nयस्तु कर्त्ता कर्मणां स न सम्यक्फलभाक्भवेत् २।\nव्रतवैकल्यमासाद्य कुष्ठी चांधः प्रजायते ।\nएतस्मात्कारणाच्चैव कुर्यादुद्यापनं द्विज ३।\nगृहीत्वा नियमानेतान्पालयित्वा यथाविधि ।\nसुप्तोत्थिते जगन्नाथे गत्वा ब्राह्मणसंनिधौ ४।\nक्षमापयेद्देवदेवं यथाविधि च विस्तरात् ।\nतैलत्यागे घृतं दद्याद्घृतत्यागे पयः स्मृतम् ५।\nमौने पिंडास्तिला देयाः सहिरण्या द्विजातये ।\nभोजने भोजनं दद्याद्दध्योदनसमन्वितम् ६।\nअन्नं दद्याद्विशेषेण हिरण्येन समन्वितम् ।\nअन्नदानान्मुनिश्रेष्ठ विष्णुलोके महीयते ७।\nपालाशपात्रे यो भुंक्ते नरो मासचतुष्टयम् ।\nभाजनं घृतपूर्णं तु दद्यादुद्यापने द्विज ८।\nषड्रसं भोजनं दद्याद्ब्राह्मणे नक्तभोजने ।\nअयाचिते ह्यनड्वाहं सहिरण्यं प्रदापयेत् ९।\nमाषं त्यजन्मुनिश्रेष्ठ गां च दद्यात्सवत्सकाम् ।\nधात्रीस्नाने नरो दद्यात्स्वर्णं माषिकमेवच १०।\nफलानां नियमे चैव फलानि च प्रदापयेत् ।\nधान्यानां नियमे धान्यमथवा शालयः स्मृताः ११।\nतद्वद्भूशयने शय्यां सतूलां गेंदुकान्विताम् ।\nब्रह्मचर्यं कृतं येन चातुर्मास्ये द्विजोत्तम १२।\nदंपत्योर्भोजनं देयमुभयोर्भक्तिपूर्वकम् ।\nसभोगं दक्षिणोपेतं सशाकं लवणं तथा १३।\nनित्यस्नाने नरो दद्यान्निस्नेहे सर्पिः सक्तवः ।\nनखकेशव्रते चैव प्रादेशं परिकल्पयेत् १४।\nउपानहौ प्रदातव्यौ उपानहविवर्जनात् ।\nआमिषस्य परित्यागात्सवत्सा कपिला स्मृता १५।\nनित्यं दीपप्रदो यस्तु सौवर्णं दीपमावहेत् ।\nतं दीपं घृतसंयुक्तं दद्याच्चैव द्विजन्मने १६।\nविष्णुभक्ताय विप्राय परिपूर्णव्रतेप्सया ।\nशाकस्य नियमे शाकं माषे सौवर्णमाषकम् १७।\nमैथुनानां तु नियमे रौप्यं दद्याद्दिवजातये ।\nनागवल्ल्यास्तु नियमे कर्पूरं सहरिण्यकम् १८।\nकालेकाले द्विजश्रेष्ठ यत्कृतं नियमेन तु ।\nतत्तद्देयं विशेषेण परलोकगतीप्सया १९।\nआदौ स्नानादिकं कृत्वा विष्णोरग्रे प्रकाशयेत् ।\nअनादिनिधनो देवः शंखचक्रगदाधरः ।\nतस्याग्रे के न कुर्वंति यतो विष्णुस्तु पापहा २०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे चातुर्मास्योद्यापनंनाम पंचषष्टितमोऽध्यायः ६५।"
  }
]
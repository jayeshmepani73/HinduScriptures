[
  {
    "text": "श्रीमहादेव उवाच-\nब्राह्मणा वा क्षत्रिया वा वैश्या वा गिरिकन्यके ।\nशूद्रा वाथ विशेषेण पठंत्यनुदिनं यदि १।\nधनधान्यसमायुक्ता यांति विष्णोः परं पदम् ।\nश्लोकं वा श्लोकमर्द्धं वा पादं पादार्द्धमेव वा २।\nपठनान्मोक्षमाप्नोति यावदाभूतसंप्लवम् ।\nविन्यासेन युतं देवि विष्णोर्नामसहस्रकम् ३।\nये पठंति नरश्रेष्ठास्ते यांति पदमव्ययम् ।\nएककालं द्विकालं वा त्रिकालं वाथ यः पठेत् ४।\nधनायुर्वर्धते तस्य यावदिंद्राश्चतुर्दश ।\nपुत्रान्पौत्रांस्तथालक्ष्मी संपदं विपुलां लभेत् ५।\nकिमन्यद्बहुनोक्तेन भूयो भूयो वरानने ।\nविष्णोर्नामसहस्रं तु परं निर्वाणदायकम् ६।\nपूजनं प्रथमं तस्य कृतं येन नरेण तु ।\nसंपूर्णं पूजिते विष्णौ तस्य पूजा च वार्षिकी ७।\nव्यग्रत्वं च न कर्त्तव्यं पठने तु विशेषतः ।\nयदि चेत्क्रियते पाठे ह्यायुर्वित्तं च नश्यति ८।\nयावंति भुवि तीर्थानि जंबुद्वीपेषु सर्वदा ।\nतानि तीर्थानि तत्रैव विष्णोर्नामसहस्रकम् ९।\nतत्रैव गंगा यमुना च वेणी गोदावरी तत्र सरस्वती च ।\nसर्वाणि तीर्थानि वसंति तत्र यत्र स्थितं नामसहस्रकं तत् १०।\nइदं पवित्रं परमं भक्तानां वल्लभं सदा ।\nध्येयं हि दासभावेन भक्तिभावेन चेतसा ११।\nपरं सहस्रनामाख्यं ये पठंति मनीषिणः ।\nसर्वपापविनिर्मुक्तास्ते यांति हरिसंनिधौ १२।\nअरुणोदयकाले तु ये पठंति जपंति च ।\nआयुर्बलं च तेषां श्रीर्वर्द्धते च दिनेदिने १३।\nरात्रौ जागरणे प्राप्ते कलौ भागवतो नरः ।\nपठनान्मुक्तिमाप्नोति यावदिंद्राश्चतुर्दश १४।\nएकैकेन तु नाम्ना वै हरौ तुलसिकारणात् ।\nपूजा सा चैव विज्ञेया कोटियज्ञफलाधिका १५।\nमार्गे च गच्छमानास्तु ये पठंति द्विजातयः ।\nन दोषा मार्गजास्तेषां भवंति किल पार्वति १६।\nशृणु देवि प्रवक्ष्यामि माहात्म्यं केशवस्य तु ।\nये शृण्वंति नरश्रेष्ठास्ते पुण्याः पुण्यरूपिणः १७।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे सहस्रनाममहिमानाम द्विसप्ततितमोऽध्यायः ७२।"
  }
]
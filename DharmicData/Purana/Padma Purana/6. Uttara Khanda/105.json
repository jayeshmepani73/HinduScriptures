[
  {
    "text": "नारद उवाच।\nक्षिप्तेभ्यस्तत्रबीजेभ्यो वनस्पत्यस्त्रयोभवन् ।\nधात्री च मालती चैव तुलसी च नृपोत्तम १।\nधात्र्युद्भवा स्मृता धात्री माभवा मालती स्मृता ।\nगौरीभवा च तुलसी तमः सत्त्व रजोगुणाः २।\nस्त्रीरूपिण्यौ वनस्पत्यौ दृष्ट्वा विष्णुस्तदा नृप ।\nउत्तस्थौ संभ्रमाद्वृंदारूपातिशयमोहितः ३।\nददर्श तास्तदा मोहात्कामासक्तेन चेतसा ।\nतं चापि तुलसीधात्र्यौ रागेणैवावलोकताम् ४।\nयच्चलक्ष्म्यापुराबीजंमाययैवसमर्पितम् ।\nतस्मात्तदुद्भवानारीतस्मिन्नीर्ष्यायुताभवत् ५।\nअतःसाबर्बरीत्याख्यामाधवस्यातिगर्हिता ।\nधात्रीतुलस्यैतद्रा गात्तस्यप्रीतिप्रदेसदा ६।\nततो विस्मृतदुःखोऽसौ विष्णुस्ताभ्यां सहैव तु ।\nवैकुंठमगमद्धृष्टः सर्वदेवनमस्कृतः ७।\nकार्तिकोद्यापने विष्णोस्तस्मात्पूजा विधीयते ।\nतुलसीमूलदेशे तु प्रीतिदा सा यतः स्मृता ८।\nतुलसीकाननं राजन्गृहे यस्यावतिष्ठते ।\nतद्गृहं तीर्थरूपं तु नायांति यमकिंकराः ९।\nसर्वपापहरं पुण्यं कामदं तुलसीवनम् ।\nरोपयंति नरश्रेष्ठा न तेपश्यंति भास्करिम् १०।\nदर्शनं नर्मदायास्तु गंगास्नानं तथैव च ।\nतुलसीवनसंसर्गः सममेतत्त्रयं स्मृतम् ११।\nरोपणात्पालनात्सेकाद्दर्शनात्स्पर्शनान्नृणाम् ।\nतुलसी दहते पापं वाङ्मनःकाय संचितम् १२।\nतुलसीमंजरीभिर्यः कुर्याद्धरिहरार्चनम् ।\nन स गर्भगृहं याति मुक्तिभागी न संशयः १३।\nपुष्करादीनि तीर्थानि गंगाद्याः सरितस्तथा ।\nवासुदेवादयो देवास्तिष्ठंति तुलसीदले १४।\nतुलसीमंजरीयुक्तो यदि प्राणान्विमुंचति ।\nविष्णोः सायुज्यमाप्नोति सत्यं सत्यं नृपोत्तम १५।\nतुलसीमृत्तिकालिप्तो यस्तु प्राणान्विमुचंति ।\nयमोऽपि नेक्षितुं शक्तो युक्तं पापशतैरपि १६।\nतुलसीकाष्ठजं यस्तु चंदनं धारयेन्नरः ।\nतद्देहं नस्पृशेत्पापं क्रियमाणमपीह यत् १७।\nतुलसीविपिनच्छाया यत्र यत्र भवेन्नृप ।\nतत्र श्राद्धं प्रकर्त्तव्यं पितॄणां दत्तमक्षयम् १८।\nधात्रीछायासु यः कुर्यात्पिंडदानं नृपोत्तम ।\nतृप्तिं च यांति पितरस्तस्य ये नरके स्थिताः १९।\nमूर्ध्नि पाणौ मुखे चैव देहे च नृपसत्तम ।\nधत्ते धात्रीफलं यस्तु स विज्ञेयो हरिः स्वयम् २०।\nधात्रीफलं च तुलसीमृत्तिका द्वारकोद्भवा ।\nयस्य देहे स्थिता नित्यं स जीवन्मुक्त उच्यते २१।\nधात्रीफलविमिश्रैस्तु तुलसीदलमिश्रितैः ।\nजलैः स्नाति नरस्तस्य गंगास्नानफलं स्मृतम् २२।\nदेवार्चनं नरः कुर्याद्धात्रीपत्रैः फलैरपि ।\nसुवर्णपुष्पैर्विविधैरर्चनस्याप्नुयात्फलम् २३।\nतीर्थानि मुनयो देवा यज्ञाः सर्वेऽपि कार्तिके ।\nनित्यं धात्रीं समाश्रित्य तिष्ठंत्यर्के तुलाश्रिते २४।\nद्वादश्यां तुलसीपत्रं धात्रीपत्रं तु कार्तिके ।\nलुनाति स नरो गच्छेन्निरयानतिगर्हितान् २५।\nधात्रीछायां समाश्रित्य कार्तिकेऽन्नं भुनक्ति यः ।\nअन्नसंसर्गजं पापमावर्षं तस्य नश्यति २६।\nधात्रीमूले तु यो विष्णुं कार्तिकेऽर्चयते नरः ।\nविष्णुक्षेत्रेषु सर्वेषु पूजितस्तेन सर्वदा २७।\nधात्रीतुलस्योर्माहात्म्यमपिदेवश्चतुर्मुखः ।\nन समर्थो भवेद्वक्तुं यथा देवस्यशार्ङ्गिणः २८।\nधात्री तुलस्युद्भवकारणं च शृणोति यः श्रावयते च भक्त्या ।\nविधूतपाप्मा सह पूर्वजैश्च स्वर्गं व्रजत्यग्र्यविमानसंस्थः २९।\nइति श्रीपाद्मेमहापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे धात्रीतुलस्योर्माहात्म्यंनाम पंचाधिकशततमोऽध्यायः१०५।"
  }
]
[
  {
    "text": "महादेव उवाच।\nततो देवि प्रवक्ष्यामि हिरण्यासंगमादनु ।\nधर्मावती नदी यत्र संगता सह गंगया १।\nतत्र स्नात्वा नरो धन्यस्त्रिदिवं यात्यसंशयम् ।\nयत्र धर्मकृतं तीर्थं यः पश्यति स पुण्यभाक् २।\nश्राद्धं तत्रैव ये कुर्युर्मुच्यंते पितृजादृणात् ।\nततश्च मधुरातीर्थं सर्वपापप्रणाशनम् ३।\nस्नातव्यं मधुरातीर्थे द्रष्टव्यो मधुहा हरिः ।\nयत्र विश्रांतवान्कृष्णो जरासंधभयाकुलः ४।\nकंसासुरवधे वृत्ते गंतुकामः कुशस्थलीम् ।\nउषित्वा सप्तरात्रं तु स देवश्चंदनातटे ५।\nभोजवृष्ण्यंधकवृतो वीरैर्यादवपुंगवैः ।\nमधुरातीर्थमासाद्य स्नानं कृत्वा विधानतः ६।\nमधुरादित्यनामानं यत्र स्थापितवान्हरिः ।\nअष्टादशसहस्राणि विप्राणां यज्ञशालिनाम् ७।\nस्थापयित्वा ययौ दत्त्वा यानानि विविधानि च ।\nतत्र तीर्थसहस्राणि तिष्ठंति च सुरेश्वरि ८।\nश्राद्धं तत्र प्रकर्तव्यं पितॄणां हितकाम्यया ।\nन भेतव्यं जरासंधान्मत्तीर्थे वसतां सदा ९।\nइत्युक्त्वा तान्द्विजान्कृष्णः प्रययौ द्वारकां प्रति ।\nतस्मिंस्तीर्थे नरः स्नात्वा मधुरार्कं प्रपूजयेत् १०।\nमाघस्य शुक्लसप्तम्यां कपिला गो प्रदानतः ।\nचिरं सौख्यानि भुंक्त्वेह पदमादित्यमा व्रजेत् ११।\nशृणु सुन्दरि वक्ष्यामि इतिहासं पुरातनम् ।\nयं श्रुत्वा मुच्यते लोको ब्रह्महत्यादि पातकात् १२।\nएकस्मिन्समये देवि मांडव्यो ऋषिसत्तमः ।\nगङ्गाद्वारे महापुण्यं तप्तवांस्तु महत्तपः १३।\nपत्राशी च फलाशी च वायुभक्षकरः सदा ।\nअहोरात्रं सदा देवि विष्णुध्यानपरायणः १४।\nयोगाभ्यासरतो नित्यं नित्यं धर्मपरायणः ।\nतस्मिन्देशे तु वै देवि राजा वै विश्वमोहनः १५।\nगजाश्वरथपत्तीनां संपदो बहुला भुवि ।\nसोमचंद्रेति विख्यातः पुत्रस्तस्य सुलक्षणः १६।\nएकदा तु तदा देवि गतो ह्याखेटके वने ।\nतत्र गत्वा तदा तेन कृत्वा ह्याखेटकक्रियाः १७।\nस्वात्मानं रमयामास स्वलोकैः परिवारितः ।\nक्रीडारते तदा राज्ञि रात्रिर्जाता सुरेश्वरि १८।\nतस्यां रात्रौ तदा राजा उवासाखेटके वने ।\nतस्यां रात्र्यां व्यतीतायां मुहूर्ते ब्रह्मसंज्ञके १९।\nहृतोऽश्वोऽथ विशेषेण चौरेणात्र दुरात्मना ।\nतदा हाहेति शब्दोऽभूत्क्व गतः क्व गतो हरिः २०।\nतदा राज्ञो भयात्सर्वे गंतुकामाः समुत्सुकाः ।\nचौरेणापहृतश्चाश्व इत्येवं संवदंति हि २१।\nनिरीक्ष्यमाणास्ते सर्वे हरिद्वारं समागताः ।\nऋषिस्तत्र तु मांडव्यस्तपस्तपति नित्यशः २२।\nध्यानेन च समायुक्तो दृष्टोऽसौ तैर्भटैस्तदा ।\nअयं चौरः सदा पापी ध्यानं कृत्वा प्रतिष्ठति २३।\nबद्ध्वाश्वं तु समायातो ज्ञात्वा राजभटैस्तदा ।\nएवं विचार्य ते सर्वे गृहीत्वा तं महामुनिम् २४।\nराज्ञे निवेदयामासुस्तं चौरं मुनिसत्तमम् ।\nअश्वापहारी ह्यानीतश्चौरोऽयं नृप सर्वदा २५।\nआज्ञा दत्ता तदा तेन शूलिकारोपणे पुनः ।\nतदा तैस्तुभटैः सर्वैर्मिलित्वा बंधनं कृतम् २६।\nपश्चाद्वै शूलिकाप्रोतस्तत्क्षणात्तु कृतस्तदा ।\nन ज्ञातं तेन तत्कर्म शूलिकायाः प्रतोदनम् २७।\nयतो योगसमारूढो विष्णुध्यानपरायणः ।\nशूलिकाप्रोतनं ज्ञातं कतिचित्कालयोगतः २८।\nमांडव्योऽहंमृषिश्रेष्ठः केन कर्म इदं कृतम् ।\nत्रिकालज्ञानी सर्वज्ञो भगवांस्तद्व्यचिंतयत् २९।\nधर्मस्य च इदं कर्म न चान्यस्य कदाचन ।\nयोगारूढः स धर्मात्मा गतोऽसौ धर्मसंनिधौ ३०।\nतत्र गत्वा उवाचेदं शृणु त्वं धर्म सांप्रतम् ।\nत्वं वै धर्म इति ख्यातो लोके वेदे च सर्वदा ३१।\nशूलिकाप्रोतनं कर्म कथं चैव त्वया कृतम् ।\nतत्सर्वं श्रोतुमिच्छामि त्वत्तो देव न संशयः ३२।\nधर्म उवाच।\nशृणुष्व त्वं द्विजश्रेष्ठ पूर्वजन्मनि पातकम् ।\nतदहं कथयिष्यामि कृपां कुरु ममोपरि ३३।\nबालत्वे तु इदं कर्म पूर्वजन्मजपातकम् ।\nतच्छृणुष्व महाप्राज्ञ भवेऽस्मिन्पातनं कृतम् ३४।\nएकस्मिन्समये विप्र त्वं गतो विजने वने ।\nतत्र गत्वा त्वया विप्र जीवः शलभसंज्ञकः ३५।\nआरोऽपितः स वै शूल्यां कर्मणा तेन दुःखितः ।\nराज्ञा शूलेऽर्पितस्त्वं वै कर्मणानेन सुव्रत ३६।\nसर्वथैव प्रभोक्तव्यं कृतं कर्म शुभाशुभम् ।\nअल्पमात्रमिदं कर्म त्वया भुक्तं न संशयः ३७।\nसुखी भवतु विप्रेंद्र गच्छ त्वं हि यथेच्छया ।\nएतद्वाक्यं ततः श्रुत्वा मांडव्यो द्विजसत्तमः ३८।\nउवाच वचनं तत्र सकोपादारुणेक्षणः ।\nमांडव्य उवाच।\nरे पापिष्ठ दुराचार किं कृतं बहुपातकम् ३९।\nयेन कृत्वा इदं कर्म शूलिकायाः प्रतोदनम् ।\nममवाक्यप्रकोपेन शूद्रस्त्वं भव सर्वथा ४०।\nकियता कालयोगेन वंशे वै चंद्रसंज्ञके ।\nजातो विदुरनामाख्यो विष्णुभक्तिपरायणः ४१।\nतीर्थयात्रामिषेणैव गतः साभ्रमतीं नदीम् ।\nयत्र धर्मावती संगो वर्त्तते च सुरेश्वरि ४२।\nतत्र वै कृतवान्स्नानं विदुरो धर्मरूपवान् ।\nत्यक्तं तत्र हि शूद्रत्वं धर्मावत्यां न संशयः ४३।\nएतस्मात्कारणाद्देवि यत्र स्नानं प्रकुर्वते ।\nते नराः पुण्यकर्माणो गच्छंति परमं पदम् ४४।\nअत्र श्राद्धं च दानं च ये कुर्वंति नरा भुवि ।\nइहलोके परामृद्धिं प्राप्य तैर्दिविमुद्यते ४५।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे साभ्रमतीमाहात्म्ये मधुरादित्यमाहात्म्यंनामैकचत्वारिंशदधिक शततमोऽध्यायः १४१।"
  }
]
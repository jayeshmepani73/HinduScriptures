[
  {
    "text": "नारदउवाच-\nएवं द्वंद्वेषु युद्धेषु संप्रवृत्तेष्वनेकशः ।\nजघानाथ हरिः क्रुद्धो गदया कालनेमिनम् १।\nविहाय मूर्च्छां संचित्य विष्णुं बाणैर्जघान सः ।\nततः क्रुद्धेन हरिणा स क्षितौ पातितो व्यसुः २।\nराजन्जघान संचिंत्य राहुं खड्गेन चंद्रमाः ।\nराहुस्तु तं परित्यज्य तदा सूर्यमधावत ३।\nसहस्राशुं रणे जित्वा राहुश्चंद्रमधावत ।\nजघान तं च खङ्गेन समरे रजनीपतिः ४।\nसैंहिकेयांगकाठिन्यात्खङ्गं चूर्णमभूत्तदा ।\nजघान मुष्टिना गाढं कठिनेन विधुंतुदः ५।\nचंद्रमुत्थाप्य तं कंठे धृत्वा वेगान्महामृधे ।\nगिलित्वा राहुणा चंद्रोप्युद्गीर्णश्च ततः पुनः ६।\nमृगं स्वचिह्नमुरसि निधाय विससर्ज ह ।\nस उच्चैःश्रवसं गृह्य हयरत्नं विधुंतुदः ७।\nजालंधरांतिकं नीत्वा भक्त्या तस्मै न्यवेदयत् ।\nदुर्वारणो रणे क्रुद्धस्तं यमं गदया हनत् ८।\nनिशितैर्मार्गणैर्भिन्नः शक्रपुत्रेण चाहवे ।\nधृत्वा जयंतं संह्रादः परिघाघातमूर्च्छितम् ९ ।\nऐरावतं समारुह्य ययौ जालंधरं प्रति ।\nहतवांश्चैव गदया निह्रादं धनदो रणे १०।\nरुद्रास्त्रिशूलनिर्घातैर्निशुंभं जघ्नुरोजसा ।\nनिशुंभो बाणजालैश्च पीडयामास तानति ११।\nशुंभासुरो देवगणान्पूरयामास मार्गणैः ।\nमृत्युं मायामय मयो बद्ध्वा पाशैर्निनायतम् १२।\nददौ जालंधरायासौ पौलोम्ने सोऽपि सिंधवे ।\nअब्धिना च मुखे क्षिप्तो लोको जीवतु निर्भयः १३।\nबद्ध्वा च नमुचिं पाशैर्वासवोऽपि रसातलम् ।\nनिन्ये विश्वस्य हंतारं अथ जालंधरो ययौ १४।\nअथेंद्रबलयोर्युद्धमभूद्राजन्सुदारुणम् ।\nबलांगरोचिषो भांति दिशो दश रवेरिव १५।\nसर्वाण्यस्त्राणि शक्रस्य शीर्णान्यंगे बलस्य च ।\nबलीयसा बलेनेंद्रो मुद्गरेण हतो हृदि १६।\nननादेंद्रस्ततो भीमं तच्छ्रुत्वा स बलोहसत् ।\nहसतस्तस्य निश्चेरुर्मुखतो मौक्तिकानि च १७।\nतस्यांगस्याभिलाषेण न युद्धमकरोत्तदा ।\nतुष्टाव वासवोऽत्यर्थं तं बलं बलसागरम् १८।\nवरं वृणु सुरश्रेष्ठेत्युक्तः प्राह बलं प्रति ।\nयदि तुष्टोऽसि दैत्येश स्वं वपुर्दातुमर्हसि १९।\nतदिंद्र वचनं श्रुत्वा भित्त्वा शस्त्रैर्गृहाण माम् ।\nइत्युवाच बलं सोऽपि किमदेयं महात्मनाम् २०।\n(गीरिव श्रोत्रहीनस्य लोलाक्षीव विचक्षुषः (अतिरिक्त श्लोकाः)।\nपरेषु पुष्पमालेव श्रीः कदर्यस्य निष्फला १।\nमहात्मानो न गृह्णंति हिंसमानान्रिपूनपि ।\nसपत्नीः प्रापयंत्यब्धिं सिंधवो नगनिम्नगाः २।\nसुजनो न याति विकृतिं परहितनिरतो विनाशकालेऽपि ।\nछिन्नोऽपि चंदनतरुः सुरभयतिमुखं कुठारस्य ३।\nदेवं परं विनश्यति तनुरपि न श्रीर्निवेदितासत्सु ।\nअवशिष्यते हिमांशोः सैव कलाशिरसि या शंभोः ४।\nते साधवो भुवनमंडलमौलिभूता ये साधुतामनुपकारिषु दर्शयंति ।\nआत्मप्रयोजनवशात्कृतछिन्नदेहाः पूर्वापकारिषु खलोपि हितानुरक्तः५)।\nतथेत्युक्त्वा सहस्राक्षो मुद्गरेणाहनद्बलम् ।\nन बिभेद तदा देहः शक्रश्चिंतामवाप ह २०।\nसस्मारितो मातलिना वज्रेणांगं जघान तत् ।\nतेन वज्रप्रहारेण बलांगं तद्व्यशीर्यत २१।\nबलांगस्यैकभागस्तु पपात कनकाचले ।\nतुहिनाद्रौ द्वितीयस्तु तृतीयो गोनगेऽपतत् २२।\nचतुर्थो देवनद्यां च पंचमो मंदरे तथा ।\nवज्राकरे पपातांशः षष्ठश्च विजयांगजः २३।\nतस्य जातिविशुद्धस्य परिशुद्धेन कर्मणा ।\nकायस्यावयवाः सर्वे रत्नबीजत्वमागताः २४।\nवज्रादस्थिकणाः कीर्णाः षट्कोणा मणयोऽभवन् ।\nअक्षिभ्यामिन्द्रनीला वै माणिक्यं श्रुतिसंभवम् २५।\nक्षतजात्पद्मरागाः स्युः मेदसो मरकतास्तथा ।\nप्रवालानि च जिह्वातो दंता मुक्तास्तथाभवन् २६।\nमज्जोद्भवं मरकतं गारुत्मतमभून्नसा ।\nकांस्यं पुरीषं रजतं वीर्यं ताम्रं च मूत्रजम् २७।\nअंगस्योद्वर्तनाज्जातं पित्तलं ब्रह्मवीतिकाः ।\nनादाद्वैदूर्यमुत्पन्नं रत्नं चारुतरं तथा २८।\nनखेभ्यः कनकोत्पत्ती रुधिराच्च रसोद्भवः ।\nमेदसः स्फटिकं जातं प्रवालं मांससंभवम् २९।\nबलदेहोद्भवान्यासन्रत्नानि पृथिवीतले ।\nपुण्योपचयसंपत्त्या भोक्ष्यंते विमलैर्जनैः ३०।\nअत्रांतरे हतं श्रुत्वा बलं मघवता मृधे ।\nप्रभावती नाम राज्ञी ययौ तच्चरणांतिकम् ३१।\nविललाप पतिं दृष्ट्वा विकीर्णावयवं रणे ।\nप्रभावत्यश्रुपूर्णाक्षी मुक्तकेशी घनस्तनी ३२।\nहा नाथ बलविक्रांत कांतदेह जगत्प्रिय ।\nमां त्वं विहाय किं चात्र कैवल्यं गतवानसि ३३।\nजराकुष्ठादिभिर्व्याप्तं बुद्ध्वा देहं त्यजंति न ।\nदेहिनोऽन्ये परं कांतं त्वया देहो वृथोज्झितः ३४।\nतव देहेन दिव्येन हारकं भूष्यते प्रिय ।\nरणोत्सुकेन भवता या वेणी ग्रथिता मम ३५।\nतामुद्ग्रथय वैधव्यदुःखार्त्तायाः स्वयं प्रिय ।\nएवं विलपतीं वीक्ष्य बलराज्ञीं समुद्रजः ।\nदुःखितः शुक्रमित्याह बलं जीवय भार्गव ३६।\nशुक्र उवाच-।\nइच्छयामरणं प्राप्तं तं कथं जीवयाम्यहम् ।\nतथापि मंत्रसामर्थ्याद्वाचमुच्चारयिष्यति ३७।\nजालंधर उवाच-।\nबलस्य रूप वचनं श्रोतुमिच्छामि भार्गव ।\nजालंधरेणैवमुक्तः क्षणं ध्यानपरोऽभवत् ३८।\nअथोदतिष्ठद्वदनात्स्वनः श्रोत्रमनोरमः ।\nप्रभावतीं प्रति व्यक्तं वाद्यभांडा दिवोत्थितः ३९।\nप्रभावति स्वदेहं त्वं ममांगेषु लयं नय ।\nइति तस्य वचः श्रुत्वा नदी जाता प्रभावती ४०।\nबलाङ्गेष्वेव लीना सा सुमेरोः पूर्ववाहिनी ।\nयस्यास्तोयेन संजाता रत्नानां कांतिरुत्तमा ४१।"
  }
]
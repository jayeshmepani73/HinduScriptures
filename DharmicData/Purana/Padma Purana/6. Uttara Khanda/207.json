[
  {
    "text": "सौभरिरुवाच-\nधर्मात्मज निशम्यैतद्वचस्तस्य महात्मनः ।\nनारदस्य शिबी राजा प्रोवाचेदं विनीतवत् १।\nशिबिरुवाच-\nतिष्ठंत्यो मरुमार्गे ता राक्षस्यो मुनिपुंगव ।\nएतस्या द्वारिकायास्तु लेभिरे सलिलं कुतः २।\nनारद उवाच-\nशृणु राजन्कथां दिव्यां पूतां पापप्रणाशिनीम् ।\nविमलाख्यस्य विप्रस्य हिमवद्द्रोणिवासिनः ३।\nएकस्तु हिमवद्द्रोण्यां विमलो नाम भूसुरः ।\nदेवर्षिपितृवह्नीनां पूजकोऽतिथिपूजकः ४।\nहरिपादार्चनरतो वेदवेदांगधर्मवित् ।\nवासुदेवगुणग्राम पुराणश्रुतिमानसः ५।\nवार्द्धके तस्य पुत्रोऽभूत्प्रसादाच्चक्रपाणिनः ।\nचकार हरिदत्तेति नाम्ना तं जनकस्तदा ६।\nविधिवद्विदधे चास्य क्षौरकर्मादिकं च तत् ।\nगुरोः सकाशाज्जग्राह छंदांसि हरिदत्तकः ७।\nअधीत्य विधिवद्वेदान्दत्त्वा च गुरुदक्षिणाम् ।\nप्रवव्राज विरक्तः सन्समूलं चाश्रमद्वयम् ८।\nज्ञात्वा तत्कर्मतन्माता व्यलपत्पुत्रवत्सला ।\nस्नापयंती कुचद्वंद्वं पुत्रविश्लेषजाश्रुभिः ९।\nमातोवाच-\nमामनाथां परित्यज्य तात यातोऽसि कुत्र वै ।\nपितरं च जराग्रस्तं षट्पदो बल्वजाविव १०।\nवार्द्धके त्वं मया प्राप्तः श्रीपतेः पादसेवया ।\nमां विहायाभजस्त्वं वै चरणं तस्य मुक्तये ११।\nअहं मूढा ध्रुवं तात ध्रुवमाराध्य यद्धरिम् ।\nअध्रुवं वांछितवती भवन्तं तु सुखलब्धये १२।\nत्वं सुधीर्वत्स सर्वार्थं यद्विष्णुं भजसे स्वयम् ।\nअध्रुवं जगदेतद्वै मत्वासीस्त्वमपि ध्रुवम् १३।\nकिं करोमि क्व गच्छामि माया ज्ञानं छिनत्ति मे ।\nसुफलोत्पादकं शास्त्री रंभामूलमिवोल्बणा १४।\nधन्यो दशरथो राजा यो मृतो रामशोकतः ।\nधिङ्मां पुत्रस्य विश्लेषाद्धारयंती स्वजीवितम् १५।\nआगच्छ दर्शंन देहि तात मां परितारय ।\nवद वेदमयीं वाणीं पितुरग्रे गुणार्णव १६।\nनारद उवाच-\nएवं विलप्य तन्माता राजन्सा पतिता भुवि ।\nदलनाद्राहुदत्तानां लेखा चांद्रमसी यथा १७।\nअथाजगाम विप्रर्षिर्विमलो नृपसत्तमः ।\nदृष्ट्वा तां पतितां भूमौ किंकिमित्यभ्यभाषत १८।\nकस्मादियं कीर्णकेशव्यस्तवस्त्रविभूषणा ।\nपतिता भुवि कल्याणं हरिदत्तस्य विद्यते १९।\nतस्यावयस्यास्ताः सर्वाः प्रोचुस्तं विमलं नृप ।\nवयस्या ऊचुः -\nअधीत्य वेदांस्ते पुत्रो दत्त्वा च गुरुदक्षिणाम् २०।\nनारायणपरो भूत्वा प्राव्रजद्धरिदत्तकः ।\nतस्य विश्लेषशोकेन पतितेयं धरातले २१।\nनारद उवाच-\nइत्याकर्ण्य वचस्तासां विमलो बुद्धिमत्तरः ।\nप्राबोधयन्निजां भार्यामिति वागमृतेन सः २२।\nविमल उवाच-\nउत्तिष्ठ जाये शृणु वाक्यमीरितं मया किमर्थं पतिता विषीदसि ।\nधन्यः सुतस्ते य इमं विनश्वरं विज्ञाय भेजे हरिपादपल्लवम् २३।\nधन्या त्वमप्यस्य जनि प्रदायिनी यस्याः सुतस्ते हरिपादभागभूत् ।\nसंतारयिष्यत्यपि मामसंशयं कुलं कुलोत्थानपि पूरुषान्शुभे २४।\nक्व विश्वमेकतच्च पतच्चलं क्व सेवनं शाश्वतलोकदं हरेः ।\nमत्वेति भेजुर्भरतादयो नृपा यथा हरिं साध्वि तथैव ते सुतः २५।\nदारा धनागार शरीरबांधवा एते भवंति प्रतिजन्मदुःखदाः ।\nतावन्नयावद्धरिपादपल्लवं भजेत धीरोऽखिलकामवर्जितः २६।\nनारद उवाच-\nएवं प्रबोधिता तेन धीरेण धरणीतलात् ।\nउत्थाय निजभर्तारमब्रवीद्दीनया गिरा २७।\nभार्योवाच।\nसर्वं जानाम्यहं कांत यत्त्वया साधुभाषितम् ।\nकुलधुर्यं न पश्यामि यतस्तप्यामि वै भृशम् २८।\nपुत्रे सति महत्तीर्थे किं वा केशवसेवया ।\nगृह एवावयोर्मृत्युश्चेत्स्याल्लोकद्वयं तदा २९।\nसत्पुत्रोत्पादने यत्नः कर्त्तव्यः खलु मानवैः ।\nतारयंति पितॄन्पुत्रा यतः संसारवारिधैः ३०।\nस्रष्टारं सर्वजंतूनां धातारं पुत्रकाम्यया ।\nभज वांछसि चेत्पुत्रं कुलधुर्यं महामते ३१।\nनारद उवाच-\nइत्याकर्ण्यवचस्तस्याः प्रत्याह विमलो द्विजः ।\nब्रह्मक्षेत्रं प्रयागं हि याम्यहं पुत्रकाम्यया ३२।\nइत्युक्त्वा चलितः सोऽथ हरिद्वारमगाद्द्विजः ।\nस्नात्वा तत्रापि विधिवदिंद्रप्रस्थमथागमत् ३३।\nकतिभिर्वासरैर्वीर सायंकालेऽखिलार्थिदम् ।\nस्नात्वा भुक्त्वा निशायां स सुष्वाप यमुनातटे ३४।\nनिशीथे स्वपतस्तस्य विमलस्यांतिके विधिः ।\nहंसमारुह्य देवेशस्तीर्थैः सर्वैरनुद्रुतः ३५।\nआगत्योत्थापयामास विमलं पुत्रवांच्छकम् ।\nउवाच च सुरश्रेष्ठो वचनं मधुराक्षरम् ३६।\nब्रह्मोवाच-\nजाने समीतिं चित्तं त्वदीये मनसि स्थितम् ।\nन तत्पूरयितुं कल्पो यतस्तत्कारणं शृणु ३७ ।\nएकदा मेरुशिखरे मिलिताः सर्वदेवताः ।\nतुष्टुवुर्मद्भवमुखा माधवं कार्यसिद्धये ३८।\nस्तुतो स्मदादिविबुधैः कृपया भगवान्हरिः ।\nप्रसन्नोभूत्तदा विष्णुर्वृणुध्वमिति चाब्रवीत् ३९।\nइत्युक्तास्तेन ते देवा यथाभिलषितं वरम् ।\nश्रीपतेः प्राप्य ते जग्मुः सर्वे स्वं स्वं निकेतनम् ४०।\nमयोक्तमिति देवेश देहि मे वरमुत्तमम् ।\nप्रयागं नाम मे क्षेत्रं भवत्वखिलकामदम् ४१।\nततः शतगुणं भूयाद्दिवतीयं क्षेत्रकं मम ।\nइंद्रप्रस्थगतं सम्यग्वृत्तं त्वत्तो मयानघ ४२।\nइत्याकर्ण्य वचो मह्यं भगवानाह मां तदा ।\nतथास्त्विति पुनर्वाचमुवाच श्रूयतां वचः ४३।\nश्रीभगवानुवाच ।\nइंद्रस्य खांडवारण्ये इंद्रप्रस्थाभिधं शुभम् ।\nक्षेत्रं कलिंदजातीरे मत्तुल्यास्तत्र ये मृताः ४४।\nविरिंचे रचिता तत्र स्वकीया द्वारकापुरी ।\nमया शतगुणांभोधी तीरस्थायाः पुरा गुणैः ४५।\nतामुल्लंघ्य नरो यस्तु तीर्थमन्यन्निषेव्यते ।\nन तीर्थफलमाप्नोति स पुमान्न मृषोदितम् ४६।\nसर्वतीर्थोदितं पुण्यं शक्रतीर्थे लभेन्नरः ।\nद्वारका च पुरी मायातीर्थमन्यच्च रक्षति ४७।\nयो निमज्ज्यान्यतीर्थेषु कृत्वा च विविधां क्रियाम् ।\nअत्रैष्यति फलं तेभ्यः फलं प्राप्स्यति स ध्रुवम् ४८।\nइत्युक्त्वांतर्द्धधे विष्णुरहमप्यगमं स्वकम् ।\nलोकं द्विजेंद्र वैकुंठादधोभागे व्यवस्थितम् ४९।\nप्रयागान्मामकात्क्षेत्रात्काशी शतगुणा स्मृता ।\nकाश्याः शतगुणं तीर्थं निगमोद्बोधकं तथा ५०।\nतीर्थसप्तकमेतत्तु त्रयं तुल्यफलं स्मृतम् ।\nएतत्त्रयमनुल्लंघ्य यो गच्छति सितासितम् ५१।\nतस्याहं वांछितं विप्र ददामि खलु नान्यथा ।\nकेचिदाहुः सप्तपुरी समपुण्या महर्षयः ५२।\nअयोध्याद्याः शतं ताभ्य इंद्रप्रस्थं प्रचक्षते ।\nत्वमत्रागत्य विप्रेंद्र सर्वकामफलप्रदे ५३।\nतीर्थे श्रीद्वारकाख्ये हि कुरु स्नानं सुतेच्छया ।\nयावंति सर्वतीर्थानि ब्रह्मांडकलशोदरे ५४।\nतेभ्यो परिमितं पुण्यं शतनामनि कीर्तिते ।\nसुतं ते कुलधौरेयं तीर्थमेतत्प्रदास्यति ५५।\nस्नानाच्च तव गोविंदः प्रसन्नात्मा भविष्यति ।\nनारद उवाच-\nइत्युक्त्वा देवदेवेशो ब्रह्मा तत्र तिरोधते ५६।\nविमलोऽपि तदा स्नात्वा देवादीनप्यतर्पयत् ।\nइत्युवाच स धर्मात्मा द्वारके कृष्णवल्लभे ५७।\nसुतं वंशकरं देहि मह्यंभक्ताय ते नमः ।\nइत्युक्ते तेन विप्रेण देववागभवत्तदा ५८।\nदेववागुवाच-\nपुत्रस्ते धर्म्मतत्वज्ञो वंशकर्त्ता भविष्यति ।\nप्रसादादस्य तीर्थस्य सर्वतीर्थशिरोमणेः ५९।\nयाहि गेहं विलंबं मा सुकृतं तेन मज्जनम् ।\nनारद उवाच-\nइत्याकर्ण्य सतां वाणीं विश्वस्तः पुत्रजन्मनि ६०।\nचचाल जलमादाय द्वारकायाः कमंडलौ ।\nमार्गे तस्य सखा विप्रो मलयाचलकेतनः ६१।\nमीलितश्चलितो गेहं कृत्वा तीर्थानि सर्वतः ।\nतस्मै स्ववृत्तमाख्यातं ब्रह्मसंवादकात्मकम् ६२।\nयद्भूतं द्वारकातीर्थे श्रुत्वा सोऽपि विसिस्मये ।\nउवाच स च धर्मात्मा सखे मम वचः शृणु ६३।\nयावंति भारते क्षेत्रे तीर्थानि विहितानि मे ।\nतावंति कर्तुमिच्छामि त्वदुक्तं तीर्थमुत्तमम् ६४।\nनीत्वा मां दर्शय सखे तत्तीर्थं सर्वकामदम् ।\nसखायस्ते वरा भूमावुपकुर्वंति ये सखीन् ६५।\nन तैर्ननु समो लोके पितामाताऽथवा सुतः ।\nनिर्द्धनं पुरुषं लोके सर्वे मुंचंति बांधवाः ६६।\nन मुंचंति सखायस्तु तस्य दुःखेन दुःखिताः ।\nसंसारार्णवनिर्मग्नान्सखीनुद्धरते सखा ६७।\nउपदिश्य हरेर्भक्तिमार्गं जन्मेंधनानलम् ।\nअतस्त्वं मे सखा श्रेष्ठ उपकारं विधेहि मे ६८।\nदर्शयैतद्वरश्रेष्ठं तीर्थाख्यं द्वारकां द्विज ६९।\nइति श्रीपाद्मे महापुराणे पंचपंचाशत्साहस्र्यां संहिंतायामुत्तरखंडे कालिंदीमाहात्म्ये सप्ताधिकद्विशततमोऽध्यायः २०७।"
  }
]
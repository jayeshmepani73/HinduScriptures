[
  {
    "text": "नारद उवाच।\nअथोर्जव्रतिनः सम्यगुद्यापनविधिं नृप ।\nतच्छृणुष्व मयाख्यातं किं विधानं समासतः १।\nऊर्ज्जशुक्लचतुर्दश्यां कुर्यादुद्यापनं व्रती ।\nव्रतसंपूर्णतार्थाय विष्णुप्रीत्यर्थमेव च २।\nतुलस्या उपरिष्टात्तु कुर्यान्मंडपिकां शुभाम् ।\nसुतोरणां चतुर्द्वारां पुष्पचामरशोभिताम् ३।\nद्वारेषु द्वारपालांश्च पूजयेन्मृन्मयान्पृथक् ।\nपुण्यशीलं सुशीलं च जयं विजयमेव च ४।\nतुलसीमूलदेशे च सर्वतोभद्रमालिखेत् ।\nचतुर्भिर्वर्णकैः सम्यक्शोभाढ्यं समलंकृतम् ५।\nतस्योपरिष्टात्सपिधानं पंचरत्नसमन्वितम् ।\nमहाफलेन संयुक्तं कुंभं तत्र निधाय च ६।\nपूजयेत्तत्र देवेशं शंखचक्रगदाधरम् ।\nकौशेयपीतवसनं युक्तं जलधिकन्यया ७।\nइंद्रादिलोकपालांश्च पूजयेन्मंडले व्रती ।\nद्वादश्यां प्रतिबुद्धः स त्रयोदश्यां यतः सुरैः ८।\nदृष्टोऽर्चितश्चतुर्दश्यां तस्मात्पूज्यस्तथाधिकम् ।\nतस्यामुपवसेद्भक्त्या शांतः प्रयतमानसः ९।\nपूजयेद्देवदेवेशं सौवर्णं गुर्वनुज्ञया ।\nउपचारैः षोडशभिर्नानाभक्ष्यसमन्वितैः १०।\nरात्रौ जागरणं कुर्याद्गीतवाद्यादि मंगलैः ।\nगीतं कुर्वंति ये भक्त्या जागरे चक्रपाणिनः ११।\nजन्मांतरशतोद्भूतैस्ते मुक्ताः पापसंचयैः ।\nजागरे वासरे विष्णोर्गीतं नृत्यं च कुर्वताम् १२।\nगोसहस्रं च ददतां तत्फलं समुदाहृतम् ।\nगीतनृत्यादिकं कुर्वन्दर्शयेत्कौतुकानि च १३।\nपुरतो वासुदेवस्य रात्रौ यो हरिजागरे ।\nपठन्विष्णुचरित्राणि यो रंजयति वैष्णवान् १४।\nमुखेन कुरुते वाद्यं स्वेच्छालापांश्च दर्शयन् ।\nभावैरेतैर्नरो यस्तु कुरुते हरिजागरम् १५।\nदिनेदिने तस्य पुण्यं तीर्थकोटिसमं स्मृतम् ।\nततस्तु पौर्णिमास्यां वै सपत्नीकान्द्विजोत्तमान् १६।\nत्रिंशन्मिताननेकान्वा स्वशक्त्या वा निमंत्रयेत् ।\nवरान्दत्त्वा यतो विष्णुर्मत्स्यरूपी अभूत्तदा १७।\nतस्यां दत्तं हुतं जप्तं तदक्षयफलं स्मृतम् ।\nअतस्तान्भोजयेद्विप्रान्पायसान्नादिना व्रती १८।\nअतो देवा इति द्वाभ्यां जुहुयात्तिलपायसम् ।\nप्रीत्यर्थं देवदेवस्य देवानां च पृथक्पृथक् १९।\nदक्षिणां च यथाशक्ति प्रदद्यात्प्रणमेच्च तान् ।\nपुनर्देवं समभ्यर्च्य देवांश्च तुलसीं तथा २०।\nततो गां कपिलां तत्र पूजयेद्विधिवद्व्रती ।\nगुरुं व्रतोपदेष्टारं वस्त्रालंकरणादिभिः २१।\nसपत्नीकं समभ्यर्च्य गां च तस्मै प्रदापयेत् ।\nयुष्मत्प्रसादाद्देवेशः प्रसन्नो मे भवेत्तदा २२।\nव्रतादस्माच्च यत्पापं सप्तजन्मकृतं मया ।\nतत्सर्वं नाशमायातु स्थिरा मे चास्तु संततिः २३।\nमनोरथाश्च सफलाः संतु नित्यं ममार्चनात् ।\nदेहांते वैष्णवं स्थानं प्राप्नुयामतिदुर्लभम् २४।\nइति क्षमाप्यतान्विप्रान्प्रसाद्य च विसर्जयेत् ।\nतामर्चां गुरवे दद्याद्रत्नयुक्तां तदा व्रती २५।\nतदा सुहृद्गुरुयुतः स्वयं भुंजति भक्तिमान् ।\nकार्त्तिके वाथ तपसि विधिरेवंविधः स्मृतः २६।\nएवं यः कुरुते सम्यक्कार्तिकस्य व्रतं नरः ।\nविपाप्मा स विनिर्मुक्तो विष्णुसान्निध्यगो भवेत् २७।\nसर्वव्रतैः सर्वतीर्थैःस र्वदानैश्च यत्फलम् ।\nतत्कोटिगुणितं ज्ञेयं सम्यगस्य विधानतः २८।\nते धन्यास्ते महापुण्यास्तेषां सर्वफलोदयः ।\nविष्णुभक्तिरता ये स्युः कार्तिके व्रतकारिणः २९।\nदेहस्थितानि पापानि वितर्कं यांति तद्भयात् ।\nक्व यास्यामो वदंत्येवं यद्ययं व्रतकृन्नरः ३०।\nइत्यूर्जव्रतनियमान्शृणोति भक्ता ये चैतत्कथयंति चैव वैष्णवाग्रे ।\nते सम्यग्व्रतकरणात्फलं लभेरन्तत्सर्वं कलुषविनाशनं लभंते ३१।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे उद्यापनवर्णनोनाम पंचनवतितमोऽध्यायः ९५।"
  }
]
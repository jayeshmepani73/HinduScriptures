[
  {
    "text": "वसिष्ठ उवाच।\nकथितं माघमाहात्म्यं दत्तात्रेयेण भाषितम् ।\nअधुनाऽहं प्रवक्ष्यामि माघस्नानस्य यत्फलम् १।\nसर्वक्रतुवरिष्ठं तु सर्वदानफलप्रदम् ।\nसर्वव्रततपस्तुल्यं माघस्नानं परंतप २।\nस्नानेन माघस्य विशुद्धमानसा पितॄन्दिवि स्थाप्य कुलद्वयस्य वै ।\nस्वर्गं प्रयांति स्वयमुज्ज्वलानना वरैर्विमानै रुचिरैश्च कामगैः ३।\nये मानवाः पापकृतोऽपि सर्वदा सदा दुराचाररता विमार्गगाः ।\nस्नात्वा हि माघे हरिमर्चयंति ये मुंचंति तेपीह महाघसंचयम् ४।\nसत्येन हीनाः पितृमातृदुःखदा ह्यनाश्रमस्थाः कुलधर्मवर्जिताः ।\nये दांभिकास्तेऽपि नराः सतां गतिं स्नानैः प्रयांत्यत्र हि माघसंभवैः ५।\nपुण्येषु तीर्थेषु च माघमासे स्नानं नराणामतिदुर्लभं भुवि ।\nतस्माद्यतो ब्रह्मविदां पदं नरैः संप्राप्यते नात्र विचारणा मम ६।\nमाघे तपो दान जप प्रसेवनं स्थानं हरेः पूजनमक्षयं नृप ।\nतस्माद्यथाशक्ति नरैः प्रयत्नतः स्नात्वा प्रदेयं वसनान्नकांचनम् ७।\nमाघेऽन्नदाताऽमृतपः सुरालये हेम्नश्च दाता बलभित्समीपगः ।\nदीपाग्निवासांसि ददन्नरः सदा सूर्यस्यलोके वसति प्रभामयः ८।\nयज्ञैः सुदानैः सुतपोभिरुज्ज्वलैः सुब्रह्मचर्यार्चनयोगसेवया ।\nशुद्धा भवंतीह तथा न पापिनः स्नानैर्यथा पुण्यभवैस्तु माघजैः ९।\nदुःखौघसंतप्तिमसह्ययातनां याम्यां न ते यांत्यपि पापकारिणः ।\nये माघमासे वरतीर्थमज्जनं कुर्वंति चार्धोदितसूर्यमंडले १०।\nस्नात्वा च माघे हरिमर्चयंति ये स्वर्गच्युता भूपतयो भवंति ।\nभव्याः सुरूपाः सुभगाः प्रियंवदा धर्मान्विता भूरिधनाः शतायुषः ११।\nदीप्तानले काष्ठचयो यथाहुतो भस्मावशेषो भवतीह तत्क्षणात् ।\nस्नानेन माघस्य तथा विलीयते क्षुद्रोऽपि पापौघ महाघसंचयः १२।\nकायेन वाचा मनसापि पातकं ज्ञातं यदज्ञातमलंकृतं नरैः ।\nस्नानं च माघे वरतीर्थसंभवं सर्वं दहद्विष्णुरिवाशु हृद्गतः १३।\nसंभुज्यमानाघफलं हि पार्थिव प्रमादतोपीह नृणां कदाचन ।\nस्नानं हि माघस्य यतः प्रसज्यते तदैव तत्संक्षयमेति निश्चितम् १४।\nगंधर्वं कन्याः पृथिवी शशापजं संभुज्यमानाघफलं दुरत्ययम् ।\nस्नानाद्विमुक्ताः खलु माघमासजाद्वाक्यात्पुरा लोमशजातमद्भुतम् १५।\nसूत उवाच।\nश्रुत्वैतत्पार्थिवः प्रीत्या नत्वा तत्पादपंकजम् ।\nश्रद्धया परया नम्रस्तं पप्रच्छ पुरोधसम् १६।\nभगवन्ब्रूहि कन्याभिः शापो ह्यभिगतः कुतः ।\nकस्यापत्यानि तास्तासां नाम किं कीदृशं वयः १७।\nकथं लोमशवाक्येन विपाकाच्छापसंभवात् ।\nविमुक्ताः कुत्र ताः सस्नुर्मासं ताः कतिसंख्यया १८।\nवसिष्ठ उवाच।\nश्रूयतां राजशार्दूल धर्मगर्भां कथां पराम् ।\nयथाऽरणिर्वह्निगर्भा धर्मसूर्वह्निसूरिव १९।\nगंधर्वः सुखसंगीतिस्तस्य कन्या प्रमोदिनी ।\nसुशीलस्य सुशीला च सुस्वरा स्वरवेदिनः २०।\nसुतारा चंद्रकांतस्य चंद्रिका सुप्रभस्य च ।\nइमानि वरनामानि तासामप्सरसां नृप २१।\nकुमार्यः पंच सर्वास्ता वयसा सुसमाः पुनः ।\nचंद्रादिवविनिष्क्रांताश्चंद्रिकेव समुज्ज्वलाः २२।\nचंद्राननाः सुकेशिन्यश्चंद्रामृतरसाधराः ।\nनेत्रेष्वानंदकारिण्यः कौमुदी कुमुदेष्विव २३।\nलावण्यपिंडसंभूताश्चारुरूपामनोहराः ।\nउद्भिन्नकुचकुंभिन्यः पद्मिन्य इव माधवे २४।\nउन्मील्य यौवनं कांतं वल्लीव नवपल्लवैः ।\nहेमगौराश्च हेमाभा हेमालंकारभूषिताः २५।\nहेमचंपकमालिन्यो हेमच्छविसुवाससः ।\nस्वरग्रामावलीहासु विविधा मूर्च्छनासु च २६।\nतालदानविनोदेषु वेणुवीणाप्रवादने ।\nमृदंगनादसंभिन्नं लास्यमार्गलवेषु च २७।\nचित्रादिषु विनोदेषु कलासु च विशारदाः ।\nएवंभूतास्तु ताः कन्या मुमुहुः क्रीडने वने २८।\nपितृभिर्लालिताः सत्यश्चेरुश्च धनदालये ।\nकौतुकादेकदा पंच मिलित्वा मासि माधवे ।\nकन्या मंदारपुष्पाणि विचिन्वंत्यो वनाद्वनम् २९।\nगौरीं समाराधयितुं वरांगनाः कदाचिदच्छोदसरोवरं ययुः ।\nहेमांबुजानि प्रवराणि ताः पुनस्तस्मादुपादाय वरोत्पलैः सह ३०।\nवैडूर्यशुद्धस्फटिकाच्छविद्रुमे स्नात्वा तडागे परिधाय चांबरम् ।\nमौनेन च स्थंडिलपिंडिकामयी स्वर्णस्य सिक्ताभिरुमां विनिर्ममुः ३१।\nसमर्चितां चंदनचंद्रकुंकुमैरभ्यर्च्य गौरीं वरपंकजादिभिः ।\nनानोपचारैश्च सुभक्तिभावितास्तालप्रयोगैर्ननृतुः कुमारिकाः ३२।\nगांधारमाश्रित्य वरं स्वरं ततो गेयं सुतारध्वनिभिः सुमूर्च्छितम् ।\nएणीदृशस्ताः प्रजगुः कलाक्षरं चारुप्रबंधं गतिभिस्तु सुस्वरम् ३३।\nतस्मिन्सुनादे रसवर्षहर्षदे कन्यास्वलं निर्भरनृत्यवृत्तिषु ।\nअच्छोदतीर्थप्रवरे तदा गतः स्नातुं मुनेर्वेदनिधेः सुताग्निपः ३४।\nरूपेण निःसीमतरो वराननः सरोजपत्रायतलोचनो युवा ।\nविशालवक्षाः सुभुजोऽतिसुंदरः श्यामच्छविः कामइवापरो हि सः ३५।\nस ब्रह्मचारी सशिखो विराजते दंडेनयुक्तो धनुषैव मन्मथः ।\nएणाजिनप्रावरणः सुसूत्रधृग्घेमाभमौंजी कटिसूत्रमेखलः ३६।\nतं दृष्ट्वा ब्राह्मणं बालास्तास्तत्र सरसस्तटे ।\nजहर्षुः कौतुकाविष्टाः कोऽयं नो नयनातिथिः ३७।\nसंत्यक्तनृत्यगीतास्तास्तस्यालोकनतत्पराः ।\nहरिण्यो लुब्धकेनेव विद्धाः कामेन सायकैः ३८।\nपश्यपश्येति जल्पंत्यो मुग्धाः पंचसु संभ्रमम् ।\nतस्मिन्विप्रवरे यूनि कामदेवभ्रमं ययुः ३९।\nपुनः पुनस्तमभ्यर्च्य नयनैः पंकजैरिव ।\nपश्चाद्विचारमायासुस्ताश्च कन्याः परस्परम् ४०।\nयद्ययं कामदेवो हि रतिहीनः कथं व्रजेत् ।\nअथायमश्विनौ देवौ तौ नूनं युग्मचारिणौ ४१।\nगंधर्वः किन्नरो वाथ सिद्धो वा कामरूपधृक् ।\nऋषिपुत्रोथवा कश्चित्कश्चिद्वा मानुषोत्तमः ४२।\nअस्तु वा कश्चिदेवायं धात्रासृष्टो हि नः कृते ।\nयथाभाग्यवतामर्थे निधानं पूर्वकर्मभिः ४३।\nतथास्माकं कुमारीणां गौर्या नीतो वरोत्तमः ।\nकरुणाजलकल्लोल प्लवार्द्रीकृतचित्तया ४४।\nमया वृतस्त्वया चायं त्वया वृतस्तथा मया ।\nएवं पंचसु कन्यासु वदंतीषु नृपोत्तम ४५।\nश्रुत्वा तद्वचनं तत्र कृत्वा माध्याह्निकीः क्रियाः ।\nआलोच्य हृदये सोऽपि विघ्नमेतदुपस्थितम् ४६।\nब्रह्मविष्णुगिरिशादयः सुरा ये च सिद्धमुनयः पुरातनाः ।\nतेऽपि योगबलिनो विमोहिता लीलया तदबलाभिरद्भुतम् ४७।\nयोषितां नयनतीक्ष्णसायकैर्भ्रूलतासुदृढचापनिर्गतैः ।\nधन्विनामकरकेतुना हतः कस्य नो पतति हा मनोमृगः ४८।\nतावदेव नयधीर्विराजते तावदेव जनता भयं भजेत् ।\nतावदेव दृढचित्तता भृशं तावदेव गणना कुलस्य च ४९।\nतावदेव तपसः प्रगल्भता तावदेव यमधारणं नृणाम् ।\nयावदेव वनितेक्षणबाणैर्मोहयंत्युरुमदैर्न मानुषाः 6.128.५०।\nमोहयंतु मदयंतु रागिणां योषितः सुललितैर्मनोहरैः ।\nमोहयंति मदयंति मामिमं धर्मरक्षणपरं हि कैर्गुणैः ५१।\nमांसशुक्रमलमूत्रनिर्मिते योषितां वपुषि निर्घृणेऽशुचौ ।\nकामिनश्च परिकल्प्य चारुतां मा रमंतु सुविमूढचेतसः ५२।\nदारुणो हि परिकीर्तितोंगना सन्निधिर्विमलबुद्धिभिर्बुधैः ।\nयावदत्र न समीपगा इमास्तावदेव हि गृहं व्रजाम्यहम् ५३।\nसमीपं तस्य यावद्धि नागच्छंति वरांगनाः ।\nवैष्णवेन प्रभावेण तावदंतर्दधे द्विजः ५४।\nतस्य योगबलाद्भूप गतस्यादर्शनं तदा ।\nदृष्ट्वा तदद्भुतं कर्म ऋषिपुत्रस्य धीमतः ५५।\nवित्रस्तनयना बालाः कुरंग्य इव कातराः ।\nसंभ्रांत नयनाः शून्या ददृशुस्ता दिशो दश ५६।\nइंद्रजालं स्फुटं वेत्ति मायां जानाति वा पुनः ।\nदृष्टोऽप्यदृष्टरूपोऽभूदित्यूचुश्च परस्परम् ५७।\nव्याप्तं तु हृदयं तासां सदैव विरहाग्निना ।\nज्वलद्दावानलेनेव सुस्निग्धं सांद्र काननम् ५८।\nत्यक्त्वैंद्रजालिकीं विद्यां कांत दर्शय सत्वरम् ।\nस्वात्मानं नो मनोयुक्तं प्राग्ग्रासे मक्षिकोपमम् ५९।\nहा कष्टं दर्शितः कस्माद्धात्रा त्वं घटितः पुनः ।\nज्ञातं महानुसंतापहेतोर्नस्त्वं विनिर्मितः ६०।\nकच्चित्ते निर्दयं चेतः कच्चिदस्मासु नो मनः ।\nकच्चिद्धूर्तोऽसि हे कांत कच्चिन्मुष्णासि नो मनः ६१।\nकच्चिन्न प्रत्ययोस्मासु कच्चिदऽस्मान्परीक्षसे ।\nकच्चिन्नर्मकलाशीलः कच्चिन्मायाविशारदः ६२।\nकच्चिच्चित्ते प्रवेष्टुं च वेत्सि विज्ञानलाघवम् ।\nकच्चिन्निष्क्रमणोपायं न जानासि कुतः पुनः ६३।\nकच्चिद्विनापराधं तु त्वमस्मासु प्रकुप्यसे ।\nकच्चिद्दुःखं विजानासि परेषां विप्रलंभजम् ६४।\nत्वद्दर्शनं विना नूनं हृदयेश्वर सांप्रतम् ।\nन जीवामोऽथ जीवामः पुनस्त्वद्दर्शनाशया ६५।\nअस्मांश्च नीयतां तत्र यत्र शीघ्रं गतो भवान् ।\nत्वद्दर्शनहरो धाता व्यदधादंकुरच्छिदम् ६६।\nसर्वथा दर्शनं देहि कारुण्यं भज सर्वथा ।\nपर्यंतं न प्रपश्यंति सर्वथा सज्जना जनाः ६७।\nइत्थं विलप्य ताः कन्याः प्रतीक्ष्य च बहुक्षणम् ।\nपितृर्भिया गृहं गंतुं शीघ्रमारेभिरे गतिम् ६८।\nतत्प्रेमनिगडैर्बद्धा भृशं विरह विक्लवाः ।\nकथंचिद्धैर्यमालंब्य ताः स्वं स्वं गृहमागताः ६९।\nआगत्य पतिताः सर्वा जलयंत्रसमीपतः ।\nकिमेतन्मातृभिः पृष्टाः कुतः कालात्ययोऽभवत् ७०।\nकन्या ऊचुः।\nक्रीडंत्यः किन्नरीभिस्तु सार्धं संगीतकं मुदा ।\nसंस्थितास्तेन न ज्ञातं दिवसादि सरोवरे ७१।\nपथिश्रांता वयं मातः संतापस्तेन नस्तनौ ।\nमोहेन महता वक्तुं न केनाप्युत्सहामहे ७२।\nइत्युक्त्वा लुलुठुस्तत्र मणिभूमौ कुमारिकाः ।\nआकारं गोपयंत्यस्ता मुग्धा जल्पंति मातृभिः ७३।\nकाचिन्नर्तयति क्रीडामयूरं न मुदा तदा ।\nन पाठयति तं कीरं पंजरेऽन्या कुतूहलात् ७४।\nलालयेन्नकुलं नान्या नोल्लासयति सारिकाम् ।\nअपरातीव संमुग्धा नैव क्रीडति सारसैः ७५।\nभेजिरे न विनोदांस्ता रेमिरे नैव मंदिरे ।\nऊचिरे बांधवैर्नालं वीणावाद्यं न चक्रिरे ७६।\nकल्पद्रुमप्रसूनं यद्रसवत्तु सुधोपमम् ।\nमंदारकुसुमामोदि न पपुर्मधुरं मधु ७७।\nयोगिन्य इव ताः कन्या नासाग्रन्यस्तलोचनाः ।\nअलक्ष्यध्यानसंतानाः पुरुषोत्तममानसाः ७८।\nचंद्रकांतमणिच्छन्ने स्रवद्वारिकणद्रवे ।\nक्षणं वातायने स्थित्वा जलयंत्रेक्षणं क्षणात् ७९।\nरचयंति क्षणं शय्यां दीर्घिकां भोजिनीदलैः ।\nवीज्यमाना सखीभिस्ताः शीतलैः कदलीदलैः ८०।\nइत्थं युगसमां रात्रिं मन्वानास्ता वरस्त्रियः ।\nकथंचिद्धीरतां कृत्वा विह्वलाः सज्वरा इव ८१।\nप्रातर्व्योममणिं दृष्ट्वा मन्यमानाः स्वजीवितम् ।\nविज्ञाप्य मातरं स्वां स्वां गौरीं पूजयितुं गताः ८२।\nस्नात्वा तेन विधानेन पुष्पैर्धूपैर्यथा तथा ।\nविधाय पूजनं देव्या गायंत्यस्तत्र ताः स्थिताः ८३।\nएतस्मिन्नंतरे विप्रः स्नातुं सोऽपि समागतः ।\nपित्राश्रमपदात्तस्मादच्छोदे च सरोवरे ८४।\nमित्रं दृष्ट्वैव रात्र्यंते नलिन्य इव कन्यकाः ।\nउत्फुल्लनयना जातास्तं दृष्ट्वा ब्रह्मचारिणम् ८५।\nगत्वा तदैव ताः कन्याः समीपं ब्रह्मचारिणः ।\nसव्यापसव्यबंधेन भुजपाशं च चक्रिरे ८६।\nगतोऽसि धूर्त पूर्वेद्युर्गंतुमद्य न शक्यसे ।\nवृतस्त्वं नूनमस्माभिर्नात्र तेऽस्तु विचारणा ८७।\nइत्युक्तो ब्राह्मणः प्राह प्रसन्बाहुपाशगः ।\nयुष्माभिरुच्यते भद्रमनुकूलं प्रियं वचः ८८।\nप्रथमाश्रमनिष्ठस्य किंतु नाद्यापि मे व्रतम् ।\nवेदाभ्यसनशीलस्य पारं याति गुरोः कुले ८९।\nआश्रमे यत्र यो धर्मो रक्षणीयः स पंडितैः ।\nविवाहोऽयमतो मन्ये न धर्म इति कन्यकाः ९०।\nआकर्ण्य तस्य वाक्यानि तमूचुस्ता वचस्ततः ।\nसकलध्वनिसोत्कंठाः कोकिला इव माधवे ९१।\nधर्मादर्थोर्थतः कामः कामाद्धर्मफलोदयः ।\nइत्येव निश्चितं शास्त्रं वर्णयंति विपश्चितः ९२।\nसकामो धर्मबाहुल्यात्पुरस्ते समुपागतः ।\nसेव्यतां विविधैर्भोगैः स्वर्गभूमिरियं ततः ९३।\nश्रुत्वा तद्वचनं तासां प्राह गंभीरया गिरा ।\nतथ्यं वो वचनं किंतु समाप्येह स्वकं व्रतम् ९४।\nप्राप्यनुज्ञां गुरोः सर्वं वैवाहं कर्म नान्यथा ।\nइत्युक्त्वा पुनरूचुस्ताः स्फुटं मूढोऽसि सुन्दरः ९५।\nदिव्यौषधं ब्रह्मरसायनं च सिद्धिर्निधेः साधुकला वरांगनाः ।\nमंत्रस्तथा सिद्धिरसश्च धर्मतो नेमा निषेध्याः सुधिया समागताः ९६।\nकार्यं हि दैवाद्यदि सिद्धमागतं तस्मिन्नुपेक्षां न च याति नीतिगः ।\nयस्मादुपेक्षा न पुनः फलप्रदा तस्मान्न दीर्घीकरणं प्रशस्यते ९७।\nसांद्रानुरागाः कुलजन्मनिर्मलाः स्नेहार्द्रचित्ताः सुगिरः स्वयंवराः ।\nकन्याः सुरूपाः खलु चारुयौवना धन्या लभंतेऽत्र नरास्तु नेतरे ९८।\nक्व वयं वरसुन्दर्यः क्व चाऽयं तापसो बटुः ।\nदुर्घटस्य विधाने हि मन्ये धातातिपंडितः ९९।\nतस्मादस्मानिदानीं तु स्वीकुर्यान्मंगलं भवान् ।\nगांधर्वेण विवाहेन ह्यन्यथा नो न जीवितम् 6.128.१००।\nश्रुतवाक्यस्ततः प्राह ब्राह्मणो धर्मवित्तमः ।\nभो मृगाक्ष्यः कथं त्याज्यो धर्मो धर्मधनैर्नरैः १०१।\nधर्मश्चार्थश्च कामश्च मोक्षश्चैतच्चतुष्टयम् ।\nयथोक्तं सफलं ज्ञेयं विपरीतं तु निष्फलम् १०२।\nनाकालेहं व्रती कुर्यामतो दारपरिग्रहम् ।\nन क्रियाफलमाप्नोति क्रियाकालं न वेत्ति यः १०३।\nयतो धर्मविचारेऽस्मिन्प्रसक्तं मम मानसम् ।\nतस्माच्छृणुत हे कन्या न समीहे स्वयंवरम् १०४।\nएवं ज्ञात्वाशयं तस्य समीक्ष्यैताः परस्परम् ।\nकरात्करं विमुच्याथ जग्राहांघ्री प्रमोदिनी १०५।\nभुजौ जग्रहतुस्तस्य सुशीला सस्वरा तथा ।\nआलिलिंग सुतारा च चुचुंबे चंद्रिकामुखम् १०६।\nतथापि निर्विकारोऽसौ प्रलयानलसन्निभः ।\nशशाप ब्रह्मचारी ताः क्रोधेनात्यंतमूर्च्छितः १०७।\nपिशाच्य इव मां लग्नास्तत्पिशाच्यो भविष्यथ ।\nएवं तेनाशु शप्तास्तास्तं संत्यज्य पुरास्थिताः १०८।\nकिमेतच्चेष्टितं पाप ह्यनागसि जने त्वया ।\nप्रिये कृत्येऽप्रियं कृत्वा धिक्ता धर्मज्ञतां तव १०९।\nअनुरक्तेषु भक्तेषु मित्रेषु द्रोहकारिणः ।\nपुंसो लोकद्वये सौख्यं नाशं यातीति नः श्रुतम् ११०।\nतस्मात्त्वमपि नः शापात्पिशाचो भव सत्वरम् ।\nइत्युक्त्वोपरता बाला निःश्वसंत्यः क्षुधाकुलाः १११।\nतदा चान्योन्यसंरंभात्तस्मिन्सरसि पार्थिव ।\nताः कन्या ब्रह्मचारी सः सर्वे पैशाचमागताः ११२।\nपिशाच्याः स पिशाचश्च क्रंदमानाः सुदारुणम ।\nक्षपयंति विपाकं तं पूर्वोपात्तस्य कर्मणः ११३।\nस्वकाले तु फलत्येव पूर्वोपात्तं शुभाशुभम् ।\nस्वच्छाया इव दुर्वारं देवानामपि पार्थिव ११४।\nक्रंदंति पितरस्तासां मातरस्तत्र तस्य च ।\nअप्रमादश्च बालानां दैवं हि दुरतिक्रमम् ११५।\nतत ऊर्ध्वं पिशाचास्ते आहारार्थे सुदुःखिताः ।\nइतस्ततश्च धावंतो वसंति सरसस्तटे ११६।\nएवं बहुतिथे काले लोमशो मुनिसत्तमः ।\nपौषे मासि चतुर्दश्यामच्छोदे स्नातुमागतः ११७।\nदृष्ट्वा तं ब्राह्मणं सर्वे पिशाचाः क्षुत्समाकुलाः ।\nधावंतो हंतुकामास्ते मिलित्वा यूथवर्तिनः ११८।\nदह्यमानासु तीव्रेण तेजसा लोमशस्य च ।\nअसमर्थाः पुरःस्थातुं सर्वे ते दूरतः स्थिताः ११९।\nतत्र वेदनिधिर्विप्रस्तदैव हि समागतः ।\nसमीक्ष्य लोमशं राजन्साष्टांगं प्रणिपत्य सः १२०।\nउवाच सूनृतां वाचं बद्ध्वा शिरसि चांजलिम् ।\nमहाभाग्योदये विप्र साधूनां संगतिर्भवेत् १२१।\nगंगादिसर्वतीर्थेषु यो नरः स्नाति सर्वदा ।\nयः करोति सतां संगं तयोः सत्संगतिर्वरा १२२।\nगुरूणां संगमो विप्र दृष्टादृष्टफलो भुवि ।\nस्वर्गदो रोगहारी च किंतु सोपद्रवो मतः १२३।\nइत्युक्त्वा कथयामास पूर्ववृत्तांतमद्भुतम् ।\nइमा गंधर्वकन्यास्ता बटुः सोऽयं ममात्मजः १२४।\nसर्वे पिशाचरूपेण मिथः शापविमोहिताः ।\nदीनाननास्तु तिष्ठंति तवाग्रे मुनिसत्तम १२५।\nत्वद्दर्शनेन बालानां निस्तारोऽद्य भविष्यति ।\nसूर्योदये तमः स्तोमः किं न लीयेत गह्वरे १२६।\nश्रुत्वा तल्लोमशो राजन्कृपार्द्रीकृतमानसः ।\nप्रत्युवाच महातेजास्तं मुनिं पुत्रदुःखितम् १२७।\nमत्प्रसादाच्च बालानां स्मृतिः सपदि जायताम् ।\nधर्मं च वच्मि तं येन मिथः शापो लयं व्रजेत् १२८।\nवेदनिधिरुवाच।\nमहर्षे कथ्यतां धर्मो मुच्यंते येन बालकाः ।\nनायं कालो विलंबस्य शापाग्निर्दारुणो यतः १२९।\nलोमश उवाच।\nमया सार्धं प्रकुर्वंतु माघस्नानं विधानतः ।\nशापान्मुच्यंति माघांते नान्यथा निष्कृतिर्भवेत् १३०।\nशापः पापफलं विप्र पापनाशो भवेन्नृणाम् ।\nमाघस्नानेन तीर्थे च इति मे निश्चिता मतिः १३१।\nसप्तजन्मकृतं पापं वर्तमानं च पातकम् ।\nमाघस्नानं दहेत्सर्वं पुण्यतीर्थे विशेषतः १३२।\nप्रायश्चित्तं न पश्यंति यस्मिन्पापे मुनीश्वराः ।\nपातकं पुण्यतीर्थेषु नश्येत्तदपि माघतः १३३।\nज्ञानकृन्मानसे माघस्तस्मान्मोक्षफलप्रदः ।\nहिमवत्पृष्ठतीर्थेषु सर्वपापप्रणाशनः १३४।\nइंद्रलोकप्रदोच्छोदे निर्दिष्टो वेदवादिभिः ।\nसर्वपापहरो माघो मोक्षदो बदरीवने १३५।\nपापहा दुःखहारी च सर्वकामफलप्रदः ।\nरुद्रलोकप्रदो माघो नार्मदे पापनाशनः १३६।\nयामुनः सूर्यलोकाय भवेत्कल्मषनाशनः ।\nसारस्वतोऽघविध्वंसी ब्रह्मलोकफलप्रदः १३७।\nविशालफलदो माघो विशालायां द्विजोत्तम ।\nपातकेंधनदावाग्निर्गर्भहेतु क्रियापहः १३८।\nविष्णुलोकाय मोक्षाय जाह्नवः परिकीर्तितः ।\nशरयू गंडकी सिंधुश्चंद्रभागा च कौशिकी १३९।\nतापी गोदावरी भीमा पयोष्णी कृष्णवेणिका ।\nकावेरी तुंगभद्रा च अन्या याश्च समुद्रगाः १४०।\nआशु माघी नरो याति स्वर्गलोकं विकल्मषः ।\nनैमिषे विष्णुसायुज्यं पुष्करे ब्रह्मणोंतिकम् १४१।\nआखंडलस्य लोको हि कुरुक्षेत्रे तु माघतः ।\nमाघो देवह्रदे विप्र योगसिद्धिफलप्रदः १४२।\nप्रभासे मकरादित्ये स्नानाद्रुद्रगणो भवेत् ।\nदेवक्यां देवतादेहो नरो भवति माघतः १४३।\nमाघस्नानेन भो विप्र गोमत्यां न पुनर्भवः ।\nहेमकूटे महाकाले ॐकारे अमरेश्वरे १४४।\nनीलकंठेर्बुदे माघाद्रुद्रलोके महीयते ।\nसर्वासां सरितां विप्र संगमे मकरे रवौ १४५।\nस्नानेन सर्वकामानामवाप्तिर्जायते नृणाम् ।\nमाघस्तु प्राप्यते धन्यैः प्रयागे द्विजसत्तम ।\nअपुनर्भवदं तत्र सितासितजलं यतः १४६।\nगायंति देवाः सततं दिविस्था माघः प्रयागे किल नो भविष्यति ।\nस्नानान्नरा यत्र न गर्भवेदनां पश्यंति तिष्ठंति च विष्णुसन्निधौ १४७।\nमज्जंति येऽपित्र्यहमत्र मानवास्तीर्थे प्रयागे बहुपापकंचुकाः ।\nव्रजंति ते नो निरयेषु धर्मिणः स्वर्गे शुभे चारु चरंति देववत् १४८।\nतीर्थैर्व्रतैर्दानतपोभिरध्वरैः सार्धं विधात्रा तुलया धृतं पुरः ।\nमाघे प्रयागस्य तयोर्द्वयोरभून्माघो गरीयानत एव सोऽधिकः १४९।\nवातांबुपर्णाशनदेहशोषणैस्तपोभिरुग्रैश्चिरकालसंचितैः ।\nयोगैश्च संयांति नरा नतां गतिं स्नानेन माघस्य हि यांति यां गतिम् 6.128.१५०।\nस्नाताश्च ये मकरभास्करोदये तीर्थे प्रयागे सुरसिंधुसंगमे ।\nतेषां गृहद्वारमलंकरोति किं भृंगावलि कुंजरकर्णताडिता १५१।\nयो राजसूयाद्धयमेधयज्ञतः स्नानात्फलं संप्रददाति चाधिकम् ।\nपापानि सर्वाणि विलोप्य लीलया नूनं प्रयागः स कथं न सेव्यते १५२।\nअवंतिविषये राजा वीरसेनोऽभवत्पुरा ।\nनर्मदातीरमागत्य राजसूयं चकार सः १५३।\nषोडशैरश्वमेधैश्च स्वर्णवाटविराजितैः ।\nस्वर्णभूषणयूपाढ्यैरीजे सोऽपि यथाविधि १५४।\nप्रददौ धान्यराशींश्च द्विजेभ्यः पर्वतोपमान् ।\nवदान्यो देवताभक्तो गोप्रदः स सुवर्णदः १५५।\nब्राह्मणो भद्रको नाम मूर्खो हीनकुलस्तथा ।\nकृषीवलो दुराचारः सर्वधर्मबहिष्कृतः १५६।\nकृषिकर्मसमुद्विग्नो बंधुभिश्चाप्यसंस्कृतः ।\nइतस्ततः परिभ्रम्य निर्गतः क्षुत्प्रपीडितः १५७।\nदैवतः सार्थमाविश्य प्रयागं स समागतः ।\nमहामाघीं पुरस्कृत्य सस्नौ तत्र दिनत्रयम् १५८।\nअनघः स्नानमात्रेण भूत्वेह स द्विजोत्तमः ।\nप्रयागाच्चलितस्तत्र पुनर्यस्मात्समागतः १५९।\nस राजा सोऽपि विप्रश्च विपन्नावेकदा तदा ।\nतयोर्गतिः समादृष्टा मया शक्रस्य सन्निधौ १६०।\nतेजो रूपं बलं स्त्रैणं देवयानं विभूषणम् ।\nपारिजातमयीमाला नृत्यं गीतं तयोः समम् १६१।\nइति दृष्टं हि माहात्म्यं क्षेत्रस्य कथमुच्यते ।\nमाघः सितासिते विप्र राजसूयैः समो मतः १६२।\nधनुस्त्रिशतविस्तीर्णे सितनीलांबुसंगमे ।\nअपुनरावृत्तिर्माघी राजसूयी पुनर्भवेत् १६३।\nमाघमासीय वातोऽपि सितासितजलं स्पृशेत् ।\nअधर्म्यं न स्पृशेन्नूनं महापातकहा हि सः १६४।\nकिमत्र बहुनोक्तेन श्रूयतां द्विज निश्चितम् ।\nसमुद्भूतफलं पापं तीर्थे माघः प्रणाशयेत् १६५।\nअत्र ते कथयिष्यामि सावधानमतिः शृणु ।\nपिशाचमोचनं नाम इतिहासं पुरातनम् ।\nशृण्वंत्यप्सरसो बालाः शृणोतु त्वत्सुतस्तथा ।\nमत्प्रसादात्स्मृतिर्लब्ध्वा पैशाच्यान्मुक्तिकामिनः १।\nपुरा देवद्युतिर्विप्रो वैष्णवो वेदपारगः १६६।\nपिशाचान्मोचयामास करुणाप्लुतमानसः १६७।\nदिलीप उवाच।\nकुत्र स्थितः कस्य पुत्रो नियमः कोऽस्य वा जपः ।\nकेन वा वैष्णवो वृत्तः के पिशाचाश्च मोचिताः १६८।\nएतद्विस्तरतः सर्वं कीर्तयस्व महामुने ।\nकौतूहलं महापुण्यं शृणुमस्त्वत्प्रसादतः १६९।\nवसिष्ठ उवाच।\nप्लक्षप्रस्रवणे पुण्ये सरस्वत्यास्तटे शुभे ।\nतत्राश्रमपदं तस्य शैलमाश्रित्य शोभनम् १७०।\nशालैस्तालैस्तमालैश्च बिल्वैर्बकुलपाटलैः ।\nतिंतिडीचिरिबिल्वैश्च चूतचंपककांचनैः १७१।\nकरंजैः कोविदारैश्च केसरैः कुंजराशनैः ।\nतिलकैः कर्णिकारैश्च कुंभैः खादिरतिंदुकैः १७२।\nवानीरैः साल्वजंबीरैः पीलूदुंबरवेतसैः ।\nशाकोटैरटरूषैश्च करहाटैर्वटद्रुमैः १७३।\nघोंटाकुटजपालाशैरशोकैः शोकहारिभिः ।\nजंबूनिंबकदंबैश्च क्षीरिकाकरमर्दकैः १७४।\nबीजपूरैः सनारिंगै रंभाराजिविराजितैः ।\nपनसै रसवद्भिश्च नारिकेलैः सदाफलैः १७५।\nसप्तच्छदैस्त्रिपत्रैश्च शिरीषामलकैः शुभैः ।\nकर्कंधू लकुचैरक्षैः पारिभद्रैर्वचादिभिः १७६।\nकेतकैः सिंदुवारैश्च तगरैः कुन्दमल्लिकैः ।\nपद्मेन्दीवरकह्लार मालती यूथिकादिभिः १७७।\nमालती मोगरैश्चैव जातीफलविराजितैः ।\nपुन्नागैः किंशुकैश्चैव बर्बरीतुलसीद्रुमैः १७८।\nआश्रमो रमणीयः स द्रुमैर्नानाविधैर्नृप ।\nवनमध्ये नदी याति पुण्यतोया सरस्वती १७९।\nकूजंति सारसास्तत्र मदस्निग्धकलं सदा ।\nनदंति कोकिलाः शब्दं गुंजंति च मधुव्रताः १८०।\nबहुकोलाहलं भूप तद्वनं शुकसारिभिः ।\nचरंति श्वापदास्तत्र विविधाः काननोत्तमे १८१।\nसदाफलं सदापुष्पं परागकणधूसरम् ।\nआच्छन्नं काननं सर्वं मधुवृक्षैः समंततः १८२।\nनवपल्लवसंजातमंजरीभरवल्लिभिः ।\nआश्लिष्टमभितोरम्यं प्रियाभिरिव वल्लभः १८३।\nतस्य शापभयात्त्रस्तो वातो वाति समंततः ।\nन वर्षंत्यश्मभिर्मेघा न शोषयति भास्करः १८४।\nवनं नोपद्रवं तद्धि सदा सिद्धनिषेवितम् ।\nआह्लादजनकं नित्यं वनं चैत्ररथं यथा १८५।\nतस्मिन्वसति धर्मात्मा देवद्युतिर्द्विजोत्तमः ।\nपुत्रः सुमित्रो विप्रस्य लब्धो लक्ष्मीपतेर्वरात् १८६।\nनियमः श्रूयतां तस्य सर्वदा नियतात्मनः ।\nग्रीष्मे पंचतपा नित्यं सूर्यन्यस्तविलोचनः १८७।\nवर्षत्कादंबिनी यावद्वर्षास्वभ्रावकाशगः ।\nवाते प्रवाते निष्कंपो दुःसहो हिमवानिव १८८।\nवसत्यप्सु स हेमंते ह्रदे सारस्वते द्विज ।\nउपस्पृशति काले स त्रिवारं वारिनिर्मलम् १८९।\nपितॄन्देवानृषीन्नित्यं संतर्पयति श्रद्धया ।\nब्रह्मयज्ञपरो नित्यं सत्यवादी जितेंद्रियः १९०।\nभूमौ विश्राम्य विश्रांतः प्रदध्यौ प्रार्थयन्हरिम् ।\nवन्यैर्जुहोत्यग्निहोत्रं श्रद्धयातिथिपूजकः १९१।\nचांद्रायणविधानेन कालं नयति सर्वदा ।\nस्वयं विगलितैः पत्रैः फलैर्वृत्तिं समीहते १९२।\nअनुद्विग्नस्तपोनिष्ठो वेदवेदांगपारगः ।\nधमनी विकरालोसावस्थिमात्रकलेवरः १९३।\nइत्थं जगाम वर्षाणां सहस्रं तस्य कानने ।\nतदा जज्वाल शैलोऽसौ तपसस्तस्य तेजसा १९४।\nसोढुं न शक्यते भूतैस्तेजस्तस्य महात्मनः ।\nवैश्वानर इवाभाति प्रज्वलंस्तपसा द्विज १९५।\nगतवैराणि भूतानि समजायंत तद्वने ।\nमृगव्याघ्राखुमार्जारा मिथः क्रीडंति निर्भयाः १९६।\nअन्योऽपि नियमस्तस्य श्रूयतामतिदुर्लभः ।\nनारायणं त्रिकालं स संपूजयति नित्यशः १९७।\nपुष्पाणां तु सहस्रेण विकचेन सुगंधिना ।\nवेदसूक्तविधानेन विष्णुध्यानपरायणः १९८।\nविष्णोः संप्रीतये विप्रः कुरुते कर्म चाखिलम् ।\nदधीचेर्वरदानात्स संजातो वरवैष्णवः १९९।\nएकदा मासि वैशाखे एकादश्यां महामुनिः ।\nपूजां कृत्वा हरे रम्यां विचित्रामकरोत्स्तुतिम् 6.128.२००।\nतदैव खगमारुह्य देवो देवो हरिः स्वयम् ।\nआजगाम पुरस्तस्य तया स्तुत्यातिहर्षितः २०१।\nतं दृष्ट्वा गरुडारूढं प्रत्यक्षं जलदच्छविम् ।\nचतुर्बाहुं विशालाक्षं सर्वालंकारभूषितम् २०२।\nउद्भूतपुलको विप्रः सानंद जललोचनः ।\nजगाम शिरसा भूमौ कृतकृत्यमनास्तदा २०३।\nन ममौ तेन हर्षेण स ब्रह्मांडोदरेऽपि हि ।\nन सस्मार निजं देहं ब्रह्मभूत इवाभवत् २०४।\nततः संभाषितः प्रीत्या हरिणा वैष्णवो मुनिः ।\nदेवद्युते विजानामि मद्भक्तस्त्वं मदाश्रयः २०५।\nसंन्यस्ताखिलकर्मासि मद्भावो मन्मनाः सदा ।\nवरं ब्रूहि प्रसन्नोऽस्मि स्तोत्रेणानेन चानघ २०६।\nइति श्रुत्वा हरेर्वाक्यं प्रत्युवाच स तापसः ।\nदेवदेवारविंदाक्ष स्वमायाधृतविग्रह २०७।\nत्वद्दर्शनात्सदा देव दुर्लभो नापरो वरः ।\nब्रह्मादयः सुराः सर्वे योगिनः सनकादयः २०८।\nत्वां साक्षात्कर्तुमिच्छंति सिद्धाश्च कपिलादयः ।\nअहं ममेति पाशा ये मोह लोभाः शुभाशुभाः २०९।\nसहेतुकाश्च दह्यंते दृष्टे त्वयि परावरे ।\nजन्मनः कर्मणो बुद्धेराविर्भूतं फलं मम २१०।\nयद्दृष्टोऽसि जगन्नाथ प्रार्थये किमतः परम् ।\nन वरार्थं हि देवेश त्वत्पादपंकजं हृदि २११।\nचिंतयामि सदा भक्त्या त्वद्गतेनांतरात्मना ।\nइममेव वरं याचे त्वद्भक्तिरचला मम २१२।\nअस्तु वै कमलानाथ प्रार्थये नापरं वरम् ।\nइति श्रुत्वा वचस्तस्य प्रसन्नवदनो हरिः २१३।\nप्रत्युवाच प्रसन्नात्मा एवमस्तु द्विजोत्तम ।\nअन्यस्ते तपसः कश्चित्प्रत्यूहो न भविष्यति २१४।\nएतच्च त्वत्कृतं स्तोत्रं ये पठिष्यंति मानवाः ।\nतेषां मद्विषया भक्तिर्निश्चला च भविष्यति २१५।\nधर्मकार्यं च यत्किंचित्सांगं सर्वं भविष्यति ।\nज्ञाने च परमा निष्ठा तेषां स्थास्यति निश्चला २१६।\nइत्युक्त्वांतर्हितस्तत्र देवदेवो जनार्दनः ।\nदेवद्युतिस्तदारभ्य नारायणपरोऽभवत् २१७।\nदिलीप उवाच।\nमहर्षेऽनुगृहीतोऽस्मि कथया पावनीकृतः ।\nअनया विष्णुसंगत्या गंगयेवाहमद्य वै २१८।\nकिं तत्स्तोत्रं समाख्याहि प्रसन्नो येन माधवः ।\nतस्यानघस्य विप्रस्य महत्कौतूहलं मम २१९।\nत्वत्प्रसादादहं विप्र मन्ये प्राप्तं मनोरथम् ।\nमहतां संगतिः कस्य महत्त्वाय न कल्पते २२०।\nकथयस्व प्रसादेन विष्णोः स्तोत्रमनुत्तमम् ।\nयेन तुष्टः स भगवान्ददौ तस्य च दर्शनम् २२१।\nवसिष्ठ उवाच।\nकथयामि रहस्यं ते यज्जप्तं स्तोत्रमुत्तमम् ।\nप्राग्गृहीतं सुपर्णेन गरुडान्मयि चागतम् २२२।\nअध्यात्मगर्भसारं तन्महोदयकरं शुभम् ।\nसर्वपापहरं भूप स्वात्मज्ञानकरं परम् २२३।\nॐ नमो वासुदेवाय नमो विश्वाय चक्रिणे ।\nभक्तप्रियाय कृष्णाय जगन्नाथाय शार्ङ्गिणे २२४।\nस्तोता स्तुत्यः स्तुतिः सर्वं जगद्विष्णुमयं यदा ।\nतदा संस्तूयते केन भक्तिर्मोदकरी नृणाम् २२५।\nयस्य देवस्य निःश्वासो वेदाः सांगाः ससूत्रकाः ।\nका स्तुतिः प्रमुदे तस्य भक्त्याऽहं मुखरोऽभवम् २२६।\nचक्रवद्भ्रमते सर्वं त्रैलोक्यं सचराचरम् ।\nअतस्त्वं गीयते देव चक्रपाणि वरायुध २२७।\nवेदो न वक्ति यं साक्षान्न च वाग्वेत्ति नो मनः ।\nमद्विधस्तं कथं स्तौति भक्तिमान्वा कथं भवेत् २२८।\nब्रह्मादिब्रह्मविष्णुस्त्वं त्वमेव सकलाश्रयः ।\nस्रष्टा ब्रह्मनिदानं च शुद्धं ब्रह्मत्वमेव च २२९।\n(कोऽयं कायस्तव विभो भित्त्वा स्पृशति कायिनम् ।\nकायदोषैर्न चाघ्रातस्तस्मै नमोस्तु योगिने १)।\nदेवभावेन जागर्ति न निद्राति निजात्मनि ।\nसुखसंदोहबुद्धिर्या सा त्वं विष्णो न संशयः २३०।\nमहदादयो महाभावास्तथा वैकारिका गुणाः ।\nत्वमेव नाथ तत्सर्वं नानात्वं मूढकल्पना २३१।\nकेशकेशवरूपाभिः कल्पना तिसृभिस्तथा ।\nत्वमेव कल्पसे ब्रह्म पुमानिव सुतादिभिः २३२।\nविदोषं विगुणं चैकं चिन्मूर्तिरखिलं जगत् ।\nकवीनां भाति यत्तत्त्वं तं विष्णुं नौमि निर्मलम् २३३।\nयस्य ज्ञानेन कुर्वंति कर्मापि श्रुतिभाषितम् ।\nनिरीषणा जगन्मित्राः शुद्धं ब्रह्म नमामि तत् २३४।\nध्वस्तेतरच्च सन्मात्रं यत्प्रबोधादुपासते ।\nयोगिनः सर्वभूतेषु सद्रूपं नौमि तं हरिम् २३५।\nब्रह्माहमिति गायंति यं ज्ञात्वैकं वरा द्विजाः ।\nपश्यंतो हि त्वया तुल्यं देव तं नौमि माधवम् २३६।\nमायया मोहवैचित्र्यं तथाहं ममतां नृणाम् ।\nयो नाशयति पापौघान्नमस्तस्मै चिदात्मने २३७।\nप्रयाणे वा प्रयाणे च यन्नामस्मरतां नृणाम् ।\nसद्यो नश्यंति पापौघा नमस्तस्मै चिदात्मने २३८।\nमोहानललसज्ज्वाला ज्वलल्लोकेषु सर्वदा ।\nयत्पादांभोरुहच्छायां प्रविष्टश्च न दह्यते २३९।\nयस्य स्मरणमात्रेण न मोहो नैव दुर्गतिः ।\nन रोगा नैव दुःखानि तमनंतं नमाम्यहम् २४०।\nकामयंते प्रजा नैव धिषणाभ्यः समुत्थिताः ।\nलोकमात्मैव पश्यंति यं बुद्ध्वैकचरा जनाः २४१।\nशब्दार्थः संविदर्थश्च विष्णोर्नामपरो यदि ।\nसत्येन तेन संसारो मा संस्पृशतु माधव २४२।\nनारायणो जगद्व्यापी यदि वेदादिसंमतः ।\nसत्येन तेन निर्विघ्ना विष्णुभक्तिर्ममास्तु वै २४३।\nयो न बीजं विना बीजं बीजे यो बीजभावितः ।\nस विष्णुर्भव बीजं मे सितविद्यासि नाद्य तु २४४।\nत्रितनुर्नटवद्यस्तु सृष्टि स्थिति लयेषु च ।\nगुणैर्भवति कार्येषु स प्रसीदतु मे हरिः २४५।\nदशधेहाऽवतीर्णो यो धर्मत्राणाय केवलम् ।\nअभ्यर्थितः सुरैः सर्वैः स प्रसीदतु मे हरिः २४६।\nब्रह्मादिस्तंबपर्यंतं प्राणिहृन्मंदिरेऽमलः ।\nएको वसति यो देवः स प्रसीदतु मे हरिः २४७।\nइच्छां चक्रे स देवाग्रे एकश्चैव बहुस्तथा ।\nप्रविष्टो देवताः स्रष्टा स प्रसीदतु मे हरिः २४८।\nहृत्खगः खसमः खादिः खातीतः खक्रियः खगः ।\nखं ब्रह्मा खादिभुक्चांते खमूर्तिस्त्वं मखाशनः २४९।\nयद्भासायन्मुदा यस्य मायया सज्यते जगत् ।\nजाड्यं दुःखमसत्यं च स भवानेव तन्मयः 6.128.२५०।\nत्वत्सृष्टं मोदते विश्वं त्वत्त्यक्तमशुचिर्भवेत् ।\nतत्संगतोऽप्यसंगस्त्वं विकारस्तेन तेन हि २५१।\nभूतयोगजचैतन्यं चार्वाकायमुपासते ।\nसौगता ब्रवते तर्कैस्त्वां बुद्धिं क्षणभंगुराम् २५२।\nशरीरपरिमाणं त्वां मन्यंते जिनदेवताः ।\nध्यायंति पुरुषं सांख्यास्त्वामेव प्रकृतेः परम् २५३।\nजन्मादिरहितः पूर्वं यः स्यादानंदलक्षणम् ।\nत्वामेवोपनिषद्ब्रह्म चिंतयंति परस्परम् २५४।\nखादिभूतानि देहश्च मनो बुद्धींद्रियाणि च ।\nविद्याविद्ये त्वमेवात्र नान्यत्त्वत्तोऽस्ति किंचन २५५।\nत्वं धाता सर्वभूतानां त्वमेव शरणं मम ।\nत्वमग्निस्त्वं हविः शक्रो होता मंत्रः क्रियाफलम् २५६।\nत्वमस्ति नास्ति वैकुंठ त्वामहं शरणं गतः ।\nत्वं कर्मफलदाता च दीक्षितानां क्रियाफलम् २५७।\nत्वं हेतुः सर्वभूतानां त्वमेव शरणं मम ।\nयुवतीनां यथा यूनि यूनां च युवतौ यथा २५८।\nमनोऽभिरमते तद्वत्प्रीतिर्मे रमतां त्वयि ।\nअपि पापं दुराचारं नरं त्वत्प्रणतं हरे २५९।\nनेक्षंते किंकरा याम्या उलूकास्तपनं यथा ।\nतापत्रयमघौघश्च तावत्पीडयते जनम् २६०।\nयावत्स्मरति नो नाथ भक्त्या त्वत्पादपंकजम् २६१।\nयं नस्पृशंति गुणजातिशरीरधर्मा यं न स्पृशंति गतयस्त्वखिलेंद्रियाणाम् ।\nयं च स्पृशंति मुनयो गतसंगमोहास्तस्मै नमो भगवते हरये करोमि २६२।\nस्थूलं विलाप्यकरणे करणं निदाने तत्कारणं करणकारणवर्जिते च ।\nइत्थं विलाप्य मुनयः प्रविशंति तत्र तस्मै नमोस्तु हरये मुनिसेविताय २६३।\nयद्ध्यानसंवहनघूर्णवशीकृतांतामैश्वर्यचारुगुणिनीं सुखमोक्षलक्ष्मीम् ।\nआलिंग्य शेरत इहात्मसुखैकभाजस्तस्मैनमोऽस्तु हरये मुनिसेविताय २६४।\nजन्मादिभावविकृतेर्विरहस्वभावे यस्मिन्नयं परिधुनोति षडूर्मिवर्गः ।\nयं तापयंति न सदा मदनादिदोषास्तं वासुदेवममलं प्रणतोऽस्मि हार्दम् २६५।\nयद्ध्यानसंगतमलं विजहात्यविद्यां यद्ध्यानवह्निपतितं जगदेति नाशम् ।\nयज्ज्ञानमुल्लसदसिद्यति संशयारिं तं त्वां हरिं विशदिबोधघनं नमामि २६६।\nचराचराणि भूतानि सर्वाणि च हरेर्वशे ।\nयथात्र तेन सत्येन पुरस्तिष्ठतु मे हरिः २६७।\nयथा नारायणः सर्वं जगत्स्थावरजंगमम् ।\nतेन सत्येन मे रूपं प्रदर्शयतु केशवः २६८।\nभक्तिर्यथा हरौ मेऽस्ति तद्वरिष्ठा गुरौ यदि ।\nममास्ति तेन सत्येन स्वं दर्शयतु केशवः २६९।\nतस्यैवं शपथैः सत्यैर्भक्तिं तस्यानुचिंतयन् ।\nदर्शयामास चात्मानं स प्रीतः पुरुषोत्तमः २७०।\nततो दत्त्वा वरं तस्य पूरयित्वा मनोरथम् ।\nजगाम कमलाकांतः स्तुत्या विप्रेण तोषितः २७१।\nकृतकृत्यो द्विजः सोऽपि वासुदेवपरायणः ।\nशिष्यैः सार्धं जपन्स्तोत्रं तस्मिन्नास्ते तपोवने २७२।\nकीर्तयेद्यनइदंनस्तोत्रंनशृणुयाद्योऽपिनमानवः ।\nअश्वमेधस्यनयज्ञस्यनप्राप्नोतिनविपुलंनफलम् २७३।\nआत्मविद्याप्रबोधं च लभते ब्राह्मणः सदा ।\nन पापे जायते बुद्धिर्नैव पश्यत्यमंगलम् २७४।\nबुद्धिस्वास्थ्यं मनःस्वास्थ्यं स्वास्थ्यमैंद्रियकं तथा ।\nनृणां भवति सर्वेषामस्य स्तोत्रस्य कीर्तनात् २७५।\nविचार्यार्थं जपेद्यस्तु श्रद्धया तत्परो नरः ।\nस विधूयेह पापानि लभते वैष्णवं पदम् २७६।\nलभते वांच्छितान्कामान्पुत्रपौत्रान्पशूंस्तथा ।\nदीर्घमायुर्बलं वीर्यं लभते स सदा पठन् २७७।\nतिलपात्रसहस्रेण गोसहस्रेण यत्फलम् ।\nतत्फलं समवाप्नोति य इमां कीर्तयेत्स्तुतिम् २७८।\nधर्मार्थकाममोक्षाणां यं यं कामयते सदा ।\nअचिरात्तमवाप्नोति स्तोत्रेणानेन मानवः २७९।\nआचारे विनये धर्मे ज्ञाने तपसि सन्नये ।\nनृणां भवति नित्यं धीरिमां संशृण्वतां स्तुतिम् २८०।\nमहापातकयुक्तो वा युक्तो वा ह्युपपातकैः ।\nसद्यो भवति शुद्धात्मा स्तोत्रस्य पठनात्सकृत् २८१।\nप्रज्ञा लक्ष्मीर्यशः कीर्तिज्ञानधर्मविवर्धनम् ।\nदुष्टग्रहोपशमनं सर्वाशुभविनाशनम् २८२।\nसर्वव्याधिहरं पथ्यं सर्वारिष्टनिषूदनम् ।\nदुर्गतेस्तरणं स्तोत्रं पठितव्यं द्विजातिभिः २८३।\nनक्षत्रग्रहापीडासु राजचोरभयेषु च ।\nअग्निचोरनिपातेषु सद्यः संकीर्तयेदिदम् २८४।\nसिंहव्याघ्रभयं नास्ति नाभिचारभयं तथा ।\nभूतप्रेतपिशाचेभ्यो राक्षसेभ्यस्तथैव च २८५।\nपूतना जृंभकेभ्यश्च विघ्नेभ्यश्चैव सर्वदा ।\nनृणां क्वचिद्भयं नास्ति स्तवे ह्यस्मिन्प्रकीर्तिते २८६।\nवासुदेवस्य पूजां यः कृत्वा स्तोत्रमुदीरयेत् ।\nलिप्यते पातकैर्नासौ पद्मपत्रमिवांभसा २८७।\nगंगादिपुण्यतीर्थेषु या स्नानैर्नाप्यते गतिः ।\nतां गतिं समवाप्नोति पठन्पुण्यामिमां स्तुतिम् २८८।\nएककालं द्विकालं वा त्रिकालं वापि यः पठेत् ।\nसर्वदा सर्वकालेषु सोऽक्षयं सुखमश्नुते २८९।\nचतुर्णामपि वेदानां त्रिरावृत्त्या च यत्फलम् ।\nतत्फलं लभते स्तोत्रमधीयानः सकृन्नरः २९०।\nअक्षय्यं धनमाप्नोति स्त्रीणां भवति वल्लभः ।\nपूजां विंदति लोकेऽस्मिच्छ्रद्धया संस्मरन्हरिम् २९१।\nसर्वदा संपदायुक्तो विपदं नैव गच्छति ।\nगोभिर्न ह्रियते स्तोत्रं नित्यं यः कीर्तयेद्धि यत् २९२।\nअलक्ष्मी कालकर्णी च दुःस्वप्नं दुर्विचिंतितम् ।\nसद्यो नश्यंति भक्तानामेतं संशृण्वतां स्तवम् २९३।\nप्रातरुत्थाय योऽधीते शुचिर्विष्णुपरायणः ।\nअक्षय्यं लभते सौख्यमिह लोके परत्र च २९४।\nदेवद्युतिप्रणीतं वै विष्णुप्रीतिकरं शुभम् ।\nविष्णुप्रसादजननं विष्णुदर्शनकारकम् २९५।\nयोगसारमिदं नाम स्तोत्रं परमपावनम् ।\nयः पठेत्सततं भक्त्या विष्णुलोकं स गच्छति २९६।\nइति ते कथितं स्तोत्रं गुह्यं पापप्रणाशनम् ।\nअत ऊर्ध्वं प्रवक्ष्यामि पिशाचस्य विमोचनम् २९७।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे माघमाहात्म्ये वसिष्ठदिलीपसंवादे।\nयोगसारस्तोत्रकथनंनाम अष्टाविंशत्यधिकशततमोऽध्यायः १२८।"
  }
]
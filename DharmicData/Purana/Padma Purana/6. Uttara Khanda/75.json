[
  {
    "text": "महादेव उवाच-\nगंडिकायास्तु माहात्म्यं वक्ष्ये देवि विधानतः ।\nयथा गंगा तथा सा च कथिता नगनंदिनि १।\nशालग्रामशिला यत्र जायते बहुधा तथा ।\nमाहात्म्यं चैव तस्याश्च कथितं मुनिसत्तमैः २।\nअंडजा उद्भिजा यत्र स्वेदजाश्च जरायुजाः ।\nयस्या दर्शनमात्रेण पुण्यरूपास्तु पार्वति ३।\nउत्तरे सा तु संभूता गंडिका तु महानदी ।\nसंस्मृता संस्मृता नूनं पापं हंत्यगनंदिनि ४।\nयत्र नारायणो देवो नित्यं तिष्ठति भूतिदः ।\nशंखचक्रधरास्तस्य समीपे निवसंति ये ५।\nते मृत्युं समनुप्राप्य दिव्यरूपाश्चतुर्भुजाः ।\nऋषयस्तत्र तिष्ठंति देवाश्चैवं विशेषतः ६।\nरुद्रा नागास्तथा यक्षा नात्र कार्या विचारणा ।\nतस्याः समीपे ह्येकोऽयं स्थलो वै विष्णुरूपधृक् ७।\nस्थलेऽस्मिन्वर्तते मूर्तिर्बहुरूपातिमुक्तिदा ।\nचतुर्विंशतिभूतानां जातयः संति तत्र वै ८।\nएका वै मत्स्यरूपा च कृष्णरूपातिमुक्तिदा ।\nअन्या च या बुधैः प्रोक्ता स्थले वै विष्णुसंज्ञके ९।\nकल्किनाम्नी तथा पुण्या कपिला या मयोदिता ।\nअन्यास्तु विविधाकारा दृश्यंते बहुधा अपि १०।\nतिष्ठंति मूर्त्तयः सर्वा नानारूपा ह्यनेकशः ।\nसा गंगा महती पुण्या धर्मकामार्थमुक्तिदा ११।\nयस्यां भूमौ हृषीकेशो नियमेन समन्वितः ।\nवर्त्ततेऽद्यापि तत्रैव मया सह न संशयः १२।\nभ्रूणहत्या बालहत्या गोहत्या च विशेषतः ।\nयस्याः स्पर्शनमात्रेण मुच्यते सर्वकिल्बिषात् १३।\nब्राह्मणाः क्षत्रिया वैश्याः शूद्राश्चैवान्यजातयः ।\nसर्वे ते वै विमुच्यंते दर्शनाद्गंडिकांबुनः १४।\nइयं वेणी समा पुण्या पापिनां तु विशेषतः ।\nमुच्यते ब्रह्महा यत्र इतरेषां तु का कथा १५।\nसर्वदा सर्वकाले तु अहं गच्छामि पार्वति ।\nतीर्थानां तीर्थराजोऽयं ब्रह्मणा भाषितः किल १६।\nतत्र स्नानं च दानं च मुनिभिः परिकल्पितम् ।\nआषाढे पुण्यकाले तु तत्र गच्छामि सुंदरि १७।\nमासैकविधिना चैव स्नानं तत्र करोम्यहम् ।\nतारकं तत्र विशदं जपामि तु निरंतरम् १८।\nअतोऽहं वैष्णवो जातो विष्णुक्षेत्रे यतोगतः ।\nविष्णुना निर्मितं पूर्वं क्षेत्रं तत्तु महत्तरम् १९।\nवैष्णवानां च गतिदं पावनं परमं स्मृतम् ।\nभवेऽस्मिन्मानुषे जन्म दुर्लभं देवि सर्वदा २०।\nदुर्लभं गण्डिकातीर्थं विष्णुक्षेत्रं तु दुर्लभम् ।\nअतो ह्याषाढमासे तु गंतव्यं द्विजसत्तमैः २१।\nतत्र गत्वा विशेषेण शंखचक्रादिधारणम् ।\nकर्त्तव्यं तु द्विजश्रेष्ठैः पवित्रं परमं स्मृतम् २२।\nशंखतीर्थं तु वामे वै दक्षिणे चक्रचिह्नितम् ।\nद्विजानां मुक्तिदं प्रोक्तं धारितव्यं प्रयत्नतः २३।\nब्राह्मणैश्च विशेषेण शंखचक्रादिधारणं ।\nधृते सति महादेवि वैष्णवास्ते हि मानवाः २४।\nन गण्डिका समं तीर्थं न व्रतं द्वादशीसमम् ।\nन देवः केशवादन्यो भूयोभूयो वरानने २५।\nगंडिकायास्तु माहात्म्यं ये शृण्वंति नरोत्तमाः ।\nइहलोके सुखं भुक्त्वा विष्णुलोके हि यांति ते २६।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे गंडिकातीर्थमाहात्म्यंनाम पंचसप्ततितमोऽध्यायः ७५।"
  }
]
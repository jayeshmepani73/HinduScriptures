[
  {
    "text": "महादेव उवाच।\nसोमतीर्थं ततो गच्छेद्गुप्तं साभ्रमतीतटे ।\nपातालात्तत्र निर्गत्य कालाग्निरभवद्भवः १।\nसोमतीर्थे नरः स्नात्वा दृष्ट्वा सोमेश्वरं शिवम् ।\nसोमपानफलं साक्षाद्भवतीति न संशयः २।\nरूपवान्सुभगो भोगी सर्वशास्त्रविशारदः ।\nनरो भवति लोकेऽस्मिन्परत्र च शिवं व्रजेत् ३।\nअत्रेतिहासं वक्ष्यामि शृणु सुंदरि तत्वतः ।\nयं श्रुत्वा मुच्यते चात्र ब्रह्महत्यादिपातकात् ४।\nकौषीतकेन ऋषिणा तपस्तप्तं विशेषतः ।\nनिराहारी स वै जातः पर्णाशनरतः परम् ५।\nवायुभक्षस्ततः कुर्वन्नात्मध्यानपरायणः ।\nएवं बहुयुगं तत्र तप्तं तेन महत्तपः ६।\nकदाचिद्दैवयोगेन सुप्रसन्नो महेश्वरः ।\nयं यं प्रार्थयसे विप्र तत्सर्वं प्रददाम्यहम् ७।\nकौषीतक उवाच।\nतव प्रसादाद्देवेश अत्र लिंगं प्रजायताम् ।\nअत्र सोमेश्वर इति ख्यातो देवो भवेद्ध्रुवम् ८।\nयत्र स्नात्वा च भुक्त्वा च वांछितं फलमाप्नुयात् ।\nअत्र स्थाने विशेषेण रुद्रजाप्यादिकं यदि ९।\nकारयंति नरश्रेष्ठा धर्मानर्थाल्लँभंति ते ।\nअपुत्रो लभते पुत्रं निर्धनो लभते धनम् १०।\nराज्यकामी तु तद्राज्यं लभते नात्र संशयः ।\nयदि चेत्त्वं प्रसन्नोऽसि तत्सर्वं देहि मे प्रभो ११।\nईश्वर उवाच।\nतदा चैव सुरेशेन सर्वं दत्तं द्विजन्मने ।\nतदा प्रभृति तत्तीर्थं सोमलिंगेति विश्रुतम् १२।\nचंदनैर्वा बिल्वपत्रैयेऽर्चयंति सदाशिवम् ।\nलभंते मानुषे देहे सौख्यं पुत्रादिसंभवम् १३।\nसोमवारे तथा प्राप्ते यो गच्छति हरालयम् ।\nवाछितं लभते नित्यं सोमलिंग प्रसादतः १४।\nअत्र गत्वा तु यो देवि यद्ददाति फलादिकम् ।\nयया कामनया चैव तं तं प्राप्नोति निश्चितम् १५।\nश्वेतैर्वा करवीरैश्च पारिजातैस्तथा पुनः ।\nयेऽर्चयंति च तं देवं श्रीमहेशं पिनाकिनम् १६।\nते लभंते सुरश्रेष्ठे शैवं पदमनुत्तमम् १७।"
  }
]
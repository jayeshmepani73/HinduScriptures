[
  {
    "text": "महादेव उवाच।\nसाभ्रमत्यास्तटे तीर्थं गयातीर्थमनुत्तमम् ।\nचित्रांगवदनं नाम मालार्काधिष्ठितं शुभम् १।\nकल्पपादपसंतानैर्मंदारैश्चोपशोभितम् ।\nचूतनिंबकदंबैश्च काश्मर्यश्वत्थतिंदुकैः २।\nतस्मादपहरेत्कुष्ठं योजनस्मृतिविभ्रमात् ।\nयस्य संजायते कुष्ठं तस्य मालार्कको हरेत् ३।\nया तु वेदोक्तविधिना नारी तत्राभिषिंचति ।\nमृतवत्साऽथवा वंध्या पुत्रं प्राप्नोति साचिरात् ४।\nसंध्यास्नानं जपो होमः स्वाध्यायो देवतार्चनम् ।\nकृतं भास्करभक्तेन मालार्के ह्यक्षयं भवेत् ५।\nअत्र गत्वा तु देवेशि श्रीरवेर्व्रतमाचरेत् ।\nइहलोके सुखं भुक्त्वा रवेर्लोकं हि याति वै ६।\nमृतवत्सो हि राजर्षिस्तत्र गत्वाऽकरोत्तपः ।\nस राजा प्राप्तवान्पुत्रं श्रीमालार्कप्रसादतः ७।\nअत्र गत्वा विशेषण उपवासी जितेंद्रियः ।\nमालार्कं पूजयेद्यो वै मुक्तिभागी भवेद्ध्रुवम् ८।\nवसिष्ठप्रमुखाविप्रा देवा इंद्रादयः सदा ।\nनिवसंति सुरश्रेष्ठे मालार्के रविसन्निधौ ९।"
  }
]
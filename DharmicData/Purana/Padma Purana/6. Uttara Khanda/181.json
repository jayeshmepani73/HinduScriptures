[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>श्रीभगवानुवाच।\nअथ ते वर्णयिष्यामि सप्तमाध्यायगौरवम् ।\nयदाकर्ण्य सुधापूर पूर्तिर्भवति कर्णयोः १।\nअस्ति पाटलिपुत्राख्यं दुर्गमुत्तुङ्गगोपुरम् ।\nतत्राभूद्ब्राह्मणो नाम शंकुकर्णो<sup class=\"reference\" id=\"cite_ref-2\"><a href=\"#cite_note-2\">[२]</a></sup> दयार्णवः २।\nवैश्यवृत्तिं समासाद्य धनमर्जितवान्बहु ।\nपितॄन्न तर्पयामास पूजयामास नो सुरान् ३।\nपार्थिवान्भोजयांश्चक्रे धनार्जनपरायणः ।\nतुरीयपाणिग्रहणं मंगलार्थं गृहांतरे ४।\nतनुजैर्बंधुभिः सार्धं संप्रतस्थे कदाचन ।\nरजन्यां धर्मकल्पायां निद्रालोस्तस्य दोस्तले ५।\nदशति स्म समागत्य दंदशूकः कुतश्चन ।\nस दष्टमात्रोऽसाध्यात्मा मणिमंत्रौषधादिभिः ६।\nक्षणैः कतिपयैरेव गतासुरभवत्ततः ।\nपिचुमंददलैर्नालैरवगुंठितविग्रहम् ७।\nतमारोप्य तरुस्कंधे सूनवो गृहमाययुः ।\nततः कालेन बहुना ततो जातः सरीसृपः ८।\nतद्वासनानिबद्धात्मा जन्मपूर्वमनुस्मरन् ।\nवंचयित्वा सुतानेतान्पूरयामि गृहाद्बहिः ९।\nआत्मनः कोटिसंख्याकं यत्रास्ते स्थापितं वसु ।\nततो नारायणबलिश्रद्धया परयान्विताः १०।\nकृतवंतः परे तस्य सूनवो हि द्विजन्मनः ।\nएकदा स्वप्नमागत्य पीडितः सर्पजन्मना ११।\nअभाषयन्मनोवृत्तं पुत्राणामग्रतः पिता ।\nततस्ते प्रातरुत्थाय परं विस्मयमोहिताः १२।\nइतरेतरमाख्याय पर्यंतस्ते निरंकुशाः ।\nएकस्तत्र पितृस्नेहादुद्धर्तुमपि वांछति १३।\nअन्यो द्रविणलोभेन निहंतुं सर्पमीहते ।\nइतरस्तु पितृस्नेहरसमोहितमानसः १४।\nकिंवा अहिमयो न स्याच्छोचन्रोदिति केवलम् ।\nमध्यमस्तु ततः पुत्रो वंचयित्वा सहोदरौ १५।\nकेनापि छद्मनोत्थाय जगाम निजमालयम् ।\nततः शनैः समाहूय गृहिणीं गुणशालिनीम् १६।\nकुद्दालहस्तो निरगाद्यत्रास्ते पन्नगः पिता ।\nतेनाविदितवित्तेन चिह्नैर्निश्चित्य तत्वतः १७।\nस्थानमागत्य तं हंतुं वल्मीकं लोभबुद्धितः ।\nभार्ययोत्सार्य ते मृत्स्ना स्वयं तेन च खन्यते १८।\nनिखन्यमानादत्युग्रो वल्मीकादहिरुत्थितः ।\nततो गरलगंडूषैर्निर्गतैरतिदुःसहैः १९।\nगिरः स कथयांचक्रे फणी फूत्कारमारुतैः २०।\nअहिरुवाच।\nकस्त्वं किमर्थमायातः कथं वा खन्यते बिलम् ।\nकेन वा प्रहितो मूढ तदाख्याहि ममाग्रतः २१।\nपुत्र उवाच।\nपुत्रस्तेऽहं शिवो नाम हेमग्रहणकौतुकी ।\nआगतो रात्रलब्धस्य स्वप्नस्य तु सुविस्मितः २२।\nशिव उवाच।\nइत्थमाकर्ण्य पुत्रस्य गिरं लोकविगर्हिताम् ।\nवक्तुमारभत स्पष्टं हसन्नुच्चैः फणी तदा २३।\nसर्प उवाच।\nयदि पुत्रोऽसि मे तूर्णं मामुन्मोचय बंधनात् ।\nनिक्षेपार्थाय संजातं पन्नगं पूर्वजन्मनः २४।\nपुत्र उवाच।\nपितः कथं ते मुक्तिः स्यादित्याचक्ष्व ममाग्रतः ।\nपरित्यक्त्वाखिलं लोकमागतोस्मि यथा निशि २५।\nपितोवाच।\nन तीर्थानि न दानानि न तपांसि न चाध्वराः ।\nमामुन्मोचयितुं पुत्र प्रभवंति च सर्वथा २६।\nगीतानां सप्तमाध्यायमंतरेण सुधामयम् ।\nजंतोर्जरामृत्युदुःखनिराकरणकारणम् २७।\nसप्तमाध्यायिनं विप्रं मदीये श्राद्धवासरे ।\nभोजय श्रद्धया पुत्र तेन मुक्तिर्न संशयः २८।\nअन्यानपि द्विजान्वत्स वेदविद्याविशारदान् ।\nसंभोजय यथाशक्ति परमश्रद्धयान्वितः २९।\nइत्याकर्ण्य पितुर्वाक्यमुरगत्वमुपेयुषः ।\nते सर्वे सूनवो कुर्वन्यथादिष्टं ततोऽधिकम् ३०।\nशंकुकर्णस्ततः श्रीमानुत्सृज्य तनुमौरगीम् ।\nकृत्वा विभागं पुत्राणां दिव्यंदेहमुपाददे ३१।\nविभज्य दत्तं पित्राय द्रव्यं तत्कोटिसंख्यया ।\nतेन ते सूनवः सर्वे मुमुदुः साधुवृतयः ३२।\nवापीकूपसरोयज्ञदेवप्रासादहेतवे ।\nअन्नशालां ततः कुर्वन्पुत्रास्ते धर्मबुद्धयः ३३।\nसप्तमाध्याय जपतो मुक्तिभाजोभवंस्ततः ।\n<sup class=\"reference\" id=\"cite_ref-3\"><a href=\"#cite_note-3\">[३]</a></sup>षष्ठमिष्टतमं ज्ञात्वा निर्वाणार्पितदृष्टयः ३४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये एकाशीत्यधिकशततमोऽध्यायः १८१।"
  }
]
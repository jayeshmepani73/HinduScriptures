[
  {
    "text": "महादेव उवाच-\nअस्मिन्वै चैत्रमासे तु कार्यो दमनकोत्सवः ।\nद्वादश्यां तु तथा सम्यग्विधिः कार्यो विशेषतः १।\nवैष्णवैः श्रद्धया पुण्यो जनतानंदवर्द्धनः ।\nदेवानंदसमुद्भूता दिव्या दमनमंजरी २।\nनिवेद्या वैष्णवैर्भक्तैः सर्वपूजाफलेप्सुभिः ।\nचैत्रे तु शुक्लपक्षे तु द्वादश्यां नगनंदिनि ३।\nकारयेत्परया भक्त्या महोत्सवमनास्तथा ।\nतत्रादौ च स्वयं गत्वा आरामं प्रति चानघे ४।\nगुर्वाज्ञया प्रकर्त्तव्यं पूजनं रतिना सह ।\nकामदेव नमस्तेऽस्तु विश्वमोहनकारक ५।\nविष्णोरर्थे विचेष्यामि कृपां कुरु ममोपरि ।\nगीतवादित्रनिर्घोषैरानेतव्यो गृहं प्रति ६।\nएकादश्यां सुरश्रेष्ठि ह्यधिवासनपूर्वकम् ।\nकर्त्तव्यं पूजनं तत्र रात्रौ भक्त्या तु वैष्णवैः ७।\nकर्त्तव्यमग्रतस्तस्य सर्वतोभद्र मंडलम् ।\nस्थापयित्वा तु देवेशं रतिना सह तत्र वै ८।\nआच्छाद्य श्वेतवस्त्रेण दमनं स्थापयेद्बुधः ।\nतत्र वै पूजनं कार्यं वैष्णवैर्द्विजसत्तमैः ९।\nक्लीं कामदेवाय नमो ह्रीं रत्यै च तथा नमः ।\nएंद्र्यादि दिशि संस्थाप्य कंदर्प्पं पूजयेद्बुधः १०।\nगंधं पुष्पं तथा धूपं दीपमारार्तिकं तथा ।\nरात्रौ भक्त्या प्रकर्त्तव्यं विधिनात्र सुरेश्वरि ११।\nमदनाय नम इति प्राच्याम् ।\nमन्मथाय नम इति आग्न्येय्याम् ।\nकंदर्पाय नम इति याम्ये ।\nअनंगाय नम इति रक्षोदिशि ।\nभस्मशरीराय नमः इति वारुण्याम् ।\nस्मराय नम इति वायव्याम् ।\nईश्वराय नमः इति कौबेर्याम् ।\nपुष्पबाणाय नमः इति ईशान्याम् ।\nचतुर्दिक्षु च सर्वासु पूजनं तत्र कारयेत् ।\nपूजिते केशवे चात्र सर्वे देवाः सुपूजिताः १२।\nअक्षतगंध धूपदीपैर्नैवेद्यैस्तांबूलैश्च दमनकं पूजयित्वा तु ।\nतत्पुरुषाय विद्महे कामदेवाय धीमहि ।\nतन्नोऽनंगः प्रचोदयात् ।\nइति वै कामगायत्र्या अष्टोत्तरशतवारं तं दमनकं अभिमंत्र्य नमस्कुर्यात् ।\nनमोस्तु पुष्पबाणाय जगदाह्लादकारिणे ।\nमन्मथाय जगन्नेत्रे रतिप्रीतिकराय च १३।\nदेवदेव नमस्तेऽस्तु श्रीविश्वेश नमोस्तु ते ।\nरतिपते नमस्तेस्तु नमस्ते विश्वमंडन १४।\nनमस्तेस्तु जगन्नाथ सर्वबीज नमोस्तु ते ।\nएतैर्नानाविधैर्मंत्रैरागमोक्तैर्विशेषतः १५।\nपूजनीयः प्रयत्नेन लक्ष्म्या सह जनार्दनः ।\nततो निवेद्य तत्कर्म जागरं कारयेद्बुधः १६।\nदेवदेव जगन्नाथ वांच्छितार्थप्रदायक ।\nहृत्स्थान्पूरय मे विष्णो कामान्कामेश्वरीप्रिय १७।\nइत्येतैर्बहुभिर्मंत्रैः पूजनीयः प्रयत्नतः ।\nश्रीनिवासो जगन्नाथो भक्तानां शमभीप्सकः १८।\nततो दमनकमुष्टिं गृहीत्वा तत्र मूलमंत्रेण ।\nश्रीश्रीविष्ण्वादिदेवेभ्यो दमनकं निवेदयेत् ।\nततो गंधादिभिर्महतीपूजागीतवाद्यनृत्यैश्च महोत्सवः कार्यः ।\nदेवाग्रेस्थापितः कलशोदकं देवस्य पादयोर्निक्षिप्य जलक्रीडा तस्मिन्दिने कर्त्तव्या ।\nततः स्वगुरुं वस्त्रालंकारद्रविणैः श्रद्धया प्रपूजयेत् ।\nततः स्वयं वैष्णवैर्बंधुभिः सह अश्नीयात् १९।\nमहादेव उवाच-\nततो दमनकमंजर्या यो वै विष्णुं प्रपूजयेत् ।\nपूजिते वै जगन्नाथे ह्यहं वै पूजितः सदा २०।\nब्रह्महा हेमहारी च मद्यपो मांसभक्षकः ।\nमुच्यते पातकाद्देवि दृष्ट्वा दमनकोत्सवम् २१।\nएवं दमनको देवि पूजितो यैः सुवैष्णवैः ।\nसर्वं तीर्थं कृतं तैस्तु मंजर्या पूजनं कृतम् २२।\nवेदाध्ययनं कृतं तेन शास्त्राध्ययनमेव च ।\nअग्निहोत्रं कृतं तेन मंजर्या पूजितो हरिः २३।\nतत्कुलं तु महज्ज्ञेयं ब्राह्मं वा चाथ क्षात्रियम् ।\nशौद्रं वैश्यं च यच्चान्यद्धन्यं धन्यतरं स्मृतम् २४।\nयस्मिन्कुलेऽवतीर्याथोत्सवो दमनकः कृतः ।\nस च धन्यस्तु धन्यो वै येन विष्णुः प्रपूजितः २५।\nदमनकेन तु तथा संप्राप्ते मधुमाधवे ।\nसंपूज्य गोसहस्रस्य देवि संलभते फलम् २६।\nमल्लिकाकुसुमैर्देवं वसंते गरुडध्वजम् ।\nयोऽर्चयेत्परया भक्त्या मुक्तिभागी भवेत्तु सः २७।\nमरुकोदमनकश्चैव सद्यस्तुष्टिकरो हरेः ।\nअतः पूजा प्रकर्त्तव्या वैष्णवैर्नरसत्तमैः २८।\nगोसहस्रं कृतं तेन कन्यादानं तथैव च ।\nपृथ्वीदानं कृतं तेन विष्णोर्वै पूजने कृते २९।\nएकामेकां गृहीत्वा तु मंजरीं दमनस्य तु ।\nयः पूजयति देवेशं संप्राप्ते मधुमाधवे ३०।\nपुण्यसंख्यां न जाने वै तस्याहं नगनंदिनि ।\nस वै चतुर्भुजो भूत्वा इह लोके परत्र च ।\nधर्मानर्थांश्च कामांश्च प्रभुंक्ते वैष्णवं पदम् ३१।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे दमनकमहोत्सवो नाम चतुरशीतितमोऽध्यायः ८४।"
  }
]
[
  {
    "text": "महादेव उवाच।\nदेवि वै श्रूयतां तीर्थं देवानामपि दुर्ल्लभम् ।\nखड्गतीर्थमिति ख्यातं सर्वपापप्रणाशनम् १।\nखड्गतीर्थे नरः स्नात्वा दृष्ट्वा खङ्गेश्वरं शिवम् ।\nन नरो दुर्गतिं गच्छेत्स्वर्गलोकं प्रगच्छति २।\nखड्गधारेश्वरं देवं यः पश्यति सुरोत्तमे ।\nकार्तिक्यां तु विशेषेण पूजनं तत्र कारयेत् ३।\nअयं विश्वेश्वरो देवः सर्वदा भुवि वल्लभे ।\nसर्वं ददाति सर्वेशो वांच्छितार्थप्रदायकः ४।\nवैशाखे राज्यकामार्थी यः पश्यति तमीश्वरम् ।\nतमर्थं लभते क्षिप्रं विश्वनाथप्रसादतः ५।\nपुष्पैर्धूपैश्च नैवेद्यैर्दीपैर्वा नगनंदिनि ।\nफलप्रदानैर्बिल्वैश्च विश्वेशं पूजयेत्ततः ६।\nधनधान्यप्रदं चाशु पुत्रपौत्रादिसंपदः ।\nप्राप्यंते नात्र संदेहः श्रीविश्वेश्वरपूजनात् ७।"
  }
]
[
  {
    "text": "सूत उवाच।\nइत्युक्त्वा वासुदेवोऽसौ सत्यभामामतिप्रियाम् ।\nसायंसंध्यादिकं कर्तुं जगाम जननीगृहम् १।\nएवं प्रभावः प्रोक्तोयं कार्तिकः पापनाशनः ।\nविष्णुप्रियकरो नित्यं भुक्तिमुक्तिप्रदः सदा २।\nहरिजागरणं प्रातः स्नानं तुलसिसेवनम् ।\nउद्यापनं दीपदानं व्रतान्येतानि कार्तिके ३।\nपंचकैर्व्रतकैरेभिः संपूर्णं कार्तिकव्रतम् ।\nफलं प्राप्नोति तत्प्रोक्तं भुक्तिमुक्तिफलप्रदम् ४।\nऋषय ऊचुः।\nविष्णोः प्रियोऽतिफलदः प्रोक्तोऽयं रोमहर्षणे ।\nकार्तिकस्य विधिः सम्यक्पावनः पापनाशनः ५।\nअवश्यमेव कर्त्तव्यः प्राप्य दुःखनिवारणः ।\nमोक्षार्थिभिर्नरः सम्यग्भोगकामैरथापिवा ६।\nएवं स्थिते यथाकश्चिद्व्रतस्थः संकटे स्थितः ।\nदुर्गारण्यस्थितो वापि व्याधिभिः परिपीडितः ।\nकथं तेन प्रकर्तव्यं कार्तिकव्रतकं शुभम् ७।\nसूत उवाच।\nयस्मादत्यंतफलदं कर्तव्यं तु यथा नरैः ।\nतत्सर्वं कथयिष्येऽहं शृणुध्वं मुनिपुंगवाः ८।\nविष्णोः शिवस्य वा कुर्यादालये हरिजागरम् ।\nशिवविष्णुग्रहाभावे सर्वदेवालयेष्वपि ९।\nदुर्गारण्यस्थितो यश्च यदि वा यद्गतो भवेत् ।\nकुर्यात्तदाश्वत्थमूले तुलसीनां वनेष्वपि १०।\nविष्णुनामप्रधानानां गायनाद्विष्णुसन्निधौ ।\nगोसहस्रप्रदानस्य फलं प्राप्नोति मानवः ११।\nवाद्यकृत्पुरुषश्चापि वाजपेयफलं लभेत् ।\nसर्वतीर्थावगाहोत्थं नर्तकः फलमाप्नुयात् १२।\nसर्वमेतल्लभेत्पुण्यं तेषां तु द्रव्यदः पुमान् ।\nप्रशंसादर्शनाभ्यां हि तत्षडंशमवाप्नुयात् १३।\nआपद्गतो यदाप्यंभो न लभेत्स्नपनाय सः ।\nव्याधितो वा पुनः कुर्याद्विष्णोर्नामापमार्जनम् १४।\nउद्यापनविधिं कर्तुं न शक्तो यो व्रते स्थितः ।\nब्राह्मणान्भोजयेच्छक्त्या व्रतसंपूर्णहेतवे १५।\nयस्मादत्यंतफलदो न त्याज्यः सर्वदा नरैः ।\nअव्यक्तरूपिणो विष्णोः स्वरूपं ब्राह्मणा भुवि १६।\nतत्संतुष्ट्या सुसंतुष्टः सर्वदा स्यां न संशयः ।\nअशक्तो दीपदाने तु परदीपं प्रबोधयेत् १७।\nतेषां वा रक्षणं कुर्याद्वातादिभ्यः प्रयत्नतः ।\nअभावे तुलसीनां तु पूजयेद्वैष्णवं द्विजम् १८।\nयस्मात्संनिहितो विष्णुः स्वभक्तेष्वेव सर्वदा ।\nसर्वाभावे व्रती कुर्याद्ब्राह्मणानां गवामपि १९।\nसेवां वाश्वत्थवटयोर्व्रतसंपूर्णहेतवे २०।\nऋषय ऊचुः ।\nकथं त्वयाश्वत्थवटौ गोब्राह्मणसमौ कृतौ ।\nसर्वेभ्योऽपि तरुभ्यस्तौ कस्मात्पूज्यतरौ कृतौ २१।\nसूत उवाच।\nअश्वत्थरूपी भगवान्विष्णुरेव न संशयः ।\nरुद्ररूपी वटस्तद्वत्पालाशो ब्रह्मरूपधृक् २२।\nदर्शनं पूजनं सेवा तेषां पापहरा स्मृता ।\nदुःखापद्व्याधिदुष्टानां विनाशकरणी ध्रुवम् २३।\nऋषय ऊचुः।\nकथं वृक्षत्वमापन्ना ब्रह्मविष्णुमहेश्वराः ।\nएतत्कथय सर्वज्ञ संशयोऽत्र महान्हि नः २४।\nसूत उवाच।\nपार्वतीशिवयोर्देवैः सुरतं कुर्वतोः किल ।\nअग्निर्ब्राह्मणरूपेण प्रेषितो विघ्नकृत्पुरा २५।\nततः सा पार्वती क्रुद्धा शशाप त्रिदिवौकसः ।\nरतोत्सवसुखभ्रंशात्कंपमाना रुषा तदा २६।\nपार्वत्युवाच।\nकृमिकीटादयोप्येते जानंति सुरतं सुखम् ।\nतद्विघ्नकरणाद्देवा ह्युद्भिज्जत्वमवाप्स्यथ २७।\nसूत उवाच।\nएवं सा पार्वती देवानशपत्क्रुद्धमानसा ।\nतस्माद्वृक्षत्वमापन्नाः सर्वे देवगणाः किल २८।\nतस्मादिमौ विष्णुमहेश्वरावुभौ बभूवतुर्बोधिवटौ मुनीश्वराः ।\nबोधिस्त्वगादार्किदिने स्पृशत्वमस्पृश्यतामर्कजविष्टियोगात् २९।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये अश्वत्थवटप्रशंसनंनाम पंचदशाधिकशततमोऽध्यायः ११५।"
  }
]
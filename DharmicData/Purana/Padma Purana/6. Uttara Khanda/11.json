[
  {
    "text": "नारद उवाच-\nअथ जालंधरो दूतवचः श्रुत्वा प्रतापवान् ।\nसर्वसैन्यं समाहूय प्रयाणमकरोत्तदा ।\nततस्ततः समेतानां सैन्यानां श्रूयते ध्वनिः १।\nसस्त्रीन्मन्दरकंदरेषु शयितानुत्थापयन्किन्नरान् ।\nमेरोर्मंदरकंदरे प्रतिरवानुत्थापयन्वारणान् ।\nसिहानां च ततीर्व्यमुंचत पुरःपंथानमेवंविधस्त्रै।\nलोक्यं बधिरीचकार महतः सैन्यस्य कोलाहलः २।\nततो दुंदुभिनादोऽभूत्पीठे जालंधरे नृप ।\nतन्निनादेन शूराणां प्रियेण महता तदा ३।\nकंपंति गिरयस्तुंगाः प्रासादा विचलंति च ।\nसप्तसागरगर्भेभ्यो निःसृता दैत्यदानवाः ४।\nसन्नद्धाश्चातिगर्जंति नानावाहनसंयुताः ।\nहेषा ययौ महानादा वाजिनां बाह्यतः पुरः ५।\nरथांगेनाथ संहृष्टा धरां संचलतेऽथवा ।\nचालितैर्गजयूथैश्च पृथ्वी रुद्धा सकानना ६।\nजालंधरेरितैर्भीमैरयुतैः स्यंदनस्थितैः ।\nअश्वार्बुदसहस्रे द्वे अर्बुदं दंतिनामपि ७।\nरराज सैन्यलक्षैकं रथिनां सपताकिनाम् ।\nपरार्द्धनवतिः कोट्यः दृश्यंते मुख्यनायकाः ।\nनिर्जगाम महासैन्यं छत्रैः संछाद्य भास्करम् ८।\nआसीत्पिंजरपांडुपंकजवनं श्वेतातपत्रैः क्वचित् ।\nमायूरातपवारणैः क्वचिदभूतदुन्नीलनीलोत्पलम् ।\nउन्मेघं क्वचिदूर्ध्वधूलिपटलैर्यस्य प्रयाणेऽभवत् ।\nसद्वीचि क्वचिदंबरं सर इवोत्सर्पत्पताकापटैः ९।\nगजवाजीमयी भूमिर्ध्वजच्छत्रमयं नभः ।\nदिक्चक्रं चामरमयं दैत्यसैन्ये प्रसर्पति १०।\nततो जालंधरो दैत्यः प्रयाणाय समुत्सुकः ।\nस्कंधे चारोपयन्शक्तिं नानारत्नविभूषिताम् ११।\nआजगाम महाविष्णुं प्रष्टुं सागरवासिनम् ।\nअभिवाद्य जगादाथ हरिं जालंधरस्त्विदम् १२।\nभोगार्थां किं प्रयच्छामि तुभ्यं भावुक कथ्यताम् ।\nश्रुत्वा नारायणो वाक्यमब्धिजस्य मुदान्वितः १३।\nउवाच किं करोमीति प्रियं सिंधुसुतेप्सितम् ।\nइत्युक्तः स प्रहृष्टोऽथ हरिं प्रोवाच सत्वरः १४।\nयामि योद्धुं रणेऽहं त्वं सुखी तिष्ठेह सागरे ।\nलक्ष्म्या दत्ताक्षतस्तत्र केशवेनाथ पूजितः १५।\nस निर्गत्य हरेः स्थानात्समुद्रं प्रष्टुमागतः ।\nसोऽर्णवं प्रणिपत्याह तात यास्यामि दूरतः १६।\nनीलकंठं रणे जेतुमनुज्ञां दातुमर्हसि ।\nपुत्रस्य वचनं श्रुत्वा यियासोः शंकरं प्रति १७।\nसिंधुराजेन सोऽप्युक्तः पुत्र तं तापसं त्यज ।\nभुंक्ष्व राज्यं मया दत्तं तापसं त्यज दूरतः १८।\nअत्यद्भुतः प्रतापस्ते त्वत्तुल्यो नास्ति भूमिपः ।\nस्वर्गादाधिक्यतां नीतं त्वया वत्स धरातलम् १९।\nतव राज्येव सुमती वैकुंठ इव राजते ।\nयो देवो दुर्जयो दैत्यैरानीतः सह सश्रिया २०।\nममांतिकं वत्स वस शंकरं भिक्षुकं त्यज ।\nएवमुक्तो ह्यर्णवेन गिरिजां प्रति रागवान् २१।\nपितृवाक्यमविज्ञाय आगत्य स्वभटान्स्वकान् ।\nसज्जीभूतं तु युद्धाय वृंदा जालंधरं जगौ २२।\nवृंदोवाच।\nनाथ युद्धं न कर्तव्यं राजेंद्र कुत्सयोगिना ।\nमनो निवर्त्यतां पश्य प्रवृत्तं पार्वतीं प्रति २३।\nगौरीं त्वं वांछसि कस्मात्पार्वती किं ममाधिका ।\nतपस्विनी निरालंबा संसक्ता स्थाणवे सदा २४।\nसुतानुरागिणी वंध्या ततः कृत्रिमपुत्रिका ।\nवृथास्तुता नारदेन तां त्यजस्व भजस्व माम् २५।\nइति वृंदावचः श्रुत्वा प्रत्युवाचार्णवात्मजः ।\nअदृष्ट्वा पार्वतीरूपं मच्चेतो न निवर्तते २६।\nवृंदे त्वया जनपदो राजधानी प्रपाल्यताम् ।\nस्मर्तव्योऽहं सदा चंडि यदि मां हंति शंकरः २७।\nइति भर्तृवचः श्रुत्वा वृंदा हाससमन्विता ।\nजगाम शिबिकारूढा पीठं जालंधरं तदा २८।\nनारद उवाच-।\nअथ प्रतस्थे कैलासं सिंधुसूनुर्महाबलः ।\nमहापद्मसहस्राणां षष्ट्या सैन्येन संवृतः २९।\nअत्रांतरे परित्यज्य कैलांसं शंकरो गतः ।\nगणपुत्रप्रियायुक्तः कैलासं मानसोत्तरम् ३०।\nजालंधरस्ततः प्राप्तः कैलासं प्रथमेऽहनि ।\nसेनाः संस्थाप्य कैलास आलोकनकुतूहली ३१।\nदिव्यकेसरमंदाररजःपुंज परिश्रिताः ।\nशीतांबुशीकरासारैः प्रभुग्ना वांति वायवः ३२।\nयत्र सिद्धांगना पीनस्तनोत्तुंगतरंगिणः ।\nमंदारमकरंदाढ्याः सुंदरा वांति वायवः ३३।\nयत्राशोकरुचिस्निग्धपादन्यासं च योषिताम् ।\nविलोक्य दानवेंद्रोभून्मनोरथसमाकुलः ३४।\nप्राप्नुवंति सुराः प्रीतिं स्वबिंबालोकहर्षिताः ।\nयत्र किन्नरकांतानां सुरतव्यंजितप्रभाः ३५।\nविभांति सर्वतस्तत्र मंदाराः शीर्णपल्लवाः ।\nयत्र शंभुगणाक्रांता नानावेलाकुलद्रुमाः ३६।\nभांति मन्मथभूपाल यशसा सुधृता इव ।\nयत्र चंदनकस्तूरी गंधोन्मत्तालिसंचयाः ।\nविभांति दग्धकंदर्प्प निर्वाणांगारसन्निभाः ३७।\nयत्रांगनानां सकलं विलोक्य सौरभ्यमत्युत्तमकांतिमित्रम् ।\nमन्ये परिष्वक्तमनोविनोदा कस्तूरिका गाहति कालिमानम् ३८।\nक्वचित्प्रवरगैरिकासमसमुल्लसत् पंकजं लवंगदलसन्निभासनचलच्चकोरं क्वचित् ।\nक्वचिद्गिरिसरित्तटीतरणिवत्स्फुरत्कुंडलं चलन्निचुलमंजरीविनयनम्रभृंगं क्वचित् ३९।\nक्वचिद्दलितकोकिलाकुलितनूत्नचूतांकुरं कुरंगकुलसेवितं प्रबलशालिमूलं क्वचित् ।\nक्वचित्प्रवरसुंदरैः सुरवधूपदैः पावनं वनं नयति विक्रियामिह मनो मुनीनामपि ४०।\nएवंगुणसमायुक्तं विलोक्य हरमंदिरम् ।\nविचित्रं चापि कैलासं सर्वरत्नसमाश्रयम् ४१।\nअत्यंतविस्मितो दैत्यः प्रोवाच भृगुनंदनम् ।\nकस्मात्तं तापसं तात प्रवदंति भवादृशाः ४२।\nतादृशी यस्य सा भार्या गृहमीदृङ्मनोहरम् ।\nतत्रादृष्ट्वावदच्छंभुं हरः कुत्र गतः कवे ४३।\nकथं मम भयाच्चेति पृष्टः प्रोवाच भार्गवः ।\nदेवशंभुर्महाशैलमगम्यं मानसोत्तरम् ४४।\nययौ तत्र महादेवो गंतुं चान्यैर्न शक्यते ।\nइति काव्यवचः श्रुत्वा प्राह दैत्यो महाबलः ४५।\nजालंधर उवाच-।\nअहं यास्यामि देवेशं त्वं पुरा गच्छ भार्गव ।\nइत्युक्त्वा प्रययौ तत्र यत्रास्ते शंकरः स्वयम् ४६।\nअपश्यत्तं गिरिवरं सिंधुजो मानसोत्तरम् ।\nतस्य षष्टिसहस्राणि योजनानां समुच्छ्रयः ४७।\nस शैलो मानसो राजन्दैत्यसैन्यैः समावृतः ।\nबहवो दैत्यराजानः शैलमारुरुहुर्द्रुतम् ४८।\nछत्रांधकारं पर्यासीत्वाद्यनादेन वेपथुः ।\nसैन्यकोलाहलस्तेषां पूरयामास रोदसी ४९।\nनारद उवाच-।\nअथैवमागतं दृष्ट्वा दैत्यसैन्यं महत्तदा ।\nअत्युच्चे स गिरेः शृंगे स्थाप्य गौरीं सखीवृताम् 6.11.५०।\nभगवांश्च गणैः सर्वैः सन्नद्धैर्युद्धदुर्मदैः ।\nत्रिंशन्महाब्जसाहस्रैः प्रमथानां वृतः शिवः ५१।\nउवाच नंदिनं शंभुर्गणानामधिपं त्वया ।\nप्रहर्तव्यो महादैत्यो वीरो जालंधरो रणे ५२।\nमहाकालादिभिः शूरैर्याहि त्वं परिवारितः ।\nतावदाजौ त्वया तस्माद्योद्धव्यमतिपौरुषात् ५३।\nयावद्युद्धे नारिजयो मम वीर भविष्यति ।\nइति शंभोर्वचः श्रुत्वा स च सारथिमब्रवीत् ५४।\nकाकतुंडरथं मेऽद्य समानय महामते ।\nनंदिनो वचनं श्रुत्वा सोपि स्यंदनमाहरत् ५५।\nद्वात्रिंशदश्वसंयुक्तं चक्रषोडशसंयुतम् ।\nषष्टिध्वजसमोपेतं द्वात्रिंशद्योजनायुतम् ५६।\nसर्वशस्त्रैश्च संपूर्णं प्राप्तं सांग्रामिकं रथम् ।\nनंदिनश्चक्ररक्षार्थं पुत्रौ स्कंदविनायकौ ५७।\nसमादिष्टौ शंकरेण सन्नद्धौ तौ स्ववाहनौ ।\nगणैः परिवृतो नंदी वाग्भिः संपूज्य चेश्वरम् ५८।\nनंदी रथं समारुह्य निर्ययौ दानवान्प्रति ।\nविराजते तस्य मूर्ध्नि छत्रं द्वादशयोजनम् ५९।\nयावत्स निर्ययौ नंदी तावत्ते दानवाः पुरः ।\nशैलोपरि समारूढा दानवा घोरदर्शनाः ६०।\nगणानामायुधैस्तीक्ष्णैः निहताः पतिता भुवि ।\nहन्यमाना गणैर्दैत्यास्तत्यजुर्दूरतो गिरिम् ६१।\nततो धूमसमं तस्मादवरुह्य शिलोच्चयात् ।\nजघ्नुर्दैत्यान्शितैः शस्त्रैर्गणा राजन्महाबलान् ६२।\nअमरैराचितं दृष्ट्वा रुरुधुर्दैत्यसैनिकाः ।\nततः समभवद्युद्धं गणानां दानवैः सह ६३।\nशरवर्षमथात्युग्रं दानवानां दिवौकसाम् ।\nततः समस्तान्मातंगाञ्जघ्नुः शिखिमुखा रणे ६४।\nरथान्हयान्पदातींश्च काकतुंडा महाबलाः ।\nहतानां दैत्यसंघांनां संगरे भृशमायिनाम् ६५।\nशिरोभिर्गगनं व्याप्तं प्रहसद्भिर्भयावहैः ।\nमुक्तकेशारुणमुखैर्भीमदंष्ट्राविलोचनैः ६६।\nसिंहैः कबंधजंघोरुकटिपृष्ठनिकृंतनैः ।\nचिता सर्वत्र वसुधा कबंधैरुधिरारुणैः ६७।\nततो विरावः सुमहान्बभूव दैत्येश्वराणां ध्वजिनीषु धावताम् ।\nशंभोर्गणैः पातितसैनिकानां यथार्णवानां नदतां युगक्षये ६८।\nइति श्रीपाद्मे महापुराणे पंचाशत्सहस्रसंहितायामुत्तरखंडे नारदयुधिष्ठिरसंवादे जालंधरोपाख्याने दैत्यसैन्यपराजयोनाम एकादशोऽध्यायः ११।"
  }
]
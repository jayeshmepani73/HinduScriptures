[
  {
    "text": "युधिष्ठिर उवाच-\nइंद्रादिभिस्तदा देवैः किं कृतं द्विजसत्तम ।\nजालंधरेण विजितैः स्वर्गराज्ये हृते सति १।\nनारद उवाच-।\nअथ त्यक्त्वा दिवं देवाः प्रापुस्ते दुर्दशां चिरम् ।\nन पीयूषं नैव यज्ञाः ययुः स्थानं स्वयंभुवः २।\nददृशुर्ब्राह्मभुवने ब्रह्माणं परमेष्ठिनम् ।\nप्राणायामेन युंजानं मनः स्वं परमात्मनि ३।\nते तुष्टुवुः सुराः सर्वे वाग्भिस्तथ्याभिरादृताः ।\nततः प्रसन्नो भगवान्किंकरोमीति चाब्रवीत् ४।\nततो निवेदयांचक्रुः ब्रह्मणे विबुधाः पुनः ।\nजालंधरस्य सकलं तथा निजपराभवम् ५।\nक्षणं ध्यात्वा ययौ ब्रह्मा कैलासं त्रिदशैः सह ।\nतस्य शैलस्य पार्श्वे ते वैचित्र्येण समाकुलाः ।\nस्थिताः संतुष्टुवुर्देवा ब्रह्मशक्रपुरोगमाः ६।\nनमो भवाय शर्वाय नीलग्रीवाय ते नमः ।\nनमः स्थूलाय सूक्ष्माय बहुरूपाय ते नमः ७।\nइति सर्वमुखो भूत्वा वाणीमाकर्ण्य शंकरः ।\nप्रोवाच नंदिनं देवा नानयस्वेति सत्वरम् ८।\nश्रुत्वा शंभोर्वचो देवा आहूता नंदिना द्रुतम् ।\nप्रविश्यांतःपुरे देवा ददृशुर्विस्मितेक्षणाः ९।\nतत्रासने समासीनं शंकरं लोकशंकरम् ।\nगणैः कोटिसहस्रैस्तु सेवितं भक्तिशालिभिः १०।\nनग्नैर्विरूपैः कुटिलैर्जटिलैर्धूलिधूसरैः ।\nप्रणिपत्याग्रतः प्राह सह देवैः पितामहः ११।\nसुखरोगो यथा स्यासीच्छक्रः सोऽयं वृथागतः ।\nकृपां कुरु महादेव शरणागतवत्सल १२।\nतत उच्चैर्विभोर्हास्यं श्रुत्वा ब्रह्मा पिनाकिनः ।\nउवाच देवदेवेशं पश्यावस्थां दिवौकसाम् १३ ।\nततः सर्वेश्वरो ज्ञात्वा ब्रह्मणो मनसेप्सितम् ।\nशक्रस्य मानभंगं च देवार्थे परमेश्वरः १४।\nप्रेम्णा भवान्या विज्ञप्तो नृप प्राह वचो हरः ।\nविष्णुना न हतो योऽरि स कथं हन्यते मया १५।\nपूर्वसृष्टान्यायुधानि वज्रादीनि पितामह ।\nतैः शस्त्रैर्नैव वध्योऽसौ बली जालंधरोऽसुरः १६।\nहेतिभिः पूर्वसंसृष्टैः समयापि न हन्यते ।\nदेवाः कुर्वंतु शस्त्रं हि मम प्राणसहं दृढम् १७।\nशंभोरित्युत्तरं श्रुत्वा ब्रह्मोवाचाथ शंकरम् ।\nस्वयं कुरु महाशस्त्रं त्वं वेत्थ स्वात्मनो बलम् १८।\nइति तस्य वचः श्रुत्वा प्रत्युवाच महेश्वरः ।\nब्रह्मन्विमुंच तेजस्त्वं क्रोधयुक्तं सुरैः सह १९।\nततस्तेजो मुमोचाथ ब्रह्मा ब्रह्मास्त्रसूचकः ।\nरुद्रस्त्रिनेत्रजं तेजस्ततो निर्मुक्तवान्स्वयम् २०।\nदेवाश्च मुमुचुः सर्वे सक्रोधं तेजसां चयम् ।\nअत्रांतरे स्मृतः प्राप्तो हरेण मधुसूदनः २१।\nकिं करोमीति तेनोक्तः शिवः प्राह जनार्दनम् ।\nविष्णो जालंधरः कस्मान्न हतः संगरे त्वया २२।\nकथं सुरान्परित्यज्य क्षीराब्धिं शयितुं गतः २३।\nश्रीविष्णुरुवाच-।\nयदि तं हन्मि देवेश श्रीः कथं मम वल्लभा ।\nतस्मात्त्वं पार्वतीकांत जहि जालंधरं रणे २४।\nतेजस्त्वं क्रोधजं मुंचेत्युक्तः शर्वेण केशवः ।\nमुमोच वैष्णवं तेजः तत्सर्वं समवर्द्धत ।\nतेजः प्रवृद्धं तद्दृष्ट्वा व्यापकं प्राह केशवम् २५।\nशंकर उवाच-।\nएतेन तेजसा शीघ्रं ममास्त्रं कर्तुमर्हथ ।\nविश्वकर्मादयस्तच्च श्रुत्वा शंकरभाषितम् २६।\nनिरीक्ष्य च तदाऽन्योऽन्यं किं कुर्म इति शंकिताः ।\nदृष्ट्वा तूष्णीं स्थितांस्तांश्च ज्ञात्वा तन्मनसि स्थितम् २७।\nतदाह भगवान्ब्रह्मा अनालोक्यं हि दैवतैः ।\nसोढुं न शक्तास्ते तेजो धर्तुं केन च शक्यते २८।\nततः प्रहस्य भगवानुत्पत्योपरि तेजसः ।\nवामांघ्रिपार्ष्णिना शंभुर्ननर्त भ्रमरीचयम् २९।\nततो देवा महेंद्राद्यास्तेजसोपरि शंकरम् ।\nनृत्यमानं तदा दृष्ट्वा मुदा वाद्यान्यवादयन् ३०।\nतदाप्रभृति नृत्येषु भ्राम्यते भ्रमरीचयम् ।\nअथ चक्रं समुत्पन्नं शंभोर्नर्तनमर्दनात् ३१।\nआरलक्षत्रयोपेतं अस्थिकोटिसमाकुलम् ।\nशर्वांघ्रिकषणात्तस्य तेजसो निसृताः कणाः ३२।\nविश्वकर्मा च तेनास्त्रं विमानानि च निर्ममे ।\nततस्ते निर्ज्जरा भीत्या दृष्ट्वा चक्रं सुदर्शनम् ३३।\nत्राहित्राहीति देवेशं प्रत्यूचुस्ते सुरान्नृप ।\nपृथ्वीकाठिन्यमादाय लोहानामपि तेजसाम् ३४।\nयद्विश्वकर्मणा कोशं कृतं भस्मीकृतं च तत् ।\nसृष्टेन तेन चक्रेण दग्धः कालोऽपतत्क्षितौ ३५।\nततस्तद्ब्रह्मणो हस्ते ददौ चक्रं स धूर्जटिः ।\nचक्रार्चिर्निचयैः कूर्चं दृष्ट्वा दग्धमुमापतिः ३६।\nहसित्वा ब्रह्मणो हस्ताद्गृहीत्वा सत्वरं शिवः ।\nदधौ कक्षापुटे चक्रं निधानं निर्धनो यथा ३७।\nततो न दृश्यते चक्रं शिवकक्षापुटेस्थितम् ।\nमहामूर्खस्य यद्दत्तं दानं तस्य फलं यथा ३८।\nइति श्रीपाद्मे महापुराणे उत्तरखंडे पंचपंचाशत्सहस्र।\nसंहितायां युधिष्ठिरनारदसंवादे जालंधरोपाख्याने सर्व।\nदेवतेजोमयचक्रोत्पत्तिर्नाम नवमोऽध्यायः ९।"
  }
]
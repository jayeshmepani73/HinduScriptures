[
  {
    "text": "श्रीमहादेव उवाच।\nततो गच्छेः महत्तीर्थे संगमेश्वरमुत्तमम् ।\nयत्र हस्तिमती पुण्या साभ्रमत्या हि संगता १।\nशापं कौडिन्यमुनितः प्राप्य शुष्काभवन्नदी ।\nबहिश्चर्येति नाम्ना वै लोके ख्यातिमुपागता २।\nतत्तीर्थं संप्रवक्ष्यामि पुण्यं त्रैलोक्यविश्रुतम् ।\nसर्वपापहरं पुण्यं त्रैलोक्ये चापि विश्रुतम् ३।\nयत्र तीर्थे नरः स्नात्वा दृष्ट्वा देवं महेश्वरम् ।\nमुच्यते सर्वपापेभ्यो रुद्रलोकं प्रगच्छति ४।\nशृणु देवि प्रवक्ष्यामि एतच्छापस्य कारणम् ।\nयथैह शुष्करूपा हि जाता शापस्य कारणात् ५।\nयत्र साभ्रमती पुण्या गंगा नाम महानदी ।\nतत्र हस्तिमती नाम गंगया सह संगता ६।\nतत्रारब्धं च मुनिना तपो वै परमं महत् ।\nएवं बहुगते काले ऋषिणा परमात्मना ७।\nआराधितो हृषीकेशो नारायणनिरंजनः ।\nतस्यास्तटे तु देवेशि वर्षाणि च बहून्यपि ८।\nगतानि च विशेषेण मुनेस्तस्य तु पार्वति ।\nकदाचिद्दैवयोगाच्च वर्षाकालः समागतः ९।\nनदी तत्र तु संपूर्णा कालयोगेन सुव्रते ।\nतत्कौंडिन्येन ऋषिणा स्थानं त्यक्तं तदा निशि १०।\nरात्रौ दुःखं महज्जातं हाहेति करुणो रुदन् ।\nकिं कर्तव्यमिति ध्यायन्नतिचिंतापरोऽभवत् ११।\nआश्रमो हि महादिव्यो ऋषिणैव समायुतः ।\nस गतो वारियोगेन हस्तिमत्यां सुरोत्तमे १२।\nफलानि चैव मूलानि पुस्तकानि बहून्यपि ।\nतानि तस्यां गतान्येव वारियोगेन सुंदरि १३।\nस कौंडिन्यो ऋषिश्रेष्ठः शशाप तां नदीं किल ।\nउदकेन विना त्वं च भविष्यसि कलौ युगे १४।\nएवं स दत्त्वा वै शापं हस्तिमत्या महेश्वरि ।\nगतोऽसौ विप्रप्रवरो विष्णुलोकं सनातनम् १५।\nअद्यापि वर्तते तीर्थं संगमेश्वरसंज्ञकम् ।\nयं दृष्ट्वा मुच्यते पापी ब्रह्महत्यादि पातकात् १६।"
  }
]
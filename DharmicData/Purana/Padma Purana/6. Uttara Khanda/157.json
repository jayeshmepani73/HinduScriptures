[
  {
    "text": "महादेव उवाच।\nदुग्धेश्वरसमीपे तु तीर्थं चातीवपावनम् ।\nरम्यं तत्पिप्पलादस्य नाम्ना वै प्रथितं भुवि १।\nयत्र कृत्वा तपः पूर्वं मातुर्वचनतो मुनिः ।\nउत्पादयामास कृत्यां वडवानलसम्मिताम् २।\nपितुरानृण्यमन्विच्छन्दधीचस्य महात्मनः ।\nतत्र स्नात्वा च पीत्वा च ब्रह्महत्यां व्यपोहति ३।\nसाभ्रमत्यास्तटे गुप्तं पिप्पलादं सुरेश्वरम् ।\nतत्र स्नात्वा तु भो देवि मुक्तिभागी भवेन्नरः ४।\nआरोपणं पिप्पलानां कर्त्तव्यं विधिपूर्वकम् ।\nकृते सति महादेवि मुच्यते कर्मबंधनात् ५।\nपार्वत्युउवाच।\nकिमर्थं सा तु कृत्या वै उत्पन्ना तां निबोधय ।\nतया वै कृत्यया पूर्वं किं कृतं वद मे प्रभो ६।\nयेन पुत्रेण सा नीता पितुरानृण्यकारणात् ७।\nमहादेव उवाच।\nदाधीचो ऋषिवर्योऽसौ ह्यागतस्तपकारणात् ।\nअत्र तेन महत्तप्तमृषिणा परमात्मना ८।\nतत्र कोलासुरो नाम विघ्नार्थं वै समागतः ।\nतेन विघ्नं बहुतरं कृतं वै नात्र संशयः ९।\nतद्दृष्टं तु सुपुत्रेण कहोडेन च धीमता ।\nकृत्या ह्युत्पादिता तत्र हननार्थं सुरेश्वरि १०।\nतया वै निहतो दैत्यः कोलो नाम महासुरः ।\nतस्मात्तीर्थं महज्जातं कलौ गुप्तं तु पार्वति ११।"
  }
]
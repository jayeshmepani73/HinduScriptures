[
  {
    "text": "महादेव उवाच-\nएकस्मिन्समये पुत्र गतोऽहं विष्णुसन्निधौ ।\nतत्र पृष्टं मया पूर्वं माहात्म्यं द्वादशीभवम् १।\nनारद उवाच\nकीदृशी स्यान्महादेव महाद्वादशिका परा ।\nतस्या व्रते फलं कीदृग्वद सर्वेश्वर प्रभो २।\nशिव उवाच-\nइयमेकादशी ब्रह्मन्महापुण्यफलप्रदा ।\nऋक्षयोगैश्च संयुक्ता कर्त्तव्या मुनिसत्तमैः ३।\nजया च विजया चैव जयंती पापनाशिनी ।\nसर्वपापहराश्चैताः कर्त्तव्याः फलकांक्षिभिः ४।\nएकादश्यां यदा ऋक्षं शुक्लपक्षे पुनर्वसुः ।\nनाम्ना सा च जया ख्याता तिथीनामुत्तमा तिथिः ५।\nतामुपोष्य नरः पापान्मुच्यते नात्र संशयः ।\nयदा च शुक्लद्वादश्यां नक्षत्रं श्रवणं भवेत् ६।\nविजया सा समाख्याता तिथीनामुत्तमा तिथिः ।\nसहस्रगुणितं दानं यस्यां वै विप्र भोजनम् ७।\nहोमस्तथोपवासश्च सहस्राधिफलप्रदः ।\nयदा च शुक्लद्वादश्यां प्राजापत्यं हि जायते ८।\nजयंती नाम सा प्रोक्ता सर्वपापहरा तिथिः ।\nसप्तजन्मकृतं पापं स्वल्पं वा यदि वा बहु ९।\nप्रक्षालयति गोविंदस्तस्यामभ्यर्चितो ध्रुवम् ।\nयदा वै शुक्लद्वादश्यां पुष्यं भवति कर्हिचित् १०।\nतदा तु सा महापुण्या भविता पापनाशिनी ।\nयो ददाति तिलप्रस्थं नित्यं संवत्सरं प्रति ११।\nउपवासं च यस्तस्यां करोत्येतत्समं स्मृतम् ।\nतस्यां जगत्पतिर्देवस्तुष्टः सर्वेश्वरो हरिः १२।\nप्रत्यक्षतां प्रयात्येव तत्रानंतफलं स्मृतम् ।\nसगरेण ककुत्स्थेन नहुषेण च साधितः १३।\nतस्यामाराधितः कृष्णो दत्तवानखिलं भुवि ।\nवाचिकान्मानसाद्वापि कायजाच्च विशेषतः १४।\nसप्तजन्मकृतात्पापान्मुच्यते नात्र संशयः ।\nतामेकां समुपोष्याथ पुण्यनक्षत्रसंयुताम् १५।\nएकादशीसहस्रस्य फलं प्राप्नोति मानवः ।\nस्नानं दानं जपो होमः स्वाध्यायो देवतार्चनम् १६।\nयत्तस्यां क्रियते किंचित्तदक्षयफलं स्मृतम् ।\nतस्मादेषा प्रकर्तव्या यत्नेन फलकांक्षिभिः १७।\nपंचमेनाश्वमेधेन यदि स्नातो युधिष्ठिरः ।\nपर्यपृच्छत धर्मात्मा कृष्णं यदुकुलोद्वहम् १८।\nयुधिष्ठिर उवाच-\nउपवासस्य नक्तस्य त्वेकभुक्तस्य मे प्रभो ।\nकिं पुण्यं किं फलं तस्य ब्रूहि सर्वं जनार्दन १९।\nश्रीभगवानुवाच-\nहेमंते चैव संप्राप्ते मासे मार्गे च शोभने ।\nकृष्णपक्षे च या पार्थ द्वादशी तामुपोषयेत् ।\nदशम्यां चैकभक्तश्च शुद्धचित्तो दृढव्रतः २०।\nनक्तं चैव तथा ज्ञात्वा दशम्यां नियतः सदा ।\nदिवसस्याष्टमे भागे मंदीभूते दिवाकरे २१।\nनक्तं च तद्विजानीयान्न नक्तं निशिभोजनम् ।\nनक्षत्रदर्शनान्नक्तं गृहस्थस्य विधीयते २२।\nयतेर्दिनाष्टमे भागे रात्रौ तस्य निषेधनम् ।\nततः प्रभातसमये कृत्वा च नियमं व्रती २३।\nमध्याह्ने च तथा पार्थ स्नानं शुचिः समाचरेत् ।\nअधमं कूपके स्नानं वाप्यां स्नानं च मध्यमम् २४।\nतडागे चोत्तमं स्नानं नद्यां स्नानं ततः परम् ।\nपीड्यंते जंतवो यत्र जलमध्ये व्यवस्थिते २५।\nतत्र स्नाने कृते पार्थ पापं पुण्यं समं भवेत् ।\nगृहे चैवोत्तमं स्नानं जलं चैव विशोधयेत् २६।\nतस्मात्तु पांडवश्रेष्ठ गृहे स्नानं समाचरेत् ।\nअश्वक्रांते रथक्रांते विष्णुक्रांते वसुंधरे २७।\nमृत्तिके हर मे पापं यन्मया पूर्वसंचितम् ।\nक्रोधलोभौ परित्यज्य चैकचित्तो दृढव्रतः २८।\nनालापेतांत्यजं चैव तथा पाखंडिनो नरान् ।\nमिथ्यावादरतांश्चैव तथा ब्राह्मणनिंदकान् २९।\nअन्यांश्चैव दुराचारानगम्यागमनेरतान् ।\nपरद्रव्यापहारांश्च परदाराभिगामिनः ३०।\nकेशवं पूजयित्वा तु नैवेद्यं तत्र कारयेत् ।\nदीपं दद्याद्गृहे तत्र भक्तियुक्तेन चेतसा ३१।\nतद्दिने वर्जयेत्पार्थ निद्रां चैव तु मैथुनम् ।\nधर्मशास्त्रविनोदेन दिनं सर्वं निवारयेत् ३२।\nरात्रौ जागरणं कृत्वा भक्तियुक्तो नृपोत्तम ।\nविप्रेभ्यो दक्षिणां दद्यात्प्रणिपत्य क्षमापयेत् ३३।\nयथा कृष्णा तथा शुक्ला विधिनैवं प्रकारयेत् ।\nएकादशीं द्विजः पार्थ विभेदं नैव कारयेत् ३४।\nएवं हि कुरुते यस्तु शृणु तस्य हि यत्फलम् ।\nशंखोद्धारे नरः स्नात्वा दृष्ट्वा देवं गदाधरम् ३५।\nएकादश्युपवासस्य कलां नार्हति षोडशीम् ।\nसंक्रांतिषु चतुर्लक्षं यो ददाति नृपोत्तम ३६।\nएकादश्युपवासस्य कलां नार्हति षोडशीम् ।\nप्रभासक्षेत्रे यत्पुण्यं ग्रहणे चंद्र सूर्ययोः ३७।\nतत्फलं जायते नूनमेकादश्युपवासिनः ।\nकेदारे चोदकं पीत्वा पुनर्जन्म न विद्यते ३८।\nतथा चैकादशी पार्थ गर्भवासक्षयंकरी ।\nअश्वमेधस्य यज्ञस्य पृथिव्यां यत्फलं लभेत् ३९।\nतस्माच्छतगुणं पुण्यमेकादश्युपवासिनः ।\nतपस्विनो गृहे यस्य भुंजते च द्विजोत्तमाः ४०।\nतत्फलं जायते नूनमेकादश्युपवासिनः ।\nगोसहस्रेण यत्पुण्यं दत्वा वेदांतपारगे ४१।\nतस्माच्छतगुणं पुण्यमेकादश्युपवासिनः ।\nयेषां देहे त्रयो देवा ब्रह्मविष्णुमहेश्वराः ४२।\nवसंति तेषां ते तुल्या एकादश्युपवासिनः ।\nते नराः पुण्यकर्माणो ये भक्ता हरिपूजकाः ४३।\nएकादशीव्रतस्यापि पुण्यसंख्या न विद्यते ।\nएतत्पुण्यं भवेत्तस्य यत्सुरैरपि दुर्ल्लभम् ४४।\nएतस्मादर्द्धपुण्यं तु प्राप्यते नक्तभोजनात् ।\nनक्तस्यार्द्धं भवेत्पुण्यमेकभक्तेन देहिनाम् ४५।\nतावद्गर्जंति तीर्थानि दानानि नियमानि च ।\nयावन्नोपोषयेज्जंतुर्वासरं विष्णुवल्लभम् ४६।\nतस्मात्त्वं पांडवश्रेष्ठ व्रतमेतत्समाचर ।\nपुण्यसंख्यां न जानामि यत्त्वं पृच्छसि पांडव ४७।\nएतद्धि कथितं पार्थ यद्गोप्यं व्रतमुत्तमम् ।\nएकादशीसमं नास्ति कृत्वा यज्ञसहस्रकम् ४८।\nयुधिष्ठिर उवाच-\nउत्पन्ना सा कथं देव पुण्या चैकादशी तिथिः ।\nकथं पवित्रा विश्वेऽस्मिन्कथं वै देवताप्रिया ४९।\nश्रीभगवानुवाच -\nपुरा कृतयुगे पार्थ मुरनामेति दानवः ।\nअत्यद्भुतो महारौद्र सर्वदेवभयंकरः 6.38.५०।\nइंद्रोऽपि निर्जितस्तेन सर्वदेवास्तथा नृप ।\nमहासुरेण तेनैव मृत्युना च दुरात्मना ५१।\nस्वर्गान्निराकृतास्तेन विचरंति महीतले ।\nसशंका भयभीताश्च सर्वे गत्वा महेश्वरम् ५२।\nइंद्रेण कथितं सर्वमीश्वरस्यापि चाग्रतः ।\nस्वर्गलोकपरिभ्रष्टा विचरंति महीतले ५३।\nमर्त्येषु संस्थिता देवा न शोभंते महेश्वर ।\nउपायं ब्रूहि मे देव ह्यमरा यांति कां गतिम् ५४।\nमहादेव उवाच-\nदेवराजसुरश्रेष्ठयत्रास्तेगरुडध्वजः ।\nशरण्यश्च जगन्नाथः परित्राता परायणः ५५।\nतत्र गच्छ सुरश्रेष्ठ स वो रक्षां विधास्यति ।\nईश्वरस्य वचः श्रुत्वा देवराजो महामतिः ५६ ।\nत्रिदशैः सहितो यत्र गतस्तत्र युधिष्ठिर ।\nजलमध्ये प्रसुप्तं तं दृष्ट्वा देवं गदाधरम् ५७।\nकृतांजलिपुटो भूत्वा इंद्रः स्तोत्रमुदीरयत् ५८।\nइंद्र उवाच-\nॐनमो देवदेवेश देवदानववंदित ।\nदैत्यारे पुंडरीकाक्ष त्राहि नो मधुसूदन ५९।\nसुराः सर्वे समायाता भयभीताश्च दानवात् ।\nशरणं त्वां जगन्नाथ त्राहि मां भक्तवत्सल ६०।\nत्राहि नो देवदेवेश त्राहि त्राहि जनार्दन ।\nत्राहि वै पुंडरीकाक्ष दानवानां विनाशक ६१।\nत्वत्समीपं गताः सर्वे त्वमेव शरणं प्रभो ।\nचशरणागतानां देवानां सहायं कुरु वै प्रभो ६२।\nत्वं पतिस्त्वं मतिर्देव त्वं कर्ता त्वं च कारणम् ।\nत्वं माता सर्वलोकानां त्वमेव जगतः पिता ६३।\nभगवन्देवदेवेश शरणागतवत्सल ।\nशरणं तव चायाता भयभीताश्च देवताः ६४।\nदेवता निर्जिताः सर्वाः स्वर्गभ्रष्टाः कृताः प्रभो ।\nअत्युग्रेण हि दैत्येन मुरनाम्ना महौजसा ।\nइंद्रस्य वचनं श्रुत्वा विष्णुर्वचनमब्रवीत् ६५।\nश्रीभगवानुवाच-\nकीदृशो दानवः शक्र किं रूपं कीदृशं बलम् ।\nक्व स्थानं तस्य दुष्टस्य किं वीर्यं कः पराक्रमः ।\nकिं वरं तस्य दुष्टस्य ममाख्याहि महामते ६६।\nइंद्र उवाच-\nपूर्वं बभूव देवेश ब्रह्मवंशसमुद्भवः ।\nतालजंघस्तु नाम्ना च अत्युग्रोऽपि महासुरः ६७।\nतस्य पुत्रो हि विख्यातो मुरनामेति दानवः ।\nअत्युत्कटो महावीर्यो देवतानां भयंकरः ६८।\nपुरी चंद्रावती नाम्ना तत्र स्थाने वसत्यसौ ।\nनिर्जिता देवताः सर्वा स्वर्गात्तेन विवासिताः ६९।\nइंद्रोऽन्यो रोपितस्तेन वातश्चैव हुताशनः ।\nचंद्रसूर्यो कृतौ चान्यौ वायुर्वरुण एव च ७०।\nसर्वमात्मकृतं तेन सत्यं सत्यं जनार्दन ।\nदेवलोकः कृतस्तेन सर्वस्थानविवर्जितः ७१।\nतस्य तद्वचनं श्रुत्वा कोपमानो जनार्दनः ।\nहनिष्ये दानवं दुष्टं देवतानां भयंकरम् ७२।\nत्रिदशैः सहितो देवो गतश्चंद्रावतीं पुरीम् ।\nदृष्टो देवैस्तु दैत्येंद्रो गर्जमानः पुनः पुनः ७३।\nतेन सर्वे जिता देव गताश्चैव दिशो दश ।\nहरिं निरीक्ष्य प्रोवाच तिष्ठतिष्ठेति दानवः ७४।\nभगवानब्रवीत्तं च क्रोधसंरक्तलोचनः ।\nश्रीभगवानुवाच-\nरे दानव दुराचार मम बाहुं निरीक्षय ७५।\nततस्ते सम्मुखाः सर्वे विष्णुना दुष्टदानवाः ।\nहता बाणैः पुनर्दिव्यैर्जाताश्च भयविह्वलाः ७६।\nचक्रं मुक्तं च कृष्णेन दैत्यसैन्येषु पांडव ।\nतेनच्छिन्नास्तु शतशो बहवो निधनं गताः ७७।\nएकोपि दानवस्तत्र युध्यमानो मुहुर्मुहुः ।\nनष्टाः सर्वे सुरास्तेन निर्जितो मधुसूदनः ७८।\nनिर्जितं तेन दैत्येन बाहुयुद्धमजायत ।\nबाहुयुद्धं कृतं तेन दिव्यं वर्षसहस्रकम् ७९।\nविष्णुश्चिंतां प्रपन्नश्च नष्टाः सर्वाश्च देवताः ।\nविष्णुश्च निर्जितस्तेन गतो बदरिकाश्रमम् ८०।\nगुहा सिंहावती नाम तत्र सुप्तो जनार्दनः ।\nयोजनद्वादशवती एकद्वारा च पांडव ८१।\nतस्यां विष्टः प्रसुप्तश्च दानवो हंतुमुद्यतः ।\nमहायुद्धेन तेनैव श्रांतोऽसौ योगमायया ८२।\nदानवः पृष्ठतो लग्नो प्रविष्टः स तदा गुहाम् ।\nप्रसुप्तं तत्र मां दृष्ट्वा दानवो हर्षमागतः ८३।\nइत्थं मां निर्जितं मत्वा प्रविष्टं शंकया हरिम् ।\nनिःसंदेहं हनिष्यामि दानवानां भयंकरम् ८४।\nनिर्गता कन्यका तत्र विष्णुदेहाद्युधिष्ठिर ।\nरूपवती सुसौभाग्या दिव्यप्रहरणायुधा ८५।\nतस्य तेजोंऽशसंभूता महाबलपराक्रमा ।\nदृष्टा सा दानवेंद्रेण मुरनाम्ना धनंजय ८६।\nयुद्धं समाहितं तेन स्त्रिया चैव प्रयाचितम् ।\nकन्यका युध्यते तत्र सर्वयुद्धविशारदा ८७।\nहुंकारैर्भस्मसाज्जातो मुर नामा महासुरः ।\nनिहते दानवे तस्मिंस्तत्र देवस्त्वबुध्यत ८८।\nपतितं दानवं दृष्ट्वा ततो विस्मयमागतः ।\nकेनायं च हतो रौद्रो ह्यत्युग्रो मम शात्रवः ८९।\nअत्युग्रं च कृतं कर्म मम कारुण्यतः कृतम् ।\nकन्योवाच-\nतेन देवाश्च गंधर्वा सयक्षोरगराक्षसाः ९०।\nइंद्राद्याः सकला जित्वा स्वर्गाच्चैव निराकृताः ।\nहरिः सुप्तो मया दृष्टो मुरः पृष्ठे समागतः ९१।\nसंहरिष्यति त्रैलोक्यं सुप्ते चैव जर्नादने ।\nतस्यास्तद्वचनं श्रुत्वा विष्णुर्वचनमब्रवीत् ९२।\nअहं च निर्जितो येन कथं सोऽपि त्वया जितः ।\nएकादश्युवाच-\nत्वत्प्रसादाच्च भो स्वामिन्महादैत्यो मया हतः ९३।\nश्रीभगवानुवाच-\nआनंदं त्रिषु लोकेषु मुनयो देवता गताः ।\nब्रूहि त्वं च मया भद्रे यत्ते मनसि रोचते ।\nददामि च न संदेहो यत्सुरैरपि दुर्ल्लभम् ९४।\nएकादश्युवाच-\nयदि तुष्टोऽसि मे देव सत्यमुक्तं जनार्दन ।\nवरमेकं तु वांच्छामि हृदये च जगत्पते ९५।\nप्रार्थयामि च देवेश ईप्सितं च मया प्रभो ।\nयदि सत्यं जगन्नाथ तिस्रो वाचो ददासि मे ९६।\nश्रीभगवानुवाच-\nसत्यं सत्यं मया प्रोक्तं अवश्यं तव सुव्रते ।\nतिस्रो वाचो मया दत्ता न चावाक्यं भवेदिह ९७।\nएकादश्युवाच-\nत्रिभुवनेषु च देवेश चतुर्युगेषु सांप्रतम् ।\nत्रिषु लोकेषु सर्वत्र तादृशं कुरु मे प्रभो ९८।\nसर्वतीर्थप्रधानं हि सर्वविघ्नविनाशिनी ।\nसर्वसिद्धिकरी देवी त्वत्प्रसादाद्भवाम्यहम् ९९।\nमामुपोष्यंति ये भक्त्या तव भक्त्या जनार्दन ।\nसर्वसिद्धिर्भवेत्तेषां यदि तुष्टोऽसि मे प्रभो 6.38.१००।\nउपवासं च नक्तं च एकभक्तं करोति च ।\nतस्य वित्तं च धर्मं च मोक्षं वै देहि माधव १०१।\nविष्णुरुवाच-।\nयत्त्वं वदसि कल्याणि तत्सर्वं च भविष्यति ।\nसर्वान्मनोरथान्भद्रे दास्यसि त्वं च नान्यथा १०२।\nमम भक्ताश्च ये लोके ये च भक्तास्तु कार्त्तिके ।\nचतुर्युगेषु विख्यातास्त्रिषु लोकेषु वै प्रभो १०३।\nत्वां च शक्तिमहं मन्ये एकादशीव्रतस्थिताः ।\nमम पूजां करिष्यंति मोक्षगास्ते न संशयः १०४।\nतृतीया चाष्टमी चैव नवमी च चतुर्दशी ।\nएकादशी विशेषेण तिथिरेषा हरिप्रिया ।\nसर्वतीर्थाधिकं पुण्यं सत्यं सत्यं न संशयः १०५।\nइदं दत्त्वा वरं तस्यै तिस्रो वाचो न संशयः ।\nहृष्टा पुष्टा च संजाता एकादशीमहाव्रता १०६।\nशत्रुं हंसि परां तस्य ददासि परमां गतिम् ।\nत्वं हंसि सर्वविघ्नानि सर्वसिद्धिवरप्रदा १०७।\nउभयोः पक्षयोः पार्थ तुल्या एकादशी शुभा ।\nन शुक्ला नैव कृष्णा च विभेदं नैव कारयेत् १०८।\nविभेदो नैव कर्त्तव्यः समस्तव्रतकारिभिः ।\nदिवा वा यदि वा रात्रौ शृणोति भक्तितत्परः १०९।\nतिथिरेका भवेत्सर्वा पक्षयोरुभयोरपि ।\nउभयैकादशी स्वल्पा ह्यंते चैव त्रयोदशी ११०।\nमध्ये तु द्वादशी पूर्णा त्रिस्पृशा सा हरिप्रिया ।\nएकामुपोषयेत्तां वै सहस्रैकादशीफलम् १११।\nसहस्रगुणितं ह्येवं द्वादश्यां पारणे कृते ।\nअष्टम्येकादशी षष्ठी तृतीया च चतुर्दशी ११२।\nपूर्वविद्धा न कर्तव्या परविद्धामुपोषयेत् ।\nएकादशी ह्यहोरात्रं प्रभाते घटिका भवेत् ११३।\nसा तिथिः परिहर्तव्या उपोष्या द्वादशीयुता ।\nएवंविधा मया प्रोक्ता पक्षयोरुभयोरपि ११४।\nएकादश्यां प्रकुर्वीत ह्युपवासं न संशयः ।\nते यांति वैष्णवं स्थानं यत्रास्ते गरुडध्वजः ११५।\nधन्यास्ते मानवा लोके विष्णुभक्तिपरायणाः ।\nएकादश्याश्च माहात्म्यं सर्वकालेषु यः पठेत् ११६।\nगोसहस्रफलं सोऽपि पुण्यं प्राप्नोति मानवः ।\nदिवा वा यदि वा रात्रौ ये वै शृण्वंति भक्तितः ११७।\nब्रह्महत्यादिपापेभ्यो मुच्यंते नात्र संशयः ।\nविष्णुधर्मसमं नास्ति गीतार्थं च नृपोत्तम ।\nएकादशीसमं नास्ति व्रतं पापप्रणाशनम् ११८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे एकादश्युत्पत्ति मुरवधोनामाष्टत्रिंशोऽध्यायः३८।"
  }
]
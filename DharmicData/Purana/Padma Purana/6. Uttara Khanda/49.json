[
  {
    "text": "युधिष्ठिर उवाच-\nवैशाख शुक्लपक्षे तु किन्नामैकादशी भवेत् ।\nकिं फलं को विधिस्तत्र कथयस्व जनार्दन १।\nश्रीकृष्ण उवाच-\nइदमेव पुरा पृष्टं रामचंद्रेण धीमता ।\nवसिष्ठं प्रति राजेंद्र यत्त्वं मामनुपृच्छसि २।\nराम उवाच-\nभगवञ्छ्रोतुमिच्छामि व्रतानामुत्तमं व्रतम् ।\nसर्वपापक्षयकरं सर्वदुःखनिकृंतनम् ३।\nमया दुःखानि भुक्तानि सीताविरहजानि तु ।\nततोऽहं भयभीतोऽस्मि पृच्छामि त्वां महामुने ४।\nवसिष्ठ उवाच-\nसाधु पृष्टं त्वया राम तवैषा नैष्ठिकी मतिः ।\nत्वन्नामग्रहणेनैव पूतो भवति मानवः ५।\nतथापि कथयिष्यामि लोकानां हितकाम्यया ।\nपवित्रं पावनानां च व्रतानामुत्तमं व्रतम् ६।\nवैशाखस्य सिते पक्षे राम चैकादशी भवेत् ।\nमोहिनी नाम सा प्रोक्ता सर्वपापहरापराः ७।\nमोहजालात्प्रमुच्यंते पातकानां समूहतः ।\nअस्या व्रत प्रभावेन सत्यं सत्यं वदाम्यहम् ८।\nअतः कारणतो राम कर्तव्यैषा भवादृशैः ।\nपातकानां क्षयकरी महादुःखविनाशिनी ९।\nशृणुष्वैकमना राम कथां पापहरां पराम् ।\nयस्याः श्रवणमात्रेण महापापं प्रणश्यति १०।\nसरस्वत्यास्तटे रम्ये पुरी भद्रावती शुभा ।\nद्युतिमान्नाम नृपतिस्तत्र राज्यं करोति वै ११।\nचंद्रवंशोद्भवो नाम धृतिमान्सत्यसंगरः ।\nतत्र वैश्यो निवसति धनधान्यसमृद्धिमान् १२।\nधनपाल इति ख्यातः पुण्यकर्मप्रवर्त्तकः ।\nप्रपा कूप मठाराम तडाग गृहकारकः १३।\nविष्णुभक्तिरतः शांतस्तस्यासन्पंचपुत्रकाः ।\nसुमना द्युतिमांश्चैव मेधावी सुकृतस्तथा १४।\nपंचमो धृष्टबुद्धिश्च महापापरतः सदा ।\nपरस्त्रीसंगनिरतो विटगोष्ठी विशारदः १५।\nद्यूतादि व्यसनासक्तः परस्त्री रतिलालसः ।\nन च देवार्चने बुद्धिर्नपितॄन्न द्विजान्प्रति १६।\nअन्यायवर्ती दुष्टात्मा पितुर्द्रव्यक्षयंकरः ।\nअभक्ष्यभक्षकः पापी सुरापाने रतः सदा १७।\nवेश्याकंठे क्षिप्तबाहुर्भ्रमन्दुष्टश्चतुष्पथे ।\nपित्रा निष्कासितो गेहात्परित्यक्तश्च बांधवैः १८।\nस्वदेहभूषणान्येव क्षयं नीतानि तेन वै ।\nगणिकाभिः परित्यक्तो निंदितश्च धनक्षयात् १९।\nततश्चिंतापरो जातो वस्त्रहीनः क्षुधार्दितः ।\nकिं करोमि क्वगच्छामि केनोपायेन जीव्यते २०।\nतस्करत्वं समारब्धं तत्रैव नगरे पितुः ।\nगृहीतो राजपुरुषैर्मुक्तश्च पितृगौरवात् २१।\nपुनर्बद्धः पुनस्त्यक्तः पुनर्बद्धः ससंभ्रमैः ।\nधृष्टबुद्धिर्दुराचारो निबध्य निगडै र्दृढैः २२।\nकशाघातैस्ताडितश्च पीडितश्च पुनः पुनः ।\nन स्थातव्यं हि मंदात्मंस्त्वया मद्देशगोचरे २३।\nएवमुक्त्वा ततो राज्ञा मोचितो दृढबंधनात् ।\nनिर्जगाम भयात्तस्य गतोऽसौ गहनं वनम् २४।\nक्षुत्तृषापीडितश्चायमितश्चेतश्च धावति ।\nसिंहवन्निजघानासौ मृग शूकर चित्रलान् २५।\nआमिषाहार निरतो वने तिष्ठति सर्वदा ।\nकरे शरासनं कृत्वा निषंगं पृष्ठ संगतम् २६।\nअरण्यचारिणो हंति पक्षिणश्च पदाचरन् ।\nचकोरांश्च मयूरांश्च कंक तित्तिर मूषिकान् २७।\nएतानन्यान्हिनस्त्यंधो धृष्टबुद्धिस्तु निर्घृणः ।\nपूर्वजन्मकृतैः पापैर्निमग्नः पापकर्दमे २८।\nदुःखशोकसमाविष्टः पीड्यमानो दिवानिशम् ।\nकौंडिन्यस्याश्रमपदं प्राप्तः पुण्यागमात्क्वचित् २९।\nमाधवे मासि जाह्नव्याः कृतस्नानं तपोधनम् ।\nआससाद धृष्टबुद्धिः शोकभारेण पीडितः ३०।\nतद्वस्त्रबिंदुस्पर्शेन गतपापो हताशुभः ।\nकौंडिन्यस्याग्रतः स्थित्वा प्रत्युवाच कृतांजलि ३१।\nधृष्टबुद्धिरुवाच-\nभो भो ब्रह्मन्द्विजश्रेष्ठ दयां कृत्वा ममोपरि ।\nयेन पुण्यप्रभावेन मुक्तिर्भवति तद्वद ३२।\nकौंडिन्य उवाच-\nशृणुष्वैकमनाभूत्वा येन पापक्षयस्तव ।\nवैशाखस्य सिते पक्षे मोहिनी नाम विश्रुता ३३।\nएकादशीव्रतं तस्याः कुरु मद्वाक्यनोदितः ।\nमेरुतुल्यानि पापानि क्षयं गच्छंति देहिनाम् ३४।\nबहुजन्मार्जितान्येषा मोहिनी समुपोषिता ।\nइति वाक्यं मुनेः श्रुत्वा धृष्टबुद्धिः प्रसन्नधीः ३५।\nव्रतं चकार विधिवत्कौंडिन्यस्योपदेशतः ।\nकृते व्रते नृपश्रेष्ठ गतपापो बभूव सः ३६।\nदिव्यदेहस्ततो भूत्वा गरुडोपरिसंस्थितः ।\nजगाम वैष्णवं लोकं सर्वोपद्रव वर्जितम् ३७।\nइतीदृशं रामचंद्र उत्तमं मोहिनी व्रतम् ।\nनातः परतरं किंचित्त्रैलोक्ये सचराचरे ३८।\nयज्ञादितीर्थदानानि कलां नार्हंति षोडशीम् ।\nपठनाच्छ्रवणाद्राजन्गोसहस्र फलं लभेत् ३९।\nइति श्रीपाद्मेमहापुराणे पंचपंचाशत्साहस्र्यां सहितायामुत्तरखंडे उमापतिनारदसंवादे वैशाखशुक्ले मोहन्येकादशीनाम एकोनपंचाशत्तमोऽध्यायः४९।"
  }
]
[
  {
    "text": "श्रीभगवानुवाच ।\nआदिमस्यैवमाख्यानमुदीरितमनुत्तमम् ।\nशृणु माहात्म्यमन्येषामध्यायानामपींदिरे १।\nदक्षिणस्यां दिशि श्रीमानासीदाम्नायवादिनाम् ।\nपुरे पुरंदराह्वाने देवशर्मेति विश्रुतः २।\nअर्चितातिथिराम्नातो वेदशास्त्रविशारदः ।\nआहर्ता क्रतुसंघानां तापसानां प्रियः सदा ३।\nदेवान्संतर्पयामास हव्यैर्हुतवहं चिरम् ।\nन चोपलेभे धर्मात्मा शांतिमेकांतिकीं ततः ४।\nनिःश्रेयसं स जिज्ञासुस्तापसाननुवासरम् ।\nसिषेवे सत्यसंकल्पाननल्पैरेव कल्पकैः ५।\nएवमाचरतस्तस्य काले महति गच्छति ।\nमुक्तकर्मा ततः कश्चित्प्रादुरासीत्पुरा भुवि ६।\nअनुभूतनिराकांक्षी नासाग्रन्यस्तलोचनः ।\nशांतचेताः परं ब्रह्म ध्यायन्नानंदनिर्भरः ७।\nपादौ तस्योपसंगृह्य प्रणतेनांतरात्मना ।\nचकार विधिवत्तस्मै विद्वानतिथिसत्क्रियाम् ८।\nतं च शुद्धेन भावेन परितुष्टं तपस्विनम् ।\nप्रणतः परिपप्रच्छ निर्वाणस्थितिमात्मनः ९।\nस तस्मै कथयामास पुरेऽसौ पुरनामनि ।\nमित्रवंतमजापालमुपदेष्टारमात्मवित् १०।\nस चाभिवंद्य तत्पादावेत्यसौ पुरमूर्जितम् ।\nतस्योत्तरदिशोभागे ददर्श विपुलं वनम् ११।\nमारुतांदोलितानेक कुसुमामोदसुंदरम् ।\nउन्मत्तभ्रमरोद्गीत नादापूरितदिङ्मुखम् १२।\nतस्मिन्वने सरित्तीरे निषीदंतं शिलातले ।\nमित्रवंतं ददर्शाथ सानंदस्तिमितेक्षणम् १३।\nअपि स्वाभाविकं वैरं हित्वान्योन्यं विरोधिभिः ।\nसत्वैरावृतमुद्याने मंदस्यंदनभास्वति १४।\nशांतेषु मृगयूथेषु दशानंदमनोज्ञया ।\nकृपानुविद्धया भूमिं निषिंचंतमिवामृतम् १५।\nउपेत्य विनयेनामुमुन्मनाः प्रीतमानसः ।\nकिंचिदानम्रशिरसा तेनापि स तु सत्कृतः १६।\nउपतस्थे ततो विद्वान्मित्रवंतमनन्यधीः ।\nसमाप्तध्यानकालं स पर्यपृच्छत्समाहितः १७।\nदेवशर्मोवाच।\nआत्मानं वेत्तुमिच्छामि तदमुष्मिन्मनोरथे ।\nलब्धसिद्धिमुपायं मामुपदेष्टुं त्वमर्हसि १८।\nश्रीभगवानुवाच।\nपरामृश्य क्षणं सोऽपि मित्रवानिदमब्रवीत् ।\nमित्रवानुवाच।\nविद्वन्विद्धि पुरावृत्तमुच्यमानमिदं मया १९।\nअस्ति गोदावरीतीरे प्रतिष्ठानाभिधं पुरम् ।\nतत्र दुर्दमनामासीदन्वये च मनीषिणाम् २०।\nतत्रास्ति विक्रमो नाम सेव्यमानो महीपतिः ।\nदानानि प्रत्यहं गृह्णन्वर्त्तते उदरंभरः २१।\nकालेन कालपाशेन बद्धानीतो यमालयम् ।\nनिरयेषु समग्रेषु यातना अनुभूय च २२।\nकस्मिंश्चित्स कुले जातो दुर्वृत्तानां द्विजन्मनाम् ।\nभवांतरानुवर्तिन्या विद्यया स पुरस्कृतः २३।\nउपयेमे दुराधर्षां कन्यकामधमे कुले ।\nकालेन सा वयो हित्वा शैशवं यौवनं ययौ २४।\nपीनस्तनी च सुश्रोणी मदविह्वललोचना ।\nपतिं न सेहे दुर्वृत्तं चकमे स्वपतीन्परान् २५।\nवृत्तिमाहर्तुकामस्मिन्निर्गता सा पुराद्बहिः ।\nसंगता कामुकेनासौ चिरं चांडालजन्मना २६।\nदधे गर्भमसौ तस्मात्सा च कन्योपपद्यते ।\nसैव भार्यापि तस्यासीत्पूर्वपापप्रसंगतः २७।\nसैव वृद्धा ततः काले डाकिनी समजायत ।\nकुसंगात्कुमतिर्जाता दुष्टनारीप्रसंगतः २८।\nचखाद व्याधितं व्याधमसृगास्वादलालसा ।\nभ्रमंती विपिने घोरे जनैर्दृष्ट्वा बहिष्कृता २९।\nपरेतलोकमासाद्य व्याधौ व्याघ्रोऽभ्यवर्त्तत ।\nनरकान्दारुणान्भुक्त्वा जीवहिंसा प्रभावतः ३०।\nसापि कालेन दुष्टात्मा मृत्युवेगमुपागता ।\nनिरयानेत्य दुर्द्धर्षानजाजायत मद्गृहे ३१।\nतामन्या अप्यहं विद्वन्पालयन्काननांतरे ।\nअपश्यन्द्वीपिनं घोरं जिघांसंतमिवाखिलम् ३२।\nसमालोक्य तमायांतं भयेन प्रपलायितम् ।\nअजायूथं परित्यज्य मया मरणभीरुणा ३३।\nउपदुद्राव स द्वीपी पूर्ववैरमनुस्मरन् ।\nअजा तु तत्समीपेऽगात्सत्वरं सरिदंतिके ३४।\nतत्र सा भयमुत्सृज्य हित्वा वैरमनर्गला ।\nअवतस्थे स च द्वीपी तूष्णीमासीदमत्सरः ३५।\nतं तथाविधमालोक्य सा वक्तुमुपचक्रमे ।\nद्वीपिन्नभीप्सितं भुंक्ष्व मांसमुद्धृत्य सादरः ३६।\nनेयं भवति ते बुद्धिः कथं वैरमतिं त्यजः ।\nइत्याकर्ण्य तदा वाक्यं प्राह द्वीपी विमत्सरः ३७।\nस्थानेऽस्मिन्मे गतो द्वेषः क्षुत्पिपासा च निर्ययौ ।\nन प्रार्थयामि तेन त्वां समीपे समुपस्थिताम् ३८।\nसैवमुक्ता पुनः प्राह जाताहं निर्भया कथम् ।\nकिमत्र कारणं वेत्सि यदि मे वक्तुमर्हसि ३९।\nएवमुक्तः पुनर्द्वीपी तामाहाजां न वेद्म्यहम् ।\nपुरोगतमिमं प्रष्टुं महांतमिति निर्गतौ ४०।\nताभ्यामुभाभ्यामागत्य पृष्टोऽहं बहुविस्मयः ।\nअहं च सहितस्ताभ्यामपृच्छं वानरेश्वरम् ४१।\nमया पृष्टः स विप्रेदमब्रवीत्सादरं कपिः ।\nशृणु वक्ष्याम्यजापाल वृत्तमत्र पुरातनम् ४२।\nइदमायतनं पश्य पुरोवनगतं महत् ।\nअत्र त्र्यंबकलिंगं हि द्रुहिणेन प्रतिष्ठितम् ४३।\nसुकर्मानाम मेधावी पर्युपास्ते तपश्चरन् ।\nवनपुष्पाण्यपाहृत्य सुरपूज्यं पुरोभवम् ४४।\nसंस्नाप्य सरिदंभोभिः केवलं कर्मणा वसन् ।\nकाले महति तस्यागादतिथिः कश्चिदंतिकम् ४५।\nउपाहृत्य फलाहारं स तस्मै पर्यकल्पयत् ।\nतेनातिथ्येन संप्रीतः सुकर्माणमभाषत ४६।\nकिमिदं कर्मणो मूलं फलं भुक्त्वा तु तिष्ठसि ।\nगतानुगतया वृत्त्या किं वा केवलमीहसे ४७।\nस एवमुक्तः प्रायेण प्रीतेनात्मविदा तदा ।\nप्रत्युवाच वचः स्पष्टमात्मनो हितमुत्तमम् ४८।\nविद्वन्न वेद्मि तत्वेन फलमेतस्य कर्मणः ।\nबुभुत्सया परः शंभुः सेव्यते केवलं यया ४९।\nफलमेतस्य सेवायाः परिपाकं कपर्दिनः ।\nयन्मांसमनुगृह्णासि संस्पृश्यात्ममनोरथम् 6.176.५०।\nतस्यैवं सूनृतं वाक्यं श्रुत्वा प्रीतस्तपोधनः ।\nद्वितीयमालिलेखाऽसौ गीताध्यायं शिलातले ५१।\nआदिदेशाशु तं विप्रं पठनाभ्यसनाय च ।\nफलिष्यत्यात्मनः स्वैरं परितस्ते मनोरथः ५२।\nइत्युक्त्वांतर्दधे धीमान्पुरतस्तस्य पश्यतः ।\nविस्मितस्तस्य चादेशात्सोऽन्वतिष्ठदनारतम् ५३।\nततः कालेन महता भावितात्मा प्रसन्नधीः ।\nयत्रयत्र चचारासौ शांतं तत्तत्तपोवनम् ५४।\nन द्वंद्वबाधा नैव क्षुत्पिपासा न च वा भयम् ।\nतपसा तस्य जानीहि द्वितीयाध्यायजापिनः ५५।\nमित्रवानुवाच।\nएवमुक्तश्च तेनाऽहं ख्यापयित्वा परां कथाम् ।\nअनुज्ञातप्रसंनेन च्छागीव्याघ्रयुतोगमम् ५६।\nगत्वा शिलातले पश्यमध्यायं लिखितं पठेत् ।\nतस्यैवावर्त्तनादाप्तं तपसः पारमुत्तमम् ५७।\nतेन त्वमपि कल्याण नित्यमाहर्तुमर्हसि ।\nअध्यायं तेन ते मुक्तिरदूरस्था भविष्यति ५८।\nदेवशर्मा समादिष्टस्तेन मित्रवता स्वयम् ।\nअभ्यर्च्य प्रणतो भूत्वा पुरंदरपुरं ययौ ५९।\nतत्रात्मविदमासाद्य देवतायतने क्वचित् ।\nवृत्तमेतन्निवेद्यादावध्यायमपठत्ततः ६०।\nशिक्षितस्तेन पूतात्मा पठन्नध्यायमादरात् ।\nद्वितीयमाससादोच्चैर्निरवद्यं परं पदम् ६१।\nद्वितीयस्येदमाख्यानं कथितं शृणु सांप्रतम् ।\nतृतीयस्याथ वक्ष्यामि माहात्म्यमपि चेंदिरे ६२।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे गीता।\nमाहात्म्ये सतीश्वरसंवादे षट्सप्तत्यधिकशततमोऽध्यायः १७६।"
  }
]
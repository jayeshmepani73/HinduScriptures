[
  {
    "text": "महादेव उवाच।\nततो गच्छेत्तथा देवि तीर्थं कापोतिकं पुनः ।\nयत्र साभ्रमती तोयं प्राचीनं संप्रवर्त्तते १।\nपिंडं ददाति यस्तत्र पितृतर्पणपूर्वकम् ।\nवन्यैः फलैस्तथा पुष्पैः सदा पर्वणि पर्वणि २।\nकाकादिभ्यश्च श्वादिभ्यो बलिं संददते तु यः ।\nयमस्य पंथानं सोऽपि ससुखं निस्तरेन्नरः ३।\nतत्र तीर्थे नरः स्नात्वा वैशाख्यां गौरसर्षपैः ।\nपूजयेद्देवमीशानं प्राचीनेश्वरमुत्तमम् ४।\nआत्मानं तारयेत्सोऽथ पितॄनथ पितामहान् ।\nकपोतो यत्र चात्मानं दत्त्वा चातिथये मुदा ५।\nस्तुतो देवगणैः सर्वैर्विमानेन दिवं गतैः ।\nतदा प्रभृति तत्तीर्थं कापोतमिति विश्रुतम् ६।\nतत्र स्नात्वा नरः पीत्वा ब्रह्महत्यां व्यपोहति ।\nपार्वत्युवाच।\nकपोतेन कथं दत्तं शरीरं च वद प्रभो ।\nनिमित्तं किं तथा देव नाहं वेद्मि सुरेश्वर ७।\nमहादेव उवाच।\nअत्र तीर्थेति देवेशि वटो वै परमो महान् ।\nतस्य शाखा ह्यनंताश्च दृश्यंते विपुला भुवि ८।\nतत्र जीवा वसंतीह पक्षिणो बहवस्तथा ।\nकपोतेन गृहं तत्र कारितं तु सुरेश्वरि ९।\nतत्र तिष्ठति पक्षीशो नित्यं विष्णुपरायणः ।\nकुटुंबेन समायुक्तो शाखायां वसति ध्रुवम् १०।\nएकस्मिन्वासरे देवि द्वादश्यां विष्णुवासरे ।\nश्येनस्तत्र समायातो ह्यतिथित्वेन भामिनि ११।\nकपोत भो देहि मांसं तव शारीरकं मम ।\nनोचेच्छापं प्रदास्यामि इत्युक्तं नगनंदिनि १२।\nअद्य वै वासरे विष्णोः क्षुधार्तोऽहं समागतः ।\nतस्माद्देयं हि मांसं तत्क्षुधार्ताय मम प्रभो १३।\nश्येनोक्तं तत्तु वै श्रुत्वा कपोतो वैष्णवो महान् ।\nतेन दत्तं तदा देवि शरीरं नात्र संशयः १४।\nतेन दानप्रभावेन तीर्थं जातं सुरोत्तमे ।\nकापोतकं महत्तीर्थं पावनानां च पावनम् १५।\nअत्र तीर्थे नरः स्नात्वा कृत्वा वै शिवपूजनम् ।\nददाति चातिथिभ्यश्च मिष्टमन्नं सुरोत्तमे १६।\nइहलोके सुखं भुक्त्वा याति विष्णोः सनातनम् ।\nदत्त्वा वै स्वशरीरं तु कपोतोऽथ महात्मने १७।\nस गतो वैष्णवं तत्र यावच्चंद्र दिवाकरौ ।\nअतो गत्वा तु भो देवि अतिथिं पूजयेत्सदा ।\nपूजिते चातिथौ तत्र सर्वं च लभते ध्रुवम् १८।"
  }
]
[
  {
    "text": "युधिष्ठिर उवाच-\nसौभरे कस्य तीर्थस्य माहात्म्यं नारदो मुनिः ।\nवर्णयामास शिबये शक्रतीर्थगतस्य च १।\nअतस्तु मम शुश्रूषा जायते मुनिपुंगवः ।\nशिविनारदसंवादं ब्रूहि पुण्यं नताय मे २।\nसौभरिरुवाच-\nधर्मराज शिबीराजा श्रुत्वा नारदवर्णितम् ।\nद्वारकायास्तु माहात्म्यं तमेवापृच्छदादरात् ३।\nशिबिरुवाच-\nब्रह्मांगज सुरश्रेष्ठ श्रुतं माहात्म्यमुत्तमम् ।\nइंद्रप्रस्थतटस्थाया द्वारकाया मयाद्भुतम् ४।\nअयोध्यायां यदि मुने किंचिदस्ति पवित्रकम् ।\nचरितं मम तद्ब्रूहि पिपासोस्त्वद्वचोऽमृतम् ५।\nनारद उवाच-\nअस्त्यत्र चरितं पुण्यं महापातकनाशनम् ।\nनापितस्याद्ययुक्तस्य मुकुंदस्य द्विजस्य च ६।\nब्रह्महा नापितो राजन्नपमृत्युं गतो द्विजः ।\nप्रसादात्कोशलायास्तु द्वावपि स्वर्गतिं गतौ ७।\nचंद्रभागा नदी तीरे पुरी सा च निवेशिता ।\nतत्रास्ति नापितः पापश्चंडकोनाम गर्हितः ८।\nचौर्येण परवित्तानामपहर्ता स पापकृत् ।\nघातकः शस्त्रपाशाद्यैः पांथानामवलुंठकः ९।\nद्यूतमद्यरतो नित्यं परस्त्रीलंपटेंद्रियः ।\nभित्वा देवालयं भित्तिमिष्टिका ग्राव विक्रयी १०।\nस तस्योद्वसिताभ्यासे ब्राह्मणो वसति श्रिया ।\nसंयुक्तो ब्रह्मकर्मज्ञो मुकुंदो नामतो नृप ११।\nस एकदा समालिंग्य तरुणीमात्मयोषितम् ।\nसुष्वाप सुरतायास श्लथांगो निशि निर्भयम् १२।\nस चंडको निशीथेऽथ प्रविवेश तदालयम् ।\nमुकुंदस्य समाहर्तुं हर्म्ये भूषादि वस्तु यत् १३।\nउपकार्या बहिस्थं यत्तद्गृहीत्वोऽगमद्गृहम् ।\nस्वकीयं च पुनस्तस्य ब्राह्मणस्याविशद्गृहम् १४।\nकपाटोत्पाटनार्थी तु यत्नेन महताऽभवत् ।\nलोहयंत्रावरुद्धश्च स नोद्धाटयितुं क्षमः १५।\nआरुरोह तदा तस्य ब्राह्मणस्याविशद्गृहम् ।\nप्रविश्य तद्गृहं क्रूरः कृपणं पाणिनादधत् १६।\nअट्टालिकां स पापिष्ठो नापितस्तस्करक्रियः ।\nतत्रापश्यत्प्रसुप्तौ तौ दंपतीरतिविह्वलौ १७।\nजगाम च तयोः पार्श्वे हेमभूषाजिघृक्षया ।\nशय्याया एकदेशस्थं गृहीत्वा भूषणं बहु १८।\nहर्तुं तदंगतो हस्तं प्रससार स नापितः ।\nतस्करस्पर्शतो विप्रो जजागार भयातुरः १९।\nन किंचिदूचे संमील्य नेत्रे तत्रैव संस्थितः ।\nयदा स तस्करः पापो गृहीत्वा देहभूषणम् २०।\nचलितः स तदा तेन दोर्भ्यामात्तो द्विजेन हि ।\nपश्चादागत्य वित्तस्यासहमानेन संक्षयम् २१।\nतेनापि नृप चौरेण कृपाणेन हतो द्विजः ।\nविदीर्णोदरमध्यस्तु तातमातरितीरयन् २२।\nवदंतः किंकिमेत्येतत्पार्श्वं तस्या ययुर्जनाः ।\nददृशुस्तं निःसृतांत्रं रुधिरालिप्तविग्रहम् २३।\nपप्रच्छुश्च मुकुंदेदं कर्म केनेदृशं कृतम् ।\nसोऽपि कृच्छ्रेण महता प्रोवाचेदं स्वबांधवान् २४।\nमुकुंद उवाच-।\nममैव परिपाकोऽयं पूर्वोपार्जितकर्मणाम् ।\nन कश्चित्सुखदुःखस्य दाता कस्यापि देहिनः २५।\nधर्मोऽधर्मश्च तावेव तेषां मूलं पुराकृतौ ।\nनारद उवाच-\nइत्युक्त्वा स तु भूयस्यापीडया गाढपीडितः २६।\nतत्याज भूपते प्राणान्पश्यतां सुहृदां तदा ।\nविललाप तदा तस्य माता द्विजसती नृप २७।\nनिधाय तच्छिरः स्वांके कुंडलाभ्यामलंकृतम् ।\nमातोवाच-\nहा हतास्मि त्वया वत्स दशामंत्यां च गच्छता २८।\nदिनश्रीरिव सूर्येण पश्चिमाचललंबिना ।\nयदंगं चंदनालेपयोग्यं तव महामते २९।\nमां मज्जयार्तिशोकाब्धौ तदिदं धूलिधूसरम् ३०।\nतांबूलचर्वणेभ्यासो यस्त्वया विहितस्त्वसौ ।\nस एव रुधिरोद्गार मिश्रेण क्रियते ध्रुवम् ।\nतव ये लोचने पूर्वं जिग्यतुः कमलश्रियम् ३१।\nत एव सांप्रतं जाते तिमिरौघा वृते इव ।\nउत्तिष्ठोत्तिष्ठ वत्स त्वं शिष्यानध्यापयात्मनः ३२।\nयथावद्वैश्वदेवांते पूजयातिथिमागतम् ।\nद्वारि स्थिता वयस्यास्ते त्वाह्वयंति प्रयाहि तान् ३३।\nदातव्यं यद्ददस्वैभ्यो गृहीतव्यं गृहाण तत् ।\nहाहा देहि प्रतिवचः पतामि तव पादयोः ३४।\nनोचेदहं विमोक्ष्यामि प्राणांस्तव समीपतः ।\nनारद उवाच-\nइत्युक्त्वा मूर्छिता तस्य मुकुंदस्य प्रसूस्तदा ३५।\nभार्या तस्य शिरः स्वांके विधाय व्यलपच्च सा ।\nभार्योवाच-\nनाममार्गेण पाथोधे मदीयं वचनं शृणु ३६।\nरुष्टोऽसि चेत्समं मात्रा कुतो वद ममाग्रतः ।\nन कदाचित्त्वया साधो मौनमीदृक्कृतं पुरा ।\nकेनापि लघुना भ्रात्रा ह्यपमानः कृतस्तव ३७।\nशुकोऽयं पंजरस्थस्ते नान्नमत्ति त्वया विना ।\nभोजयैनं सुसिद्धान्नं कलवाचं च सारिकाम् ३८।\nरामराम हरेकृष्ण विष्णो नामावलीमिति ।\nपाठयोत्तिष्ठ निपुणौ द्वावेतौ सारिकाशुकौ ३९।\nअपराद्धं मया किं ते यत्वं मां नाभिभाषसे ।\nयत्त्वया मे धनं दत्तं तन्मया साधुरक्षिणम् ४०।\nअर्पितं यत्त्वया नाथ निजतेजो ममोदरे ।\nसूतिकालमहं तस्य नोपेक्षे त्वामनुव्रजे ४१।\nनारद उवाच-\nएवं विलप्य सा तस्य मुकुंदस्य प्रिया तदा ।\nन रुरोद स्वभर्तारमनुगंतुमना सती ४२।\nअथ तस्य मुकुंदस्य गुरुर्वेदायनाभिधः ।\nसंन्यासी पर्यटन्पृथ्वीं तस्य वेश्म ययौ नृप ४३।\nमुकुंदः क्व गतो माता भार्या तस्य च धीमतः ।\nन दृश्यते तदा तेन पृष्टेत्याचष्ट चेटिका ४४।\nचेटिकोवाच ।\nस्वामिन्केनापि चौरेण मम स्वामी हतो निशि ।\nस्नुषाया भूषणं नीतं दुकूलानि च सर्वशः ४५।\nस मृतः पतितो भूमौ हर्म्यस्योपरि तिष्ठति ।\nतस्य माता वधूश्चैव भ्रातरश्च तदंतिके ४६।\nविलपंति महाशोकसागरे पतिता गुरो ।\nनारद उवाच-\nइत्याकर्ण्य परिव्राट्स वचनं चेटिकोदितम् ४७।\nआरुह्य हर्म्यमद्राक्षीदात्मांते वासिनं मृतम् ।\nतदंतिके समालोक्य बंधूनां क्रंदतो भृशम् ४८।\nउद्धरिष्यन्निदं धीरः शोकाब्धेस्तानुवाच ह ।\nवेदायन उवाच-\nदेहमुद्दिश्य वात्मानं शोकोऽयं क्रियते त्वया ४९।\nमातः कथय सत्यं मे नोभयोर्युज्यते हि सः ।\nदेहोऽयं भूतसंघातः प्रारब्धेः समुपार्जितः ५०।\nतेषु क्षीणेषु भूतानां पृथक्त्वमुपजायते ।\nयदेकीभवनं तेषां कर्मभिर्जन्म तन्नृणाम् ५१।\nतन्नाशे तत्पृथक्त्वं च तदेव मरणं स्मृतम् ।\nएक्यं पृथक्त्वं भूतानां कर्मार्धा नेयतो? बुधैः ५२।\nअतो देहे न कर्तव्यः शोकः परवशे जडे ।\nअनाद्यविद्यया जीवे दृष्टे मरणजन्मनी ५३।\nदेहस्यात्मन्यहं बुद्ध्या मन्यते नहि तत्र ते ।\nतन्निवृत्तौ स तद्ब्रह्म यच्छुद्धं रूपवर्जितम् ५४।\nस्वप्रकाशं जगद्धेतु हेत्वतीतं गुणोर्जितम् ।\nनित्यं विज्ञानमानंद स्वभासा भासयज्जगत् ५५।\nन जिह्वा लेढि तच्चक्षुर्न पश्यति शृणोति न ।\nश्रुतिर्जिघ्रति न घ्राणं न त्वक्स्पृशति कर्हिचित् ५६।\nअतीतमिंद्रियेभ्यस्तत्स्वप्रकाशकमात्मदृक् ।\nअविषयं मनोदूरं बुद्धेरपि न गोचरम् ५७।\nतस्यावताररूपाणि शुद्धसत्वानि देवताः ।\nसेवंते तन्न जानंति रूपं यत्सदसत्परम् ५८।\nएवं स्वरूपमात्मा यस्तं समुद्दिश्य कः कुधीः ।\nक्रोधं कुर्याद्यतस्तस्य नोत्पत्तिर्नैव संक्षयः ५९।\nइति श्रीपाद्मेमहापुराणे पचंपंचाशत्साहस्र्यां संहितायामुत्तरखंडे कालिंदीमाहात्म्ये नवाधिकद्विशततमोऽध्यायः २०९ ।"
  }
]
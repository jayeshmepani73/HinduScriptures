[
  {
    "text": "पार्वत्युवाच-\nगंगायाश्चैव माहात्म्यं पुनर्वद महामते ।\nयच्छ्रुत्वा मुनयः सर्वे वीतरागाः पुनः पुनः १।\nमाहात्म्यं कीदृशं चैव तस्याः सर्वेश्वर प्रभो ।\nउत्पत्तिश्च श्रुता पूर्वं महिमा न श्रुतो मया ।\nत्वमाद्यः सर्वभूतानां त्वं देवश्च सनातनः २।\nमहादेव उवाच-\nबृहस्पतिसमं बुद्ध्या शक्रतुल्यपराक्रमम् ।\nशरतल्पगतं भीष्मं ऋषयो द्रष्टुमाययुः ३।\nअत्रिर्वसिष्ठश्च भृगुः पुलस्त्यः पुलहः क्रतुः ।\nअंगिरावगौतमोऽगस्त्यः सुमतिस्त्वापुरात्मवान् ४।\nविश्वामित्रः स्थूलशिराः सर्वज्ञः प्रमथाधिपः ।\nरैभ्यो बृहस्पतिर्व्यासः पावनः कश्यपो ध्रुवः ५।\nदुर्वासा जमदग्निश्च मार्कंडेयोऽथ गालवः ।\nउशनाथ भरद्वाजः क्रतुरास्तीक एव च ६।\nस्थूलाक्षः सर्वलोकाक्षः कण्वो मेधातिथिः कुशः ।\nनारदः पर्वतश्चैव सुधन्वा च्यवनो द्विजः ७।\nमतिभूर्भुवनो धौम्यः शतानंदोकृतव्रणः ।\nजामदग्न्योऽथ रामश्च ऋचीकश्चैवमादयः ८।\nतान्प्रणम्य यथान्यायं धर्मपुत्रः सहानुजः ।\nपूजयामास विधिवज्जगत्पूज्यांस्तु तेजसः ९।\nते पूजिता महात्मानः सुखासीनास्तपोधनाः ।\nभीष्माश्रिताः कथाश्चक्रुर्दिव्यधर्माश्रितास्तथा १०।\nकथांते तु ततस्तेषां ऋषीणां भावितात्मनाम् ।\nप्रणम्य शिरसा भीष्मं पप्रच्छेदं युधिष्ठिरः ११।\nयुधिष्ठिर उवाच-\nके देशास्तु महापुण्याः के शैलाः केऽपिचाश्रमाः ।\nसेव्या धर्मार्थिभिर्नित्यं तन्मे ब्रूहि पितामह १२।\nभीष्म उवाच-\nअत्रैवोदाहरंतीममितिहासं नरोत्तम ।\nशिलोंछवृत्तेः संवादं सिद्धस्य च युधिष्ठिर १३।\nकश्चित्सिद्धः परिक्रम्य समस्तां पृथिवीमिमाम् ।\nउंछवृत्तेः शिबेराजन्गृहं प्राप्तो महात्मनः १४।\nआत्मविद्यासु तत्वज्ञः सर्वदा स जितेंद्रियः ।\nरागद्वेषपरित्यक्तः कुशली ज्ञानकर्मसु १५।\nवैष्णवेषु सदा श्रेष्ठो विष्णुधर्मपरायणः ।\nअनिंदको वैष्णवानां सदा धर्मपरायणः १६।\nयोगाभ्यासरतो नित्यं शंखचक्रविधारकः ।\nत्रिकालपूजा तत्वज्ञः श्रीकंठेऽनुरतः सदा १७।\nवेदविद्यासु विदुषो धर्माधर्मविचारकः ।\nवेदपाठव्रतो नित्यं नित्यं चातिथिपूजकः १८।\nसतीर्थमतियुक्तस्तु शिलोंछेषु स्थितः सदा ।\nचतुर्वेदेषु यद्ध्यानं गीतं यद्यत्स्वयंभुवा १९।\nतत्सर्वं स च जानाति द्विजो विष्णुस्वरूपधृक् ।\nनानाधर्मार्थविशदो ह्यव्ययेष्टमतिः सदा २०।\nएकस्मिन्नेव काले तु गतोऽसौ वै शिबेर्गृहम् ।\nतं दृष्ट्वा विधिवच्चैव कृत्वातिथ्यं महामनाः २१।\nशिबिः संपृच्छयामास देशानां हितकारणम् २२।\nउंछवृत्तिरुवाच-\nके देशाः के जनपदाः के शैलाः केऽपि चाश्रमाः ।\nपुण्या द्विजवर प्रीत्या मह्यं निर्देष्टुमर्हसि २३।\nसिद्ध उवाच-\nते देशास्ते जनपदास्ते शैलास्तेऽपि चाश्रमाः ।\nपुण्यास्त्रिपथगा येषां मध्ये नित्यं सरिद्वरा २४।\nतपसा ब्रह्मचर्येण यज्ञैस्त्यागेन वा पुनः ।\nगतिं तां न लभेज्जंतुर्गंगां संसेव्य यां लभेत् २५।\nस्नातानां तत्र पयसि गांगेये नियतात्मनाम् ।\nतुष्टिर्भवति या पुंसां न सा क्रतुशतैरपि २६।\nअपहृत्य तमस्तीव्रं यथा भात्युदये रविः ।\nतथापहृत्य पाप्मानं भाति गंगाजलाप्लुतः २७।\nअग्निं प्राप्य यथा विप्र तूलराशिर्विनश्यति ।\nतथा गंगावगाहश्च सर्वं पापं व्यपोहति २८।\nयस्तु सूर्यांशुसंतप्तं गांगेयं सलिलं पिबेत् ।\nस गोनीहारनिर्मुक्तः पावकाद्धि विशिष्यते २९।\nचांद्रायणसहस्रं तु पादेनैकेन यः पुमान् ।\nसंप्लुतश्चापि गंगायां यो नरः स विशिष्यते ३०।\nलंबेदधःशिरा यस्तु वर्षाणामयुतं नरः ।\nमासमेकं तु गंगांभः सेवते यो नरोत्तमः ३१।\nब्रह्महत्याविनिर्मुक्तो याति विष्णोरनामयम् ।\nइयं वेणीसमा पुण्या पवित्रा पापनाशिनी ३२।\nयस्याः स्मरणमात्रेण बालहा मुच्यते क्षणात् ।\nस प्रयागस्तीर्थराजो वैष्णवानां हि दुर्ल्लभः ३३।\nस्नात्वा यत्र नरश्रेष्ठ वैकुंठे सत्वरं व्रजेत् ।\nप्रियाप्रिये न जानाति धर्माधर्मौ न विंदति ३४।\nस्नात्वा चैव तु गंगायां महापापात्प्रमुच्यते ३५।\nगंगागंगेति यो ब्रूयाद्योजनानां शतैरपि ।\nमुच्यते सर्वपापेभ्यो विष्णुलोकं स गच्छति ३६।\nब्रह्महा चैव गोघ्नो वा सुरापी बालघातकः ।\nमुच्यते सर्वपापेभ्यो दिवं याति च सत्वरम् ३७।\nदर्शनं माधवस्याथ वरस्य दर्शनं तथा ।\nवेण्यां स्नानं प्रकुर्वाणो वैकुंठं प्रति गच्छति ३८।\nउदिते च यथा सूर्ये विलयं याति वै तमः ।\nतथैव तस्यां पापानि नश्यंति स्नानमात्रतः ३९।\nगंगाद्वारे कुशावर्ते गल्लिके(बिल्वके?) नीलपर्वते ।\nस्नात्वा कनखले तीर्थे पुनर्जन्म न विद्यते ४०।\nएवं ज्ञात्वा नरश्रेष्ठो गंगास्नायी पुनःपुनः ।\nस्नानमात्रेण भो राजन्मुच्यते किल्बिषादतः ४१।\nदेवानां प्रवरो विष्णुर्यज्ञानां चाश्वमेधकः ।\nअश्वत्थः सर्ववृक्षाणां नदी भागीरथी सदा ४२।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे गंगामाहात्म्यंनामैकाशीतितमोऽध्यायः ८१।"
  }
]
[
  {
    "text": "नारद उवाच-\nत्रिस्पृशाख्यं व्रतं ब्रूहि सर्वेश्वर विशेषतः ।\nयच्छ्रुत्वा मुच्यते लोकः कर्मबंधनतः क्षणात् १।\nमहादेव उवाच-\nसर्वपापौघशमनं महादुःखविनाशनम् ।\nशृणु कृष्णावतारं त्वं त्रिस्पृशाख्यं महाव्रतम् २।\nकामदं सस्पृहाणां तु निस्पृहाणां तु मोक्षदम् ।\nत्रिस्पृशाख्यं व्रतं विप्र शृणुष्व गदतो मम ३।\nप्रत्यक्षमर्चितस्तेन कलिकाले च केशवः ।\nत्रिस्पृशा कीर्तनं नित्यं यः करोति महामुने ४।\nन पुरश्चरणे चीर्णे सर्वपापक्षयो भवेत् ।\nत्रिस्पृशा नाममात्रेण क्षीयते नात्र संशयः ५।\nनागमैर्न पुराणाद्यैर्न मखैस्तीर्थकोटिभिः ।\nबहुभिर्व्रतसंघैश्च पूजितैस्त्रिदशैरपि ६।\nमोक्षो भवति विप्रेन्द्र त्रिस्पृशा न कृता यदि ।\nमोक्षार्थे देवदेवेन दृष्टा वै वैष्णवी तिथिः ७।\nद्विजानां दुर्विदं सांख्यं कलिकाले विशेषतः ।\nअनिग्रहश्चेंद्रियाणां स्थिरत्वं मनसो नहि ८।\nविषयैर्विप्रयुक्तानां ध्यानधारणवर्जिनाम् ।\nकामभोगप्रसक्तानां त्रिस्पृशा मोक्षदायिनी ९।\nमह्यं चैव पुरा प्रोक्ता चतुर्वक्त्रस्य सागरे ।\nक्षीरोदे प्रणतानां तु मत्स्यरूपेण चक्रिणा १०।\nत्रिस्पृशां ये करिष्यंति विषयैरपि संयुताः ।\nतेषामपि मया दत्तो मोक्षः सांख्यविवर्जिनाम् ११।\nकामभोगप्रसक्तानां त्रिस्पृशा मोक्षदायिनी ।\nबहुभिर्मुनिसंघैश्च कृतेयं च महामुने १२।\nकार्त्तिके शुक्लपक्षे तु त्रिस्पृशा जायते यदि ।\nसोमेन सोमजेनापि पापकोटिविनाशिनी १३।\nयस्या उपोषणकृतो हत्यायुक्त महेशितुः ।\nहस्ताद्ब्रह्मकपालं तु तत्क्षणात्पतितं भुवि १४।\nकलिकल्मषकोट्यौघैर्मुक्ता देवी त्रिमार्गगा ।\nउपदेशान्माधवस्य त्रिस्पृशा समुपोषणात् १५।\nहत्याष्टौ बाहुवीर्यस्य पूर्वजाता महामुने ।\nगता भृगूपदेशेन त्रिस्पृशा समुपोषणात् १६।\nशतायुधेन विप्रेंद्र निहतो ब्राह्मणो वने ।\nब्रह्महत्याविनिर्मुक्तः त्रिस्पृशा समुपोषणात् १७।\nजीवोपदेशाच्छक्रस्य हत्या नमुचिसंभवा ।\nविनष्टा मुनिमुख्येन्द्र त्रिस्पृशा समुपोषणात् १८।\nब्रह्महत्यादि पापानि त्रिस्पृशासमुपोषणात् ।\nविलयं यांति विप्रेंद्र पापेष्वन्येषु का कथा १९।\nन प्रयागे न काश्यां तु गोमत्यां कृष्णसंनिधौ ।\nमोक्षो भवति विप्रेंद्र त्रिस्पृशा यदि नो कृता २०।\nमरणाच्च प्रयागे तु गोमत्यां कृष्णसन्निधौ ।\nस्नानमात्रेण गोमत्यां मुक्तिर्भवति शाश्वती २१।\nगृहेपि जायते मुक्तिस्त्रिस्पृशा समुपोषणात् ।\nविषये वर्त्तमानस्य कामभोगान्वितस्य च २२।\nनिवृत्तविषयस्यापि मुक्तिः सांख्येन दुर्ल्लभा ।\nतस्मात्कुरुष्व विप्रेंद्र त्रिस्पृशां मोक्षदायिनीम् २३।\nनारद उवाच-\nकीदृशं तत्सुरश्रेष्ठ त्रिस्पृशाख्यं महाव्रतम् ।\nमुक्तिदं यद् द्विजातीनां त्वया प्रोक्तं ममाधुना २४।\nमहादेव उवाच-\nजाह्नव्यै सा पुरा विप्र त्रिस्पृशा माधवेन तु ।\nप्राची सरस्वती तीरे कथिता त्वनुकंपया २५।\nजाह्नव्युवाच-\nकलिकल्मष कोट्यौघैर्ब्रह्महत्यादिकैर्युताः ।\nकलिकाले हृषीकेश स्नानं कुर्वंति मज्जले २६।\nतेषां पापशतैर्दोषैर्देहो मे कलुषी कृतः ।\nकथं यास्यति मे देव पातकं गरुडध्वज २७।\nप्राचीमाधव उवाच-।\nकथयामि न संदेहो मा पुत्रि रोदनंकुरु ।\nश्यामोवटस्तु मे स्थानं प्राचीदेवी ममाग्रतः २८।\nवहते ब्रह्मतनया दृष्ट्वाग्रे च सुरेश्वरीम् ।\nस्नानं कुरुष्व नित्यं त्वं त्वत्र पूता भविष्यसि २९।\nयत्र ब्रह्मसुता प्राची तत्राहं नात्र संशयः ।\nतीर्थकोटिशतैर्युक्तः सुरैः सह वसाम्यहम् ३०।\nपवित्रं मत्प्रियं स्थानं हत्याकोटिविनाशनम् ।\nसंतुष्टेन मया दत्तं यस्मात्प्राणाधिकासि मे ३१।\nतीर्थकोटिसहस्राणि नित्यं तिष्ठंति जाह्नवि ।\nप्राचीसरस्वती तोये सर्वदैव ममाज्ञया ३२।\nब्रह्मवधात्सुरापानात्गोधवाद्वृषलीवधात् ।\nब्रह्मस्वहरणादेव मातापित्रोस्त्वपूजनात् ३३।\nचक्रियानाद्गुरुद्रोहादभक्ष्यस्य च भक्षणात् ।\nसर्वपापस्य करणात्प्राची ब्रह्मसुता सुते ३४।\nव्यपोहयति पापानि सकृत्स्नानेन मेऽग्रतः ।\nकुरु स्नानं सरिच्छ्रेष्ठे विपापा त्वं भविष्यसि ३५।\nजाह्नव्युवाच-\nनाहं शक्नोमि देवेश आगंतुं नित्यमेव हि ।\nकथं नश्यंति पापानि कथयस्वेह माधव ३६।\nप्राचीमाधव उवाच-\nन शक्नोषि यदागंतुं नित्यमेव हि जाह्नवि ।\nतदान्यत्संप्रवक्ष्यामि यस्मान्मत्पादसंभवा ३७।\nसरस्वत्यधिका या च तीर्थकोटिशताधिका ।\nमखकोट्यधिका वापि व्रतदानाधिका च या ३८।\nजपहोमाधिका या च चतुर्वर्गफलप्रदा ।\nसांख्ययोगाधिका या च त्रिस्पृशा क्रियतां शुभा ३९।\nयस्मिन्मासे समायाति सिता च यदि वासिता ।\nकर्तव्या सा सरिच्छ्रेष्ठे कृते पापात्प्रमुच्यते ४०।\nजाह्नव्युवाच-।\nकीदृशी त्रिस्पृशा देव ममाख्याहि सुमाधव ।\nईदृशो महिमा यस्यास्त्वया प्रोक्तो ममाधुना ४१।\nदशम्येकादशीभद्रा दिनैकस्मिन्यदा भवेत् ।\nत्रिस्पृशा सा भवेद्देव वान्यथा वद मे प्रभो ४२।\nकृष्ण उवाच-।\nआसुरी त्रिस्पृशा देवी या त्वया परिकीर्तिता ।\nवर्जनीया प्रयत्नेन वृत्तिहीनो यथा पतिः ४३।\nअसुराणां तु सा प्रोक्ता आयुर्बलविनाशिनी ।\nवर्जनीया प्रयत्नेन यथा नारी रजस्वला ४४।\nस्वजातिं च परित्यज्य या गताधमजातिषु ।\nसैव त्याज्यं विशेषेण दशमीयुक्तं हि मद्दिनम् ४५।\nयथा रजस्वलासंगाद्दूष्यंते ज्ञानवर्जिताः ।\nतथैव दशमीयुक्तं मद्दिनं दूषितं नृणाम् ४६।\nहत्यायुतशतं हंति त्रिस्पृशा समुपोषिता ।\nएकादशी द्वादशी च रात्रिशेषे त्रयोदशी ४७।\nत्रिस्पृशा सा तु विज्ञेया दशमीसहिता न हि ।\nकृत्वापराधं मुच्येत प्रायश्चित्ते कृते नरः ४८।\nदशमीवेधजं दोषं न क्षमामि सुरापगे ।\nभुक्तं हालाहलं तेन विषस्य भक्षणं कृतम् ४९।\nदशमीमिश्रितं येन कृतमेकादशीव्रतम् ।\nइति मत्वा न कर्त्तव्यं मद्दिनं दशमीयुतम् 6.34.५०।\nजन्मकोटिकृतंपुण्यं संतानं याति संक्षयम् ।\nपातयेत्स्वकुलं स्वर्गान्नयते रौरवादिकम् ५१।\nस्वदेहं शोधयित्वा तु कर्त्तव्यो मम वासरः ।\nवृद्धौ त्याज्या विना वेधाच्छ्रवणादिषु संयुता ५२।\nजन्मपुण्यं क्षयं याति एकादश्युपवासिनाम् ।\nसंवृद्धौ तु विशेषेण संदेहे समुपस्थिते ५३।\nममाज्ञया च कर्त्तव्या द्वादशीवल्लभा मम ५४।\nजाह्नव्युवाच-\nकरिष्येऽहं जगन्नाथ त्रिस्पृशां वचनात्तव ।\nसर्वपापविनिर्मुक्ता भविष्यामि तवाज्ञया ५५।\nश्रीकृष्ण उवाच-\nस्वस्थानं गच्छ भद्रं ते न भीः कार्या कदाचन ।\nतव देवि सरिच्छ्रेष्ठे न पापं संक्रमिष्यति ५६।\nस्नात्वा सरस्वतीतोये येऽर्चयित्वा च माधवम् ।\nप्रणमंति जगन्नाथं ते यांति परमां गतिम् ५७।\nजाह्नव्युवाच-।\nविधानं ब्रूहि मे ब्रह्मन्सर्वस्वेन करोम्यहम् ।\nप्रसादयामि देवेशं दामोदरमनामयम् ५८।\nप्राचीमाधव उवाच-।\nशृणु देवि प्रवक्ष्यामि त्रिस्पृशाया विधानकम् ।\nयं श्रुत्वापि सरिच्छ्रेष्ठे मुच्यते पातकैर्नरः ५९।\nपलेन च पलार्धेन तदर्द्धेनापि वापगे ।\nप्रतिमा मम सौवर्णा कार्या विभवसारतः ६०।\nपात्रं ताम्रमयं कार्यं तिलैस्तु परिपूरितम् ।\nसजलं तु घटं शुभ्रं पंचरत्नसमन्वितम् ६१।\nवेष्टितं पुष्पमालाभिः कर्पूरागुरुवासितम् ।\nन्यसेद्दामोदरं पश्चात्स्नापयित्वा विलिप्य च ६२।\nपरिधानं ततः कार्यं वस्त्रयुग्मेन चान्वितम् ।\nमंत्रैस्तु पूजनं कार्यं पुराणैः समुदीरितैः ।\nपुष्पैः कालोद्भवैः शुभ्रैस्तुलसीपत्रैश्च कोमलैः ६३।\nछत्रं तु विष्णवे दद्यात्पादुकाभ्यां सुसंयुतम् ।\nनिवेद्यानि मनोज्ञानि फलानि सुबहून्यपि ६४।\nउपवीतं तु दातव्यं सोत्तरीयं नवं दृढम् ।\nवैणवं दापयेद्दंडं सुरूपं सोन्नतं दृढम् ६५।\nदामोदराय वै पादौ जानुनी माधवाय च ।\nगुह्यं कामप्रदायेति कटिं वामनमूर्तये ६६।\nपद्मनाभाय नाभिं तु जठरं विश्वयोनये ।\nहृदयं ज्ञानगम्याय कंठं वैकुंठगामिने ६७।\nसहस्रबाहवे बाहू चक्षुषी योगरूपिणे ।\nसंपूज्य विधिवद्भक्त्या दद्यादर्घं विधानतः ६८।\nशुभ्रेण नालिकेरेण शंखोपरि स्थितेन हि ।\nसूत्रैरावेष्टितेनैव हस्तयोरुभयोरपि ६९।\nस्मृतो हरसि पापानि यदि नित्यं जनार्दन ।\nदुःस्वप्नं दुर्निमित्तानि मनसा दुर्विचिन्विता ७०।\nनारकं तु भयं देव भयदुर्गतिसंभवम् ।\nयन्मम स्यान्महादेव ऐहिकं पारलौकिकम् ७१।\nतेन देवेश मां रक्ष गृहाणार्घं नमोस्तु ते ।\nकृपादृष्टिः सदैवास्तु दामोदर ममोपरि ७२।\nधूपं दीपं च नैवेद्यं कुर्यान्नीराजनं ततः ।\nशीर्षोपरि सरिच्छ्रेष्ठे भ्रामयेद्वारिजं हरेः ७३।\nकृत्वा विधानमेतद्धि पूजयेत्स्वगुरुं ततः ।\nदद्यात्सुवर्णं वस्त्राणि सोष्णीषं चैव कंचुकम् ७४।\nउपानहोऽपि छत्रं च मुद्रिकां च कमंडलुम् ।\nभोजनं चैव तांबूलं सप्तधान्यं च दक्षिणाम् ७५।\nगुरुं संपूज्य देवेशं कुर्याज्जागरणं हरेः ।\nगीतनृत्यसमायुक्तं तथा शास्त्रसमन्वितम् ७६।\nनिशांते चैव देवाय दत्वा चार्घं विधानतः ।\nस्नानादिकां क्रियां कृत्वा भुंजीयाद्वाडवैः सह ७७।\nशिव उवाच-\nद्विजैतत्त्रिस्पृशाख्यानमद्भुतं रोमहर्षणम् ।\nश्रुत्वा तु लभते पुण्यं गंगां स्नानसमुद्भवम् ७८।\nअश्वमेधसहस्राणि वाजपेयशतानि च ।\nतत्फलं समवाप्नोति त्रिस्पृशा समुपोषणात् ७९।\nपितृपक्षो मातृपक्षस्तथा चैवात्मपक्षकः ।\nतैः सर्वैः सह संमुक्तो विष्णुलोके महीयते ८०।\nतीर्थकोटिषु यत्पुण्यं क्षेत्रकोटिषु यत्फलम् ।\nतत्फलं समवाप्नोति त्रिस्पृशा समुपोषणात् ८१।\nब्राह्मणा येऽपि कुर्वंति क्षत्रियाः कृष्णमानसाः ।\nवैश्या वा शूद्रजन्मानो ये तथा चान्यजातयः ८२।\nते सर्वे मुक्तिमायांति भुवं त्यक्त्वा द्विजोत्तम ।\nमंत्राणां मंत्रराजोऽथ यथा स्याद्द्वादशाक्षरः ८३।\nव्रतानां च यथा चैषा येन वै त्रिस्पृशा कृता ।\nब्रह्मणा च कृता पूर्वं पश्चाद्राजर्षिभिः कृता ८४।\nअन्येषां का कथा वत्स त्रिस्पृशा मुक्तिदायिनी ।\nअनेन विधिना ब्रह्मंस्त्रिस्पृशासंभवं व्रतम् ८५।\nयः करोति नरो भक्त्या शृणु वक्ष्यामि तत्फलम् ।\nगंगावगाहने ब्रह्मन्वाराणस्यां तु यत्फलम् ८६।\nमन्वंतरसहस्रैस्तु त्रिस्पृशाकारको हि तत् ।\nप्राची च यमुना स्नाने वर्षैर्यत्कोटिभिः फलम् ८७।\nतत्फलं समवाप्नोति त्रिस्पृशाव्रतकृन्नरः ।\nतत्फलं तु कुरुक्षेत्रे सूर्यग्रहणकोटिभिः ८८।\nहेमभारशतैर्दानैस्त्रिस्पृशाकरणेन तत् ।\nपापकोटिसहस्राणि हत्याकोटिशतानि च ८९।\nएकेनैवोपवासेन क्रियते भस्मसाद्द्रुतम् ।\nत्रिस्पृशाया व्रतं यत्तु अगतीनां गतिप्रदम् ९०।\nगतिमिच्छंति विप्रर्षे महत्पापशतानि च ।\nस्वयं कृष्णेन कथितं पाराशर्यस्य चाग्रतः ९१।\nप्रकाशयति यश्चेदं लिखित्वा वैष्णवं द्विजे ।\nपापोघैर्ग्रथितस्यापि तस्य मुक्तिर्भविष्यति ९२।\nपुण्यैरवाप्यते विद्वन्मन्वंतरशतैरपि ।\nत्रिस्पृशा दुर्लभा लोके प्राप्यते नैव मानवैः ९३।\nकलौ ये त्रिस्पृशां लब्ध्वा न कुर्वंति नराधमाः ।\nतेषां जन्मफलं चैव जीवितं विफलं भवेत् ९४।\nप्रेतत्वं तैः समुत्तीर्णं विना श्राद्धैर्विना सुतैः ।\nकृता यैस्त्रिस्पृशा विद्वन्सकृत्प्राप्य कलौ युगे ९५।\nइति श्रीपाद्मे महापुराणे पंचपंचाशत्सहस्रसंहितायां उत्तरखण्डे उमापतिनारदसंवादे त्रिस्पृशाख्यानंनाम चतुस्त्रिंशोऽध्यायः ३४।"
  }
]
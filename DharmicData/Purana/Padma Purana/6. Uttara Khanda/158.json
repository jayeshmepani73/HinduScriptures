[
  {
    "text": "महादेव उवाच।\nपिप्पलादात्ततस्तीर्थे पिचुमंदार्कमुत्तमम् ।\nतीर्थं साभ्रमती तीरे व्याधिदौर्गंध्यनाशनम् १।\nपुरा कोलाहले युद्धे दानवैर्निर्जिताः सुराः ।\nवृक्षेषु विविशुस्तत्र सूक्ष्माः प्राणपरीप्सया २।\nतत्र बिल्वे स्थितः शंभुरश्वत्थे हरिरव्ययः ।\nशिरीषेऽभूत्सहस्राक्षो निंबे देवः प्रभाकरः ३।\nएवमादि यथायोग्यं वृक्षेषु विबुधास्तथा ।\nयावत्कोलाहलो दैत्यो विष्णुना प्रभविष्णुना ४।\nहतो महाहवे तावत्स्थितास्ते वृक्षमाश्रिताः ।\nयेनयेन हि यो वृक्षो विबुधेन समाश्रितः ५।\nस तु तन्मयतां यातस्तस्मात्तं न विनाशयेत् ।\nइति सूर्य्यस्य विश्रामात्पिचुमंदार्कमुत्तमम् ६।\nतीर्थंरोगहरं स्नानात्साभ्रमत्यास्तटेऽभवत् ।\nअत्र गत्वा विशेषेण तं रविं यदि पूजयेत् ७।\nपूजयित्वा सुरश्रेष्ठे लभते वांछितं फलम् ।\nअत्र द्वादशनामानि गत्वा ये वै पठंति च ८।\nते नराः पुण्यकर्माणो यावज्जीवं न संशयः ।\nआदित्यं भास्करं भानुं रविं विश्वप्रकाशकम् ९।\nतीक्ष्णांशुं चैव मार्तंडं सूर्यं चैव प्रभाकरम् ।\nविभावसुं सहस्राक्षं तथा पूषणमेव च १०।\nएवं द्वादशनामानि यः पठेत्प्रयतः सुधीः ।\nधनं वै पुत्रपौत्रांश्च लभते नगनंदिनि ११।\nएकैकं नाम आश्रित्य योऽर्चयेत नरो भुवि ।\nसप्तजन्मभवेद्विप्रो धनाढ्यो वेदपरागः १२।\nक्षत्रियो लभते राज्यं वैश्यो धनमवाप्नुयात् ।\nशूद्रो वै लभते भक्तिं तस्मात्सूक्तं परं जपेत् १३।\nनिंबार्कतः परं तीर्थं न भूतं न भविष्यति ।\nअत्र स्नात्वा च पीत्वा च मुक्तिभागी भवेद्ध्रुवम् १४।\nइति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमामहेश्वरसंवादे निंबार्कदेवतीर्थंनामाष्टपंचाशदधिक शततमोऽध्यायः १५८।"
  }
]
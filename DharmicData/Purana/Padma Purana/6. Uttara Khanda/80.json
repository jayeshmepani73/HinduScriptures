[
  {
    "text": "श्रीपार्वत्युवाच-\nअहो विष्णोश्च माहात्म्यं वद विश्वेश्वर प्रभोः ।\nयन्माहात्म्यं पुनः श्रुत्वा न भवे जायते क्वचित् १।\nमहादेव उवाच-\nशृणु सुन्दरि वक्ष्यामि विष्णोर्माहात्म्यमुत्तमम् ।\nश्रुत्वा तु लभते पुण्यं ह्यंते मोक्षमवाप्नुयात् २।\nदेवव्रतं महाप्राज्ञं ध्यानयोगपरायणम् ।\nआश्रयं सर्वशास्त्राणां यतेंद्रियमकल्मषम् ३।\nअप्रधृष्यं महाभागं देवैरपि सवासवैः ।\nसत्यसंधं जितक्रोधं समत्वे परिनिष्ठितम् ४।\nनारायणे जगन्नाथे शरण्ये भक्तवत्सले ।\nपरां निष्ठामनुप्राप्तं वाङ्मनः काय कर्मभिः ५।\nगुणनामाश्रयं शांतं भीष्मं कुरु पितामहम् ।\nप्रणम्य शिरसा भूमौ पप्रच्छेदं युधिष्ठिरः ६।\nयुधिष्ठिर उवाच-\nकेचिदाहुः परं धर्मं केचिदाहुः परं धनम् ।\nकेचिद्दानं प्रशंसंति समुदायं तथापरे ७।\nसांख्यं केचित्प्रशंसंति योगमन्ये तथा परम् ।\nकेचिज्ज्ञानं प्रशंसंति केचिदाहुः परं श्रुतम् ।\nसम्यक्ध्यानं परं केचित्केचिद्वैराग्यमुत्तमम् ८।\nअग्निष्टोमादिकं कर्म तथा केचित्परं विदुः ।\nआत्मज्ञानं परं केचित्समलोष्टाश्मकांचनाः ९।\nयमांश्च नियमांश्चैव केचिद्वैराग्यमुत्तमम् ।\nकारुण्यं च परे केचिदहिंसां च तपस्विनः १०।\nशौचं केचित्परं प्राहुः केचिद्देवार्चनं नराः ।\nव्यामोहं चात्र गच्छंति व्यामुग्धाः पापकर्मभिः ११।\nयदेतेषु परं कृत्यमनुष्ठेयं महात्मभिः ।\nवक्तुमर्हसि धर्मज्ञ सर्वशास्त्रभृतां वर १२।\nमहादेव उवाच-\nभूर्लोके या कथा जाता भैष्मी यौधिष्ठिरी सति ।\nतामहं संप्रवक्ष्यामि लोकानां च हिताय वै ।\nएतान्प्रश्नांस्तदा श्रुत्वा प्राह भीष्मो युधिष्ठिरम् १३।\nभीष्म उवाच-\nश्रूयतामिदमत्यंतं गूढं संसारमोचनम् ।\nश्रोतव्यं यत्त्वया सम्यग्ज्ञातव्यं धर्मनंदन १४।\nअत्रैवोदाहरंतीमं पुण्यं चैव पुरातनम् ।\nपुंडरीकस्य संवादं महर्षेर्नारदस्य च १५।\nब्राह्मणः श्रुतिसंपन्नः पुंडरीको महामतिः ।\nआश्रमे प्रथमे तिष्ठन्गुरूणां वशगः सदा १६।\nजितेंद्रियो जितक्रोधः संध्योपासनतत्परः ।\nवेदवेदांगनिपुणः शास्त्रेषु च विचक्षणः १७।\nसमिद्भिः साधुहव्येन सायंप्रातर्हुतानलः ।\nध्यात्वा जगत्पतिं विष्णुं सम्यगाराधयद्विभुम् १८।\nतपः स्वाध्यायनिरतः साक्षाद्ब्रह्मसुतो यथा ।\nउदकेंधनपुष्पाद्यैरसकृत्पूजयन्गुरुम् १९।\nमातापित्रोश्च शुश्रूषुर्भिक्षाहारी विमत्सरः ।\nब्रह्मविद्यामधीयानः प्राणायामपरायणः २०।\nतस्य सर्वात्मभूतस्य संसारे निस्पृहस्य च ।\nमहात्मनो बुद्धिरासीत्संसारार्णवतारिणी २१।\nमातरं पितरं चैव भातॄनथ सुहृज्जनान् ।\nमित्राणि मातुलांश्चैव सखीन्संबंधिबांधवान् २२।\nधनधान्यसमृद्धं च ग्रहं वा शक्रसंनिभम् ।\nक्षेत्राणि सुमहार्हाणि सर्वसस्योद्भवानि च २३।\nपरित्यज्य महासत्वस्तृणानीव महासुखी ।\nविचचार महीं रम्यां शाकमूलफलाशनः २४।\nगंगां च यमुनां चैव गोमतीमथ गंडिकाम् ।\nशतद्रुं च पयोष्णीं च सरयूं च सरस्वतीम् २५।\nप्रयागं नर्मदां चैव शोणं चैव महानदम् ।\nप्रभासं विंध्यतीर्थानि हिमवत्प्रभवानि च २६।\nआश्रमेषु च यानि स्युर्नैमिषे पुष्करादिषु ।\nकुरुक्षेत्रे च यानि स्युस्तथा गोवर्द्धनादिषु २७।\nअन्यानि सुमहातेजास्तीर्थानि सुसमाहितः ।\nविचचार महायोगी यथाकाले यथाविधि २८।\nकदाचिदात्मवान्धीरः शालग्रामं तपोधनः ।\nपुंडरीको महाभागः पूर्वकर्मवशानुगः २९।\nसंसेव्यमानं मुनिभिस्तत्वविद्भिस्तपोधनैः ।\nमुनीनामास्पदं रम्यं पुराणेष्वपि विश्रुतम् ३०।\nभूषितं चैव चक्राद्यैश्चक्रांकितशिलातलम् ।\nरम्यं विविक्तविस्तीर्णं सदा विष्णुप्रसादकम् ३१।\nकिंच चक्रांकितास्तत्र प्राणिनः पुण्यदर्शनाः ।\nविचिरंति यथाकामं पूण्यतीर्थप्रदर्शिनः ३२।\nतस्मिन्क्षेत्रे महापुण्ये शालिग्रामे महामतिः ।\nस्नात्वा देवह्दे तीर्थे सरस्वत्यां च सुव्रतः ३३।\nजातिस्मर्यां चक्रकुंडे चक्रनद्याश्रितेषु च ।\nतथान्यान्यपि तीर्थानि तस्मिन्नेव चचार सः ३४।\nततः क्षेत्रप्रभावेन तीर्थानां चैव तेजसा ।\nमनःप्रसादमभजत्तस्मिन्नेव महामनाः ३५।\nसोऽपि तीर्थविशुद्धात्मा पुंडरीकस्तपोधनः ।\nतत्रैव वसतिं चक्रे ध्यानयोगपरायणः ३६।\nतत्रैव सिद्धिमाकांक्षन्नाराध्य गरुडध्वजम् ।\nशास्त्रोक्तेन विधानेन भक्त्या परमया पुनः ३७।\nउवास चिरमेकाकी निर्द्वंद्वः सजितेंद्रियः ।\nशाकमूलफलाहारः संतुष्टः समदर्शनः ३८।\nयमैश्चनियमैश्चैव तथैवासनबंधनैः ।\nप्राणायामैश्च तीर्थैश्च प्रत्याहारैश्च संततैः ३९।\nधारणाभिस्तथा ध्यानैः समाधिभिरतंद्रितः ।\nयोगाभ्यासं सदा सम्यक्चक्रे विगतकिल्बिषः ४०।\nवैदिकैश्चांगिकैश्चैव तथा पौराणिकैरपि ।\nआराधयति सर्वेशं ततः शुद्धिमवाप सः ४१।\nरागद्वेषविनिर्मुक्तः स्वधर्मइव रूपवान् ।\nआराधयामास देवं तद्गतेनांतरात्मना ४२।\nतुतोष भगवान्विष्णुः पुंडरीकायतेक्षणः ।\nभगवान्नारदमिति प्रसन्नोऽस्म्यस्य धीमतः ४३।\nततः कदाचित्तं देशं नारदः परमार्थवित् ।\nजगाम सुमहातेजाः साक्षादादित्यसन्निभः ४४।\nतं द्रष्टुकामो भगवान्पुंडरीकं तपोनिधिम् ।\nविष्णुभक्तिपरीतात्मा वैष्णवानां हिते रतः ४५।\nस दृष्ट्वा नारदं प्राप्तं तेजोमंडलमंडितम् ।\nमहामतिर्महोदारः सर्ववेदैकभाजनम् ४६।\nप्रांजलिः प्रणतो भूत्वा प्रहृष्टेनांतरात्मना ।\nअर्घं दत्त्वा विधानेन प्रणाममकरोत्पुनः ४७।\nकोऽयमत्यद्भुताकारस्तेजस्वी हृद्यवेषधृक् ।\nआतोद्यहस्तः सुमुखो जयमंडलमंडितः ४८।\nविवस्वानथवा वह्निरिंद्रो वरुण एव वा ।\nइति संचिंतयन्स्थित्वा जगाद परमद्युतिम् ४९।\nपुंडरीक उवाच-\nको भवानिह संप्राप्तः कुतो वा परमद्युतिः ।\nत्वद्दर्शनं हि भगवन्प्रायेण भुवि दुर्लभम् 6.80.५०।\nनैव दृष्टः पुमान्वापि मया तव समः प्रभो ।\nवक्तुमर्हस्यशेषेण यत्प्रदिष्टं मयानघ ५१।\nनारद उवाच-\nनारदोऽहंमनुप्राप्तस्त्वद्दर्शनकुतूहलात् ।\nप्रभावं भगवद्भक्तं त्वादृशं सततं द्विज ५२।\nस्मृतः संतोषितो वापि पूजितो वा द्विजोत्तमः ।\nपुनाति भगवद्भक्तश्चांडालोऽपि यदृच्छया ५३।\nदासोऽहं वासुदेवस्य देवदेवस्य शार्ङ्गिणः ।\nशंखचक्रगदापाणेस्त्रैलोक्यस्यैकचक्षुषः ५४।\nइत्युक्तो नारदेनासौ भक्तिपर्याकुलात्मना ।\nप्रोवाच मधुरं विप्रं तद्दर्शनसुविस्मितः ५५।\nपुंडरीक उवाच-\nधन्योऽहं देहिनां मध्ये सुपूज्योऽहं सुरैरपि ।\nकृतार्थाः पितरो मेऽद्य संप्राप्तं जन्मनः फलम् ५६।\nअनुगृह्णीष्व देवर्षे त्वद्भक्तस्य विशेषतः ।\nतं करिष्याम्यहं विद्वन्भ्राम्यमाणः स्वकर्मभिः ५७।\nकर्तव्यं परमं गुह्यं उपदेष्टुं त्वमर्हसि ।\nत्वं गतिः सर्वभूतानां वैष्णवानां विशेषतः ५८।\nनारद उवाच-\nअनेकानीह शास्त्राणि कर्माणि च तथा द्विज ।\nधर्मवर्गं बहुविधं तथैव भुवि मानसम् ५९।\nवैलक्षण्यं च जगतस्तस्मादेव द्विजोत्तम ।\nअन्यथा सर्वसत्वानां सुखं वा दुःखमेव च ६०।\nविज्ञानमात्रं क्षणिकं निरात्मकमिदं जगत् ।\nइति कैश्चित्परिज्ञातं बाह्यार्थनिरपेक्षकम् ६१।\nअव्यक्ताज्जायते नित्यं नित्यान्नित्यमिदं जगत् ।\nइत्येवं प्राहुरपरे तत्रैव लयमेति च ६२।\nआत्मनो बहवः प्रोक्ता नित्याः सर्वगतास्तथा ।\nअन्ये मतिमतां श्रेष्ठास्तत्वालोकनतत्पराः ६३।\nयावच्छरीरमात्मानं प्रतिपन्नास्तथापरे ।\nहस्तिकीटादिदेहेऽपि महांतमंडमेव च ६४।\nयथाऽद्यजगतोवृत्तिस्तथा कालांतरेष्वपि ।\nप्रवाहो नित्यमेवैष कः कर्त्तेति च केचन ६५।\nयद्यत्प्रत्यक्षविषयं तत्तदत्र न विद्यते ।\nकुतः स्वर्गादयः संतीत्यन्ये विजितमानसाः ६६।\nनिरीश्वरमिदं प्राहुः सेश्वरं च तथापरे ।\nअत्यंतभिन्नमतयः परमार्थपराङ्मुखाः ६७।\nएवं मन्येऽपि कुहका यथामति यथाश्रुतम् ।\nवदंति विविधैर्भेदैः स्वयुक्ति स्थितिकारकाः ६८।\nतर्केष्ववहितो भूत्वा कथयामि तपोधन ।\nपरमार्थमिमं पुण्यं घोरं संसारनाशनम् ६९।\nतन्मूलमनुजानंति ततो देवादयो नराः ।\nप्रमाणेनोपलभ्यंते न प्रमाणं विमोहितैः ७०।\nअनागतमतीतं च विप्रकृष्टमतीव यत् ।\nन गृहीतं यथाशक्त्या वर्त्तमानार्थनिष्ठितम् ७१।\nआगमो मुनिभिः प्रोक्तो पूर्वरूपक्रमागतः ।\nप्रमाणं स तु विज्ञेयः परमार्थप्रसाधकः ७२।\nयदभ्यासबलाज्ज्ञानं रागद्वेषमलापहम् ।\nउत्पद्यते द्विजश्रेष्ठ सोऽयमागमसंज्ञकः ७३।\nफलं कर्म च यत्तत्वं विज्ञानं दर्शनं विभुम् ।\nजात्यादिकल्पनाहीनं द्वितीयागमलक्षणम् ७४।\nआत्मसंवेदनं नित्यं सनातनमतींद्रियम् ।\nचिन्मात्रममृतं ज्ञेयमनंतमजमव्ययम् ७५।\nव्यक्ताव्यक्तस्वरूपेण व्यक्तस्थितमनंजनम् ।\nव्याप्ता विष्णुरिति ख्यातं ख्यातभिन्नमवस्थितम् ७६।\nयोगिध्येयमविज्ञेयं परमार्थपराङ्मुखैः ।\nलक्ष्यते बुद्धिभिर्भिन्नमभिभिन्नं न चात्मनि ७७।\nशृणुष्वावहितस्तात कथयामि तवानघ ।\nयत्प्रोक्तं ब्रह्मणा पूर्वं पृच्छतो मम सुव्रत ७८।\nकदाचिद्ब्रह्मलोकस्थं ब्रह्माणं च पितामहम् ।\nप्रणिपत्य यथान्यायमपृच्छमजमव्ययम् ७९।\nकिमु ज्ञानं परं प्रोक्तं कश्च योगः परो मतः ।\nएतन्मे तत्त्वतो ब्रह्मन्समाचक्ष्व पितामह ८०।\nब्रह्मोवाच-\nशृणुष्वावहितस्तात ज्ञानयोगमनुत्तमम् ।\nअल्पग्रंथं प्रभूतार्थमदुःखोपासनक्रियम् ८१।\nयः परं परया प्रोक्तः पुरुषः पंचविंशकः ।\nस एव सर्वभूतात्मा तेन इत्यभिधीयते ८२।\nनारायणो जगद्धाम परमात्मा सनातनः ।\nजगतः सृष्टिसंहार परिपालनतत्परः ८३।\nत्रयाणामात्मनां चैको देवदेवः सनातनः ।\nआराध्यः सर्वदा ब्रह्मन्ते पश्यंति जगत्पतिम् ८४।\nयथा जगदवस्थानं यथा कालांतरे पुनः ।\nभूतं भव्यं भविष्यं च विप्रकृष्टं तथैव च ८५।\nस्थूलं सूक्ष्मं तथा चान्यत्पश्यंति ज्ञानचक्षुषा ।\nतच्चित्तास्तद्गतप्राणा नारायणपरायणाः ८६।\nअन्यथा मंदबुद्धीनां प्रतिभाति दुरात्मनाम् ।\nकुतर्कज्ञानदुष्टानां विभक्तेंद्रियवादिनाम् ८७।\nनारद उवाच-\nश्रूयतामन्यदपि वै कथ्यमानं मयानघ ।\nब्रह्मणैव पुरा प्रोक्तं जगतः कारणात्मना ८८।\nदेवानामिंद्रमुख्यानामृषीणां चैव सुव्रत ।\nहितानि कथयामास पृच्छतां कमलासनः ८९।\nब्रह्मोवाच-\nनारायणपरो धर्मस्तथालोकाश्च शाश्वताः ।\nनारायणपरा यज्ञाः शास्त्राणि विविधानि च ९०।\nवेदाः सांगास्तथा चान्ये विष्णुर्विश्वेश्वरो हरिः ।\nपृथिव्यादीनि विबुधाः पंचभूतानि सोऽव्ययः ९१।\nसर्वं विष्णुमयं ज्ञेयं विबुधैः सकलं जगत् ।\nतथापि मानुषाः पाप न जानंति विमोहिताः ९२।\nतस्यैव मायया व्याप्तं चराचरमिदं जगत् ।\nतन्मनास्तद्गतप्राणो जानाति परमार्थवित् ९३।\nईश्वरः सर्वभूतानां विष्णुस्त्रैलोक्यपालकः ।\nतस्मिन्नेतज्जगत्सर्वं तिष्ठति प्रभवत्यपि ९४।\nजगत्संहरते रुद्रः पालने विष्णुरुच्यते ।\nउत्पत्तौ चाहमेवात्र तथान्ये लोकपालकाः ९५।\nसर्वाधारो निराधारः सकलो निष्कलस्तथा ।\nअणुर्महांस्तथाप्यन्यत्तस्माच्च परतः परः ९६।\nतमेव शरणं यात सर्वसंहारकर्मगम् ।\nस पिता जनितास्माकं कीर्तितो मधुसूदनः ९७।\nएवमुक्ताः सुराः सर्वे ब्रह्मणा पद्मयोनिना ।\nप्रणेमुः सर्वलोकेशं देवं विष्णुं जनार्दनम् ९८।\nतस्मात्त्वमपि विप्रर्षे नारायणपरो भव ।\nतदन्यः को महोदारः प्रार्थितं दातुर्महति ९९।\nपितरं मातरं चैव तमेव पुरुषोत्तमम् ।\nपरिगृह्णीष्व लोकेशं देवदेवं जगत्पतिम् 6.80.१००।\nअग्निकार्येण वै तेन तपसाध्ययनेन वै ।\nतोषयेद्देवदेवेशं गुरुं नित्यमतंद्रितः १०१।\nस्वर्गे क्षयं तथा भोगमनुष्ठेयं तथैव च ।\nपरिगृह्णीष्व विप्रर्षे तमेव पुरुषोत्तमम् १०२।\nकिं तेन मंत्रैर्बहुभिः किं तेन बहुभिर्व्रतैः ।\nॐ नमोनारायणायेति मंत्रः सर्वार्थसाधकः १०३।\nचीरवासा जटी विप्र दंडीमुंडित एव वा ।\nविभूषितो वा विप्रेंद्र न लिंगं धर्मकारणम् १०४।\nये नृशंसा दुरात्मानः पापाचारपराः सदा ।\nतेपि यांति परं स्थानं नारायणपरायणाः १०५।\nलिप्यंते न च पापौघैर्वैष्णवं वीतकिल्बिषाः १०६।\nपुनंति सकलं लोकं अहिंसाजितमानसाः १०७।\nक्षत्रबंधुरिति ख्यातो राजा प्राणिविहिंसकः ।\nप्राप्तवान्परमं धाम वैष्णवं केशवालयात् १०८।\nअंबरीषो महासत्वो राजा परमतत्ववित् ।\nहृषीकेशं समाराध्य वैष्णवं पदमाप्तवान् १०९।\nअन्ये ब्रह्मर्षयः शांता बहवः संशितव्रताः ।\nध्यात्वा च परमात्मानं संसिद्धिं परमां गताः ११०।\nप्रह्लादः परमाह्लादः पुरा नारायणं हरिम् ।\nसेवितोऽभ्यर्चितो ध्यातस्तेनैव परिरक्षितः १११।\nभरतो नाम तेजस्वी राजा परमधार्मिकः ।\nउपास्यैनं चिरं कालं परां मुक्तिमवाप्तवान् ११२।\nब्रह्मचारी गृहस्थो वा वानप्रस्थोऽथ भिक्षुकः ।\nकेशवाराधनं हित्वा नैव यांति परां गतिम् ११३।\nजन्मांतरसहस्रेषु यस्य स्यान्मतिरीदृशी ।\nदासोऽहं विष्णुभक्तानामिति सर्वार्थसाधकः ११४।\nस याति विष्णुसालोक्यं पुरुषो नात्र संशयः ।\nकिं पुनस्तद्गतप्राणाः पुरुषाः संशितव्रताः ११५।\nअनन्यमानसैर्नित्यं ध्यातव्यस्तत्वचिंतकैः ।\nनारायणो जगद्व्यापी परमात्मा सनातनः ११६।\nभीष्म उवाच-\nइत्येवमुक्त्वा देवर्षिस्तत्रैवांतरधीयत ।\nपरोपकारनिरतो नारदः परमार्थवित् ११७।\nपुंडरीकोऽपि धर्मात्मा नारायणपरायणः ।\nॐ नमो नारायणायेति मंत्रमष्टाक्षरं जपन् ११८।\nप्रसीद मम विश्वात्मन्निति वाचं वदन्सदा ।\nहृत्पुंडरीके गोविंदं प्रतिष्ठाप्यामृतात्मकम् ११९।\nतपस्वी विमले सौम्ये शालग्रामे तपोधनः ।\nउवास चिरमेकाकी निर्द्वंद्वो निष्परिग्रहः १२०।\nस्वप्नेऽपि केशवान्नान्यत्पश्यतीति महामतिः ।\nनिद्रापि नैव तस्यासीत्पुरुषार्थविरोधिनी १२१।\nतपसा ब्रह्मचर्येण शौचेन च विशेषतः ।\nजन्मजन्मांतरारूढे संस्कारे च यथा तथा १२२।\nप्रसादाद्देवदेवस्य सर्वलोकस्य साक्षिणः ।\nअवाप परमां सिद्धिं वैष्णवीं वीतकिल्बिषः १२३।\nशंखचक्रगदापाणिं पीतवाससमच्युतम् ।\nश्यामलं पुंडरीकाक्षं स ददर्श सदाकृतिम् १२४।\nसिंहा व्याघ्रास्तथा चान्ये मृगाः प्राणिविहिंसकाः ।\nविरोधं सहजं हित्वा समेतास्तस्य संनिधौ १२५।\nविचरंति यथाकामं प्रसन्नेंद्रियवृत्तयः ।\nपरस्परहितं रम्यं संप्राप्तं पांडुनंदन १२६।\nतथा प्रसन्नं सलिलं सरसां सरितामपि ।\nऋतवः सुप्रन्नाश्च विमलेंद्रियसंयुताः १२७।\nमारुताश्च सुखस्पर्शा वृक्षाः पुष्पफलान्विताः ।\nआनुकूल्यं ययुः सर्वे पदार्थास्तस्य धीमतः १२८।\nप्रसन्नमभवत्तस्मै प्रसन्नं सचराचरम् ।\nप्रसन्ने देवदेवेशे गोविंदे भक्तवत्सले १२९।\nततः कदाचिद्भगवान्पुंडरीकस्य धीमतः ।\nआविरासीज्जगन्नाथः पुंडरीकायतेक्षणः १३०।\nशंखचक्रगदापाणिः पीतवासाः समुज्ज्वलः ।\nपुंडरीकविशालाक्षश्चंद्रबिंबनिभाननः १३१।\nकिंकिणीकुंडली हारी केयूरी कटिसूत्रवान् ।\nश्रीवत्सांकः पीतवासाः कौस्तुभेन विभूषितः १३२।\nवनमालापरीतांगः स्फुरन्मुकुटकुंडलः ।\nस्फुरता ब्रह्मसूत्रेण मुक्तादामविलंबिना १३३।\nविराजमानो देवेशश्चामरव्यजनादिभिः ।\nदेवैः सिद्धैः सदेवेंद्रैर्गंधर्वैर्मुनिभिर्वरैः १३४।\nयक्षैर्नागवरैश्चैवसेव्यमानोऽप्सरोगणैः ।\nतं दृष्ट्वा देवदेवेशं पुंडरीकोऽनघः स्वयम् १३५।\nततो बुद्ध्या महात्मानं तुष्टाव च जनार्दनम् ।\nप्रांजलिः प्रणतो भूत्वा प्रहृष्टेनांतरात्मना १३६।\nपुंडरीक उवाच-\nनमोऽस्तु विष्णवे तुभ्यं सर्वलोकैकचक्षुषे ।\nनिरंजनाय नित्याय निर्गुणाय महात्मने १३७।\nत्वमीशः सर्वभूतानां तथैव च निरीश्वरः ।\nतथाभयार्तिनाशायगोविंदोगरुडध्वजः १३८।\nअनुग्रहेणभूतानांअनेकाकारधारिणे ।\nत्वयि सर्वमिदं प्राहुस्त्वन्मयं चैव केवलम् १३९।\nत्वमस्माज्जगतो भिन्नो निर्मितं च जगत्त्वया ।\nनमोस्तु नाभिप्रसवनलिनाय नमो नमः १४०।\nनमः समस्तवेदांतविश्रुतात्मविभूतये ।\nत्वमेव सर्वदेवेश कारणं कैटभार्दन १४१।\nप्रसीद हृदयावास शंखचक्रगदाधर ।\nनमः समस्तभूतानामादिभूताय भूभृते १४२।\nअनेकरूपरूपाय विष्णवे प्रभविष्णवे ।\nयस्य ब्रह्मादयो देवा न विदंति सुरेश्वराः १४३।\nमहिमानं तपोमेयं तस्मै तुभ्यं नमाम्यहम् ।\nवाचामगोचरो यस्य महिमा तव नाप्यते १४४।\nजात्यादिभिरसंस्पृष्टः सदा ध्येयोऽसि तत्त्वतः ।\nतथा विभेदरूपेण भक्तानामनुकंपया १४५।\nमत्स्यकूर्मादिरूपेण दृश्यसे पुरुषोत्तम ।\nभीष्म उवाच-\nपुंडरीको जगन्नाथं संस्तुवन्पुरुषोत्तमम् १४६।\nतमेवालोकयद्वीर चिरप्रार्थितदर्शनम् ।\nतमाह भगवान्विष्णुः पद्मनाभस्त्रिविक्रमः १४७।\nपुंडरीकं महाभागं तथा गंभीरया गिरा १४८।\nश्रीभगवानुवाच-\nप्रीतोऽस्मि वत्स भद्रं ते पुंडरीक महामते ।\nवरं वृष्णीष्व दास्यामि यत्ते मनसि वर्त्तते १४९।\nएतच्छ्रुत्वा तु वचनं देवदेवस्य भाषितम् ।\nएवं विज्ञापयामास पुंडरीको महामतिः 6.80.१५०।\nपुंडरीक उवाच-\nक्वाहमत्यंत दुर्बुद्धिः क्व भवंतो हितैषिणः ।\nयद्धितं मम देवेश तदाज्ञापय माधव १५१।\nएवमुक्तः स भगवान्सुप्रीतश्च ततोऽब्रवीत् ।\nपुंडरीकं महाभागं कृतांजलिमुपस्थितम् १५२।\nआगच्छ कुशलं तेऽस्तु मयैव सह सुव्रत ।\nउपकारी च नित्यात्मा मया त्वं सर्वदा सह १५३।\nभीष्म उवाच-\nएवमुक्तवति प्रीत्या श्रीधरे भक्तवत्सले ।\nदिवि दुंदुभयो नेदुः पुष्पवर्षं पपात ह १५४।\nब्रह्मादयस्तथा देवाः साधुसाध्विति चाब्रुवन् ।\nजगुः सिद्धाश्च गंधर्वाः किन्नराश्च विशेषतः १५५।\nतत्रैव तमुपादाय देवदेवो जगत्पतिः ।\nजगाम गरुडारूढः सर्वलोकनमस्कृतः १५६।\nतस्मात्त्वमपि राजेंद्र विष्णुभक्तिसमन्वितः ।\nतच्चित्तस्तद्गतप्राणस्तद्भक्तानां हिते रतः १५७।\nअर्चयित्वा यथायोग्यं भजस्व पुरुषोत्तमम् ।\nशृणुष्व तत्कथां पुण्यां सर्वपापप्रणाशिनीम् १५८।\nयेनोपायेन राजेंद्र विष्णुभक्तिसमन्वितः ।\nप्रीतो भवति विश्वात्मा तत्कुरुष्व सुविस्तरम् १५९।\nअश्वमेधशतैरिष्ट्वा वाजपेयशतैरपि ।\nप्राप्नुवंति नरा नैव नारायणपराङ्मुखाः १६०।\nसकृदुच्चरितं येन हरिरित्यक्षरद्वयम् ।\nबद्धः परिकरस्तेन मोक्षाय गमनं प्रति १६१।\nलाभस्तेषां जयस्तेषां कुतस्तेषां पराजयः ।\nयेषामिंदीवरश्यामो हृदयस्थो जनार्दनः १६२।\nय इदं शृणुयान्नित्यं पठेद्वापि समाहितः ।\nसर्वपापविनिर्मुक्तो विष्णुलोकं स गच्छति १६३।\nईश्वर उवाच-\nएतद्वै नाममाहात्म्यं श्रुत्वा वै नगनंदिनि ।\nधर्मार्थकाममोक्षास्तु भवंति च न संशयः १६४।\nशुक्ले कुलेऽवतीर्णो यो ब्राह्मणो वेदतत्परः ।\nवैष्णवो विष्णुरूपोऽसौ नान्यो विप्रस्तु कर्हिचित् १६५।\nमुखे नामोच्चरन्विष्णोर्हृदये ध्यानतत्परः ।\nशंखचक्रधरो विद्वन्मालां तुलसिजां दधत् १६६।\nजीवन्मुक्तः स विज्ञेयो भुक्त्वा भोगांस्त्वनेकशः ।\nएकविंशतिकुलैः सार्द्धं विष्णुलोके स मोदते १६७।\nपुंडरीको यथा शक्त्या मुक्तो ह्यत्र न संशयः ।\nभक्तिभावेन गोविंदस्तुष्टिं प्राप्नोति शाश्वतीम् १६८।\nकलौ वै हरिगीतं तु स्वगृहे वा विशेषतः ।\nसामगानसमं प्रोक्तं देवार्चनसमाधिषु १६९।\nइति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमामहेश्वरसंवादे विष्णुमहिमानामाशीतितमोऽध्यायः ८०।"
  }
]
[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>देव्युवाच।\nइतिहासोऽयमीशान श्रेयसां साधनं परम् ।\nआकर्ण्य करुणापूर्ण ममकांक्षा प्रवर्त्तते १।\nएकादशस्य माहात्म्यमध्यायस्य कथाश्रयम् ।\nव्यावर्णय विरूपाक्ष वक्तॄणां प्रथम प्रभो २।\nईश्वर उवाच-।\nआकर्णय कथां कांते गीतावर्णनसंश्रयाम् ।\nविश्वरूपाभिधानस्य माहात्म्यमपि पावनम् ३।\nअध्यायस्य विशालाक्षि वक्तुं तावन्न शक्यते ।\nसहस्राणि कथाः संति तत्रैका कथ्यते मया ४।\nप्रणीतायास्तटे नद्या<sup class=\"reference\" id=\"cite_ref-2\"><a href=\"#cite_note-2\">[२]</a></sup> मेघंकरमिति<sup class=\"reference\" id=\"cite_ref-3\"><a href=\"#cite_note-3\">[३]</a></sup> श्रुतम् ।\nनगरं गरिमाधार<sup class=\"reference\" id=\"cite_ref-4\"><a href=\"#cite_note-4\">[४]</a></sup> तुंगप्राकारगोपुरम् ५।\nविशालाश्रमशालासु स्वर्णस्तंभविभूषितम् ।\nश्रीमद्भिः सुखिभिः शांतैः सदाचारैर्जितेंद्रियैः ६।\nअधिष्ठितं जवैश्चारुशृंगाटकमनोहरम् ।\nमणिस्तंभस्फुरत्स्वर्णापणचत्वरशोभितम् ७।\nपताकाकिंकिणीक्वाण कदंबक कलस्वरम् ।\nवेदाध्ययननिर्घोषवाचालित दिगंतरम् ८।\nतूर्यसंघोषणाकीर्ण विशालव्योममंडलम् ।\nपताकापल्लोद्भूतवातनिर्जितविग्रहम् ९।\nराजामार्गवरद्वारनारीमंजीरसिंजितैः ।\nवल्लकीवेणुकैर्गीतेर्भाति वाजींद्र हेषितैः १०।\nप्रेक्षमाणमिवाभीक्ष्णं दिक्पालानां पुरैः समम् ।\nआस्ते जगत्पतिर्यत्र शार्ङ्गपाणिर्विराजितः ११।\nमूर्तिमत्परमं ब्रह्म जगल्लोचनजीवितम्<sup class=\"reference\" id=\"cite_ref-5\"><a href=\"#cite_note-5\">[५]</a></sup> ।\nलक्ष्मीनयनराजीव पूजिताकारगौरवः १२।\nत्रिविक्रमवपुर्मेघश्यामलः कोमलद्युतिः ।\nश्रीवत्सवक्षाराजीव वनमालाविभूषितः १३।\nअनेकभूषणोपेतः सरत्न इव वारिधिः ।\nचलत्सौदामिनीदाम सांद्रमेघसमद्युतिः १४।\nतस्यास्ते मुकुटे साक्षात्शार्ङ्गपाणिः परः पुमान् ।\nतं दृष्ट्वा मुच्यते जंतुर्जन्मसंसारबंधनात् १५।\nयस्मिन्पुरे महातीर्थं विद्यते मेखलाभिधम्<sup class=\"reference\" id=\"cite_ref-6\"><a href=\"#cite_note-6\">[६]</a></sup> ।\nयत्र स्नात्वा नरैर्नित्यं प्राप्यते वैष्णवं पदम् १६।\nतत्र वीक्ष्य जगन्नाथं नरसिंहं कृपार्णवम् ।\nसप्तजन्मार्जिताद्धोरान्मुच्यते दुष्कृतान्नरः १७।\nमेखलायां गणाधीशं विलोकयति यो नरः।\nस निस्तरति विघ्नानि दुस्तराण्यपि सर्वदा ।\nब्रह्मचर्यपरो दांतो निर्ममो निरहंकृतिः १८।\nतस्मिन्मेघंकरे कश्चिदभूद्ब्राह्मणसत्तमः ।\nसुनंद इति विख्यातो वेदशास्त्रविशारदः १९।\nवशीकृतेंन्द्रियग्रामो वासुदेवपरायणः ।\nदेवस्य शार्ङ्गिणः पार्श्वे गीताध्यायमिमं प्रिये २०।\nएकादशं पठत्येष विश्वरूपप्रदर्शनम् ।\nअध्यायस्य प्रभावेन ब्रह्मज्ञानमवाप सः २१।\nपरमानंदसंदोह श्लाघ्यसंवित्समाधिना ।\nप्रत्यङ्मुखेंद्रियतयानिश्चलां स्थितिमीयुषा २२।\nसततं स्थीयते तेन जीवन्मुक्तेन योगिना ।\nएकदा स महायोगी सिंहराशिस्थिते गुरौ २३।"
  }
]
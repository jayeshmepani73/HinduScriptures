[
  {
    "text": "कुमारा ऊचुः-\nअथ ते संप्रवक्ष्यामः सप्ताहश्रवणे विधिम् ।\nयेन भागवतं सिद्ध्येत्पुंसां कृष्णार्पितात्मनाम् १।\nदैवज्ञं शास्त्रकुशलं समाहूय धनांशुकैः ।\nसमभ्यर्च्य मुहूर्तं तु प्राक्पृच्छेद्भक्तिमान्नरः २।\nस वदेद्यं मुहूर्तं तु तत्रारंभः प्रशस्यते ।\nनभोनभस्येषोर्जाश्च सहः शुचिसमन्विताः ३।\nमासाः श्रेष्ठाः कथारंभे पूर्णा चापि तिथिः शुभा ।\nभौमार्किवर्जिता वारा भानि ध्रुव मृदूनि च ४।\nशुभे योगे शुभे लग्ने प्रारंभः शस्यते सदा ।\nनित्यायां च कथायां तु पुराणानां मुनीश्वर ५।\nद्वादशीं वर्जयेत्प्राज्ञः सूतसूतकसंभवात् ।\nश्रीमद्भागवतस्यापि सप्ताहेनैव केऽपि च ६।\nन निषेधोस्ति देवर्षे प्राहुरेवं पुराविदः ।\nश्रीभागवतसप्ताहो महायज्ञः स्मृतो बुधैः ७।\nअतो निमंत्रणं कार्यं वैष्णवानां समंततः ।\nसतां समाजो भविता सप्ताहं वैष्णवोत्तमाः ८।\nआगंतव्यमतश्चात्र वैष्णवैः श्रवणार्थिभिः ।\nसमागतानां तेषां तु निवासं परिकल्पयेत् ९।\nतीर्थे वापि वने वापि ग्रामे वापि प्रयत्नतः ।\nसंशोधितायां भूम्यां तु मंडपं परिकल्पयेत् १०।\nकदलीस्तंभसंयुक्तं चतुर्दिक्षु ध्वजान्वितम् ।\nउच्चमासनमप्युक्तं वक्तुस्तस्याग्रतो मुने ११।\nआपार्श्वद्वयमुक्तानि श्रोतॄणामासनानि च ।\nउदङ्मुखो भवेद्वक्ता समाजेस्मिन्विदांवरः १२।\nवेदशास्त्रार्थतत्वज्ञो वैष्णवो ब्राह्मणोत्तमः ।\nदृष्टांतकुशलो धीरो वक्ता कार्योऽतिनिस्पृहः १३।\nसर्वसंदेहहर्त्तापि कार्यो वक्ता न चैव हि ।\nवक्तुः पार्श्वे सहायार्थं स्थाप्योऽन्य पंडितः सुधीः १४।\nश्रोतॄणां संशयच्छेत्ता ज्ञानांबोधविधायकः ।\nकथाविघ्नविघातार्थं गणेशं प्राक्प्रपूजयेत् १५।\nततो दुर्गां हरं विष्णुं ब्रह्माणं भास्करं द्विजान् ।\nसंपूज्य विधिवद्भक्त्या तर्पयेद्देवताः पितॄन् १६।\nमुख्यः श्रोता ततः पश्चात्पूजयेत्पुस्तके हरिम् ।\nततः प्रदक्षिणीकृत्य द्रव्यवस्त्रफलानि च १७।\nधृत्वांजलौ पुस्तकस्थं हरिं संप्रार्थयेन्मुने ।\nत्वं भागवतलोकेस्मिन्स्वयं कृष्णो व्यवस्थितः १८।\nसमाश्रितो मया नाथ मुक्त्यर्थं भवसागरे ।\nमनोरथो मदीयोऽयं सर्वथा सफलस्त्वया १९।\nनिर्विघ्नेन प्रकर्तव्यो दासोऽहं तव केशव ।\nइत्युच्चार्य मुने द्रव्यं पुस्तकाग्रे समर्प्यतु २०।\nवक्तारं प्रार्थयेच्चापि नमस्कुर्वन्कृतांजलि ।\nशुकरूपद्विजश्रेष्ठ सर्वशास्त्रविशारद २१।\nश्रीभागवतव्याख्यानादज्ञानं मे विनाशय ।\nइति संप्रार्थ्य वक्तारं वरयेत्पंच वाडवान् २२।\nद्वादशाक्षरमंत्रस्य जपार्थं मुनिसत्तम ।\nगीतवाद्यविधिज्ञांश्च संपूज्यार्थांशुकादिभिः २३।\nस्थापयेत्कीर्तनार्थं तु कथांते विधिवन्मुने ।\nयस्तु जाया धनागार पुत्रचिंतां व्युदस्य च २४।\nशृणुयादेकचित्तस्तु स समग्रं फलं लभेत् ।\nसूर्योदयं समारभ्य सार्द्धत्रिप्रहरांतकम् २५।\nपठित्वार्थः प्रकर्त्तव्यो वाक्यमध्यायमेव वा ।\nमध्याह्ने घटिकायुग्मं विरमेदपि नारद २६।\nकथाऽवसाने कर्त्तव्यं कीर्तनं केशवस्य च ।\nउपवासः प्रकर्त्तव्यः श्रोतृभिस्तत्फलेप्सुभिः २७।\nतदशक्तो हविष्यान्नं सकृत्स्वल्पं समाहरेत् ।\nजलेनापि फलेनापि दुग्धेन च घृतेन वा २८।\nकेवलेनैव कर्त्तव्यं निर्विघ्नं धारणं तनोः ।\nसप्ताहव्रतिनां पुंसां नियमान्शृणु नारद २९।\nविष्णुदीक्षाविहीनानां नाधिकारोऽत्र कीर्तितः ।\nब्रह्मचर्यमधः सुप्तिः पत्रावल्यां च भोजनम् ३०।\nसमाचरेन्नित्यमेव सप्ताहे मुनिसत्तम ।\nद्विदलं मधु तैलं च परान्नं चेक्षुजं रसम् ३१।\nभावदुष्टं क्रियादुष्टं जह्यात्पर्युषितं व्रती ।\nपलांडुलशुनं हिंगुं मूलकं गृंजनं तथा ३२।\nनालिकां चैव कूष्मांडं नरो नाद्यात्कथाव्रती ।\nकामं क्रोधं मदं लोभं दंभं मात्सर्यमेव च ३३।\nमोहं द्वेषं तथा हिंसां नैव कुर्यात्कथाव्रती ३४।\nवेदवैष्णवविप्राणां गुरु गोव्रतिनां तथा ।\nस्त्री राजमहतां चापि निंदां जह्यात्कथाव्रती ३५।\nसत्यं शौचं दयामौनमार्जवं विनयं तथा ।\nमनः प्रसन्नतां चापि बुधः कुर्यात्कथाव्रती ३६।\nश्रीकामस्तनयार्थी च जयकामश्च मोक्षधीः ।\nशृणुयाद्वै भागवतं निष्कामः श्रीहरिं लभेत् ३७।\nसप्तमे दिवसे कुर्याल्लंघनं तत्समाप्तिके ।\nवक्तुश्च पूजा कर्त्तव्या गोभूस्वर्गं वरादिभिः ३८।\nप्रसाद तुलसीं मालां श्रोतृभ्यः प्रतिदापयेत् ।\nउत्सवश्च तथा कार्यो गीतवाद्यविशारदैः ३९।\nगीतार्थं शृणुयाच्चापि परेऽहनि विचक्षणः ।\nप्रतिश्लोकं च जुहुयाद्गायत्र्या वा यथाविधि ४०।\nपायसं मधुसर्पिश्च तिलांस्तंडुलकान्यवान् ।\nशर्करां च प्रियालं च द्राक्षां वाताम खर्जुरौ ४१।\nअंभोजानि च कर्पूरं चंदनागुरुणीपुरम् ।\nलवंगं बिल्वपत्राणि सहस्रं च पृथक्पृथक् ४२।\nविघ्नस्य च विघातार्थं न्यूनाधिक्यनिवृत्तये ।\nआत्मनः पूततार्थं च पठेन्नामसहस्रकम् ४३।\nद्वादशाष्टादशाथापि श्रद्धयाह्यधिकांस्तथा ।\nपायसेनाशयेद्विप्रान्स्वर्णं धेनुश्च दक्षिणा ४४।\nव्रतसिद्ध्यर्थमप्यत्र प्रौष्ठपद्यामथापि वा ।\nस्वर्णसिंहं विनिर्माय तस्य पृष्ठे निधाय च ४५।\nश्रीमद्भागवतं वक्त्रे लेखयित्वा समर्पयेत् ।\nएवं कृते विधाने तु सर्वपापनिवारणम् ४६।\nभवेच्छ्रोतुः सुफलदं श्रीमद्भागवतं श्रुतम् ।\nधर्मकामार्थमोक्षाणां साधनं भक्तिदायकम् ४७।\nन कार्यं विद्यते लोके यदनेन न सिध्यति ।\nततो भागवतं लोके पुराणेभ्योऽधिकं मतम् ४८।\nदोषाष्टादशनिर्मुक्तो वाचकः परिकीर्तितः ।\nद्वात्रिंशदपराधैर्हि मुक्तो श्रोता मतो बुधैः ४९।\nश्रीमद्भागवतं नाम पुराणं कामदं नृणाम् ।\nतथापि श्रवणं चास्य निष्कामस्यैव भक्तिदम् 6.198.५०।\nश्रीमद्भागवताभिधः सुरतरुस्तारांकुरः सज्जनिः स्कंधैर्द्वादशभिस्ततः प्रविलसद्भक्त्यालवालोदयः ।\nद्वात्रिंशत्त्रिशतं च यस्य विलसच्छाखाः सहस्राण्यलं पर्णान्यष्टदशेष्टदोतिसुलभो वर्वर्ति सर्वोपरि ५१।\nइति ते कथितं सर्वं कृतं चापि तवेप्सितम् ।\nज्ञानवैराग्यभक्तीनां तारुण्यं लोकमोक्षदम् ५२।\nसूत उवाच-\nइत्युक्ता ते कुमारास्तु कृष्णांघ्रिसुधयाप्लुताः ।\nविरेमुर्भगवद्भक्ता दीनोद्धरणतत्पराः ५३।\nतद्वाक्यं तु समाकर्ण्य नारदो भगवत्प्रियः ।\nप्रेमगद्गदया वाचा तानुवाच कृतांजलिः ५४।\nनारद उवाच-\nधन्योस्म्यनुगृहीतोस्मि भवद्भिः करुणापरैः ।\nयद्भागवतसप्ताहान्निकटे दर्शितो हरिः ५५।\nएवं ब्रुवति वै तस्मिन्नारदे वैष्णवोत्तमे ।\nपर्यटंस्तं समायातस्तत्र योगेश्वरः शुकः ५६।\nद्विरष्टवर्षाकृतिरंबुजाक्षो व्यासात्मजो ज्ञानपयोधिचंद्रः।\nकथावसाने निजलाभतुष्टो हृदानिशं भागवतं पठंश्च ५७।\nदृष्ट्वा सदस्यास्तमथोरुतेजसंसद्यःसमुत्थाय वरासनं ददुः ।\nस चोपविष्टः सुखमासने यदा तदाविरासीद्धरिरब्जलोचनः ५८।\nभवो भवान्या कमलासनः सुतैस्तत्रागतः कीर्तनदर्शनाय च ।\nसुरेशमुख्यास्त्रिदशा विमानकैः समागतास्तैरभवद्वृतं नभः ५९।\nप्रह्लादस्तालधारीतरलगतितया ह्युद्धवः कांस्यधारी वीणाधारी सुरर्षिः स्वरकुशलतया रागकर्ताऽर्जुनोऽभूत् ।\nइंद्रो मार्दंगिकोऽभूज्जयजय सुवचः प्रावदंस्ते कुमाराः सद्भावस्य प्रवक्ता निरतिशयगुणोव्यासपुत्रो बभूव ६०।\nननर्त्त मध्ये त्रिकमेव तत्र ज्ञानादिकानां नवरूपयुक्तम् ।\nअलौकिकं कीर्त्तनकं समीक्ष्य प्रसन्नचेता हरिरित्युवाच ६१।\nमत्तो वरं भागवता वृणीध्वं प्रीतात्कथाकीर्त्तनतो भृशं वः।\nश्रुत्वाथ तद्वाक्यमतिप्रसन्ना प्रेमार्द्रचित्ता हरिमूचिरे ते ६२।\nकुमारा ऊचुः-\nसप्ताहयज्ञेन वितायतेन सद्यः प्रसन्नो भविता मुरारे ।\nकलौयुगे घोरतरे नराणां स्वल्पायुषां विघ्नशताकुलानाम् ६३।\nएवं वरं विश्वविधानपालनप्रणाशहेतोर्भवतोखिलात्मनः ।\nवृणीमहेऽन्यो न मनोरथो विभो भवत्पदांभोजनिषेविणां हि नः ६४।\nएवमस्त्विति चैवोक्त्वा तत्रैवांतर्दधे हरिः ।\nनारदः सुप्रसन्नात्मा कुमारानभ्यवादयत् ६५।\nततस्ते सनकाद्याश्च भृग्वाद्याश्च शुकादयः ।\nप्रययुः स्वाश्रमान्हृष्टाः पीत्वा तच्च कथामृतम् ६६।\nभक्तिः सुताभ्यां सहिता नारदेन प्रवर्तिता ।\nभूमंडले समस्तेऽस्मिस्तदा प्रभृति शौनक ६७।\nशिव उवाच-\nआख्यानं महदाकर्ण्य प्रीतात्मा शौनकः प्रिये ।\nपर्यपृच्छत्पुनः सूतं सर्वसंदेहभंजनम् ६८।\nशौनक उवाच-।\nशुकेनोक्तं कदा राज्ञे गोकर्णेन कदा पुनः ।\nसुरर्षये कदा ब्राह्मैरेतदाख्याहि मानद ६९।\nसूत उवाच-\nश्रीकृष्णनिर्गमात्त्रिंशद्वर्षावधिगते कलौ ।\nभाद्रशुक्लनवम्यां वै कथारंभं शुकोऽकरोत् ७०।\nपरीक्षिच्छ्रवणांते तु गते वर्षशतद्वये ।\nशुचिशुक्लनवम्यां तु गोकर्णोकथयत्कथाम् ७१।\nकलौ सहस्रमब्दानामधुना प्रगतं द्विज ।\nपरीक्षितो जन्मकालात्समाप्तिं नीयतां मखः ७२।\nईश्वर उवाच-\nइति श्रुत्वा वचस्तस्य शौनको मुनिसत्तमः ।\nपूर्णं चकार तं यज्ञं सहस्रपरिवत्सरम् ७३।\nब्राह्मं पाद्मं वैष्णवं च कौर्म्यं मात्स्यं च वामनम् ।\nवाराहं ब्रह्मवैवर्त्तनारदीयं भविष्यकम् ७४।\nआग्नेयमर्द्धं वै सूताच्छुश्रुवुर्लोमहर्षणात् ।\nएतानि तु पुराणानि द्वापरांते श्रुतानि हि ७५।\nशौनकाद्यैर्मुनिवरैर्यज्ञारंभात्पुरैव हि ।\nयदा तु तीर्थयात्रायां वलदेवः समागतः ७६।\nनैमिषं मिश्रिकं नाम समाहूतो मुनीश्वरैः ।\nतत्र सूतं समासीनं दृष्ट्वा त्वध्यासनोपरि ७७।\nचुक्षुभे भगवान्रामः पर्वणीव महोदधिः ।\nआषाढशुक्लद्वादश्यां पारणाहनि पार्वति ७८।\nपूर्वार्द्धयामवेलायां भावित्वात्कृष्णमायया ।\nमुग्धो दर्भकरो रामः प्राहरल्लोमहर्षणम् ७९।\nततो मुनिगणाः सर्वे हाहाकारपरायणाः ।\nबभूवुर्नगजेत्यर्थं शोकदुःखाकुलांतराः ८०।\nऊचुश्च रामं लोकेशं विनयेन क्षमापराः ।\nऋषय ऊचुः-\nरामराम महाबाहो भवता लोककारिणा ८१।\nअजानतेवाचरिता हिंसा ब्रह्मवधाधिका ।\nव्यासशिष्यो ह्ययं साक्षात्पुराणर्षिर्महातपाः ८२।\nअस्मै ह्यध्यासनं दत्तमस्माभिर्यज्ञकर्मणि ।\nअष्टादशपुराणानां वाचकाय कृतक्षणैः ८३।\nकथायां जगदीशस्य दीर्घमायुश्च मानद ।\nतद्भवांल्लोकरक्षार्थं धर्मसेतुप्रवर्तकः ८४।\nआविर्भूतो जगन्नाथो निग्रहानुग्रहक्षमः ।\nइत्युक्त्वा मुनयस्ते तु बलदेवाग्रतः प्रिये ८५।\nतूष्णीं बभूवुः सहसा स्मरंतो नियतेर्बलम् ।\nततः प्रोवाच भगवान्रामः शत्रुनिषूदनः ८६।\nविप्रान्संप्रीणयंस्तांस्तु लोकवेदपथानुगः ।\nश्रीराम उवाच-\nविप्राः शृणुत भद्रं वः कोपं त्यक्त्वा सुदूरतः ८७।\nयदहं वेद्मि भवतामभीष्टं कार्यसिद्धिदम् ।\nअस्य पुत्रो महाज्ञानी भविष्यति वरान्मम ८८।\nभवतामीप्सितं सर्वं शास्त्रं वै कथयिष्यति ।\nयदर्थमहमाहूतस्तच्च कार्य्यं समुच्यताम् ८९।\nईश्वर उवाच-\nइति श्रुत्वा वचस्ते तु रामस्य सुमहात्मनः ।\nबल्वलस्य वधार्थाय प्रेरयामासुरीश्वरम् ९०।\nततः स बल्वलं हत्वा प्रसाद्य मुनिपुंगवान् ।\nप्रणिपत्याभ्यनुज्ञातस्तीर्थयात्रामुपागमत् ९१।\nतीर्थयात्रां गते रामे शौनकाद्या मुनीश्वराः ।\nलौमहर्षणिमाहूय सत्कृत्य नगनंदिनि ९२।\nतत्पदे स्थापयामासुः शेषं संकीर्तनाय वै ।\nआग्नेयोत्तरमाहात्म्यं श्रीमद्भागवतांतकम् ९३।\nपुराणसप्तकं सार्द्धं शुश्रुवुर्हृष्टमानसाः ।\nदशसप्तपुराणानि कृत्वा सत्यवतीसुतः ९४।\nनाप्तवान्मनसस्तोषं भारतेनापि भामिनि ।\nज्ञात्वास्य हृदयं खिन्नं नारदो देवदर्शनः ९५।\nसमाजगाम भगवान्व्यासस्याश्रममुत्तमम् ।\nतं दृष्ट्वा वासवीसूनुः सत्कृत्यासनपूर्वकम् ९६।\nनारदं पूजयामास विधिदृष्टेनकर्मणा ।\nअथ तं नारदः प्राह किं भवान्क्लिष्टमानसः ९७।\nध्यायते तत्समाचक्ष्व सर्वं संदेहकारणम् ।\nइति पृष्टः स मुनिना पराशर सुतोऽब्रवीत् ९८।\nब्रह्मन्किं कारणं चेतो मोहे जाने न तत्त्वहम् ।\nभवान्विज्ञानकुशलो ज्ञात्वा तत्प्रब्रवीतु मे ९९।\nएवं विज्ञापितस्तेन नारदोऽध्यात्मकोविदः ।\nउवाच परमं तत्वं यदुक्तं विधिनात्मने 6.198.१००।\nनारद उवाच-\nशृणु पाराशरे मत्तः कारणं येन वै तव ।\nअसंपन्नं मनो भाति शास्त्रयोनेरपि प्रभोः १०१।\nत्वयावतीर्य लोकेस्मिन्वेदा व्यस्ता विभागशः ।\nकृतानि च पुराणानि सेतिहासानि चानघ १०२।\nयत्र सर्वस्त्रयी धर्मो वर्णाश्रमनिवासिनाम् ।\nनिर्दिष्टो वीक्ष्य कालेन नृणामल्पायुषां कलौ १०३।\nयत्राधिकारः सर्वेषां दृश्यते श्रवणादिषु ।\nस्त्री शूद्र द्विजबंधूनां साधूनां साधुसंगमः १०४।\nधर्मादयो यथाशश्वद्वर्णितास्तेषु वै त्वया ।\nप्राधान्येन तथा नैव वर्णितो महिमा हरेः ।\nसर्वधर्मक्रियाशून्ये कलौ दोषनिधौ मुने १०५।\nन गतिः पापकर्तॄणां विना कृष्णकथाऽमृतम् ।\nएष एव गुणो ह्यस्मिन्घोरे कलियुगे नराः १०६।\nयत्कृष्णकीर्तनेनैव मुच्यंते कर्मबंधनात् ।\nयज्ञो दानं तपः कर्म ज्ञानं ध्यानं कृतादिषु १०७।\nसिद्धिदं च तथा ब्रह्मन्नामकीर्त्तनकं कलौ ।\nअतो वै कलिजातानामुद्धारार्थं नृणां भवान् १०८।\nश्रीमद्भागवतं नाम पुराणं वर्णयत्वलम् ।\nयेन प्रवर्तितेनांग भवतो मानसं ध्रुवम् १०९।\nतोषमेष्यति लोकाश्च प्राप्स्यंति कृतकृत्यताम् ११०।\nईश्वर उवाच-\nएवमादिश्य स मुनिर्व्यासायामिततेजसे ।\nययौ यादृच्छिकः शश्वद्गायन्हरिगुणान्प्रिये १११।\nनारदे तु गते पश्चाद्व्यासः सर्वार्थदर्शनः ।\nचकार संहितामेतां श्रीमद्भावतीं पराम् ११२।\nपैलादींश्चतुरो वेदानध्याप्य विधिपूर्वकम् ।\nपुराणसंहिताः सर्वाः सूताय प्रत्यपादयत् ११३।\nश्रीमद्भागवतं नाम पुराणं ब्रह्मसंमितम् ।\nशुकमध्यापयामास विरतं लोकवेदतः ११४।\nसा संहिता भागवती लोमहर्षणसूनुना ।\nश्रुता कथयतो राज्ञे औत्तरेयाय वै शुकात् ११५।\nशौनकादिऋषिभ्यस्तु तेन प्रोक्ता यथार्थतः ।\nवरीवर्त्ति पुराणानामुपरीयं नगात्मने ११६।\nअस्यां संलग्नचित्तानां नृणामन्यत्र नो रतिः ।\nजायते मानसे कृष्णो नंदसूनुश्चकास्ति च ११७।\nयत्तु पृष्टं त्वया भद्रे लोकनिस्तारहेतवे ।\nश्रीभागवतमाहात्म्यं मह्यं संकीर्त्तयेति ह ११८।\nतत्सर्वं च मया तुभ्यं निर्दिष्टं गणपांबिके ।\nनानेतिहाससहितं भक्तिमुक्तिप्रदायकम् ११९।\nयः शृणोति नरो भक्त्या माहात्म्यं पठतेऽपि च ।\nअनुमोदनेन वा सोपि लभते परमां गतिम् १२०।\nद्विजोऽधीत्याप्नुयाद्वेदान्क्षत्रियस्तु लभेज्जयम् ।\nधनं वैश्यस्तथाशूद्रः श्रुत्वैव लभते गतिम् १२१।"
  }
]
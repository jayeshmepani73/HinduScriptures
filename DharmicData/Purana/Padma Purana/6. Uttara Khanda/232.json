[
  {
    "text": "शंकर उवाच-\nततः सुरगणाः सर्वे दानवाद्या महाबलाः ।\nउत्पाट्य मंदरं शैलं चिक्षिपुः पयसांनिधौ १।\nततो नारायणः श्रीमान्भगवान्भूतभावनः ।\nकूर्मरूपेण तं शैलं दधारामितविक्रमः २।\nअनादिमध्यांतवपुर्विश्वरूपः सनातनः ।\nअधारयद्गिरिवरं संपूज्यो जगदीश्वरः ३।\nतथैकेन भुजेनैव ईश्वरः सर्वगोऽव्ययः ।\nततो देवासुराः सर्वे ममंथुः क्षीरसागरम् ४।\nसर्प्पराजेन संवेष्ट्य घर्घरं मंदराचलम् ।\nमथ्यमानेऽथ दुग्धाब्धौ दैवतैः सुमहाबलैः ५।\nउत्पादनार्थं लक्ष्म्याश्च सर्व एव महर्षयः ।\nउपोष्य नियमं कृत्वा जेपुः श्रीसूक्तमेव च ६।\nसहस्रनामपठनं चक्रुर्दिव्या द्विजोत्तमाः ।\nएकादश्यां तु शुद्धायां मथ्यमाने महांबुधौ ७।\nउपोष्य ऋषयः सर्वे जप्तं श्रीमंत्रमुत्तमम् ।\nकांक्षमाणाश्च ये जप्तुं लक्ष्मीनारायणं हरिम् ८।\nध्यात्वा समर्च्चयामासुर्द्विजाग्र्या मुनिसत्तमाः ।\nततस्तस्मिन्मुहूर्ते तु मथ्यमाने महांबुधौ ९।\nसमभूत्तत्र प्रथमं कालकूटं महाविषम् ।\nमहापीडं महाघोरं संवर्ताग्निसमप्रभम् १०।\nदृष्ट्वा प्रदुद्रुवुः सर्वे भयार्ता देवदानवाः ।\nततस्तान्विद्रुतान्दृष्ट्वा भयार्त्तान्सुरसत्तमान् ११।\nततस्तानब्रुवं वाक्यमहं तत्र शुभेक्षणे ।\nभोभो देवगणाः सर्वैर्न भेतव्यं विषं प्रति १२।\nअहमाहारयिष्यामि कालकूटं महाविषम् ।\nइत्युक्तास्ते मया सर्वे देवा इंद्र पुरोगमाः १३।\nसाधुसाध्विति वाक्यैर्मां तुष्टुवुः प्रणता भृशम् ।\nतद्दृष्ट्वा मेघसंकाशं प्रादुर्भूतं महाविषम् १४।\nध्यात्वा नारायणं देवं हृदये गरुडध्वजम् ।\nउदयादित्यसंकाशं शंखचक्रगदाधरम् १५।\nश्रीभूमिसहितं देवं तप्तकांचनकुण्डलम् ।\nएकाग्रमनसा ध्यात्वा सर्वदुःखहरं प्रभुम् १६।\nनामरूपं महामंत्रं जप्त्वा लक्ष्म्यासमन्वितम् ।\nतद्विषं तु महाघोरमाद्यं सर्वभयंकरम् १७।\nनामत्रयप्रभावाच्च विष्णोः सर्वगतस्य वै ।\nविषं तदभवज्जीर्णं लोकसंहारकारकम् १८।\nअच्युतानंत गोविन्द इति नामत्रयं हरेः ।\nयो जपेत्प्रयतोभक्त्या प्रणवाद्यं नमोंतकम् १९।\nतस्य मृत्युभयं नास्ति विषरोगाग्निजं महत् ।\nनामत्रयं महामंत्रं जपेद्यः प्रयतात्मवान् २०।\nकालमृत्युभयं चापि तस्य नास्ति किमन्यतः ।\nइति नामत्रयेणैव पीतं देवि मया विषम् २१।\nततः प्रहृष्टास्त्रिदशास्तुष्टुवुर्मां सुविस्मिताः ।\nमां प्रणम्य पुनर्देवा ममंथुः क्षीरसागरम् ।\nतस्मिन्प्रमथ्यमाने तु मया देवैश्च भामिनि २२।\nज्येष्ठा देवी समुत्पन्ना रत्नस्रग्वाससा वृता ।\nउत्पन्ना साऽब्रवीद्देवान्किंकर्त्तव्यं मयेति वै २३।\nतामब्रुवंस्तु ते देवीं सर्वदेवगणा भृशम् ।\nदेवा ऊचुः ।\nयेषां गृहांतरे रम्ये कलहः संप्रवर्त्तते २४।\nतत्ते स्थानं प्रयच्छामो वस तत्राशुभान्विता ।\nपरुषं भाषणं नित्यं वदंत्यनृतवादिनः २५।\nसंध्याकाले तु ये पापाः स्वपंति मलचेतसः ।\nतेषां वेश्मनि संतिष्ठ दुःखदारिद्र्यदायिनी २६।\nकपालकेशभस्मास्थि तुषांगारानि यत्र तु ।\nतत्र ते सततं स्थानं भविष्यति न संशयः २७।\nयस्यवेश्म कपालास्थि भस्मकेशादि चिह्नितम् ।\nतत्र वसाशुभे नित्यं कलिना सह नित्यशः २८।\nअकृत्वा पादयोः शौचं यस्त्वाचामति दुर्म्मतिः ।\nतं भजस्व महादेवि कलुषेण भृशं वृतम् २९।\nतुषांगारकपालाश्मवालुका वस्त्र चर्म्मभिः ।\nदंतधावनकर्तारो भविष्यंति नराधमाः ३०।\nरमस्व कलिना देवि तेषां वेश्मसु नित्यशः ।\nतिलपिष्टं कलंजं च कलिगं शिग्रु गृंजनम् ३१।\nछत्राकं विड्वराहं च बिल्वं कोशातकीफलम् ।\nअलाबुं च पलांडुं च ये खादंति नराधमाः ।\nतेषां गेहे ह्यवस्थानं देवी दारिद्र्यदे सदा ३२।\nरुद्र उवाच-\nइत्यादिश्य सुराः सर्वे ज्येष्ठां च कलिवल्लभाम् ।\nपुनश्च मंथनं चक्रुः क्षीराब्धिं सुसमाहिताः ३३।\nततश्च वारुणी देवी समुत्पन्ना शुभानने ।\nअनंतो नागराजोऽथ तां जग्राह सुलोचनाम् ३४।\nततः सुरा समुत्पन्ना सर्वाभरणभूषिता ।\nवैनतेयस्य भार्याभूत्सर्वलक्षणशोभिता ३५।\nततोऽप्सरोगणा दिव्या गंधर्वाश्च महौजसः ।\nजज्ञिरे रूपसंपन्ना मधुगायनतत्पराः ३६।\nऐरावतस्ततो जज्ञे तथैवोच्चैःश्रवा हयः ।\nधन्वंतरिः पारिजातं सुरभिः सर्वकामधुक् ३७।\nएतान्सर्वान्सहस्राक्षो जग्राह प्रीतमानसः ।\nततः प्रभातसमये द्वादश्यामुदिते रवौ ३८।\nमथ्यमाने पुनस्तस्मिन्देवैरिंद्र पुरोगमैः ।\nततः प्रहृष्टवदनैस्तूयमाना महर्षिभिः ३९।\nउत्पन्ना श्रीर्महालक्ष्मी सर्वलोकेश्वरी शुभा ।\nबालार्ककोटिसंकाशा कनकांगदभूषिता ४०।\nहेमांबुजसमासीना सर्वलक्षणशोभिता ।\nपद्मपत्त्रविशालाक्षी नीलकुंचितमूर्द्धजा ४१।\nदिव्यचंदनलिप्तांगी दित्यपुष्पैरलंकृता ।\nनानारत्नमयैर्दिव्यैः सर्वैराभरणैर्युता ४२।\nतनुमध्या जगद्धात्री पीनोन्नतपयोधरा ।\nचतुर्हस्ता विशालाक्षी पूर्णेंदुसदृशानना ४३।\nवसुपात्रं मातुलुंगं स्वर्णपद्मयुगं शुभम् ।\nविभ्राणा हस्तकमलैः सर्वाभरणभूषितैः ४४।\nअम्लानपंकजां मालां धारयंती ह्युरः स्थले ।\nददृशुस्तां महादेवीं सर्वलोकहितैषिणीम् ४५।\nईश्वरीं सर्वभूतानां मातरं पद्ममालिनीम् ।\nनारायणीं जगद्धात्रीं नारायणहृदालयाम् ४६।\nतां विलोक्य महालक्ष्मीं प्रहृष्टाः सर्वदेवताः ।\nअवादयंतः पटहान् दिविदेवगणा भृशम् ४७।\nववर्षुः पुष्पवर्षाणि वनदेव्यो निरंतरम् ।\nजगुर्गंधर्वपतयो ननृतुश्चाप्सरोगणाः ४८।\nववुः पुण्यास्तथावाताः सुप्रभोऽभूद्दिवाकरः ।\nजज्वलुश्चाग्नयः शांताः प्रसन्नाश्च दिशो दश ४९।\nअनंतरं शीतरश्मिरुदभूत्क्षीरसागरे ।\nसुधामयूखवान्सोमो मातुर्भ्राता सुखावहः ५०।\nनक्षत्राधिपतिश्चाभूच्चंद्रो वै लोकमातुलः ।\nततो जाया हरेः पुण्या तुलसी लोकपावनी ५१।\nसमुत्पन्ना जगद्धात्री पूजार्थं शार्ङ्गिणो हरेः ।\nततः प्रहृष्टमनसः सर्वे देवा दिवौकसः ५२।\nतं शैलं पूर्ववत्स्थाप्य परिपूर्णमनोरथाः ।\nसमेत्य मातरं सर्वे शिवब्रह्मपुरोगमाः ५३।\nस्तुत्वा नामसहस्रेण जेपुः श्रीसूक्तसंहिताः ।\nततः प्रसन्ना सा देवि सर्वान्देवानुवाच ह ५४।\nश्रीरुवाच-\nवरं वृणीध्वं भद्रं वो वरदाहं सुरोत्तमाः ।\nरुद्र उवाच-\nऊचुः प्रांजलयो देवाः श्रियं नम्रात्ममूर्तयः ५५।\nदेवा ऊचुः -\nप्रसीद कमले देवि सर्वलोकेश्वरप्रिये ।\nविष्णोर्वक्षस्थले देवि भव नित्यानपायिनी ५६।\nत्रैलोक्यं पालया देवी नित्या त्वं परमेश्वरी ।\nयदपांगाश्रितं सर्वं जगत्स्थावरजंगमम् ५७।\nत्वया विलोकिताः सर्वे प्रभवंति दिवौकसः ।\nमाता रुद्रादिदेवानामैश्वर्यं त्वत्कटाक्षतः ५८।\nएतदिच्छामहे देवि जगन्मातर्नमोस्तु ते ।\nरुद्र उवाच-\nइत्युक्ता दैवतैः सर्वैर्लोकमाता महेश्वरी ५९।\nएवमस्त्विति तान्देवान्प्राह नारायणप्रिया ।\nततो नारायणः श्रीशः शंखचक्रगदाधरः ६०।\nतथैवाविरभूद्ब्रह्मा पूर्ववत्क्षीरसागरे ।\nततः प्रतुष्टुवुर्देवा नमस्कृत्वा जनार्दनम् ६१।\nऊचुः प्रांजलयः सर्वे प्रहृष्टवदनाः शुभाः ।\nदेवा ऊचुः-\nगृहाण देवीं सर्व्वेश महिषीं तव वल्लभाम् ६२।\nजगत्संरक्षणार्थाय लक्ष्मीमनपगामिनीम् ।\nरुद्र उवाच-\nइत्युक्त्वा मुनिभिः सर्वे देवा ब्रह्मपुरोगमाः ६३।\nनानारत्नमये दिव्ये पीठे बालार्कसंनिभे ।\nनिवेश्य देवीं देवं च आनंदाश्रुपरिप्लुताः ६४।\nदिव्याम्बरैर्दिव्यमाल्यैर्नानारत्नविभूषितैः ।\nलक्ष्म्या सह समासीनमर्चयामासुरच्युतम् ६५।\nगंधैर्धूपैश्च दीपैश्च नैवेद्यैश्च सुधामयैः ।\nअप्राकृतैः फलैर्दिव्यैरर्चयामासुरीश्वरीम् ६६।\nअमृतादुत्थिता देवी तुलसी कोमला शुभा ।\nतया श्रीपादयुगलमर्च्चयामासुरंजसा ६७।\nप्रदक्षिणत्रयं कृत्वा नमस्कृत्वा मुहुर्मुहुः ।\nतष्टुवुस्तुतिभिर्द्देवा हर्षपूर्णाश्रुविक्लवाः ६८।\nततः प्रसन्नो भगवान्सर्वदेवेश्वरो हरिः ।\nअभीष्टान्प्रददौ तेभ्यो वरान्देव्या सह प्रभुः ६९।\nततः सुहृष्टाः सुरमानुषाद्या लक्ष्मीकटाक्षार्प्पित दृष्टिपूताः ।\nप्रभूतधान्यार्थयुता निरंतरं सुखं परं प्रापुरनामया भृशम् ७०।"
  }
]
[
  {
    "text": "महादेव उवाच।\nवैद्यनाथात्परं तीर्थं सर्वसिद्धिप्रदायकम् ।\nतीर्थानामुत्तमं तीर्थं देवतीर्थमनुश्रुतम् १।\nविभीषणाद्राक्षसेंद्राद्गृहीत्वा करमोजसा ।\nप्रारब्धो धर्मपुत्रेण राजसूयो महाक्रतुः २।\nदिग्जये दक्षिणे जाते नकुलेन हि पांडुना ।\nसाभ्रमत्यास्तटे देवि पांडुरार्येति विश्रुता ३।\nस्थापिता परया भक्त्या भुक्तिमुक्तिप्रदायिनी ।\nस्नातः साभ्रमतीतोये पांडुरार्यां नमस्य च ४।\nअणिमाद्या सिद्धयोऽष्टौ तथा मेधां महीयसीम् ।\nनरः प्राप्नोति वै नूनं नात्र कार्या विचारणा ५।\nपांडुरार्यां नमस्कृत्य शुद्धभावेन मानवः ।\nसंवत्सरकृता पूजा दातव्या तत्त्वबुद्धिभिः ६।\nतत्र तीर्थे तनुं त्यक्त्वा पांडुरार्यासमीपतः ।\nकैलासशिखरं प्राप्य चंडेश्वरगणो भवेत् ७।\nपुरा हनूमता तत्र तपस्तप्तं सुदुष्करम् ।\nसमुद्रप्लवने शक्तिर्जाता तीर्थप्रभावतः ८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे पांडुरार्यातीर्थंनाम षट्षष्ट्यधिकशततमोऽध्यायः १६६।"
  }
]
[
  {
    "text": "पार्वत्युवाच।\nसाभ्रमत्यपि यान्देशान्नंदिकुंडाद्विनिःसृता ।\nगच्छंती पावयामास कान्कान्देशान्वदस्व मे ।\nचकार कानि तीर्थानि विलंघ्यार्बुदपर्वतम् १।\nसूत उवाच।\nइति तत्रोदिते देव्या महादेवः स विश्वराट् ।\nउवाच वचनं तां वै पार्वतीं विश्वमोहिनीम् २।\nमहादेव उवाच।\nनंदिकुंडात्प्रथमतः तीर्थात्परमपावनात् ।\nकपालमोचनं तीर्थं मुनिभिः संप्रकारितम् ३।\nसर्वतेजोधिकं तीर्थं पावनात्पावनं परम् ।\nअत्र मया परित्यक्तं कपालं ब्रह्मसंज्ञकम् ४।\nकपालमोचनं तीर्थमतो जातं हि पार्वति ।\nपावनं सर्वभूतानां प्रकटं लोकविश्रुतम् ५।\nकपालकुंडमाख्यातं तत्तीर्थं तीर्थराजकम् ।\nयत्र देवास्तथा नागा गंधर्वाः किंनरादयः ६।\nनिवसंति महात्मानस्तीर्थे वै निर्मले शुभे ।\nत्रैलोक्ये विश्रुतं तीर्थं दानदं मुक्तिदायकम् ७।\nतत्र स्नात्वा शुचिर्भूत्वा कपालेशं प्रपूजयेत् ।\nउपोष्य रजनीमेकां कृत्वा ब्राह्मणभोजनम् ८।\nतत्रापि वस्त्रदानेन अग्निहोत्रफलं लभेत् ।\nतस्मिंस्तीर्थे तु यः कश्चिद्दर्शनव्रतमास्थितः ९।\nसंत्यज्य देहमात्मानं शिवलोकं व्रजेद्ध्रुवम् ।\nअस्मिंस्तीर्थे पुरा स्नानात्सौदासो ब्रह्महत्यया १०।\nमोचितो विमलं ज्ञानं प्राप्तवान्वै सुरेश्वरि ।\nभागीरथ्यान्वये जातः सुदासाख्यो महाबली ११।\nतस्य पुत्रो मित्रसहः सौदासेति च विश्रुतः ।\nवसिष्ठशापतः प्राप्तः सौदासो राक्षसीं तनुम् १२।\nसाभ्रमत्यां कृतस्नानो विमुक्तः शापजादघात् ।\nअत्र गंगा च यमुना गोदावरी सरस्वती १३।\nनंदितीर्थे वसंत्येताः पवित्राः पुण्यदाः सदा ।\nगोदानं भूमिदानं च शय्यादानं तथैव च १४।\nकन्यादानं विशेषेण कर्तव्यं ज्ञानिभिर्नरैः ।\nएतद्दानसमं प्रोक्तं साभ्रमत्यावगाहनम् १५।\nयत्र वै सकलान्येव पतितानीह भूतले ।\nवारिणा स्पर्शमात्रेण शुद्धत्वं यांति तान्यपि १६।\nअत्र श्राद्धं प्रकुर्वाणो नरो वै भक्तितत्परः ।\nपितरस्तस्य संतुष्टा गच्छंति परमं पदम् १७।\nएतदाख्यानकं दिव्यं ये शृण्वंति नराः सदा ।\nसर्वपापविनिर्मुक्ता विष्णोः सायुज्यमाप्नुयुः १८।\nकर्मणा मनसा वाचा ये स्तुवंति महेश्वरम् ।\nन तेषां विद्यते दुःखं यावदाभूतसंप्लवम् १९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमा।\nमहेश्वरसंवादे नंदितीर्थमहिमानाम षट्त्रिंशाधिकशततमोऽध्यायः १३६।"
  }
]
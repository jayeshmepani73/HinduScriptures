[
  {
    "text": "नारदउवाच-\nएवं तुलस्या माहात्म्यं त्वत्प्रसादाच्छ्रुतं मया ।\nसांप्रतं तु समाचक्ष्व त्रिरात्रं तुलसीव्रतम् १।\nसदाशिव उवाच-\nशृणु विप्र महाबुद्धे व्रतमेतत्पुरातनम् ।\nयच्छ्रुत्वा सर्वपापेभ्यो मुच्यते नात्र संशयः २।\nपुरा रैभ्यंतरे कल्पे राजा ह्यासीत्प्रजापतिः ।\nतस्य भार्या च विख्याता चंद्ररूपा महासती ३।\nसा वै व्रतमिदं चक्रे सर्वकामफलप्रदम् ।\nत्रिरात्रं तु व्रतं तस्या धर्मकामार्थ मोक्षदम् ४।\nसफलं जीवितं तेषां यैः श्रुतं तुलसीव्रतम् ।\nकार्तिके शुक्लपक्षे तु नवम्यां चैव नारद ५।\nनियमस्थो व्रती तिष्ठेद्भूमिशायी जितेंद्रियः ।\nव्रतं त्रिरात्रमुद्दिश्य शुचिः संयतमानसः ६।\nस्वपेन्नियमपूर्वं तु तुलसीवनसंनिधौ ।\nततो मध्याह्नसमये नद्यादौ विमले जले ७।\nस्नानं कृत्वा पितॄन्देवांस्तर्पयेद्विधिपूर्वकम् ।\nसुवर्णं कारयेद्देवं लक्ष्म्या सह जनार्दनम् ८।\nवित्तशाठ्यं न कर्तव्यमात्मनः श्रेयमिच्छता ।\nवस्त्रयुग्मं ततः कार्यं पीते शुक्लेऽपि वाससी ।\nनवग्रहाणामारंभं शांतिकं विधिपूर्वकम् ९।\nश्रपयित्वा चरुं तत्र वैष्णवं होममाचरेत् ।\nद्वादश्यां देवदेवेशं पूजयित्वा प्रयत्नतः १०।\nअव्रणं शुद्धकलशं स्थापयेद्विधिपूर्वकम् ।\nपंचरत्नसमोपेतं पल्लवैश्चोषधीयुतम् ११।\nतस्योपरिन्यसेत्पात्रे लक्ष्म्या सह जनार्दनम् ।\nस्थापयेत्तुलसीमूले मंत्रैर्वेदपुराणकैः १२।\nपयसा केवलेनैव सिंचयेत्तुलसीवनम् ।\nपंचामृतेन संस्नाप्य देवदेवं जगद्गुरुम् १३।\nयोऽनंतरूपोऽखिलविश्वरूपो गर्भोदके लोकविधिं बिभर्त्ति ।\nप्रसीदतामेष सदेव देवो यो मायया विश्वकृदेष देवी १४।\nप्रार्थनामंत्रः ।\nआगच्छाच्युत देवेश तेजोराशे जगत्पते ।\nसदैव तिमिरध्वंसी पाहि मां भवसागरात् १५।\nआवाहनमंत्रः ।\nपंचामृतेन सुस्नानं तथा गंधोदकेन च ।\nगंगादीनां च तोयेन स्नातोऽनंतःप्रसीदतु १६।\nस्नानमंत्रः ।\nश्रीखंडागुरुकर्पूरं कुंकुमादिविलेपनम् ।\nभक्त्या दत्तं मया देव लक्ष्म्या सह गृहाण वै १७।\nविलेपनमंत्रः ।\nनारायण नमस्तेऽस्तु नरकार्णवतारण ।\nत्रैलोक्याधिपते तुभ्यं ददामि वसने शुभे १८।\nवस्त्रमंत्रः ।\nदामोदर नमस्तेस्तु त्राहि मां भवसागरात् ।\nब्रह्मसूत्रं मया दत्तं गृहाण पुरुषोत्तम १९।\nउपवीतमंत्रः ।\nपुष्पाणि च सुगंधीनि मालत्यादीनि वै प्रभो ।\nमया दत्तानि देवेश प्रीतितः प्रतिगृह्यताम् २०।\nपुष्पमंत्रः ।\nनैवेद्यं गृह्यतां नाथ भक्ष्यभोज्यैः समन्वितम् ।\nसर्वै रसैः सुसंपन्नं गृहाण परमेश्वर २१।\nनैवेद्यमंत्रः ।\nपूगानि नागपत्राणि कर्पूरसहितानि च ।\nमया दत्तानि देवेश तांबूलं प्रतिगृह्यताम् २२।\nतांबूलमंत्रः ।\nधूपं दत्वा गुरुं भक्त्या गुग्गुलं घृतमिश्रितम् ।\nएवं पूजा प्रकर्त्तव्या घृतेन दीपमाचरेत् २३।\nविविधं मुनिशार्दूल दीपं कृत्वा समाहितः ।\nलक्ष्मीनारायणस्याग्रे तुलसीवनसन्निधौ २४।\nअर्घं तत्र प्रदातव्यं देवदेवाय चक्रिणे ।\nनवम्यां नालिकेरेण पुत्रार्थमर्घमुत्तमम् २५।\nदशम्यां बीजपूरं तु धर्मकामार्थसिद्धये ।\nएकादश्यां दाडिमेन दारिद्र्यं नाशयेत्सदा २६।\nसप्तधान्येन संयुक्तं वंशपात्रेण नारद ।\nफलसप्तकसंयुक्तं पत्रं पूगसमन्वितम् २७।\nवस्त्रेणाच्छादितं कृत्वा देवस्याग्रे निवेदयेत् ।\nमंत्रेणानेन विपेंद्र शृणुष्वैकाग्रमानसः २८।\nतुलसीसहितो देव सदा शंखेन संयुतम् ।\nगृहाणार्घं मया दत्तं देवदेव नमोस्तुते २९। अर्घमंत्रः ।\nएवं संपूज्य देवेशं लक्ष्म्या सह जनार्दनम् ।\nप्रार्थयेद्देवदेवेशं व्रतसंपूर्तिसिद्धये ३०।\nउपोषितोऽहं देवेश कामक्रोधविवर्जितः ।\nव्रतेनानेन देवेश त्वमेवशरणं मम ३१।\nगृहीतेऽस्मिन्व्रते देव यदपूर्णं कृतं मया ।\nसर्वं तदस्तु संपूर्णं त्वत्प्रसादाज्जनार्दन ३२।\nनमः कमलपत्राक्ष नमस्ते जलशायिने ।\nइदं व्रतं मयाचीर्णं प्रसादात्तव केशव ३३।\nअज्ञानतिमिरध्वंसिन्व्रतेनानेन केशव ।\nप्रसादसुमुखो भूत्वा ज्ञानदृष्टिप्रदो भव ३४।\nततो जागरणं रात्रौ गीतपुस्तकवाचनम् ।\nनाद नृत्यकलाभिज्ञैः पुण्याख्यानैः सुभोभनैः ३५।\nविभातायां तु शर्वर्यामुदिते विमले रवौ ।\nनिमंत्र्य ब्राह्मणान्भक्त्या श्राद्धं कुर्याच्च वैष्णवम् ३६।\nभोजयित्वा यथाकामं पायसेन घृतेन च ।\nतांबूलपुष्पगंधादि दक्षिणाभिः समन्वितम् ३७।\nउपवीतानि वासांसि दत्वा मालां च चंदनम् ।\nदांपत्यत्रितयं भोज्यं वस्त्रभूषण कुंकुमैः ३८।\nवंशपात्राणि शक्त्या च विरूढैः परिपूरयेत् ।\nनालिकेरैश्च पक्वान्नैर्वस्त्रैश्च विविधैः फलैः ३९।\nसपत्नीकं गुरुं तत्र वस्त्राणि परिधापयेत् ।\nविभूषणानि दिव्यानि गंधमाल्यैः प्रपूजयेत् ४०।\nसर्वोपस्करसंयुक्तां गां दद्याच्च पयस्विनीम् ।\nसदक्षिणां सवस्त्रां च तन्मे निगदतः शृणु ४१।\nसर्वतीर्थेषु यत्पुण्यं स्नातानां जायते नृणाम् ।\nतत्फलं स लभेत्सर्वं देवदेवप्रसादतः ४२।\nभुक्त्वा च विपुलान्भोगान्सर्वकामान्मनोरमान् ।\nवैष्णवं पदमाप्नोति अंते विष्णोः प्रसादतः ४३।\nइति श्रीपाद्मेमहापुराणे पंचपंचाशत्सहस्रसंहितायां उत्तरखण्डे उमापतिनारदसंवादे तुलसीत्रिरात्रव्रतवर्णनंनाम पंचविंशोऽध्यायः २५।"
  }
]
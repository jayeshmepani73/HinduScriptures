[
  {
    "text": "युधिष्ठिर उवाच-\nकः पितृव्यः सिंधुसूनोः किं वृत्तं तस्य विग्रहे ।\nयुयुधे स कथं दैत्यस्तन्मे कथय नारद १।\nनारद उवाच-।\nशृणु त्वं नृपशार्दूल पितृव्यः क्षीरसागरः ।\nजालंधरस्य तं देवैः प्रमथ्य धनमाहृतम् २।\nश्रीचंद्रामृतनागाश्वपूर्वं तस्य सुरासुरैः ।\nतच्छ्रुत्वा विग्रहं चक्रे देवैर्जालंधरोऽसुरः ३।\nकदाचित्प्रेषयामास दूतं दुर्वारणं बली ।\nशिक्षयित्वा तु वक्तव्यं देवेंद्रभवनं प्रति ४।\nअथ स्यंदनमारुह्य ययौ दुर्वारणो दिवि ।\nप्रवेष्टुकामो भवनं द्वारस्थैर्द्वारि निवारितः ५।\nदूत उवाच-।\nजालंधरस्य दूतोऽहं आगतः शक्रसंनिधौ ।\nगत्वा तत्र भवंतो मां विज्ञापयितुमर्हथ ६।\nइति तस्य वचः श्रुत्वा तदैव तु शचीपतिम् ।\nगत्वा च प्रणिपत्याह दूतो देवागतो भुवः ७।\nदौवारिको महेंद्रेण प्रत्युक्तो दूतमानय ।\nहस्ते गृहीत्वा तं दूतं वासवांतिकमानयत् ८।\nदुर्वारणो देवसभां प्रविष्टः प्रव्यलोकयत् ।\nहरिं देवैस्तु यस्त्रिंशत्कोटिभिः परिवेष्टितम् ९।\nस्वर्णसिंहासनं दिव्यं चामरानिलसेवितम् ।\nशचीप्रेमरसोत्फुल्लनयनाब्जसहस्रकम् १०।\nदुर्वारणोऽथ देवेशं विलोक्य गुरुणा सह ।\nप्रणनामात्मगर्वेण प्रहसन्नयनश्रियम् ११।\nनिर्दिष्टमासनं भेजे दूतो जालंधरस्य सः ।\nकस्य त्वं केन कार्येण प्राप्तः प्राहेति तं हरिः १२।\nदूतो जालंधरस्याहं स जगाद पुरंदरम् ।\nस राजा सर्वलोकानां तस्याज्ञां शृणु मन्मुखात् १३।\nपितृव्यो मम दुग्धाब्धिस्त्वया कस्माद्विलोडितः ।\nमंदराद्रिविधानेन हृतं कोशं महाधनम् १४।\nश्रीचंद्रामृतनागाश्वं तन्मणिं विद्रुमादिकम् ।\nदेहि सर्वं तथा स्वर्गं शीघ्रं त्यज पुरंदर १५।\nस त्वं मद्वचनात्तूर्णं कुरु सर्वं यथोचितम् ।\nतं क्षमापय भूपाल यदि जीवितुमिच्छसि १६।\nअथ प्रहस्य मघवा प्राह दुर्वारणं प्रति ।\nशृणु दूत समासेन सिंधोर्मथनकारणम् १७।\nपुरा हिमवतः सूनुर्मैनाको नाम मे रिपुः ।\nस कुक्षौ विधृतस्तेन सागरेण जडेन च १८।\nदग्धं चराचरं येन वह्निना हयरूपिणा ।\nस चापि विधृतस्तेन सागरेण दुरात्मना १९।\nधर्मद्विषां दानवानामसौ वै आश्रयः प्रभुः ।\nनित्यं दधि घृतं क्षीरं दानवेभ्यः प्रयच्छति २०।\nअतएवायमस्माभिः दुर्वारण विलोडितः ।\nदंडितश्च गतश्रीको देवैरथ पुरातनैः २१।\nशृणु दूत सबंधेन मम विप्रेण शोषितः ।\nकुंभोद्भवेन किंचैष दुःसंगे नैव बाध्यते २२।\nसोऽपि युद्धार्थमस्माभिः सर्वसैन्येन संवृतः ।\nआगमिष्यति वै नाशं गमिष्यति तदैव हि २३।\nइतीरयित्वा विरराम वृत्रहा सरित्पतेरात्मजदूतमुच्चकैः ।\nशशंस चागत्य समुद्रसूनोर्देवेश्वरेणोक्तमशेषमादितः २४।\nनारद उवाच-।\nमहेंद्र वचनं श्रुत्वा निजदूतमुखेन च ।\nसमुद्रसूनुः संक्रुद्धः सर्वं सैन्यं समाह्वयत् २५।\nरसातलस्थिता दैत्याः ये च भूतलवासिनः ।\nआययुः सबलास्तत्र जालंधरमथाज्ञया २६।\nप्रयाणप्रक्रमे सिंधुसूनोः सैन्यस्य गर्जितैः ।\nस्फुटंति नभसो राजन्पातालमखिला दिशः २७।\nहयनागोष्ट्रवदना बिडालमुखभीषणाः ।\nव्याघ्रसिंहाखुवदना विद्युत्सदृशलोचनाः २८।\nसर्पकेशा महादेहाः केचित्खङ्गतनूरुहाः ।\nअन्ये च परिधावंति गर्जंति जलदस्वनैः २९।\nरथगजहयपत्तिसंकुलं समरविनोदकदंब भासुरम् ।\nअब्जशतसहस्रकोटिनायकं बलमखिलं च तदा रराज राजन् ३०।\nशतयोजनविस्तीर्णं विमानं हंसकोटिभिः ।\nयुक्तं भूतिसहस्रौघं सर्ववस्तुप्रपूरितम् ३१।\nतद्विमानं समारुह्य सद्यो जालंधरो ययौ ।\nमध्याह्ने मंदरं प्राप्तः प्रथमेऽह्नि बलैः सह ३२।\nखंडितं शिबिकावाहैर्दलितं भूरिकुंजरैः ।\nद्वितीये दिवसे मेरुं संप्राप्तो बलसंयुतः ३३।\nइलावृत्ते तु शिखरे तस्थौ तत्कटकं महत् ।\nअथ दैत्याधिपैर्भग्नं खांडवं नंदनं वनम् ३४।\nशिखराणि विशीर्णानि मेरोर्दानवपुंगवैः ।\nसंतानकेषु वृक्षेषु बद्धा हिंदोलमंचकान् ३५।\nसिद्धांगनाभिः सहिता रेमिरे दैत्यपुंगवाः ।\nकुचकुंकुमतांबूल चंदनागरुभूषणैः ३६।\nकेशपाशच्युतैः पुष्पैः मेरोः संपूरिता नदी ।\nसुमेरोः पूर्वदिग्भागो गजैस्तस्य विघट्टितः ३७।\nदक्षिणं च रथैश्चेरुरुत्तरं पश्चिमं भटैः ।\nअथ प्रस्थापयामास दैत्याञ्जालधरोऽसुरः ३८।\nमहेंद्रशिखरं चान्ये ययुर्दुंदुभिनिःस्वनैः ।\nराजराजपुरीं भंक्त्वा यमस्य वरुणस्य च ३९।\nअन्येषां लोकपालानामाययुस्तेऽमरावतीम् ।\nअथोत्पाताभवन्नाके दिव्यभौमांतरिक्षगाः ४०।\nरजः पपात बहुलं तमस्तोमो विजृंभते ।\nतदा पपात कुलिशं करादिंद्रस्य निष्प्रभम् ४१।\nदृष्ट्वा निमित्तानि भयावहानि नाके महेंद्रो गुरुमित्युवाच ।\nकिं कुर्महे कं शरणं च यामस्तं पश्य युद्धं समुपस्थितं च ४२।\nततो वाचस्पतिर्वाक्यमुवाच त्रिदशाधिपम् ।\nचरणौ पाहि शरणं विष्णोर्वैकुंठवासिनः ४३।\nइत्युक्तो गुरुणा देवैः साकं वैकुंठमंदिरम् ।\nजगामाखंडलः शीघ्रं शरणं कैटभद्विषः ४४।\nशशंस वासुदेवाय विजयो द्वारपालकः ।\nजालंधरभयत्रस्ताः सर्वे देवाः समागताः ४५।\nश्रीरुवाच-।\nन वध्योऽसौ मम भ्राता देवार्थे युध्यता त्वया ।\nशापितो देव मत्प्रीत्या वधार्हो न भविष्यति ४६।\nइति श्रीवचनं श्रुत्वा विष्णुस्त्रैलोक्यपालकः ।\nअथारुरोह गरुडं पक्षक्षेपावृतांबरम् ४७।\nवैकुंठभवनात्तूर्णं निर्गतस्त्रिदशान्हरिः ।\nजालंधरभयत्रस्तान्गतकांतीनथैक्षत ४८।\nददृशुस्ते सुराः सर्वे हरिं सांद्रघनोपमम् ।\nशार्ङ्गशंखगदापद्मविभूषितचतुर्भुजम् ४९।\nस्तोत्रं पठित्वा पुरतः प्राहेंद्रः सरितांपतेः ।\nजालंधरेणात्मजेन भग्नं देव त्रिविष्टपम् 6.5.५०।\nतदिंद्रवचनं श्रुत्वाऽभयं दत्वा दिवौकसाम् ।\nविजेतुमसुरं देवैः सह रेजे सुरांतकृत् ५१।\nअथानीतं मातलिना रथमारुह्य वासवः ।\nवासुदेवस्य पुरतः प्रययौ विधृताशनिः ५२।\nवामतस्त्रिदशाः सर्वे सव्यतश्च समाययौ ।\nस्वाहाप्रियो दक्षिणतः स च मेषं समास्थितः ५३।\nआरुह्यैरावतं नागं जयंतः शक्रनंदनः ।\nउच्चैःश्रवसमिंद्रश्च उभौ भगवतः पुरः ५४।\nधातार्यमा च मित्रश्च वरुणोंशो भगस्तथा ।\nइंद्रो विवस्वान्पूषा च पर्जन्यो दशमः स्मृतः ५५।\nततस्त्वष्टा ततो विष्णू रेजे धन्यो जघन्यजः ।\nइत्येते द्वादशादित्या इंद्रस्य पुरतः स्थिताः ५६।\nवीरभद्रश्च शंभुश्च गिरिशश्च महायशाः ।\nअजैकपादहिर्बुध्न्यः पिनाकी चापराजितः ५७।\nभुवनाधीश्वरश्चैव कपाली च विशांपते ।\nस्थाणुर्भगश्च भगवान्रुद्रा एकादश स्मृताः ५८।\nश्वसनः स्पर्शनो वायुरनिलो मारुतस्तथा ।\nप्राणापानौ सजीवौ च मरुतोऽष्टौ तदग्रतः ५९।\nविवस्वानपि तन्मध्ये ययौ द्वादशमूर्तिभिः ।\nधनदः शिबिकारूढः किंनरेशो ययौ तदा ६०।\nरुद्राश्च वृषभारूढा मारुतो मृगवाहनः ।\nययुः सैन्यस्य पुरतः त्रिशूलपरिघायुधाः ६१।\nगंधर्वाश्चारणा यक्षाः पिशाचोरग गुह्यकाः ।\nसर्वसैन्यस्य पुरतः सर्वशस्त्रभृतो ययुः ६२।\nपूर्वापरौ तोयराशी समाक्रांतौ च सैनिकैः ।\nतस्मिन्ससार भूमिराट्वराहवपुषा हरिः ६३।\nस्वर्गादागत्य वेगेन दैत्यसैन्यजिघांसया ।\nसुमेरोरुत्तरो भागः सुरसैन्येन संवृतः ६४।\nसेनाभारोद्भुतकरस्तस्थौ जालंधरस्य च ।\nआश्रित्य दक्षिणं भागं तूर्णं कनकशृंगतः ६५।\nअहोरात्रेण विहिता वर्षे तस्मिन्निलावृते ।\nमेरुमंदरयोर्मध्ये युद्धभूमिः प्रतिष्ठिता ६६।\nतत्रात्मजयदां भूमिं कविप्रोक्तां मुदायुताः ।\nजग्मुस्ते दानवास्तूर्णं गुरुप्रोक्तां ययुः सुराः ६७।\nरथप्रवीरैः परितश्च संप्लवैर्गजैर्घनाकारमदप्रवाहिभिः ।\nअश्वैरनंतैर्गरुडाग्रगामिभिः पदातिभिः सारणभूर्भृता बभौ ६८।\nततो वादित्रनिर्घोषः सेनयोरुभयोरभूत् ।\nकोलाहलश्च वीराणामन्योन्यमभिगर्जताम् ६९।\nअथ दानवदेवानां संग्रामोऽभूद्भयावहः ।\nसर्वसैन्यस्य संमर्दो यथा त्रिभुवनक्षयः ७०।\nभयक्रांता महाश्रांता श्रुतिर्विलपती मुहुः ।\nस्वरथाकाररहितं शरैः संपूरितं तदा ७१।\nरोमांचिता बभौ द्यौश्च रजोवस्त्रं विधुन्वती ।\nरौद्रैर्विहंगमारावैस्त्रासादाक्रंदतीव हि ७२।\nदेवेंद्रेण तदाज्ञप्ता मेघाः संवर्तकादयः ।\nगजानुच्चैः समारुह्य तेऽसुरान्युयुधुर्मृधे ७३।\nदेवानामश्वारोहाश्च जाता गंधर्वकिन्नराः ।\nरथिनः साध्यसिद्धाश्च गजिनो यक्षचारणाः ७४।\nपदातिनः किंपुरुषाः पन्नगाः पवनाशनाः ।\nरोगाणामधिपो राजन्यक्ष्मा च यमनायकः ७५।\nतत्र दानवरोगाणां संग्रामोऽभूत्सुदारुणः ।\nपतिता लुलुठुर्भूमौ दैत्याः शूलज्वरामयैः ७६।\nदानवैर्निहता रोगाः पेतुः समरमूर्द्धनि ।\nपलायांचक्रिरे केचित्व्याधयो भूधरान्प्रति ७७।\nऔषध्यस्तत्र सहजा वैशल्यकरणीमुखाः ।\nताभिर्विशल्याः सैन्येषु युयुधुर्यमकिंकराः ७८।\nदानवैर्निहताः सर्वे शरमुद्गरपट्टिशैः ।\nपदातयः पत्तिगणैः खङ्गैस्तीक्ष्णैः परश्वधैः ७९।\nकोटिशो जघ्नुरन्योन्यं रुधिरारुणविग्रहाः ।\nअश्वचारा हयैस्तूर्णैश्चिक्षिपुर्गगने तदा ८०।\nसंश्लिष्य जघ्नुरन्योन्यं रुधिरारुणविग्रहाः ।\nसमूहो रथिनां भीमो रथौघैश्छाद्य मेदिनीम् ८१।\nविव्यधुर्निशितैर्बाणैर्धनुर्मुक्तैर्महारथान् ।\nमदक्षीणकपोलांगाः करैर्बद्धा करान्दृढम् ८२।\nगजान्प्रतिगजाः क्रुद्धाः पातयंति महीतले ।\nकोपि दैत्यो रथं दोर्भ्यामुत्क्षिप्योत्थाय खं ययौ ८३।\nअश्वचारान्हयान्नागान्पातयामास भूतले ।\nस्कंधे गृहीत्वा तरसा ययौ जालंधरं प्रति ८४।\nकक्षयोर्वै गजौ गृह्य तृतीयं जठरोपरि ।\nचतुर्थं मस्तके गृह्य रणे धावति कश्चन ८५।\nउत्पाट्य कोशतः खङ्गं विधूय विमलांबरम् ।\nययौ सहस्रशो देवान्पातयित्वा रणेऽसुरः ८६।\nकाचित्पीनस्तनी तन्वी खेचरीरति लंपटा ।\nआगत्य गगनात्तूर्णं निन्ये दैत्यं रणांगणात् ८७।\nचुचुंब सा तद्वदनं तीक्ष्णनाराचकीलितम् ।\nदेवसैन्यं ततो बद्ध्वा कालनेमिर्ननर्त्त ह ८८।\nततो जनार्दनः क्रुद्धो निर्ययौ कालनेमिनम् ।\nयमो दुर्वारणं वीरं स्वर्भानुश्चंद्रभास्करौ ८९।\nकेतुं वैश्वानरो देवो ययौ शुक्रं बृहस्पतिः ।\nआश्विनौ संयतौ तत्र दैत्यमंगारपर्णकम् ९०।\nसंह्रादं शक्रपुत्रश्च निर्ह्रादं धनदो ययौ ।\nनिशुंभश्चावृतो रुद्रैः शुंभो वसुभिराहवे ९१।\nमेघाकारं स्थितं जंभं विश्वेदेवाः समाययौ ।\nवायवो वज्ररोमाणमथ मृत्युर्मयं ययौ ९२।\nनमुचिं वासवो व्यग्रं शक्तिहस्तोऽभ्यधावत ।\nअन्यैरपि सुरैर्दैत्याः स्वस्ववीर्यसमैर्वृताः ९३।\nइति श्रीपद्मपुराणे पंचपंचाशत्सहस्रसंहितायामुत्तरखंडे युधिष्ठिरनारदसंवादे देवदानवयुद्धंनाम पंचमोध्यायः ५।"
  }
]
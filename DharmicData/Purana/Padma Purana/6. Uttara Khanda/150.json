[
  {
    "text": "महादेवउवाच।\nजंबूतीर्थं ततो गच्छेत्स्नानार्थं पापनाशनम् ।\nकलिकाले च यत्पुंसां स्वर्गसोपानवत्स्थितम् १।\nयत्र जांबवता पूर्वं दशांगे पर्वतोत्तमे ।\nस्थापितं ऋक्षराजेशं लिगं सुरगणार्चितम् २।\nरामेण हि यदा पूर्वं हतो वै रावणोऽसुरः ।\nतदा जांबवता दिक्षु भेरीघोषैः प्रघोषितम् ३।\nजितं वै रामचंद्रेण रावणो निहतो रणे ।\nलब्ध्वा सीतेति संघुष्य स्नातं तीर्थवरे शुभे ४।\nस्थापितं तत्र लिंगं तु स्वनाम्ना तु सुरेश्वरि ।\nतत्र स्नात्वा नरः सद्यः स्मृत्वा रामं सहानुजम् ५।\nजाबवंतेश्वरं स्नात्वा रुद्रलोके महीयते ।\nयत्रयत्र हि भो देवि श्रीरामस्मरणं कृतम् ।\nभवबंधविमोक्षो हि दृश्यते स चराचरे ६।\nअहं रामस्तु विज्ञेयो रामो वै रुद्र एव च ।\nएवं ज्ञात्वा तु ते देवि न भेदो वर्तते क्वचित् ७।\nरामरामेति रामेति मनसा ये जपंति च ।\nतेषां सर्वार्थसिद्धिश्च भविष्यति युगेयुगे ८।\nअहं हि सर्वदा देवि श्रीरामस्मरणं चरे ।\nयं श्रुत्वा तु पुनर्देवि न भवो जायते क्वचित् ९।\nकाश्यां हि निवसन्नित्यं श्रीरामं कमलेक्षणम् ।\nस्मरामि सततं देवि भक्त्या च विधिपूर्वकम् १०।\nजांबवता तदा पूर्वं स्मृत्वा रामं सुशोभनम् ।\nजांबवंतमिति ख्यातं प्रस्थाप्य जगतां गुरुम् ११।\nतत्र स्नात्वा च भुक्त्वा च कृत्वा देवस्य पूजनम् ।\nशिवलोकमवाप्नोति यावदिंद्राश्चतुर्दश १२।\nअत्र हि स्नानमात्रेण यथा जांबवतो बलम् ।\nतथा वै बलमाप्नोति श्रीविश्वेशप्रसादतः १३।\nअत्र गत्वा तु भूदानं पुमान्यश्च करोति वै ।\nफलं सहस्रगुणितं जांबवंतेश दर्शनात् १४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे जांबवततीर्थमाहात्म्यंनाम पंचाशदधिकशततमोऽध्यायः १५०।"
  }
]
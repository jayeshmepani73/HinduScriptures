[
  {
    "text": "पार्वत्युवाच।\nश्रुतं कार्तिकमाहात्म्यं माघस्य च मया विभो ।\nअधुना श्रोतुमिच्छामि मुक्तिदं कर्म चोत्तमम् १।\nश्रेष्ठा भक्तिस्तु का प्रोक्ता वद विश्वेश्वर प्रभो ।\nयेन विज्ञानमात्रेण नराः सुखमवाप्नुयुः २।\nमहादेव उवाच।\nतल्लीनचित्तः स पुमान्सा भक्तिः परमा मता ।\nदयाधर्मपरो नित्यं विष्णुधर्मेषु तत्परः ३।\nफलमूलजलाहारी शंखचक्रप्रधारकः ।\nत्रिकालं पूजयेद्विष्णुं सा भक्तिः सात्विकी मता ४।\nउत्तमा सात्विकी प्रोक्ता राजसी चैव मध्यमा ।\nकनिष्ठा तामसी चैव त्रिविधा भक्तिरुच्यते ५।\nश्रीधरे तु प्रकर्त्तव्या मुक्तिकामफलेप्सुभिः ।\nअहंकारेण रूपेण दंभमात्सर्यमायया ६।\nये कुर्वंति जना भक्तिं तामसी सा उदाहृता ।\nपरस्योत्सादनार्थं वा दंभमुद्दिश्यवाऽथवा ७।\nया भक्तिः क्रियते देवे तामसी सा प्रकीर्तिता ।\nविषयान्प्रतिसंधाय यश ऐश्वर्यमेव वा ८।\nअर्चादावर्चयेद्यो मां पृथग्भावः स राजसः ।\nकर्मक्षयार्थे कर्त्तव्या ब्राह्मणैर्ज्ञानतत्परैः ९।\nविष्णौ ह्यात्मार्पणीं बुद्धिं सा भक्तिः सात्विकी मता ।\nअतो वै सर्वथा देवि संसेव्यः सर्वदा हरिः १०।\nतामसेन तु भावेन तामसत्वं हि लभ्यते ।\nराजसो राजसेनैव सात्विकेन तु सात्विकः ११।\nवेदाध्यायरतः श्रीमान्रागद्वेषविवर्जितः ।\nशंखचक्रधरो विप्रः सर्वदा शुचिरुच्यते १२।\nकर्मकांडे प्रवृत्तो यः सर्वदा विष्णुनिंदकः ।\nनिंदकस्तज्जनानां च महाचंडाल उच्यते १३।\nवेदाध्यायरता नित्यं नित्यं वै यज्ञयाजकाः ।\nअग्निहोत्ररता नित्यं विष्णुधर्मपराङ्मुखाः ।\nनिंदंति विष्णुधर्मांश्च वेदबाह्याः सुरेश्वरि १४।\nकुर्वंति शांतिं विबुधाः प्रहृष्टाः क्षेमं प्रकुर्वंति पितामहाद्याः ।\nस्वस्ति प्रयच्छंति मुनींद्रमुख्या गोविंदभक्तिं वहतां नराणाम् १५।\nशुभा ग्रहा भूतपिशाचयुक्ता ब्रह्मादयो देवगणाः प्रसन्नाः ।\nलक्ष्मी स्थिरा तिष्ठति मंदिरे च गोविंदभक्तिं वहतां नराणाम् १६।\nगंगा गया नैमिषपुष्कराणि काशी प्रयागं कुरुजांगलानि ।\nतिष्ठंति देहे कृतभक्तिपूर्वं गोविंदभक्तिं वहतां नराणाम् १७।\nएवमाराधयेद्विद्वान्भगवंतं श्रिया सह ।\nकृतकृत्यो भवेन्नित्यं स विप्रो नात्र संशयः १८।\nक्षत्रियो वाथ वैश्यो वा शूद्रो वासुरसत्तमे ।\nभक्तिं कुर्वन्विशेषेण मुक्तिं याति स वै नरः १९।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे विष्णु।\nभक्तिमहिमावर्णनंनाम त्रिंशाधिकशततमोऽध्यायः १३०।"
  }
]
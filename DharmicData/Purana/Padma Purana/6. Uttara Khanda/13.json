[
  {
    "text": "नारद उवाच-\nततो जालंधरः श्रुत्वा दैत्यकोलाहलं रणे ।\nआजगाम रथारूढो यत्र देवः सदाशिवः १।\nसारथिं खड्गरोमाणं कोपात्सत्वरमब्रवीत् ।\nसंप्रेषय रथं शीघ्रं सहस्रहययोजितम् २।\nहन्मि तं तापसं शौर्याज्जटाभस्मास्थिभूषितम् ।\nवृषारूढस्य का शक्तिः पंगोर्युद्धे मया सह ३।\nनारद उवाच-\nइत्युक्त्वा खड्गरोमाणमाभाष्य च तथोद्धतः ।\nगृहीत्वा कार्मुकं घोरं रथेनाधावत द्रुतम् ४।\nतं रुरोध तदायांतं वीरभद्रः शितैः शरैः ।\nनिरुच्छ्वासीकृतेनापि स कायेन शरैर्वृतः ५।\nदेवैर्यद्यपि तुल्योऽभूद्भूतेशस्य परिग्रहः ।\nतथापि किं कपालानि तुलां यांति कलानिधेः ६।\nविव्याध मणिभद्रोऽपि शरैः सागरनंदनम् ।\nपाशेन मणिभद्रं तु हत्वोवाचेश्वरं वचः ७।\nएहि योद्धुं महादेव शस्त्राभ्यासोऽस्ति ते यदि ।\nत्वं मां प्रहर न त्वाहमादौ हन्मि जटाधरम् ८।\nइति ब्रुवंतं तं गर्वाद्वीरभद्रोऽथ सायकैः ।\nपूरयामास संक्रुद्धो यथा पद्मं रविः करैः ९।\nमणिभद्रोऽथ गदया सैन्यं तस्य समाहनत् ।\nरथोपरि रथं वीर तुरगं तुरगोपरि १०।\nगजोपरि गजं हत्वा पातयामास भूतले ।\nरक्तपंकारुणा भूमिः संजाता दुर्गमा क्षणात् ११।\nशैलाच्च गणमुख्याश्च दानवाञ्जघ्नुराहवे ।\nपतंति दानवाः शूरा गतप्राणा महीतले १२।\nरुंडदोर्दंडमुंडैश्च करिपृष्ठकरोरुभिः ।\nपतंति दानवाः शूरा पूरिता वसुधा नृप १३।\nनारद उवाच-\nएवंविधं रणे दृष्ट्वा हरमत्यंतदुर्जयम् ।\nभुवने च तथान्यानि दृष्टवाँल्लक्षणानि सः १४।\nतेजोऽन्यदेवनक्षत्र शशांक सकलादिषु ।\nउद्धाटितजगत्कोशमन्यदेवरवेर्महः १५।\nभग्नः पुनश्चिंतितवांस्ततो जालंधरो नृप ।\nन दृष्टा सा मया गौरी यां मामाहाति नारदः १६।\nसांप्रतं शाश्वते स्थाने कथं द्रक्ष्याम्युमां स्थिताम् ।\nतां हि द्रष्टुं व्रजाम्यादौ पश्चाद्योत्स्यामि शंभुना १७।\nचिंतयित्वेति मनसा दैत्यं प्राहार्णवात्मजः ।\nशुंभं चंडजये वीर मम तुल्यपराक्रम १८।\nधृत्वा मत्सदृशं रूपं संग्रामं कर्तुमर्हसि ।\nतव युद्धस्य भारोऽयं शिबिरस्य बलस्य च १९।\nअहं यास्यामि तां द्रष्टुं गौरीं मच्चित्तहारिणीम् ।\nइत्युक्त्वाथ ददौ तस्मै स्वांगादुत्तार्य मंडनम् २०।\nवर्मशस्त्रादिकं दत्वा रथं सारथिसंयुतम् ।\nदुर्वारणेन सहितः सैन्यं मुक्त्वोदधेः सुतः २१।\nअलक्षितस्ततो गत्वा गुहां गुप्तां तु पार्थिव ।\nमानसोत्तरशैलस्य हररूपं दधार सः २२।\nधृत्वा दुर्वारणे रूपं नंदिनः सदृशं तथा ।\nअथारुरुहतुः शैलं छद्मशंकरनंदिनौ २३।\nयत्रास्ति शिखरे गौरी सखिभिः सहिता नृप ।\nतमायांतं शरैर्भिन्नं स्कंधमालम्ब्य नंदिनः २४।\nरक्ताक्तमंबरं दृष्ट्वा भवानी विस्मिताभवत् ।\nसख्यस्तस्या जयाद्यास्ताः जग्मुस्तं संभ्रमान्विताः २५।\nशंकरस्यांतिकं गत्वा पप्रच्छुस्तं सुदुःखिताः ।\nकिं जातं तव देवेश केन त्वं संगरे जितः २६।\nसशल्यस्त्वं कथं नाथ संसारीव प्ररोदिषि ।\nइत्युक्तः प्रददौ ताभ्यो भूषणानि पृथक्पृथक् २७।\nउत्तार्य शनकैरंगात् वासुकिप्रभृतीनि च ।\nगणेशस्कंदशिरसीच्छिन्ने कुक्षौ विलोक्य च २८।\nहा स्कंद हा गणेशेति हा रुद्रेत्यंबिकारुदत् ।\nतस्याः सख्यस्ततः सर्वा रुरुदुः शोककर्शिताः २९।\nअत्राब्रवीज्जयां नंदी त्वमेनं परिपालय ।\nमणिभद्रो वीरभद्रः पुष्पदंतश्च वीर्यवान् ३०।\nदंभनो धूमतिमिरः कूष्मांडाद्या रणे हताः ।\nचंडी भृंगी किरीटिश्च महाकालश्च शृंखली ३१।\nचंडीशो गुप्तनेत्रश्च कालाद्याश्च हता रणे ।\nविनायकस्य स्कंदस्य शिरसी भ्रमता मया ३२।\nदृष्टे महारणे देवि इत्युक्त्वाथ पुरोक्षिपत् ।\nतच्छ्रुत्वा नंदिनो वाक्यं शिरसी गृह्य पुत्रयोः ३३।\nपार्वती विललापोच्चैः पुत्रपुत्रेति जल्पती ।\nतारकारे कथं युद्धे हतस्त्वं सिंधुसूनुना ३४।\nत्वं हि त्रिवासरो देवैः सेनापत्योऽभिषेचितः ।\nतदा त्वया कथं वीर तारकाख्यो निपातितः ३५।\nनीलकंठेन किं त्यक्तो यतस्त्वं पतितो भुवि ।\nस्नुषामुखं न दृष्टं च मया पुत्रावभाग्यया ३६।\nन भोगा वत्स ते भुक्ता संसारस्यापि येभवन् ।\nतात हेरंब विघ्नेश लंबोदर गजानन ३७।\nरणांगणे केन पुत्र सिद्धैः पूज्यो निपातितः ।\nवाहनोऽसौ कुतो वत्स मूषकः केन हिंसितः ३८।\nएवं विलपती गौरी शिवं प्राह सुदुःखितम् ।\nसाक्षाद्रुद्रोऽसि देवेश हरस्त्वं मा भयं कुरु ३९।\nवृषभः क्व गतो देव हतो जालंधरेण वै ।\nशरजर्जरदेहस्य किं करोमि प्रियं तव ४०।\nततः श्रुत्वा वचो देव्या निश्वस्योवाच शंकरः ।\nदीर्घं विनिहतौ पुत्रौ वृथा शोचसि किं प्रिये ४१।\nअधुना तेंगसंगेन देवि मां त्रातुमर्हसि ।\nशंकरस्य वचः श्रुत्वाऽसमयोचितमातुरम् ।\nप्रत्युवाचांबिका देवं बभाषे नोचितं वचः ४२।\nमहाविषादे पतिते भये च कृते समाधौ वमने महाज्वरे ।\nश्राद्धे प्रयाणे गुरुवृद्धसन्निधौ रतिं बुधाः शंकर वर्जयंति ४३।\nकथं मां दुःखदुःखार्तां पुत्रशोकेन पीडिताम् ।\nम्लानां बाष्पपरिम्लानां संप्रार्थयसि चातुराम् ४४।\nभवान्या इति वाक्यानि श्रुत्वा मायामहेश्वरः ।\nउवाच स्वार्थमुद्दिश्य गौर्यारूपेण मोहितः ४५।\nपुरुषस्यार्तियुक्तस्य न यच्छंति रतिं स्त्रियः ।\nतथैव रौरवे घोरे पतिष्यंति न संशयः ४६।\nगणशून्यः पुत्रशून्यो धीशून्योऽहं वरानने ।\nसांप्रतं गृह्य शून्योऽहं सर्वशून्योऽस्मि भामिनि ४७।\nसुजीवितं विहीनोऽहं त्वां प्रष्टुमिह चागतः ।\nस्वं गृहं तु प्रविश्याशु त्यजामि प्रकृतिं स्वकाम् ४८।\nउत्तिष्ठ नंदिन्संयावस्तीर्थे भव पुरःसरः ।\nत्वं याहि स्वेच्छया कांते प्रकृतिं स्वां परित्यज ४९।\nइति मायामहेशस्य वचः श्रुत्वांबिका ततः ।\nदीर्घं दध्यो महाश्वासं शोकेन च जडीकृता 6.13.५०।\nतस्यैवं परमे क्षोभे किंचिन्नोवाच सा क्षणम् ।\nयया संमोहितं सर्वं जगत्स्थावरजंगमम् ।\nसैव संमोहिता तेन न जाने दुःखमात्मनः ५१।\nइति श्रीपाद्मे महापुराणे पंचपंचाशतसहस्रसंहितायां उत्तरखण्डे युधिष्ठिरनारदसम्वादे जालंधरमायामहेशागमनंनाम त्रयोदशोऽध्यायः १३।"
  }
]
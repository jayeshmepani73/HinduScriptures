[
  {
    "text": "महादेव उवाच-\nअपामार्जनकं दिव्यं परमाद्भुतमेव च ।\nपठितव्यं विशेषेण पुत्रकामार्थसिद्धये १।\nएतत्स्तोत्रं पठेत्प्राज्ञः सर्वकामार्थसिद्धये ।\nएककालं द्विकालं वा ये पठंति द्विजातयः २।\nआयुश्च श्रीर्बलं तस्य वर्द्धयंति दिने दिने ।\nब्राह्मणो लभते विद्यां क्षत्रियो राज्यमेव वा ३।\nवैश्यो धनसमृद्धिं च शूद्रो भक्तिं च विंदति ।\nअन्यैश्च लभते भक्तिं पठनाच्छ्रवणाज्जपात् ४।\nसामवेदफलं तस्य जायते नगनन्दिनि ।\nअखिलं पापसंघातं तत्क्षणादेव नश्यति ५।\nइति ज्ञात्वा तु भो देवि पठितव्यं समाहितैः ।\nपुत्राश्चैव तथा लक्ष्मीः संपूर्णा भवति ध्रुवम् ६।\nलिखित्वा भूर्जपत्रे तु यो धारयति वैष्णवः ।\nइहलोके सुखं भुक्त्वा याति विष्णोः परं पदम् ७।\nपठित्वा श्लोकमेकं तु तुलसीं यः समर्पयेत् ।\nसर्वं तीर्थं कृतं तेन तुलस्याः पूजने कृते ८।\nएतत्स्तोत्रं तु परमं वैष्णवं मुक्तिदायकम् ।\nपृथ्वीदानसमं पाठाद्विष्णुलोकं तु गच्छति ९।\nजपेत्स्तोत्रं विशेषेण विष्णुलोकस्य वांछया ।\nबालानां जीवनार्थाय पठितव्यं समाहितैः १०।\nरोगग्रहाभिभूतानां बालानां शांतिकारकम् ।\nभूत ग्रह विषं चैव पठनादेव नश्यति ११।\nकंठे तुलसिजां मालां धृत्वा विप्रो हि यः पठेत् ।\nस च वै वैष्णवो ज्ञेयो विष्णुलोकं स गच्छति १२।\nकंठे माला धृता येन शंखचक्रादिचिह्नितः ।\nवैष्णवः प्रोच्यते विप्रः स्तोत्रं चैतत्पठन्सदा १३।\nइहलोकं परित्यज्य विष्णुलोकं स गच्छति ।\nमोहमायापरित्यक्तो दंभतृष्णाविवर्जितः १४।\nएतत्स्तोत्रं पठेद्दिव्यं परं निर्वाणमाप्नुयात् ।\nते धन्याः संति भूर्लोके ये विप्रा वैष्णवाः स्मृताः १५।\nस्वात्मा वै तारितस्तैस्तु सकुलं नात्र संशयः ।\nते वै धन्यतमा लोके नारायणपरायणाः ।\nतैर्भक्तिश्च सदा कार्या ते वै भागवता नराः १६।\nइति श्रीपाद्मे महापुराणे पंचपंचाशत्साहस्र्यां संहितायामुमापतिनारदसंवादे अपामार्जनमहिमानामैकोनाशीतितमोऽध्यायः ७९।"
  }
]
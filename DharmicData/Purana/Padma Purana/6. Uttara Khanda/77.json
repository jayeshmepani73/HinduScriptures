[
  {
    "text": "महादेव उवाच-\nपप्रच्छाहं जगन्नाथं व्रतानामुत्तमं व्रतम् ।\nपुत्रपौत्रविवृद्ध्यर्थं सुखसौभाग्यदायकम् १।\nतवाग्रे संप्रवक्ष्यामि शृणु सुंदरि सांप्रतम् ।\nइदं कथानकं दिव्यमृषीणां व्रतमुत्तमम् २।\nरजस्वला तु या नारी सहसा पापरूपिणी ।\nकृतेन च व्रतेनैव महापापैः प्रमुच्यते ।\nपितॄणामक्षयं देयं धर्मकामार्थसाधनम् ३।\nश्रीविष्णुरुवाच-\nपूर्वमासीन्महाबाहुर्ब्राह्मणो वेदपारगः ।\nसदाध्ययनशीलस्तु देवशर्मा इति द्विजः ४।\nअग्निहोत्रक्रियायुक्तः षट्कर्मनिरतः सदा ।\nसर्ववर्णेषु संपूज्यः सपुत्रपशुबांधवः ५।\nतस्य ब्राह्मणमुख्यस्य भग्ना च गृहवाहिनी ।\nप्राप्ते भाद्रपदे मासे शुक्लपक्षे तु पंचमी ६।\nपितुःक्षयाहं कुरुते यतात्मा च जितेंद्रियः ।\nरात्रौ निमंत्रयेद्विप्रान्सुखसौभाग्यदायकान् ७।\nप्रभाते विमले प्राप्ते भांडान्यन्यानि कारयेत् ।\nपाकं सर्वेषु पात्रेषु स कारयति जायया ८।\nअष्टादशरसोपेतं पितॄणां प्रीतिदायकम् ।\nआकारणं ततो दत्त्वा विप्राणां च पृथक्पृथक् ९।\nसर्वे विप्रास्तु संप्राप्ता मध्याह्ने वेदपाठकाः ।\nअर्घपाद्यादि विधिवत्कृतवान्द्विजसत्तमः १०।\nरजसा दूषितः श्राद्धे प्रक्षाल्य विधिवत्तदा ।\nगृहमध्ये गताः सर्वे आसने ते निरूपिताः ११।\nप्रदत्तं भोजनं तेन मिष्टान्नेन विशेषतः ।\nविधिना च कृतं श्राद्धं पिंडदानप्रपूर्वकम् १२।\nतांबूलं दक्षिणां चैव वस्त्राणि विविधानि च ।\nसर्वं ददौ द्विजेभ्यो वै पितृध्यानपरायणः १३।\nविप्रा विसर्जिताः सर्वे आशीर्वादपरायणाः ।\nगोत्रिणां बांधवानां च अन्येषां च बुभुक्षताम् १४।\nदत्तमन्नं तदा तेन भोजने विधिपूर्वकम् ।\nनिशायां तु कुटीद्वारे उपविष्टो यदा तदा १५।\nब्राह्मण्या वारि संगृह्य पादप्रक्षालनं कृतम् ।\nतदा शुनी बलीवर्दौ परस्परमभाषताम् १६।\nशृणु कांत वचो मह्यं यादृक्कृतवती वधूः ।\nतादृशं संप्रवक्ष्यामि नान्यथा प्रब्रवीम्यहम् १७।\nकदाचिद्दैवयोगेन गताहं पुत्रसद्मनि ।\nतत्रस्थितं पयः पातुं वध्वा दृष्टं न तत्पुनः १८।\nपीतं पयस्तु सर्पेण तद्दृष्टं तु मया पुनः ।\nपश्चात्पीतं मया सम्यक्दृष्टं वध्वा तदा पुनः १९।\nतेन संपर्कदोषेणकटिर्भग्ना च मे सदा ।\nतेन दुःखेन भो स्वामिन्जाताहं दुःखभागिनी ।\nभग्ना कटिश्च संजाता ह्याहारो नैव रोचते २०।\nबलीवर्द्द उवाच-\nशृणु त्वं शुनि वक्ष्यामि मम दुःखस्य कारणम् ।\nअस्मिन्वै दिवसे प्राप्ते ब्राह्मणानां तु भोजनम् २१।\nकारितं मम पुत्रेण मम चिंता तु नो कृता ।\nनोदकं न तृणं चैव न दत्तं केनचित्क्वचित् २२।\nअनाहारोह्यहं पापी बद्धोऽस्मिन्पापभावितः ।\nपूर्वपापविशेषेण जातं शुनि न संशयः २३।\nतद्वाक्यं तु तदा देवि श्रुतं पुत्रेण धीमता ।\nममायं तु पिता साक्षाज्जातो मम गृहे पशुः २४।\nइयं तु जननी साक्षान्मम चैव न संशयः ।\nदैवयोगाच्छुनी जाता किं करोमि सुनिश्चयम् २५।\nएवं विचार्यासौ विप्रो नैव निद्रामवाप सः ।\nरात्रौ चिंतापरो भूत्वा स्मरन्विश्वेश्वरं परम् २६।\nनानाधर्मपरोऽहं च ममैवं च कथं शुभम् ।\nविचारयित्वा च ततो रात्रौ सुप्तस्तदा पुनः २७।\nप्रभाते विमले प्राप्ते ऋषीणां पुरतो गतः ।\nतेषां मध्ये वसिष्ठेन तस्य सुस्वागतं कृतम् २८।\nब्रूहि त्वं ब्राह्मणश्रेष्ठ तवागमनकारणम् ।\nइति पृष्टस्तदा विप्रः प्रणाममकरोत्तदा २९।\nअद्य मे सफलं जन्म अद्य मे सफला क्रिया ।\nअद्य मे पितरस्तृप्ता दुर्लभात्तव दर्शनात् ३०।\nयथोक्तं च कृतं श्राद्धं द्विजाश्चैव सुभोजिताः ।\nकुटुंबिनां तु सर्वेषां भोजनं कारितं तथा ३१।\nभोजनानंतरं प्राप्ता शुनी तत्र उवाच ह ।\nअस्माकं तु गृहे ह्येको बलीवर्दस्तु वर्त्तते ३२।\nतं पतिं प्रतिवाक्यं यद्दिवज मत्तः शृणुष्व तत् ।\nगृहेस्थितं दुग्धभांडमहिना दूषितं मया ३३।\nदृष्टं मे महती चिंता तदा जाता न संशयः ।\nअनेन पयसा चैव पक्वमन्नं यदा भवेत् ३४।\nतदात्र सर्वे विप्राश्च म्रियंते भोजनात्ततः ।\nएवं विचार्य तत्स्वामिन्दुग्धं पीतं तदा मया ३५।\nतदा दृष्टं तु वध्वा वै तया मे ताडनं कृतम् ।\nचरामि तेन संभग्ना किं करोमि सुदुःखिता ३६।\nतस्या दुःखं तु संस्मृत्य वृषः प्राह शुनीं प्रति ।\nशृणु शुनि प्रवक्ष्यामि मम दुःखस्य कारणम् ३७।\nअस्याहं तु पिता साक्षात्पूर्वजन्मनि वै शुनि ।\nअद्य वै भोजिता विप्रा दत्तमन्नं तु भूरिशः ३८।\nन तृणं नोदकं चैव ममाग्रे संनिवेदितम् ।\nतेन दुःखेन मे दुःखं जातं बहुतरं तदा ३९।\nएतत्कथानकं श्रुत्वा रात्रौ निद्रामवाप न ।\nमम चिंता तु तत्रैव जाता वै ऋषिसत्तम ४०।\nवेदाध्ययनशीलोऽहं कुशलो वेदकर्मणि ।\nअनयोश्च महद्दुःखं किं करोमीति चिंतयन् ।\nआगतस्त्वत्समीपे तु ममकष्टं निवारय ४१।\nऋषिरुवाच-\nउग्रजन्मन्शृणुष्व त्वं पूर्वजन्मनि यत्कृतम् ।\nअयं वै तु द्विजश्रेष्ठो कुंडने नगरे शुभे ४२।\nमासे भाद्रपदे चैव पंचमी या समागता ।\nतद्व्रतं तेन नाज्ञातं पितुः श्राद्धादिकारणात् ४३।\nस्त्रीधर्मेण तु संप्राप्ता क्षयहेतु तदानघ ।\nतया चैव कृतं सर्वं ब्राह्मणानां च भोजनम् ४४।\nन ज्ञातं च कृतं तेन पापिष्ठेन दुरात्मना ।\nप्रथमेऽहनि चांडाली द्वितीये ब्रह्मघातिनी ४५।\nतृतीये रजकी प्रोक्ता चतुर्थेऽहनि शुध्यति ।\nतेन पापेन सा जाता शुनी स्वगृहचारिणी ।\nबलीवर्दस्त्वयं जातः कर्मणानेन सुव्रत ४६।\nउग्रजन्मोवाच-\nव्रतं दानं तथा यज्ञं तीर्थं वाममसुव्रत ।\nब्रूहि येन विशेषेण मुक्तिः पित्रोर्भवेन्मम ४७।\nऋषिरुवाच-\nमासे भाद्रपदे शुक्ले जायते ऋषिपंचमी ।\nरजसा विकृतं पापं नश्यते करणाद्यतः ४८।\nपुत्रपौत्रप्रदात्री च पितॄणां मुक्तिदायिनी ।\nनद्या कूपे तडागे वा ब्राह्मणस्य गृहे तथा ४९।\nगोमयं मंडलं कुर्यात्कुंभं तत्रैव विन्यसेत् ।\nतस्योपरि न्यसेत्पात्रमृषिधान्येन पूरितम् 6.77.५०।\nयज्ञोपवीतसूत्रं च सहिरण्यं फलं तथा ।\nस्थाप्याश्च ऋषयः सप्त सुखसौभाग्यदायकाः ५१।\nआवाहयित्वा ते सर्वे पूजनीया व्रतस्थितैः ।\nनैवेद्यमृषिधान्यं च ऋषिधान्यं तु भोजनम् ५२।\nएकभक्तेन कर्तव्यमृषीणामर्चनं तदा ।\nपूजयेत्परया भक्त्या मंत्रेण विधिपूर्वकम् ५३।\nनिर्वापं सघृतं देयं दक्षिणासंयुतं तदा ।\nदेयं विप्राय विधिवदृषीणां प्रीयतां प्रति ५४।\nकथां श्रुत्वा विधानेन कृत्वा चैव प्रदक्षिणाम् ।\nधूपं दीपं च नैवेद्यमर्घ्यं दद्यात्पृथक्पृथक् ५५।\nऋषयः संतु मे नित्यं व्रतसंपूर्णकारिणः ।\nपूजां गृह्णंतु मद्दत्तां ऋषिभ्योऽस्तु नमोनमः ५६।\nपुलस्त्यः पुलहश्चैव क्रतुः प्राचेतसस्तथा ।\nवसिष्ठमरिचात्रेया अर्घं गृह्णंतु वो नमः ५७।\nएवं पूजा प्रकर्त्तव्या धूपैर्दीपैर्मनोरमैः ।\nपितॄणां जायते मुक्तिः कृतस्यास्य प्रभावतः ५८।\nपूर्वकर्मविपाकेन रजसा दोषभावतः ।\nकृतं ह्येवं तु भो वत्स मुक्तिस्तस्य न संशयः ५९।\nतद्व्रतं च कृतं तेन मुक्त्यर्थं पितृहेतवे ।\nते गता मुक्तिमार्गेण आशीर्वादपरायणाः ६०।\nऋषिपंचमीव्रतं पुण्यं विप्राय परिकीर्तितम् ।\nये कुर्वंति नरश्रेष्ठास्ते ज्ञेयाः पुण्यभागिनः ६१।\nये कुर्वंति नरश्रेष्ठ ऋषिव्रतमनुत्तमम् ।\nभुक्त्वात्र भोगान्विपुलान्यांति विष्णोः पदं तु ते ६२।\nइतिश्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमापतिनारद।\nसंवादे ऋषिपंचमीव्रतंनाम सप्तसप्ततितमोऽध्यायः ७७।"
  }
]
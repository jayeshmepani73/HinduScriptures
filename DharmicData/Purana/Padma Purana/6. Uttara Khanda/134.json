[
  {
    "text": "महादेव उवाच।\nवेत्रवत्यास्तु माहात्म्यं वक्ष्यामि शृणु सुंदरि ।\nयत्र स्नात्वा विमुच्यंते यावदाभूतसंप्लवम् १।\nवृत्रेण च कृतः कूपो महागंभीरसंज्ञकः ।\nकूपात्सा निःसृता देवी महापापौघनाशिनी २।\nयथा गंगा तथेयं च सरिच्छ्रेष्ठा सुरोत्तमे ।\nअस्या दर्शनमात्रेण पापौघाः शमयंति च ३।\nशृणु देवि प्रवक्ष्यामि इतिहासं पुरातनम् ।\nयच्छ्रुत्वा पापिनो दोषैर्विमुक्ताः कर्मबंधनात् ४।\nचंपके नगरे चैव राजा राज्यं करोति सः ।\nसदा दुष्टो दुष्टरूपो जनानां स प्रपीडकः ५।\nअधर्मो धर्मरूपश्च विष्णुनिंदापरायणः ।\nदेव द्विज निहंता च आश्रमाणां विदूषकः ६।\nवेदनिंदापरः श्रीमान्मूर्खो वा निर्घृणः शठः ।\nअसच्छास्त्रेषु निरतः परदाराभिमर्शकः ७।\nविदारुणेति नामा च संजातो मूर्ख एव च ।\nकदाचिद्दैवयोगेन आगतस्तां नदीं प्रति ८।\nआखेटकसमायुक्तः स्वयं कुष्ठी सुरेश्वरि ।\nमहापापादयं जातो ब्राह्मणानां च निंदनात् ९।\nवृथावादी दुरात्मा च शठो वै निर्घृणः पशुः ।\nवेदनिंदारतो नित्यं गोशास्त्राणां प्रदूषकः १०।\nएवंविधो वने भ्राम्यंस्तृषार्तः स सुहृद्वृतः ।\nअश्वादुत्तीर्य राजाऽसौ जलं पीत्वा गृहं गतः ११।\nतेनैवोदकपानेन गतं कुष्ठं न संशयः ।\nबुद्धिस्तु निर्मला जाता तस्य राज्ञो विशेषतः १२।\nविष्णौ भक्तिः समुत्पन्ना तदा तस्य सुरेश्वरि ।\nततः प्रभृति कालेन स्नानं वै कृतवान्सदा १३।\nनिर्मलो बहुरूपाढ्यो जातस्तत्र सुरेश्वरि ।\nइहलोके सुखं भुक्त्वा कृत्वा यज्ञाननेकशः १४।\nविप्रेभ्यो दक्षिणां दत्वा स गतो वैष्णवं पदम् ।\nइति ज्ञात्वा तु भो देवि वेत्रवत्यां विशेषतः १५।\nस्नानं कुर्वंति ये विप्रास्ते मुक्ता नगनंदिनि ।\nराजन्यो वाथ वैश्यो वा शूद्रो वा सुरसत्तमे १६।\nयत्र स्नानं प्रकुर्वंति ते मुक्ताः पापबंधनात् ।\nकार्तिके वाऽथ माघे वा बाह्यो वा वेदनिंदकः १७।\nसरितां संगमे स्नात्वा मुच्यते देवि किल्बिषात् ।\nसाभ्रमत्याः समं यत्र तस्याः संगः प्रदृश्यते १८।\nतत्र स्नात्वा विशेषेण मुच्यते ब्रह्महा सदा ।\nखेटकं नगरं दिव्यं स्वर्गरूपं तु वाऽनघे १९।\nब्रह्मणा तत्र वै देवि योगाश्च बहवः कृताः ।\nतत्र स्नात्वा च भुक्त्वा च पुनर्जन्म न विद्यते २०।\nसा द्वितीया स्मृता गंगा कलौ देवि विशेषतः ।\nये नराः सुखमिच्छंति धनमिच्छंति ये नराः २१।\nस्वर्गमिच्छंति ये लोकास्ते वै स्नात्वा पुनःपुनः ।\nइहलोके सुखं भुक्त्वा यांति विष्णोः सनातनम् २२।\nसूर्यवंशे च ये जाताः सोमवंशे तथैव च ।\nआगता वेत्रवत्यां तु स्नात्वा निर्वृतिमागताः २३।\nदर्शनाद्धरते दुःखं स्पर्शनान्मानसं ह्यघम् ।\nस्नात्वा भुक्त्वा तथा देवि मुक्तिभागी न संशयः २४।\nस्नानाज्जपात्तथाहोमादनंतं फलमश्नुते ।\nगत्वा वाराणसीतीर्थं भक्त्या चांद्रायणं चरेत् २५।\nतत्र गत्वा महत्पुण्यं तत्पुण्यं सुरसत्तमे ।\nवेत्रवत्यां विशेषेण पंचत्वं यदि गच्छति २६।\nस वै चतुर्भुजो भूत्वा याति विष्णोः परं पदम् ।\nपृथिव्यां यानि तीर्थानि ये देवाः पितरस्तथा २७।\nते सर्वे च वसंतीह वेत्रवत्यां सुरेश्वरि ।\nकिमन्यद्बहुनोक्तेन भूयो भूयो वरानने २८।\nवेत्रवत्याः समं तीर्थं पृथिव्यां न सनातनि ।\nअहं विष्णुस्तथा ब्रह्मा देवाश्च परमर्षयः २९।\nतिष्ठंति देवताः सर्वे वेत्रवत्यां महेश्वरि ।\nएककालं द्विकालं वा त्रिकालं च विशेषतः ३०।\nस्नानं कुर्वंति ये तत्र ते वै मुक्ता न संशयः ३१।\nइति श्रीपाद्मे महापुराणे पंचपंचाशत्साहस्र्यां संहितायां उत्तरखंडे वेत्रवती माहात्म्ये चतुस्त्रिंशाधिकशततमोऽध्यायः १३४।"
  }
]
[
  {
    "text": "पार्वत्युवाच।\nद्वीपेऽस्मिन्यानि तीर्थानि तानि मे वद सुव्रत ।\nद्वीपानां द्वीपराजोऽयं सर्वदा भुवि निर्मितः ।\nसंख्यया त्वं वद स्वामिन्कृपां कृत्वा ममोपरि १।\nमहादेव उवाच।\nसर्वगः सर्वभूतेषु द्रष्टव्यः सर्वतो भुवि ।\nसप्तलोकेषु यत्किंचिद्दृश्यते सचराचरम् २।\nतत्वं तेन विना देवि न दृष्टं न श्रुतं मया ।\nअतो विष्णुर्महादेवः केशवः क्लेशनाशनः ।\nतीर्थरूपेण वर्तेत द्वीपे ह्यस्मिन्सुरेश्वरि ३।\nतानि तीर्थानि वक्ष्यामि सांप्रतं नात्र संशयः ।\nप्रथमं पुष्करं क्षेत्रं तीर्थानां प्रवरं शुभम् ।\nवाराणसी द्वितीयं तु क्षेत्रं मुक्तिप्रदायकम् ४।\nतृतीयं नैमिषं क्षेत्रमृषीणां पावनं स्मृतम् ।\nप्रयागं वै चतुर्थं तु तीर्थानामुत्तमं स्मृतम् ५।\nकार्मुकं पंचमं प्रोक्तं उत्पन्नं गंधमादने ।\nएकादशं कान्यकुब्जं यत्र तिष्ठति वामनः ६।\nसप्तमं विश्वकायं तु अवरे पर्वते शुभे ।\nअष्टमं गौतमाख्यं च मंदरे निर्मितं पुरा ७।\nमदोत्कटं तु नवमं दशमं रथचैत्रकम् ।\nएकादशं कान्यकुब्जं यत्र तिष्ठति वामनः ८।\nद्वादशं मलयं चैव कुब्जाम्रकमतः परम् ।\nविश्वेश्वरं गिरिकर्णं केदारं गतिदायकम् ९।\nबाह्यं हिमवतः पृष्ठे गोकर्णे गोपकं तथा ।\nस्थानेश्वरं हिमाद्रौ च बिल्वके बिल्वपत्रिकम् १०।\nश्रीशैले माधवं तीर्थं भद्रं भद्रेश्वरे तथा ।\nवाराहे विजयं प्रोक्तं वैष्णवं वैष्णवे गिरौ ११।\nरौद्रं तु रुद्रकोटे तु पैत्र्यं कालिजरे गिरौ ।\nकंपिले कापिलं तीर्थं मुकुटे कर्कोटकं तथा १२।\nशालग्रामोद्भवं तीर्थं गल्लिकायां सुरेश्वरि ।\nनर्मदायां शिवाख्यं तु मायायां विश्वरूपकम् १३।\nउत्पलाक्षं सहस्राक्षं जातं वै रैवते गिरौ ।\nगंगायां पितृतीर्थं च विष्णुपादोद्भवं तथा १४।\nविपाशायां विपापा च पाटले पुंड्रवर्द्धनम् ।\nनारायणं सुपार्श्वे तु त्रिकूटे विष्णुमंदिरम् १५।\nविपुले विपुलं नाम कल्याणं मलयाचले ।\nकौरवं कोटितीर्थे च सुगंधं गंधमादने १६।\nकुब्जाम्रके त्रिसंध्यं तु गंगांद्वारे हरिप्रियम् ।\nशैलं विंध्यप्रदेशे तु बदर्यां सारस्वतं स्मृतम् १७।\nकालिद्यां कालरूपं च सह्ये वै सायकं स्मृतम् ।\nचांद्रं चंद्रप्रदेशे तु रमणं तीर्थनायकम् १८।\nयमुनायां मृगाख्यं तु करवीरे कुरूद्भवम् ।\nविनायके पर्वते वै उमाख्यं तीर्थमेव च १९।\nआरोग्यं भास्करे देशे महाकाले महेश्वरम् ।\nतीर्थं अभयदं नामामृताख्यं विंध्यकंधरे २०।\nमंडपे विश्वरूपं च स्वाहाख्यं ईश्वरे पुरे ।\nवैगलेयं प्रचंडायां चांडिकंमरकंटके २१।\nसोमेश्वरं तथा तीर्थे प्रभासे पुष्करं तथा ।\nदेवमात्रं सरस्वत्यां पारावततटे स्थितम् २२।\nमहालयं महापद्मे पयोष्ण्यां पिंगलेश्वरम् ।\nसिंहिकायां तथा तीर्थं सौरवेरविसंज्ञकम् २३।\nकार्तिकं कृत्तिकाक्षेत्रे शांकरं शंकरे गिरौ ।\nउत्पलाख्यं ततो दिव्यं सुभद्रा सिंधुसंगमे २४।\nगाणपत्यं ततश्चैव पर्वतो विष्णुसंज्ञके ।\nजालंधरे ततः प्रोक्तं तीर्थं विष्णुमुखं च यत् २५।\nतारे वै तारकं प्रोक्तं पर्वते विष्णुसंज्ञके ।\nदेवदारुवने पौंड्रं पौष्कं काश्मीरमंडले २६।\nभौमं हिमं हिमाद्रौ च तुष्टिकं पौष्टिकं पुनः ।\nकपालमोचनं तीर्थं जातं मायापुरे तथा २७।\nशंखोद्धारं ततश्चैव देवं वै शंखधारकम् ।\nपिंडे वै पिंडनामानं सिद्धे वैखानसं भवेत् २८।\nअच्छोदे विष्णुकामं तु धर्मकामार्थमोक्षदम् ।\nऔषध्यं चोत्तरेकूले कुशद्वीपे कुशोदकम् २९।\nमन्मथं हेमकूटे तु कुमुदे सत्यवादनम् ।\nवदंत्यावाश्वकं तीर्थं विंध्ये वै मातृकं स्मृतम् ३०।\nचित्ते ब्रह्ममयं तीर्थं तीर्थानां पावनं स्मृतम् ।\nएतेषां सर्वतीर्थानामुत्तमं शृणु सुंदरि ३१।\nविष्णोर्नाममयं तीर्थं न भूतं न भविष्यति ।\nब्रह्महा हेमहारी वा बालहा गोघ्न एव च ३२।\nमुच्यते नाममात्रेण प्रसादात्केशवस्य तु ।\nकलौ द्वारवती रम्या धन्यो देवो जनार्दनः ३३।\nये पश्यंति नरा देवं मुक्तिस्तेषां सुनिश्चला ।\nएवं धन्यतमं देवं विष्णुं सर्वेश्वरं प्रभुम् ३४।\nचिंतयामि महादेवि विद्वत्संस्थो जनार्दनम् ।\nअष्टोत्तरं तु तीर्थानां शतमेतदुदाहृतम् ३५।\nयो जपेच्छृणुयाद्वापि सर्वपापैः प्रमुच्यते ।\nएषु तीर्थेषु यः स्नात्वा पश्येन्नारायणं हरिम् ३६।\nसर्वपापविनिर्मुक्तो याति विष्णोः सनातनम् ।\nजगन्नाथं महातीर्थं लोकानां पावनं स्मृतम् ३७।\nये गच्छंति नरश्रेष्ठास्तेपि यांति परां गतिम् ।\nशताष्टकं महापुण्यं श्रावयेत्पितृकर्मणि ३८।\nइहलोके सुखं भुक्त्वा याति विष्णोः सनातनम् ।\nगोदाने श्राद्धदाने वा अहन्यहनि वा पुनः ३९।\nदेवार्चनविधौ विद्वान्परं ब्रह्माधिगच्छति ४०।\nइति श्रीपाद्मे महापुराणे पंचपंचाशत्साहस्र्यां संहितायां उत्तरखंडे जंबूद्वीपतीर्थवर्णनंनाम त्रयस्त्रिंशाधिकशततमोऽध्यायः १३३।"
  }
]
[
  {
    "text": "महादेव उवाच-\nशृणु नारद वक्ष्यामि माहात्म्यं जागरस्य च ।\nयच्छ्रुत्वा मुक्तिमाप्नोति महापापी न संशयः १।\nनारद उवाच-\nअहो विश्वेश्वरो विष्णुः पवित्रीकरणः सदा ।\nतस्योपवासमाहात्म्यं श्रुतं हि त्वन्मुखाच्छिव २।\nतथापि श्रोतुमिच्छामि माहात्म्यं जागरस्य तु ।\nकीदृक्जागरमाहात्म्यं रात्रो भक्तिस्तु कीदृशी ३।\nप्रहरेषु च या पूजा वद विश्वेश्वर प्रभो ।\nत्वं लोकेषु सदा पूज्यस्त्वं हि देवो जनार्दनः ।\nत्वं हि विश्वेश्वरो देवो यतो भक्तिर्जनार्दने ४।\nसर्वेषां चैव भक्तानां त्वं च श्रेष्ठ उमापतिः ।\nलोकेस्मिन्सर्वदा भक्त्या तवाख्या वर्त्तते सदा ५।\nअतो येन प्रकारेण लोकानां मुक्तिरेव च ।\nविश्वेश्वर वद त्वं तु माहात्म्यं जागरस्य तु ६।\nमहादेव उवाच-।\nएकादश्यां जनो विष्णुं रात्रौ संपूज्य भक्तितः ।\nकुर्याज्जागरणं विष्णोः पुरतो वैष्णवैः सह ७।\nगीतं वाद्यं तथा नृत्यं पुराणपठनं तथा ।\nधूपं दीपं च नैवेद्यं पुष्पं गंधानुलेपनम् ८।\nफलमर्घं तथा श्रद्धा दानमिंद्रियसंयमम् ।\nसत्यान्वितं च विप्रेंद्र वचोयुक्तं क्रियान्वितम् ९।\nविनिद्रं च मुदायुक्तो यः करोति नरः सदा ।\nसर्वपापविनिर्मुक्तो जायते विष्णुवल्लभः १०।\nरात्रौ जागरणे प्राप्ते निद्रां कुर्वंति वैष्णवाः ।\nहारितं चोपवासं तैर्व्रतं वै विष्णुसंज्ञकम् ११।\nये कुर्वंति नराः प्राज्ञ जागरे विष्णुसंज्ञके ।\nजागरं कृष्णभावेन न स्वपंति कदाचन १२।\nकृष्णस्य नाम मनसा वदंति च पुनः पुनः ।\nते तु धन्यतमा ज्ञेया अस्यां रात्रौ विशेषतः १३।\nक्षणेक्षणे तु गोदानं घट्यां चैव चतुर्गुणम् ।\nप्रहरे कोटिगुणितं चतुर्यामेष्वसंख्यकम् १४।\nजागरे निमिषार्द्धे तु केशवाग्रे विशेषतः ।\nतत्फलं कोटिगुणितं तस्य संख्या न विद्यते १५।\nनर्त्तनं कुरुते यस्तु केशवाग्रे नरोत्तमः ।\nन फलं हीयते तस्य आजन्ममरणांतिकम् १६।\nसाश्चर्यं चैव सोत्साहं पापालापादिवर्जितम् ।\nप्रदक्षिणसमायुक्तं नमस्कारपुरःसरम् १७।\nनीराजनसमायुक्तमनिर्विण्णेन चेतसा ।\nयामेयामे महाभाग कुर्यादारार्तिकं हरेः १८।\nषड्विंशगुणसंयुक्तमेकादश्यां च जागरम् ।\nयः करोति नरो भक्त्या न पुनर्जायते भुवि १९।\nय एवं कुरुते भक्त्या वित्तशाठ्यविवर्जितः ।\nजागरं वासरे विष्णोर्लीयते परमात्मनि २०।\nधनवान्वित्तशाठ्येन यः करोति प्रजागरम् ।\nतेनात्माहारितो नूनं कितवेन दुरात्मना २१।\nविष्णुजागरणे प्राप्ते उपहासं करोति यः ।\nषष्टिवर्षसहस्राणि विष्ठायां जायते कृमिः २२।\nवेदविद्ब्राह्मणो यस्तु नर्त्तनेन विशेषतः ।\nउपहासपरः प्राप्तः स वै चांडाल उच्यते २३।\nनिमिषं निमिषार्द्धं वा यः करोति प्रजागरम् ।\nधर्मार्थकाममोक्षाणां प्राप्नोति पदमव्ययम् २४।\nवेदशास्त्ररतो नित्यं नित्यं वै यज्ञयाजकः ।\nरात्रौ जागरणे प्राप्ते निंदां कुर्वन्व्रजत्यधः २५।\nमम पूजां प्रकुर्वाणो विष्णुनिंदासु तत्परः ।\nएकविंशत्कुलेनैव नरकं प्रतिपद्यते २६।\nविष्णुः शिवः शिवो विष्णुरेकमूर्तिर्द्विधा स्थिताः ।\nतस्मात्सर्वप्रकारेण नैव निंदां प्रकारयेत् ।\nदष्टाः कलिभुजंगेन स्वपंति मधुहाहनि २७।\nकुर्वंति जागरं नैव मायया ते च मोहिताः ।\nप्राप्ता एकादशी येषां कलौ जागरणं विना २८।\nते विनष्टा न संदेहो यस्माज्जीवितमध्रुवम् ।\nउद्धृतं नेत्रयुग्मं तु दत्त्वा वै वैष्णवं पदम् २९।\nकृतं ये नैव पश्यंति पापिनो हरिजागरम् ।\nअभावे वाचकस्याथ गीतं नृत्यं तु कारयेत् ३०।\nवाचके सति देवर्षे पुराणं प्रथमं पठेत् ।\nअश्वमेधसहस्रस्य वाजपेयायुतस्य च ३१।\nपुण्यं कोटिगुणं वत्स विष्णोर्जागरणे कृते ।\nपितृपक्षे मातृपक्षे भार्यापक्षे तु वाडव ३२।\nकुलानुद्धरते चैतान्कृत्वा जागरणं हरेः ।\nउपोषणदिने विद्धे जागरं पूजनं हरेः ३३।\nवृथादानादिकं सर्वं कृतघ्नेषु कृतं यथा ।\nउपोषणदिने विद्धे प्रारब्धे जागरे स्थितिम् ३४।\nविहाय स्थानं तद्विष्णुः शापं दत्वा प्रगच्छति ।\nअविद्धे वासरे विष्णोर्ये कुर्वंति प्रजागरम् ३५।\nतेषां मध्ये तु तुष्टः सन्नृत्यं तु कुरुते हरिः ।\nयावद्दिनानि कुरुते जागरं केशवाग्रतः ३६।\nयुगानि तानि तावंति विष्णुलोके महीयते ।\nयावद्दिनानि वसते विना जागरणं हरेः ३७।\nतावद्वर्षसहस्राणि रौरवान्न निवर्तते ।\nएकदश्यां शयानस्तु विना जागरणं हरेः ३८।\nमूकवत्तिष्ठते यो वै गानं पाठं न वाचरेत् ।\nसप्तजन्मानि मूकत्वं जायतेऽजागरे हरेः ३९।\nयो न नृत्यति मूढात्मा पुरतो जागरे हरेः ।\nपंगुत्वं तस्य जानीयात्सप्तजन्मानि वाडव ४०।\nयः पुनः कुरुते गीतं नृत्यं जागरणं हरेः ।\nब्राह्मं पदं मदीयं च सत्यं वै तस्य वैष्णवम् ४१।\nयः प्रबोधयते लोकान्विष्णोर्जागरणे रतः ।\nवसेच्चिरं तु वैकुंठे पितृभिः सह वैष्णवः ४२।\nमतिं प्रयच्छते यस्तु हरेर्जागरणं प्रति ।\nषष्टिवर्षसहस्राणि श्वेतद्वीपे वसेन्नरः ४३।\nयत्किंचित्क्रियते पापं कोटिजन्मनि मानवैः ।\nश्रीकृष्णजागरे सर्वं रात्रौ नश्यति वाडव ४४।\nशालग्रामशिलाग्रे ये कुर्वंति प्रतिजागरम् ।\nयामेयामे फलं प्रोक्तं कोट्यैंदवसमुद्भवम् ४५।\nसंप्राप्ते वासरे विष्णोर्ये न कुर्वंति जागरम् ।\nवृथा स्यात्तत्कृतं तेषां वैष्णवानां च निंदया ४६।\nकामार्थौ संपदः पुत्राः कीर्तिर्लोकाश्च शाश्वताः ।\nयज्ञायुतैर्न लभ्यंते द्वादशीजागरं विना ४७।\nमतिर्न जायते यस्य द्वादश्यां जागरं प्रति ।\nन हि तस्याधिकारोऽस्ति पूजने केशवस्य हि ४८।\nयावत्पदानि चलति केशवायतनं प्रति ।\nअश्वमेधसमानि स्युः जागरार्थं प्रगच्छतः ४९।\nपादयोः पतितं यावद्धरण्यां पांशु गच्छताम् ।\nतावद्वर्षसहस्राणि जागरो वसते दिवि 6.37.५०।\nतस्माद्गृहात्प्रगंतव्यं जागरे केशवालये ।\nकलौ मलविनाशाय द्वादशीद्वादशीषु च ५१।\nपरापवादसंयुक्तं मनः प्रासाद वर्जितम् ।\nशास्त्रहीनमगांधर्वं तथा दीपविवर्जितम् ५२।\nशक्त्योपचाररहितमुदासीनं सनिंदनम् ।\nकलियुक्तं विशेषेण जागरं नवधा मतम् ५३।\nसशास्त्रं जागरं यच्च नृत्यगांधर्वसंयुतम् ।\nसवाद्यं तालासंयुक्तं सदीपं मधुभिर्युतम् ५४।\nउच्चारैस्तु समायुक्तं यथोक्तैर्भक्तिभावितैः ।\nप्रसन्नं तुष्टिजननं संमूढं लोकरंजनम् ५५।\nगुणैर्द्वादशभिर्युक्तं जागरं माधवप्रियम् ।\nकर्त्तव्यं तत्प्रयत्नेन पक्षयोः शुक्लकृष्णयोः ५६।\nकिं व्रतैर्बहुभिश्चीर्णैस्तीर्थवासेन तस्य किम् ।\nद्वादशीवासरे प्राप्ते न कुर्याज्जागरं हरेः ५७।\nप्रवासेन त्यजेद्यस्तु पथिस्विन्नोऽपि वाडव ।\nजागरं वासुदेवस्य द्वादश्यां तु समे प्रियः ५८।\nमद्भक्तो न हरेः कुर्याज्जागरं पापमोहितः ।\nव्यर्थं मत्पूजनं तस्य मत्पूज्यं यो न पूजयेत् ५९।\nन शैवो न च सौरोऽसौ न शाक्तो गणसेवकः ।\nयो भुंक्ते वासरे विष्णोर्ज्ञेयः पश्वधिको हि सः ६०।\nविप्रियं च कृतं तेन दुष्टेनैव च पापिना ।\nमद्भक्तिबलमाश्रित्य यो भुंक्ते वै हरेर्दिने ६१।\nसबाह्याभ्यंतरं देहं वेष्टितं पापकोटिभिः ।\nमुच्यंते वासरे विष्णोर्ये कुर्वंति प्रजागरम् ६२।\nकूर्परं यमदूतानां दत्तं तेन यमस्य च ।\nकृत्वा जागरणं विष्णोरविद्धं द्वादशीव्रतम् ६३।\nस्वर्गापेक्षा मुनिश्रेष्ठ मुक्ता ते नैव संशयः ।\nवांछितं नारकं सौख्यं विद्धं कृत्वा हरेर्दिनम् ६४।\nनिहताः पितरस्तेन देवानां वै वधः कृतः ।\nदत्तं राज्यं तु दैत्यानां कृत्वा विद्धं हरेर्दिनम् ६५।\nयो नृत्यति प्रहृष्टात्मा कृत्वा वै करताडनम् ।\nगीतं कुर्वन्मुखेनापि दर्शयन्कौतुकान्बहून् ६६।\nपुरतो वासुदेवस्य रात्रौ जागरणे स्थितः ।\nपठन्कृष्णचरित्राणि रंजयन्वैष्णवान्गणान् ६७।\nमुखेन कुरुते वाद्यं संप्रहृष्टतनूरुहः ।\nदर्शयन्विविधान्भृत्यान्स्वेच्छालापान्प्रकारयन् ६८।\nभावैरेतैर्नरो यस्तु कुरुते जागरे हरेः ।\nनिमिषेनिमिषे पुण्यं तीर्थकोटिफलं स्मृतम् ६९।\nअनुद्विग्नमना यस्तु धूपनीराजनं हरेः ।\nकुरुते जागरे रात्रौ सप्तद्वीपाधिपो भवेत् ७०।\nयानि कानि च पापानि ब्रह्महत्यासमानि च ।\nकृष्णा ह जागरात्तानि विलयं यांति खंडशः ७१।\nएकतः क्रतवः सर्वे समाप्तवरदक्षिणाः ।\nएकतो देवदेवस्य जागरः कृष्णवल्लभः ७२।\nतत्र काशी पुष्करं च प्रयागं नैमिषं गया ।\nशालग्राममहाक्षेत्रमर्बुदारण्यमेव च ७३।\nपौष्करं मथुरा तत्र सर्वतीर्थानि चैव हि ।\nयज्ञा वेदाश्च चत्वारो व्रजंति हरिजागरम् ७४।\nगंगा सरस्वती तापी यमुना च शतद्रुका ।\nचंद्रभागा वितस्ता च नद्यः सर्वास्तु तत्र वै ७५।\nसरांसि च ह्रदाः सर्वे समुद्राः सर्व एव हि ।\nएकादश्यां द्विजश्रेष्ठ गच्छंति कृष्णजागरम् ७६।\nस्पृहणीया हि देवानां ये नराः कृष्णजागरे ।\nनृत्यंति गीतं कुर्वंति वीणावाद्यप्रहर्षिताः ७७।\nएवं जागरणं कृत्वा संपूज्य च महाहरिम् ।\nद्वादश्यां पारणं कृत्वा स्वशक्त्या वैष्णवैः सह ७८।\nमहादेव उवाच-\nशृणु ब्रह्मन्प्रवक्ष्यामि द्वादशीमाहात्म्यमुत्तमम् ।\nद्वादशी तु सदा ज्ञेया पुत्रदा मोक्षदायिनी ७९।\nप्रातः स्नात्वा हरिं पूज्य उपवासं समर्पयेत् ।\nअज्ञानतिमिरांधस्य व्रतेनानेन केशव ८०।\nप्रसीद सुमुखो भूत्वा ज्ञानदृष्टिप्रदो भव ।\nपारणं च ततः कुर्याद्यथासंभवमग्रतः ८१।\nअत ऊर्ध्वं यथेष्टं तु कारयेच्च यथाविधि ।\nयदा तु द्वादशी स्वल्पा पारणेन भवेद्दिवज ८२।\nतदा रात्रौ तु कर्त्तव्यं पारणं मुक्तिमिच्छता ।\nतदा न रात्रिदोषः स्यान्निषिद्धं न भवेत्क्वचित् ८३।\nयदुक्तं निशि न स्नायान्महानिशि न भोजयेत् ।\nतत्पूर्वपरयामाभ्यां दिनवत्कर्म कारयेत् ८४।\nयदा भवति स्वल्पा तु द्वादशी पारणे दिने ।\nउषःकाले द्वयं कुर्यात्प्रातर्मध्याह्निकं तथा ८५।\nद्वादशी साधिता येन नरेण भुवि सर्वदा ।\nतस्य पुण्यमहं वक्तुं न समर्थो विशेषतः ८६।\nसाधयित्वाखिलान्कामान्प्राप्नुयुश्च महाजनाः ।\nअंबरीषादयः सर्वे ये भक्ता भुवि विश्रुताः ८७।\nद्वादशीं साधयित्वा तु ते गता विष्णुसद्मनि ।\nसत्यं सत्यं पुनः सत्यं यदुक्तं तु मया तव ८८।\nनास्ति विष्णुसमो देवो न तिथिर्द्वादशीसमा ।\nअत्र दत्तं च भुक्तं च तथा पूजादिकं च यत् ८९।\nतत्सर्वं पूर्णतां याति पूजिते माधवे सति ।\nकिं पुनर्बहुनोक्तेन भक्तानां वल्लभो हरिः ९०।\nप्रददात्यखिलान्कामान्यावदाभूतसंप्लवम् ।\nद्वादश्यां चैव यद्दत्तं तत्सर्वं सफलं भवेत् ९१।\nकुरुक्षेत्रेषु यद्दत्तं निष्फलं नैव जायते ।\nतद्वच्च द्वादशीदत्तं भवेद्देवर्षिसत्तम ९२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे द्वादशीएकादशीजागरणमहिमानाम सप्तत्रिंशोऽध्यायः ३७।"
  }
]
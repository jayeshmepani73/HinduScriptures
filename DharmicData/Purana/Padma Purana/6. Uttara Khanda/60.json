[
  {
    "text": "युधिष्ठिर उवाच-\nकथयस्व प्रसादेन मयि स्नेहाज्जनार्दन ।\nकार्त्तिकस्यासिते पक्षे किंनामैकादशी भवेत् १।\nश्रीकृष्ण उवाच-\nश्रूयतां राजशार्दूल कथयामि तवाग्रतः ।\nकार्त्तिके कृष्णपक्षे तु रमा नाम सुशोभना २।\nएकादशी समाख्याता महापापहरा परा ।\nअस्याः प्रसंगतो राजन्माहात्म्यं प्रवदामि ते ३।\nमुचुकुंद इति ख्यातो बभूव नृपतिः पुरा ।\nदेवेंद्रेण समं तस्य मित्रत्वमभवन्नृप ४।\nयमेन वरुणेनैव कुबेरेणापि सर्वथा ।\nविभीषणेन यस्यैव सखित्वमभवन्नृप ५।\nविष्णुभक्तः सत्यसंधो बभूव नृपतिः परः ।\nतस्यैवं शासतो राजन्राज्यं निहतकंटकम् ६।\nबभूव दुहिता गेहे चंद्रभागा सरिद्वरा ।\nशोभनाय च सा दत्ता चंद्रसेनसुताय वै ७।\nस कदाचित्समायातः श्वशुरस्य गृहे नृप ।\nएकादशीव्रतदिनं समायातं सुपुण्यदम् ८।\nसमागते व्रतदिने चंद्रभागा त्वचिंतयत् ।\nकिं भविष्यति देवेश मम भर्त्तातिदुर्बलः ९।\nक्षुधां न क्षमते सोढुं पिता चैवोग्रशासनः ।\nपटहस्ताड्यते यस्य संप्राप्ते दशमीदिने १०।\nन भोक्तव्यं न भोक्तव्यं न भोक्तव्यं हरेर्दिने ।\nश्रुत्वा पटहनिर्घोषं शोभनस्त्वब्रवीत्प्रियाम् ११।\nकिं कर्त्तव्यं मया कांते देहि शिक्षां वरानने ।\nचंद्रभागोवाच -\nमत्पितुर्वेश्मनि प्रभो भोक्तव्यं नाद्य केनचित् १२।\nगजैरश्वैश्च कलभैरन्यैः पशुभिरेव च ।\nतृणमन्नं तथा वारि न भोक्तव्यं हरेर्दिने १३।\nमानवैश्च कुतः कांत भुज्यते हरिवासरे ।\nयदि त्वं भोक्ष्यसे कांत ततो गर्हां प्रयास्यसि १४।\nएवं विचार्य मनसा सुदृढं मानसं कुरु ।\nशोभन उवाच-\nसत्यमेतत्प्रिये वाक्यं करिष्येऽहमुपोषणम् १५।\nदैवेन विहितं यद्धि तत्तथैव भविष्यति ।\nइति दृढां मतिं कृत्वा चकार नियमं व्रते १६।\nक्षुधया पीडिततनुः स बभूवातिदुःखितः ।\nइति चिंतयतस्तस्य आदित्योऽस्तमगाद्गिरिम् १७।\nवैष्णवानां नराणां सा निशा हर्षविवर्द्धनी ।\nहरिपूजारतानां च जागरासक्तचेतसाम् १८।\nबभूव नृपशार्दूल शोभनस्यातिदुःखदा ।\nरवेरुदयवेलायां शोभनः पंचतां गतः १९।\nदाहयामास राजा तं राजयोग्यैश्च दारुभिः ।\nचंद्रभागा नात्मदेहं ददाह पतिना सह २०।\nकृत्वौर्द्ध्वदैहिकं तस्य तस्थौ जनकवेश्मनि ।\nशोभनश्च नृपश्रेष्ठ रमाव्रतप्रभावतः २१।\nप्राप्तो देवपुरं रम्यं मंदराचलसानुनि ।\nअनुत्तममनाधृष्यमसंख्येयगुणान्वितम् २२।\nहेमस्तंभमयैसौधै रत्नवैडूर्यमंडितैः ।\nस्फाटिकैर्विविधाकारैर्विचित्रैरुपशोभितैः २३।\nसिंहासनसमारूढः सुश्वेतच्छत्रचामरः ।\nकिरीटकुंडलयुतो हारकेयूरभूषितः ।\nस्तूयमानश्च गंधर्वैरप्सरोगणसेवितः २४।\nशोभनः शोभते यत्र राजराजोपरो यथा ।\nसोमशर्मेति विख्यातो मुचुकुंदपुरेऽभवत् २५।\nतीर्थयात्राप्रसंगेन भ्रमन्विप्रो ददर्श तम् ।\nनृपजामातरं ज्ञात्वा तत्समीपं जगाम सः २६।\nशोभनोऽपि तदा ज्ञात्वा सोमशर्माणमागतम् ।\nआसनादुत्थितः शीघ्रं नमश्चक्रे द्विजोत्तमम् २७।\nचकार कुशलप्रश्नं श्वशुरस्य नृपस्य च ।\nकांतायाश्चंद्रभागायास्तथैव नगरस्य च २८।\nसोमशर्मोवाच-\nकुशलं वर्त्तते राजन्श्वशुरस्य गृहे तव ।\nचंद्रभागा कुशलिनी सर्वतः कुशलं पुरे २९।\nस्ववृत्तं कथ्यतां राजन्नाश्चर्यं विद्यतेऽद्भुतम् ।\nपुरं विचित्रं रुचिरं न दृष्टं केनचित्क्वचित् ३०।\nएतदाचक्ष्व नृपते कुतः प्राप्तमिदं त्वया ।\nशोभन उवाच-\nकार्तिकस्यासिते पक्षे या नामैकादशी रमा ३१।\nतामुपोष्य मया प्राप्तं द्विजेंद्र पुरमध्रुवम् ।\nध्रुवं भवति येनैव तत्कुरुष्व द्विजोत्तमः ३२।\nद्विज उवाच-\nकथमध्रुवमेतद्धि कथं हि भवति ध्रुवम् ।\nतत्त्वं कथय राजेंद्र तत्करिष्यामि नान्यथा ३३।\nशोभन उवाच-\nमयैतद्विहितं विप्र श्रद्धाहीनं व्रतोत्तमम् ।\nतेनाहमध्रुवं मन्ये ध्रुवं भवति तच्छृणु ३४।\nमुचुकुंदस्य दुहिता चंद्रभागा सुशोभना ।\nतस्यै कथय वृत्तांतं ध्रुवमेतद्भविष्यति ३५।\nकृष्ण उवाच-\nस श्रुत्वा वचनं तस्य मुचुकुंदपुरं गतः ।\nउवाच सर्वं वृत्तांत्तं चंद्रभागाग्रतो द्विजः ३६।\nसोमशर्मोवाच -\nप्रत्यक्षं दयितः कांतस्तव दृष्टो मया शुभे ।\nइंद्रतुल्यमनाधृष्यं दृष्टं तस्य पुरं मया ।\nअध्रुवं तेन तत्प्रोक्तं ध्रुवं भवति तत्कुरु ३७।\nचंद्रभागोवाच-\nतत्र मां नय विप्रर्षे पतिदर्शनलालसाम् ।\nआत्मनो व्रतपुण्येन करिष्यामि पुरं ध्रुवम् ३८।\nआवयोर्द्विजसंयोगो यथा भवति तत्कुरु ।\nप्राप्यते हि महत्पुण्यं कृत्वा योगं वियुक्तयोः ३९।\nइति श्रुत्वा सह तया सोमशर्मा जगाम ह ।\nआश्रमं वामदेवस्य मंदराचलसंनिधौ ४०।\nवामदेवोऽशृणोत्सर्वं वृत्तांतं कथितं तयोः ।\nअभ्यषिञ्चच्चन्द्रभागां वेदमंत्रैरथोज्ज्वलाम् ४१।\nऋषिमंत्रप्रभावेन विष्णुवासरसेवनात् ।\nदिव्यदेहा बभूवासौ दिव्यां गतिमवाप ह ४२।\nपत्युः समीपमगमत्प्रहर्षोत्फुल्ललोचना ।\nजहर्ष शोभनोऽतीव दृष्ट्वा कांतां समागताम् ४३।\nसमाहूय स्वके वामे पार्श्वेतां संन्यवेशयत् ।\nअथोवाच प्रियं हर्षाच्चंद्रभागा प्रियं वचः ४४।\nशृणु कांत हितं वाक्यं यत्पुण्यं विद्यते मयि ।\nअष्टवर्षाधिका जाता यदाहं पितृवेश्मनि ४५।\nततः प्रभृति यच्चीर्णं मया चैकादशीव्रतम् ।\nयथोक्तविधिसंयुक्तं श्रद्धायुक्तेन चेतसा ।\nतेन पुण्यप्रभावेन भविष्यति पुरं ध्रुवम् ४६।\nसर्वकामसमृद्धं च यावदाभूतसंप्लवम् ।\nएवं सा नृपशार्दूल रमते पतिना सह ४७।\nदिव्यभोगा दिव्यरूपा दिव्याभरणभूषिता ।\nशोभनोऽपि तया सार्द्धं रमते दिव्यविग्रहः ४८।\nरमाव्रतप्रभावेन मंदराचलसानुनि ।\nचिंतामणिसमा ह्येषा कामधेनुसमाथ वा ४९।\nरमाभिधाना नृपते तवाग्रे कथिता मया ।\nतस्या माहात्म्यमनघ श्रुतं सर्वं त्वया नृप 6.60.५०।\nमया तवाग्रे कथितं माहात्म्यं पापनाशनम् ।\nएकादशीव्रतानां च पक्षयोरुभयोरपि ५१।\nयथा कृष्णा तथा शुक्ला विभेदं नैव कारयेत् ।\nसेवितैकादशी नॄणां भुक्तिमुक्तिप्रदायिनी ५२।\nधेनुः श्वेता यथा कृष्णा उभयोः सदृशं पयः ।\nतथैव तुल्यफलदं स्मृतमेकादशीद्वयम् ५३।\nएकादशीव्रतानां यो माहात्म्यं शृणुते नरः ।\nसर्वपापविनिर्मुक्तो विष्णुलोके महीयते ५४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे कार्तिक कृष्णा रमैकादशीनाम षष्टितमोऽध्यायः ६०।"
  }
]
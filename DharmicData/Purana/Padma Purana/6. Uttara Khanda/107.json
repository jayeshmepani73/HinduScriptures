[
  {
    "text": "धर्मदत्त उवाच।\nविलयं यांति पापानि तीर्थदानव्रतादिभिः ।\nप्रेतदेहस्थितायास्ते तेषु नैवाधिकारिता १।\nत्वद्ग्लानिदर्शनादस्मात्खिन्नं च मम मानसम् ।\nनैव निर्वृतिमायाति त्वामनुद्धृत्य दुःखिताम् २।\nपातकं च तवात्युग्रं योनित्रयविपाकदम् ।\nनैवान्यैः क्षीयते पुण्यैः प्रेतत्वं चातिगर्हितम् ३।\nतस्मादाजन्मजनितं यन्मया कार्तिकव्रतम् ।\nतत्पुण्यस्यार्द्धभागेन सद्गतिं त्वमवाप्नुहि ४।\nकार्तिकव्रतपुण्येन न साम्यं यांति सर्वथा ।\nयज्ञदानानि तीर्थानि व्रतान्यपि यतो ध्रुवम् ५।\nनारद उवाच।\nइत्युक्त्वा धर्मदत्तोऽसौ यावत्तामभ्यषेचयत् ।\nतुलसीमिश्रतोयेन श्रावयन्द्वादशाक्षरम् ६।\nतावत्प्रेतत्वनिर्मुक्ता ज्वलदग्निशिखोपमा ।\nदिव्यवपुर्धरा जाता लावण्याद्भासिता दिशः ७।\nततः सा दंडवद्भूमौ प्रणनामाथ तं द्विजम् ।\nउवाच च तदा वाक्यं हर्षगद्गदभाषिणी ८।\nकलहोवाच।\nत्वत्प्रसादाद्दिवजश्रेष्ठ विमुक्ता निरयादहम् ।\nपापाब्धौ मञ्जमानायास्त्वं नो भूतोऽसि मे ध्रुवम् ९।\nनारद उवाच।\nइत्थं सा वदती विप्रं ददर्शायातमंबरात् ।\nविमानं भास्वरं युक्तं विष्णुरूपधरैर्गणैः १०।\nअथ सा तद्विमानाग्र्यद्वास्थाभ्यामधिरोहिता ।\nपुण्यशीलसुशीलाभ्यामप्सरोगणसेवितम् ११।\nतद्विमानं तदापश्यद्धर्मदत्तः सविस्मयः ।\nपपात दंडवद्भूमौ दृष्ट्वा तौ पुण्यरूपिणौ १२।\nपुण्यशीलसुशीलौ तमुत्थाप्य प्रणतं द्विजम् ।\nअभ्यनंदयतां वाक्यमूचतुर्द्धर्मशालिनौ १३।\nगणा ऊचतुः ।\nसाधुसाधु द्विजश्रेष्ठ यस्त्वं विष्णुरतः सदा ।\nदीनानुकंपी धर्मज्ञो विष्णुव्रतपरायणः १४।\nआजन्मसच्छुभं ह्येतद्यत्त्वया कार्त्तिकव्रतम् ।\nकृतं तस्यार्द्धदानेन यदस्याः पूर्वसंचितम् १५।\nजन्मांतरशतोद्भूतं पापं तद्विलयं गतम् ।\nहरिजागरणाद्यैश्च विमानमिदमागमत् १६।\nवैकुण्ठभवनं विष्णोः सान्निध्यं च स्वरूपता ।\nते धन्याः कृतकृत्यास्ते तेषां च सफलो भवः १७।\nयैर्भक्त्याराधितो विष्णुर्धर्मदत्तत्वया यथा ।\nसम्यगाराधितो विष्णुः किं न यच्छति देहिनाम् १८।\nऔत्तानचरणिर्येन ध्रुवत्वे स्थापितः पुरा ।\nयन्नामस्मरणादेव देहिनो यांति सद्गतिम् १९।\nग्राहगृहीतो नागेंद्रो यन्नामस्मरणात्पुरा ।\nविमुक्तः सन्निधिं प्राप्तो जातो यो जयसंज्ञकः २०।\nअतस्त्वयार्चितो विष्णुः स्वसान्निध्यं प्रदास्यति ।\nबहून्यब्दसहस्राणि भार्याद्वययुतस्य ते २१।\nततः पुण्यक्षये जाते यदा यास्यसि भूतले ।\nसूर्यवंशोद्भवो राजा विख्यातस्त्वं भविष्यसि २२।\nनाम्ना दशरथस्तत्र भार्याद्वययुतः पुनः ।\nतृतीयं यानया चापि याते पुण्यार्द्धभागिनी २३।\nतत्रापि तव सान्निध्यं विष्णुर्यास्यति भूतले ।\nआत्मानं तव पुत्रत्वे प्रकल्प्यामरकार्यकृत् २४।\nतवाजन्मव्रतादस्माद्विष्णुसंतुष्टिकारकात् ।\nन यज्ञा न च दानानि न तीर्थान्यधिकानि ते २५।\nधन्योऽसि विप्रप्रयतस्त्वयैतद्व्रतं कृतं तुष्टिकरं जगद्गुरोः ।\nयदर्धभागाच्च फलान्मुरारेः प्रणीयतेस्माभिरियं सलोकताम् २६।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कार्तिकमाहात्म्ये श्रीकृष्णसत्यभामासंवादे कलहोपाख्यानोनाम सप्ताधिकशततमोऽध्यायः १०७।"
  }
]
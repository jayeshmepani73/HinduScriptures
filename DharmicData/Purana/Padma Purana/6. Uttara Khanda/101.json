[
  {
    "text": "नारद उवाच-\nते गणाधिपतीन्दृष्ट्वा नंदीभमुखषण्मुखान् ।\nअमर्षादभ्यधावंत द्वंद्वयुद्धाय दानवाः १।\nनंदिनं कालनेमिश्च शुंभो लंबोदरं तथा ।\nनिशुंभः षण्मुखं वेगादभ्यधावत दंशितः २।\nनिशुंभः कार्तिकेयस्य मयूरं पंचभिः शरैः ।\nहृदि विव्याध वेगेन मूर्छितः स पपात च ३।\nततः शक्तिधरः शक्तिं यावज्जग्राह रोषितः ।\nतावन्निशुंभो वेगेन स्वशक्त्या तमपातयत् ४।\nततो नंदीश्वरो बाणैः कालनेमिमविध्यत ।\nसप्तभिश्च हयान्केतूंस्त्रिभिः सारथिमच्छिनत् ५।\nकालनेमिस्तु संक्रुद्धो धनुश्चिच्छेद नंदिनः ।\nतदपास्य सशूलेन तं वक्षस्य हनद्दृढम् ६।\nसशूलभिन्नहृदयो हताश्वो हतसारथिः ।\nअद्रेः शिखरमामुच्य शैलाद्रिं सोऽप्यपातयत् ७।\nअथ शुंभो गणेशश्च रथमूषकवाहनौ ।\nयुध्यमानौ शरव्रातैः परस्परमविध्यताम् ८।\nअथ शुंभं गणाध्यक्षो हृदि विव्याध पत्रिणा ।\nसारथिं पंचभिर्बाणैः पातयामास भूतले ९।\nततः शुंभोऽतिक्रुद्धोऽपि बाणषष्ट्या गणाधिपम् ।\nमूषकं च त्रिभिर्विद्ध्वा ननाद जलदस्वनः १०।\nमूषकः शरभिन्नांगश्चचाल कृतवेदनः ।\nलंबोदरः समुत्तीर्य पदातिरभवन्नृप ११।\nततो लंबोदरः शुंभं हत्वा परशुना हृदि ।\nअपातयत्तदा भूमौ मूषकं चारुहत्पुनः १२।\nकालनेमिर्निशुंभश्च उभौ लंबोदरं शरैः ।\nयुगपज्जघ्नतुः कोपात्तोत्रेणेव महाद्विपम् १३।\nतं पीड्यमानमालोक्य वीरभद्रो महाबलः ।\nअभ्यधावत वेगेन भूतकोटियुतस्तदा १४।\nकूष्मांडा भैरवाश्चापि वेताला योगिनीगणाः ।\nपिशाचा योगिनीसंघा गणाश्चापि तमन्वयुः १५।\nततः किलकिलाशब्दैः सिंहनादैः सघुर्घुरैः ।\nविनादिता डमरुकैः पृथिवी समकंपत १६।\nततो भूतानि धावंति भक्षयंति स्म दानवान् ।\nउत्पतंति पतंति स्म ननृतुश्चरणांगणे १७।\nनंदी च कार्तिकेयश्च समायातौ त्वरान्वितौ ।\nनिजघ्नतू रणे दैत्यान्निरंतर शरव्रजैः १८।\nछिन्नभिन्नाह तैर्दैत्यैः पातितैर्भर्त्सितैस्तथा ।\nव्याकुला सा भवत्सेना विषण्णवदना तदा १९।\nप्रविध्वस्तां ततः सेनां दृष्ट्वा सागरनंदनः ।\nरथेनातिपताकेन गणानभिययौ बली २०।\nहस्त्यश्वरथसंह्रादः शंखभेरीरवस्तदा ।\nअभवत्सिंहनादश्च सेनयोरुभयोस्तदा २१।\nजालंधरशरव्रातैर्नीहारपटलैरिव ।\nद्यावापृथिव्योराच्छन्नमंतरं समपद्यत २२।\nगणेशं पंचभिर्विध्वा शैलाद्रिमपि पंचभिः ।\nवीरभद्रं च विंशत्या ननाद जलदस्वनः २३।\nकार्तिकेयस्ततो दैत्यं शक्त्या विव्याध सत्वरः ।\nव्याघूर्णः शक्तिनिर्भिन्नः किंचिद्व्याकुलमानसः २४।\nततः क्रोधपरीताक्षः कार्तिकेयं जलंधरः ।\nगदया ताडयामास स च भूमितलेऽपतत् २५।\nतथैव नंदिनं वेगादपातयत भूतले ।\nततो गणेश्वरः क्रुद्धो गदां परशुनाच्छिनत् २६।\nवीरभद्रस्त्रिभिर्बाणैर्हृदि विव्याध दानवम् ।\nसप्तभिश्च हयान्केतून्धनुश्छन्नं च चिच्छिदे २७।\nततोऽतिक्रुद्धो दैत्येंद्रः शक्तिमुद्यम्य दारुणाम् ।\nगणेशं पातयामास रथमन्यं समारुहत् २८।\nअभ्ययादथ वेगेन वीरभद्रं रुषान्वितः ।\nततस्तौ सूर्यसंकाशौ युयुधाते परस्परम् २९।\nवीरभद्रस्तस्य हयांस्तथा बाणैरपातयत् ।\nधनुश्चिच्छेद दैत्येंद्रो युयुधे परिघायुधः ३०।\nस वीरभद्रं त्वरयाभिगम्य जघान दैत्यः परिघेन मूर्ध्नि ।\nस चापि दैत्यः प्रविभिन्नमूर्द्धा पपात भूमौ रुधिरं समुद्गिरन् ३१।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे दैत्यसेनापराभवोनाम एकाधिकशततमोऽध्यायः १०१।"
  }
]
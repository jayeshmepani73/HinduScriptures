[
  {
    "text": "पार्वत्युवाच-\nवैष्णवानां लक्षणं च कीदृशं प्रतिपादितम् ।\nमहिमा कीदृशश्चैव वद विश्वेश्वर प्रभो १।\nमहादेव उवाच -\nविष्णोरयं यतः प्रोक्तो ह्यतो वै वैष्णवो मतः ।\nसर्वस्यादिस्तु विज्ञेयो ब्रह्मारूपधरस्ततः २।\nयतः सकाशात्संजाता ब्राह्मणा वेदपारगाः ।\nते वैष्णवास्तु विज्ञेया नैवान्ये तु कदाचन ३।\nशौचसत्यक्षांतियुक्तो रागद्वेषविवर्जितः ।\nवेदविद्याविचारज्ञो यः स वैष्णव उच्यते ४।\nअग्निहोत्ररतो नित्यं नित्यं चातिथिपूजकः ।\nपितृभक्तो मातृभक्तः स वै वैष्णव उच्यते ५।\nदयाधर्मेण संयुक्तस्तथा पापपराङ्मुखः ।\nशंखचक्रांकितोयो वै स वै वैष्णव उच्यते ६।\nकंठे मालाधरो यस्तु मुखे रामं सदोच्चरेत् ।\nगानं कुर्यात्सदा भक्त्या स नरो वैष्णवः स्मृतः ७।\nपुराणेषु रता नित्यं यज्ञेषु चरताः सदा ।\nते नरा वैष्णवा ज्ञेयाः सर्वधर्मेषु संमताः ८।\nतेषां निंदां प्रकुर्वंति ये नराः पापकारिणः ।\nते मृतास्तु कुयोनिं वै गच्छंति च पुनः पुनः ९।\nगोपालनाम्नीं मूर्तिं च येऽर्चयंति द्विजाः सदा ।\nधातुमात्रमयीं कृत्वा चतुर्हस्तां सुशोभिताम् १०।\nपूजां कुर्वंति ये विप्रास्ते ज्ञेयाः पुण्यभाजिनः ।\nकृत्वा पाषाणजां मूर्तिं कृष्णाख्यां रूपसुंदरीम् ११।\nपूजां कुर्वंति ये विप्रास्ते ज्ञेयाः पुण्यमूर्त्तयः ।\nशालग्रामशिला यत्र यत्र द्वारवती शिला १२।\nउभयोः संगमो यत्र मुक्तिस्तत्र न संशयः ।\nमूर्तिं मंत्रेण संस्थाप्य पूजनं क्रियते यदि १३।\nतदर्चनं कोटिगुणं धर्मकामार्थमोक्षदम् ।\nनवधा तत्र वै भक्तिः कर्तव्या च जनार्दने ।\nअतः पाषाणजा मूर्तिस्तथा धातुमयी त्वया १४।\nतस्यां भक्तैः प्रकर्त्तव्यं ध्यानं पूजनमेव च ।\nराजोपचारकीं पूजां मूर्तौ तत्र प्रकल्पयेत् १५।\nसर्वात्मानं स्मरेन्नित्यं भगवंतमधोक्षजम् ।\nदीनानाथैकशरणं लोकानां वृत्तिकारणम् १६।\nमूर्त्तौ तत्र स्मरेन्नित्यं महापातकनाशनम् ।\nगोपालोऽयं तथा कृष्णो रामोऽयमिति च ब्रुवन् १७।\nपूजां करोति यः सम्यक्स वै भागवतो नरः ।\nगोकुले तु यथा रूपं धृतं वै केशवेन तु १८।\nतादृग्रूपं प्रकर्त्तव्यं वैष्णवैर्नरसत्तमैः ।\nआत्मसंतोषणार्थाय स्वरूपं कारयेद्बुधः १९।\nयतो भक्तिस्तु बहुला जायते नात्र संशयः ।\nशंखचक्रगदादीनि विष्णोश्चैवायुधानि च २०।\nतस्यां मूर्तौ विशेषेण कर्त्तव्यानि प्रमाणतः ।\nचतुर्भुजां द्विनेत्रां च शंखचक्रगदाधराम् २१।\nपीतवासः परीधानां शोभमानां गरीयसीम् ।\nवनमालां दधानां तां लसद्वैडूर्यकुंडलाम् २२।\nमुकुटे मणिसंयुक्तां कौस्तुभोद्भासितां सदा ।\nसौवर्णीं चाथ रौप्यां वा ताम्रजां चाथ पैत्तलीम् २३।\nकारयेत्परया भक्त्या वैष्णवैर्द्विजसत्तमैः ।\nआगमोक्तैर्वेदमंत्रैः प्रतिष्ठाप्य विशेषतः २४।\nपश्चाद्वै अर्चनं कार्यं यथाशास्त्रानुसारतः ।\nषोडशोपचारैर्मंत्रैः पूजनं विधिपूर्वकम् २५।\nपूजिते तु जगन्नाथे सर्वे देवाश्च पूजिताः ।\nअतो येन प्रकारेण पूजनीयो महाप्रभुः २६।\nअनादिनिधनो देवः शंखचक्रगदाधरः ।\nसर्वं ददाति सर्वेशो वैष्णवान्पुण्यरूपिणः २७।\nयथा विष्णुस्तथा शर्वो नांतरं वर्त्तते क्वचित् ।\nएवं ज्ञात्वा तु भो देवि ह्युभयोर्मूर्तिकल्पनम् २८।\nशिवपूजां प्रकुर्वाणो विष्णुनिंदासु तत्परः ।\nरौरवेषु नरकेषु वसते नात्र संशयः २९।\nअहं विष्णुरहं रुद्रो ह्यहं ब्रह्मा पितामहः ।\nसर्वभूतेषु सततं संवसामि पुनः पुनः ३०।\nपार्वत्युवाच-\nके दासा वैष्णवाः के तु के भक्ता भुवि कीर्तिताः ।\nतेषां वै लक्षणं ब्रूहि यथार्थं वै महेश्वर ३१।\nमहादेव उवाच-\nशूद्रा भवंति वै दासा वैष्णवा नारदादयः ।\nप्रह्लादश्चांबरीषाद्या भक्तास्ते नगनंदिनि ३२।\nब्रह्मक्रियारतो नित्यं वेदवेदांगपाठकः ।\nशंखचक्रांकितो यस्तु स वै वैष्णव उच्यते ३३।\nद्विजसेवारतो नित्यं नित्यं विष्णुप्रपूजकः ।\nशृणोति बहुधा चैव पुराणं वेदसंमितम् ३४।\nस शूद्रो हरिदासस्तु इत्युक्तो नगनंदिनि ।\nपंचवर्षत्वमाश्रित्य कृता भक्तिरनेकधा ३५।\nस वै भक्त इति प्रोक्तः सर्वसाधुषु संमतः ।\nध्रुवादयस्ते विज्ञेया अंबरीषादयश्च ये ३६।\nभक्ताश्च मुनिभिः प्रोक्ताः सर्वकालेषु भामिनि ।\nकलौ धन्यतमाः शूद्रा विष्णुध्यानपरायणाः ३७।\nइहलोके सुखं भुक्त्वा यांति विष्णोः सनातनम् ।\nशंखचक्रांकितो यस्तु विष्णुभक्तिप्रकारकः ३८।\nचतुर्विधमहोत्साहकर्त्ता चैव विशेषतः ।\nस शूद्रो विष्णुदासस्तु यथादृष्टं यथाश्रुतम् ३९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे दासवैष्णवानां महिमानाम द्व्यशीतितमोऽध्यायः ८२।"
  }
]
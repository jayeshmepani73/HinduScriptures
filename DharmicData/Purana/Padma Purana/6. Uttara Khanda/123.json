[
  {
    "text": "कार्तिकेय उवाच।\nभगवञ्च्छ्रोतुमिच्छामि व्रतानामुत्तमं व्रतम् ।\nविधिं मासोपवासस्य फलं चास्य यथोदितम् १।\nयथाविधि नरैः कार्या व्रतचर्या यथा भवेत् ।\nआरभ्यते यथापूर्वं समाप्यं हि यथाविधि २।\nयावत्संख्यं तु कर्तव्यं तत्प्रब्रूहि महेश्वर ।\nव्रतमेतत्सुरश्रेष्ठ विस्तरेण ममानघ ३।\nश्रीरुद्र उवाच।\nसाधु पावकि सर्वं ते यत्पृष्टं प्रब्रुवेऽनघ ।\nभक्त्या मतिमतां श्रेष्ठ शृणुष्व गदतो मम ४।\nसुराणां च यथा विष्णुस्तपतां च यथा रविः ।\nमेरुः शिखरिणां यद्वद्वैनतेयश्च पक्षिणाम् ५।\nतीर्थानां तु यथा गंगा प्रजानां तु यथा वणिक् ।\nश्रेष्ठं सर्वव्रतानां तु तद्वन्मासोपवासनम् ६।\nसर्वव्रतेषु यत्पुण्यं सर्वतीर्थेषु चैव हि ।\nसर्वदानोद्भवं चैव लभेन्मासोपवासकृत् ७।\nअग्निष्टोमादिभिर्यज्ञैर्विविधैर्भूरिदक्षिणैः ।\nन तत्पुण्यमवाप्नोति यन्मासपरिलंघनात् ८।\nतेन जप्तं हुतं दत्तं तपस्तप्तं कृता स्वधा ।\nयः करोति विधानेन नरो मासमुपोषणम् ९।\nउद्दिश्य वैष्णवं यज्ञं समभ्यर्च्य जनार्दनम् ।\nगुरोराज्ञां ततो लब्ध्वा कुर्यान्मासोपवासनम् १०।\nवैष्णवानि यथोक्तानि कृत्वा सर्वव्रतानि तु ।\nद्वादश्यादीनि पुण्यानि ततो मासमुपावसेत् ११।\nअतिकृच्छॄं च पाराकं कृत्वा चांद्रायणं ततः ।\nमासोपवासं कुर्वीत ज्ञात्वा देह बलाबलम् १२।\nवानप्रस्थो यतिर्वापि नारी वा विधवा मुने ।\nमासोपवासं कुर्वीतगुरोर्विप्राज्ञया ततः १३।\nआश्विनस्यामले पक्षे एकादश्यामुपोषितः ।\nव्रतमेतत्तु गृह्णीयाद्यावत्त्रिंशद्दिनानि तु १४।\nवासुदेवं समभ्यर्च्य कार्तिकं सकलं नरः ।\nमासं चोपवसेद्यस्तु स मुक्तिफलभाग्भवेत् १५।\nअच्युतस्यालये भक्त्या त्रिकालं कुमुदैः शुभैः ।\nमालतींदीवरैः पद्मैः कमलैस्तु सुगंधिभिः १६।\nकुंकुमोशीरकर्पूरैर्विलिप्य वरचंदनैः ।\nनैवेद्यधूपदीपाद्यैरर्चयेच्च जनार्दनम् १७।\nमनसा कर्मणा वाचा पूजयेद्गरुडध्वजम् ।\nकुर्वन्नरस्त्रीविधवा बृहद्भक्तिर्जितेंद्रियः १८।\nनाम्नामेव तथालापं विष्णोः कुर्यादहर्निशम् ।\nभक्त्या विष्णोस्तुतिर्वाच्या मिथ्यालापविवर्जिता १९।\nसर्वसत्वदयायुक्तः शांतवृत्तिरहिंसकः ।\nसुप्तो बाह्यासनस्थो वा वासुदेवं प्रकीर्तयेत् २०।\nस्मृत्वालोकनगंधादि स्वादितं परिकीर्तितम् ।\nअन्नस्य वर्जयेद्ग्रासं ग्रासानां सम्प्रमोक्षणम् २१।\nगात्राभ्यंगं शिरोभ्यंगं तांबूलं सविलेपनम् ।\nव्रतस्थो वर्जयेत्सर्वं यच्चान्यच्च निराकृतम् २२।\nन व्रतस्थः स्पृशेत्किंचिद्विकर्मस्थं न चालयेत् ।\nदेवतायतने तिष्ठन्गृहस्थश्चाचरेद् व्रतम् २३।\nकृत्वा मासोपवासं तु यथोक्तविधिना नरः ।\nनारी वा विधवा साध्वी वासुदेवं समर्चयेत् २४।\nअन्यूनाधिकमेवं तु व्रतं त्रिंशद्दिनैरिति ।\nकृत्वा मासोपवासं तु संयतात्मा जितेंद्रियः २५।\nततोऽर्चयेदेव पुण्यं द्वादश्यां गरुडध्वजम् ।\nपूजयेत्पुष्पमालाभिर्गंधधूपविलेपनैः २६।\nवस्त्रालंकारवाद्यैश्च तोषयेदच्युतं नरः ।\nसंस्नापयेद्धरिं भक्त्या तीर्थचंदनवारिभिः २७।\nचंदनेनानुलिप्तांगं धूपपुष्पैरलंकृतम् ।\nवस्त्रदानादिभिश्चैव भोजयित्वा द्विजोत्तमान् २८।\nदद्याच्च दक्षिणां तेभ्यः प्रणिपत्य क्षमापयेत् ।\nविप्रान्क्षमापयित्वा तु विसृज्याभ्यर्च्य पूज्य च २९।\nएवं वित्तानुसारेण भक्तियुक्तेन शक्तितः ।\nएवं मासोपवासान्हि कृत्वाभ्यर्च जनार्दनम् ३०।\nभोजयित्वा द्विजांश्चैव विष्णुलोके महीयते ।\nएवं मासोपवासांते वृत्वा विप्रांस्त्रयोदश ३१।\nनिर्यापयेत्ततस्तान्वै विधिना येन तच्छृणु ।\nकारयेद्वैष्णवं यज्ञमेकादश्यामुपोषितः ३२।\nपूजयित्वा तु देवेशमाचार्यानुज्ञया हरिम् ।\nअर्चयित्वा यथाशक्त्या ह्यभिवाद्य गुरुं तथा ३३।\nततोनुभोजयेद्विप्रान्नमस्कारपुरःसरम् ।\nविशुद्धकुलचारित्रान्विष्णुपूजनतत्परान् ३४।\nपूजयित्वा तथा सर्वान्भोजयित्वा त्रयोदश ।\nतांबूलवस्त्रयुग्मानि भोजनाच्छादनानि च ३५।\nयोगपट्टानि सूत्राणि ब्रह्मसूत्राणि चैव हि ।\nदत्त्वा चैव द्विजाग्र्येभ्यः पूजयित्वा प्रणम्य च ३६।\nततोनुपूजयेद्भक्त्या शय्यास्तरणसंस्कृताम् ।\nसाच्छादनां शुभां श्रेष्ठां सोपधानामलंकृताम् ३७।\nकारयित्वात्मनोमूर्तिं कांचनीं तु स्वशक्तितः ।\nन्यसेत्तस्यां तु शय्यायामर्चयित्वा स्रगादिभिः ३८।\nआसनं पादुका छत्रं वस्त्रयुग्ममुपानहौ ।\nपवित्राणि च पुष्पाणि शय्यायामुपकल्पयेत् ३९।\nएवं शय्यां तु संकल्प्य प्रणिपत्य च तान्द्विजान् ।\nप्रार्थयेच्चानुमोदार्थं विष्णुलोकं व्रजाम्यहम् ४०।\nततो व्रजेन्नरः प्रेष्ठं विष्णोः स्थानमनामयम् ।\nमंडपस्थांस्तु तान्विप्रानिति वाच्यं मुहुर्मुहुः ४१।\nमंत्रहीनं भक्तिहीनं क्रियाहीनं द्विजोत्तमाः ।\nसर्वं संपूर्णतां यातु भवद्वाक्यप्रसादतः ।\nविधिर्मासोपवासस्य यथावत्परिकीर्तितः ४२।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे श्रीकृष्णसत्यभामासंवादे मासोपवासकथनंनाम त्रयोविंशत्यधिकशततमोऽध्यायः १२३।"
  }
]
[
  {
    "text": "शंकर उवाच-\nततः प्रोवाच भगवान्सुरांश्चैव महामुनीन् ।\nदेव्या सह प्रहृष्टात्मा सर्वलोकहिताय वै १।\nश्रीभगवानुवाच-\nशृणुध्वं मुनयः सर्वे देवताश्च महाबलाः ।\nएकादशी महापुण्या सर्वोपद्रवनाशिनी २।\nलक्ष्मीसंदर्शनार्थाय भवद्भिः समुपोषिता ।\nतस्मात्तु सर्वदा पुण्या द्वादशी मम वल्लभा ३।\nअद्यप्रभृति ये लोका उषिताः पूर्ववासरे ।\nद्वादश्यामुदिते भानौ श्रद्धया परया युताः ४।\nये पूजयंति मां भक्त्या तुलस्या च श्रिया सह ।\nसर्वे ते बन्ध निर्मुक्ताः प्राप्नुवंति पदं मम ५।\nनार्च्चयंति च ये वै मां द्वादश्यां पुरुषोत्तमम् ।\nते नराः पापकर्माणो मम मायाविमोहिताः ६।\nये नार्चयंति पापिष्ठा नरा नरकगामिनः ।\nतान्पापान्विषयैर्वद्धान्ममपूजापराङ्मुखान् ७।\nक्षिपत्यजस्रं संसारे माया मम दुरत्यया ।\nरुद्र उवाच-\nएवमुक्त्वा तु भगवान्परमात्मा सनातनः ८।\nसंस्तूयमानो मुनिभिः प्रययौ कमलालयम् ।\nक्षीराब्धौ शेषपर्य्यङ्के विमाने सूर्य्यसन्निभे ९।\nदेव्या सह विशालाक्ष्या रमया परमेश्वरः ।\nदर्शनार्थं सुराणां च तत्र सन्निहितोऽभवत् १०।\nततः सुरगणाः सर्व्वे कूर्म्मरूपं सनातनम् ।\nभक्त्या संपूजयित्वाथ तुष्टुवुर्हृष्टमानसाः ११।\nततः प्रसन्नो भवगान्कूर्म्मरूपी जनार्द्दनः ।\nभगवानुवाच-\nवरं वृणीध्वं देवेशा यद्वो मनसि वर्त्तते ।\nरुद्र उवाच-\nततो देवगणाः सर्वे कूर्म्मरूपं जनार्दनम् १२।\nउचुः प्रांजलयः सर्व्वे हर्ष निर्भरमानसाः ।\nदेवा ऊचुः-\nशेषस्य दिग्गजानां च सहायार्थं महाबल १३।\nधर्तुमर्हसि देवेश सप्तद्वीपवतीं महीम् ।\nरुद्र उवाच-\nएवमस्त्विति हृष्टात्मा भगवांल्लोकभावनः १४।\nधारयामास धरणीं सप्तद्वीपसमावृताम् ।\nततो देवाः सगंधर्वा दैत्यदानवमानुषाः १५।\nमहर्षिभिरनुज्ञाताः स्वर्लोकान्प्रतिपेदिरे ।\nतदाप्रभृति ते सर्व्वे देवा ब्रह्मपुरोगमाः १६।\nसिद्धा ये मानुषाश्चैव योगिनो मुनिसत्तमाः ।\nविष्णोराज्ञां पुरस्कृत्य भक्त्या परमया युताः १७।\nएकादश्यामुपोष्याथ भक्त्या चैव जनार्दनम् ।\nद्वादश्यामर्च्चनं चक्रुर्विधिना वरवर्णिनि १८।\nएतत्तु सर्वमाख्यातं देव्या जन्म वरानने ।\nकौर्म्यं च वैभवं विष्णोः किमन्यच्छ्रोतुमिच्छसि १९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे एकादश्युपवासकथनंनाम त्रयस्त्रिंशदधिकद्विशततमोऽध्यायः २३३ ।"
  }
]
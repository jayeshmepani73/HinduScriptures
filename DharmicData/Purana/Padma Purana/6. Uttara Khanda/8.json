[
  {
    "text": "युधिष्ठिर उवाच-\nदेवान्विक्लाव्य समरे विष्णुं स्थाप्यात्ममंदिरे ।\nजालंधरेणाब्धिजेन यत्कृतं ब्रूहि नारद १।\nनारद उवाच-।\nशुंभादीनां तु वीराणां दत्त्वा दानं प्रसादजम् ।\nजालंधरो जगामाथ स्वर्गं प्राप्यावलोकयत् २।\nहिरण्यवर्षेण जनान्भूषयंतं दिनेदिने ।\nफलंति तरवोऽजस्रं वाजिमेधक्रतोः फलम् ३।\nगजवस्त्रसुवर्णानि धेनु कन्या तिलानि च ।\nपुष्पकर्पूरतांबूल कस्तूरी कुंकुमानि च ४।\nये यच्छंति महात्मानस्ते पश्यंत्यमरावतीम् ।\nवर्षासु गृहदानेन शिशिरेऽग्निप्रदानतः ५।\nवादित्राणि च सर्वाणि वादयंति शिवालये ।\nप्रपां कुर्वंति ये चैत्रे दध्योदनसमन्विताम् ६।\nयत्र हिंदोलपर्यंकं स्वयमांदोलयंति च ।\nसारिकाशुकहंसाश्च भ्रमद्भ्रमरकोकिलाः ७।\nकुर्वंतो दूतकार्याणि यच्छंते प्रियसंगमम् ।\nरंभा यत्र पुरे राम मेनका च तिलोत्तमा ८।\nसुषमा सुंदरी यत्र घृताची पुंजिकस्थली ।\nसुकेशी सुमुखी रामा मंजुघोषा च मालिनी ९।\nमृगोद्भवा च सुखदा धनदंष्ट्रा तिलप्रभा ।\nवाजिमेधफलग्राहा राजसूयफलंति याः १०।\nकोटिशो यत्र निःष्पापाः क्रीडंत्यप्सरसो नृप ।\nएवं भूरिसुखे स्वर्गे स्थापयामास सिंधुजः ११।\nशुंभं प्राणसमं दैत्यं निशुंभं युवराजके ।\nस्वयं जालंधरे पीठे स्वर्गादागत्य सिंधुराट् ।\nवर्षार्बुदद्वयं राज्यं चकारात्मबलेन च १२।\nयुधिष्ठिर उवाच-।\nयुयुधेऽसुर संग्रामे ससुरैरपराजितः १३।\nततः किमकरोद्राजा सिंधुसूनुः प्रतापवान् ।\nतन्ममाचक्ष्व देवर्षे श्रोतुकामस्य विस्तरात् १४।\nनारद उवाच-।\nशृणु राजन्यथातथ्यं कृतसागरसूनुना ।\nस देवान्समरे जित्वा राज्यं चक्रे ह्यकंटकम् १५।\nगंधर्वाश्चित्रसेनाद्याः सेवंते चासुरेश्वरम् ।\nयज्ञभागांश्च यो भुंक्ते सर्वेषामसुरेश्वरः १६।\nक्षीरसागरतो देवैर्हृतं रत्नादिकं च यत् ।\nतत्सर्वं च तथान्यच्च निर्जित्य हृतवान्बली १७।\nसमुद्रतनये राज्यं भुवो राजन्प्रशासति ।\nन कश्चिन्म्रियते मर्त्यो नरकं कोऽपि न व्रजेत् १८।\nन कलिप्रणयादन्यो न भोगादपरः क्षयः ।\nन वंध्या दुर्भगा नारी नालंकारैर्विवर्जिता १९।\nकुरूपा दुर्गता दुष्टाऽयशस्या न च दृश्यते ।\nन तत्र विधवा नारी न कश्चिन्निर्द्धनो जनः २०।\nदातारः संति सर्वत्र न प्रतिग्राहिणः क्वचित् ।\nपुण्या जनाः प्रयच्छंति द्विजेभ्यो ह्यात्मनो धनम् २१।\nरूपयौवनशालिन्यः सीमंतिन्यो गृहे गृहे ।\nगोक्षीरं दधिसर्पिश्च यत्र निर्जरसो जनाः २२।\nमंगलं तत्र सर्वेषां न क्वचिद्वधबंधनम् ।\nशरेण न च हिंसास्ति न कश्चित्केन बाध्यते २३।\nऋणं न दृश्यते राजन्धनिनः संति सर्वतः ।\nसंतुष्टाः सर्वसस्याढ्याः प्रजाः सर्वत्रपार्थिव २४।\nकेलीक्षुदंडप्रभवश्च दुग्धरसोऽति सुस्वादुतरो गृहे नृणाम् ।\nशुश्राव नारीनरयोर्हितं वचो न चापहर्ताध्वनि गच्छतां सदा २५।\nपतंत्यखंडा नभसो यतस्ततो धाराश्च कर्मारविमिश्रसर्पिषः ।\nसंमिश्रिताः शर्करया परिश्रुताः समुद्रसूनोः स्मरणान्मुखे नृणाम् २६।\nइति श्रीपाद्मे महापुराणे उत्तरखंडे पंचपंचाशत्सहस्र-।\nसंहितायां युधिष्ठिरनारदसम्वादे जालंधरसौराज्यवर्णनंनामाष्टमोऽध्यायः ८।"
  }
]
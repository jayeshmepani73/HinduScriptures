[
  {
    "text": "पार्वत्युवाच-\nदेवदेव महादेव सर्वज्ञ सकलार्थद ।\nकृपां मयि परां कृत्वा यत्पृच्छे तद्वदस्व मे १।\nश्रुतं च गीतामाहात्म्यं बह्वाश्चर्यकथायुतम् ।\nतेन मे भक्तिरुत्पन्ना श्रोतुं कृष्णकथां पराम् २।\nपुराणेषु तु सर्वेषु श्रीमद्भागवतं परम् ।\nयत्र प्रतिपदं कृष्णो गीयते बहुधर्षिभिः ।\nतन्माहात्म्यं यथातत्वं सेतिहासं वदाधुना ३।\nईश्वर उवाच-।\nनैमिषे सूतमासीनमभिवाद्य महामतिम् ।\nकथामृतरसास्वादकुशलः शौनकोऽब्रवीत् ४।\nशौनक उवाच ।\nअज्ञानध्वांतविध्वंसि कोटिजन्माघनाशनम् ५।\nश्रीमद्भागवताख्यानं सूताख्याहि रसायनम् ।\nभक्तिज्ञानविरागाढ्यो विवेको वर्द्धते कथम् ६।\nमाहामोहनिरासश्च वैष्णवैः क्रियते कथम् ।\nइह घोरे कलौप्रायो जीवश्चासुरतां गतः ७।\nक्लेशाक्रांतस्य तस्याथ शोधने किं रसायनम् ।\nश्रेयसां यद्भवेच्छ्रेयः पावनानां च पावनम् ८।\nकृष्णप्रीतिकरं यच्च साधनं तद्वदाधुना।\nचिंतामणिं लोकसुखं सुरेंद्रास्पदसंपदम् ९।\nप्रयच्छति गुरुः प्रीतो वैकुंठं चातिदुर्लभम् १०।\nसूत उवाच-।\nप्रीतोऽहं ते द्विजश्रेष्ठाः कथयिष्ये यथाश्रुतम् ।\nसारात्सारतरं यच्च संसारभयनाशनम् ११।\nभक्तिप्रवर्द्धकं यच्च कृष्णसंतुष्टिहेतुकम् ।\nतन्मे कथयतः साधो सावधानतया शृणु १२।\nकालव्यालमुखालीढ जगत्त्राणविधायकम् ।\nश्रीमद्भागवतं शास्त्रं कलौ कृष्णेन भाषितम् १३।\nएतस्मादपरं किंचिन्मनः शुद्धिकरं नहि ।\nजन्मांतरकृतैः पुण्यैर्लभ्यते साधुभिस्तु तत् १४।\nराज्ञः परीक्षितो मोक्षं ज्ञात्वा कमलसंभवः ।\nतोलयामास शास्त्राणि पुराणानि महांति च १५।\nश्रीमद्भागवतं तत्र गरीयो भुवि संगतम् ।\nश्रीमद्भागवती वार्ता सुराणामपि दुर्लभा १६।\nइति संचित्य बहुशो मुनयः साधवोऽमलाः ।\nमेनिरे भगवद्रूपं श्रीमद्भागवतं क्षितौ १७।\nपठनाच्छ्रवणाद्यस्य नरो याति हरेः पदम् ।\nवर्षेण श्रवणं तस्य बहुसौख्यप्रदायकम् १८।\nमासेन भक्तिराभास्यं लभते द्विजसत्तम ।\nसप्ताहेन श्रुतं चैतत्सर्वथा मुक्तिदायकम् १९।\nकिं बहूक्तेन वै साधो श्रीमद्भागवताऽमृतम् ।\nनित्यं सद्भिः प्रपातव्यं कृष्णलीलाप्रकाशकम् २०।\nसनकाद्यैः पुरा प्रोक्तं नारदाय दयापरैः ।\nब्रह्मणः श्रुतपूर्वाय सप्ताहश्रवणे विधिः २१।\nशौनक उवाच-।\nपितुर्लब्ध्वा वरं ज्ञानं श्रीमद्भागवताभिधम् ।\nनारदो लोकतत्वज्ञः सर्वदा ह्यटते महीम् २२।\nकुत्र तैः संगमो जातो नारदस्य महात्मभिः ।\nश्रुतो देवर्षिणा यत्र सप्ताहश्रवणे विधिः २३।\nसूत उवाच-।\nअत्र ते वर्णयिष्यामि भक्तियुक्तं कथानकम् ।\nयत्पुरा ब्रह्मरातेन मह्यं प्रोक्तं दयालुना २४।\nएकदा तु विशालायामुपविष्टमधोमुखम् ।\nनारदं सनकाद्यास्ते ददृशुर्दीनमानसम् २५।\nतं दृष्ट्वा चिंतयानं तु देवर्षिर्भ्रातरं स्वकम् ।\nपप्रच्छुर्विस्मयाविष्टा मुनयस्तत्वचिंतकाः २६।\nकुमारा ऊचुः-।\nकिं त्वं चिंतयसे ब्रह्मन्नतिदीन इवातुरः ।\nतवेत्थं मुक्तिसंगस्य नोचितं वद कारणम् २७।\nनारद उवाच-।\nअहं पृथ्व्यां समायातो ज्ञात्वा सर्वोत्तमोत्तमाम् ।\nतीर्थैर्नानाविधैर्युक्तां पुण्यदैः पुण्यरूपिणीम् २८।\nपुष्करे च प्रयागे च काश्यां गोदावरीतटे ।\nहरिक्षेत्रे कुरुक्षेत्रे श्रीरंगे सेतुबंधने २९।\nएतेष्वन्येषु तीर्थेषु भ्रममाण इतस्ततः ।\nनापश्यं कुत्रचिच्छर्म मनः संतोषकारकम् ३०।\nकलिना धर्ममित्रेण धरेयं बाधिताऽधुना ।\nसत्यं शौचं दया दानं नास्ति कुत्रापि भूतले ३१।\nउदरंभरिणो लोका वराकाः कूटसाक्षिणः ।\nमंदाः सुमंदमतयो महापाखंडसंश्रयाः ३२।\nस्त्रीप्रधानगृहस्थाश्च वर्णिनो व्रतवर्जिताः ।\nवानप्रस्थाः पुरावासा न्यासिनो भोगतत्परा ३३।\nकन्याविक्रयिणो लोभात्कृषिकर्मपरायणाः ।\nभ्रष्टाचारा दंभिनश्च स्वेच्छाचारनिदर्शिनः ३४।\nआश्रमा यवनै रुद्धास्तीर्थानि सरितो ह्रदाः ।\nदेवतायतनान्यत्र दुष्टैरुच्छेदितानि च ३५।\nयोगी सिद्धोऽथवा ज्ञानी सत्क्रियोऽत्र न दृश्यते ।\nकलिदावानलेनाद्य साधनं भस्मतां गतम् ३६।\nअट्टशूला जनपदाः शिवशूला द्विजातयः ।\nकामिन्यः केशशूलिन्यो दृश्यंते भुवि सर्वतः ३७।\nएकदाहमनुप्राप्तो यमुनायास्तटं शुभम् ।\nदृष्टं वृंदावनं तत्र यत्र लीला हरेरभूत् ३८।\nतत्र यच्चाद्भुतं दृष्टं श्रूयतां तन्मुनीश्वराः ।\nएका तु तरुणी तत्र निषण्णाखिन्नमानसा ३९।\nद्वौ वृद्धौ पतितौ पार्श्वे निःश्वसंतावचेतनौ ।\nशुश्रूषंती प्रबोधंती रुदती च तयोः पुरः ४०।\nदृष्टा दिशो निरीक्षंती रक्षितारमिवात्मनः ।\nवीज्यमाना बहुस्त्रीभिर्बोध्यमाना मुहुर्महुः ४१।\nदृष्ट्वा दूराद्गतश्चाऽहं कौतुकेन तदंतिकम् ।\nमां दृष्ट्वोत्थाय सा बाला वचनं चेदमब्रवीत् ४२।\nबालोवाच-।\nभो साधोऽत्र क्षणं तिष्ठ मम चिंतामपाकुरु ।\nपुंसां च दर्शनं भद्र सर्वाघौघनिवारणम् ।\nपुण्येन प्राक्तनेनैव दर्शनं तव जायते ४३।\nअतो मे मानसं दुःखं च्छेत्तुमर्हसि मानद ।\nनारद उवाच ।\nएवमुक्तस्तया चाहं कृपया स्निग्धमानसः ।\nअपृच्छंतां वरारोहां कौतुकेन समाकुलः ४४।\nका त्वमेतौ च कौ भद्रे काश्चेमाः पद्मलोचनाः ।\nआख्याहि मत्पुरः सर्वं तव दुःखस्य कारणम् ४५।\nइति पृष्टा मया सा तु बाला दुःखितमानसा ।\nप्रोवाच निखिलं दुःखमात्मनो दुःखकारणम् ४६।\nबालोवाच-।\nअहं भक्तिरिति ख्याता एतौ मे तनयौ वरौ ।\nज्ञानवैराग्यनामानौ कालयोगेन जर्जरौ ४७।\nगंगाद्याः सरितश्चेमा मम सेवार्थमागताः ।\nएताभिः सेविता नित्यं सत्कारेणापि नारद ४८।\nन च श्रेयो लभे किंचित्क्षीणाऽहं सर्वतो मुने ।\nममपूर्वं तु वृत्तातं शृणु ब्राह्मणसत्तम ४९।\nयेनाऽहं दुःखिता जाता न लभे शर्म कुत्रचित् ।\nउत्पन्ना द्रविडे चाहं कर्णाटे वृद्धिमागता 6.193.५०।\nस्थिता किंचिन्महाराष्ट्रे गुर्जरे जीर्णतां गता ।\nतत्र घोरकलेर्योगात्पाखंडैः खंडितांगका ५१।\nदुर्बलाहं चिरं जाता पुत्राभ्यां सह मंदताम् ५२।\nवृंदावनमिदं प्राप्ता दैवयोगेन नारद ।\nजाता हं तु पुनर्बाला नवीनेव सुरूपिणी ५३।\nइमौ तु शयितावत्र सुतौ मे क्लिष्टमानसौ ।\nअतिवृद्धौ परित्यज्य गंतुं नाहं क्षमाधुना ५४।\nअहं बाला कथं जाता सुतौ मे जरठौ कुतः ।\nत्रयाणामेकभावानां वैपरीत्यं कुतोऽभवत् ५५।\nघटते जरठा माता बालकौ तनयाविति ।\nअतः शोचामि चात्मानं विस्मयाविष्टमानसा ५६।\nयदि त्वं वेत्सि धर्मज्ञ कृपालो दीनपालक ।\nवद सर्वं यथातत्वं कारणं चात्र यद्भवेत् ५७।\nएवं पृष्टस्तया चाहं क्षणं चैव विमृश्य तु ।\nअवोचं भक्तिमाभाष्य क्लिष्टां कालेन भूयसा ५८।\nज्ञानेनाहं प्रपश्यामि वृत्तं सर्वं तवानघे ।\nमा विषादं कुरु प्राज्ञे हरिः शं ते करिष्यति ५९।\nसर्वसत्वहरो बाले युगोऽयं दारुणः कलि ।\nलुप्तोऽनेन सदाऽचारो योगमार्गस्तपांसि च ६०।\nजनाश्चाघा (द्या) सुरायंते शाठ्यदुष्कृतकारिणः ।\nसंतो ह्यस्मिन्सुदुःखार्ता असंतो हृष्टमानसाः ६१।\nदृश्यते धीरचित्तस्तु पंडितोऽपि न कोऽपि च ।\nअस्पृश्य नवलोक्येयं दुष्टभाराकुलाधरा ६२।\nअन्वब्दं क्रमतो जातो मंगलं हीयतेऽन्वहम् ।\nन त्वां तव सुतौ चेमौ कोऽपि पश्यति भामिनि ६३।\nयूयं तु रागबहुलैस्त्यक्ता जर्जरतां गताः ।\nवृंदावनस्य संयोगाद्बालात्वमभवः पुनः ६४।\nधन्यं वृंदावनं चेदं भक्तिर्यत्राभवन्नवा ।\nअत्रेमौ ग्राहकाभावान्नवीनत्वं न चागतौ ६५।\nकिंचिदात्मसुखेनेह प्रसुप्ताविति लक्ष्यते ।\nभक्तिरुवाच-।\nकथं परिक्षिता राज्ञा स्थापितोद्य शुचिः कलि ।\nदयापरेण हरिणा ह्यधर्मः किमुपेक्षितः ६६।\nएनं मे संशयं छिंधि त्वद्वाचा सुखितास्म्यहम् ।\nतस्या वचः समाकर्ण्य भूयोऽहमवदं द्विजाः ६७।\nयदि पृष्टस्त्वया बाले प्रेमतः श्रवणं कुरु ।\nयदा मुकुंदो भगवान्क्ष्मां त्यक्त्वा स्वपदं गतः ६८।\nकलिस्तद्दिनमारभ्य प्रवृत्तः सत्यबाधकः ।\nदृष्टो दिग्विजये राज्ञा दीनवच्छरणं गतः ६९।\nन हतोऽस्य गुणद्रष्टा सर्वसाधारणं त्विदम् ।\nयत्फलं तपसा नैति न योगे न समाधिना ७०।\nतत्फलं लभते धीमान्कलौ केशवकीर्तनात् ।\nएतादृशं कलिं दृष्ट्वा सारात्सारफलप्रदम् ७१।\nविष्णुरातः स्थापितवान्कलिजानां हिताय च ।\nकुकर्माचरणात्सारः सर्वतो निर्गतोऽधुना ७२।\nपदार्थाः संस्थिता भूमौ बीजहीनास्तुषा यथा ।\nविप्रैर्भागवतीवार्त्ता गेहे गेहे जने जने ७३।\nकारिता धनलोभेन कथासारस्ततो गतः ।\nअत्युग्रभूरिकर्माणो नास्तिका दांभिका जनाः ७४।\nतिष्ठंति सर्वतीर्थेषु तीर्थसारस्ततो गतः ।\nकामक्रोधमहालोभतृष्णाव्याकुलचेतसः ७५।\nसमारभंते कर्माणि कर्मसारस्ततो गतः ।\nमनसश्चाजयाल्लोभाद्दंभात्पाखंडसंश्रयात् ७६।\nशास्त्रानभ्यसनाच्चैव ध्यानयोगफलं गतम् ।\nपंडितास्ते कलत्रेषु रमंते महिषा इव ७७।\nपुत्रोत्पादनदक्षाश्च न दक्षा मुक्तिसाधने ।\nन हि वैष्णवता कुत्र संप्रदायपुरःसराः ७८।\nदेवनिंदापराः सर्वे साधुनिंदापरायणाः ।\nअयं तु युगधर्मोऽस्ति दीयते कस्य दूषणम् ७९।\nअतस्त्वं पुंडरीकाक्षं स्मृत्वा सौख्यमवाप्स्यसि ८०।\nएवं मयोक्तं वचनं श्रुत्वा सा विस्मयं गता ।\nउवाच वचनं भूयो मां प्रशस्य द्विजोत्तमाः ८१।\nभक्तिरुवाच-।\nदेवर्षे त्वं तु धन्योऽसि मद्भाग्येन समागतः ।\nसाधूनां दर्शनं लोके सर्वसिद्धिप्रदायकम् ८२।\nसुखोपायो यथा मे स्यात्तथादिश मुनेऽधुना ।\nसर्वज्ञस्य तव ब्रह्मन्न साध्यं किमपीह वै ८३।\nअजयदजितमायां यस्य कायाधवस्ते वचनरचनमेकं केवलं चाकलय्य ।\nध्रुवपदमुपयातो यत्कृपातो ध्रुवो वै तमहमरणभूतं ब्रह्मपुत्रं नतास्मि ८४।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे भागवतमाहात्म्ये त्रिनवत्यधिकशततमोऽध्यायः १९३ ।"
  }
]
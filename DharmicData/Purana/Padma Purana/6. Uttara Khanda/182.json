[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>शिव उवाच।\nअष्टमाध्यायमाहात्म्यं शृणु वक्ष्यामि पार्वति ।\nयस्य श्रवणमात्रेण परां मुदमवाप्स्यसि १।\nआमर्दकं पुरं नाम्ना विश्रुतं दक्षिणापथि ।\nद्विजन्मा <sup class=\"reference\" id=\"cite_ref-2\"><a href=\"#cite_note-2\">[२]</a></sup>भावशर्मेति तत्रासीद्गणिकापतिः २।\nखादन्मांसं पिबन्मद्यं चोरयन्साधुसंपदः ।\nरममाणः परस्त्रीभिराखेटक कुतूहली ३।\nअत्यवाहयदत्युग्रो गरीयांसं मनोरथम् ।\nसुहृदां विटगोष्ठ्यां च तालीफलसुधारसम् ४।\nनिपीय कंठपर्यंतमजीर्णेनातिपीडितः ।\nमृतः कालेन पापात्मा जातस्तालीतरुर्महान् ५।\nतस्यच्छायामुपाश्रित्य निबिडामतिशीतलाम् ।\nअभूतां दंपती कौचिद्ब्रह्मराक्षसतां गतौ ६।\nदेव्युवाच।\nकिं जातीयौ किमात्मानौ किंवृत्तावित्युदीरय ।\nकर्मणा केन वा देव ब्रह्मराक्षसता तयोः ७।\nशिव उवाच।\nवेदवेदांगतत्वज्ञः सर्वशास्त्रार्थकोविदः ।\nसदाचारोऽभवत्कश्चिद्दिवजो नाम कुशीवलः ८।\nजाया च तस्य कुमति नामधेया दुराशया ।\nस सभार्यो महादानान्याददानोऽतिलोभवान् ९।\nमहिषीं कालपुरुषं हयादीननुवासरम् ।\nअप्रयच्छन्द्विजातिभ्यो दानलब्धां वराटिकाम् १०।\nकालेन दंपती प्रेतौ ब्रह्मराक्षसरूपिणौ ।\nपर्यटंतौ महीमेतां क्षुत्तृषाकुलविग्रहौ ११।\nविशश्रमतुरागत्य मूलं तालीतरोस्ततः ।\nकथमेतन्महादुःखमावयोरपगच्छति १२।\nकथं वा जायते मुक्तिर्ब्रह्मराक्षसयोनितः ।\nइति पृष्टो गृहिण्याऽसौ ब्राह्मणः समभाषत १३।\nब्रह्मविद्योपदेशेन विनाध्यात्मविचारणात् ।\nविनाकर्मविधिज्ञानात्कथं मुच्येत संकटात् १४।\nभार्योवाच।\nकिं तद् ब्रह्म किमध्यात्मं किं कर्म पुरुषोत्तम ।\nएतावदुक्ते तत्पत्न्या यदाश्चर्यमभूच्छृणु १५।\nअष्टमाध्यायश्लोकार्द्धश्रवणात्स तरुस्तदा ।\nविहाय तालीरूपं तद्बभूव द्विजसत्तमः १६।\nसद्योज्ञानविधूतात्मा विमुक्तः पापकंचुकात् ।\nतन्माहात्म्याद्विनिर्मुक्तौ दंपती तौ बभूवतुः १७।\nएतावदेव मुक्तं च दैवान्निर्गत्य तन्मुखात् ।\nततोंतरिक्षादायांतं क्वणत्किंकिणिकं शुभम् १८।\nदिवि दिव्यांगनावक्त्रचंद्रमंडलमंडितम् ।\nअप्सरोवदनांभोज भ्राम्यद्भ्रमरसंकुलम् १९।\nनिर्मथ्यमानदुग्धाब्धि वेलाडिंडिरपांडुरैः ।\nगंगातरंगसुभगैश्चामरैरुपशोभितम् २०।\nगायद्गंधर्वसुभगं नृत्यत्सुरवधूशतम् ।\nदिव्यं विमानमारूढौ दंपती जग्मतुर्दिवम् २१।\nअत्रत्यं वृत्तमखिलमेतद्विस्मयकारकम् ।\nततो लिलेख मेधावी श्लोकार्द्धमिदमादरात् २२।\nययौ वाराणसीं नाम नगरीं मुक्तिदायिनीम् ।\nआराधयितुमन्विच्छन्देवदेवं जनार्दनम् २३।\nस तत्र कर्तुमारेभे तपः परमुदारधीः ।\nअत्रांतरे जगन्नाथो देवदेवो जनार्दनः २४।\nपृष्टो दुग्धाब्धिसुतया संयोज्य करसंपुटम् ।\nनिद्रापथं विहायैव स्थीयते कथ्यतामिति २५।\nश्रीभगवानुवाच।\nकाश्यां भागीरथी तीरे तपस्यतितरां द्विजः ।\nभावशर्माति मेधावी मद्भक्तिरसपूरितः २६।\nजपन्गीताष्टमाध्यायश्लोकार्द्धं नियतेंद्रियः ।\nसंतुष्टवानहं देवि तदीयतपसा भृशम् २७।\nचिरं विचारयन्नेव तत्तपः सदृशं फलम् ।\nदातुमुत्कंठितमना वर्तेयं सांप्रतं प्रिये २८।\nपार्वत्युवाच।\nहरिः प्रसन्नभूतोऽपि चिंतां प्राप यदि प्रभो ।\nभावशर्मा हरेर्भक्तः प्राप्तः किं तत्फलं पुनः २९।\nश्रीमहादेव उवाच।\nततः प्रसादमासाद्य प्रसन्नस्य मुरद्विषः ।\nसुखमात्यंतिकं प्राप भावशर्मा द्विजोत्तमः ।\nलेभिरे पदवीं सर्वे तदीया अपि वंशजाः ३०।\nतत्कर्मवशतो ये वै संप्राप्ता यातनां पुरा ।\nएतदेवाष्टमाध्यायमाहात्म्यं किंचिदेव ते ३१।\nकथितं मृगशावाक्षि द्रष्टव्यं तु सदैव च ३२।"
  }
]
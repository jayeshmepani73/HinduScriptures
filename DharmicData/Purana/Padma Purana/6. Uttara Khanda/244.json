[
  {
    "text": "शंकर उवाच-\nअथ रामस्तु वैदेह्या राज्यभोगान्मनोरमान् ।\nबुभुजे वर्षसाहस्रं पालयन्सर्वतोदिशः १।\nअंतःपुरजनास्सर्वे राक्षसस्य गृहे स्थिताम् ।\nगर्हयंति स्म वैदेहीं तथा जानपदा जनाः २।\nलोकापवादभीत्या च रामः शत्रुनिवारकः ।\nदर्शयन्मानुषं धर्ममंतर्वत्नीं नृपात्मजाम् ३।\nवाल्मीकेराश्रमे पुण्ये गंगातीरे महावने ।\nविससर्ज महातेजा गर्भिणीं मुनिसंसदि ४।\nसा भर्तुः परतंत्रा हि उवास मुनिवेश्मनि ।\nअर्चिता मुनिपत्नीभिर्वाल्मीकमुनि रक्षिता ५।\nतत्रैवासूत यमलौ नाम्ना कुशलवौ सुतौ ।\nतौ च तत्रैव मुनिना संस्कृतौ च ववर्धतुः ६।\nरामोऽपि भ्रातृभिस्सार्द्धं पालयामास मेदिनीम् ।\nयमादिगुणसम्पन्नस्सर्वभोगविवर्जितः ७।\nअर्चयन्सततं विष्णुमनादिनिधनं हरिम् ।\nब्रह्मचर्यपरो नित्यं शशास पृथिवीं नृपः ८।\nशत्रुघ्नो लवणं हत्वा मथुरां देवनिर्मिताम् ।\nपालयामास धर्मात्मा पुत्राभ्यां सह राघवः ९।\nगंधर्वान्भरतो हत्वा सिंधोरुभयपार्श्वतः ।\nस्वात्मजौ स्थापयामास तस्मिन्देशे महाबलौ १०।\nपश्चिमे मद्रदेशे तु मद्रान्हत्वा च लक्ष्मणः ।\nस्वसुतौ च महावीर्यौ अभिषिच्य महाबलः ११।\nगत्वा पुनरयोध्यां तु रामपादावुपस्पृशत् ।\nब्राह्मणस्य मृतं बालं कालधर्ममुपागतम् १२।\nजीवयामास काकुत्स्थः शूद्रं हत्वा च तापसम् ।\nततस्तु गौतमीतीरे नैमिषे जनसंसदि १३।\nइयाज वाजिमेधं च राघवः परवीरहा ।\nकांचनीं जानकीं कृत्वा तया सार्द्धं महाबलः १४।\nचकार यज्ञान्बहुशो राघवः परमार्थवित् ।\nअयुतान्यश्वमेधानि वाजपेयानि च प्रभुः १५।\nअग्निष्टोमं विश्वजितं गोमेधं च शतक्रतुम् ।\nचकार विविधान्यज्ञान्परिपूर्णसदक्षिणान् १६।\nएतस्मिन्नंतरे तत्र वाल्मीकिः सुमहातपाः ।\nसीतामानीय काकुत्स्थमिदं वचनमब्रवीत् १७।\nवाल्मीकिरुवाच-\nअपापां मैथिलीं राम त्यक्तुं नार्हसि सुव्रत ।\nइयं तु विरजा साध्वी भास्करस्य प्रभा यथा ।\nअनन्या तव काकुत्स्थ कस्मात्त्यक्ता त्वयानघ १८।\nराम उवाच-\nअपापां मैथिलीं ब्रह्मन्जानामि वचनात्तव ।\nरावणेन हृता साध्वी दण्डके विजने पुरा १९।\nतं हत्वा समरे सीतां शुद्धामग्निमुखागताम् ।\nपुनर्यातोस्म्ययोध्यायां सीतामादाय धर्मतः २०।\nलोकापवादः सुमहानभूत्पौरजनेषु च ।\nत्यक्ता मया शुभाचारा तद्भयात्तव सन्निधौ २१।\nतस्माल्लोकस्य संतुष्ट्यै सीता मम परायणा ।\nपार्थिवानां महर्षीणां प्रत्ययं कर्तुमर्हति २२।\nमहेश्वर उवाच-\nएवमुक्ता तदा सीता मुनिपार्थिवसंसदि ।\nचकारप्रत्ययं देवी लोकाश्चर्यकरं सती २३।\nदर्शयंस्तस्य लोकस्य रामस्यानन्यतां सती ।\nअब्रवीत्प्रांजलिः सीता सर्वेषां जनसंसदि २४।\nसीतोवाच-\nयथाऽहं राघवादन्यं मनसापि न चिंतये ।\nतथा मे धरणी देवी विवरन्दातुमर्हति २५।\nयथैव सत्यमुक्तं मे वेद्मि रामात्परं न च ।\nतथा स्वपुत्र्यां वैदेह्यां धरणी सहसा इयात् २६।\nमहेश्वर उवाच-\nततो रत्नमयं पीठं पृष्ठे धृत्वा खगेश्वरः ।\nरसातलात्तदा वीरो विज्ञाय जननीं तदा २७।\nततस्तु धरणीदेवी हस्ताभ्यां गृह्य मैथिलीम् ।\nस्वागतेनाभिनंद्यैनामासने संन्यवेशयत् २८।\nसीतां समागतां दृष्ट्वा दिवि देवगणा भृशम् ।\nपुष्पवृष्टिमविच्छिन्नां दिव्यां सीतामवाकिरन् २९।\nसापि दिव्याप्सरोभिस्तु पूज्यमाना सनातनी ।\nवैनतेयं समारुह्य तस्मान्मार्गाद्दिवं ययौ ३०।\nदासीगणैः पूर्वभागे संवृता जगदीश्वरी ।\nसंप्राप्य परमं धाम योगिगम्यं सनातनम् ३१।\nरसातलप्रविष्टां तु तां दृष्ट्वा सर्वमानुषाः ।\nसाधुसाध्विति सीतेयमुच्चैः सर्वे प्रचुक्रुशुः ३२।\nरामः शोकसमाविष्टः संगृह्य तनयावुभौ ।\nमुनिभिः पार्थिवेंद्रैश्च साकेतं प्रविवेश ह ३३।\nअथ कालेन महता मातरः संशितव्रताः ।\nकालधर्मं समापन्ना भर्तुः स्वर्गं प्रपेदिरे ३४।\nदशवर्षसहस्राणि दशवर्षशतानि च ।\nचकार राज्यं धर्मेण राघवः संशितव्रतः ३५।\nकस्यचित्त्वथकालस्य राघवस्य निवेशनम् ।\nकालस्तापसरूपेण संप्राप्तो वाक्यमब्रवीत् ३६।\nकाल उवाच-\nराम राम महाबाहो धात्रा संप्रेषितोऽस्म्यहम् ।\nयद्ब्रवीमि रघुश्रेष्ठ तच्छृणुष्व महामते ३७।\nद्वन्द्वमेव हि कार्यं स्यादावयोः परिभाषितम् ।\nतदंतरे प्रविष्टोयस्स वद्ध्यो हि भविष्यति ३८।\nमहेश्वर उवाच-\nतथेति च प्रतिश्रुत्य रामो राजीवलोचनः ।\nद्वास्थं कृत्वा तु सौमित्रिं कालो वाक्यमभाषत ।\nवैवस्वतोऽब्रवीद्वाक्यं रामं दशरथात्मजम् ३९।\nकाल उवाच-\nशृणु राम यथावृत्तं समागमनकारणात् ।\nदशवर्षसहस्राणि दशवर्षशतानि च ४०।\nवसामि मानुषे लोके हत्वा राक्षसपुंगवौ ।\nएवमुक्तः सुरगणैरवतीर्णोसि भूतले ४१।\nतदयं समयः प्राप्तः स्वर्लोकं गमितुं त्वया ।\nसनाथा हि सुरास्सर्वे भवंत्वद्य त्वयानघ ४२।\nमहेश्वर उवाच-\nएवमस्त्विति काकुत्स्थो रामः प्राह महामुनिम् ।\nएतस्मिन्नंतरे तत्र दुर्वासास्तु महातपाः ४३।\nराजद्वारमुपागम्य लक्ष्मणं वाक्यमब्रवीत् ।\nदुर्वासा उवाच-\nमां निवेदय काकुत्स्थं शीघ्रं गत्वा नृपात्मज ४४।\nमहेश्वर उवाच-\nतमब्रवील्लक्ष्मणस्तु असांनिध्यमिति द्विज ।\nततः क्रोधसमाविष्टः प्राह तं मुनिसत्तमः ४५।\nदुर्वासा उवाच-\nशापं दास्यामि काकुत्स्थं रामं न यदि दर्शये ।\nमहेश्वर उवाच-\nतस्माच्छापभयाद्विप्रं राघवाय न्यवेदयत् ।\nतत्रैवांतर्दधे कालः सर्वभूतभयावहः ४६।\nपूजयामास तं प्राप्तमृषिं दुर्वाससं नृपः ।\nअग्रजस्य प्रतिज्ञा तं विज्ञाय रघुसत्तमः ४७।\nतत्याज मानुषं रूपं लक्ष्मणः सरयूजले ।\nविसृज्य मानुषं रूपं प्रविवेश स्वकां तनुम् ४८।\nफणासहस्रसंयुक्तः कोटींदुसमवर्चसः ।\nदिव्यमाल्यांबरधरो दिव्यगंधानुलेपनः ४९।\nनागकन्यासहस्रैस्तु संवृतः समलंकृतः ।\nविमानं दिव्यमारुह्य प्रययौ वैष्णवं पदम् ५० 6.244.50।\nलक्ष्मणस्य गतिं सर्वां विदित्वा रघुसत्तमः ।\nस्वयमप्यथ काकुत्स्थः स्वर्गं गंतुमभीप्सितः ५१।\nअभिषिच्याथ काकुत्स्थः स्वात्मजौ च कुशीलवौ ।\nविभज्य रथनागाश्वं सधनं प्रददौ तयोः ५२।\nकुशवत्यां कुशं तं च शरवत्यां लवं तथा ।\nस्थापयामास धर्मेण राज्ये स्वे रघुसत्तमः ५३।\nअभिप्रायं तु विज्ञाय रामस्य विदितात्मनः ।\nआजग्मुर्वानराः सर्वे राक्षसाः सुमहाबलाः ५४।\nविभीषणोऽथ सुग्रीवो जाम्बवान्मारुतात्मजः ।\nनीलो नलः सुषेणश्च निषादाधिपतिर्गुहः ५५।\nअभिषिच्य सुतौ वीरौ शत्रुघ्नश्च महामनाः ।\nसर्व एते समाजग्मुरयोध्यां रामपालिताम् ५६।\nते प्रणम्य महात्मानमूचुः प्रांजलयस्तथा ।\nवानरप्रभृतय ऊचुः -\nस्वर्लोकं गंतुमुद्युक्तं ज्ञात्वा त्वां रघुसत्तम ५७।\nआगताः स्म वयं सर्वे तवानुगमनं प्रति ।\nन शक्ताः स्म क्षणं राम जीवितुं त्वां विना प्रभो ।\nतस्मात्त्वया विशालाक्ष गच्छामस्त्रिदशालयम् ५८।\nमहेश्वर उवाच-\nतैरेवमुक्तः काकुत्स्थो बाढमित्यब्रवीत्ततः ।\nअथोवाच महातेजा राक्षसेंद्रं विभीषणम् ५९।\nराम उवाच-\nराज्यं प्रशास धर्मेण मा प्रतिज्ञां वृथा कृथाः ।\nयावच्चंद्रश्च सूर्यश्च यावत्तिष्ठति मेदिनी ।\nतावद्रमस्व सुप्रीतो काले मम पदं व्रज ६०।\nमहेश्वर उवाच-।\nइत्युक्त्वाथ स काकुत्स्थः स्वाड्गं विष्णुं सनातनम् ।\nश्रीरंगशायिनं सौम्यमिक्ष्वाकुकुलदैवतम् ६१।\nसंप्रीत्या प्रददौ तस्मै रामो राजीवलोचनः ।\nहनुमंतमथोवाच राघवः शत्रुसूदनः ६२।\nराम उवाच-\nमत्कथाः प्रचरिष्यंति यावल्लोके हरीश्वर ।\nतावत्त्वमास मेदिन्यां काले मां व्रज सुव्रत ६३।\nमहेश्वर उवाच-\nतमेवमुक्त्वा काकुत्स्थो जांबवंतमथाब्रवीत् ।\nराम उवाच-\nद्वापरे समनुप्राप्ते यदूनामन्वये पुनः ६४।\nभूभारस्य विनाशाय समुत्पत्स्याम्यहं भुवि ।\nकरिष्ये तत्र संग्रामं स्वयं भल्लूकसत्तम ६५।\nमहेश्वर उवाच-\nतमेवमुक्त्वा काकुत्स्थः सर्वांस्तानृक्षवानरान् ।\nउवाच वाचा गच्छध्वमिति रामो महाबलः ६६।\nमंत्रिणो नैगमाश्चैव भरतः कैकयीसुतः ।\nराघवस्यानुगमने निश्चितास्ते समाययुः ६७।\nततः शुक्लांबरधरो ब्रह्मचारी ययौ परम् ।\nकुशान्गृहीत्वा पाणिभ्यां संसक्तः प्रययौ परम् ६८।\nरामस्य दक्षिणे पार्श्वे पद्महस्ता रमा गता ।\nतथैव धरणीदेवी दक्षिणेतरगा तथा ६९।\nवेदाः सांगाः पुराणानि सेतिहासानि सर्वतः ।\nॐकारोऽथ वषट्कारः सावित्री लोकपावनी ७०।\nअस्त्रशस्त्राणि च तदा धनुराद्यानि पार्वति ।\nअनुजग्मुस्तथा रामं सर्वे पुरुषविग्रहाः ७१।\nभरतश्चैव शत्रुघ्नः सर्वे पुरनिवासिनः ।\nसपुत्रदाराः काकुत्स्थमनुजग्मुः सहानुगाः ७२।\nमंत्रिणो भृत्यवर्गाश्च किंकरा नैगमास्तथा ।\nवानराश्चैव ऋक्षाश्च सुग्रीवसहितास्तदा ७३।\nसपुत्रदाराः काकुत्स्थमन्वगच्छन्महामतिम् ।\nपशवः पक्षिणश्चैव सर्वे स्थावरजंगमाः ७४।\nअनुजग्मुर्महात्मानं समीपस्था नरोत्तमाः ।\nये च पश्यंति काकुत्स्थं स्वपथांतर्गतं प्रभुम् ७५।\nते तथानुगता रामं निवर्त्तंते न केचन ।\nअथ त्रियोजनं गत्वा नदीं पश्चान्मुखीं स्थिताम् ७६।\nसरयूं पुण्यसलिलां प्रविवेश सहानुगः ।\nततः पितामहो ब्रह्मा सर्वदेवगणावृतः ७७।\nतुष्टाव रघुशार्दूलमृषिभिः सार्द्धमक्षरैः ।\nअब्रवीत्तत्र काकुत्स्थं प्रविष्टं सरयूजले ७८।\nब्रह्मोवाच-\nआगच्छ विष्णो भद्रं ते दिष्ट्या प्राप्तोऽसि मानद ।\nभ्रातृभिस्सहदेवाभैः प्रविशस्व निजां तनुम् ७९।\nवैष्णवीं तां महातेजां देवाकारां सनातनीम् ।\nत्वं हि लोकगतिर्देव न त्वां केचित्तु जानते ८०।\nत्वामचिंत्यं महात्मानमक्षरं सर्वसंग्रहम् ।\nयमिच्छसि महातेजस्तां तनुं प्रविशस्व भोः ८१।\nमहेश्वर उवाच-\nतस्मिन्सूर्यकराकीर्णे पुष्पवृष्टिनिपातिते ।\nउत्सृज्य मानुषं रूपं स्वां तनुं प्रविवेश ह ८२।\nअंशाभ्यां शंखचक्राभ्यां शत्रुघ्नभरतावुभौ ।\nतदा तेन महात्मानौ दिव्यतेजस्समन्वितौ ८३।\nशंखचक्रगदाशार्ङ्गपद्महस्तश्चतुर्भुजः ।\nदिव्याभरणसम्पन्नो दिव्यगंधानुलेपनः ८४।\nदिव्यपीतांबरधरः पद्मपत्रनिभेक्षणः ।\nयुवा कुमारः सौम्यांगः कोमलावयवोज्ज्वलः ८५।\nसुस्निग्धनीलकुटिलकुंतलः शुभलक्षणः ।\nनवदूर्वांकुरः श्यामः पूर्णचंद्र निभाननः ८६।\nदेवीभ्यां सहितः श्रीमान्विमानमधिरुह्य च ।\nतस्मिन्सिंहासने दिव्ये मूले कल्पतरोः प्रभुः ८७।\nनिषसाद महातेजाः सर्वदेवैरभिष्टुतः ।\nराघवानुगता ये च ऋक्षवानरमानुषाः ८८।\nस्पृष्ट्वैव सरयूतोयं सुखेन त्यक्तजीविताः ।\nरामप्रसादात्ते सर्वे दिव्यरूपधराः शुभाः ८९।\nदिव्यमाल्यांबरधरा दिव्यमंगलवर्चसः ।\nआरुरोह विमानं तदसंख्यास्तत्र देहिनः ९०।\nसर्वैः परिवृतः श्रीमान्रामो राजीवलोचनः ।\nपूजितः सुरसिद्धौघैर्मुनिभिस्तु महात्मभिः ९१।\nआययौ शाश्वतं दिव्यमक्षरं स्वपदं विभुः ।\nयः पठेद्रामचरितं श्लोकं श्लोकार्धमेव वा ९२।\nशृणुयाद्वा तथा भक्त्या स्मरेद्वा शुभदर्शने ।\nकोटिजन्मार्जितात्पापाज्ज्ञानतोऽज्ञानतः कृतात् ९३।\nविमुक्तो वैष्णवं लोकं पुत्रदारसबांधवैः ।\nसमाप्नुयाद्योगगम्यमनायासेन वै नरः ९४।\nएतत्ते कथितं देवि रामस्य चरितं महत् ।\nधन्योऽस्म्यहं त्वया देवि रामचंद्रस्य कीर्त्तनात् ।\nकिमन्यच्छ्रोतुकामासि तद्ब्रवीमि वरानने ९५।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे श्रीरामचरितकथनंनाम चतुश्चत्वारिंशदधिकद्विशततमोऽध्यायः२४४ ।"
  }
]
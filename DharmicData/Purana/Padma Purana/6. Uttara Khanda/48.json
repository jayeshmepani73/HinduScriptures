[
  {
    "text": "युधिष्ठिर उवाच-\nवैशाखस्यासिते पक्षे किंनामैकादशी भवेत् ।\nमहिमानं कथय मे वासुदेव नमोऽस्तु ते १।\nश्रीकृष्ण उवाच-\nसौभाग्यदायिनी राजन्निहलोके परत्र च ।\nवैशाखकृष्णपक्षे तु नाम्ना चैव वरूथिनी २।\nवरूथिन्या व्रतेनैव सौख्यं भवति सर्वदा ।\nपापहानिश्च भवति सौभाग्यप्राप्तिरेव च ३।\nदुर्भगा या करोत्येनां सा स्त्री सौभाग्यमाप्नुयात् ।\nलोकानां चैव सर्वेषां भुक्तिमुक्तिप्रदायिनी ४।\nसर्वपापहरा नॄणां गर्भवासनिकृंतनी ।\nवरूथिन्या व्रतेनैव मांधाता स्वर्गतिं गतः ५।\nधुंधुमारादयश्चान्ये राजानो बहवस्तथा ।\nब्रह्मकपालनिर्मुक्तो बभूव भगवान्भवः ६।\nदशवर्षसहस्राणि तपस्तप्यति यो नरः ।\nकुरुक्षेत्रे रविग्रहे स्वर्णभारं ददाति यः ।\nतत्तुल्यंफलमाप्नोतिवरूथिन्याव्रतंचरन् ७।\nश्रद्धावान्यस्तु कुरुते वरूथिन्या व्रतं नरः ।\nवांछितं लभते सोऽपि इहलोके परत्र च ८।\nपवित्रा पावनी ह्येषा महापातकनाशिनी ।\nभुक्तिमुक्तिप्रदा चैव कर्तॄणां नृपसत्तम ९।\nअश्वदानान्नृपश्रेष्ठ गजदानं विशिष्यते ।\nगजदानाद्भूमिदानं तिलदानं ततोऽधिकम् १०।\nतस्माच्च स्वर्णदानं वै अन्नदानं ततोऽधिकम् ।\nअन्नदानात्परं दानं न भूतं न भविष्यति ११।\nपितृदेवमनुष्याणां तृप्तिरन्नेन जायते ।\nतत्समं कविभिः प्रोक्तं कन्यादानं नृपोत्तम १२।\nधेनुदानं च तत्तुल्यमित्याह भगवान्स्वयम् ।\nप्रोक्तेभ्यः सर्वदानेभ्यो विद्यादानं विशिष्यते १३।\nतत्फलं समवाप्नोति नरः कृत्वा वरूथिनीम् ।\nकन्यावित्तेन जीवंति ये नराः पापमोहिताः १४।\nपुण्यक्षयं ते गच्छंति निरयं यातनामयम् ।\nतस्मात्सर्वप्रयत्नेन न ग्राह्यं कन्यकाधनम् १५।\nयश्च गृह्णाति लोभेन कन्यां क्रीत्वा च तद्धनम् ।\nसोऽन्यजन्मनि राजेंद्र ओतुर्भवति निश्चितम् १६।\nकन्यां पुण्येन यो दद्याद्यथाशक्ति स्वलंकृताम् ।\nतत्पुण्यसंख्यां नृपते चित्रगुप्तो न शक्नुयात् १७।\nतत्तुल्यं फलमाप्नोति नरः कृत्वा वरूथिनीम् ।\nकांस्यं मांसं मसूरांश्च चणकान्कोद्रवांस्तथा १८।\nशाकं मधु परान्नं च पुनर्भोजन मैथुने ।\nवैष्णवो व्रतकर्ता च दशम्यां दश वर्जयेत् १९।\nद्यूतं क्रीडां च निद्रां च तांबूलं दंतधावनम् ।\nपरापवादं पैशुन्यं स्तेयं हिंसां तथा रतिम् २०।\nक्रोधं चैवानृतं वाक्यमेकादश्यां विवर्जयेत् ।\nकांस्यं मांसं सुरां क्षौद्रं तैलं पतितभाषणम् २१।\nव्यायामं च प्रवासं च पुनर्भोजनमैथुनम् ।\nवृषपृष्ठं मसूरान्नं द्वादश्यां परिवर्जयेत् २२।\nअनेन विधिना राजन्विहिता यैर्वरूथिनी ।\nसर्वपापक्षयं कृत्वा दद्यात्प्रांतेऽक्षयां गतिम् ।\nरात्रौ जागरणं कृत्वा पूजितो मधुसूदनः २३।\nसर्वपापविनिर्मुक्तास्ते यांति परमां गतिम् ।\nतस्मात्सर्वप्रयत्नेन कर्तव्या पापभीरुभिः २४।\nक्षपारितनयाद्भीतो नरः कुर्याद्वरूथिनीम् ।\nपठनाच्छ्रवणाद्राजन्गोसहस्रफलं लभेत् ।\nसर्वपापविनिर्मुक्तो विष्णुलोके महीयते २५।\nइति श्रीपाद्मे महापुराणे पंचपंचाशत्साहस्र्यां संहितायामुमापतिनारदसंवादे वैशाखकृष्णवरूथिनी एकादशी नाम अष्टचत्वारिंशोऽध्यायः ४८।"
  }
]
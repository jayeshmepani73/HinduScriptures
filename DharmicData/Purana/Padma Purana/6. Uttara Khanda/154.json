[
  {
    "text": "साभ्रमत्यास्तटे गुप्तं तीर्थं परमपावनम् ।\nखङ्गधारमिति ख्यातं कलौ गुप्तं भविष्यति १।\nयत्र प्रसंगतः स्नात्वा पीत्वा वापो यदृच्छया ।\nसर्वपापविनिर्मुक्तो रुद्रलोके महीयते २।\nयत्र साभ्रमती पुण्या कश्यपानुगता सती ।\nरुद्रेण हि जटाजूटे धृता पातालगामिनः ३।\nखङ्गधारेति वै नाम्ना रुद्रस्तत्रैव संस्थितः ।\nयत्र स्नात्वा दिवं याताः पापिनोऽपि सुरेश्वरि ४।\nअत्रैवोदाहरंतीममितिहासं पुरातनम् ।\nकिरातेन कृतं यच्च व्रतं परमदुष्करम् ५।\nपार्वत्युवाच।\nकिं नाम वै किरातोऽभूत्किं तेन व्रतमाहितम् ।\nतत्सर्वं श्रोतुमिच्छामि यथातथ्येन कथ्यताम् ६।\nनह्यन्यो विद्यते लोके त्वां विना वदतां वरः ।\nतस्मात्कथय भो देव सर्वं शुश्रूषणे हितम् ७।\nमहादेव उवाच।\nआसीत्पुरा महारौद्रश्चंडो नाम दुरात्मवान् ।\nक्रूरः शठो नैष्कृतिको भूतानां च भयावहः ८।\nजालेन मत्स्यान्दुष्टात्मा घातयत्यनिशं ततः ।\nभल्लैर्मृगान्श्वापदांश्च कृष्णसारान्सशल्लकान् ९।\nखगान्नानाविधांश्चैव विध्वा कांश्चित्प्रपातयेत् ।\nपक्षिणो घातयन्क्रुद्धो बर्हिणश्च विशेषतः १०।\nलुब्धको हि महापापो दुष्टो दुष्टजनप्रियः ।\nभार्या तथाविधा तस्य पुंश्चली च महामया ११।\nएवं विहरतस्तस्य बहुकालो व्यवर्त्तत ।\nएकदा निशि पापीयान्श्रीवृक्षोपरि संस्थितः १२।\nकोलं हंतुं धनुःपाणिः शरं संयोज्य कार्मुके ।\nएवं निशा गता तस्य जाग्रतो निमिषस्य हि ।\nमाघमासे सितायां वै चतुर्दश्यां नगात्मजे १३।\nश्रीवृक्षपत्राणि बहूनि तत्र संच्छेदयामास रुषान्वितोऽपि ।\nश्रीवृक्षमूले परिवर्त्तमानं लिगं च तस्योपरितानि पेतुः १४।\nश्रीवृक्षपर्णानि च दैवयोगात्जातं च सर्वं शिवपूजनं तत् १५।\nगंडूषकारिणा तेन स्नपनं च महत्कृतम् ।\nअज्ञानिना च तेनैव पुष्कसेन दुरात्मना १६।\nमाघमासे सिते पक्षे चतुर्दश्यां विधूदये ।\nपुष्कसो हि दुराचारो निष्पन्नो गतकल्मषः १७।\nतस्य भार्या प्रचंडा च आगता तस्य सन्निधौ ।\nनिराशा च निराहारा यत्रासौ पुष्कसः स्थितः १८।\nन प्राप्तः शूकरस्तेन मृगोऽपि महिषोऽपि वा ।\nअशनार्थं च तस्यैव अन्नमादाय भामिनी १९।\nतेन दृष्टा प्रचंडा सा आयांती क्रूरलोचना ।\nसा तस्य भार्या नद्यां वै जलमध्ये पपात ह २०।\nतावत्तयोक्तश्चंडात्मा एहि शीघ्रं च भक्षय ।\nसमानीतं त्वदर्थं च मत्स्यमांसं मयाधुना २१।\nकृतं किं मूढ पूर्वेद्युर्मांसं पार्श्वे न दृश्यते ।\nनाशितं च त्वया मूढ कुटुंबं लंघते तव २२।\nएतच्छ्रुत्वा तु वचनं चंडायाश्चंडरूपवान् ।\nशिवरात्र्युपवासेन रात्रौ जागरणेन च २३।\nशुद्धांतःकरणो जातः स्नातुं नद्यां शुचिव्रतः ।\nयावत्स्नाति स दुष्टात्मा तावत्श्वा तत्र चागतः २४।\nशुना तदा भक्षितं च सर्वं मांसं सुरेश्वरि ।\nचंडा प्रकुपिता तं च श्वानं हंतुमुपस्थिता २५।\nनिवारिता हि चंडेन चंडा प्रकुपिता तदा ।\nन हंतव्यस्त्वया चैष किमनेनाशुभं कृतम् २६।\nतयोक्तं भक्षितं चान्नं अनेनैव दुरात्मना ।\nकिं त्वं भक्षयिता मूढ भविताद्य बुभुक्षितः २७।\nपुष्कस उवाच।\nयच्छुना भक्षितं चान्नं तेनाहं परितोषितः ।\nकिमनेन शरीरेण नश्वरेण गतायुषा २८।\nये पुष्यंति शरीरं वै सर्वभावेन भामिनि ।\nमूढास्ते पापिनो ज्ञेया लोकद्वय बहिष्कृताः २९।\nतस्मान्मानं परित्यज्य कामं चापि दुरात्मताम् ।\nस्वस्थाभावविमर्शेन तत्वबुध्या स्थिरा भव ३०।\nअहमेतच्छरीरं वै खङ्गधारव्रतेन च ।\nत्यक्ष्याम्यद्य वरारोहे किं चिरंजीवनेन मे ३१।\nइत्युक्त्वा खङ्गमाकृष्य यावद्भिनत्ति कं स्वकम् ।\nआगताश्च गणास्तावद्बहवः शिवनोदिताः ३२।\nविमानानि बहून्यत्र आगतानि तदंतिके ।\nदृष्ट्वा स चैव तान्येवं विमानानि गणांस्तथा ३३।\nउवाच परया भक्त्या पुष्कसोऽपि च तान्प्रति ।\nकस्मात्समागता यूयं सर्वे रुद्राक्षधारिणः ३४।\nसर्वे स्फटिकसंकाशाः सर्वे चंद्रार्द्धशेखराः ।\nकपर्दिनश्चर्मपरीतवाससो भुजंगभोगैः कृतहारभूषणाः ३५।\nश्रियान्विता रुद्रसमानवीर्या यथातथं भो वदतोचितं मम ।\nपुष्कसेन तदा पृष्टा ऊचुस्ते रुद्रपार्षदाः ३६।\nगणा ऊचुः।\nप्रेषितास्मो वयं चंड शिवेन परमेष्ठिना ।\nआगच्छ त्वरितो भूत्वा सस्त्रीको यानमारुह ३७।\nलिगार्चनं कृतं यच्च त्वया रात्रौ शिवस्य च ।\nतेन कर्मविपाकेन प्राप्तोऽसि परमां गतिम् ३८।\nतथोक्तो वीरभद्रेण उवाच प्रहसन्निव ।\nकिं मया सुकृतं चीर्णं पापिना पुष्कसेन हि ३९।\nमृगयारसिकेनैव मूढेन च दुरात्मना ।\nपापाचारोह्यहं नित्यं कथं स्वर्गे वसाम्यहम् ४०।\nकथं लिगार्चनं चाद्या कृतमस्ति तदुच्यताम् ।\nपरं कौतुकमापन्नः पृच्छामि कृपया वद ४१।\nवीरभद्र उवाच।\nदेवदेवो महादेवो यो गंगाधरसंज्ञकः ।\nपरितुष्टोऽद्य ते चंड सभार्यस्य उमापतिः ४२।\nप्रासंगिकं त्वया चाद्य कृतमर्चनमेव च ।\nकोलं निरीक्षमाणेन बिल्वपत्राणि चैव हि ४३।\nछेदितानि त्वया चंड पतितानि तदैव हि ।\nलिंगस्य मस्तके तानि तेन त्वं सुकृती प्रभो ४४।\nतवैवं जागरो जातो महावृक्षोपरि ध्रुवम् ।\nतेनैव जागरेणैव तुतोष जगदीश्वरः ४५।\nछलेनैव महाभाग कोलसंदर्शनेन हि ।\nशिवरात्रिदिनं व्याध प्रसंगेनाप्युपोषितम् ४६।\nतेनोपवासेन च जागरेणतुष्टो ह्यसौ देववरो महात्मा ।\nतव प्रसादाय महानुभावो ददाति सर्वान्वरदो वरांश्च ४७।\nएवमुक्तस्तदा तेन वीरभद्रेण धीमता ।\nपुष्कसोऽपि विमानाग्र्यमारुरोह च पश्यताम् ४८।\nगणानां देवतानां च सर्वेषां प्राणिनामपि ।\nतदा दुंदुभयो नेदुर्भेरीतूर्याण्यनेकशः ४९।\nवीणावेणुमृदंगानि लास्यनाट्य युतानि च ।\nजगुर्गंधर्वपतयो ननृतुश्चाप्सरोगणाः 6.154.५०।\nचामरैर्विज्यमानो हि छत्रैश्च विविधैरपि ।\nमहोत्सवेन महता ह्यानीतः शिवसन्निधौ ५१।\nपुष्कसोऽपि तदा प्राप्तस्तीर्थस्नान शिवार्चनात् ।\nकिं पुनः श्रद्धया भक्त्या शिवाय परमात्माने ५२।\nपुष्पादिकं फलं गंधं तांबूलाक्षतमेव च ।\nये प्रयच्छंति लोकेऽस्मिंस्ते रुद्रा नात्र संशयः ५३।\nमहादेव उवाच।\nतदाप्रभृति तत्तीर्थं खङ्गधारेति विश्रुतम् ।\nएतत्तीर्थं कलौ गुप्तं भविष्यति सुरेश्वरि ५४।\nमाघमासेऽथ वैशाखे कार्तिक्यां च विशेषतः ।\nस्नानं येन प्रकुर्वंति मुक्तास्ते नगनंदिनि ५५।\nवसिष्ठो वामदेवश्च भरद्वाजोऽथ गौतमः ।\nस्नानार्थे वै समायांति देवं द्रष्टुं पिनाकिनम् ५६।\nत्रियुगे वर्त्तते लिंगं कलौ नैव तु पार्वति ।\nविश्वामित्रेण ऋषिणा दत्तशापो ह्यहं तदा ५७।\nपार्वत्युवाच।\nकथं शापस्तु ऋषिणा दत्तश्चैव सुरेश्वर ।\nतदहं श्रोतुमिच्छामि त्वत्तो देव न संशयः ५८।\nमहादेव उवाच।\nएकस्मिन्समये देवि विश्वामित्रो महातपाः ।\nआगतः खङ्गधारेऽस्मिंस्तीर्थे वै परमाद्भुते ५९।\nसाभ्रमत्यां कृतस्नानो दर्शनं कृतवान्मम ।\nतत्र तिष्ठति नित्यं वै पूजां कुर्वन्ननेकधा ६०।\nतत्र कोऽपि महादुष्टः कौलिकः पापरुपधृक् ।\nमांसं दत्तं तदा तेन शिवस्योपरि भामिनि ६१।\nदृष्ट्वा तदपि मांसं च विश्वामित्रोऽथ वै पुनः ।\nअब्रवीच्च तदा तत्र दुष्कृतं पापिना कृतम् ६२।\nन दत्तस्तस्य दंडो हि शर्वेण परमात्मना ।\nतस्मादहं हि निश्चित्य शापं दास्ये न संशयः ६३।\nविचार्यैवं तदा तेन शप्तोऽहं देवि वै तदा ६४।\nअस्मिन्कलियुगे घोरे गुप्तस्त्वं भव सर्वथा ।\nइति दत्वाथ वै शापं गतवान्मुनिसत्तमः ६५।\nतदा प्रभृति भो देवि गुप्तोऽहं ऋषिशापतः ।\nममस्थाने विशेषेण पूजनं कुरुते यदि ६६।\nतेषां हि दुरितं यच्च नश्यते तत्क्षणादपि ।\nमृन्मयीं मामकीं मूर्तिं कृत्वा ये पूजयंति वै ६७।\nअत्र स्थाने विशेषेण मामके तु वसंति हि ।\nखङ्गधारेश्वर इति नाम्ना ख्यातः कलौयुगे ६८।\nकृते वै मंदिरं नाम त्रेतायां गौरवः स्मृतः ।\nद्वापरे विश्वविख्यातः कलौ खङ्गेश्वरः स्मृतः ६९।\nदक्षिणं भागमाश्रित्य मम स्थानं सुरेश्वरि ।\nइति ज्ञात्वा तु तत्रैव कृत्वा मूर्तिं सदा बुधः ७०।\nपूजनं कुरुते नित्यं वांछितं फलमाप्नुयात् ।\nधर्मार्थकाममोक्षांश्च लभते मानवो भुवि ७१।\nधूपं दीपं च नैवेद्यं तथा वै चंदनादिकम् ।\nयेऽर्पयंति हि देवेशि लोकनाथे महेश्वरि ।\nन दुःखं तु भवेत्तेषां सत्यं सत्यं वरानने ७२।\nइति श्रीपाद्मे महापुराणे पंचपंचाशत्साहस्रसंहितायामुउत्तरखंडे धारेश्वरमाहात्म्यं नाम चतुष्पंचाशदधिकशततमोऽध्यायः १५४।"
  }
]
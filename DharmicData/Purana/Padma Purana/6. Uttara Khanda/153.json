[
  {
    "text": "महादेव उवाच।\nअन्यत्तीर्थं प्रवक्ष्यामि दुर्द्धर्षेश्वरमुत्तमम् ।\nयस्य स्मरणमात्रेण पापोऽपि पुण्यवान्भवेत् १।\nवृत्ते देवासुरे युद्धे दैत्ये च निधनं गते ।\nदुर्धर्षं च व्रतं कृत्वा यत्र भार्गवनंदनः २।\nसमाराध्य महादेवं दुर्द्धर्षं लोककारणम् ।\nमृतसंजीवनीमाप यत्र विद्यां हि त्र्यंबकात् ३।\nदैत्यार्थमुशनस्तीर्थं विख्यातं जगतीतले ।\nकाव्यतीर्थे कृतस्नानः पूज्य देवं महेश्वरम् ४।\nदुर्द्धर्षेश्वरसंज्ञं वै सर्वपापैः प्रमुच्यते ।\nअत्र वृत्तं तु श्रोतव्यं त्वया च नगनंदिनि ५।\nपुरा यदाभवद्युद्धं वृत्रवासवयोरिह ।\nतदासुरैर्जिता देवा मघवान्वै सुरेश्वरः ।\nकिं कर्त्तव्यमिति ध्यात्वा गतोऽसौ तं गुरुं प्रति ६।\nइंद्र उवाच।\nअस्माकं त्वं गुरुः साक्षाद्देवानां पालकः सदा ।\nऋषीणां त्वं वरः श्रीमान्कृपां कुरु दयानिधे ७।\nवृत्रेण निर्जितोऽहं च क्व गच्छामि च सुव्रत ८।\nबृहस्पतिरुवाच।\nशृणु देवेंद्र वक्ष्यामि येन त्वं हि सदा सुखी ।\nमम वाक्यं कुरुष्वैव यदीच्छेच्छुभमात्मनः ९।\nसाभ्रमत्यां तदा गच्छ तत्र गत्वा सुखी भव ।\nदुर्द्धराख्यो यत्र देवो नित्यं तिष्ठति भूतिदः १०।\nददाति वांछितान्कामान्सत्यं सत्यं सुरेश्वर ।\nगुरोर्वचनमाकर्ण्य स गतस्तां नदीं प्रति ११।\nतत्र स्नात्वा तु देवेशो महेशं तमपूजयत् ।\nस्नानाच्च पूजनादेव संतुष्टः श्रीमहेश्वरः १२।\nमहादेव उवाच।\nयं यं प्रार्थयसे नित्यं तत्सर्वं हि ददाम्यहम् ।\nश्रुत्वा वाक्यं तु देवेशो ह्युवाच परमं वचः १३।\nइंद्र उवाच।\nत्वं नाथः सर्वलोकानां त्वमेव कारणं पदम् ।\nत्वं हि विश्वेश्वरो देवो सर्वदा लक्ष्यसे मया १४।\nयदि त्वं मे प्रसन्नोऽसि विश्वेश्वर सुरेश्वर ।\nवृत्रं हन महादेव एष कामो महान्मम १५।\nमहादेव उवाच।\nतव वाक्यात्तु देवेश वृत्रोऽसौ निहतो मया ।\nमया यद्दीयते शस्त्रं तद्गृह्णीष्व सुरेश्वर १६।\nतेनैव चासुयोगेन हनिष्यसि न संशयः १७।\nइंद्र उवाच।\nकिमस्त्रं वद विश्वेश येन वृत्रं हि हन्म्यहम् ।\nवज्रादप्यधिकं किं त्तन्निर्मितं तु त्वया कदा १८।\nमहादेव उवाच।\nइदं पाशुपतं ह्यस्त्रं निर्मितं तु मया पुरा ।\nन दत्तं कस्यचिच्छक्र तवार्थे रक्षितं मया १९।\nअत्र स्नातं त्वया देव पूजनं वै त्वया कृतम् ।\nअतस्त्वं गृह्ण मे शस्त्रं येन वृत्रं हनिष्यसि २०।\nश्रीमहेशप्रसादाच्च प्राप्तं मघवता ततः ।\nतेन पाशुपतास्त्रेण हतो वृत्रो महाबलः २१।\nतत्सर्वमत्र संजातं दुर्द्धर्षेश प्रसादतः ।\nस्नानमात्रात्तु देवेशि पूजनादेव सांप्रतम् २२।\nतीर्थप्रभावात्संप्राप्तं सत्यं सत्यं वरानने ।\nएवं ज्ञात्वा तु देवेशि तत्र वै स्नानमाचरेत् ।\nदर्शनं तु महेशस्य सर्वपापप्रणाशनम् २३।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे दुर्द्धर्षेश्वरमाहात्म्यंनाम त्रिपंचाशदधिकशततमोऽध्यायः १५३।"
  }
]
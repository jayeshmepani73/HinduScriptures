[
  {
    "text": "सत्योवाच-\nसर्वेऽपि कालावयवास्तवकालस्वरूपिणः ।\nसमानास्तु कथं नाथ मासानां कार्तिको वरः १।\nएकादशी तिथीनां च मासानां कार्त्तिकः प्रियः ।\nकथं ते देवदेवेश कारणं किं च कथ्यताम् २।\nश्रीकृष्ण उवाच-\nसाधु पृष्टं त्वया सत्ये शृणुष्वैकाग्रमानसा ।\nपृथोर्वैन्यस्य संवादं देवर्षेर्नारदस्य च ३।\nएवमेव पुरा पृष्टो नारदः पृथुना प्रिये ।\nउवाच कार्त्तिकाधिक्ये कारणं सर्वविन्मुनिः ४।\nनारद उवाच-\nशंखनामाभवत्पूर्वमसुरः सागरात्मजः ।\nत्रिलोकीमथने शक्तो महाबलपराक्रमः ५।\nजित्वा देवान्निराकृत्य स्वर्गलोकान्महासुरः ।\nइंद्रादिलोकपालानामधिकारांस्तथाहरत् ६।\nतद्भयादथ ते देवाः सुवर्णाद्रिगुहां गताः ।\nन्यवसन्बहुवर्षाणि सावरोधाः सवासवाः ७।\nसुवर्णाद्रि गुहादुर्गसंस्थितास्त्रिदशा यदा ।\nतद्वश्या न बभूवुस्ते तदा दैत्यो व्यचारयत् ८।\nहृताधिकारास्त्रिदशा मया यद्यपि निर्जिताः ।\nभवंति बलयुक्तास्ते करणीयं ममात्र किम् ९।\nअद्य ज्ञातं मया देवा वेदमंत्रबलान्विताः ।\nतान्हरिष्ये ततः सर्वे बलहीना भवंति हि १०।\nइति मत्वा ततो दैत्यो विष्णुमालक्ष्य निद्रितम् ।\nसत्यलोकाज्जहाराशु वेदानां च गणं प्रभुः ११।\nनीतास्तु तेन ते वेदास्तद्भयात्ते निराक्रमन् ।\nतोये निविविशुस्तेऽत्र यज्ञमंत्रसमन्विताः १२।\nतान्मार्गमाणः शंखोऽपि समुद्रांतर्गतो भ्रमन् ।\nन ददर्श ततो दैत्यः क्वचिदेकत्र संस्थितान् १३।\nअथ ब्रह्मा सुरैः सार्द्धं विष्णुं शरणमन्वयात् ।\nपूजोपकरणं गृह्य वैकुंठभवनं गतः १४।\nतत्र तस्य प्रबोधाय गीतवाद्यादिकाः क्रियाः ।\nचक्रुर्देवा गंधपुष्पधूपदीपान्मुहुर्मुहुः १५।\nअथ प्रबुद्धो भगवांस्तद्भक्तिपरितोषितः ।\nददृशे तैः सुरैस्तत्र सहस्रार्कसमद्युतिः १६।\nउपचारैः षोडशभिः संपूज्य त्रिदशास्तदा ।\nदंडवत्पतिता भूमौ तानुवाचाथ केशवः १७।\nविष्णुरुवाच-\nवरदोऽहं सुरगणा गीतवाद्यादि मंगलैः ।\nमनोऽभिलषितान्कामान्सर्वानेव ददामि वः १८।\nइषस्य शुक्लैकादश्या यावदुद्बोधिनी भवेत् ।\nनिशातुर्यांशशेषेण गीतवाद्यादि मंगलैः १९।\nकुर्वंति मनुजा नित्यं भवद्भिर्यद्यथाकृतम् ।\nते मत्प्रियकरा नित्यं मत्सांनिध्यं व्रजंति हि २०।\nपाद्यार्घाचमनीयाद्यैर्भवद्भिर्यद्यथाकृतम् ।\nतदद्भुतगुणं यस्माज्जातंवः सुखकारणम् २१।\nवेदाः शंखहृताः सर्वे तिष्ठंत्युदकसंस्थिताः ।\nतानानयाम्यहं देवा हत्वा सागरनंदनम् २२।\nअद्यप्रभृति वेदास्तु मंत्रबीजमखान्विताः ।\nप्रत्यब्दं कार्तिके मासि विश्रमंत्वप्सु सर्वदा २३।\nअद्यप्रभृत्यहमपि भवामि जलमध्यगः ।\nभवंतोऽपि मया सार्द्धमायांतु समुनीश्वराः २४।\nकालेऽस्मिन्नेव कुर्वंति प्रातःस्नानं द्विजोत्तमाः ।\nते सर्वयज्ञावभृथैः सुस्नाताः स्युर्न संशयः २५।\nये कार्तिके व्रतं सम्यङ्नित्यं कुर्वंति मानवाः ।\nते देहांते त्वया शक्र प्राप्या मद्भवनं सदा २६।\nविघ्नेभ्यो रक्षणं तेषां यया कार्यं ममाज्ञया ।\nदेया त्वया च वरुण पुत्रपौत्रादि संततिः २७।\nधनवृद्धिर्धनाध्यक्ष त्वया कार्या ममाज्ञया ।\nममरूपधराः साक्षाज्जीवन्मुक्ताश्च ते नराः २८।\nआजन्ममरणाद्यैश्च कृतमेतद्व्रतोत्तमम् ।\nयथोक्तविधिना सम्यक्ते मान्या भवतामपि २९।\nएकादश्यां यतश्चाहं भवद्भिः प्रतिबोधितः ।\nअतश्चैषा तिथिर्मान्या सदैव प्रीतिदा मम ३०।\nव्रतद्वयं सम्यगिदं नरैः कृतं कृष्णस्य सान्निध्यदमस्ति नान्यत् ।\nदानानि तीर्थानि तपांसि यज्ञाः स्वर्लोकदानेन सदा सुरोत्तमाः ३१।\nइति श्रीपाद्मेमहापुराणे पंचपंचाशत्सहस्र संहितायां कार्तिकमाहात्म्ये श्रीकृष्णसत्यभामासंवादे शंखासुरवधउद्यमोनाम नवतितमोऽध्यायः ९०।"
  }
]
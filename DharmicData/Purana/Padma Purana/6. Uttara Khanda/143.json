[
  {
    "text": "एकधारं ततो गच्छेत्तीर्थं परमपावनम् ।\nएकधारे नरः स्नात्वा एकरात्रमुपोषितः १।\nअर्चयन्स्वामिदेवेशं कुलानां तारयेच्छतम् ।\nस्वामितीर्थसमं ज्ञेयं यत्र तीर्थेऽवगाहनम् २।\nरुद्रलोके नरो गच्छेत्तीर्थस्यास्य प्रभावतः ।\nयत्र स्नात्वा च पीत्वा च ब्रह्मलोके च गच्छति ३।\nत्रैलोक्ये पुण्यकर्माणस्तटेऽस्मिन्संवसंति हि ४।\nन भयं विद्यते तेषां खड्गधारादिकं च यत् ।\nसत्सर्वमाशु नश्येत तीर्थे ह्येकप्रधारके ५।\nइति एकधारतीर्थवर्णनम् ।\nसप्तधारं ततो गच्छेत्तीर्थानां तीर्थमुत्तमम् ।\nसप्तसारस्वतं नाम यत्कृते मुनिभिः कृतम् ६।\nत्रेतायुगे मंकितीर्थं कृतं मंकि महर्षिणा ।\nद्वापरे पांडुपुत्रैस्तु सप्तधारं प्रवर्तितम् ७।\nसप्तधारकतां प्राप्तं तीर्थं हरजटा च्युतम् ।\nसप्तरूपाणि गंगाया यामि लोकेषु सप्तसु ८।\nवहंति तानि पुण्यानि तीर्थेऽस्मिन्सप्तधारके ।\nसप्तधारे कृतं श्राद्धं पितॄणां तृप्तिदायकम् ९।\nशृणु देवि प्रवक्ष्यामि इतिहासं पुरातनम् ।\nयच्छ्रुत्वा देवदेवेशि ब्रह्मलोकं व्रजेद्ध्रुवम् १०।\nकौषीतकस्य पुत्रो वै मंकि नामेति विश्रुतः ।\nविष्णुध्यानरतो नित्यं विष्णुलोकप्रपूजकः ११।\nवेदाध्ययनकर्ता च अग्निहोत्रपरायणः ।\nसुरूपा विश्वरूपेति स्त्रियौ द्वेस्तस्तु तद्गृहे १२।\nताभ्यां पुत्रविहीनाभ्यां दृष्ट्वा देविविशंकितः ।\nकिंकर्तव्यमिति ध्यायन्नति चिंतापरोऽभवत् १३।\nस्थिरो वंशस्तु पुत्रेण ह्यन्यथा नरकं व्रजेत् ।\nएवं चिंतां प्रकुर्वाणो न सुखं लभते क्वचित् १४।\nतदा स्वगृहमुत्सृज्य गतो वै गुरुसन्निधौ ।\nनमो वै गुरुवे तुभ्यं देवानामुपकारिणे १५।\nत्वं नाथः सर्वलोकानां ब्राह्मणानां च रक्षकः ।\nयज्ञानां त्वं प्रकर्त्ता च द्विजराज नमोस्तु ते १६।\nअपुत्रोऽहं तु विप्रर्षे किं कर्त्तव्यमिति प्रभो ।\nवद त्वं तु यथा सर्वं पुत्रो भवति निश्चितम् १७।\nअपुत्रस्य गतिर्नास्ति स्वर्गे नैव च नैव च ।\nयेनकेनाप्युपायेन पुत्रस्य जननं चरेत् १८।\nइति वाक्यं तु संस्मर्य्य ह्यागतस्तव सन्निधौ १९।\nगुरुरुवाच।\nगच्छ त्वं मुनिशार्दूल यत्र साभ्रमती नदी ।\nतत्र गत्वा मुनिश्रेष्ठ पुत्रान्वै प्राप्स्यसे ध्रुवम् २०।\nतद्वाक्यं तु समाकर्ण्य नमस्कृत्वा तु दंडवत् ।\nस गतो विप्रराजस्तु नदीं साभ्रमतीं प्रति २१।\nमंकिनामा तु विप्रर्षिस्तत्र गत्वा तपो महत् ।\nअतप्यत तदा देवि यावद्वर्षचतुष्टयम् २२।\nयत्र तीर्थं कृतं तेन मंकिना ब्रह्मवादिना ।\nत्रेतायुगे तदा देवि तदा तीर्थं महाद्भुतम् २३।\nजातं तत्र न संदेहः पुत्रदं सार्वकामिकम् ।\nअद्यापि मंकितीर्थाभं न भूतं न भविष्यति २४।\nस वै द्विजवरो मंकिः पुत्रान्प्राप्य यथासुखम् ।\nभोगान्नानाविधान्भुक्त्वा स गतो मंदिरं मम २५।\nएतदाख्यानकं दिव्यं पवित्रं परमं महत् ।\nपुत्रसौख्यादिकं सर्वं लभते श्रवणादतः २६।\nइति श्रीपाद्मे महापुराणे पंचापंचाशत्साहस्र्यां संहितायामुत्तरखंडे उमामहेश्वरसंवादे सप्तधारतीर्थमहिमानाम त्रिचत्वारिंशदधिकशततमोऽध्यायः १४३।"
  }
]
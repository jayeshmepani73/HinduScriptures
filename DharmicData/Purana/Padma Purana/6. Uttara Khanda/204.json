[
  {
    "text": "शिवशर्मोवाच-\nविष्णुशर्मंस्ततो वैश्यः शरभः सह भार्यया ।\nनीत्वा पूजोपकरणं ययौ श्रीचंडिकालयम् १।\nतत्र तौविधिवत्स्नात्वा सुमनो धूपदीपकैः ।\nआनर्चतुर्भक्तियुक्तौ चंडिकां पुत्रकाम्यया २।\nश्रद्धया पूजिता ताभ्यां दिनैः सप्तभिरंबिका ।\nउवाच वाचा प्रत्यक्षं भूत्वा विशदमानसा ३।\nपार्वत्युवाच-\nभो भो वैश्य प्रसन्नास्मि भक्त्या सुदृढया तव ।\nददामि पुत्रं ते साधो यदर्थे यत्नवानसि ४।\nगच्छ त्वं मा विलंबस्व वनमैद्रं च खांडवम् ।\nतत्र तीर्थं महापुण्यमिंद्रप्रस्थाख्यमुत्तमम् ५।\nनिगमोद्बोधकं तत्र तीर्थं निखिलकामदम् ।\nबृहस्पतिकृतं तत्र स्नाहि त्वं सुतवांछया ६।\nभविष्यति सुतस्तात तव स्नानेन तत्र हि ।\nतत्र स्नात्वा मयाप्यंग लब्धः स्कंदः सुरारिहा ७।\nशिवशर्मोवाच-\nइत्याकर्ण्य वचो देव्याः पिता मम सहस्त्रिया ।\nअत्राजगाम सत्तीर्थे सस्नौ च सुतवांछया ८।\nउपस्करवतीर्धेनूर्द्विजेभ्यः प्रददौ शतम् ।\nदेवान्पितॄंश्च संतर्प्य यथाविध्यत्र बुद्धिमान् ९।\nसप्तरात्रमुषित्वा तु दंपती यतमानसौ ।\nजग्मतुः स्वगृहानिष्टलाभोत्फुल्लमुखांबुजौ १०।\nतस्मिन्नेवाभवद्गर्भो मासि मातुर्ममान्वहम् ।\nव्यतीते नवमे मासि जातोऽहं दशमे शुभे ११।\nविष्णुशर्मन्यदुक्तं ते पुरावृत्तमिदं मया ।\nदशाब्दद्वयमेवैतच्छ्रुतं सर्वं पितुर्मुखात् १२।\nएकदा क्षममालोक्य गृहकर्मणि मां पिता ।\nगृहं मामर्पयामास विश्वाद्वैराग्यमाप्नुवन् १३।\nमां चोवाच स धर्मात्मा गोविंदासक्तमानसः ।\nविनिंदन्विषयासक्तिं विष्णुभक्तिं स्तुवन्मुहुः १४।\nपितोवाच-\nसुमते वार्द्धकं प्राप्तं पलिताश्चिकुरा मम ।\nगोविंदचरणांभोजं सेविष्ये साधुसेवितम् १५।\nतत्सैवया भवेत्स्वच्छं मनो यस्य च सुस्थिरम् ।\nस पुमानात्मसंतुष्टो न किंचिदभिवांछति १६।\nनिष्कामः सुखदुःखाभ्यां भुंजन्सुकृतदुष्कृते ।\nप्राकृते तत्समाप्तौ च त्यजन्देहं भवत्यजः १७।\nतां वद्द्रव्यं गुणसुखं यावत्प्राप्तं न चित्सुखम् ।\nतत्प्राप्तौ तद्भवेत्तुच्छं सुधाया इव तक्रकम् १८।\nहरेर्मायाबलवतीयं मोहयति देहिनम् ।\nहितानि तं न जानाति स यथा मदिरामदः १९।\nप्रवृत्तिं च निवृत्तिं च विद्ययाविद्यया च सः ।\nकरोति स्वेच्छया काले बाललीलो हि स प्रभुः २०।\nवेदोदितं यदा कर्म क्रियते फलमिच्छता ।\nप्रवृत्तिं सा परा तात तेषामर्पणमीश्वरे २१।\nयथा निर्दग्धाबीजानि न प्ररोहंति यत्नतः ।\nयथा कर्माणि विश्वेशे निःकामेनार्पितानि तु २२।\nकर्मणां च लयो मोक्षः सुखदुःखप्रदायिनाम् ।\nतदुत्पत्तिस्तु बंधः स्यादित्यसौ शास्त्रनिर्णयः २३।\nअतोऽहं कर्मवेदोक्तं कुर्वन्नाभिलषन्फलम् ।\nपर्यटिष्यामि तीर्थेषु हृदि भक्ति दधद्धरेः २४।\nएवं प्रारब्धकर्माणि भुंजन्नान्यान्यतर्जयन्।\nहनिष्यामि जगद्रोगं पीत्वा सत्संगमौषधम् २५।\nशिवशर्मोवाच-\nएवमाकर्ण्य वचनं तस्याहं पितुरात्मनः ।\nअवदं विष्णुशर्मस्त्वं तन्निशामय तत्वतः २६।\nवैश्यपुत्र उवाच-\nअयं जनो दुराराध्यः कथयिष्यति नो यशः ।\nदुष्टकुटुंबादुद्विज्य निःसृत्य गत इत्ययम् २७।\nइयं विष्णुपदी तात भुवनत्रयपावनी ।\nस्मृता हरत्यघं दूरात्कस्मादेनां विमुंचसि २८।\nपापकारी जनस्तात म्रियते मगधे तु यः ।\nसोप्यस्तपापो गंगायां स्वर्याति त्यजमाशुभम् २९।\nपुत्राः षष्टिसहस्राणि सगरस्य महात्मनः ।\nकपिलक्रोधनिर्दग्धा गतायत्स्पर्शनाद्दिवम् ३०।\nतामिमां त्रिदिवश्रेणीं मुक्तेरपि विधायिनीम् ।\nमुमुक्षुसेवितां तात मुक्त्वा मान्यत्र गम्यताम् ३१।\nमावजानीहि सामीप्ये गंगा त्रिदशमानिताम् ।\nयदिच्छसि महाभाग सेवितैषा प्रदास्यति ३२।\nतिर्यंचोऽपि विना ज्ञानाज्जले चेत्स्युर्गतासवः ।\nभवेयुस्तर्हि ते ब्रह्म सा कथं त्यज्यते त्वया ३३।\nशिवशर्मोवाच-\nनिशम्यैतद्वचस्तातस्ततो मम ऋतप्रियः ।\nउवास सदने सर्वविषयेभ्यः पराङ्मुखः ३४।\nत्रिषु कालेषुं गगायां प्रत्यहं स्नानमाचरन् ।\nपुराणं स्याद्गृहे यत्र तत्र याति स नित्यशः ३५।\nएकदाकर्णयन्धीरो यमुनातीर्थगौरवम् ।\nतत्र शुश्राव माहात्म्यमस्यतीर्थस्य पुत्र सः ३६।\nअविमुक्त हरिद्वार प्रयागेभ्यश्च पुष्करात् ।\nअयोध्याद्वारिका कांची मथुराभ्यस्तथान्यतः ३७।\nसर्वतीर्थमयस्यास्य पुण्यं शतगुणाधिकम् ।\nकथितं तेन विदुषा सुतेनाकर्ण्यमत्पिता ३८।\nत्यक्त्वा गृहमगादत्र तीर्थे सर्वैरलक्षितः ।\nआवामिव महाभागो गोविंदपदसेवकः ३९।\nअत्रागत्य महाभागो मत्पिता मोक्षवांछया ।\nनिगमोद्बोधके तीर्थे त्रिकालं स्नानमाचरन् ४०।\nउवास कतिचिन्मासानत्र तीर्थोत्तमे हि सः ४१।\nकुर्वन्निजक्रियां धीमान्निस्पृहोप्यजवेश्मनि ।\nएकदा सहसा तस्य ज्वरोऽभूदतिदारुणः ४२।\nमहत्या पीडया तस्य मुमोह गतचेतनः ।\nमुहूर्तं स पिता मुह्यं तदवस्थो व्यतिष्ठित ४३।\nपश्चात्समागतप्राणो विचिंत्य यदिदं तदा ।\nअहो मे कष्टमापन्नं दूरे पुत्रः स धार्मिकः ४४।\nयो मां ज्वरवितप्तांगमाश्वासयति बुद्धिमान् ।\nअगम्यागमनं पापं कृतं यन्मे सुदारुणम् ४५।\nप्रायश्चित्तं न तस्यापि कृतं कामे गतिर्भवेत् ।\nआगमिष्यति पुत्रो मे तस्मै दास्यामि वस्विति ४६।\nयन्मया गोपितं गेहे न दृष्टं च तदप्यहम् ।\nशिवशर्मोवाच-\nइति चिंतयतस्तस्य पान्थो वर्षेण पीडितः ४७।\nशीतार्तः कंपितवपुरुटजं प्राविशत्तदा ।\nस तं संविष्टमालोक्य भूयो गत्वा तदंतिके ४८।\nमुनिरेष इति ज्ञात्वा ववंदे शिरसाध्वगः ।\nऊचे च कस्मात्सुप्तोसि मुने संध्या समागता ४९।\nरविरस्तं प्रयात्येष न सुप्तेः काल एष ते ।\nइत्युक्तमात्रे वचसि पथिकेन पिता मम ५०।\nशरभो ज्वरतप्तांगस्तमाह कथमप्यहो ।\nशरभ उवाच-\nश्रूयतां वचनं पांथ यद्वदामि पुरस्तव ५१।\nश्रुत्वा मद्भाग्ययातेन त्वया साधो विधीयताम् ।\nवैश्योऽहं शरभो नाम्ना कान्यकुब्जे गृहं मम ५२।\nअत्रागतो निषिद्धोपि जायामित्रसुतैरहम् ।\nअस्य तीर्थस्य माहात्म्यं श्रुत्वा सूनुमुखेरितम् ५३।\nमासास्तु कतिचित्साधो व्यतीता मयि चागते ।\nदिनत्रयमतिक्रांतं ज्वरितस्य ममाधुना ५४।\nप्राणा मे विगता आसन्नद्यभूयः समागताः ।\nकियानप्यायुषः शेषः साधो मे खलु तिष्ठति ५५।\nशमनस्य गृहं दृष्ट्वा यदहं पुनरागतः ।\nभाग्योदयेन केनापि ममात्र त्वं समागतः ५६।\nनय मां मद्गृहं मित्र द्रव्यं बहु ददामि ते ।\nदास्याम्यपि गृहं गत्वा कृपां कुरु कृपानिधे ५७।\nइह भूभाग उत्खाय गृह्यतां मामकं धनम् ।\nशिवशर्मोवाच-\nइत्याकर्ण्य स दुर्बुद्धिर्ग्राम्यो विषयलंपटः ५८।\nउवाच धनलुब्धस्तं त्वदुक्तं साधयाम्यहम् ।\nइत्युक्त्वा धनमुत्खाय तस्माद्भूभागतस्तदा ५९।\nअग्रतः स्थापयामास शरभस्याह चाध्वगः ।\nअध्वग उवाच-\nधनमेतद्विशांनाथ तव भूभागतो मया ६०।\nनिष्कासितं प्रयच्छाशु शिबिकानयनाय मे ।\nयामारोप्य ज्वरार्तं त्वां नयामि तव केतनम् ६१।\nशिवशर्मोवाच-\nइत्युक्तस्तेन स तदा ददौ स्वर्णपलत्रयम् ।\nसोपि नीत्वा पितुर्द्रव्यं ययौ लवणपत्तनम् ६२।\nउषित्वा रात्रिमेकां तु शिबिकां सपरिच्छदाम् ।\nसवाहामानयत्पुत्र दत्त्वा स्वर्णपलद्वयम् ६३।\nपलं द्वयं गृहीतं तत्तेनैवाधर्मबुद्धिना ।\nआरोप्य शिबिकां तं तु शरभं वैश्यसत्तमम् ६४।\nपांथः स चलितो वाहांस्त्वरयन्कान्यकुब्जकम् ।\nअस्य तीर्थवरस्याथ कमंडलुजलं धृतम् ६५।\nपाययन्नल्पमल्पं तं तृषार्तं सोध्वगो ययौ ।\nअथ ते सरसस्तीरे उत्तीर्णा भोक्तुमध्वनि ६६।\nस्नात्वा भुक्त्वा पुनस्तस्मात्स्थानाच्चेलुस्त्वरान्विताः ।\nकियंति भूमिमुल्लंघ्य तृषार्तांस्ते कमंडलोः ६७।\nजलं पीत्वा तृषार्तं तं शरभं चाप्यपाययत् ।\nअथ कश्चिन्महाभीमो विकटो नाम राक्षसः ६८।\nविचरन्निर्जनेऽरण्ये गच्छतस्तानवैक्षत ।\nतान्दृष्ट्वा स क्षुधाक्रांतो वेगवान्विवृताननः ६९।\nअभिदुद्राव चरणाघातेनाकंपयन्महीम् ।\nआगत्य तरसा पार्श्वे तान्वाहान्पथिकं च तम् ७०।\nसकोशेषु समादाय भ्रामयामास खेचरः ।\nगतासून्भ्रामणेनैव भूतले तानपोथयत् ७१।\nचखाद पिशितं तेषां पपौ कोशाच्च शोणितम् ।\nकुत्र यास्यति रोगार्तो नरोऽयं पुरतो मम ७२।\nएनं तु भक्षयिष्यामि पश्चादंबु पिबाम्यहम् ।\nइति कृत्वा मतिर्वारितीर्थस्यास्य कमंडलोः ७३।\nमुखे चिक्षेप स तदा रजनीचरपुंगवः ।\nक्षिप्तमात्रे जले तस्य पूर्वजन्मभवा स्मृतिः ७४।\nजाता स तु वधात्तस्य शरभस्य न्यवर्तत ।\nपूर्वजन्मकृतं पापं तदपि स्मृतिमागमत् ७५।\nयेन राक्षसभावस्तु भूतो विप्रोद्भवादपि ।\nस्मृत्वा पापमुपेत्याशु समीपे शरभस्य तु ।\nउवाच ज्ञानमापन्नो राक्षसः पितरं मम ७६।\nराक्षस उवाच-\nभो भो मनुष्यशार्दूल कस्त्वं के च जना अमी ।\nभक्षिता ये मया घोर रूपेणाधमरक्षसा ७७।\nकस्य तीर्थवरस्येदं जलं यस्य प्रभावतः ।\nपापिनोऽपि स्मृतिर्जाता पूर्वजन्मभवा मम ७८।\nवैश्य उवाच-\nवैश्योऽहं राक्षसश्रेष्ठ कान्यकुब्जे गृहं मम ।\nतीर्थानि पर्यटन्निंद्रप्रस्थेऽहं समुपागतः ७९।\nतत्राहमभवं दुःखी ज्वरेण विधियोगतः ।\nततो मे बुद्धिरुत्पन्ना गंतुं गृहमसत्पथ ।\nतत्र कश्चित्समायातः पांथो वर्षेण पीडितः ८०।\nप्रार्थितः स मयानीय शिबिकां मां गृहं नय ।\nस चायं शिबिकां पांथः समुपानीय सत्वरः ८१।\nमामारोप्य च तां धीरश्चलितो मद्गृहं प्रति ।\nस पांथस्ते च शिबिकावाहाः संप्रति भक्षिताः ८२।\nत्वया जलमिदं यस्य तीर्थस्यापि च तच्छृणु ।\nइंद्रस्य खांडववने यमुनास्ति सरिद्वरा ८३।\nतत्तीरेऽस्ति हरिप्रस्थं तीर्थं तीर्थोत्तमोत्तमम् ।\nसुराचार्यस्य तत्रास्ति तीर्थं सर्वार्थसाधकम् ८४।\nनिगमोद्बोधकं जाता स्मृतिस्ते यज्जलाशनात् ।\nएतत्ते सर्वमाख्यातं यत्पृष्टोऽहंमिह त्वया ८५।\nपृच्छामि त्वामहं किंचित्तद्वदाशु निशाचर ।\nपूर्वजन्मकृतं कर्म स्मरसि त्वमिहाधुना ।\nवद किं ते कृतं पापं येन जातोऽसि राक्षसः ८६।\nराक्षस उवाच-\nपुराहमभवं विप्रः पुण्ये वेदविदां कुले ।\nदुराचारो ह्यधर्मात्मा शृणु सर्वं वदामि ते ८७।\nक्रीडता हि मया नित्यं द्यूतेन सह तद्विदैः ।\nहारितं द्रविणं भूरि स्वकीयं पितुरेव च ८८।\nपित्रा निवेद्य भूपाय मामकं कर्म तज्जनैः ।\nपुरान्निःसारितो निःस्वो गतोऽहं ग्राममंतिके ८९।\nतत्रासीन्मे सखा नाम देवको ब्राह्मणोत्तमः ।\nतेनाऽहं रक्षितो गेहे कुर्वता चिरमादरम् ९०।\nवस्तुं तत्र सुखेनाहं तद्भार्यां रूपशालिनीम् ।\nकामातुरोऽहमभजं बलान्मित्रे गते क्वचित् ९१।\nसा मृता तत्क्षणात्साध्वी भक्षयित्वा महाविषम् ।\nतां दृष्ट्वा तमसायुक्ते निशीथेऽहं पलायितः ९२।\nपलायमानस्तरसा धृतोऽहं राजकिंकरैः ।\nचौरोऽयमिति खङ्गेन चिच्छिदुस्ते शिरो मम ९३।\nमृतं मां यातनादेहमावेश्य यमकिंकराः ।\nरौरवे निरयघोरे चिक्षिपुर्यमशासनात् ९४।\nषष्टिवर्षसहस्राणि तत्राऽहं तीव्रयातनाम् ।\nभुक्त्वा तेनैव पापेन राक्षसत्वमुपागतः ९५।\nशतवर्षाण्यतीतानि राक्षसत्वे विशांपते ।\nवदामि तमुपायं मे येनास्मान्मुक्तिमाप्नुयाम् ९६।\nपुण्यं तदर्पिते साधो वदामि शृणु सादरम् ।\nयेन तीर्थवरस्येदं जलं मम मुखे गतम् ९७।\nतत्रैव जन्मनि मया कृत्वा हरिदिने व्रतम् ।\nसंसर्गान्नेच्छया वैश्य रात्रौ जागरणं कृतम् ९८।\nद्वादश्यामथ संस्नात्वा भोक्तुंमपि समुद्यते ।\nमद्गृहे कश्चिदायातो वैष्णवो विष्णुरूपधृक् ९९।\nकुपितोऽहं तमालोक्य दुर्वचो वदमग्रतः ।\nक्व गच्छसि दुराचार दांभिकस्त्रीजनांतरे १००।\nइत्युक्तं स मया धीरस्तुल्यो मानापमानयोः ।\nतूष्णीमेव निकेतान्मे निर्गत्य चलितो यदा १०१।\nतदाभिमुखमायांती पत्नी मम पतिव्रता ।\nपतित्वा पादयोस्तस्य तं साधुं गृहमानयत् १०२।\nमयापमानितस्यापि न क्रोधोऽभून्महात्मनः ।\nतयादृतस्याप्यानंदो यतः सोरि सुहृत्समः १०३।\nतमर्चयित्वा विधिवद्विष्टरे चोपवेश्य सा ।\nभोज्यं भोजय जीवेश जयताद्भुवनत्रयम् १०४।\nइत्युक्तोऽहं तया साध्व्या न्यगदं तं महाशयम् ।\nम्लानवक्त्रः प्रसन्नास्यमुत्तिष्ठ शमय क्षुधाम् १०५।\nइत्युक्त्वा तस्य चरणौ नोदितस्तनुमध्यमा ।\nप्राक्षालयं पुनस्तं तु निवेश्यासनमुत्तमम् १०६।\nअददां पात्रमन्नेन पूर्णं तस्मै विवेकिने ।\nजलं च तत्करे साध्व्या प्रेरितोऽहं तया मुहुः १०७।\nउपभुज्य स धर्मात्मा स्वैरं विगतविक्रियः ।\nहरेराम हरेकृष्ण जपन्निति जगाम ह १०८।\nकृतं पुण्यमिदं वैश्य नोदितेन मया स्त्रिया ।\nपूर्वजन्मनि येनेदं प्रापितं तीर्थवारि मे १०९।\nशिवशर्मोवाच-\nविष्णुशर्मन्निदं वाक्यमुक्त्वा तिष्ठति राक्षसे ।\nपथिकः स च ते वाहाः प्राहुः खे दिव्यदेहिनः ११०।\nपथिकवाहा ऊचुः\nभो भो विशांपते साधो प्राप्ता अप्यपमृत्युताम् ।\nत्वत्प्रसादादिदं वारि पीत्वा देवत्वमागताः १११।\nत्वत्संगे धनलोभेन विट्पते चलिता यतः ।\nविगता न धनाकांक्षा मरणावसरेप्यतः ११२।\nतीर्थराजजलस्यास्य तिष्ठतो जठरे हि नः ।\nमरणे ह्यनुभावात्तु मैत्री प्राप्ता धनेशितुः ११३।\nनमामस्त्वां वयं यामो धनेश नगरीं प्रभो ।\nविमानैस्तद्गणानीतैर्नानामणिविभूषितैः ११४।\nप्रयाहि मा विलंबस्व तीर्थे निगमबोधके ।\nत्वमनेनसमं साधो तारयैनमपि द्रुतम् ११५।\nशिवशर्मोवाच-\nइत्युक्त्वा ते गतास्तात दिश्युदीच्यां समंततः ।\nविमानकिंकिणीनादैर्नादयंतोऽथ रोदसी ११६।\nअथ वैश्यो मम पिता तमाह रजनीचरम् ।\nशरभ उवाच-\nउत्तिष्ठ नय मामाशु तीर्थे निगमबोधके ११७।\nज्वरार्त्तेन मया पद्भ्यां तत्र गंतुं न शक्यते ।\nयो मां नयति तत्तीर्थं त्वदन्यो नास्ति कश्चन ११८।\nशिवशर्मोवाच-\nतथेति तमथाश्वास्य वैश्यं स रजनीचरः ।\nस्कंधमारोप्य वेगेन तत्तीर्थं पावनं ययौ ११९।\nऊषतुस्तावुभौ तत्र विश्पतिः स च राक्षसः ।\nकुर्वंतौ स्नानमात्रं तु सर्वतीर्थोत्तमोत्तमे १२०।\nअथाऽहं पितुराकर्ण्य महतीं गुरुवेदनाम् ।\nतं प्रति प्रेरितो मात्रा चलितो निजसद्मतः १२१।\nअत्रागत्य मया दृष्टः स महाज्वरपीडितः ।\nमूर्ध्ना च वंदितस्तेन दत्ताशीर्मेऽभ्यभाषि च १२२।\nशरभ उवाच-\nकिमर्थमिह भो तात दूरमार्गे समागतः ।\nदिनानि कतिचित्तिष्ठन्कुर्वन्नत्र निजक्रियाम् १२३।\nविकटो नाम मे मित्रः राक्षसः समुपैति वै ।\nउत्तिष्ठ वपुषामुष्य दंडवत्पत पादयोः १२४।\nन भेतव्यं त्वयामुष्मात्त्यक्तहिंसादि कर्मणः ।\nअधुना तीर्थमासाद्य सन्निधौ मम तिष्ठति १२५।\nशिवशर्मोवाच-\nइत्युक्तोऽहं तदा पित्रा शरभेण महात्मना ।\nउत्थाय पतितस्तस्य पादयोर्दंडवद्भुवि १२६।\nदोर्भ्यामुत्थाप्य मां सोऽथ गाढमालिंग्य राक्षसः ।\nस्वागतं मित्रपुत्रेति जगादाशिषमीरयन् १२७।\nराक्षस उवाच-\nभाग्यवानसि भो तात यत्त्वमत्र समागतः ।\nपितुर्धर्मात्मनः श्रुत्वा ज्वरपीडां सुदारुणाम् १२८।\nपितुराण्यमाप्नोषि तीर्थे कृत्वा तिलोदकम् ।\nस्नात्वा कुरु क्रियां स्वीयाः पूर्वजन्मस्मरिष्यसि १२९।\nशिवशर्मोवाच-\nएवमुक्तस्तदा तेन स्नातुं तीर्थे वरांभसि ।\nप्रविष्टोऽहं स्मरंस्तात पूर्वजन्मशुभाशुभम् १३०।\nस्नात्वा विधिवदत्रैव पितुरंतिकमागतः ।\nअपृच्छं रक्षसो वृत्तं कुतोऽयं धर्मधीरिति १३१।\nपित्रोक्तं रक्षसो वृत्तं वाहानां पथिकस्य च ।\nश्रुत्वाऽहं तीर्थराजस्य स्तुतिमस्य चकार वै १३२।\nपिता मे रोगनिर्मुक्तो भविष्यति यदा तदा ।\nयास्यामि गृहमित्यत्र दशोषितमहानि मे १३३।\nदशाहाभ्यंतरे तात तातस्य मरणं मम ।\nअभूदर्धजले ह्यस्य तीर्थराजस्य पश्यतः १३४।\nअथो गरुडमारुह्य वक्षसो धारयन्श्रियम् ।\nआजगाम स्वयं विष्णुर्नवीन घनविग्रहः १३५।\nपीतवासा चतुर्बाहुः पंकजारुणलोचनः ।\nब्रह्मेंद्रादिभिरादिव्यैः सनाथैरंधकारिणा १३६।\nसेव्यमानो गुणग्रामान्गायद्भिः किन्नरैः सह ।\nहाहाहूहूप्रभृतिभिः स्तूयमानश्च सर्वतः १३७।\nदत्त्वा स्वकीय सारूप्यमारोप्य गरुडं तदा ।\nपितरं मम ब्रह्माद्यैर्वृतो वैकुंठमारुहत् १३८।\nपितुः सारूप्यमालोक्य विष्णोरहमचिंतयम् ।\nइति चित्ते तदालोक्य जाततत्वोदये तदा १३९।\nन हि वर्णयितुं शक्यो ह्यस्य तीर्थशिरोमणेः ।\nमहिमा यज्जलार्द्धे स्यान्मृतो जंतुश्चतुर्भुजः १४०।\nन मया सर्वथा त्याज्यं तीर्थराजमिदं ननु ।\nअंजसा दृढमाहात्म्यं धनरोगादितृष्ण्या १४१।\nपितुरत्रोटजे तावत्स्थातव्यं हि मया मम ।\nयावत्तु कर्मणां भुक्तः प्रारब्धानां महीतले १४२।\nएवं विचिंतयित्वा च पितुः कृत्वा तु सत्क्रियाम् ।\nरक्षसा तेन सहितः स्थितोऽहं मोक्षवांछया १४३।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये चतुरधिकद्विशततमोऽध्यायः २०४।"
  }
]
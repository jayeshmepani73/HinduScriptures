[
  {
    "text": "नारद उवाच-\nइत्याकर्ण्य पितुर्वाक्यं स जगाम त्वरान्वितः ।\nपुण्यं मधुवनं राजन्गयाशतगुणाधिकम् १।\nतत्तीर्थवासिनो विप्रान्सायमामंत्र्य मंत्रवित् ।\nकाले पुनः समाहूय बभाषे स्वागतं वचः २।\nततः प्रक्षाल्य तत्पादौ गंधाद्यैरभिपूज्य च ।\nपादार्घ्यमददात्प्रीत्या समेन स्वयमाचमत् ३।\nततस्तान्ब्राह्मणान्नीत्वा श्राद्धदेशे न्यवेशयत् ।\nकुशांबु तुलसीपुष्प गंधाक्षत तिलैः सह ४।\nपूरयित्वा कर्मपात्रं पुंडरीकाक्षमस्मरत् ।\nदेवताभ्य इति श्लोकं त्रिःकृत्वा सोऽपठद्द्विजः ५।\nसतिलं शोधितकुशैर्विदधे बंधनं ततः ।\nअग्निष्वात्तेति मंत्रेण पूर्वादीनां दिशां क्रमात् ६।\nरक्षोभूतेति मंत्रेण नीवीबंधं व्यधाच्च सः ।\nततः प्रतिज्ञामाधाय ददौ द्विजकुशासनम् ७।\nपितॄन्समाह्वयामास स तदा ब्राह्मणोत्तमः ।\nदत्त्वा ततस्तु हस्तार्घ्यं पात्रं न्युब्जीचकार वै ८।\nकृत्वा गंधादिदानं च पुनः सव्येन चाचमत् ।\nसव्यापसव्येन तदा दत्वा पात्राणि स द्विजः ९।\nतैर्ब्राह्मणैरनुज्ञातश्चक्रेऽग्नौकरणं ततः ।\nआज्यादिहविषा राजंस्तान्यमत्राण्यपूरयत् १०।\nअनुत्तानोत्तानपाणिः कुर्वन्पात्रावलंबनम् ।\nपपाठ पाठितो विप्रैः पृथ्वी त्वेति द्विजन्मनाम् ११।\nअसंस्कृतप्रणीतानामिति मंत्रेण स द्विजः ।\nदर्भेषु दक्षिणाग्रेषु ददौ च विकिरासनम् १२।\nअग्निदग्धेति मंत्रेण घृतमिश्रान्नमक्षिपत् ।\nजलेन सह राजेंद्र विष्टरे कुशकल्पिते १३।\nसव्येन पुनराचम्य ददौ चुलकजीवनम् ।\nतृप्ताः स्थेति च संपृच्छ्यातृप्तास्म प्रतिभाषिताः १४।\nशेषान्नभोजने तेषां जग्राहाज्ञां द्विजन्मनाम् ।\nपिंडार्थं वेदिकां कृत्वा वितस्तिप्रमितां द्विजः १५।\nरेखां चकार दर्भेण दक्षिणाभिमुखीं नृप ।\nये रूपाणीति मंत्रेण दधेऽग्निदिशि चोल्मुकम् १६।\nपूर्वजन्मनि या माता पिता यश्च महीपते ।\nतयोश्च पितरौ यौ हि यौ च राजन् पितामहौ १७।\nयः प्रमातामहश्चापि पितरौ राजसत्तम ।\nपित्रादीन्षट्सपत्नीकांस्तानुद्दिश्य यथाविधि १८।\nकुशासनानि दत्त्वा वै ददौ पिंडान्षडैव हि ।\nगंधादिभिश्च संपूज्य मध्यपिंडविसर्जनम् १९।\nकृत्वाघ्राय च वामांसे पिंडपात्रं न्यवेशयेत् ।\nजलपात्रं तदादाय वाजेवाजे पठन्निति २०।\nपाद्यार्घं च पुनर्दत्त्वा दक्षिणाद्यैरतूतुषत् ।\nआद्वारं ताननुव्रज्य तेभ्यो लब्ध्वानुशासनम् २१।\nबुभुजे च स्वयं राजन्बांधवैः सह स द्विजः ।\nएवं समाप्य राजेंद्र श्राद्धं स द्विजसत्तमः २२।\nपूर्वसबंधिनां तत्र तीर्थे मधुवने शुभे ।\nयदा चचाल शांतात्मा पितुराश्रमकं प्रति २३।\nतदा संमिलिता मार्गे सर्वे ते श्राद्धभोजिनः ।\nविमानषट्कमारूढा दिव्याभरणभूषिताः ।\nदिव्यांबरधरा राजन्नित्यूचुस्तं द्विजोत्तमम् २४।\nपितर ऊचुः -\nभो वत्स विप्रशार्दूल वृणीष्व वरमुत्तमम् ।\nतीर्थेऽत्र कुर्वता श्राद्धं भवता तारिता वयम् २५।\nवयं गणत्वमापन्नाः श्रीपतेस्त्वत्प्रसादतः ।\nप्रार्थयस्व महाबुद्धे यदिष्टं तव चेतसि २६।\nमुनिपुत्र उवाच-\nके यूयं कुत आयाता गणत्वं हि कुतो गताः ।\nउपकारं विना कस्माद्वरं यन्मे प्रयच्छत २७।\nनारद उवाच-\nइत्याकर्ण्यवचस्तस्य पूर्वजन्मसुतस्य वै ।\nपिता प्रोवाच यो दुःखाद्भक्षयित्वा विषं मृतः २८।\nपितोवाच -\nअहं तव पिता विप्र पूर्वजन्मनि भूसुरः ।\nभार्यया व्यभिचारिण्या मात्रा ते पीडिता भृशम् २९।\nअतीवदुःखमापन्नो भक्षयित्वा विषं निशि ।\nअपमृत्युं गतस्तस्मादभवं रजनीचरः ३०।\nएवं मन्वतरं तात शतं पंचदशाधिकम् ।\nवर्षाणां च व्यतीतं तद्राक्षसत्वं गते मयि ३१।\nइदानीं षोडशाब्दे तु त्वया श्राद्धे कृतेऽत्र वै ।\nपुण्ये मधुवने तीर्थे देवत्वं प्राप्तवानहम् ३२।\nएतद्विमानमायांतं स्वर्गादिंद्रप्रणोदितम् ।\nसगणं साप्सरोवृंदं ममारोहणहेतवे ३३।\nअत्र तुभ्यं वरं दातुं सगणः साप्सरोगणः ।\nविमानवरमारुह्य गच्छन्स्वर्गेऽहमागमम् ३४।\nवरं वरय भद्रं ते न विलंबसहा वयम् ।\nऐरावतगजारूढः सुरेशो मामवेक्षते ३५।\nनारद उवाच।\nइत्युक्त्वा निजवृत्तांतं दत्त्वा च निजसूनवे ।\nतत्प्रार्थितां हरेर्भक्तिं जगाम स दिवं नृप ३६।\nअथ प्रोवाच तन्माता पूर्वजन्मसुतं च तम् ।\nमातोवाच-।\nत्वत्प्रसादादहं जाता देवी मुक्ता च पापतः ३७।\nप्राप्तं शच्याः सखीत्वं मे पापयापि द्विजोत्तम ।\nत्वयात्र विहिते श्राद्धे तीर्थे विश्रांतिसंज्ञके ३८।\nप्रार्थयस्व महाभाग निजचित्तसमीहितम् ।\nददामि ते यतोऽस्माकं देवीनां न वचो मृषा ३९।\nयेन पापेन जाताहं गोधा च पितृकानने ।\nनरके चिरमास्थाय तत्त्वं वेत्सि द्विजोत्तम ४०।\nअनुजानीहि मां पुत्र पुलोमतनया दिवि ।\nमामपेक्षितमाकाशे वृता देवांगनागणैः ४१।\nनारद उवाच-\nइत्युक्त्वा सापि तन्माता निष्कामाय स्वसूनवे ।\nययौ त्रिविष्टपं राजन्शिरसा तेन वंदिता ४२।\nततः पितामहस्तस्य स्वपौत्रं तं द्विजोत्तमम् ।\nउवाच वचनं भूयः हरेर्बिभ्रत्स्वरूपताम् ४३।\nपितामह उवाच-\nवत्सवत्स चिरंजीव लभस्व निजवांच्छितम् ।\nत्वत्प्रसादाद्वयं तीर्णा दुस्तराद्भवसागरात् ४४।\nपितामहोऽहं ते वत्स तवेयं च पितामही ।\nमृतं मानुगता साध्वी सालोक्यमचिरं गता ४५।\nअद्य त्वयात्र विश्रांतौ विहिते श्राद्धकर्मणि ।\nआवयोस्तु हरेर्लोके लब्धा तस्य स्वरूपता ४६।\nनारद उवाच-\nएवमुक्त्वा तया सार्द्धं स्वस्त्रिया भूपसत्तम ।\nब्रह्मलोकमतिक्रम्य वैकुंठं स ययौ द्विजः ४७।\nअथ प्रोवाच राजेंद्र वचस्तत्प्रपितामहः ।\nयत्ते तत्कथयाम्यद्य शृणुष्वैकमना द्विज ४८।\nप्रपितामह उवाच-\nभोभो वत्स महाभाग तवाहं प्रपितामहः ।\nभ्रूणहत्याफलेनाहं शौकरीं योनिमाप्तवान् ४९।\nततो विनिर्गतस्तात श्वाभवं पापपीडितः ।\nततः स्थावरतां प्राप्तो विंध्ये पर्वतसत्तमे ५०।\nतत्रापि चिरकालेन स्थितं स्थावरतां दधत् ।\nहस्तिना केनचित्तात मूलादुत्पाटितो बलात् ५१।\nतस्मिन्नेव ततः काले त्वया श्राद्धमकारि वै ।\nअस्मिंस्तीर्थोत्तमे तात मुक्तोऽहं स्थावरात्ततः ५२।\nप्राप्तोऽयं यक्षराजस्य नगर्य्यां वास उत्तमः ।\nदेह्यनुज्ञां द्विजश्रेष्ठ यामि तां त्वत्प्रसादतः ५३।\nत्वां दिदृक्षुरिहायातो दृष्टस्त्वं पुण्यदर्शनः ।\nतीर्थं च सर्वतीर्थेषु श्रेष्ठं मधुवनं मया ५४।\nनारद उवाच-\nइत्युक्तस्तेन राजेंद्र मुनिपुत्रः स धर्मवित् ।\nपप्रच्छ शिरसा नम्य तं निजं प्रपितामहम् ५५।\nऋषिरुवाच-\nब्राह्मणानां कुले तात जातोऽसि त्वं गरीयसि ।\nकथं विहितवान्पापं भ्रूणहत्याभिधं गुरो ५६।\nयेन निंद्यां समापन्नो भवान्योनिपरं पराम् ।\nसमाचक्ष्व महाभाग यदि तत्स्मृतिरस्ति ते ५७।\nप्रपितामह उवाच-\nपुराहं द्विजशार्दूल ब्राह्मणस्येव जन्मनि ।\nमंत्रयंत्रविधानेन कृतवान्वृत्तिमात्मनः ५८।\nधनलोभेन नारीणां गर्भार्थमहमौषधम् ।\nदत्तवांश्चैव नाशाय दैवोपहतचेतनः ५९।\nलोभो हि धनहीनानां जनानां ज्ञानमाहरेत् ।\nशुचिकाले दिनाधीशः कुल्यानामिव जीवनम् ६०।\nज्ञाने नष्टे जनस्तात पापमाचरते ध्रुवम् ।\nपापान्नरकमाप्नोति ततो याति कुयोनिताम् ६१।\nकाचिदेका तदा नारी गुर्विणी मामपृच्छत ।\nकिं जनिष्याम्यहं विप्र पुत्रं वेत्यथ वा स्त्रियम् ६२।\nतदाहमुक्तवांस्तां वै तव कन्या भविष्यति ।\nपुत्रोत्पत्तिकृते तुभ्यं प्रदास्यामि महौषधम् ६३।\nइत्युक्ता च मया नारी दुर्बुद्धिस्त्रीशिरोमणिः ।\nजग्राह मम पादौ तु दत्तं हेमपलं च मे ६४।\nइत्युवाच च सा मह्यं षट्कन्याजनिता मया ।\nसप्तमीयं त्वया चोक्ता जीविष्ये स्या न जन्मनि ६५।\nतथा कुरु महाबुद्धे यथाहं वै न कन्यकाम् ।\nजनयिष्यामि विप्रान्यां निजप्राणविनाशिनीम् ६६।\nइत्याकर्ण्य वचस्तस्यास्तामहं पुनरुक्तवान् ।\nप्रसूतिकाले दास्यामि पुत्रोत्पाद्यहमौषधम् ६७।\nतथेति सा वचो मह्यं प्रतिश्रुत्य गता गृहम् ।\nअपेक्षमाणा तं कालं तस्थौ वाक्यप्रतीतिकृत् ६८।\nतस्यां गतायां भो तात चिंतया भवमातुरः ।\nइत्यहं द्विजशार्दूल तच्छृणुष्व वदामि ते ६९।\nपुत्रोत्पत्तिप्रतीतेयं मह्यं दत्तवती पलम् ।\nसुवर्णस्य न जानामि किमस्याः संभविष्यति ७०।\nकिमत्र करणीयं मे कथमेतत्सुवर्णकम् ।\nपलप्रमाणं तिष्ठेद्वै दरिद्रस्य गृहे मम ७१।\nएवं विमृश्य तद्दास्यास्तस्यै हस्तेन दापितम् ।\nगर्भपातकरं तात मया दारुणमौषधम् ७२।\nतेनौषधेन तस्यास्तु गर्भस्रावेऽभवत्तदा ।\nमासे तृतीये न ज्ञातं चिह्नं पुरुषकन्ययोः ७३।\nतदा सा मद्गृहं प्राप्ता विषण्णा गर्भस्रावतः ।\nअथार्थयत्सुवर्णं तन्निराशा पुत्रजन्मनि ७४।\nतदाहमिष्टकाचूर्णं भस्मना च समन्वितम् ।\nहरिद्राचूर्णसंयुक्तं सांबु तस्यै अदर्शयम् ७५।\nएतच्चूर्णं कृतं मातस्त्वत्पुत्रोत्पत्तये मया ।\nत्वद्दानाद्द्विगुणं द्रव्यं लग्नमेतस्य साधने ७६।\nइत्युक्त्वा सा मया तात त्यक्त्वा चूर्णं गृहं ययौ ।\nमामुक्त्वेति गृहीष्यामि काले त्वत्तो द्विजोत्तम ७७।\nएवं मया कृता तात भ्रूणहत्यातिदारुणा ।\nययातिकुत्सिते योनित्रितये भ्रमितं मया ७८।\nत्वत्प्रसादादहं मुक्तः सांप्रतं स्थावरत्वतः ।\nदेह्यनुज्ञां मुनिश्रेष्ठ याम्यहं ह्यलकां शुभाम् ७९।\nनारद उवाच-\nएवमुक्त्वा तु राजेंद्र तस्य तु प्रपितामहः ।\nतेनाभिवंदितो मूर्ध्ना प्रययौ दिशमुत्तराम् ८०।\nविमानेन विचित्रेण किंकिणीजालमालिना ।\nनृत्यद्गंधर्वजुष्टेन मणिप्राकारशोभिना ८१।\nअथ तस्य महाराज विप्रस्य प्रपितामही ।\nउवाच स्वप्रपौत्रं तं विमानवरमास्थिता ८२।\nप्रपितामह्युवाच ।\nनान्यत्र कुत्र गंतासि पुण्येनानेन सुव्रत ।\nविना पद्मापतेः पादपद्मचिह्नितमंदिरम् ८३।\nअयं मम पतिः पापो मुने त्वत्प्रपितामहः ।\nवारितोऽपि मया पापमाचचार सुदुष्टधीः ८४।\nसोऽपि त्वयातिपापात्मा तारितो दुःखसागरात् ।\nशक्यते केन वै कर्तुं तावकं गुणवर्णनम् ८५।\nनारद उवाच-\nइत्युक्त्वा सापि राजेंद्र पतिलोकं जगाम ह ।\nअलकायां चिरं पत्या तेनैव मुमुदे सह ८६।\nअथ ते मुनिपुत्रस्य सर्वे मातामहादयः ।\nसपत्नीकाः समारुह्य विमानेषु ययुर्दिवम् ८७।\nसोऽपि द्विजवरस्तस्मात्तीर्थात्स्वपितुराश्रमम् ।\nगत्वा तं सर्ववृत्तांतं स्वपित्रे समवर्णयत् ८८।\nसोऽपि तत्र गतः सार्द्धं कुटुंबेन वने मधोः ।\nचकार पर्णशालां वै विश्रांतेस्तु समीपतः ८९।\nतत्र विश्रांततीर्थं तु त्रिकालं स्नानमाचरन् ।\nनाकरोद्विष्णुलोकेऽपि स्पृहां स मुनिसत्तमः ९०।\nएकदा जलमध्ये स स्नानं कुर्वन्मुनिर्नृप ।\nआचकांक्षे च भवता कदा मे हरिदर्शनम् ९१।\nएवं कामयमानस्य मुनिवर्यस्य भूपते ।\nआजगाम त्वरायुक्तो पक्षिराजासनो हरिः ९२।\nलक्ष्म्या वक्षःस्थया सार्द्धं चतुर्बाहुधरो हरिः ।\nनवीनघनवर्णांगो विद्युद्वर्णांबरावृतः ९३।\nकौस्तुभोद्भासि सद्वक्षाः शंखचक्रगदाब्जभृत् ।\nवनमालालसत्कंठो मकराकृतिकुंडलः ९४।\nफुल्लांबुजपलाशाक्षः स्वलकालं कृताननः ।\nविद्रुमाकारकरजोरुणहस्तांघ्रिसत्तलः ९५।\nउवाच तं द्विजश्रेष्ठं दंतभासा विभासयन् ।\nशरन्निशापतिस्तोम तिरस्कारकृतादिशः ९६।\nश्रीभगवानुवाच-\nभोभो द्विजवरैतन्मे तीर्थं मधुवनं शुभम् ।\nविश्रांतसंज्ञकं स्नानात्सर्वकामोपपादकम् ९७।\nअत्र त्वया स्नानकाले वांछितं मम दर्शनम् ।\nतुभ्यं हि तन्मया दत्तं ब्रह्मादिसुरदुर्लभम् ९८।\nत्यज देहमिमं विप्र मानुषं दिव्यमाप्नुहि ।\nआयाहि मद्गृहं सार्द्धं मयारुह्य खगेश्वरम् ९९।\nनारद उवाच-\nइत्याकर्ण्यवचस्तस्य श्रीपतेः स मुनीश्वरः ।\nतुष्टाव प्रणतो भूत्वा जल एव विशांपते १००।\nमुनिरुवाच-\nश्रीपते श्रीमदंभोज संमर्दितपदांबुजम् ।\nभवतो भवतापघ्नं वंदे त्रिदशवंदितम् १०१।\nत्वदीय मायया नाथ मोहिता येऽत्र जंतवः ।\nतेषां कदाचिन्निस्तारो न कृपामंतरेण ते १०२।\nसत्तीर्थसेवनादीश तथा सज्जनसंगमात् ।\nपुसां भक्तिस्तु येषां वै जायते कृपया तव १०३।\nसाधुभिर्बहुभिरीरितं हरे यो निशम्य गुणकीर्त्तनं तव ।\nकीर्तयत्यखिलपापनाशनं मातृगर्भकुहरे स नो पतेत् १०४।\nश्रीपते तव जनस्य मानसं दैवतस्तु पतितं महारणे ।\nगुंठितं च रजसा जहाति नो निर्मलत्वमिव रत्नमुत्तमम् १०५।\nयः पुमान्पतति ते पदांबुजे दंडवत्पुलकमंगके दधत् ।\nसोन्वयं नयति तावकं पदं स्वं च वांछितमशेषयोगिभिः १०६।\nजीव एव तव मायया विभो मोहितो भ्रमति विश्ववर्त्मसु ।\nत्वत्कृपाललितलोचनांचलैस्तत्क्षणं तरति विश्ववारिधिम् १०७।\nनारद उवाच-\nइति संस्तुत्य गोविंदं दंडवत्तस्य पादयोः ।\nपपात स मुनिश्रेष्ठो जयेति मुहुरीरयन् १०८।\nश्रीपतिस्तं मुनिश्रेष्ठं दंडवत्पतितं भुवि ।\nउत्थाप्य बाहुभिस्तूर्णं सुपर्णे समरोपयत् १०९।\nतत्कुटुंबं च विश्वात्मा वैकुंठं च जगाम ह ।\nइत्येतत्कथितं राजन्शिवे मधुवनस्य वै ११०।\nमहात्म्यं सर्वपापघ्नं किमन्यच्छ्रोतुमिच्छसि ।\nय इदं शृणुयान्मर्त्यः सर्वपापैः प्रमुच्यते १११।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये मधुवनमाहात्म्यंनाम चतुर्दशाधिकद्विशततमोऽध्यायः २१४ ।"
  }
]
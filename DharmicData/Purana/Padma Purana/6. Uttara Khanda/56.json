[
  {
    "text": "युधिष्ठिर उवाच-\nभाद्रस्य कृष्णपक्षे तु किंनामैकादशीभवेत् ।\nएतदिच्छाम्यहं श्रोतुं कथयस्व जनार्दन १।\nश्रीकृष्ण उवाच-\nशृणुष्वैकमना राजन्कथयिष्यामि विस्तरात् ।\nअजेति नामतः प्रोक्ता सर्वपापप्रणाशिनी २।\nपूजयित्वा हृषीकेशं व्रतमस्यां करोति यः ।\nपापानि तस्य नश्यंति व्रतस्य श्रवणादपि ३।\nनातः परतरा राजन्लोकद्वयहिताय वै ।\nसत्यमुक्तं मया ह्येतन्नासत्यं मम भाषितम् ४।\nहरिश्चन्द्र इति ख्यातो बभूव नृपतिः पुरा ।\nचक्रवर्ती सत्यसंधः समस्ताया भुवः पतिः ५।\nकस्यापि कर्मणः प्राप्तौ राज्यभ्रष्टो बभूव सः ।\nविक्रीतौ वनितापुत्रौ स चकारात्मविक्रयम् ६।\nपुल्कसस्य च दासत्वं गतो राजा स पुण्यकृत् ।\nसत्यमालंब्य राजेंद्र मृतचैलापहारकः ७।\nसोऽभवन्नृपतिश्रेष्ठो न सत्याच्चलितस्तथा ।\nएवं च तस्य नृपतेर्बहवो वत्सरा गताः ८।\nततश्चिंतापरो राजा स बभूवातिदुःखितः ।\nकिं करोमि क्व गच्छामि निष्कृतिर्मे कथं भवेत् ९।\nइति चिंतयतस्तस्य मग्नस्य वृजिनार्णवे ।\nआजगाम मुनिः कश्चिज्ज्ञात्वा राजानमातुरम् १०।\nपरोपकारणार्थाय निर्मिता ब्रह्मणा द्विजाः ।\nस तं दृष्ट्वा द्विजवरं ननाम नृपसत्तमः ११।\nकृतांजलिपुटो भूत्वा गौतमस्याग्रतः स्थितः ।\nकथयामास वृत्तांतमात्मनो दुःखसंयुतम् १२।\nश्रुत्वा नृपतिवाक्यानि गौतमो विस्मयान्वितः ।\nउपदेशं नृपतये व्रतस्यास्य ददौ मुनिः १३।\nमासि भाद्रपदे राजन्कृष्णपक्षेति शोभना ।\nएकादशी समायाता अजा नामेति पुण्यदा १४।\nअस्याः कुरु व्रतं राजन्पापस्यांतो भविष्यति ।\nतव भाग्यवशादेषा सप्तमेऽह्नि समागता १५।\nउपवासपरो भूत्वा रात्रौ जागरणं कुरु ।\nएवमस्या व्रते चीर्णे तव पापक्षयो ध्रुवम् १६।\nतव पुण्यप्रभावेण चागतोऽहं नृपोत्तम ।\nइत्येवं कथयित्वा च मुनिरंतरधीयत १७।\nमुनिवाक्यं नृपः श्रुत्वा चकार व्रतमुत्तमम् ।\nकृते तस्मिन्व्रते राज्ञः पापस्यांतोऽभवत्क्षणात् १८।\nश्रूयतां राजशार्दूल प्रभावोऽस्य व्रतस्य च ।\nयद्दुःखंबहुभिर्वर्षैर्भोक्तव्यंतत्क्षयोभवेत् १९।\nनिस्तीर्णदुःखो राजासीद्व्रतस्यास्य प्रभावतः ।\nपत्न्या सह समायोगं पुत्रजीवनमाप सः २०।\nदिवि दुंदुभयो नेदुः पुष्पवर्षमभूद्दिवः ।\nएकादश्याः प्रभावेन प्राप्यराज्यमकंटकम् २१।\nस्वर्गं लेभे हरिश्चंद्रः सपुरः सपरिच्छदः ।\nईदृग्विधं व्रतंराजन्ये कुर्वंति च मानवाः २२।\nसर्वपापविनिर्मुक्तास्त्रिदिवं यांति ते नृप ।\nपठनाच्छ्रवणाद्वापि अश्वमेधफलं लभेत् २३।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे भाद्रपदकृष्णाजैकादशीनाम षट्पंचाशत्तमोऽध्यायः५६।"
  }
]
[
  {
    "text": "युधिष्ठिर उवाच-\nसाधु कृष्ण त्वया प्रोक्तमादिदेवो भवान्प्रभो ।\nस्वेदजा अंडजाश्चैव उद्भिज्जाश्च जरायुजाः १।\nतेषां कर्त्ता विकर्त्ता त्वं पालकः क्षयकारकः ।\nमाघस्य कृष्णपक्षे तु षट्तिला कथिता त्वया २।\nशुक्ले च का भवेद्देव कथयस्व प्रसादतः ।\nकिं नाम को विधिस्तस्याः को देवस्तत्र पूज्यते ३।\nश्रीकृष्ण उवाच-\nकथयिष्यामि राजेंद्र शुक्ले माघस्य या भवेत् ।\nजया नामेति विख्याता सर्वपापहरा परा ४।\nपवित्रा पापहंत्री च कामदा मोक्षदा नृणाम् ।\nब्रह्महत्यापहंत्री च पिशाचत्वविनाशिनी ५।\nनैव तस्या व्रते चीर्णे प्रेतत्वं जायते नृणाम् ।\nनातः परतरा काचित्पापघ्नी मोक्षदायिनी ६।\nएतस्मात्कारणाद्राजन्कर्त्तव्या सा प्रयत्नतः ।\nश्रूयतां राजशार्दूल कथा पौराणिकी शुभा ७।\nपंकजे च पुराणेऽस्या महिमा कथितो मया ।\nएकदा नाकलोके वै इंद्रो राज्यं चकार ह ८।\nदेवास्तत्र सुखेनैव निवसंति मनोरमे ।\nपीयूषपाननिरता अप्सरोगणसेविताः ९।\nनंदनं तु वनं तत्र पारिजातोपसेवितम् ।\nरमयंति रमंतेऽत्र अप्सरोभिर्दिवौकसः १०।\nएकदा रममाणोऽसौ देवेंद्रः स्वेच्छया नृप ।\nनर्त्तयामास वै हर्षात्पंचाशत्कोटिनायकः ११।\nगंधर्वास्तत्र गायंति गंधर्वः पुष्पदंतकः ।\nचित्रसेनस्तु तत्रैव चित्रसेनसुता तथा १२।\nमालिनीति च नाम्ना तु चित्रसेनस्य योषिता ।\nमालिन्यास्तु समुत्पन्ना पुष्पदंती च नामतः १३।\nपुष्पदंतस्य पुत्रोऽसौ माल्यवान्नाम नामतः ।\nपुष्पदंत्याश्च रूपेण माल्यवानतिमोहितः १४।\nतया ह्येवं कटाक्षैश्च माल्यवांश्च वशीकृतः ।\nलावण्यं रूपसंपन्नं तस्या रूपं निशामय १५।\nबाहू तस्याश्च कामेन कंठपाशौ कृताविव ।\nकर्णायते तु नयने रक्तांते घूर्णिते तथा १६।\nकर्णौ तु शोभनौ तस्याः कुण्डलाभ्यां नृपोत्तम ।\nकंबुग्रीवायुता सैव दिव्याभरणभूषिता १७।\nपीनोन्नतौ कुचौ तस्यास्तौ हेमकलशाविव ।\nमध्यं क्षामं च चार्वंग्या मुष्टिग्राह्यमनुत्तमम् १८।\nनितंबौ विस्तृतौ चास्या विस्तीर्णा जघनस्थली ।\nचरणौ शोभमानौ च रक्तोत्पलसमद्युती १९।\nईदृश्या पुष्पवत्या स माल्यवानतिमोहितः ।\nशक्रस्य परितोषाय नृत्यार्थं तौ समागतौ २०।\nगायमानौ तु तौ तत्र अप्सरोगणसेवितौ ।\nमदनाभिपरीतांगौ पुष्पदंती च माल्यवान् २१।\nपरस्परानुरागेण व्यामोहवशमागतौ ।\nन शुद्धगानं गायेतां चित्तभ्रमसमन्वितौ २२।\nबद्धदृष्टी तथान्योन्यं कामबाणवशं गतौ ।\nज्ञात्वा लेखर्षभस्तत्र संगतं मानसं तयोः २३।\nतालक्रियामानलोपात्तथा गीतविसर्जनात् ।\nचिंतयित्वा तु मघवा ह्यवमानं तथात्मनः २४।\nकुपितश्च तयोरर्थे शापं दास्यन्निदं जगौ ।\nधिग्धिग्वां पतितौ मूढावाज्ञाभंग कृतौ मम २५।\nयुवां पिशाचौ भवतां दंपतीभावधारिणौ ।\nमर्त्यलोकमनुप्राप्तौ भुंजानौ कर्मणः फलम् २६।\nएवं मघवता शप्तावुभौ दुःखितमानसौ ।\nहिमवंतं गिरिं प्राप्ताविंद्रशापाद्विमोहितौ २७।\nउभौ पिशाचतां प्राप्तौ दारुणं दुःखमेव च ।\nसंतप्तमानसौ तत्र हिमकृच्छ्रगतावुभौ २८।\nगंधर्वत्वमप्सरस्त्वं न जानीतो विमौहितौ ।\nपीड्यमानौ निदाघेन देहपातकजेन च २९।\nन निशायां सुखं शांतिं लभेते कर्मपीडितौ ।\nपरस्परं वादमानौ चेरतुर्गिरिगह्वरे ३०।\nपीड्यमानौ तु शीतेन तुषारप्रभवेन तौ ।\nदंतघर्षं प्रकुर्वाणौ रोमांचितवपुर्द्धरौ ३१।\nऊचे पिशाचः स तदा तां पत्नीं स्वां पिशाचिकाम् ।\nकिमनल्पकृतं पापं दारुणं रोमहर्षणम् ३२।\nयेन प्राप्तं पिशाचत्वं स्वेन दुष्कृतकर्मणा ।\nनरकं दारुणं मत्वा पिशाचत्वं च दुःखदम् ३३।\nतस्मात्सर्वप्रयत्नेन पातकं न समाचरेत् ।\nइति चिंतापरौ तत्र तावास्तां दुःखकर्षितौ ३४।\nदैवयोगात्तयोः प्राप्ता माघस्यैकादशी तिथिः ।\nजयानामेति विख्याता तिथीनामुत्तमा तिथिः ३५।\nतस्मिन्दिने तु संप्राप्ते तावाहारविवर्जितौ ।\nआसाते तत्र नृपते जलपानविवर्जितौ ३६।\nन कृतो जीवघातश्च न पत्रफलभक्षणम् ।\nअश्वत्थस्य समीपे तौ सर्वदा दुःखसंयुतौ ३७।\nरविरस्तंगतो राजंस्तथैव स्थितयोस्तयोः ।\nप्राप्ता चैव निशा घोरा दारुणा प्राणहारिणी ३८।\nवेपमानौ ततस्तौ तु ततः सुषुपतः क्षितौ ।\nपरस्परेण संलग्नौ गात्रयोर्भुजयोरपि ३९।\nन निद्रा न रतं तत्र न तौ सौख्यमविंदताम् ।\nएवं तौ राजशार्दूल शापेनेंद्रस्य पीडितौ ४०।\nइत्थं तयोर्दुःखितयोर्निर्जगाम निशीथिनी ।\nमार्तंड उदयं प्राप्तो द्वादशी दिवसागमे ४१।\nमया तु राजशार्दूल तयोर्मुक्तिर्धृता हृदि ।\nजयायाः सुव्रतं चीर्णं रात्रौ जागरणं कृतम् ४२।\nतस्माद्व्रतप्रभावाच्च यथाजातं तथा शृणु ।\nद्वादशीदिवसे प्राप्ते तथा चीर्णे जया व्रते ४३।\nविष्णोः प्रभावान्नृपते पिशाचत्वं तयोर्गतम् ।\nपुष्पदंती माल्यवतौ पूर्वरूपौ बभूवतुः ४४।\nपुरातनस्नेहयुतौ पूर्वालंकारधारिणौ ।\nविमानमधिरूढौ तौ गतौ नाके मनोरमे ४५।\nदेवेंद्रस्याग्रतो गत्वा प्रणामं चक्रतुर्मुदा ।\nतथाविधौ तु तौ दृष्ट्वा मघवा विस्मितोऽब्रवीत् ४६।\nइंद्र उवाच-\nवद तं केन पुण्येन पिशाचत्वं हि वां गतौ ।\nमम शापं च संप्राप्तौ केन देवेन मोचितौ ४७।\nमाल्यवानुवाच-\nवासुदेवप्रसादेन जयायास्तु व्रतेन च ।\nपिशाचत्वं गतं स्वामिंस्तव भक्तिप्रभावतः ४८।\nइति श्रुत्वा तु मघवा प्रत्युवाच पुनस्तथा ।\nपवित्रौ पावनौ जातौ वंदनीयौ ममापि च ४९।\nहरिवासरकर्तारौ विष्णुभक्तिपरायणौ ।\nहरिवासरसँल्लीना ये च कृष्णपरायणाः 6.43.५०।\nअस्माकमपि मर्त्यास्ते पूज्याश्चैव न संशयः ।\nविहरस्व यथासौख्यं पुष्पदंत्या सुरालये ५१।\nकृष्ण उवाच-\nएतस्मात्कारणाद्राजन्कर्त्तव्यो हरिवासरः ।\nजया तु राजशार्दूल ब्रह्महत्यापहारिणी ५२।\nसर्वदानानि तेनैव सर्वयज्ञा अशेषतः ।\nदत्तानि कारिताश्चैव जयायास्तु व्रतं कृतम् ५३।\nकल्पकोटिर्भवेत्तावद्वैकुंठे मोदते ध्रुवम् ।\nपठनाच्छ्रवणाद्राजन्नग्निष्टोमफलं लभेत् ५४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे माघशुक्लजयैकादशीमाहात्म्यंनाम त्रिचत्वारिंशोऽध्यायः ४३।"
  }
]
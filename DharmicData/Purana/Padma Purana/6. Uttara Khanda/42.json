[
  {
    "text": "युधिष्ठिर उवाच-\nसाधु कृष्ण जगन्नाथ आदिदेव जगत्पते ।\nकथयस्व प्रसादेन कृपां कुरु ममोपरि १।\nमाघस्य कृष्णपक्षे तु का वा चैकादशी भवेत् ।\nकिं नाम को विधिस्तस्या एतद्विस्तरतो वद २।\nश्रीभगवानुवाच-\nशृणु त्वं नृपशार्दूल कृष्णमाघस्य या भवेत् ।\nषट्तिला नाम विख्याता सर्वपापप्रणाशिनी १।\nषट्तिलायाः शृणुष्व त्वं कथां पापहरां शुभाम् ।\nयां पुलस्त्यो मुनिश्रेष्ठो दालभ्यं प्रति चोक्तवान् २।\nदालभ्य उवाच-\nमर्त्यलोकमनुप्राप्ताः पापं कुर्वंति जंतवः ।\nब्रह्महत्यादिपापैश्च युक्ता ये विविधादिभिः ३।\nपरद्रव्यापहाराश्च परव्यसनमोहिताः ।\nकथं न यांति नरकं ब्रह्मंस्तद्ब्रूहि तत्त्वतः ४।\nअनायासेन भगवन्दानेनाल्पेन केनचित् ।\nपापं प्रशमनं याति एतन्मे वक्तुमर्हसि ५।\nपुलस्त्य उवाच-\nसाधुसाधु महाभाग गुह्यमेतत्सुदुर्ल्लभम् ।\nयन्न कस्यचिदाख्यातं विष्णुब्रह्मेंद्रदैवतैः ६।\nतदहं कथयिष्यामि त्वया पृष्टो द्विजोत्तम ।\nमाघमासे तु संप्राप्ते शुचिस्नातो जितेंद्रियः ७।\nकामक्रोधाभिमानेर्ष्यालोभ पैशुन्य वर्जितः ।\nदेवदेवं च संस्मृत्य पादौ प्रक्षाल्य वारिभिः ८।\nभूमावपतितं गृह्य गोमयं तत्र मानवः ।\nतिलान्प्रक्षिप्य कार्पांसं पिंडिकाश्चैव कारयेत् ९।\nअष्टोत्तरशतं चैव नात्र कार्या विचारणा ।\nततो माघे च संप्राप्ते ह्याषाढर्क्षं भवेद्यदि १०।\nमूलं वा कृष्णपक्षस्यैकादशी नियमांस्ततः ।\nगृह्णीयात्पुण्यकाले च विधानं तत्र मे शृणु ११।\nदेवदेवं समभ्यर्च्य सुस्नातः प्रयतः शुचिः ।\nकृष्णनामानि संकीर्त्य पुनः प्रस्खलितादिषु १२।\nरात्रौ जागरणं कुर्यादादौ होमं च कारयेत् ।\nअर्चयेद्देवदेवेशं द्वितीयेऽह्नि पुनर्हरिम् १३।\nचंदनागुरुकर्पूरैर्नैवेद्यं कृसरं तथा ।\nसंस्मृत्य नाम्ना च ततः कृष्णाख्येन पुनः पुनः १४।\nकूष्मांडैर्नारिकेरैश्च ह्यथवा बीजपूरकैः ।\nसर्वाभावेऽपि विप्रेंद्र शस्तपूगफलैर्वृतम् ।\nअर्घं दद्याद्विधानेन पूजयित्वा जनार्दनम् १५।\nकृष्णकृष्ण कृपालुस्त्वमगतीनां गतिर्भव ।\nसंसारार्णव मग्नानां प्रसीद पुरुषोत्तम १६।\nनमस्ते पुंडरीकाक्ष नमस्ते विश्वभावन ।\nसुब्रह्मण्य नमस्तेऽस्तु महापुरुषपूर्वज ।\nगृहाणार्घ्यं मया दत्तं लक्ष्म्या सह जगत्पते १७।\nइत्यर्घमंत्रः ।\nततस्तु पूजयेद्विप्रमुदकुंभं प्रदापयेत् ।\nछत्रोपानहवस्त्रैश्च कृष्णो मे प्रीयतामिति १८।\nकृष्णा धेनुः प्रदातव्या यथाशक्ति द्विजोत्तमे ।\nतिलपात्रं द्विजश्रेष्ठ दद्यात्पात्रविचक्षणः १९।\nस्नाने प्राशनके शस्तास्तथा कृष्णतिला मुने ।\nतान्प्रदद्यात्प्रयत्नेन यथाशक्ति द्विजोत्तमे ।\nतिलप्ररोहजाः क्षत्रे यावत्संख्यास्तिला द्विज २०।\nतावद्वर्षसहस्राणि स्वर्गलोके महीयते ।\nतिलस्नायी तिलोद्वर्ती तिलहोमी तिलोदकी २१।\nतिलदाता च भोक्ता च षट्तिलाः पापनाशनाः ।\nनारद उवाच-\nकृष्णकृष्ण महाबाहो नमस्ते विश्वभावन २२।\nषट्तिलैकादशीभूतं कीदृशं फलमस्ति वै ।\nसोपाख्यानं मम ब्रूहि यदि तुष्टोऽसि यादव ।\nश्रीकृष्ण उवाच\nशृणु राजन्यथावृत्तं दृष्टं तत्कथयामि ते ।\nमर्त्यलोके पुरा ह्यासीद्ब्राह्मण्येका च नारद ।\nव्रतचर्यारता नित्यं देवपूजारता सदा २३।\nमासोपवासनिरता मम भक्ता च सर्वदा ।\nकृष्णोपवाससंयुक्ता मम पूजापरायणा २४।\nशरीरं क्लेशितं चैव उपवासैर्द्विजोत्तम ।\nदेवानां ब्राह्मणानां च कुमारीणां च भक्तितः २५।\nगृहादिकं प्रयच्छंती सर्वकालं महासती ।\nअतिकृच्छ्ररता सा तु सर्वकालं तु वै द्विज २६।\nन दत्ता भिक्षुके भिक्षा ब्राह्मणा न च तर्पिताः २७।\nततः कालेन महता मया वै चिंतितं द्विज ।\nशुद्धमस्याः शरीरं हि व्रतैः कृच्छ्रैर्न संशयः २८।\nअर्चितो वैष्णवो लोकः कायक्लेशेन वै तया ।\nन दत्तमन्नदानं हि येन तृप्तिः परा भवेत् २९।\nएवं ज्ञात्वा अहं ब्रह्मन्मर्त्यलोकमुपागतः ।\nकापालं रूपमास्थाय भिक्षापात्रे च याचिता ३०।\nकस्मात्त्वमागतो ब्रह्मन्क्व यासि वद मेऽग्रतः ।\nपुनरेव मया प्रोक्तं देहि भिक्षां च सुंदरि ३१।\nतया कोपेन महता मृत्पिंडस्ताम्रभाजने ।\nक्षिप्तो यावदहं ब्रह्मन्पुनः स्वर्गं गतो द्विज ३२।\nततः कालेन महता तापसी सुमहाव्रता ।\nसदेहा स्वर्गमायाता व्रतचर्या प्रभावतः ३३।\nमृत्पिंडिकाप्रदानेन गृहं प्राप्तं मनोरमम् ।\nसंजातं चैव विप्रर्षे धान्यराशि विवर्जितम् ३४।\nगृहं यावन्निरीक्षेत न किंचित्तत्र पश्यति ।\nतावद्गृहाद्विनिष्क्रांता ममांते चागता द्विज ३५।\nक्रोधेन महताविष्टमिदं वचनमब्रवीत् ।\nमया व्रतैश्च कृच्छ्रैश्च उपवासैरनेकशः ३६।\nपूजयाराधितो देवः सर्वलोकस्य पालकः ।\nन तत्र दृश्यते किंचिद्गृहे मम जनार्दन ३७।\nततश्चोक्तं मया तस्यै गृहं गच्छ महाव्रते ।\nआगमिष्यंति सुतरां कौतूहल समन्विताः ३८।\nदेवपत्न्यो हि द्रष्टुं त्वां विस्मयाभिसमन्विताः ।\nद्वारं नोद्घाटय विना षट्तिलापुण्यवाचनात् ३९।\nएवमुक्ता मया सा तु गता वै मानुषी तदा ।\nअत्रांतरे समायाता देवपत्न्यश्च वाडव ४०।\nताभिश्च कथितं तत्र त्वां द्रष्टुं हि समागताः ।\nद्वारमुद्घाटयस्वाद्य त्वां प्रपश्याम शोभने ४१।\nमानुष्युवाच-\nयदि मद्दर्शनं कार्यं सत्यं वाच्यं विशेषतः ।\nषट्तिलाया व्रतं पुण्यं द्वारोद्घाटनकारणात् ४२।\nश्रीकृष्ण उवाच-।\nएकापिनावदत्तत्र षट्तिलैकादशीव्रतम् ।\nअन्यया कथितं तत्र द्रष्टव्या मानुषी मया ४३।\nततो द्वारं समुद्घाट्य दृष्टा ताभिश्च मानुषी ।\nन देवी न च गंधर्वी नासुरी न च पन्नगी ४४।\nदृष्टा पूर्वं तथा नारी यादृशीयं द्विजर्षभ ।\nदेवीनामुपदेशेन षट्तिलाया व्रतं कृतम् ४५।\nमानुष्या सत्यव्रतया भुक्तिमुक्तिफलप्रदम् ।\nरूपकांतिसमायुक्ता क्षणेन समवाप सा ४६।\nधनं धान्यं च वस्त्रादि सुवर्णं रौप्यमेव च ।\nभवनं सर्वसंपन्नं षट्तिलायाः प्रभावतः ४७।\nरूपकांतिसमायुक्ता क्षणेन समपद्यत ४८।\nअतितृष्णा न कर्त्तव्या वित्तशाठ्यं विवर्जयेत् ।\nआत्मवित्तानुसारेण तिलान्वस्त्राणि दापयेत् ४९।\nलभते चैवमारोग्यं नरो जन्मनि जन्मनि ।\nन दारिद्र्यं न कष्टत्वं न च दौर्भाग्यमेव च 6.42.५०।\nसंभवेद्वै द्विजश्रेष्ठ षट्तिलासमुपोषणात् ।\nअनेन विधिना भूप तिलदाता न संशयः ५१।\nमुच्यते पातकैः सर्वैरनायासेन मानवः ।\nदानं च विधिवत्पात्रे सर्वपातकनाशनम् ।\nनानर्थः कश्चिन्नायासः शरीरे नृपसत्तम ५२।"
  }
]
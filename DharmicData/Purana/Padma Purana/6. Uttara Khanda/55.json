[
  {
    "text": "युधिष्ठिर उवाच।\nश्रावणस्य सिते पक्षे किं नामैकादशीभवेत् ।\nकथयस्व प्रसादेन ममाग्रे मधुसूदन १।\nश्रीकृष्ण उवाच-\nशृणुष्वावहितो राजन्कथां पापहरां पराम् ।\nयस्याः श्रवणमात्रेण वाजपेयफलं भवेत् २।\nद्वापरस्य युगस्यादौ पुरा माहिष्मती पुरे ।\nराजा महीजिदाख्यातो राज्यं पालयति स्वकम् ३।\nपुत्रहीनस्य तस्यैव न तद्राज्यं सुखप्रदम् ।\nअपुत्रस्य सुखं नास्ति इहलोके परत्र च ४।\nचिंतयास्य सुतस्यैवं कालो बहुतरो गतः ।\nन प्राप्तश्च सुतो राज्ञा सर्वसौख्यप्रदो नृणाम् ५।\nदृष्ट्वात्मानं प्रवयसं राजा चिंतापरोऽभवत् ।\nतदागतः प्रजामध्ये इदं वचनमब्रवीत् ६।\nइहजन्मनि भो लोका न मया पातकं कृतम् ।\nअन्यायोपार्जितं वित्तं क्षिप्तं कोशे मया न हि ७।\nब्रह्मस्वं देवद्रविणं न गृहीतं मया क्वचित् ।\nन्यासापहारो न कृतः परस्य बहुपापदः ।\nपुत्रवत्पालितो लोको धर्मेण विजिता मही ८।\nदुष्टेषु पातितो दंडो बंधुपुत्रोपमेष्वपि ।\nशिष्टास्तु पूजिता नित्यं न द्वेष्याश्च मया जनाः ९।\nइत्येवं ब्रुवतो मार्गं धर्मयुक्तं द्विजोत्तमाः ।\nकस्मान्मम गृहे पुत्रो न जातस्तद्विमृश्यताम् १०।\nइति वाक्यं द्विजाः श्रुत्वा सप्रजाः सपुरोहिताः ।\nमंत्रयित्वा नृपहितं जग्मुस्ते गहनं वनम् ११।\nइतस्ततश्च पश्यंत आश्रमानृषिसेवितान् ।\nनृपतेर्हितमिच्छंतो ददृशुर्मुनिसत्तमम् १२।\nतप्यमानं तपो घोरं निरालंबं निरामयम् ।\nनिराहारं जितात्मानं जितक्रोधं सनातनम् १३।\nलोमशं धर्मतत्वज्ञं सर्वशास्त्रविशारदम् ।\nदीर्घायुषं महात्मानं सकेशं ब्रह्मसंमितम् १४।\nकल्पेकल्पे गते तस्य एकं लोम विशीर्यते ।\nअतो लोमशनामायं त्रिकालज्ञो महामुनिः १५।\nतं दृष्ट्वा हर्षिताः सर्वे आजग्मुस्तस्य सन्निधिम् ।\nयथान्यायं यथार्हं ते नमश्चक्रुर्यथोदितम् १६।\nविनयावनताः सर्वे ऊचुस्ते च परस्परम् ।\nअस्मद्भाग्यवशादेव प्राप्तोऽयं मुनिसत्तमः ।\nतास्तथा स प्रजा वीक्ष्य उवाच ऋषिसत्तमः १७।\nलोमश उवाच-\nकिमर्थमिह संप्राप्तः कथयध्वं सकारणम् ।\nदर्शनाद्धृष्टमनसः स्तुवंतश्चैव मां किमु १८।\nअसंशयं करिष्यामि भवतां यद्धितं भवेत् ।\nपरोपकृतये जन्म मादृशानां न संशयः १९।\nजना ऊचुः -\nश्रूयतामभिधास्यामो वयं स्वागमकारणम् ।\nसंशयच्छेदनार्थाय तव सान्निध्यमागताः २०।\nपद्मयोनेः परतरस्त्वत्तः श्रेष्ठो न विद्यते ।\nअतः कार्यवशात्प्राप्ताः समीपं भवतो वयम् २१।\nमहीजिन्नाम राजासौ पुत्रहीनोऽस्ति सांप्रतम् ।\nवयं तस्य प्रजा ब्रह्मन्पुत्रवत्तेन पालिताः २२।\nतं पुत्ररहितं दृष्ट्वा तस्य दुःखेन दुःखिताः ।\nतपः कर्तुमिहायाता मतिं कृत्वा तु नैष्ठिकीम् २३।\nतस्य भाग्येन दृष्टोऽसि ह्यस्माभिस्त्वं द्विजोत्तम ।\nमहतां दर्शनेनैव कार्यसिद्धिर्भवेन्नृणाम् २४।\nउपदेशं वद मुने राज्ञः पुत्रो यथा भवेत् ।\nइति तेषां वचः श्रुत्वा मुहूर्त्तं ध्यानमास्थितः ।\nप्रत्युवाच मुनिर्ज्ञात्वा तस्य जन्म पुरातनम् २५।\nलोमश उवाच-\nपुरा जन्मनि वैश्योऽयं धनहीनो नृशंसकृत् ।\nवाणिज्यकर्मनिरतो ग्रामाद्ग्रामांतरं भ्रमन् २६।\nज्येष्ठे मासि सिते पक्षे दशमी दिवसे तथा ।\nमध्यगे द्युमणौ प्राप्ते ग्रामसीम्नि जलाशयम् २७।\nकूपिकां सजलां दृष्ट्वा जलपाने मनोदधे ।\nसद्यस्ततः सवत्सा च धेनुस्तत्र समागता २८।\nतृष्णातुरा निदाघार्ता तस्यामंबुपपौ तु सा ।\nपिबंतीं वारयित्वा तामसौ तोयं पपौ स्वयम् २९।\nकर्मणा तेन पापेन पुत्रहीनो नृपो भवेत् ।\nकस्यापि जन्मनः पुण्यात्प्राप्तं राज्यमकंटकम् ३०।\nलोका ऊचुः -\nपुण्यात्पापं क्षयं याति पुराणे श्रूयते मुने ।\nपुण्योपदेशं कथय येन पापक्षयो भवेत् ।\nयथा भवत्प्रसादेन पुत्रो भवति भूपतेः ३१।\nलोमश उवाच-\nश्रावणे शुक्लपक्षे तु पुत्रदा नाम विश्रुता ।\nएकादशी वांच्छितदा कुरुध्वं तद्व्रतं जनाः ३२।\nइति श्रुत्वा नमस्कृत्य मुनिमेत्य पुरं व्रतम् ।\nयथाविधियथान्यायं कृतं तैर्जागरान्वितम् ३३।\nतस्य पुण्यं सुविमलं दत्तं नृपतये जनैः ।\nदत्ते पुण्येऽथ सा राज्ञी गर्भमाधत्त शोभनम् ३४।\nप्राप्तो प्रसवकाले सा सुषुवे पुत्रमूर्जितम् ।\nश्रावणस्य सिते पक्षे कर्कटस्थे दिवाकरे ३५।\nद्वादश्यां वासुदेवाय पवित्रारोपणं स्मृतम् ।\nहेम रौप्य ताम्र क्षौमैः सूत्रैः कौशेयपद्मजैः ३६।\nकुशैः काशैश्च कार्पासैर्ब्राह्मण्या कर्तितैः शुभैः ।\nस्नात्वा त्रिगुणितं सूत्रं त्रिगुणीकृत्य शोधयेत् ३७।\nगोदोहांतरिते काले पूर्वेद्युरधिवासनम् ।\nब्राह्मणेभ्यो नमस्कृत्य गुरुपादौ प्रणम्य च ३८।\nगीतमंगलनिर्घोषः कुर्याज्जागरणं ततः ।\nब्राह्मणाः क्षत्रिया वैश्या भिल्लाः शूद्रास्तथैव च ३९।\nस्वधर्मावस्थिताः सर्वे भक्त्या कुर्युः पवित्रकम् ।\nततः पवित्रं गुरवे दद्याद्वै विधिपूर्वकम् ४०।\nब्राह्मणान्वैष्णवांश्चैव गंधपुष्पादिनार्चयेत् ।\nअतो देवेति मंत्रेण द्विजो विष्णौ निवेदयेत् ४१।\nशूद्रस्तु मूलमंत्रेण यथा विष्णौ तथा शिवे ।\nवर्षेवर्षे प्रकर्त्तव्यं पवित्रारोपणं नरैः ४२।\nभुक्तिं मुक्तिं च इच्छद्भिः संसारे शोकसागरे ।\nन करोति विधानेन पवित्रारोपणं तु यः ४३।\nतस्य सांवत्सरी पूजा निष्फला वैष्णवस्य तु ।\nश्रुत्वा माहात्म्यमेतस्या नरः पापात्प्रमुच्यते ।\nइह पुत्रसुखं प्राप्य परत्र स्वर्गतिं भवेत् ४४।\nइति श्रीपाद्मे महापुराणे पंचपंचाशत्साहस्र्यां संहिता।\nयामुत्तरखंडे उमापतिनारदसंवादे श्रावणशुक्लापवित्रारोपणी पुत्रदैकादशीनाम पंचपंचाशत्तमोऽध्यायः ५५।"
  }
]
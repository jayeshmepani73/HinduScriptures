[
  {
    "text": "युधिष्ठिर उवाच-\nवासुदेव नमस्तुभ्यं कथयस्व ममाग्रतः ।\nचैत्रस्य शुक्लपक्षे तु किं नामैकादशी भवेत् १।\nश्रीकृष्ण उवाच-\nशृणुष्वैकमना राजन्कथां पुण्यां पुरातनीम् ।\nवसिष्ठो यामकथयत्प्राग्दिलीपाय पृच्छते २।\nदिलीप उवाच-\nभगवञ्छ्रोतुमिच्छामि कथयस्व प्रसादतः ।\nचैत्रमासि सिते पक्षे किंनामैकादशी भवेत् ३।\nवसिष्ठ उवाच-\nसाधु पृष्टं त्वया राजन्कथयामि तवाग्रतः ।\nचैत्रस्य शुक्लपक्षे तु कामदा नाम नामतः ४।\nएकादशी पुण्यतमा पापेंधनदवानलः ।\nशृणु राजन्कथामेतां पापघ्नीं पुण्यदायिनीम् ५।\nपुरा नागपुरे रम्ये हेमरत्नविभूषिते ।\nपुंडरीकमुखा नागा निवसंति महोत्कटाः ६।\nतस्मिन्पुरे पुंडरीको राजा राज्यं चकार सः ।\nगन्धर्वैः किन्नरैश्चैव अप्सरोभिश्च सेव्यते ७।\nवराप्सरास्तु ललिता गंधर्वो ललितस्तथा ।\nउभौ रागेण संरक्तौ दंपती कामपीडितौ ८।\nरेमाते स्वगृहे रम्ये धनधान्ययुते तदा ।\nललितायाश्च हृदये पतिर्वसति सर्वदा ९।\nहृदये तस्य ललिता नित्यं वसति भामिनी ।\nएकदा पुंडरीकोऽथ क्रीडते सदसि स्थितः १०।\nगीतं गानं प्रकुरुते ललितो दयितां विना ।\nपदबंधस्खलज्जिह्वो बभूव ललितां स्मरन् ११।\nमनोभावं विदित्वास्य कर्कटो नागसत्तमः ।\nपदबंधच्युतिं तस्य पुंडरीके न्यवेदयत् १२।\nश्रुत्वा कर्कोटकवचः पुंडरीको भुजंगराट् ।\nक्रोधसंरक्तनयनो बभूवातिभयंकरः १३।\nशशाप ललितं तत्र गायंतं मदनातुरम् ।\nराक्षसो भव दुर्बुद्धे क्रव्यादः पुरुषादकः १४।\nयतः पत्नीवशोपेतो गायमानो ममाग्रतः ।\nवचनात्तस्य राजेंद्र रक्षोरूपो बभूव सः १५।\nरौद्राननो विरूपाक्षो दृष्टमात्रो भयंकरः ।\nबाहूयोजनविस्तीर्णौ मुखं कंदरसन्निभम् १६।\nचंद्रसूर्यनिभे नेत्रे ग्रीवापर्वतसंनिभा ।\nनासारंध्रे तु विवरे अधरौ योजनायतौ १७।\nशरीरं तस्य राजेंद्र उत्थितं योजनाष्टकम् ।\nईदृशो राक्षसो भूत्वा भुंजानः कर्मणः फलम् १८।\nललिता तु तथालोक्य स्वपतिं विकृताकृतिम् ।\nचिंतयामास मनसा दुःखेन महतार्दिता १९।\nकिं करोमि क्व गच्छामि पतिः शापेन पीडितः ।\nइति संस्मृत्य संस्मृत्य मनसा शर्म नालभत् २०।\nचचार पतिना सार्द्धं ललिता गहने वने ।\nबभ्राम विपिने दुर्गे कामरूपी स राक्षसः २१।\nनिर्घृणः पापनिरतो विरूपः पुरुषादकः ।\nन सुखं लभते रात्रौ न दिवा पापपीडितः २२।\nललिता दुःखितातीव पतिं दृष्ट्वा तथाविधम् ।\nबभ्राम तेन सार्द्धं सा रुदती गहने वने २३।\nदृष्ट्वाश्रमपदं रम्यं मुनिं संशांतविग्रहम् ।\nशीघ्रं जगाम ललिता नमस्कृत्याग्रतः स्थिता २४।\nतां दृष्ट्वा स मुनिः प्राह दुःखितां हि दयापरः ।\nका त्वं कस्मादिहायाता सत्यं वद ममाग्रतः २५।\nललितोवाच-\nवीरधन्वेति गंधर्वः सुता तस्य महात्मनः ।\nललितां नाम मां विद्धि पत्यर्थमिह चागताम् २६।\nभर्ता मे पापदोषेण राक्षसोऽभून्महामुने ।\nरौद्ररूपो दुराचारस्तं दृष्ट्वा नास्ति मे सुखम् २७।\nसांप्रतं शाधि मां ब्रह्मन्यत्कृत्यं तद्वद प्रभो ।\nकुरुष्व तद् व्रतं भद्रे विधिपूर्वं मयोदितम् २८।\nऋषिरुवाच-\nचैत्रमासस्य रंभोरु शुक्लपक्षोऽस्ति सांप्रतम् ।\nकामदैकादशीनाम पापघ्नी ललिते परा २९।\nकुरुष्व तद्व्रतं भद्रे विधिपूर्वं मयोदितम् ।\nअस्य व्रतस्य यत्पुण्यं तत्स्वभर्त्रे प्रदीयताम् ३०।\nदत्ते पुण्येक्षणात्तस्य शापदोषः प्रयास्यति ।\nइति श्रुत्वा मुनेर्वाक्यं ललिता हर्षिताभवत् ३१।\nउपोष्यैकादशीं राजन्द्वादशीदिवसे तथा ।\nविप्रस्यैव समीपे तद्वासुदेवस्य चाग्रतः ३२।\nवाक्यमुवाच ललिता स्वपत्युस्तारणाय वै ।\nमया तु तद्व्रतं चीर्णं कामदाया उपोषणम् ३३।\nतस्य पुण्यप्रभावेन गच्छत्वस्य पिशाचता ।\nललितावचनादेव वर्त्तमानोऽपि तत्क्षणे ३४।\nगतपापः स ललितो दिव्यदेहो बभूव ह ।\nराक्षसत्वं गतं तस्य प्राप्ता गंधर्वता पुनः ३५।\nहेमरत्नसमाकीर्णो रेमे ललितया सह ।\nविमानवरमारूढौ पूर्वरूपाधिकौ च तौ ३६।\nदंपती अत्यशोभेतां कामदायाः प्रभावतः ।\nइति ज्ञात्वा नृपश्रेष्ठ कर्तव्यैषा प्रयत्नतः ३७।\nलोकानां तु हितार्थाय तवाग्रे कथिता मया ।\nब्रह्महत्यादि पापघ्नी पिशाचत्वविनाशनी ३८।\nनातः परतरा काचित्त्रैलोक्ये सचराचरे ।\nपठनाच्छ्रवणाद्राजन्वाजपेयफलं लभेत् ३९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे चैत्रशुक्ला कामदानाम सप्तचत्वारिंशोऽध्यायः ४७।"
  }
]
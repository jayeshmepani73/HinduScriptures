[
  {
    "text": "महादेव उवाच।\nअत्र तीर्थं महच्चान्यत्कश्यपाख्यं सुरेश्वरि ।\nयत्र ह्रदो महानासीन्नगदेव विनिर्मितः १।\nतत्र कुशेश्वरो नाम देवो यत्र विराजते ।\nयत्र कुंडं तथा रम्यं कश्यपेन विनिर्मितम् २।\nतत्र स्नात्वा तु भो देवि न नरो निरयं व्रजेत् ।\nअग्निहोत्रकरा विप्रा नित्यं वेदपरायणाः ३।\nनिवसंति महदेवि काश्यपायां बहुश्रुताः ।\nयथा काशी तथा चेयं नगरी ऋषिनिर्मिता ४।\nकाश्यपेन यतश्चात्र तप्तं बहुतरं तपः ।\nगंगा वै तपसा येन आनीतेशजटोद्भवा ५।\nसा गंगा काश्यपी देवि महापातकनाशिनी ।\nयस्या दर्शनमात्रेण मुच्यंते दुष्टकिल्बिषात् ६।\nगोदानं च प्रशंसंति रथदानं तथैव च ।\nश्राद्धं कृत्वा तु तत्रैव दानं देयं प्रयत्नतः ७।\nकलौ युगे तथा घोरे महापातकनाशनम् ।\nकश्यपाख्यं समं तीर्थं न भूतं न भविष्यति ८।\nयत्र वै देवताः सर्वा ऋषयो वीतकल्मषाः ।\nनित्यं तिष्ठंति देवेशि तीर्थराजप्रसादतः ९।"
  }
]
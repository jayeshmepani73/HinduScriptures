[
  {
    "text": "युधिष्ठिर उवाच-\nअपरायाश्च माहात्म्यं श्रुतं सर्वं जनार्दन ।\nज्येष्ठस्य शुक्लपक्षे तु स्याद्या तां वद मानद १।\nश्रीकृष्ण उवाच-\nएनां वक्ष्यति धर्मात्मा व्यासः सत्यवतीसुतः ।\nसर्वशास्त्रार्थतत्त्वज्ञो वेदवेदांगपारगः २।\nयुधिष्ठिर उवाच-\nश्रुता मे मानवा धर्मा वासिष्ठाश्च श्रुता मया ।\nद्वैपायन यथावत्त्वं वैष्णवान्वक्तुमर्हसि ३।\nश्रीवेदव्यास उवाच -\nश्रुतास्तु मानवा धर्मा वैदिकाश्च श्रुतास्त्वया ।\nकलौ युगे न शक्यंते ते वै कर्तुं नराधिप ४।\nसुखोपायमल्पधनमल्पक्लेशं महाफलम् ।\nपुराणानां च सर्वेषां सारभूतं महामते ५।\nएकादश्यां न भुंजीत पक्षयोरुभयोरपि ।\nद्वादश्यां तु शुचिर्भूत्वा पुष्पैः संपूज्य केशवम् ६।\nअन्नं भुंजीत सत्कृत्य पश्चाद्विप्रपुरःसरम् ।\nसूतकेऽपि न भोक्तव्यं नाशौचे च जनाधिप ७।\nयावज्जीवं व्रतमिदं कर्त्तव्यं पुरुषर्षभ ।\nस्वर्गतिं प्राप्तुमिच्छद्भिरत्र नैवास्ति संशयः ८।\nआपपापा दुराचाराः पापिष्ठा धर्मवर्जिताः ।\nएकादश्यां न भुंजाना न ते यांति यमांतिकम् ९।\nइति तद्वचनं श्रुत्वा कंपितोऽश्वत्थपत्रवत् ।\nभीमसेनो महाबाहुर्नत्वोवाच गुरुं प्रति १०।\nभीमसेन उवाच-\nपितामह महाबुद्धे शृणु मे परमं वचः ।\nयुधिष्ठिरश्च कुंती च तथा द्रुपदनंदिनी ११।\nअर्जुनो नकुलश्चैव सहदेवस्तथैव च ।\nएकादश्यां न भुंजंति कदाचिदपि सुव्रताः १२।\nते मां ब्रुवंति वै नित्यं मा भुंक्ष्व त्वं वृकोदर ।\nअहं तानब्रुवं तात बुभुक्षा दुःसहा मम १३।\nदानं दास्यामि विधिवत्पूजयिष्यामि केशवम् ।\nभीमसेनवचः श्रुत्वा व्यासो वचनमब्रवीत् १४।\nव्यास उवाच-\nयदि स्वर्गमभीष्टं ते नरकं दुष्टमेव च ।\nएकादश्यां न भोक्तव्यं पक्षयोरुभयोरपि १५।\nभीमसेन उवाच-\nपितामह महाबुद्धे कथयामि तवाग्रतः ।\nएकभक्ते न शक्नोमि उपवासे कुतः प्रभो १६।\nवृकोऽपिनाम यो वह्निः स सदा जठरे मम ।\nअतिवेलं यदाश्नामि तदा समुपशाम्यति १७।\nनैकं शक्नोम्यहं कर्तुमुपवासं महामुने ।\nयेनैव प्राप्यते स्वर्गस्तत्कर्त्तास्मि यथातथम् ।\nतदेकं वद निश्चित्य येन श्रेयोऽहमाप्नुयाम् १८।\nव्यास उवाच-\nवृषस्थे मिथुनस्थे वा यदा चैकादशी भवेत् ।\nज्येष्ठमासे प्रयत्नेन सोपोष्योदकवर्जिता १९।\nगंडूषाचमनं वारि वर्जयित्वोदकं बुधः ।\nउपभुंजीत नैवेह व्रतभंगोऽन्यथा भवेत् २०।\nउदयादुदयं यावद्वर्जयित्वोदकं नरः ।\nश्रूयतां समवाप्नोति द्वादशद्वादशी फलम् २१।\nततः प्रभाते विमले द्वादश्यां स्नानमाचरेत् ।\nजलं सुवर्णं दत्त्वा च द्विजातिभ्यो यथाविधि २२।\nभुंजीत कृतकृत्यस्तु ब्राह्मणैः सहितो वशी ।\nएवं कृते च यत्पुण्यं भीमसेन शृणुष्व तत् २३।\nसंवत्सरे तु याश्चैव एकादश्यो भवंति हि ।\nतासां फलमवाप्नोति ह्यत्र मे नास्ति संशयः २४।\nइति मां केशवः प्राह शंखचक्रगदाधरः ।\nसर्वान्परित्यज्य पुमान्मामेकं शरणं व्रजेत् २५।\nएकादश्यां निराहारस्ततः पापात्प्रमुच्यते ।\nद्रव्यशुद्धिः कलौ नास्ति संस्कारः स्मार्त्त एव च २६।\nवैदिकस्तु कुतश्चापि प्राप्ते दुष्टे कलौ युगे ।\nकिं नु ते बहुनोक्तेन वायुपुत्र पुनः पुनः २७।\nएकादश्यां न भुंजीत पक्षयोरुभयोरपि ।\nएकादश्यां सिते पक्षे ज्येष्ठेमास्युदकं विना २८।\nपुण्यं फलमवाप्नोति तच्छृणुष्व वृकोदर ।\nसंवत्सरे तु या प्रोक्ताः शुक्लः कृष्णा वृकोदर २९।\nउपोषिता हि सर्वाः स्युरेकादश्यो न संशयः ।\nधनधान्यप्रदा पुण्या पुत्रारोग्यशुभप्रदा ३०।\nउपोषिता नरव्याघ्र इति सत्यं ब्रवीमि ते ।\nयमदूता महाकायाः करालाः कृष्णरूपिणः ३१।\nदंडपाशधरा रौद्रा नोपसर्पंति तं नरम् ।\nपीतांबरधरा सौम्याश्चक्रहस्ता मनोजवाः ३२।\nअंतकालेन यंत्येते वैष्णवान्वैष्णवीपुरीम् ।\nतस्मात्सर्वप्रयत्नेन उपोष्योदकवर्जिता ३३।\nजलधेनुं तदा दत्त्वा सर्वपापैः प्रमुच्यते ।\nततस्त्वमस्यां कौंतेय सोपवासोऽर्चनं हरेः ३४।\nकुरु सर्वप्रयत्नेन सर्वपापप्रशांतये ।\nस्वप्नेन मेऽपराधोस्ति दंतरागतयापि वा ३५।\nभोक्ष्येपरेऽह्नि देवेश ह्यशनं वासराद्धरेः ।\nइत्युच्चार्य ततो मंत्र उपवासपरो भवेत् ३६।\nसर्वपापविनाशाय श्रद्धा दम समन्वितः ।\nमेरुमंदरमात्राघं स्त्रिया पुंसा च यत्कृतम् ३७।\nसर्वं तद्भस्मतां याति एकादश्याः प्रभावतः ।\nन शक्नुवंति ये दातुं जलधेनुं नराधिप ३८।\nसकांचनः प्रदातव्यो घटको वस्त्रसंयुतः ।\nतोयस्य नियमं योऽस्या कुरुते वै स पुण्यभाक् ३९।\nफलं कोटिसुवर्णस्य यामेयामे श्रुतं फलम् ।\nस्नानं दानं जपं होमं यदस्यां कुरुते नरः ४०।\nतत्सर्वं चाक्षयं प्राप्तमेतत्कृष्णप्रभाषितम् ।\nकिं वापरेण धर्मेण निर्जलैकादशीं विना ४१।\nउपोष्य सम्यग्विधिवद्वैष्णवं पदमाप्नुयात् ।\nसुवर्णमन्नं वासो वा यदस्यां संप्रदीयते ४२।\nतदस्य कुरुशार्दूल सर्वं चाप्यक्षयं भवेत् ।\nएकादश्यां दिने योऽन्नं भुंक्ते पापं भुनक्ति सः ४३।\nइहलोके स चांडालो मृतः प्राप्नोति दुर्गतिम् ।\nये च दास्यंति दानानि द्वादश्यां समुपोषिताः ४४।\nज्येष्ठमासे सिते पक्षे प्राप्स्यंति परमं पदम् ।\nब्रह्महा मद्यपः स्तेनो गुरुद्वेषी सदानृती ४५।\nमुच्यंते पातकैः सर्वैर्निर्जलायैरुपोषिता ।\nविशेषं शृणु कौंतेय निर्जलैकादशी दिने ४६।\nयत्कर्त्तव्यं नरैः स्त्रीभिर्दानं श्रद्धासमन्वितैः ।\nजलशायी च संपूज्यो देया धेनुस्तथाम्मयी ४७।\nप्रत्यक्षा वा नृपश्रेष्ठ घृतधेनुरथापि वा ।\nदक्षिणाभिः सुपुष्टाभिर्मिष्टान्नैश्च पृथग्विधैः ४८।\nतोषणीयाः प्रयत्नेन द्विजा धर्मभृतां वर ।\nतुष्टा भवंति वै विप्रास्तैस्तुष्टैर्मोक्षदो हरिः ४९।\nआत्मद्रोहः कृतस्तैर्हि यैरेषा न ह्युपोषिता ।\nपापात्मानो दुराचारा मुष्टास्ते नात्र संशयः 6.51.५०।\nकुलानां शतमागामि अतीतानां तथा शतम् ।\nआत्मना सह तैर्नीतं वासुदेवस्य मंदिरम् ५१।\nशांतैर्दांतैर्दानपरैरर्चयद्भिस्तथा हरिम् ।\nकुर्वद्भिर्जागरं रात्रौ यैरेषा समुपोषिता ५२।\nअन्नं वस्त्रं तथा गावो जलं शय्यासनं शुभम् ।\nकमंडलुं तथा छत्रं दातव्यं निर्जला दिने ५३।\nउपानहौ यो ददाति पात्रभूते द्विजोत्तमे ।\nस सौवर्णेन यानेन स्वर्गलोके महीयते ५४।\nयश्चेमां शृणुयाद्भक्त्या यश्चापि परिकीर्तयेत् ।\nउभौ तौ स्वर्गमाप्नोति नात्र कार्या विचारणा ५५।\nयत्फलं संनिहत्यायां राहुग्रस्ते दिवाकरे ।\nकृत्वा श्राद्धं लभेन्मर्त्यस्तदस्याः श्रवणादपि ५६।\nनियमं च प्रकर्त्तव्यं दंतधावनपूर्वकम् ।\nएकादश्यां निराहारो वर्जयिष्यामि वै जलम् ५७।\nकेशवप्रीणनार्थाय अन्यदाचमनादृते ।\nद्वादश्यां देवदेवेशः पूजनीयस्त्रिविक्रमः ५८।\nगंधैर्धूपैस्तथा पुष्पैर्वासोभिः प्रियदर्शनैः ।\nपूजयित्वा विधानेन मंत्रमेतमुदीरयेत् ५९।\nदेवदेव हृषीकेश संसारार्णवतारक ।\nउदकुंभप्रदानेन नय मां परमां गतिम् ६०।\nज्येष्ठे मासि तु वै भीम या शुक्लैकादशी शुभा ।\nनिर्जला समुपोष्यात्र जलकुंभान्सशर्करान् ६१।\nप्रदाय विप्रमुख्येभ्यो मोदते विष्णुसन्निधौ ।\nततः कुंभाः प्रदातव्या ब्राह्मणानां च भक्तितः ६२।\nभोजयित्वा ततो विप्रान्स्वयं भुंजीत तत्परः ।\nएवं यः कुरुते पूर्णां द्वादशीं पापनाशिनीम् ६३।\nसर्वपापविनिर्मुक्तो पदं गच्छत्यनामयम् ।\nततः प्रभृति भीमेन कृता ह्येकादशी शुभा ।\nपांडवद्वादशी नाम्ना लोके ख्याता बभूव ह ६४।\nइति श्रीपाद्मे महापुराणे पंचपंचाशत्साहस्र्यां संहितयामुत्तरखंडे उमापतिनारदसंवादे ज्येष्ठशुक्ला निर्जलैकादशीनामैकपंचाशत्तमोऽध्यायः ५१।"
  }
]
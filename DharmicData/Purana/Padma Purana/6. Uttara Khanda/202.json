[
  {
    "text": "देवल उवाच-\nशृणुष्व भो महाप्राज्ञ दिलीपस्य महीपतेः ।\nकथां दिव्यां विचित्रां च शृणुतां पापनाशिनीम् १।\nवैवस्वतमनोर्वंशे दिलीपो भूभुजां वरः ।\nआसीत्प्राचीनबर्हिस्तु स्वायंभुवमनोरिव २।\nस तु धर्मभृतां श्रेष्ठो धर्मेण प्रतिपालयन् ।\nमहीं महीपतिर्लोकान्गुणैराद्धैररंजयत् ३।\nमगधाधिपतेः पुत्री महिषी तस्य भूपतेः ।\nसुदक्षणाख्यया ख्याता शचीवासीद्दिवस्पतेः ४।\nगते महति काले तु महिष्यां नाभवत्सुतः ।\nदध्याविति निजस्वांते स सम्राट्कोशलाधिपः ५।\nरत्नाकरसुमेर्वादि नगरत्नैर्विराजितम् ।\nधृतं भूवलयं दोषो भूषायै नाप्रजस्य मे ६।\nवर्गत्रयी यथाकालं सेविता न विरोधिता ।\nतथापि मेऽनपत्यस्य न सौख्यं विद्यते हृदि ७।\nयज्ञैराराधितो विष्णुरिंद्राद्याश्च सुरोत्तमाः ।\nदीर्घिकारामकूपाश्च कारिताः सर्वतो भुवि ८।\nगोभूहिरण्यवासोभिः षड्रसान्वितभोजनैः ।\nविप्रा अतिथयश्चैव भक्त्या संतोषिता मया ९।\nवृत्यर्थं पृथिवीपालानुद्धृत्य युधि धर्मतः ।\nधनेन महता कोशो मया हि बहुलीकृतः १०।\nउन्मार्गगामिनो मत्ता निजधर्मविलंघिनः ।\nविमुखः पितृदेवेभ्यो दंड्यास्ते दंडिता मया ११।\nपंचपर्वसु वैष्णव्यां रवौ पित्र्ये च कर्मणि ।\nदशम्यैकादशीतिथ्योर्न स्त्रीसेवा कृता मया १२।\nऋतुकालावधौ स्नातां स्वस्त्रियं नाहमत्यजम् ।\nअनृतावपि तद्योग्ये काले चेत्प्रार्थितस्तया १३।\nतदा तस्यां सकामिन्यां सकामं रमितं मया ।\nएवं धर्मार्थकामा मे यथाकालं निषेविताः १४।\nमहिष्यां केन दोषेण जायते मे न संततिः ।\nअतीतानागतज्ञानो वसिष्ठो गुरुरेव नः १५।\nकथयिष्यति तं दोषं यन्मे पुत्रो न जायते ।\nदेवल उवाच-\nइत्यालोच्य स भूपालो गमिष्यन्नाश्रमं गुरोः ।\nमंत्रिष्वारोपयामास कोशलामृद्धिकोशलाम् १६।\nअथ प्रजासृजं देवं पूजयित्वाश्रमं गुरोः ।\nप्रतस्थाते पुत्रकामौ दंपती तौ शुभेऽहनि १७।\nकतिचिद्वासरैर्मार्गमुल्लंघ्यैकरथे स्थितौ ।\nतौ दंपती गुरोः सायमाश्रमं प्रापतुः शुभम् १८।\nवैश्वदेवांत संप्राप्तातिथिसत्कारकृन्मुनिम् ।\nहुताशनहुतद्रव्यप्रसरद्धूममालया १९।\nपवित्रयंतमात्मस्थान्मुनीनागंतुकानपि ।\nमृगैर्दूर्वाप्रतानौघप्रपूर्णोदरमंथरम् २०।\nअभ्यागच्छद्भिरभितो मंडपं स मृगीगणैः ।\nवासवृक्षमिलत्पक्षिकुलकोलाहलाकुलम् २१।\nपरस्परविनिर्मुक्तवैरव्याघ्रमृगादिकम् ।\nजपध्यानपरर्षीणां क्षणश्रांतश्रुतिध्वनिम् २२।\nअनध्ययनकालोत्थ क्रीडारक्तकुमारकम् ।\nतस्मिन्वसिष्ठमद्राष्टां दंपती तौ कृतक्रियम् २३।\nबृस्यां निषणमव्यग्रमरुंधत्योपसेवितम् ।\nस ववंदे गुरोः पादौ महिषी सा च तत्स्त्रियः २४।\nआशिषा गुरुरप्येनं युयोजारुंधती च ताम् ।\nअतिथिं तमथाभ्यर्च्य मधुपर्कादिभिर्गुरुः २५।\nअर्हणैरर्हतां श्रेष्ठो वसिष्ठ इति पृष्टवान् ।\nवसिष्ठ उवाच-\nभो भो भूमिभृतां श्रेष्ठ राज्ये कुशलमस्ति ते २६।\nकुले च कच्चिल्लोके च निजधर्मानुवर्त्तिनि ।\nधर्मेण पालिता कच्चित्वया वीरवसुंधरा २७।\nसंवर्द्धयति ते कोशं धर्मधीरिव सात्विकी ।\nतव जानपदा राजन्पौराश्च स्थितिमात्मनः २८।\nसारवंतो विमुंचंति कच्चिन्नांबुधयो यथा ।\nस्नेहेन साहचर्येण सहवासतया प्रभो २९।\nलक्ष्मीनारायणायेते कच्चित्ते पुरदंपती ।\nकाम्यव्रतानि राजेंद्र प्रजानां नगरे तव ।\nफलंति वांछितं कच्चिद्धरिचंदनवद्दिवि ३०।\nदेवल उवाच-\nपृष्ट्वैवं स मुनिश्रेष्ठो वसिष्ठो मुनिपुंगवः ।\nयोगप्रभावोपनतैर्नृपं भोज्यैरभोजयत् ३१।\nअरुंधतीच तां राज्ञीं बह्वादरसमन्विता ।\nनानाव्यंजनपक्वान्नैरभोजयदुदारधीः ३२।\nकृतभोजनमासीनं स्वस्थः स्वस्थं मुनिर्नृपम् ।\nपुनः पप्रच्छ संगृह्य पाणिना पाणिमानतम् ३३।\nवसिष्ठ उवाच-\nसप्तांग संयुतं राज्यं निजधर्मरतप्रजम् ।\nप्रीतबंधुजनामात्यं शस्त्रास्त्रविधिवद्भटम् ३४।\nवश्यमित्रं हृतामित्रं कृष्णार्चापरमानसम् ।\nयस्यास्ति नृपते राज्यं स्वर्गराज्येन तस्य किम् ३५।\nइक्ष्वाकुवंशराजानः पुत्रानुत्पाद्य धार्मिकाः ।\nराज्यं च तेषु विन्यस्य प्रपन्नास्तपसि प्रभो ३६।\nत्वं युवा दृष्टपुत्रास्यो नाधिकारी तपोविधौ ।\nकिमर्थमागतो ह्यत्र राज्यं त्यक्त्वा तथाविधम् ३७।\nराजोवाच-\nब्रह्मन्नाहं तपः कर्तुमागतस्तावकाश्रमे ।\nस्वर्गकामनया त्यक्त्वा राज्यमत्र तथाविधम् ३८।\nब्रह्मन्सत्यमिदं चोक्तं भवता यत्तपोवनम् ।\nराज्यमारोप्य पुत्रेषु प्राप्ता इक्ष्वाकुवंशजाः ३९।\nन तैस्त्यक्तं महीराज्यमिदं स्वर्गगतैरपि ।\nतन्मूर्तिरस्यां विमनास्तिष्ठति ह्येव संततिः ४०।\nयथा बाल्यं गतं तात यौवनं च समागतम् ।\nयास्यत्यदोपि च तथा जराप्येष्यति निश्चितम् ४१।\nजरसोऽनतरं मृत्युः पुरुषस्य न संशयः ।\nमृत्युंगते मयि ब्रह्मन्विनातनयसंभवम् ४२।\nकस्येदं जगतीराज्यं भविष्यति गुरो वद ।\nतस्मादपत्यहीनस्य राज्येऽपि मम तिष्ठतः ४३।\nममत्वं विद्यते नात्र पुरस्तात्तदभावतः ।\nवर्गत्रयस्य वै सम्यक्संवेत्ता त्वं गुरो मम ४४।\nकेन दोषेण मे पुत्रो जायते न तपोनिधे ।\nध्यानेन दोषमालोक्य तं गुरो कथयाशुमे ४५।\nतस्य प्रतिक्रियां कुर्यां श्रुत्वा संतानलब्धये ।\nदेवल उवाच-\nइत्याकर्ण्य वसिष्ठस्तु वचस्तस्य महीपतेः ४६।\nउवाच संततिस्तंभहेतुं वीक्ष्य समाधिना ।\nवसिष्ठ उवाच-\nत्वं पुरा राजशार्दूल संसेव्य सुरनायकम् ४७।\nस्नातामिमां वधूं स्मृत्वा चलितो निजमंदिरम् ।\nगच्छतस्त्वरया तात संतानोत्कंठितस्य ते ४८।\nआसीत्सुरतरोर्मूले कामेधनुः स्थिता पथि ।\nउत्पादिता त्वया तस्याः पूज्यांघ्रिरजसोऽतिरुट् ४९।\nप्रदक्षिणनमस्कारसदाचारमकुर्वता ।\nसाऽशपत्त्वामतिक्रोधात्पुत्रो नोत्पत्स्यते तव ५०।\nमम संतानशुश्रूषां यावत्त्वं न करिष्यसि ।\nगच्छंस्त्वमृतुदानाय त्वरया सुतकामुकः ५१।\nतन्मना नाश्रृणोः शापं नयंताक्षनिनादतः ।\nतस्याः सुतासुतां धेनुं नंदिनीं ससुतां मम ५२।\nआराधयानया वध्वा सार्द्धं सा दास्यते सुतम् ।\nदेवल उवाच-\nइत्युक्तवति तत्रर्षौ वसिष्ठे सा तु नंदिनी ५३।\nतपोवनात्समायाता वत्सस्नेहस्नुतस्तनी ।\nतां दृष्ट्वा हृष्टहृदयो वसिष्ठो मुनिपुंगवः ।\nउवाच भूपतिं भूयो दर्शयित्वा च नंदिनीम् ५४।\nवसिष्ठ उवाच-\nराजन्समागता ह्येषा स्मृतमात्रशुभाह्वया ।\nअतो विद्धि समीपस्थां कार्यसिद्धिमिहात्मनः ५५।\nआराधितानुगत्येयं त्वयारण्ये तथाश्रमे ।\nवध्वा प्रसादात्ते पुत्रं दास्यते नात्र संशयः ५६।\nयथानाभिभवेदेनां जंतुः कश्चिद्वनोद्भवः ।\nतथा चारय राजेंद्र वने हिंस्रो धनुर्द्धर ५७।\nदेवल उवाच-\nतथेति लघुवादिने नृपतये स्नुषायै च सक्षपाशयनहेतवे सदुटजं ददौ तापसः ।\nस तत्र सहभार्यया समधिशय्यदर्भास्तृतां महीमगमयन्निशां नियतमानसो विश्पतिः ५८।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कालिंदीमाहात्म्ये द्व्यधिकद्विशततमोध्यायः २०२।\n।"
  }
]
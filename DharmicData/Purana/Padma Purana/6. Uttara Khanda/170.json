[
  {
    "text": "महादेव उवाच।\nअत्र तीर्थात्परं तीर्थं सङ्गमाख्यमिति श्रुतम् ।\nअत्र साभ्रमती गंगा मिलिता सागरेण तु १।\nतत्र स्नानं च दानं च कर्तव्यं विधिपूर्वकम् ।\nयत्र स्नात्वा तु मुच्यंते महापातकिनोऽपि ये २।\nतत्र श्राद्धं प्रकर्तव्यं स्वानां च हितमिच्छता ।\nयत्र वै तु कृते श्राद्धे पितृलोके वसेद्ध्रुवम् ३।\nयत्र वै सागरो देवो नित्यं मिलति गंगया ।\nब्रह्महा तत्र मुच्येत किमन्यैरितरैरघैः ४।\nयत्र तीर्थं न जानंति लोका वै मंदबुद्धयः ।\nतदा वै मम नाम्ना च कर्तव्यं तीर्थमुत्तमम् ५।"
  },
  {
    "text": "इति श्रीपाद्मे महापुराणे पंचपंचाशत्साहस्र्यां संहितायामुत्तरखंडे सङ्गमतीर्थंनाम सप्तत्यधिकशततमोऽध्यायः १७०।"
  }
]
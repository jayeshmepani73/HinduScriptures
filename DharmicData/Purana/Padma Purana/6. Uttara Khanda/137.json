[
  {
    "text": "महादेव उवाच।\nअथ नंदिप्रदेशात्तु यथा साभ्रमती नदी ।\nसमायाता विकीर्णं च वनं विप्रर्षिसेवितम् १।\nबहुधा जलवेगेन पर्वतानां च रोधसः ।\nसप्तधा प्रविभक्ता च दक्षिणोदधिगामिनी २।\nआद्या साभ्रमती पुण्या द्वितीया सेटिका तधा ।\nतृतीया वल्किनी पुण्या चतुर्थी च हिरण्मयी ३।\nसर्वपापहरा प्रोक्ता हस्तिमत्यथ पंचमी ।\nवेत्रवती सा च षष्ठी वृत्रेण निर्मिता पुरा ४।\nइयं सा परमा देवी वृत्रकूपाद्विनिःसृता ।\nवेत्रवती ततो जाता महापापप्रणाशिनी ५।\nभद्रामुखी शुभप्राया सप्तमी लोकपावनी ।\nएतैस्तु सप्तभिर्देवि तांस्तान्जनपदांस्तथा ६।\nपवित्रीकृत्य चैकेन सप्तस्रोता प्रतिष्ठिता ।\nविकीर्णतीर्थे यः श्राद्धं पितॄनुद्दिश्य दास्यति ७।\nगयापिंडप्रदानस्य फलं यत्तद्भविष्यति ।\nअवकीर्णा च्युता ये च लुप्तपिंडोदकक्रियाः ८।\nते विकीर्णे प्रमुच्यंते दत्तपिंडोदकक्रियाः ।\nतत्र श्राद्धं तु यः कुर्याद्गाणपत्यं भवेद्ध्रुवम् ९।\nतस्मात्त्रयीविधानेन श्रद्धया श्राद्धमाचरेत् ।\nअस्मिंस्तीर्थे विशेषेण सप्तनद्युदये द्विजाः १०।\nस्नानं कुरुत विप्रेंद्रा ऋषिलोकमभीप्सवः ।\nइत्युक्तं कश्यपेनाथ द्विजान्प्रति विशेषतः ११।\nयदि चेत्क्रियते स्नानं सर्वदुःखापहं सदा ।\nतीर्थानां प्रवरं तीर्थं क्षेत्राणामुत्तमोत्तमम् १२।\nतीर्थमेतद्विकीर्णं च शुभदं रोगदोषहृत् ।\nकुर्वंत्यत्र विशेषेण ये स्नानं सर्वदा कलौ १३।\nते नराः पुण्यभाजो हि जायंते नात्र संशयः ।\nगयातीर्थसमं तीर्थं विकीर्णं पावनं परम् ।\nपितॄणां पुण्यदं नित्यं लोकानां दुःखनाशनम् १४।\nइति विकीर्णतीर्थम् ।\nतीर्थादस्मात्परं तीर्थं श्वेतोद्भवमनुत्तमम् ।\nयत्र श्वेता नदी जाता मत्पृष्ठोदरभस्मना १५।\nविश्रुता त्रिषु लोकेषु सर्वपापप्रणाशिनी ।\nहरांगभस्मसंयोगात्जाता देवैस्तु मानिता १६।\nतस्यां स्नातः शुचिर्दांतस्त्रिरात्रमुषितः पुमान् ।\nमहाकालेश्वरं दृष्ट्वा रुद्रलोके महीयते १७।\nपिंडं पितृभ्यो यो दद्यात्तस्यास्तीरे कुशैस्तिलैः ।\nसुतृप्ताः पितरस्तस्य भवंतीति न संशयः १८।\nश्वेतगंगामहापुण्या दुःखदारिद्र्यमोचनी ।\nयत्र स्नानेन भो देवि परं सुखमवाप्यते १९।\nतस्या वै संगमे पुण्ये नित्यं तिष्ठामि पार्वति ।\nयेऽत्र दानं प्रकुर्वंति स्नानं च तत्र सुंदरि २०।\nतदनंतफलं तस्य भवेद्वै नात्र संशयः ।\nतत्र भूतेश्वरो देवः संगमे वसते ध्रुवम् २१।\nतत्र धूपं च दीपं च पुष्पमारार्तिकं तथा ।\nये कुर्वंति नरश्रेष्ठास्ते नराः पुण्यरूपिणः २२।\nबिल्वदलं समादाय यो ददाति शिवोपरि ।\nवांच्छितं लभते नित्यं श्वेतायां शिवसंनिधौ २३।\nइति श्रीपाद्मे महापुराणे पंचपंचात्साहस्र्यां संहितायामुत्तरखंडे।\nउमामहेश्वरसंवादे श्वेतातीर्थंनाम सप्तत्रिंशाधिकशततमोऽध्यायः १३७।"
  }
]
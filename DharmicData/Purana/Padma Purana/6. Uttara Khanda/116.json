[
  {
    "text": "ऋषय ऊचुः।\nअस्पृश्यत्वे कथं जातः सूत बोधितरुस्त्वयम् ।\nस्पृश्यत्वं च कथं प्राप्तस्तथा च शनिवासरे ।\nएतद्विस्तरतः सर्वं वक्तुमर्हति नो भवान् १।\nसूत उवाच।\nसमुद्रमथनाद्यानि रत्नान्यापुः सुरेश्वराः ।\nश्रियं च कौस्तुभं तेषां विष्णवे प्रददुः सुराः २।\nयावदंगीचकारासौ लक्ष्मीं भार्यार्थमात्मनः ।\nतावद्विज्ञापयामास लक्ष्मीस्तं चक्रपाणिनम् ३।\nलक्ष्मीरुवाच।\nअसंस्कृत्य कथं ज्येष्ठां त्वं कनिष्ठां प्रणीयसे ।\nतस्मान्ममाग्रजामेतामलक्ष्मीं मधुसूदन ४।\nविवाह्य नय मां पश्चादेष धर्मः सनातनः ५।\nसूत उवाच।\nइति तद्वचनं श्रुत्वा स विष्णुर्लोकभावनः ।\nउद्दालकाय मुनये सुदीर्घतपसे तदा ६।\nआत्मवाक्यानुरोधेन तामलक्ष्मीं ददौ किल ।\nस्थूलास्यां शुभ्रदशनां राजतीं बिभ्रतीं तनुम् ७।\nविततां रक्तनयनां रूक्षपिंगशिरोरुहाम् ।\nसमुनिर्विष्णुवाक्यात्तामंगीकृत्य स्वमाश्रमम् ८।\nवेदध्वनिसमायुक्तमानयामास धर्मवित् ।\nहोमधूमसुगंधाढ्यं विद्याघोषविनादितम् ९।\nआश्रमं तं समालोक्य व्यथिता साब्रवीदिदम् ।\nज्येष्ठोवाच।\nन हि वासोऽनुरूपोऽयं वेदध्वनियुतो मम ।\nनात्रागमिष्ये भो ब्रह्मन्नयस्वान्यत्र मा चिरम् १०।\nउद्दालक उवाच।\nकथं नायासि किंवात्र वर्त्तते संमतं तव ।\nतव योग्या च वसतिः का भवेच्च वदस्व तत् ११।\nज्येष्ठोवाच।\nवेदध्वनिर्भवेद्यस्मिन्नतिथीनां च पूजनम् ।\nयज्ञदानादिकं वापि नैव तत्र वसाम्यहम् १२।\nपरस्परानुरागेण दांपत्यं यत्र वर्तते ।\nपितृदेवार्चनं यत्र नैव तत्र वसाम्यहम् १३।\nदुरोदररता यत्र परद्रव्यापहारिणः ।\nपरदाररताश्चापि तत्र स्थाने रतिर्मम १४।\nगोवधो मद्यपानं च यत्र संजायतेनिशम् ।\nब्रह्महत्यादिपापानि तस्मिन्स्थाने रतिर्मम ।\nवृद्धसज्जनविप्राणां यत्र स्यादपमाननम् ।\nनिष्ठुरं भाषणं यत्र तत्र नित्यं वसाम्यहम् १५।\nसूत उवाच।\nइति तद्वचनं श्रुत्वा विषण्णवदनोऽभवत् ।\nउद्दालकमुनिर्विष्णोर्वाक्यं स्मृत्वा न चोचिवान् १६।\nसोऽगच्छद्यत्र तत्रास्य पूजामालोक्य साब्रवीत् ।\nनायामीति ततः सोऽपि भ्रमादत्यातुरोऽभवत् ।\nउद्दालकस्ततो वाक्यं तामलक्ष्मीमुवाच ह १७।\nउद्दालक उवाच।\nअश्वत्थवृक्षमूलेऽस्मिन्नलक्ष्मि स्थीयतां क्षणम् ।\nआवासस्थानमालोक्य यावदायाम्यहं पुनः १८।\nसूत उवाच।\nइति तत्र स संस्थाप्य जगामोद्दालकस्तदा ।\nप्रतीक्षंती चिरं तत्र यदा तन्न ददर्श सा १९।\nतदा रुरोद करुणं भर्तृत्यागेन दुःखिता ।\nतत्रस्थां रुदतीलक्ष्मीर्वैकुंठभुवनेऽशृणोत् २०।\nतदा विज्ञापयामास विष्णुमुद्विग्नमानसा २१।\nलक्ष्मीरुवाच।\nस्वामिन्मद्भगिनी ज्येष्ठा भर्तृत्यागेन दुःखिता ।\nतामाश्वासयितुं याहि कृपालो यद्यहं प्रिया २२।\nसूत उवाच।\nलक्ष्म्या सह ततो विष्णुस्तत्रागच्छत्कृपान्वितः ।\nआश्वासयदलक्ष्मीं तामिदं वचनमब्रवीत् २३।\nश्रीविष्णुरुवाच।\nअश्वत्थवृक्षमासाद्य सदाऽलक्ष्मि स्थिरा भव ।\nममांशसंभवो ह्येष आवासस्ते मया कृतः २४।\nप्रत्यहं येऽर्चयिष्यंति त्वां ज्येष्ठां गृहधर्मिणः ।\nतेष्वियं श्रीः कनिष्ठा ते भगिनी निश्चलास्तु वै २५।\nसूत उवाच।\nइत्यूर्जस्य च माहात्म्यं ये शृण्वंति पठंति च ।\nतेषां विष्णुपुरे वासो भवेदाभूतसंप्लवम् २६।\nरोगापहं पातकनाशकृत्परं सुबुद्धिदं पुत्रधनादिसाधनम् ।\nमुक्तेर्निदानं न हि कार्तिकाद्वै विष्णुप्रियादन्यदिहास्ति भूतले २७।\nविष्णुप्रियं सकलकल्मषनाशनं च सत्पुत्रपौत्रधनधान्यसमृद्धिकारि ।\nऊर्जव्रतं सनियमं कुरुते मनुष्यः किं तस्य तीर्थपरिशीलनसेवया च २८।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे अलक्ष्म्युपाख्यानंनाम षोडशाधिकशततमोऽध्यायः११६।\n।"
  }
]
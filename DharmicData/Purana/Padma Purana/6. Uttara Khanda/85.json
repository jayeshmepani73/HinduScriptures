[
  {
    "text": "महादेव उवाच-\nवैशाख्यां पूर्णमास्यां वै जलस्थं जगदीश्वरम् ।\nपूजयेद्वैष्णवो भक्त्या कृतोत्साहो मुदान्वितः १।\nगीतं वाद्यं तथा नृत्यं कृत्वा पुण्यं महोत्सवम् ।\nएकादश्यां सुरश्रेष्ठं पश्येद्वाथ प्रहर्षितः २।\nगीतं गायन्हरेर्भक्त्या कर्त्तव्यः सोत्सवः शुभः ।\nशयनं कुरु देवेश जलेऽस्मिन्वै सुरेश्वर ३।\nत्वयि सुप्ते जगत्सुप्तं भवत्येव न संशयः ।\nघनागमे प्रकुर्वंति जलस्थ वै जनार्दनम् ४।\nये नरास्तु सुरश्रेष्ठे न दाहो नरके भवेत् ।\nस्वर्णपात्रे तथा रौप्ये ताम्रे वा च सुरेश्वरि ५।\nमृन्मये वाथ कर्त्तव्यं शयनं विष्णुसंज्ञकम् ।\nतत्र तोयं च संस्थाप्य शीतलं गंधवासितम् ६।\nतस्मिंस्तोये ततो विष्णोः स्थापनं कारयेद्बुधः ।\nगोपालनाम्नी मूर्त्तिश्च रामनाम्नी तथापि वा ७।\nशालग्राम शिला वापि स्थापनीया विशेषतः ।\nप्रतिमां वा महाभाग तस्य पुण्यमनंतकम् ८।\nयावद्धराधरालोका यावच्चंद्र दिवाकरौ ।\nतावत्तस्य कुले कश्चिन्न भवेद्देवि नारकी ९।\nतस्माज्ज्येष्ठे महादेवि तोयस्थं पूजयेद्धरिम् ।\nवीततापो नरस्तिष्ठेद्यावदाभूतसंप्लवम् १०।\nसुशीतले तथा तोये तुलसीदलवासितम् ।\nशुचिशुक्रगते काले पूजयेद्धरणीधरम् ११।\nशुचिशुक्रगते काले येऽर्चयिष्यंति केशवम् ।\nजलस्थं विविधैः पुष्पैर्मुच्यंते यमपीडनात् १२।\nजलप्रेष्ठो यतो विष्णुर्जलशायी जलप्रियः ।\nतस्माद्ग्रीष्मे विशेषेण जलस्थं पूजयेद्धरिम् १३।\nनीरमध्ये स्थितं कृत्वा शालग्रामसमुद्भवम् ।\nयेनार्चितो महाभक्त्या स भवेत्कुलपावनः १४।\nकर्कराशि गते सूर्ये मिथुनस्थे विशेषतः ।\nयेनार्चितो हरिर्भक्त्या जलमध्ये तु सुंदरि १५।\nद्वादश्यां तु विशेषेण जलस्थ जलशायिनः ।\nयेनार्चनं कृतं तेन कोटियज्ञशतं कृतम् १६।\nनिक्षिप्य जलपात्रे तु मासे माधवसंज्ञके ।\nमाधवं येऽर्चयिष्यंति देवास्ते तु नरा भुवि १७।\nपात्रे गंधोदकं कृत्वा यः क्षिपेद्गरुडध्वजम् ।\nद्वादश्यां पूजयेद्रात्रौ मुक्तिभागी भवेत्तु सः १८।\nअश्रद्दधानः पापात्मा नास्तिकोऽच्छिन्नसंशयः ।\nहेतुनिष्ठश्च पंचैते न पूजाफल भागिनः १९।\nतथा महादेवि प्रभुं जलस्थं जगदीश्वरम् ।\nपूजयेद्यो नरो नित्यं महापापैः प्रमुच्यते २०।\nॐह्री ह्रीं रामाय नमः ।\nइति मंत्रेण देवेशि पूजनं तत्र वै स्मृतम् ।\nॐ क्लीं कृष्णाय गोविंदाय गोपीजनवल्लभाय नमः ।\nइति मंत्रेण गिरिजे उदकं चाभिमंत्रयेत् ।\nदेवदेव महाभाग श्रीवत्सकृत लांछन २१।\nमहादेव नमस्तेऽस्तु नमस्ते विश्वभावन ।\nअर्घं गृहाण भो देव मुक्तिं मे देहि सर्वदा २२।\nनानाविधैः सुपुष्पैश्च पूजयेद्गरुडासनम् ।\nसर्वबाधाविनिर्मुक्तो विष्णोः सायुज्यतामियात् २३।\nरात्रौ जागरणं तत्र द्वादश्यां सुसमाहितः ।\nभक्तिपूर्वं भजेद्देवं विष्णुमव्ययमक्षयम् २४।\nएवं वैशाख संबंधी भक्तिभावेन तत्परैः ।\nउत्सवो विष्णुसंज्ञस्तु कर्त्तव्यो भक्तिमिच्छुभिः २५।\nआगमोक्तेन मंत्रेण विधिं तत्र प्रकारयेत् ।\nकृते सति महादेवि कोटियज्ञसमं फलम् २६।\nरागद्वेषविनिर्मुक्तो महामोहनिवर्त्तकः ।\nइहलोके सुखं भुक्त्वा याति विष्णोः सनातनम् २७।\nब्राह्मणो भक्तिभावेन यः करोत्युत्सवं भुवि ।\nसर्वपापविनिर्मुक्तो वैकुंठं गच्छते ध्रुवम् २८।\nवेदाध्ययनहीनोऽपि शास्त्राध्ययनवर्जितः ।\nहरिभक्तिं तु संप्राप्य लभते वैष्णवं पदम् २९।\nआत्मारामः सदा मुक्तो विजितात्मा भवेत्तु सः ।\nस वै विष्णुपदं याति यावच्चंद्र दिवाकरौ ३०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे शयनमहोत्सवोनाम पञ्चाशीतितमोऽध्यायः ८५।"
  }
]
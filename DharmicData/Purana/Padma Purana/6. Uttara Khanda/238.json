[
  {
    "text": "रुद्र उवाच-\nभ्रातरं निहतं ज्ञात्वा हिरण्यकशिपुस्ततः ।\nतपस्तेपे महादैत्यो मेरोः पार्श्वे च मां प्रति १।\nदिव्यवर्षसहस्राणि वायुभक्षो महाबलः ।\nजपन्पंचाक्षरं मंत्रं पूजयामास मां शुभे २।\nततः प्रहृष्टमनसा तमवोचं महासुरम् ।\nवरं वृणीष्व दैतेय यत्ते मनसि वर्त्तते ।\nततः प्रोवाच दैतेयो मां प्रसन्नं शुभानने ३।\nहिरण्यकशिपुरुवाच-\nदेवासुरमनुष्याणां गंधर्वोरगरक्षसाम् ।\nपशुपक्षिमृगाणां च सिद्धानां वै महात्मनाम् ४।\nयक्षविद्याधराणां च किन्नराणां तथैव च ।\nसर्वेषामेव रोगाणामायुधानां तथैव च ।\nसर्वेषामृषिमुख्यानामवध्यत्वं प्रयच्छ मे ५।\nरुद्र उवाच-\nएवमस्त्विति तद्रक्षस्त्वब्रुवं प्रियदर्शने ।\nमत्तो महद्वरं प्राप्य स दैतेयो महाबलः ६।\nजित्वा महेंद्रं देवांश्च स त्रैलोक्येश्वरोऽभवत् ।\nसर्वांश्च यज्ञभागांश्च स्वयमेवाग्रहीद्बलात् ७।\nत्रातारं नाधिगच्छंति देवतास्तेन निर्जिताः ।\nतस्यैव किंकराः सर्वे गंधर्वा देवदानवाः ८।\nयक्षाश्चनागाः सिद्धाश्च साध्याश्च वशवर्तिनः ।\nउत्तानपादस्य सुतां कल्याणीं नाम कन्यकाम् ९।\nउपयेमे विधानेन दैत्यराजो महाबलः ।\nतस्यां जातो महातेजाः प्रह्लादो दैत्यराट्शुभे १०।\nअनुरक्तो हृषीकेशे गर्भवासेऽपि यो हरौ ।\nसर्वावस्थासु कृत्येषु मनोवाक्कायकर्म्मभिः ११।\nनान्यं जानाति देवेशात्प्रसन्नात्मा सनातनात् ।\nस कालेऽपि विनीतः सन्गुरुगेहे वसत्सुधीः १२।\nअधीत्य सर्ववेदांश्च शास्त्राणि विविधानि च ।\nकस्यचित्त्वथ कालस्य गुरुणा सह दैत्यजः १३।\nपितुः समीपमागत्य ववंदे विनयान्वितः ।\nतं परिष्वज्य बाहुभ्यां तनयं शुभलक्षणम् ।\nअंके निधाय दैत्येंद्रः प्रोवाचेदं सुविस्मितम् १४।\nहिरण्यकशिपुरुवाच-\nप्रह्लाद चिरकालं त्वं गुरुगेहे निवेशितः ।\nयदुक्ता गुरुणा विद्या तन्ममाचक्ष्व सुव्रत १५।\nरुद्र उवाच-\nइति पृष्टः स्वपित्रा वै प्रह्लादो जन्मवैष्णवः ।\nप्राह दैत्येश्वरं प्रीत्या वचनं कलुषापहम् १६।\nप्रह्लाद उवाच-\nयो वै सर्वोपनिषदामर्थः पुरुष ईश्वरः ।\nतं वै सर्वगतं विष्णुं नमस्कृत्वा ब्रवीमि ते १७।\nरुद्र उवाच-।\nइति विष्णुस्तुतिं श्रुत्वा दैत्यराड् विस्मयान्वितः ।\nउवाच तं गुरुं रोषात्किं त्वयोक्तं ममात्मजे १८।\nममात्मजस्य दुर्बुद्धे हरिसंस्तवमीदृशम् ।\nकिमर्थमुक्तवान्जाड्यमकार्य्यं ब्राह्मणोचितम् १९।\nअश्राव्यं मदमित्रस्य स्तवमेतं ममाग्रतः ।\nबालेनापिकृतंत्वेतत्त्वत्प्रसादाद्दिवजाधम २०।\nइत्युक्त्वा परितो वीक्ष्य दैत्यराट्क्रोधमूर्च्छितः ।\nउवाच दैत्यमेकं तु बंधयैनं द्विजाधमम् २१।\nइतिराजवचः श्रुत्वा स बबंध भृगोः सुतम् ।\nबध्यमानं गुरुं दृष्ट्वा प्रह्लादो ब्राह्मणप्रियः ।\nउवाच पितरं तात इदं मे नोक्तवान्गुरुः २२।\nकृपया देवदेवस्य शिक्षितोस्मि हरेः प्रभो ।\nनान्यो गुरुर्मे भवति स एव प्रेरको हरिः २३।\nश्रोता मंता तथा वक्ता द्रष्टा सर्वग ईश्वरः ।\nहरिरेवाक्षयः कर्त्ता नियंता सर्वदेहिनाम् ।\nतस्मादनागसो विप्रो मोक्तव्योऽयं गुरुः प्रभो २४।\nरुद्र उवाच-\nइति पुत्रवचः श्रुत्वा हिरण्यकशिपुस्ततः ।\nतं ब्राह्मणं मोचयित्वा स्वसुतं प्राह विस्मयात् २५।\nकिं वत्स त्वं भ्रमस्येवं मिथ्यावाक्यैर्द्विजन्मनः ।\nको विष्णुः किं तु तद्रूपं कुत्रासौ संस्थितो हरिः २६।\nअहमेवेश्वरो लोके त्रैलोक्याधिपतिर्यतः ।\nमामेवार्च्चय गोविंदं त्यज शत्रुं दुरासदम् २७।\nअथवा शंकरं देवं रुद्रं लोकगुरुं प्रभुम् ।\nअर्च्चयस्वासुराध्यक्षं सर्वैश्वर्य्यप्रदं शिवम् २८।\nत्रिपुंड्रधारणं कृत्वा भस्मना दैत्यपूजितम् ।\nपूजयित्वा महादेवं पाशुपत्योक्तमार्गतः २९।\nरुद्र उवाच-\nइति दैत्यपतेर्वाक्यं श्रुत्वा दैत्यपुरोहिताः ३०।\nपुरोहिता ऊचुः-\nएवमेव महाभाग कुरुष्व वचनं पितुः ।\nत्यज शत्रुं कैटभारिं पूजयस्व त्रिलोचनम् ३१।\nरुद्रात्परतरो देवो नास्ति सर्वप्रदो नॄणाम् ।\nपिता तवापि तस्यैव प्रसादादीश्वरोऽभवत् ३२।\nरुद्र उवाच-\nइति तेषां वचः श्रुत्वा प्रह्लादो जन्मवैष्णवं ३३।\nप्रह्लाद उवाच-\nअहो भगवतः श्रेष्ठा यन्माया मोहितं जगत् ।\nअहो वेदांतविदुषः सर्वलोकेषु पूजिताः ३४।\nब्राह्मणा अपि चापल्याद्वदंत्येवं मदान्विताः ।\nनारायणः परं ब्रह्म तत्वं नारायणः परम् ३५।\nनारायणः परो ध्याता ध्यानं नारयणः परम् ।\nगतिर्विश्वस्य जगतः शाश्वतं शिवमच्युतः ३६।\nधाता विधाता जगतो वासुदेवः सनातनः ।\nविश्वमेवेदं पुरुषस्तद्विश्वमुपजीवति ३७।\nहिरण्मयवपुर्नित्यःपुंडरीकनिभेक्षणः ।\nश्रीभूलीलापतिः सौम्योनिर्म्मलः शुभविग्रहः ३८।\nतेनैव सृष्टौ ब्रह्मेशौ सर्गे देवोत्तमौ विभू ।\nतस्यैवाज्ञां पुरस्कृत्य वर्त्तेते ब्रह्मशंकरौ ३९।\nभीषास्माद्वाति पवनो भीषोदेति दिवाकरः ।\nभीषास्मादग्निश्चंद्रोऽथ मृत्युर्धावति पंचमः ४०।\nआसीदेको हरिर्दिव्यो देवो नारायणः परः ।\nब्रह्मा नेंद्रो न चेशानो न च चंद्र दिवाकरौ ४१।\nन वा द्यावापृथिव्यौ च नक्षत्राणि दिवौकसः ।\nतस्य विष्णोः परं धाम सदा पश्यंति सूरयः ४२।\nएवं सर्वोपनिषदामर्थं हित्वा द्विजोत्तमाः ।\nरागाल्लोभाद्भयाद्वापि किं ब्रवीथ ममाग्रतः ४३।\nतं सर्वरक्षकं देवं त्यक्त्वा सर्वेश्वरं हरिम् ।\nकथं पाषंडमाश्रित्य पूजयामि च शंकरम् ४४।\nलक्ष्मीपतिं देवदेवमनंतं पुरुषोत्तमम् ।\nइंदीवरदलश्यामं पद्मपत्रायतेक्षणम् ४५।\nश्रीवत्सलक्षितोरस्कं सर्व्वाभरणभूषितम् ।\nसदा कुमारं सर्व्वेशं नित्यानन्दसुखप्रदम् ४६।\nकृष्णं दध्युर्महात्मानो योगिनः सनकादयः ।\nयमर्चयंति ब्रह्मेश शक्राद्या देवतागणाः ४७।\nयस्य पत्न्याः कटाक्षार्द्धदृष्ट्या दृष्टा दिवौकसः ।\nब्रह्मेंद्र रुद्र वरुण यम सोम धनाधिपाः ४८।\nयन्नामस्मरणादेव पापिनामपि सत्वरम् ।\nमुक्तिर्भवति जंतूनां ब्रह्मादीनां सुदुर्लभा ४९।\nस एवं रक्षकः श्रीशो देवानामपि सर्वदा ।\nतमेव पूजयिष्यामि लक्ष्म्या संयुतमच्युतम् ५०।\nप्राप्स्यामि सुसुखेनैव तद्विष्णोः परमं पदम् ।\nरुद्र उवाच-\nइति तस्य वचः श्रुत्वा हिरण्यकशिपुस्ततः ५१।\nक्रोधेन महताविष्टो जज्वालाग्निरिवापरः ।\nपरितो वीक्ष्य दैतेयानित्याह क्रोधमूर्छितः ५२।\nहिरण्यकशिपुरुवाच -\nभीषणैः शस्त्रसंघातैः प्रह्लादं पापकारिणम् ।\nममाज्ञया घातयध्वं शत्रुपूजनतत्परम् ५३।\nरक्षिता हरिरेवेति रक्षते तेन वात्सलात् ।\nअद्यैव सफलं तस्य पश्येयं हरिरक्षणम् ५४।\nरुद्र उवाच-\nतदोद्यतास्त्रा दैतेया हंतुं दैत्येश्वरात्मजम् ।\nपरिवार्य महात्मानं तस्थुर्दैत्येश्वराज्ञया ५५।\nप्रह्लादोऽपि तथा विष्णुं ध्यात्वा हृदयपंकजे ।\nजपन्नष्टाक्षरं मंत्रं तस्थौ गिरिरिवापरः ५६।\nतं जघ्नुः परितो वीराः शूलतोमरशक्तिभिः ।\nप्रह्लादस्य वपुस्तत्र हरिसंस्मरणाच्छुभे ५७।\nविष्णोः प्रभावाद्दुद्धर्षाद्वज्रभूतमभूद्भृशम् ।\nततः संप्राप्य तद्गात्रं महास्त्राणि सुरद्विषाम् ५८।\nनीलोत्पलदलानीव पेतुश्चिछन्नाः क्षितौ शुभे ।\nअल्पमप्यस्य तद्गात्रं भेत्तुं दैत्या न च क्षमाः ५९।\nविस्मितावाङ्मुखास्तस्थुर्दैत्य राजांतिके भटाः ।\nतादृग्विधं महात्मानं दृष्ट्वा पुत्रं महाबलम् ६०।\nविस्मयं परमं गत्वा दैत्यराट्क्रोधमूर्छितः ।\nआदिदेश ततः सर्वान्दंदशूकान्महाविषान् ६१।\nवासुकिप्रभृतीन्भीमान्खादयध्वमिति क्रुधा ।\nआदिष्टास्तेन राज्ञाथ ते नागाः सुमहाबलाः ६२।\nज्वलितास्या महाभीमास्तं च खादुर्महाबलम् ।\nगरुडध्वजभक्तं तं विदश्य गरलायुधाः ६३।\nनिर्विषाश्च्छिन्नदशना बभूवुरनिलाशनाः ।\nवैनतेयसहस्रेण छिन्नगात्राः सुविह्वलाः ६४।\nप्रदुद्रुवुर्दिशः सर्वावमंतो रुधिरं भृशम् ।\nतादृग्विधान्महासर्पान्दृष्ट्वा दैत्यपतिस्तदा ६५।\nआदिदेश ततः क्रुद्धो दिग्गजान्सुमदान्वितान् ।\nनिर्दिष्टास्तेन राज्ञाथ दिग्गजाश्च मदोद्धताः ६६।\nपरिवार्याथ तं जघ्नुर्दंतैः पृथुतरैर्भृशम् ।\nअथ दिग्गजदंताश्च छिन्नमूलाः पतन्भुवि ६७।\nदंतैर्विनाकृता नागा भयार्ता वै प्रदुद्रुवुः ।\nतान्दृष्ट्वाथ महानागान्दैत्येंद्रः कुपितो बली ६८।\nप्रज्वाल्य च महावह्निं चिक्षेप सुतमात्मनः ।\nजलशायिप्रियं दृष्ट्वा प्रह्लादं हव्यवाहनः ६९।\nन ददाह च तं धीरं सुशीतः समभूच्छिखी ।\nअदह्यमानं तं बालं दृष्ट्वा राजा सुविस्मितः ७०।\nप्रादात्तस्मै विषं घोरं सर्वभूतहितं तदा ।\nतस्य विष्णोः प्रभावाच्च विषमस्यामृतं भवेत् ७१।\nअर्पणात्तस्य देवस्य विषं चामृतमश्नुते ।\nएवमाद्यैर्वधोपायैर्घोररूपैः सुदारुणैः ७२।\nमोहयित्वात्मजं राजा तस्यावध्यत्वमीक्ष्य च ।\nततः साम्ना सुतं प्राह दैत्यराड्विस्मयाकुलः ७३।\nहिरण्यकशिपुरुवाच-\nत्वया विष्णोः परत्वं च सम्यगुक्तं ममाग्रतः ।\nव्यापित्वात्सर्वभूतानां विष्णुरित्यभिधीयते ७४।\nयोऽसौ सर्वगतो देवः स एव परमेश्वरः ।\nतस्य सर्वगतत्वं वै प्रत्यक्षं दर्शयस्व मे ७५।\nऐश्वर्यशक्तितेजांसि ज्ञानवीर्यबलानि च ।\nपरस्य तस्य परमं रूपं गुणविभूतयः ७६।\nसम्यग्दृष्ट्वा प्रयत्नेन विष्णुं मन्ये दिवौकसाम् ।\nमम प्रतिबलो लोके नास्ति देवेषु कश्चन ७७।\nईशानवरदानेन सर्वभूतेष्ववध्यताम् ।\nप्राप्तवान्सर्वभूतानांनदुर्जयत्वं च मानद ।\nईश्वरत्वं लभेद्विष्णुर्मां जित्वा बलवीर्यतः ७८।\nरुद्र उवाच-\nइति तस्य वचः श्रुत्वा प्रह्लादः प्राह विस्मितः ।\nहरेः प्रभावं दैन्यस्य कथयामास सुव्रतः ७९।\nप्रह्लाद उवाच-\nयोऽसौ नारायणः श्रीमान्परमात्मा सनातनः ।\nवसनात्सर्वभूतेषु वासुदेवः स उच्यते ८०।\nसर्वस्यापि जगद्धाता विष्णुरित्यभिधीयते ।\nन किंचिदस्मादन्यं तु जगत्स्थावर जंगमम् ८१।\nसर्वत्र चिदचिद्वस्तु रूपं तस्यैव नान्यथा ।\nत्रिपाद्व्याप्तिः परं व्योम्नि पादव्याप्ति कलाद्भुता ८२।\nयोऽसौ चक्रगदापाणिः पीतवासा जनार्दनः ।\nयोगिभिर्दृश्यते भक्त्या नाभक्त्या दृश्यते क्वचित् ८३।\nद्रष्टुं न शक्यो रोषाच्च मत्सराद्वा जनार्दनः ।\nदेवतिर्यङ्मनुष्येषु स्थावरेष्वपि जंतुषु ।\nव्याप्य तिष्ठति सर्व्वेषु क्षुद्रेष्वपि महत्सु च ८४।\nरुद्र उवाच-\nइति प्रह्लादवचनं श्रुत्वा दैत्यवरस्तदा ।\nउवाच रोषताम्राक्षो भर्त्सयंश्च सुतं मुहुः ८५।\nहिरण्यकशिपुरुवाच-\nअसौ सर्वगतो विष्णुरपि चेत्परमः पुमान् ।\nप्रत्ययं दर्शयस्वाद्य बहुभिः किं च लापितैः ८६।\nमहादेव उवाच-।\nइत्युक्त्वा सहसा दैत्यः प्रासादस्तंभमात्मनः ।\nताडयामास हस्तेन प्रह्लादमिदमब्रवीत् ८७।\nहिरण्यकशिपुरुवाच-\nअस्मिन्दर्शय तं विष्णुं यदि सर्वगतो भवेत् ।\nअन्यथा त्वां वधिष्यामि मिथ्यावाक्यप्रलापिनम् ८८।\nरुद्र उवाच-\nइत्युक्त्वा सहसा खङ्गमाकृष्य दितिजेश्वरः ।\nप्रह्लादोरसि चिक्षेप हंतुं खङ्गेन तं रुषा ८९।\nतस्मिन्क्षणे महाशब्दः स्तंभे संश्रूयते भृशम् ।\nसंवर्ताशनिसंरावैः खमिव स्फुटितांतरम् ९०।\nतेन शब्देन महता दैत्यश्रोत्रविघातिना ।\nसर्वे निपातिता भूमौ छिन्नमूला इव द्रुमाः ९१।\nबिभ्यंतः संप्लुतं दैत्या मेनिरे वै जगत्त्रयम् ।\nततः स्तंभे महातेजा निष्क्रांतो वै महाहरिः ९२।\nचकार स महाघोरं जगत्क्षयनिभं स्वनम् ।\nतेन नादेन महता तारकाः पतिता भुवि ९३।\nनृसिंहवपुरास्थाय तत्रैवाविरभूद्धरिः ।\nअनेककोटिसूर्य्याग्नि तेजसा स समावृतः ९४।\nमुखे पंचाननप्रख्यः शरीरे मानुषाकृतिः ।\nदंष्ट्राकरालवदनः स्फुरज्जिह्वाम्बरोद्धतः ९५।\nज्वालावलितकेशांतस्तप्तालातेक्षणो विभुः ।\nसहस्रबाहुभिर्दीर्घैः सर्वायुधसमन्वितैः ९६।\nवृतो मेरुरिवाभाति बहुशाखानगान्वितः ।\nदिव्यमाल्यांबरधरो दिव्याभरणभूषितः ९७।\nतस्थौ नृकेसरीरूपः संहर्त्तुं सर्वदानवान् ।\nतं दृष्ट्वा घोरसंकाशं नरसिंहं महाबलम् ९८।\nदग्धाक्षिपक्ष्मो दैत्येंद्रो विह्वलांगः पपात ह ।\nप्रह्लादोऽथ तदा दृष्ट्वा नारसिंहोपमं हरिम् ९९।\nजयशब्देन देवेशं नमश्चक्रे जनार्दनम् ।\nददर्श तस्य गात्रेषु नृसिंहस्य महात्मनः १०० 6.238.100।\nलोकान्समुद्रा न्सद्वीपान्सुरगंधर्वमानुषान् ।\nअजांडानां सहस्रं तु सटाग्रे तस्य दृश्यते १०१।\nदृश्यंते तस्य नेत्रेषु सोमसूर्य्यादयस्तथा ।\nकर्णयोरश्विनौ देवौ दिशश्च विदिशस्तथा १०२।\nललाटे ब्रह्मरुद्रौ च नभो वायुश्च नासिके ।\nइंद्राग्नी तस्य वक्त्रांतेजिह्वायां तु सरस्वती १०३।\nदंष्ट्रासु सिंहशार्दूलाः शरभाश्च महोरगाः ।\nकंठे च दृश्यते मेरुः स्कंधेष्वपि महाद्रयः १०४।\nदेवतिर्य्यङ्मनुष्याश्च बाहुष्वपि महात्मनः ।\nनाभौ चास्यांतरिक्षं च पादयोः पृथिवीतथा १०५।\nरोमस्वोषधयः सर्वाः पादपा नखपंक्तिषु ।\nनिःश्वासेषु च वेदाश्च साङ्गोपाङ्गसमन्विताः १०६।\nआदित्या वसवो रुद्रा विश्वेदेवा मरुद्गणाः ।\nसर्वाङ्गेषु प्रदृश्यंते गंधर्वाप्सरसश्च ये १०७।\nइत्थं विभूतयस्तस्य दृश्यंते परमात्मनः ।\nश्रीवत्सकौस्तुभोरस्कं वनमालाविभूषितम् १०८।\nशंखचक्रगदाखङ्ग शार्ङ्गाद्यैर्हेतिभिर्युतम् ।\nसर्वोपनिषदामर्थं दृष्ट्वा दैत्येश्वरात्मजः १०९।\nहर्षाश्रुजलसिक्तांगः प्रणनाम मुहुर्मुहुः ।\nदैत्येंद्रस्तु हरिं दृष्ट्वा क्रोधान्मृत्युवशे स्थितः ११०।\nयोद्धुं खङ्गं समुद्यम्य नृसिंहं तमभिद्रवत् ।\nअथ दैत्यगणाः सर्व्वे लब्धसंज्ञा महाबलाः १११।\nस्वान्यायुधानि चादाय हरिं जघ्नुस्त्वरान्विताः ।\nपलालकाण्डानि यथा वह्नौ क्षिप्तान्यनेकशः ११२।\nतथैव भस्मतां यांति महास्त्राणि हरेस्तनौ ।\nतान्यनीकानि दैत्यानां दृष्ट्वा नरहरिस्तदा ११३।\nसटैर्ददाह च ज्वालामालाविरचित स्फुटैः ।\nनृकेसरि सटोद्भूतवह्निना दानवा भृशम् ११४।\nनिर्भस्मिता गणाः सर्वे निःशेषं तदभूद्बलम् ।\nप्रह्लादं सानुगं हित्वा भस्मिते वीक्ष्य तद्बले ११५।\nक्रोधाद्दैत्यपतिः खङ्गमाकृष्याभिप्रपद्यत ।\nखङ्गहस्तं तु दैत्येंद्रं जग्राहैकेन बाहुना ११६।\nपातयामास देवेशो यथा शाखां महानिलः ।\nगृहीत्वा पतितं भूमौ महाकायं नृकेसरी ११७।\nस्वोत्संगे स्थापयामास ददर्शासौ मुखं हरेः ।\nविष्णुनिंदाकृतंपापंतथावैष्णवदोषजम् ११८।\nनृसिंहस्पर्शनादेवनिर्भस्मितमभूत्तदा ।\nअथदैत्येश्वरस्याथमहद्गात्रंनृकेसरी ११९।\nनखेर्विदारयामासतीक्ष्णैर्वज्रनिभैर्घनैः ।\nसनिर्म्मलात्मादैत्येंद्र पःश्यन्साक्षान्मुखं हरेः १२०।\nनखनिर्भिन्नहृदयः कृतार्थो विजहावसून् ।\nतद्गात्रं शतधा भित्त्वा नखैस्तीक्ष्णैर्महाहरिः १२१।\nआकृष्यांत्राणि दीर्घाणि कंठे संसक्तवान्प्रियान् ।\nअथ देवगणाः सर्व्वे मुनयश्च तपोधनाः १२२।\nब्रह्मरुद्रौ पुरस्कृत्य शनैः स्तोतुं समाययुः ।\nते प्रसादयितुं भीता ज्वलंतं विश्वतोमुखम् १२३।\nमातरं जगतां धात्रीं चिंतयामासुरीश्वरीम् ।\nहिरण्यवर्णां हरिणीं सर्व्वोपद्रवनाशिनीम् १२४।\nविष्णोर्नित्यानवद्यांगीं ध्यात्वा नारायणीं शुभाम् ।\nदेवीसूक्तजपैर्भक्त्या नमश्चक्रुः सनातनीम् १२५।\nतैश्चिंत्यमाना सा देवी तत्रैवाविरभूत्तदा ।\nचतुर्भुजा विशालाक्षी सर्वाभरणभूषिता १२६।\nदुकूलवस्त्रसहितां दिव्यमालानुलेपनाम् ।\nतां दृष्ट्वा देवदेवस्य प्रियां सर्वे दिवौकसः १२७।\nऊचुः प्रांजलयो देवीं प्रसन्नं कुरुते प्रियम् ।\nत्रैलोक्यस्याभयं स्वामी यथा दद्यात्तथा कुरु १२८।\nरुद्र उवाच-\nइत्युक्ता सहसा देवी प्रियं प्राप्य जनार्दनम् ।\nप्रणिपत्य नमस्कृत्य प्रसीदेति उवाच तम् १२९।\nतां दृष्ट्वा महिषीं स्वस्य प्रियां सर्व्वेश्वरो हरिः ।\nरक्षःशरीरजं क्रोधं तत्याज प्रीतवत्क्षणात् १३०।\nअंकमादाय तां देवीं समाश्लिष्य दयानिधिः ।\nकृपासुधार्द्रदृष्ट्या वै निरैक्षत सुरान्हरिः १३१।\nततो जयजयेत्युच्चैः स्तुवतां नमतां तदा ।\nतद्दयादृष्टिदृष्टानां सानंदः संभ्रमोऽभवत् १३२।\nततो देवगणाः सर्वे हर्षनिर्भरमानसाः ।\nऊचुः प्रांजलयो देवं नमस्कृत्य जगत्पतिम् १३३।\nदेवगणा ऊचुः -\nद्रष्टुमत्यद्भुतं तेजो न शक्तास्ते जगत्पते ।\nअत्यद्भुतमिदं रूपं बहुबाहुपदांकितम् १३४।\nजगत्त्रयसमाक्रांतं तेजस्तीक्ष्णतरं तव ।\nद्रष्टुं स्थातुं न शक्ताः स्मः सर्व्व एव दिवौकसः १३५।\nमहादेव उवाच-।\nइत्यर्थितस्तु विबुधैस्तेजस्तदतिभीषणम् ।\nउपसंहृत्य देवेशो बभूव सुखदर्शनः १३६।\nशरत्कोटींदुसंकाशः पुंडरीकनिभेक्षणः ।\nसुधामय सटापुंज विद्युत्कोटिनिभः शुभः १३७।\nनानारत्नमयैर्दिव्यैः केयूरैः कटकान्वितैः ।\nबाहुभिः कल्पवृक्षस्य शाखौघैरिव सत्फलैः १३८।\nचतुर्भिः कोमलैर्दिव्यैरन्वितः परमेश्वरः ।\nजपाकुसुमसंकाशैः शोभितः करपंकजैः १३९।\nशंखचक्रगृहीताभ्यामुद्बाहुभ्यां विराजितः ।\nवरदाभयहस्ताभ्यामितराभ्यां नृकेसरी १४०।\nश्रीवत्सकौस्तुभोरस्को वनमालाविभूषितः ।\nउद्यद्दिनकाराभ्यां च कुण्डलाभ्यां विराजितः १४१।\nहारकेयूरकटकैर्भूषणैः समलंकृतः ।\nसव्यांगस्थ श्रियायुक्तो राजते नरकेसरी १४२।\nलक्ष्मीनृसिंहं तं दृष्ट्वा देवताः समहर्षयः ।\nआनन्दाश्रुजलैः सिक्ता हर्षनिर्भरचेतसः १४३।\nआनंदसिंधुमग्नास्ते नमश्चक्रुर्निरंतरम् ।\nअर्चयामासुरात्मेशं दिव्यपुष्पसमर्पणैः १४४।\nरत्नकुंभैः सुधापूर्णैरभिषिच्य सनातनम् ।\nवस्त्रैराभरणैर्गंधैः पुष्पैर्धूपैर्म्मनोरमैः १४५।\nदिव्यैर्निवेदितैर्दीपैरर्च्चयित्वा नृकेसरिम् ।\nतुष्टुवुः स्तवनैर्दिव्यैर्नमश्चक्रुर्म्मुहुर्म्महुः १४६।\nततः प्रसन्नो लक्ष्मीशस्तेषामिष्टान्वरान्ददौ ।\nततो देवगणैः सार्धं सर्व्वेशो भक्तवत्सलः १४७।\nप्रह्लादं सर्वदैत्यानां चक्रे राजानमव्ययम् ।\nआश्वास्य भक्तं प्रह्लादमभिषिच्य सुरोत्तमैः १४८।\nददौ तस्मै वरानिष्टान्भक्तिं चाव्यभिचारिणीम् ।\nततो देवगणैः सर्वैः स्तूयमानो नृकेसरी १४९।\nविकीर्णपुष्पवपुभिस्तत्रैवांतरधीयत ।\nततः सुरगणाः सर्वे स्वंस्वं स्थानं प्रपेदिरे १५०।\nपुनश्च यज्ञभागान्स्वान्बुभुजुः प्रीतमानसाः ।\nततो देवाः सगंधर्वा निरातंकाभवंस्तदा १५१।\nतस्मिन्हते महादैत्ये सर्व एव प्रहर्षिताः ।\nप्रह्लादस्तु तदा चक्रे राज्यं धर्मेण वैष्णवः १५२।\nहरेः प्रसादाल्लब्धं तु राज्यं वैष्णवसत्तमः ।\nबहुभिर्यज्ञदानाद्यैरर्चयित्वा नृकेसरिम् १५३।\nकाले हरिपदं प्राप योगिगम्यं सनातनम् ।\nएतत्प्रह्लादचरितं ये तु शृण्वंति नित्यशः १५४।\nते सर्वेपापनिर्मुक्ता यास्यंति परमां गतिम् ।\nएतत्ते कथितं देवि नृसिंहं वैभवं हरेः ।\nशेषां च वैभवावस्थां शृणु देवि यथाक्रमम् १५५।\nइति श्रीपाद्मे महापुराणे पंचपंचाशत्साहस्र्यां सहिंतायामुत्तरखंडे उमामहेश्वरसंवादे नृसिंहप्रादुर्भावोनामाष्टत्रिंशदधिकद्विशततमोऽध्यायः २३८।"
  }
]
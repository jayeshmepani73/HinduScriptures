[
  {
    "text": "नारद उवाच-\nसगरस्यात्मजा वीराः कथं जाता महाबलाः ।\nविक्रांताः षष्टिसाहस्रा विज्ञानेश्वर तद्वद १।\nश्रीपार्वतीपतिरुवाच-\nद्वे पत्न्यौ सगरस्यास्तां तपसा दग्धकिल्बिषे ।\nऔर्वस्ताभ्यां वरं प्रादात्तोषितो मुनिसत्तमः २।\nषष्टिंपुत्रसहस्राणि एका वव्रे तरस्विनाम् ।\nएका वंशधरं त्वेकं यथेष्टं वरशालिनी ३।\nतत्रैका सुषुवे तुंब्यां पुत्रान्शूरान्बहूनथ ।\nते तु सर्वेऽपि धात्रीभिर्वर्द्धितास्तु यथाक्रमम् ४।\nकपिलानां तु दुग्धानां तेषां तत्र महात्मनाम् ५।\nतेनैव दुग्धयोगेन ववृधुस्ते महात्मनः ।\nएकः पंचजनो नाम पुत्रो राजा बभूव ह ६।\nततः पंचजनस्यासीदंशुमान्नाम वीर्यवान् ।\nदिलीपस्तनयस्तस्य पुत्रो यस्य भगीरथः ७।\nयस्तु गंगासरिच्छ्रेष्ठामानयामास सुव्रतः ।\nसमुद्र मानयित्वैनां दुहितृत्वमकल्पयत् ८।\nनारद उवाच-\nकथं गंगा समानीता किं तपस्तेन वै कृतम् ।\nतत्सर्वं मे समाचक्ष्व सुव्रतोऽसि दयानिधे ९।\nमहादेव उवाच-\nपूर्वजानां हितार्थाय गतोऽसौ हैमके गिरौ ।\nतत्र गत्वा तपस्तप्तं वर्षाणामयुतं तदा १०।\nआदिदेवः प्रसन्नोऽभूद्योऽसौ देवो निरंजनः ।\nतेन दत्ता इयं गंगा आकाशात्समुपस्थिता ११।\nतत्र विश्वेश्वरो देवो यत्र तिष्ठति नित्यशः ।\nगंगां दृष्ट्वाऽगतां तेन गृहीता जाह्नवी तदा १२।\nजटाजूटे च संधार्य वर्षाणामयुतं स्थितम् ।\nन निःसृता तदा गंगा ईशस्यैव प्रभावतः १३।\nविचारितं तदा तेन क्व गता मम मातृका ।\nस ध्यानेन विचार्यैवं गृहीता चेश्वरेण तु १४।\nततः कैलासमगमत्स तु भगीरथो नृपः ।\nतत्र गत्वा मुनिश्रेष्ठ ह्यकरोदुल्बणं तपः १५।\nआराधितस्तदा तेन दत्तवानहमापगाम् ।\nएकं केशं परित्यज्य दत्ता त्रिपथगा तदा १६।\nस गृहीत्वा गतो गंगां पाताले यत्र पूर्वजाः ।\nअलकनंदा तदा नाम गंगायाः प्रथमं स्मृतम् १७।\nहरिद्वारे यदायाता विष्णुपादोदकी तदा ।\nतदेव तीर्थं प्रवरं देवानामपि दुर्ल्लभम् १८।\nतत्तीर्थे च नरः स्नात्वा हरिं दृष्ट्वा विशेषतः ।\nप्रदक्षिणं ये कुर्वंति न चैते दुःखभागिनः १९।\nब्रह्महत्यादि पापानां राशयः संत्यनेकशः ।\nविलयं यांति ते सर्वे हरेर्दर्शनतः सदा २०।\nएकदा केशवस्थाने हरिद्वारे ह्यहं गतः ।\nतस्मात्तीर्थप्रभावाच्च जातोऽहं विष्णुरूपवान् २१।\nये गच्छंति नरश्रेष्ठास्ते वै यांति ह्यनामयम् ।\nचतुर्भुजास्तु ते लोकाः नरा नार्यश्च सर्वशः २२।\nवैकुंठं यांति ते सर्वे हरेर्दर्शनमात्रतः ।\nममाप्यधिक तीर्थं तु हरिद्वारं सुशोभनम् २३।\nतीर्थानां प्रवरं तीर्थं चतुर्वर्गप्रदायकम् ।\nकलौ धर्मकरं पुंसां मोक्षदं चार्थदं तथा २४।\nयत्र गंगा महारम्या नित्यं वहति निर्मला ।\nएतत्कथानकं पुण्यं हरिद्वाराख्यमुत्तमम् २५।\nउक्तं च शृण्वतां पुंसां फलं भवति शाश्वतम् ।\nअश्वमेधे कृते यागे गोसहस्रे तथैव च २६।\nतत्पुण्यं लभते विद्वान्हरेर्दर्शनमात्रतः ।\nगोहंता ब्रह्महा चैव ये चान्ये पितृघातकाः २७।\nएवंविधानि पापानि बहून्यपि च वै द्विज ।\nविलयं यांति सर्वाणि हरेर्दर्शनमात्रतः २८।\nइति श्रीपाद्मेमहापुराणे पंचपंचाशतसहस्रसंहितायां उत्तरखण्डे उमापति नारद संवादेहरिद्वार माहात्म्ये गंगोत्पत्तिपूर्वकं हरिद्वारमाहात्म्यं नाम एकविंशोऽध्यायः २१।"
  }
]
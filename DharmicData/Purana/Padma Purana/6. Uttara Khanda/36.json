[
  {
    "text": "नारद उवाच-\nकीदृशी स्यान्महादेव पक्षवर्द्धनिसंज्ञका ।\nयया वै कृतया जंतुर्महपापात्प्रमुच्यते १।\nश्रीमहादेव उवाच-\nअमा वा यदि वा पूर्णा संपूर्णा जायते तदा ।\nभूत्वा वै नाडिकाषष्ठिर्जायते प्रतिपद्दिने ।\nअश्वमेधायुतैस्तुल्या सा भवेत्पक्षवर्द्धिनी २।\nनारद उवाच-\nपूजाविधिं तु पृच्छामि सांप्रतं देवसत्तम ।\nयत्कृते तु महादेव महाफलमवाप्नुयात् ३।\nमहादेव उवाच-\nपूजाविधिं प्रवक्ष्यामि सांप्रतं द्विजनंदन ।\nपूजिते चार्चिते विष्णौ फलं प्राप्नोत्यसंशयः ४।\nयेन पूजाविधानेन तुष्टिं प्राप्नोति माधवः ।\nअव्रणं जलपूर्णं च कुंभं चंदनचर्चितम् ५।\nपंचरत्नसमायुक्तं पुष्पमालाभिवेष्टितम् ।\nस्थाप्यं ताम्रमयं पात्रं सगोधूमं घटोपरि ६।\nसौवर्णं कारयेद्देवं माससंज्ञाभिनामकम् ।\nपंचामृतेन विधिना स्नपनं सुमनोरमम् ७।\nकारयेद्देवदेवेशं जगन्नाथं जगत्पतिम् ।\nविलेपनं तु कर्त्तव्यं कुंकुमागरुचंदनैः ८।\nवस्त्रयुग्मं च दातव्यं छत्रोपानहसंयुतम् ।\nपूजयेद्देवताधीशं कुंभपात्रोपरिस्थितम् ९।\nपद्मनाभाय वै पादौ जानुनी विश्वमूर्त्तये ।\nऊरू वै ज्ञानगम्याय कटी दानप्रदाय च १०।\nउदरं विश्वनाथाय हृदयं श्रीधराय च ।\nकंठं कौस्तुभकंठाय बाहू क्षत्रांतकारिणे ११।\nललाटं व्योममूर्ध्ने तु शिरो वै सर्वरूपिणे ।\nस्वनाम्ना चैव कमलां सर्वांगीं दिव्यरूपिणीम् १२।\nएवं विधिवत्संपूज्य ततोऽर्घं दापयेत्सुधीः ।\nनालिकेरेण शुभ्रेण देवदेवस्य चक्रिणः १३।\nअनेनैवार्घदानेन संपूर्णं जायते व्रतम् ।\nसंसारार्णवमग्नं मां समुद्धर जगत्पते १४।\nत्वमीशः सर्वलोकानां त्वं साक्षाच्च जगत्पतिः ।\nगृहाणार्घं मया दत्तं पद्मनाभ नमोस्तु ते १५।\nनैवेद्यानि सुहृद्यानि षड्रसानि विशेषतः ।\nदेयानि तु विशेषेण केशवाय सुभक्तितः १६।\nनागपत्रं सकर्पूरं दद्याद्देवस्य भक्तितः ।\nघृतेन दीपकं कुर्यात्तिलतैलेन वा पुनः १७।\nकृत्वा सम्यग्विधानेन गुरोः पूजां प्रकारयेत् ।\nवस्त्राणि चैव चोष्णीषं कंचुकं च प्रदापयेत् १८।\nदक्षिणां च यथाशक्त्या गुरुवे संप्रदापयेत् ।\nभोजनं चैव तांबूलं दत्त्वा चार्घं प्रदापयेत् १९।\nस्ववित्तस्यानुमानेन यथाशक्त्या तु निर्द्धनैः ।\nकार्या सम्यक्प्रयत्नेन द्वादशी पक्षवर्द्धिनी २०।\nततो जागरणं कुर्याद्गीतनृत्यसमन्वितम् ।\nपुराणपाठसहितं हास्याह्लादसमन्वितम् २१।\nस्तुवंति च प्रशंसंति जागरं चक्रपाणिनः ।\nनित्योत्सवो भवेत्तेषां गृहे वै दशजन्मसु २२।\nअतो धन्यतमा चेयं कर्त्तव्या पक्षवर्द्धनी ।\nकृत्वा तु सकलं पुण्यं फलं प्राप्नोत्यसंशयम् २३।\nपक्षवर्द्धनी माहात्म्यं ये शृण्वंति मनीषिणः ।\nतैः कृतं सत्कृतं सर्वं यावदाभूतसंप्लवम् २४।\nपंचाग्निसाधने पुण्यं यच्च स्यात्तीर्थसाधने ।\nतत्पुण्यं समवाप्नोति विष्णोर्जागरकारणात् २५।\nपक्षवर्द्धनिका पुण्या पवित्रा पापनाशिनी ।\nउपवासकृता विप्र हत्याकोटिविनाशिनी २६।\nवसिष्ठेन कृता पूर्वं भारद्वाजेन वै मुने ।\nध्रुवेण चांबरीषेण कृतेयं विष्णुवल्लभा २७।\nइयं काशीसमा पुण्या इयं वै द्वारका समा ।\nउपोषिता च भक्तेन वांछितं च ददात्यसौ २८।\nइयं धन्या धन्यतमा हत्यायुतविनाशिनी ।\nकर्त्तव्या तु विशेषेण वैष्णवैर्ज्ञानतत्परैः २९।\nअहो सर्वेश्वरो देवः संसेव्यो व्रततत्परैः ।\nकिमन्यद्बहुनोक्तेन कर्तव्यं व्रतमुत्तमम् ३०।\nयथा च वर्द्धते चंद्रः सिते पक्षे विशेषतः ।\nतथा वै वर्द्धते भक्त कारणात्पक्षवर्द्धिनी ३१।\nसूर्योदये यथा ध्वांतं नश्यते तत्क्षणादपि ।\nतथाघं नाशमाप्नोति करणात्पक्षवर्द्धिनी ३२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे पक्षवर्द्धनी एकादशीमाहात्म्यंनाम षट्त्रिंशोऽध्यायः ३६।"
  }
]
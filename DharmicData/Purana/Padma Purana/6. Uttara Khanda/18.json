[
  {
    "text": "श्रीनारद उवाच-\nअथ जालंधरः प्राह रक्षात्मानमितः शिवम् ।\nशिवाद्य त्वां क्षिपाम्याशु यत्रास्ते मधुसूदनः १।\nपश्चाद्ब्रह्माणमाकृष्य पातयिष्यामि सागरे ।\nधृतेषु युष्मासु यदा तदा सर्वेश्वरो ह्यहम् २।\nइत्युक्त्वा सैन्यसंभारं न्यस्य शुंभासुरादिषु ।\nभटैर्गुप्तं निशुंभाद्यैश्चतुरंगमनंतकम् ३।\nशुंभो निशुंभः फेंकारो फेरुंडो धूम्रलोचनः ।\nकेतुर्बिडालजंघश्च राहुर्दुर्वारणो यमः ४।\nकालासुरोऽथ लवणो भूमिरेतोंधकासुरः ।\nरक्तवीर्यादयश्चंडी चामुंडी दैत्यपुंगवाः ५।\nसर्वानेवोद्यतान्दृष्ट्वा संख्ये दानवपुंगवान् ।\nरुरुधुः समरे राजन्वीरभद्रादयो गणाः ६।\nततो युद्धमभूद्धोरं तुमुलं लोमहर्षणम् ।\nपतंति प्रथमा यत्र दैत्याश्चापि क्षतातुराः ७।\nअथ शुंभादिभिर्दैत्यैः सर्वशस्त्रैर्महामृधे ।\nहताः पेतुर्गणाश्चान्ये पलायांचक्रिरे नृप ८।\nगणान्विजित्य समरे रुरुधुर्दानवाः शिवम् ।\nवर्षंतः शरधाराभिर्घना मेरुगिरिं यथा ९।\nततः पिनाकमाकृष्य वृषभोपरि भैरवः ।\nजघान बाणनिवहैर्दानवान्समरांगणे ।\nतीक्ष्णाग्रैस्तु क्षुरप्रौघैर्दानवानहनद्बली १०।\nकेचिन्नंदिप्रहारेण पेतुः संग्राममूर्धनि ।\nबाणैश्च जर्जरान्कृत्वा शुंभादीन्वृषभध्वजः ११।\nशेषं सैन्यं जघानाशु शस्त्रास्त्रैः समरांगणे ।\nगजैर्नरैर्हयैर्व्याप्तं पतितैः समरांगणम् १२।\nबभूव वज्रनिर्भिन्नैः पर्वतैरिव भूतलम् ।\nअथ मायामयीं गौरीं विदधे सिंधुनंदनः १३।\nसौंदर्यगुणसंपन्नां सर्वालंकारभूषिताम् ।\nजयां मायामयीं कृत्वा समुवाचाब्धिनंदनः १४।\nगच्छ त्वं पुरतो रुद्रं विमोहय रणे द्रुतम् ।\nइत्युक्त्वा दैत्यपतिना ययौ मायामयी जया १५।\nरणे गत्वा शिवस्याग्रे मुक्तकेशी रुरोद ह ।\nपृष्टा हरेण सा प्राह मानसोत्तरपर्वतात् १६।\nहृता तव प्रिया देव पार्वती सिंधुसूनुना ।\nश्रुत्वेति वचनं तस्यास्तामुवाच वृषध्वजः १७।\nजये त्वमेहि वृषभं त्वां हरिष्यंति दानवाः ।\nततो वृषभमारुह्य जया चालिंग्य शंकरम् १८।\nप्राह प्रयामि पार्वत्या न जीवामि विना हर ।\nचंद्रं शंभुजटाविष्टं गृहीत्वा वृषभाद्द्रुतम् १९।\nअवारोहत सा माया मायाष्वक्तो रणं ययौ ।\nततो गौरीं हृतां श्रुत्वा चिंतयामास शंकरः २०।\nदैत्यमायापरिष्वक्तो नात्मानं बुबुधे नृप ।\nएतस्मिन्नंतरे प्राप्तः सैन्येन महता वृतः २१।\nमायामृडानीं स्वरथे निधायार्णवजः शिवम् ।\nजालंधरजये तद्वदासीद्वादित्रनिस्वनः २२।\nचचाल वसुधा येन प्रतिनेदुर्महीधराः ।\nहरस्य दर्शयामास पार्वतीं सिंधुनंदनः २३।\nरुद्रोऽप्यरिरथस्थां तां ददर्श निजवल्लभाम् ।\nवियोगविधुरां दीनां तन्वीमातुरलोचनाम् २४।\nहा नाथ प्रिय रुद्रेति प्रजल्पंतीं पुनः पुनः ।\nप्रौढवैरिरथे दृष्ट्वा पाखंडिस्थां यथा श्रुतिम् २५।\nगौरीं दध्यौ तथा स्थाणुः कथं प्राप्या प्रिया मया ।\nविललाप ततः शंभुर्दैत्यमायाविमोहितः २६।\nमोहो मे दानवैः कांते हृतासि त्वां कथं प्रिये ।\nशोकमोहप्लुतं दृष्ट्वा शंकरं सागरात्मजः २७।\nजगाद प्रहसन्वाक्यं कश्चित्कारुण्यवान्यथा ।\nसर्वप्रमाणशून्योऽसि स्मर शृंगारवर्जितः २८।\nईश्वरोऽपि वराकस्त्वं संजातोंबिकया विना ।\nमा रोदीर्हि विरूपाक्ष ददामि तव वल्लभाम् २९।\nरक्षितोऽसि मया रुद्र गृहीत्वा पार्वतीं रणात् ।\nइत्युक्त्वा गिरिशं तूर्णमुत्तार्य स्वरथादुमाम् ३०।\nसैन्यं संप्रेषयामास शंकराभिमुखं किल ।\nहरोऽपि वृषभेणाशु तत्सैन्यं समधावत ३१।\nगृहीतुं पार्वतीं पाहि त्राहित्राहीति जल्पतीम् ।\nयावद्गृह्णाति तां गौरीं करेण वृषभध्वजः ३२।\nतावच्छुंभासुरः शीघ्रं गृहीत्वा चांबरे स्थितः ।\nशूलं मुमोच बलवान्हंतुं शुंभासुरं हरः ३३।\nशुंभेन सा परित्यक्ता शूलोपरि पपात ह ।\nरुदंती चारुसर्वांगी त्यक्ता शूलेन संयुता ३४।\nपतिता शंकरस्याग्रे तथेत्युक्त्वा ममार च ।\nमायागौरीं मृतां दृष्ट्वा शोकमोहपरिप्लुतः ३५।\nहा प्रियेति रुदन्रुद्रः पपात भुवि मूर्च्छितः ।\nक्षणं संज्ञामवाप्याथ रणभूमावुमापतिः ।\nशशाप शुंभप्रमुखान्गौरी युष्मान्हनिष्यति ३६।\nनारद उवाच-\nअथ शुंभादयो दैत्या रणे देव्या निपातिताः ।\nमहेश्वरस्य शापेन गते मंन्वतरे नृप ३७।\nशपित्वा तान्रुरोदाथ जल्पन्निर्गत्य शंकरः ।\nक्व गतासि प्रियेत्युक्त्वा दुःखितं मां रणांगणे ३८।\nरतिं त्यक्त्वा वियोगार्तः श्रीकंठोऽहं त्वया कृतः ।\nवासुदेवोऽपि मां त्यक्तं न जानाति त्वया प्रिये ३९।\nयज्ञे दक्षस्याग्निकुंडे शिरो देवि हुतं त्वया ।\nभूयो हि भवती लब्धा कथं त्यजसि मां पुनः ४०।\nउतिष्ठोतिष्ठ चार्वंगि गिरिजे मां प्रबोधय ।\nअत्रांतरे शिवं ज्ञात्वा दैत्यमायाविमोहितम् ४१।\nदेवतागणमध्यस्थो ह्यंतरिक्षादुपागमत् ।\nविलपंतमुवाचेदमदृश्यः कमलासनः ४२।\nब्रह्मोवाच-\nत्वं शोकमोहपितृमातृविवर्जितोऽसि दुःखं सुखं सुतकलत्ररिपुर्न चास्ति ।\nजातोऽसि नैव जनकेन जनिष्यमाणस्त्वं मन्यसे ऋषिगणैश्च कुतो विमोहः ४३।\nएकोऽसि नाथ बहुधा कृतविग्रहोऽसि सूर्यो यथा जलधिवीचिषु दृश्यमानः ।\nध्यानेन यांति यमिनस्तव पादमूलं रूपं परं दुरवबोधमवाच्यमेव ४४।\nनैषा प्रिया तव समानतया विपन्ना जालंधरेण रचितां जहि देव मायाम् ।\nसा पार्वती कमलकोशगता हि शंभो युद्धस्व वैरिनिवहं जहि पाहि चास्मान् ४५।\nश्रुत्वेति ब्रह्मणो वाक्यमवबुद्धो महेश्वरः ।\nज्ञात्वा तां दानवीमायां मुमोच महती शिलाम् ४६।\nतया जघान समरे दैत्यकोटिशतत्रयम् ।\nततो वृषभमारुह्य क्रोधेन महता नृप ४७।\nधनुः पिनाकं युद्धाय धूर्जटिर्जगृहे शरान् ।\nअथ मायापरित्यक्तं शर्वमालोक्य सिंधुजः ४८।\nसुरेशमोहनं मायाजालमत्यद्भुतं नृप ।\nअन्यदाविश्चकाराशु भृशं मायामहाबलम् ४९।\nजालंधरः कोटिभुजो बभूव वृक्षास्त्रशस्त्रैर्युयुधे वृषांकम् ।\nअथांतराले पृथिवीं चकार समुद्रसूनुर्गिरिधातुमंडिताम् 6.18.५०।\nदेवतायतनै रम्यैर्नानापुष्पसमाकुलैः ।\nमंडितां नृप भूमिं च चकारोदधिनंदनः ।\nनृत्यंति यत्राप्सरसो मेनकाद्या मनोहरा ५१।\nविस्मृत्य शंभुस्तदपास्यकार्मुकं सद्यः प्रतस्थे वृषभोपरि स्थितः ।\nवादित्रगीतैर्भुवि मोहितो भृशं दैत्येंद्रमायामय तांडवेन सः ५२।\nविमोहितं वीक्ष्य वृषस्थितं हरं नित्यं समुद्रः सह तांडवेन ।\nगीतेन वाद्येन च नृत्यलीलया ननाद रूपी तरसा विमोहितुम् ५३।\nजंतून्क्षिप्त्वोदधौ तांश्च सहस्रं स ततोत्सवः ।\nक्व च ता देवताः सर्वाः क्व नंदिप्रमुखा गणाः ५४।\nअपि त्वं माननीयोऽसि मोहितो दैत्यमायया ।\nकिमद्य शंभो भगवन्नुपेक्ष्यते उदीर्यचक्रं जठरस्थितं च ५५।\nवधाय चास्यैव कृतं महेश जालंधरं संहरते न चाजौ ।\nइति कृष्णस्य वचनात्तत्स्मृत्वात्मानमीश्वरम् ५६।\nआरुह्य वृषभं शीघ्रमाजगाम महारणम् ।\nतमागतं शिवं दृष्ट्वा सर्वसैन्यसमावृतः ५७।\nरुरोध समरे राजन्क्रुद्धो जालंधरोऽसुरः ।\nहरस्य कुपितस्यासीत्सृष्टिसंहारकारकम् ५८।\nरूपं तृतीयनेत्राग्नौ दानवाः शलभा यथा ।\nरुपं दृष्ट्वा भगवतो रौद्रज्वालामयं नृप ५९।\nशुंभादयस्तदा दैत्या राहुप्रभृतयश्च ये ।\nरुद्रं निरीक्ष्य संत्रस्ताः पातालं विविशुर्भयात् ६०।\nसेनाभटाननेकांश्च हतान्दृष्ट्वा महामृधे ।\nशुंभादीन्हतशेषांस्तान्दृष्ट्वात्मानं पलायितान् ६१।\nतदा जालंधरः संख्ये एको गिरिरिवस्थितः ।\nपरमार्थं रुद्ररूपं हृष्टः साक्षाद्विलोकयन् ६२।\nततो जालंधरः प्राह महादेवं प्रहस्य च ।\nरूपं संहर येन त्वं दहसे सचराचरम् ६३।\nशस्त्रेण कुरु संग्रामं त्यक्त्वा योगबलं निजम् ।\nइति जालंधरवचः श्रुत्वोवाच ततः शिवः ६४।\nवरं वरय दैत्येश प्रीतोऽस्मि तव कर्मणा ।\nईदृक्षमपि मद्रूपं दृष्ट्वा यन्निर्भयोऽधुना ६५।\nअपि ब्रह्मांडमखिलं मद्रूपस्यास्य दानव ।\nतेजसो वीक्षणेनालं तत्र त्वमसि निर्भयः ६६।\nनारद उवाच-\nइति शंभोः प्रसादं च मत्वा संसारनिस्पृहः ।\nजालंधरो हराद्वव्रे मुक्तिं सायुज्यतां पराम् ६७।\nश्रीमहादेव उवाच-।\nदिव्यं देहमिदं दैत्य भोगसिद्धियुतं तव ।\nवृंदा मनोहरं रम्यमिहस्थं कालमश्नुते ६८।\nमुहूर्तं परमात्मानं तमेकाकिनमव्ययम् ।\nअबुद्ध्वा त्यजसे मूर्ख कथं त्वं मुक्तिमिच्छसि ६९।\nवृंदा तव प्रिया राज्ञी हृता सा योगमायया ।\nब्रह्मस्वरूपं विज्ञाय प्राप्ता तत्परमं पदम् ७०।\nइदानीं दुर्ल्लभा सा च तत्पदं चैव दुर्ल्लभम् ।\nस्वर्गापवर्गयोर्मध्ये संसारे वरमाप्नुहि ७१।\nजालंधर उवाच-\nदेवमुक्तपदं लभ्यं कृतकृत्येन केनचित् ।\nइदानीं कृतकृत्योऽस्मि यत्त्वां पश्ये त्वया हतः ७२।\nशिव उवाच-\nमत्स्थानं परमं क्षेत्रं यदि त्वं गंतुमुत्सुकः ।\nतर्हि मां कोपयस्वाशु दैत्यं हत्वा दृढैः शरैः ७३।\nततोऽहं त्वां हनिष्यामि मत्स्थानं यास्यसेऽनघ ।\nमहेश्वरवचः श्रुत्वा प्राह जालंधरः शिवम् ७४।\nत्वयि सर्वजगत्पूज्ये पूर्वं न प्रहराम्यहम् ७५।\nनारद उवाच-\nएवमुक्तो जघानाशु सिंधुजं विशिखैः शिवः ।\nते शराः सिंधुपुत्रस्य देहलग्ना विभांति च ७६।\nयथा लोहगिरिप्रांते वेणवो वह्निदीपिताः ।\nजालंधरो हरस्यांगं पूरयामास मार्गणैः ७७।\nतैः शरैः शुशुभे रुद्रो यथा खं खेचराकुलम् ।\nजालंधरेशयोर्युद्धं तथा द्वंद्वमभून्नृप ७८।\nहरादन्येन हंतास्ति न सोढान्योऽर्णवात्मजात् ।\nगिरिकोटिसहस्रैस्तु तदा पृथ्वीपुटोद्धृतैः ७९।\nपूरयामास समरे सिंधुजः पार्वतीपतिम् ।\nततः शूलेन निहतो रुद्रेणोरसि दानवः ८०।\nनिःससार मुखात्तस्य ज्वरो जंभो भयंकरः ।\nस च वीरज्वरोनाम सिंहवक्त्रो नराकृतिः ८१।\nदैत्यदेहाद्विनिष्क्रांतं दृष्ट्वा सिंहमुखं ज्वरम् ।\nहुंकारमकरोद्घोरं शरभस्तत्र निर्ययौ ८२।\nशिवस्य निःसृतेनासौ शरभेण निपातितः ।\nअजेयं शंकरं दृष्ट्वा वृषभेंद्रेण संयुतम् ८३।\nआययौ वृषभाभ्याशे तरसा सागरात्मजः ।\nवृषं पुच्छे गृहीत्वा च भ्रामयामास चांबरे ८४।\nजालंधरो महाबाहुश्चिक्षेप हिमवद्गिरौ ।\nततस्त्रिशूलमत्युग्रं मुमोच गिरिजापतिः ८५।\nतद्धस्तेन गृहीत्वा च दैत्येशः शिवसन्निधौ ।\nरथारूढो धनुर्गृह्य कालकेदारमब्धिजः ८६।\nपूरयामास विशिखैः शिवमुर्वीतले स्थितम् ।\nउग्रः शस्त्राञ्छरान्छित्वा बाणै रथमचूर्णयत् ८७।\nदशयोजनविस्तीर्णं सारथ्यश्व समन्वितम् ।\nजालंरोऽपि विरथो अभ्यधावन्मृधे शिवम् ८८।\nतयोर्युद्धमभूद्घोरमद्भुतं लोमहर्षणम् ।\nतद्दृष्ट्वाऽकांडकल्पांत शंकया तत्र सुःसुराः ८९।\nसर्वास्त्रैस्तावदन्योन्यं जघ्नतुर्भीमविक्रमौ ।\nपद्भिः पृथ्वीं चालयंतौ कंपयंतौ नभः स्वनैः ९०।\nअथोत्कटं बलं दृष्ट्वा दानवेंद्रस्य शंकरः ।\nशस्त्रजालं जहाराशु योगमायाबलेन सः ९१।\nततः कोटिभुजो दैत्यो दंष्ट्रा भीषणलोचनः ।\nशस्त्रहीनोऽपि तरसा धावमानो हरं ययौ ९२।\nविशालकरबंधेन बबंध समरे शिवम् ।\nततस्तस्य कृपाणेन चिच्छेद करकाननम् ९३।\nसिंधुजेन भुजाक्रांतो रुद्रोभून्नीललोहितः ।\nलीलया योधयामास रणेऽसौ सिंधुनंदनः ९४।\nछिन्नहस्तोऽपि युयुधे स्वर्भानुः शिरसा यथा ।\nनियुद्धेन नदीसूनुस्तोषयामास शंकरम् ९५।\nपरितुष्टोऽब्रवीच्छंभुर्वरं वरय दुर्लभम् ।\nजालंधरेणसोऽप्युक्तस्त्वं मे देह्यात्मनः पदम् ९६।\nमम दोःशस्त्रहीनस्य नावज्ञां कर्तुमर्हसि ।\nशीघ्रं प्रयच्छ मे सिद्धिं नोचेत्त्वां संहराम्यहम् ९७।\nइत्युक्त्वा सभुजो भूत्वा जघ्ने तं मुष्टिनोरसि ।\nततः सुदर्शनं चक्रं पुरा यन्निर्मितं स्वयम् ९८।\nमुखादुद्गीर्य तद्धस्ते गृहीत्वा तोलयद्रुषा ।\nसूर्यकोटिसहस्राभं ग्रसंतं सचराचरम् ९९।\nतेन चक्रेण चिच्छेद शिरो जालंधरस्य च ।\nततस्तच्छीर्षमुत्प्लुत्य गगने शतयोजनम् 6.18.१००।\nदंष्ट्रा शतकरालास्यं स्वर्भूमिनयनं च यत् ।\nव्याघ्रगत्या ततो यातं सदनं ब्रह्मणो नृप १०१।\nभूयः स्वर्गे ततो दृष्ट्वा मृडः शीर्षमधावत ।\nस्रवत्तद्रुधिरं भूरि प्रकुर्वद्भैरवस्वनम् १०२।\nततो दिशः प्रणष्टास्ता गगनं विलयं गतम् ।\nन तेजसां प्रकाशोऽस्ति चचाल वसुधा भयात् १०३।\nआपतंतं जघानाशु रुद्रश्चक्रेण तच्छिरः ।\nद्विधा भूत्वाथ राजेंद्र पपात हिमवद्गिरौ १०४।\nततो जालंधरस्याशु शिरसः शकले किल ।\nविशतः सर्वभूतानां पश्यतां स्म वृषाकपौ १०५।\nतस्य कंठात्समुद्भूता दैत्याः शतसहस्रशः ।\nते हतास्तेन चक्रेण कपर्दिकरशालिना १०६।\nजालंधरकबंधं तन्ननर्त रुधिरारुणम् ।\nपुनः पुनः समुद्भूतास्तस्य कंठात्तु दानवाः १०७।\nपुनः पुनर्बलवता छिन्नाश्चक्रेण शंभुना ।\nमेदसा सिंधुपुत्रस्य पूरिता सकला मही १०८।\nमेदिनी मेदसैवैषा ख्यातिं प्राप्ता तु पार्थिव ।\nयत्र दैत्यवरस्यास्य शोणितं शैलतां गतम् १०९।\nकैलासस्योत्तरे भागे तत्राभूच्छोणितं पुरम् ।\nअथ मांसचयान्दृष्ट्वा सर्वतो व्याप्य तिष्ठतः ११०।\nतदा सस्मार देवेशश्चतुःषष्टिगणं रणे ।\nविज्ञानस्मरणाद्देव्यः संप्राप्ताः शंकरांतिकम् १११।\nकृतांजलिपुटाः प्रोचुः शिव किं करवामहे ११२।\nमहादेव उवाच-\nय एते दैत्यमांसस्य राशयो गिरिसन्निभाः ।\nभक्षयध्वं युताः शीघ्रं दत्तानुज्ञा मया तु वः ११३।\nब्राह्मी माहेश्वरी चैव कौमारी वैष्णवी तथा ।\nवाराही चैव माहेंद्री सर्वाः स्वगणशोभिताः ११४।\nएवं शंकरनिर्दिष्टा देव्यस्ता मांससंचयान् ।\nक्रूरेण चक्षुषालोक्य निन्युश्चादर्शनं क्षणात् ११५।\nअथ जालंधरवपुः क्षीणं क्रांतं तु शक्तिभिः ।\nताभिर्ग्रस्ते शरीरे तु तस्य देहाद्विनिःसृता ११६।\nप्रभासा शंकरं प्राप्ता जगामादर्शनं क्षणात् ।\nतत्तेजः सूर्यसंकाशं लयं प्राप्तं महेश्वरे ११७।\nएवं स विलयं प्राप्तः त्रिदिशारिस्त्रिलोचनात् ।\nवृणुध्वं च वरं सर्वाः प्रीतः प्राह महेश्वरः ११८।\nतदा ताः सर्वयोगिन्यः पप्रच्छुर्जगदीश्वरम् ।\nमर्त्यलोकेषु ये लोका भोगमोक्षवरेप्सवः ११९।\nपूजयिष्यंति ते नित्यं स्वगृहे योगिनीगणम् ।\nतत्तेषां वांछितं सर्वं सिध्यतां त्वत्प्रसादतः १२०।\nमहादेव उवाच-\nयः कश्चित्पूजयेन्नित्यं भक्तिभावसमन्वितः ।\nयुष्मद्गणं च तस्याहं वरदोऽस्मि धरातले १२१।\nमद्भक्तः केशवस्यापि द्वेष्टि यो योगिनीगणम् ।\nभैरवोऽहं तदा तस्य हरिष्ये सुकृतं कृतम् १२२।\nइति दत्तवरा हृष्टा योगिन्यो विभुना मृधे ।\nअत्रांतरे भवानीं तां सस्मार वृषभं हरः १२३।\nस्मृतमात्रा पार्वती सा वृषभश्चागमत्क्षणात् ।\nसखीगणसमायुक्ता संप्राप्ता हरवल्लभा १२४।\nसंत्यक्त्वा भ्रामरीं मूर्तिं हरस्यार्द्धं समारुहत् ।\nगिरिजासहितो राजन्महेशो मुमुदे ततः १२५।\nयोगिनीं प्रत्युवाचेदं पिबध्वं रुधिरं नृप ।\nजालंधरकबंधस्थं ताः श्रुत्वा जहृषुर्भृशम् १२६।\nमांसमेदोह्यसृक्पीत्वा योगिन्यो ननृतुर्मुदा ।\nततो हरः प्रसन्नोऽभूत्तासां क्रीडनवीक्षणात् १२७।\nस्वयं च भैरवं रूपं कृत्वा तन्मध्यगः पपौ ।\nतीक्ष्णदंष्ट्रा महाकायास्तदासन्योगिनी गणाः १२८।\nग्रसंतोऽद्यापि मांसानि काले चापि पिबंत्यसृक् ।\nतेन जालंधरो दैत्यो नोत्तिष्ठति रणे हतः १२९।\nततस्तत्र समाजग्मुर्ब्रह्माद्या देवतागणाः ।\nऋषयो मरुतो देवा स्तुवंति स्म महेश्वरम् १३०।\nदिशः प्रसेदुः सुरभिर्ववौ मरुद्दिवः प्रपेतुर्भुवि पुष्पवृष्टयः ।\nकृताभिषेकस्य च तस्य निःस्वनान्संनादिता दुंदुभयोऽपि चक्रिरे १३१।\nउपरि परिमलांधैः सुस्वरं संपतद्भिर्मधुकरनिकुरं बैरुह्यमाणाभरेण ।\nअविरलमधुधारासारसंसिक्तभूमिः सदसि सुरविमुक्ता प्रापतत्पुष्पवृष्टिः १३२।\nहते तदा सिंधुसुते हरेण नाराचघातैस्त्रिजगत्तदा बभौ ।\nप्रसूनवृष्टिर्ननृतुस्तदांगना जगुश्च यक्षाः सुरकिन्नराद्याः १३३।\nशंभुर्वैरिजयोत्थितेन यशसा स्फारांगकीर्तिर्गिरिं ।\nस्वं भेजे सुरसिद्धचारणगणैः संस्तूयमानः सदा ।\nगौरी चापि जगाम चाशु गिरितः श्वेतः ।\nसखीसंवृता संचक्रुस्त्वभिसेवनं सुमनसां वर्षेण देवांगना १३४।\nदेवोऽसौ करुणामयः सुरगणान्स्वे स्वे पदे स्थापयन्।\nप्रादादन्यदपि स्वकं वसु ततो ज्ञात्वा पतिं शंकरः ।\nकिं वक्तव्यमतः परं यदि भवेदीशानुकंपा परा ।\nकोऽयं वा त्रिदिवो धरातलमिदं स्यादात्मसात्सर्वतः १३५।\nदेवाः स्वराज्यमासाद्य यथापूर्वं चकाशिरे ।\nबुभुजुर्यज्ञभागांस्ते लोकपालत्वमाश्रिताः १३६।\nनारद उवाच-\nइति जालंधरस्योक्तं यथावदनुपूर्वशः ।\nचरितं लोकवीरस्य राजन्नत्यद्भुतं तव १३७।\nविष्णुस्त्यजति नाद्यापि क्षीराब्धिं यद्वशो नृप ।\nसर्वोऽपि भुंक्ते स्वं कर्म कर्म तद्विद्ध्यसंशयम् १३८।\nतुभ्यं दुःखनिरासाय प्रोक्तमाख्यानमुत्तमम् ।\nयावद्देहोस्ति कर्माणि सुखदुःखानि कर्मतः १३९।\nदेही भुंक्ते वशो राजन्त्राणं न ज्ञानतः परम् ।\nकृष्णादीनां देहबंधे सुखदुःखादि वर्तते १४०।\nतत्रेतरेषां किं वाच्यं ये वैराग्यपराङ्मुखाः ।\nज्ञात्वेदृशीं कर्मगतिं सर्वेभ्यो बलवत्तमाम् १४१।\nधीरो भव प्रतीक्षस्व शुभकर्मागमं पुनः ।\nशत्रून्जित्वा तु समये स्वं राज्यं पुनराप्स्यसि १४२।\nइतिहासमिमं श्रुत्वा न दुःखै परिभूयते ।\nधर्मार्थकाममोक्षाश्च यथावच्चात्र कीर्त्तिताः १४३।\nस्वर्ग्यं पापहरं पुण्यं शोकमोहविनाशनम् ।\nब्राह्मणो ज्ञानमाप्नोति राज्यं प्राप्नोति क्षत्रियः १४४।\nवैश्यश्च बह्वीं संपत्तिं श्रुत्वा शूद्रः सुखं लभेत् ।\nयो राजा भ्रष्टराज्योऽपि रतः सन्नेव सत्पथि १४५।\nस राज्यं पुनराप्नोति श्रवणान्नित्यमस्य तु ।\nआकर्ण्यैतत्सतां राजन्श्राव्यमन्यन्न रोचते १४६।\nकलं च कोकिलालापं रूक्षं ध्वांक्षरुतं यथा ।\nआख्यानमेतदनघं श्रुत्वा सज्जनहृत्प्रियः १४७।\nहिरण्यतिलवस्त्राद्यैर्धेनुभूमिप्रदानतः ।\nसंतोषयेद्वाचकं तु तस्मिंस्तुष्टे फलं लभेत् १४८।\nदेवताश्च प्रसीदेयुरर्चिते वाचके गुरौ ।\nअन्नदानानि दद्याच्च ब्राह्मणेभ्यः प्रपूजयेत् १४९।\nजायते विजयी नित्यं पुत्रपौत्रसमृद्धिमान् ।\nजायते विष्णुलोके यः शृणोत्याख्यानमुत्तमम् 6.18.१५०।\nइति व्याजेन भो भूप तुलस्युत्पत्तिकारणम् ।\nये शृण्वंति नरश्रेष्ठा न तेषां पातकं क्वचित् १५१।\nतुलसीमाहात्म्यमिदं पवित्रं पापनाशनम् ।\nश्रुत्वा तु लभते मोक्षमुक्त्वा चैव न संशयः १५२।\nस्वगृहे रोपिता चैव तुलसी पापनाशिनी ।\nदर्शनाद्ब्रह्महत्यापि नश्यते नात्र संशयः १५३।\nकार्तिके चैव माघे तु तुलस्या पूजयेद्धरिम् ।\nवैशाखे तु विशेषेण पूजनं च हरेः स्मृतम् १५४।\nएकेनैव प्रदक्षिणेन सकलं पापं गतं वै सदा ये शूद्रा ।\nभुवि संति दाननिरताः कालेन शुद्धिं गताः ।\nतेपि स्युः सुरपूजनार्हतनवः पापाच्च दूरं गताः ये वै।\nविष्णुजनाश्च दुर्लभतरा ह्यस्मिन्कलौ सांप्रतम् १५५।\nइति श्रीपाद्मे महापुराणे पंचपंचाशतसहस्रसंहितायां उत्तरखंडे जालंधरोपाख्याने श्रीजालंधरवधमहोत्सवोनामाष्टादशोऽध्यायः १८।"
  }
]
[
  {
    "text": "श्रीकृष्ण उवाच-\nमाहात्म्यं विजयायाश्च श्रुतं कृष्ण महत्फलम् ।\nफाल्गुनस्यार्जुने पक्षे यन्नाम्नी तां वदाधुना १।\nश्रीकृष्ण उवाच-।\nधर्मपुत्र महाभाग शृणु वक्ष्यामितेऽधुना ।\nयोक्ता पृष्टेन मांधात्रा वसिष्ठेन महात्मना २।\nफाल्गुनस्य विशेषेण विशेषः कथितो नृप ।\nआमलकीव्रतं पुण्यं विष्णुलोकफलप्रदम् ३।\nआमलक्यास्तले गत्वा जागरं तत्र कारयेत् ।\nकृत्वा जागरणं रात्रौ गोसहस्रफलं लभेत् ४।\nमांधातोवाच -\nआमलकी कदा ह्येषा उत्पन्ना द्विजसत्तम ।\nएतत्सर्वं ममाचक्ष्व परं कौतूहलं हि मे ५।\nकस्मादियं पवित्रा च कस्मात्पापप्रणाशिनी ।\nकस्माज्जागरणं कृत्वा गोसहस्रफलं लभेत् ६।\nवसिष्ठ उवाच-\nकथयामि महाभाग यथेयमभवत्क्षितौ ।\nआमलकी महावृक्षः सर्वपापप्रणाशनः ७।\nएकार्णवे पुरा जाते नष्टे स्थावरजंगमे ।\nनष्टे देवासुरगणे प्रणष्टोरगराक्षसे ८।\nतत्र देवादिदेवेशः परमात्मा सनातनः ।\nजगाम ब्रह्मपरममात्मनः पदमव्ययम् ९।\nततोऽस्य जाग्रतो ब्रह्ममुखाच्छशिसमप्रभः ।\nष्ठीवनाद्बिंदुरुत्पन्नः स भूमौ निपपात ह १०।\nतस्माद्बिंदोः समुत्पन्नः स्वयं धात्री नगो महान् ।\nशाखाप्रशाखाबहुलः फलभारेण नामितः ११।\nसर्वेषां चैव वृक्षाणामादिरोहः प्रकीर्तितः ।\nब्रह्मणाथ ततः पश्चात्संसृष्टाश्च इमाः प्रजाः १२।\nदेवदानवगंधर्वयक्षराक्षसपन्नगान् ।\nअसृजद्भगवान्देवो महर्षींश्च तथामलान् १३।\nआजग्मुस्तत्र देवास्ते यत्र धात्री हरिप्रिया ।\nतां दृष्ट्वा ते महाभाग परं विस्मयमागताः १४।\nन जानीम इमं वृक्षं चिंतयंतोऽभिसंस्थिताः ।\nएवं चिंतयतां तेषां वागुवाचाशरीरिणी १५।\nआमलकी नगो ह्येष प्रवरो वैष्णवो मतः ।\nअस्य संस्मरणादेव लभेद्गोदानजं फलम् १६।\nस्पर्शनाद्द्विगुणं पुण्यं त्रिगुणं धारणात्तथा ।\nतस्मात्सर्वप्रयत्नेन सेव्या आमलकी सदा १७।\nसर्वपापहरा प्रोक्ता वैष्णवी पापनाशिनी ।\nतस्या मूले स्थितो विष्णुस्तदूर्ध्वे च पितामहः १८।\nस्कंधे च भगवान्रुद्रः संस्थितः परमेश्वरः ।\nशाखासु मुनयः सर्वे प्रशाखासु च देवताः १९।\nपर्णेषु चासते देवाः पुष्पेषु मरुतस्तथा ।\nप्रजानां पतयः सर्वे फलेष्वेव व्यवस्थिताः २०।\nसर्वदेवमयी ह्येषा धात्री च कथिता मया ।\nतस्मात्पूज्यतमा ह्येषा विष्णुभक्तिपरायणैः २१।\nऋषय ऊचुः -\nको भवान्न हि जानीमः कस्मात्कारणतां गतः ।\nदेवो वा यदि वा चान्यः कथयस्व यथातथम् २२।\nवागुवाच -\nयः कर्ता सर्वभूतानां भुवनानां च सर्वशः ।\nविस्मितान्विदुषः प्रेक्ष्य सोऽहं विष्णुः सनातनः २३।\nतच्छ्रुत्वा देवदेवस्य भाषितं ब्रह्मणः सुताः ।\nअनादिनिधनं देवं स्तोतुं तत्र प्रचक्रमुः २४।\nनमो भूतात्मभूताय आत्मने परमात्मने ।\nअच्युताय नमो नित्यमनंताय नमो नमः २५।\nदामोदराय कवये यज्ञेशाय नमो नमः ।\nएवं स्तुतस्तु ऋषिभिस्तुतोष भगवान्हरिः २६।\nप्रत्युवाच महर्षींस्तानभीष्टं किं ददामि वः ।\nऋषय ऊचुः\nयदि तुष्टोऽसि भगवन्नस्माकं हितकाम्यया २७।\nव्रतं किंचित्समाख्याहि स्वर्गमोक्षफलप्रदम् ।\nधनधान्यप्रदं पुण्यमात्मनस्तुष्टिकारकम् २८।\nअल्पायासं बहुफलं व्रतानामुत्तमं व्रतम् ।\nकृतेन येन देवेश विष्णुलोके महीयते २९।\nविष्णुरुवाच-\nफाल्गुने शुक्लपक्षे तु पुष्येण द्वादशी यदि ।\nभवेत्सा च महापुण्या महापातकनाशिनी ३०।\nविशेषस्तत्र कर्त्तव्यः शृणुध्वं द्विजसत्तमाः ।\nआमलकीं च संप्राप्य जागरं तत्र कारयेत् ३१।\nसर्वपापविनिर्मुक्तो गोसहस्रफलं लभेत् ।\nएतद्वः कथितं विप्रा व्रतानां व्रतमुत्तमम् ।\nअर्चयित्वाच्युतं तस्यां विष्णुलोकान्न मुच्यते ३२।\nऋषय ऊचुः -\nव्रतस्यास्य विधिं ब्रूहि परिपूर्णं कथं भवेत् ।\nके मंत्राः के नमस्काराः देवता का प्रकीर्तिता ३३।\nकथं दानं कथं स्नानं कश्च पूजाविधिः स्मृतः ।\nअर्घार्चनस्य मंत्रं तु कथयस्व यथातथम् ३४।\nविष्णुरुवाच-\nश्रूयतां यो विधिः सम्यग्व्रतस्यास्य द्विजर्षभाः ।\nएकादश्यां निराहारः स्थित्वा चैव परेऽहनि ३५।\nभोक्ष्येऽहं पुंडरीकाक्ष शरणं मे भवाच्युत ।\nइति कृत्वा तु नियमं दंतधावनपूर्वकम् ३६।\nनालपेत्पतितांश्चौरांस्तथा पाषंडिनो नरान् ।\nदुर्वृत्तान्भिन्नमर्यादान्गुरुदारप्रधर्षकान् ३७।\nअपराह्णे ततः स्नानं विधिना कारयेद्बुधः ।\nनद्यां तडागे कूपे वा गृहे वा नियतात्मवान् ३८।\nमृत्तिकालंभनं पूर्वं ततः स्नानं च कारयेत् ।\nअश्वक्रांते रथक्रांते विष्णुक्रांते वसुंधरे ३९।\nमृत्तिके हर मे पापं यन्मया दुष्कृतं कृतम् ४०। इति मृत्तिकामंत्रः ।\nत्वमंबु सर्वभूतानां जीवनं तनुरक्षकम् ।\nस्वेदजोद्भिज्जजातीनां रसानां पतये नमः ४१।\nस्नातोऽहं सर्वतीर्थेषु ह्रदप्रस्रवणेषु च ।\nनदीषु देवखातेषु इदं स्नानं तु मे भवेत् ४२। इति स्नानमंत्रः ।\nजामदग्न्यं मुनिं चैव कारयित्वा हिरण्मयम् ।\nमाषकस्य सुवर्णस्य तदर्द्धार्द्धेन वा पुनः ४३।\nगृहमागत्य पूजायाः पूजाहोमं तु कारयेत् ।\nततश्चामलकीं गच्छेत्सर्वोपस्करसंयुतः ४४।\nआमलकीं ततो गत्वा परिशोध्य समंततः ।\nस्थापयेत्सततं कुंभमव्रणं मंत्रपूर्वकम् ४५।\nपंचरत्नसमोपेतं दिव्यगंधाधिवासितम् ।\nछत्रोपानद्युगोपेतं सितचंदनचर्चितम् ४६।\nस्रग्दामलंबितग्रीवं सर्वधूपविधूपितम् ।\nदीपमालाकुलं कुर्यात्सर्वतः सुमनोहरम् ४७।\nतस्योपरि न्यसेत्पात्रं दिव्यलाजैः प्रपूरितम् ।\nपात्रोपरि न्यसेद्देवं जामदग्न्यं महाप्रभम् ४८।\nविशोकाय नमः पादौ जानुनी विश्वरूपिणे ।\nउग्राय च ततोऽप्यूरू कटी दामोदराय च ४९।\nउदरं पद्मनाभाय उरः श्रीवत्सधारिणे ।\nचक्रिणे वामबाहुं च दक्षिणं गदिने नमः 6.45.५०।\nवैकुंठाय नमः कंठमास्यं यज्ञमुखाय वै ।\nनासां विशोकनिधये वासुदेवाय चाक्षिणी ५१।\nललाटं वामनायेति रामायेति भ्रुवौ नमः ।\nसर्वात्मने तु तच्छीर्षं नम इत्यभिपूजयेत् ५२। इति पूजामंत्रः ।\nततो देवाधिदेवाय अर्घं चैव प्रदापयेत् ।\nफलेन चैव शुभ्रेण भक्तियुक्तेन चेतसा ५३।\nततो जागरणं कुर्याद्भक्तियुक्तेन चेतसा ।\nनृत्यैर्गीतैश्च वादित्रैर्द्धर्माख्यानैः स्तवैरपि ५४।\nवैष्णवैश्च तथाख्यानैः क्षपयेत्सर्वशर्वरीम् ।\nप्रदक्षिणां ततः कुर्याद्धात्र्या वै विष्णुनामभिः ५५।\nअष्टाधिकं शतं चैव अष्टाविंशतिरेव वा ।\nततः प्रभाते समये कृत्वा नीराजनं हरेः ५६।\nब्राह्मणं पूजयित्वा तु सर्वं तस्मै निवेदयेत् ।\nजामदग्न्य घटे तत्र वस्त्रयुग्ममुपानहौ ५७।\nजामदग्न्यस्वरूपेण प्रीयतां मम केशवः ।\nततश्चामलकीं स्पृष्ट्वा कृत्वा चैव प्रदक्षिणाम् ५८।\nस्नानं कृत्वा विधानेन ब्राह्मणान्भोजयेत्ततः ।\nततश्च स्वयमश्नीयात्कुटुंबेन समावृतः ५९।\nएवं कृतेन यत्पुण्यं तत्सर्वं कथयामि ते ।\nसर्वतीर्थेषु यत्पुण्यं सर्वदानेषु यत्फलम् ६०।\nसर्वयज्ञाधिकं चैव लभते नात्र संशयः ।\nएतद्वः सर्वमाख्यातं व्रतानामुत्तमं व्रतम् ६१।\nएतावदुक्त्वा देवेशस्तत्रैवांतरधीयत ।\nते चापि ऋषयः सर्वे चक्रुः सर्वमशेषतः ६२।\nतथा त्वमपि राजेन्द्र कर्तुमर्हसि सत्तम ।\nव्रतमेतद्दुराधर्षं सर्वपापप्रमोचनम् ६३।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे फाल्गुनशुक्लामलक्येकादशीनाम पंचचत्वारिंशोऽध्यायः४५।"
  }
]
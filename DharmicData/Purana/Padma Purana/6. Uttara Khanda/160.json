[
  {
    "text": "महादेव उवाच।\nअस्मात्तीर्थात्परं तीर्थं तीर्थराजेति विश्रुतम् ।\nसप्तनद्यो वहंत्यत्र चंदनोदकमिश्रितम् १।\nअन्यतीर्थाच्छतगुणं स्नानं चात्र विशिष्यते ।\nदेवानां प्रवरो देवो यत्रास्ते वामनः स्वयम् २।\nद्वादश्यां माघमासस्य दद्याद्यस्तिलधेनुकम् ।\nविमुक्तः सर्वपापेभ्यः कुलानां तारयेच्छतम् ३।\nपानीयमप्यत्र तिलैर्विमिश्रं दद्यात्पितृभ्यः प्रयतो मनुष्यः ।\nश्राद्धं कृतं तेन समाः सहस्रं रहस्यमेतत्पितरो वदंति ४।\nतीर्थेऽस्मिन्भोजयेद्यो वै ब्राह्मणान्गुडपायसैः ।\nएकस्मिन्भोजिते विप्रे सहस्रं भोजितं भवेत् ५।"
  }
]
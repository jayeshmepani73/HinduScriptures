[
  {
    "text": "पार्वत्युवाच-\nसर्वेषां चैव मासानां विधिं ब्रूहि महेश्वर ।\nमहोत्सवः प्रकर्त्तव्यः को विधिस्तत्र संमतः १।\nको देवः पूजनं कस्य महिमा कीदृशो भवेत् ।\nकस्यां तिथौ प्रकर्त्तव्यं तन्मे वद सुरेश्वर २।\nमासं प्रति किमुक्तं च वैष्णवान्पुण्यकर्मणः ।\nधन्याहं कृतकृत्याहं सुभगाहं धरातले ।\nविष्णोः कथां शृणोमीति दर्शनात्स्पर्शनात्तव ३।\nशिव उवाच-\nउत्सवानां विधिं ब्रूमो मासं प्रति तवानघे ।\nयानाकर्ण्य पुनर्देवि गीतवादित्र हर्षिता ४।\nतत्रादौ च सिते पक्षे चैत्रमासे सुशोभने ।\nएकादश्यां विशेषेण दोलारूढं प्रपूजयेत् ५।\nकुर्याद्भक्त्या सदा देवि उत्सवं विधिपूर्वकम् ।\nदोलारूढं प्रपश्यंति कृष्णं कलिमलापहम् ६।\nअपराधसहस्रैस्तु मुक्तास्ते नगनंदिनि ।\nतावत्तिष्ठंति पापानि कोटिजन्मकृतान्यपि ७।\nयावन्नांदोलयेद्देवं विश्वेशं विश्वनायकम् ।\nकलौ वै ये प्रपश्यंति दोलारूढं जनार्दनम् ८।\nगोघ्नादिकाः प्रमुच्यंते का कथा इतरेष्वपि ।\nदोलोत्सवे प्रहृष्टास्तु रुद्रेण सहिताः सुराः ९।\nकुर्वंति प्रांगणे नृत्यं गीतवाद्यं च हर्षिताः ।\nऋषयो गणगंधर्वा रंभाद्यप्सरसां गणाः १०।\nवासुकिप्रमुखा नागास्तथा देवाः सुरेश्वराः ।\nदोलायां च समायांति विष्णुदर्शनलालसाः ११।\nदोलायात्रानिमित्तं तु दोलाह्ने मधुमाधवे ।\nभूतानि संति भूपृष्ठे ये केचिद्देवयोनयः १२।\nसमायांति महादेवि कृष्णे दोलास्थिते ध्रुवम् ।\nविष्णुं दोलास्थितं दृष्ट्वा त्रैलोक्यस्योत्सवो भवेत् १३।\nतस्मात्कार्यशतं त्यक्त्वा दोलाह्ने उत्सवं कुरु ।\nप्रह्लादस्तु समायाति विष्णुर्दोलाधिरोहणम् १४।\nकुरुते च महादेवि वरदं तमनुस्मरन् ।\nदोलास्थितस्य कृष्णस्य ये कुर्वंति प्रजागरम् १५।\nसर्वपुण्यफलप्राप्तिर्निमेषैकेन जायते ।\nदोलायां संस्थितं विष्णुं पश्यंति मधुमाधवे १६।\nक्रीडंति विष्णुना सार्द्धं देवदेवेन वंदिताः ।\nदक्षिणाभिमुखं देवं दोलारूढं सुरेश्वरि १७।\nसकृद्दृष्ट्वा तु गोविंदं मुच्यते ब्रह्महत्यया ।\nॐ दोलारूढाय विद्महे माधवाय च धीमहि ।\nतन्नो देवः प्रचोदयात् १८ इदं गायत्र्या पूजनम् ।\nमाधवाय गोविंदाय श्रीकंठाय नमोनमः ।\nपूजनं मंत्रपूर्वं च कर्तव्यं विधिपूर्वकम् १९।\nगुरवे दक्षिणां दद्याद्यथाशक्त्या समाहितः ।\nगायन्विष्णोः सदा भक्त्या परिपूर्णं ततो भवेत् २०।\nकिमन्यद्बहुनोक्तेन भूयो भूयो वरानने ।\nदोलायां संस्थितो विष्णुः सर्वपापापहारकः २१।\nपूजितो यैर्नरैः सम्यक्सदा सर्वं ददाति च ।\nयत्र देवाः सगंधर्वाः किन्नरा ऋषयस्तथा २२।\nआयांति बहुधा तत्र दोलारूढे न संशयः २३।\nॐ नमो भगवते वासुदेवायेति मंत्रेण पूजनं तत्र कारयेत् ।\nषोडशोपचारैः पूजा च कर्तव्या विधिपूर्वकम् ।\nधर्मार्थमुख्या ये कामास्ते सर्वे प्राप्नुयुर्ध्रुवम् २४।\nअंगन्यासं करन्यासं न्यासं शारीरकं च यत् ।\nतत्सर्वं तु प्रकर्त्तव्यं मंत्रेणानेन सुव्रत २५।\nआगमोक्तेन मंत्रेण कर्त्तव्यो हि महोत्सवः ।\nश्रीलक्ष्म्यासहितं देवं दोलायां च प्रकल्पयेत् २६।\nदेवाग्रे वैष्णवाः स्थाप्या नारदाद्याः सुरर्षयः ।\nविष्वक्सेनादिका भक्ता स्थाप्यास्ते ह्यग्रतः सदा २७।\nपंचवादित्रनिर्घोषैः कुर्यादारार्तिकं बुधः ।\nयामे यामे तथा देवि पूजनीयः प्रयत्नतः २८।\nनालिकेरैस्तथा शुभ्रैः कदलैर्वा तथा पुनः ।\nअर्घं दद्यात्ततो देवि पूजनीयः प्रयत्नतः २९।\nदेवदेव जगन्नाथ शंखचक्रगदाधर ।\nअर्घं गृहाण मे देव कृपां कुरु ममोपरि ३०।\nतच्छेषं वैष्णवानां तु दद्यात्प्राच्छादिकं पुनः ।\nवादनं नर्त्तनं तत्र कर्त्तव्यं वैष्णवैर्नरैः ३१।\nआंदोलनं ततः सर्वैः कर्त्तव्यं च विशेषतः ।\nपृथिव्यां यानि तीर्थानि क्षेत्राणि च सुरेश्वरि ३२।\nसर्वान्येतानि वै तत्र द्रष्टुमायांति तद्दिने ।\nएवं ज्ञात्वा सदा देवि कर्त्तव्यः सोत्सवो महान् ३३।\nब्राह्मणाः क्षत्रिया वैश्याः शूद्रा याश्चान्यजातयः ।\nशंखचक्रगदाधारा ज्ञातव्या नगनंदिनि ३४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वर-संवादे दोलामहोत्सवोनाम त्र्यशीतितमोऽध्यायः ८३।"
  }
]
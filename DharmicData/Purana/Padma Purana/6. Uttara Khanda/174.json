[
  {
    "text": "महादेव उवाच।\nशृणु देवि प्रवक्ष्यामि व्रतं त्रैलोक्यदुर्लभम् ।\nयं श्रुत्वा मुच्यते लोको ब्रह्महत्यादिपातकात् १।\nउत्पतिः स्वप्रकाशस्य भक्तानां सुखहेतवे ।\nतिथिर्वापि समासो वै संजातः पुण्यकारकः २।\nयस्य नाम गृणन्देवि मुक्तिं लभति शाश्वतीम् ।\nस एव परमात्मा च कारणानां च कारणम् ३।\nविश्वात्मा विश्वरूपी च सर्वेषां भगवान्प्रभुः ।\nद्वादशार्का धृता येन नृसिंहेन महात्मना ।\nस एव प्रकटीजातो भक्तानां शमभीप्सया ४।\nपार्वत्युवाच।\nअवतारा ह्यसंख्याताः कथिताः सुरसत्तम ।\nनृसिंहाख्यं परं धाम वद विश्वेश्वर प्रभो ।\nयेन विज्ञानमात्रेण सुख लोकमवाप्नुयात् ५।\nमहादेव उवाच।\nहिरण्यकशिपुं हत्वा देवदेवं जगद्गुरुम् ।\nसुखासीनं तदुत्संगे स्थितो वचनमब्रवीत् ६।\nप्रह्लादो ज्ञानिनां श्रेष्ठः पितॄहंतारमुत्तमम् ७।\nप्रह्लाद उवाच।\nनमस्ते भगवन्विष्णो नृसिंहाद्भुतरूपिणे ।\nत्वद्भक्तोहं सुरश्रेष्ठ त्वां पृच्छामि च तत्वतः ८।\nस्वामिंस्त्वयि ममाभिन्ना भक्तिर्जाता ह्यनेकधा ।\nकथं तेऽहं प्रियो जातः कारणं वद मे प्रभो ९।\nनृसिंह उवाच।\nकथयामि महाप्राज्ञ शृणुष्वैकाग्रमानसः ।\nभक्तेर्यत्कारणं वत्स प्रियत्वस्य च यत्पुनः १०।\nपुरा कस्य द्विजस्यापि जातस्त्वं नाप्यधीतवान् ।\nनाम्ना तु वसुदेवो हि वेश्यायामति लंपटः ११।\nतस्मिन्जन्मनि नैवं च चकार सुकृतं कियत् ।\nभुक्त्वा मधु घृतं चैव वेश्यासंगमलालसः १२।\nमद्व्रतस्य प्रभावेन भक्तिर्जाता तवानघ ।\nप्रह्लादोवाच।\nविस्तराद्वद देवेश कस्य पुत्रस्य किं व्रतम् १३।\nवेश्यायां वर्तमानेन कथंचिद्धि कृतं मया ।\nममोपरि कृपां कृत्वा सर्वं कथय सांप्रतम् १४।\nनृसिंह उवाच।\nसृष्ट्यर्थं तु पुरा ब्रह्मा चक्रे ह्येतदनुत्तमम् ।\nमद्व्रतस्य प्रभावेन निर्मितं सचराचरम् १५।\nईश्वरेण व्रतं चीर्णं वधार्थं त्रिपुरस्यच ।\nव्रतस्यास्यप्रभावेन त्रिपुरस्तु निपातितः १६।\nअन्यैश्च बहुभिर्देवैरृषिभिश्च पुरातनैः ।\nराजभिश्च महाप्राज्ञैर्विहितं व्रतमुत्तमम् १७।\nव्रतस्यास्य प्रभावेन सर्वे सिद्धिमवाप्नुयुः ।\nमम ते वै प्रिया जाता दिवि भोगाननेकशः १८।\nभुक्त्वा मयि विलीनास्तु प्रह्लाद त्वं विशस्व माम् ।\nकार्यार्थमवतारस्ते मच्छरीरत्पृथग्यतः १९।\nन तेषां पुनरावृत्तिर्महाकल्पशतैरपि ।\nदरिद्रो लभते लक्ष्मीं धनदस्य च यादृशी २०।\nततः कामी लभेत्कामं राज्यार्थी राज्यमुत्तमम् ।\nआयुष्कामो लभेदायुर्यादृशं च शिवस्य हि २१।\nअवैधव्यकरं स्त्रीणां पुत्रदं भाग्यदं तथा ।\nधनधान्यकरं चैव तथाशोकविनाशनम् २२।\nस्त्रियो वा पुरुषा वापि कुर्वंति व्रतमुत्तमम् ।\nतेभ्यो ददाम्यहं सौख्यं भुक्ति मुक्ति फलं तथा २३।\nबहुनोक्तेन किं वत्स व्रतस्यास्य फलस्य हि ।\nमद्व्रतस्य फलं वक्तुं नाहं शक्तो न शंकरः २४।\nप्रह्लाद उवाच।\nभगवंस्त्वत्प्रसादेन श्रुतं व्रतमनुत्तमम् ।\nव्रतस्यास्य फलं श्रोतुं त्वयि मे भक्ति कारणम् २५।\nअधुना श्रोतुमिच्छामि व्रतस्यास्य विधिं परम् ।\nकस्मिन्मासे भवेदेव कस्मिंश्चिद्वासरे प्रभो २६।\nएतद्विस्तरतो देव वक्तुमर्हसि सांप्रतम् ।\nविधिना येन वै स्वामिन्समग्रफलभाग्भवेत् २७।\nनृसिंह उवाच।\nप्रह्लाद वत्स भद्रं ते शृणुष्वैकमना व्रतम् ।\nवैशाखेसित पक्षे तु चतुर्दश्यां समाचरेत् २८।\nममाविर्भावसंयुक्तं मम संतुष्टिकारणम् ।\nशृणु पुत्र ममोत्पत्तिं भक्तानां सुखहेतवे २९।\nपश्चिमायां दिशायां च संजातं कारणांतरात् ।\nमौलिस्तानमिदं क्षेत्रं पवित्रं पापनाशनम् ३०।\nतस्मिन्क्षेत्रे तु विख्यातो ब्राह्मणो वेदपारगः ।\nहारीत इति नाम्ना च ज्ञानध्यानपरायणः ३१।\nतस्य स्त्री तु महापुण्या सतीरूपा सदा प्रभो ।\nलीलावती तु नाम्ना च भर्तुर्वशपरा सदा ३२।\nताभ्यां तपो महत्तप्तं कालं बहुतरं सुत ।\nएकविंशयुगाश्चैव यातास्तत्र न संशयः ।\nतस्मिन्क्षेत्रे तु वै ताभ्यां प्रत्यक्षो वाभवत्तदा ३३।\nनृसिंह उवाच।\nयं यं वांछयसे ब्रह्मंस्तं ददामि न संशयः ।\nताभ्यामुक्तं तदा तस्मै दीयते चेद्वरो मम ३४।\nत्वादृशो मम पुत्रस्तु ह्यधुनैव भवत्विति ।\nमयोक्तं तु तदा वत्स पुत्रोऽहं ते न संशयः ३५।\nविश्वकर्मा ह्यहं साक्षात्परमात्मा परात्परः ।\nउदरेऽहं न वत्स्यामि यतोऽहं वै सनातनः ३६।\nहारीतेन तदा चोक्तं भवत्वेवं न संशयः ।\nतदाप्रभृति वै क्षेत्रे स्थितोऽहं भक्तकारणात् ३७।\nअत्रागत्य प्रकुर्वीत दर्शनं भक्तसत्तमः ।\nतस्याहं सकलां बाधां नाशयामि निरंतरम् ३८।\nएतस्मात्कारणाच्चैव व्रतं वै विधिपूर्वकम् ।\nये कुर्वंति नरश्रेष्ठा न तेषां विद्यते भयम् ३९।\nबालरूपमयं ध्यात्वा ताभ्यां सह विशेषतः ।\nपूजनं कुरुते रात्रौ स वै नारायणो भवेत् ४०।\nचतुर्भुजं महादंष्ट्रं कालरूपं दुरासदम् ।\nसूर्यकोटिप्रतीकाशं यमकोटिदुरासदम् ।\nसिंहवच्च मुखं यस्य नरवच्चांगसंयुतम् ४१।\nश्रीनृसिंहं दिव्यसिंहं कालरूपं भजेत्सदा ।\nएवं ज्ञात्वा विशेषेण यः स्थानं मामकं व्रजेत् ४२।\nव्रतं पवित्रं परमं श्रीकदंब प्रदं महत् ।\nअंते मुक्तिप्रदं चैव भक्तानां च न संशयः ४३।\nयेन वै क्रियमाणेन सहस्रद्वादशी फलम् ।\nस्वाती नक्षत्र संयोगे शनिवारे तु मद्व्रतम् ४४।\nसिद्धियोगस्य संयोगे वणिजे करणे तथा ।\nयोगैः सर्वैश्च संयोगं हत्याकोटि विनाशनम् ४५।\nएतदन्यतरैर्योगे मद्दिनं पापनाशनम् ।\nविज्ञाय मद्दिनं यस्तु लंघयेत्स तु पापकृत् ४६।\nअकर्त्ता नरकं याति यावच्चंद्र दिवाकरौ ।\nप्राप्ते मम दिने वत्स दंतधावनपूर्वकम् ४७।\nममाग्रे व्रतसंकल्पं मद्भक्तो विजितेंद्रियः ।\nअद्याहं ते विधास्यामि व्रतं निर्विघ्नतां नय ४८।\nव्रतस्थेन न कर्त्तव्यं दुष्टसंभाषणादिकम् ।\nततो मध्याह्नसमये नद्यादौ विमले जले ४९।\nगृहे वा देवखाते वा तडागे वाथ शोभने ।\nवैदिकेन तु मंत्रेण स्नानं कुर्याद्विचक्षणः 6.174.५०।\nमृत्तिका गोमयेनैव तथा धात्रीफलेन च ।\nतिलैश्च विधिवत्स्नायात्सर्वपापौघ शांतये ५१।\nपरिधाय शुभे वस्त्रे नित्यकर्म समारभेत् ।\nततो गृहं विलिप्याथ कुर्यादष्टदलं शुभम् ५२।\nकलशं तत्र संस्थाप्य ताम्रंत्रसमन्वितम् ।\nतस्योपरि न्यसेत्पात्रं तंडुलैः परिपूरितम् ५३।\nहैमीं च तत्र मन्मूर्ति स्थाप्य लक्ष्म्या समन्विताम् ।\nनिर्माय शक्त्या स्वर्णेन स्नाप्य पंचामृतैस्ततः ५४।\nततो ब्राह्मणमाहूय आचार्यं नातिलोलुपम् ।\nशास्त्रज्ञमग्रतः कृत्वा ततो देवं समर्चयेत् ५५।\nमंडपं कारयेत्तत्र पुष्पस्तबक शोभितम् ।\nऋतुकालोद्भवैः पुष्पैः पूज्योऽहं च यथाविधि ५६।\nउपचारैः षोडशभिर्मंत्रैर्नियमैश्च यः ।\nततः पौराणिकैर्मंत्रैः पूजनीयो विशेषतः ५७।\nचंदनं च सकर्पूरं घनकुंकुममिश्रितम् ।\nकालोद्भवानि पुष्पाणि तथा तुलसीदलानि च ५८।\nश्रीनृसिंहाय यो दद्यात्स मुक्तो नात्र संशयः ।\nकृष्णागुरुमयं धूपं सर्वदा हरिवल्लभम् ५९।\nहरये गुरवे दद्यात्सर्वकामार्थसिद्धये ।\nमहादीपः प्रकर्त्तव्यो ह्यज्ञानध्वांत नाशनः ।\nमहानीराजनं कुर्याद्घंटानाद पुरःसरम् ६०।\nनैवेद्यं शर्करां चापि भक्ष्यभौज्यसमन्वितम् ।\nददामि ते रमाकांत सर्वपापक्षयं कुरु ६१।\nनैवेद्य मंत्र।\nनृसिंहाच्युत देवेश तव जन्मदिने शुभे ।\nउपवासं करिष्यामि सर्वभोगविवर्जितः ६२।\nतेन प्रीतो भव स्वामिन्पापं जन्म निराकुरु ।\nरात्रौ जागरणं कार्यं गीतवादित्र निःस्वनैः ६३।\nपुराणपठनं नित्यं श्रीनृसिंकथाश्रयम् ।\nततः प्रभातसमये स्नानं कृत्वा ह्यनंतरम् ६४।\nपूर्वोक्तेन विधानेन पूजयेन्मां प्रतर्पयन् ।\nवैष्णवं कारयेच्छ्राद्धं मदग्रे स्वस्थमानसः ६५।\nततो दानानि देयानि वक्ष्यमाणानि यान्युत ।\nपात्रेभ्यः स द्विजेभ्यो हि लोकद्वय जिगीषया ६६।\nसहस्वर्णमयो देवो मम संतोषकारकः ।\nगोभूतिलहिरण्यादि प्रददाति द्विजातये ६७।\nशय्या सतूलिका देया सप्तधान्यसमन्विता ।\nअन्यानि च यथाशक्त्या देयानि निजशक्तितः ६८।\nवित्तशाठ्यं न कुर्वीत यथोक्तफलकांक्षया ।\nब्राह्मणान्भोजयेत्पश्चात्तेभ्यो दद्यात्सुदक्षिणाम् ६९।\nनिर्धनैरपि कर्त्तव्यं देयं शक्त्यनुसारतः ।\nसर्वेषामेव वर्णानामधिकारोऽस्ति मद्व्रते ।\nमद्भक्तैस्तु विशेषेण कर्त्तव्यं मत्परायणैः ७०।\nततः प्रार्थना मंत्रः ।\nमद्वंशे येन राजा ता ये भविष्याश्च मानवाः ।\nतानुद्धरस्व देवेश दुःखदाद्भवसागरात् ७१।\nपातकार्णवमग्नस्य व्याधिभिश्चांबुचारिभिः ।\nजीवैस्तु परिभूतस्य महादुःखगतस्य मे ७२।\nकरावलंबनं देहि शेषशायी जगत्पते ।\nव्रतेनानेन देवेश भुक्तिमुक्तिप्रदो भव ७३।\nएवं प्रार्थ्य ततो देवं विसृज्य च यथाविधि ।\nउपहारादिकं सर्वे आचार्याय निवेदयेत् ७४।\nदक्षिणाभिश्च संतोष्या ब्राह्मणांश्च विसर्जयेत् ।\nमम ध्यान समायुक्तो भुंजीत सह बंधुभिः ७५।\nअकिंचनोपि नियतमुपोष्यति चतुर्दशीम् ।\nसप्त जन्म कृतात्पापान्मुच्यते नात्र संशयः ७६।\nय इदं शृणुयाद्भक्त्या व्रतं पापप्रणाशनम् ।\nतस्य श्रवणमात्रेण ब्रह्महत्यां व्यपोहति ७७।\nपवित्रं परमं गुह्यं कीर्तयेद्यस्तु मानवः ।\nसर्वकामानवाप्नोति व्रतस्यास्य फलं सदा ७८।\nय इदं कुरुते शक्त्या काले मध्याह्न संज्ञके ।\nलीलावत्या सह ऋषिं श्रीनृसिंह प्रसादतः ७९।\nपूजयेत्परया भक्त्या मुक्तिं प्राप्नोति शाश्वतीम् ।\nतस्मिन्क्षेत्रे तु यो गत्वा श्रीनृसिंहं प्रपूजयेत् ८०।\nवांच्छितं लभते नित्यं श्रीनृसिंह प्रसादतः ।\nश्रीनृसिंह महद्रूप कालकोटिदुरासद ८१।\nभैरवेश हरार्तिघ्न बालरूप नमोस्तु ते ।\nश्रीनृसिंहाय रूपाय बालाय बालरूपिणे ८२।\nव्यापकाय सुनंदाय स्वात्मप्रकट रूपिणे ।\nसर्वजीवात्मकायैव विश्वेशाय स्वरात्मने ८३।\nमार्तंड मंडलस्थाय दयासिंधो नमोस्तु ते ।\nचतुर्विंशस्वरूपाय कालरुद्राग्निरूपिणे ८४।\nजगदेकस्वरूपाय नृसिंहाय नमोस्तु ते ।\nभाले दधार यो देवो नृसिंहो वीरभद्र जित् ८५।\nद्वादशादित्यबिंबानि सुतप्तानि प्रमाणतः ।\nतत्र सिंधु महापुण्या नदी रम्या विशेषतः ८६।\nतस्याः समीपे नगरं वर्त्ततेऽद्यापि सुंदरि ।\nमौलिस्तानेति विख्यातं सर्वदा देवनिर्मितम् ८७।\nवसतिर्वर्त्तते तत्र हारीतस्य महात्मनः ।\nलीलावती तु तत्रैव तिष्ठते नात्र संशयः ८८।\nप्रतिशब्दो भवेत्तत्र सिंधुनद्याः समीपतः ।\nकलौ युगे तु संप्राप्ते म्लेच्छा वै पापचारिणः ८९।\nनिवसंति तु तत्रैव बहवो नात्र संशयः ।\nनृसिंहजन्मनि यथा शब्दोऽभूदद्भुतः परः ९०।\nनृसिंहेति नृसिंहेति य उच्चैर्नदते नरः ।\nतादृशः प्रतिशब्दो वै जायते नगनंदिनि ९१।\nब्रह्महा हेमहारी वा सुरापो गुरुतल्पगः ।\nसिंधौ गत्वा विशेषेण स्नानं कुर्वंति ये जनाः ९२।\nमुच्यते नात्र संदेहः श्रीनृसिंह प्रसादतः ।\nदशारात्रिप्रमाणेन मानवा ये वसंति हि ९३।\nते ज्ञेयाः पुण्यकर्माणो नासत्यं मामकं वचः ।\nनिवसंति कलौ तत्र वर्णा ये द्विजपूर्वकाः ९४।\nम्लेच्छवत्तेऽपि विज्ञेया वेदबाह्याः सुरोत्तमैः ।\nमांसं खादंति ते तत्र मद्यपानं पपुः सदा ९५।\nअतो ह्यधर्मरूपास्ते पापिष्ठा नात्र संशयः ।\nसंध्याहीना यथा विप्रा वेदबाह्यास्तथैव च ९६।\nनिवसंति पुरे तस्मिन्पश्चिमायां सुरेश्वरि ।\nएकमेव परं तीर्थं नृसिंहाख्यं सुविस्तरम् ।\nयं श्रुत्वा मुच्यते पापान्नरः सद्यो न संशयः ९७।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे नृसिंहोत्पत्तिर्नाम चतुःसप्तत्यधिकशततमोऽध्यायः १७४।"
  }
]
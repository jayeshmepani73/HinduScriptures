[
  {
    "text": "नारद उवाच-\nदेवदेव जगन्नाथ भुक्तिमुक्तिप्रदायक ।\nकथयस्व सुरश्रेष्ठ येन दुःखं न पश्यति १।\nमहेश उवाच-\nशृणु वाडव वक्ष्यामि त्रिरात्रं सरितः शुभम् ।\nयेन चीर्णेन नरको मानवानां न जायते २।\nआयुरारोग्यमतुलं सौभाग्यं सुखसंपदम् ।\nसंतानं चाक्षयं प्राप्य स्वर्गलोके महीयते ३।\nआषाढमासि संप्राप्ते नदीपूरेण संयुता ।\nसततं तोयसंस्थाने पुराणे सा च विश्रुता ४।\nवर्षर्तौ घनसंपूर्णे कर्तव्या सा व्रतेन वा ।\nतोयोघैः परिपूर्णा सा सकलैः स्यान्नदी यदा ५।\nव्रतं त्रिरात्रमुद्दिश्य तदा कार्यं प्रयत्नतः ।\nकृतं प्रतिपदा छंदः दर्शनं तु दिनत्रयम् ६।\nयथाप्राप्तं नदीपूरं स्त्रीभिस्तीरजलस्य तु ।\nअथवा तज्जलं कुंभे कृष्णे कृत्वा गृहं नयेत् ७।\nप्रातःस्नायी तथा नद्यां गत्वा अभ्यर्चयेत्सुधीः ।\nत्रिरात्रस्योपवासस्य यथाशक्तो भवेद्दिवज ८।\nअशक्तश्चैकभक्तेन कुर्याच्चैवाप्युपोषणम् ।\nदीपं दद्यादविछिन्नं प्रातःसायं च पूजनम् ९।\nमहानदीं समुच्चार्य नाम्ना च वरुणं तथा ।\nजलमूले तु संस्थाप्य केशवं जलशायिनम् १०।\nनमो देव्यै च गंगेति गौतमीति नदीति च ।\nसिंधो चैव च कावेरि सरस्वति नमोऽस्तु ते ११।\nतापी पयोष्णी पूर्णेति महेंद्रसुखदेति च ।\nकाश्यपी गंडकी चैव सिंधुनद्यै नमोनमः १२।\nवरुणाय नमस्तेऽस्तु जलवासहरिप्रिय ।\nयादोनाथ रसेशान कल्याणं देहि मे सदा १३।\nगृहाणार्घं मया दत्तं देहि मे वांछितं फलम् ।\nकूष्मांडैर्नालिकेरैश्च फलैः कालोद्भवैः शुभैः १४।\nनैवेद्यं घृतपक्वं तु सरितः संप्रकल्पयेत् ।\nनमस्ते केशवानंत जलशायिन्नमोऽस्तु ते १५।\nपरिपालय मामीश गोविंदवरदो भव ।\nएवं पूजा प्रकर्तव्या यथाकालं क्रमेण तु १६।\nप्रार्थना चोपचारैस्तु त्रिरात्रनियमः शुचिः ।\nपारणेन तु संपूज्य जलपात्रं समाचरेत् १७।\nफलपुष्पैस्तथा विद्वन्स्त्रीभिर्बालैर्नरैरपि ।\nगीतवादित्रसहितैर्नदी कुंभ परिप्लुतैः १८।\nजलेजले समास्थाप्य फलपुष्पैः प्रपूजयेत् ।\nधान्यैर्नानाविधैश्चैव जलप्रक्षेपणैरपि १९।\nहास्यैर्गीतैश्च नृत्यैश्च गृहमागत्य यत्नतः ।\nसप्तधान्यैः पूरितानि वंशपात्राणि पूजयेत् २०।\nसप्त वा पंच वा त्रीणि यथाशक्त्या प्रपूरयेत् ।\nत्रिरात्रं च नदीतोयं न पिबेद्धितमुल्लसन् २१।\nपारणे तु हविष्यान्नं हृतं वा ह्यन्यथा भवेत् ।\nकृते स्नानार्चने चैव नोपयोज्यं नदीजलम् २२।\nशुच्यन्नानि च भोज्यानि दापयत्त्रितयं तथा ।\nसप्तैव वंशपात्राणि सप्त वै मणिकास्तथा २३।\nहविष्यान्नं च भुंजीत कट्वम्लमधुवर्जितम् ।\nमाषान्नं च शिलापिष्टं यत्नेन परिवर्जयेत् २४।\nएवं वर्षत्रयं कुर्याद्व्रतमेतद्दिवजोत्तम ।\nवर्षत्रये समाप्यैवं तस्योद्यापनमाचरेत् २५।\nकृष्णां गां कृष्णवस्त्रां च तिलान्दद्याच्च नारद ।\nदंपती परिदाप्यैवं सुवर्णं चापि शक्तितः २६।\nहैमं च वरुणं कुर्यान्नदीरूपेण नारद ।\nमंडलं वारुणं चैव सर्वतोभद्रमेव च २७।\nकुंभं तत्र प्रतिष्ठाप्य सोपहारं प्रतिष्ठितम् ।\nसंपूज्य विधिवद्भक्त्या ततो विप्राय दापयेत् २८।\nब्राह्मणान्भोजयेच्छक्त्या यथावित्तानुसारतः ।\nगुरवेर्चितशीलाय सर्वशास्त्ररताय च २९।\nएवं कृते तदा विद्वन्परिपूर्णं व्रतं भवेत् ।\nसौभाग्यसुखसंपत्तिः संततिश्चाक्षया भवेत् ३०।\nन दुर्गतिमवाप्नोति चिरं स्वर्गे महीयते ।\nदेवपत्नीभिराचीर्णमृषिपत्नीभिरेव च ३१।\nनागसिद्धांगनाभिश्च व्रतमेतत्पुरा कृतम् ।\nनदीत्रिरात्रमतुलं किमन्यच्छ्रोतुमिच्छसि ।\nसौभाग्यं संततिं चैव निश्चयं प्राप्नुते सदा ३२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे नदीत्रिरात्रव्रतं नाम सप्ततितमोऽध्यायः ७०।"
  }
]
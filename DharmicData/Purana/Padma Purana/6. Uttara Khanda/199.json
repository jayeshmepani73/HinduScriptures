[
  {
    "text": "ऋषय ऊचुः-\nकालिंद्याश्चैव माहात्म्यं वद सूत सविस्तरम् ।\nयस्मै प्रकाशितं येन तदाख्यानसमन्वितम् १।\nसूत उवाच-\nएकदा पांडुतनयः शुश्रूषुः सौभरेः शुभम् ।\nज्ञानं तत्स्थानमभ्येत्य नत्वा तमिति पृष्टवान् २।\nयुधिष्ठिर उवाच-\nब्रह्मन्मार्तंडतनया तीर तीर्थेषु यच्छुभम् ।\nतीर्थं तद्वद वैकुंठ जन्मभूमिपरात्परम् ३।\nसौभरिरुवाच-\nएकदा तु मुनिश्रेष्ठौ दिवि नारदपर्वतौ ।\nगच्छंतौ खांडवं पश्यन्पश्यतः सुमनोहरम् ४।\nतत्रावतीर्णो नभस उपविष्टौ तटे शुभे ।\nकालिंद्याः क्षणविश्रांतौ स्नातुं विविशतुर्जले ५।\nशिबिरौशीनरो राजा मृगयांतौ चरन्वने ।\nदृष्ट्वा तान्निर्गमापेक्षी निषसाद सरित्तटे ६।\nतौ मुनी विधिवत्स्नात्वा परिधायांबराणि च ।\nवंदितौ शिरसा राज्ञा तेनोपाविशतां तटे ७।\nतत्रालोक्य सुवर्णस्य शिबिर्यूपान्सहस्रशः ।\nनारदं गर्वरहितः पर्वतं च जगाद सः ८।\nशिबिरुवाच-\nकथ्यतां मुनिशार्दूलौ कस्येमा यागयष्टयः ।\nकेनात्र विहितो यज्ञः सुरेणाथ नरेण वा ९।\nमुक्त्वा काश्यादितीर्थानि यज्ञैरीज्येऽत्र कः पुमान् ।\nको विशेषोऽत्र तीर्थेभ्यस्तेभ्यो विज्ञानसन्निधिः १०।\nनारद उवाच-\nपुरा हिरण्यकशिपुर्जित्वा शक्रादिदेवताः ।\nत्रैलोक्यराज्यमासाद्य सो खर्वं गर्वमाददे ११।\nप्रह्लादस्तस्य तनयो नारायणपरायणः ।\nतस्मै सो द्रुह्यताभीक्ष्णं पापात्मा नष्टमंगलः १२।\nतद्द्रोहाद्विष्णुना सद्यो नृसिंहतनुधारिणा ।\nहत्वा दैत्यपतिं स्वर्गराज्यं स्वःपतयेऽर्पितम् १३।\nस्वपदं प्राप्य देवेशो बृहस्पतिमथावदत् ।\nमूर्ध्नाभिवंद्य तत्पादौ नारायणगुणान्स्मरन् १४।\nइंद्र उवाच-\nगुरो नृसिंहरूपेण हरिणा लोकधारिणा ।\nदत्तं मे देवताराज्यं यष्टुमिच्छामि तं मखैः १५।\nस्थानं पवित्रं कथय ब्राह्मणांश्चैव मे गुरो ।\nन विधेयो विलंबोऽत्र त्वया नो हितकारिणा १६।\nबृहस्पतिरुवाच-\nअस्ति ते खांडववनं रम्यं परमपावनम् ।\nकेतक्यशोकबकुलमधुमत्त मधुव्रतम् १७।\nतत्रास्ति यमुना पुण्या धन्या त्रैलोक्यपावनी ।\nददाति स्मरणे स्वर्गं मरणे ब्रह्मणः पदम् १८।\nतत्तीरे यज देवेश केशवं बहुभिर्मखैः ।\nयदीच्छसि स्वकीयानां कल्याणं त्वं निरंतरम् १९।\nनारद उवाच-\nगुरोर्वचनमाकर्ण्य तूर्णमारुह्य वाहनम् ।\nशिवप्रदमिमं शक्रः स्वकीयवनमागमत् २०।\nगुरुणा सह देवैश्च यज्ञोपकरणैस्तथा ।\nअत्रागत्य विलोक्यैतद्वनं लेभे मुदं पराम् २१।\nगुरुणा नोदितः शक्रो सप्तर्षीन्ब्रह्मणः सुतान् ।\nवसिष्ठादीन्द्विजान्वृत्वा यजति स्म जगत्पतिम् २२।\nतस्य प्रसन्नो भगवान्ब्रह्मेशाभ्यां सहागतः ।\nक्रतौ शतक्रतोर्यत्र महानभवदुत्सवः २३।\nदेवत्रयीं सतां वीक्ष्य शक्रो वक्रमतिस्तदा ।\nउत्थायासनतस्तूर्णं ववंदे मुनिभिः सह २४।\nवाहनेभ्योऽवरुह्याशु तदंतेषूपविश्य ते ।\nआसनेषु सुहैमेषु बभुर्वेदीष्विवाग्नयः २५।\nसितरक्तांगयोः शंभु ब्रह्मणोर्हरिराबभौ ।\nनीलच्छविः पीतवासास्तडित्वानिव शृंगयोः २६।\nशक्रः प्रक्षाल्य तत्पादान्मूर्ध्ना तज्जलमादधे ।\nअब्रवीच्च मुदायुक्तो वचनं मधुराक्षरम् २७।\nइंद्र उवाच-।\nविहितोऽयं मया देव यज्ञोऽद्य सफलोऽभवत् २८।\nयद्ययं दर्शनं प्राप्ता दुर्लक्ष्या अपि योगिभिः।\nएकेनैव त्वया विष्णो कृता मूर्तिस्त्रयीमयी २९।\nगुणैस्तथापि नानात्वं स्फटिकस्येव ते मृषा ।\nयथा दारुषु गूढोऽग्निर्घर्षणेन विना विभो ३०।\nनाविर्भवति भूतानां हृत्सु भक्त्या तथा भवान् ।\nएकस्य त्वयि भक्तिः स्यात्सर्वभूतोपकारिणी ३१।\nबभूवुः सुखिनो देवाः प्रह्लादकृतया तया।\nवयं विषयिणो देव त्वन्मायावृतचेतसः ३२।\nन जानीमः स्वरूपं ते यथावत्पादसेवकाः ।\nभो ब्रह्मन्भो महादेव युवामपि जगद्गुरू ३३।\nएतस्यैव गुरुत्वेन यतो नातः पृथक्युवाम् ।\nयत्किंचिदुच्यते वाचा मनसा च विचिंत्यते ।\nअस्यैव माया तत्सर्वे तद्द्वयीदूरवर्त्तिनः ३४।\nप्रपंचजातं यदिदं विलोक्य तेन सत्यमित्येव विचिंतयेन्न सः ।\nभजंति विष्णोश्चरणं तरंति ते यदंबुमूर्ध्ना हर धार्यते त्वया ३५।\nविधेस्य भूयादनुजन्मपादयो रतिर्मदीया कमलाभयोर्भृशम् ।\nयदीक्षण क्षोभितया तया जगत्समस्तमेतन्महदादि जायते ३६।\nभवादृशो नास्ति कृपापरोपरो विपक्षपक्षे वितनोषि यत्सुखम् ।\nस्वलोकशोकापनये कृपालुता यदुच्यते ते नृहरे तदज्ञता ३७।\nनारद उवाच-\nइत्यभिष्टूय देवेशं केशवं प्रणतोऽग्रतः ।\nतस्थौ तद्वाक्यशुश्रुषा दत्तचित्तो महीयते ३८।\nएवमाकर्ण्य मुनय स्तुतिं तस्य रमापतेः ।\nकृतामिंद्रेण सदसि साधुसाध्विति चाब्रुवन् ३९।\nशतमन्यो वर्षशतं ये कुर्वंति महत्तपः ।\nन तेषामीदृशी भक्तिर्यादृशी तव माधवे ४०।\nन योगः सुलभोष्टांगः ख्यातिर्येनाधिगम्यते ।\nसमत्वेन च तत्त्यागस्तद्भक्तिः शरणं नृणाम् ४१।\nस्वधर्मार्जितवित्तैर्यद्यथा विधि विधीयते ।\nकर्मतस्यार्पणं विष्णौ भक्तिरेषा शिवप्रदाः ४२।\nन निंदेद्देवतामन्यां विष्णुबुद्ध्यां च यो नमेत् ।\nन त्यजेद्वेदवाक्यानि स भक्तोऽस्य हरेः प्रियः ४३।\nये शृण्वंति हरेर्गुणानहरहः कुर्वंति ये कीर्तनं ये चास्य स्मरणं यदोश्च भजनं येऽमुं यजंते तथा ४४।\nये दास्येन नमंति चैनममुना कुर्वंति ये मित्रतां ये च स्वं च निवेदयंति नहि ते वांच्छंति मुक्त्यादिकम् ४५।\nइंद्र भक्त्या त्वमप्येनमाराधय जगद्गुरुम् ।\nन कामये किमप्यास्मत्कृतकृत्यो भविष्यति ४६।\nनारद उवाच-\nमुनिभिरिति शिक्षिते समस्तसेव्यां त्रिभुवनपारपदप्रदां निशम्य ।\nहरिरनिशगुरुः कृतां स्वभक्तिं मधुरमुवाच वचो हरिं समाजे ४७।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।\nकालिंदीमाहात्म्ये इंद्रयागविधिनोनाम एकोनद्विशततमोऽध्यायः१९९।"
  }
]
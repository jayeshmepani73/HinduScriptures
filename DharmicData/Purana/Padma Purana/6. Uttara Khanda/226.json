[
  {
    "text": "शंकर उवाच -\nन्यासेवाप्यर्चने वापि मंत्रमेकांतिनः श्रयेत् ।\nअवैष्णवोपदिष्टेन मंत्रेण न परा गतिः १।\nअवैष्णवोपदिष्टंचेत्पूर्वमंत्रवरंद्वयम् ।\nपुनश्च विधिना सम्यक्वैष्णवाद्ग्राहयेद्गुरोः २।\nसहस्रशाखाध्यायी वा सर्वयज्ञेषु दीक्षितः ।\nकुले महति जातोऽपि न गुरुः स्यादवैष्णवः ३।\nयस्तु मंत्रद्वयं सम्यगध्यापयति वैष्णवः ।\nस आचार्यस्तु विज्ञेयो भवबंधविदारकः ४।\nआचार्यं संश्रयित्वाथ वत्सरं सेवयेद्दिवजः ।\nतस्य वृत्तिं परिज्ञात्वा मंत्रमध्यापयेद्गुरुः ५।\nकृत्वा तापादिसंस्कारान्पश्चान्मंत्रमुदीरयेत् ।\nतापं पुंड्रं तथा नाम कृत्वा वै विधिना गुरुः ६।\nपश्चादध्यापयेन्मंत्रं शिष्यं निर्मलचेतसम् ।\nचक्रेण विधिना तप्तं ताप इत्यभिधीयते ७।\nपुंड्रमूर्द्ध्वं तथा प्रोक्तं नाम वैष्णवमुच्यते ।\nततो मंत्रं विधानेन शिष्यमध्यापयेद्गुरुः ८।\nन्यासमष्टाक्षरं मंत्रमन्यं वा वैष्णवं मनुम् ।\nन्यासमेवात्र परमं वैष्णवानां शुभानने ९।\nतस्मात्तु न्यासमेवैषामतिरिक्तमिहोच्यते ।\nन्यासविद्यापरो यस्तु ब्राह्मणः श्रेष्ठ उच्यते १०।\nन्यासात्परतरं नास्ति मन्त्रं सत्यं ब्रवीमि ते ।\nन्यासं द्वयं प्रपत्तिः स्यात्पर्यायेण निबोध मे ११।\nद्वयोपदेशपूर्वं तु सर्वकर्मसमाचरेत् ।\nद्वयाधिकारी न भवेत्सर्वकर्मसु नार्हति १२।\nतस्माद्वयमधीत्येव पश्चान्मंत्रमनुत्तमम् ।\nश्रीमदष्टाक्षरं सम्यगभ्यसेद्दिवजसत्तमः १३।\nमंत्रमष्टाक्षरं प्रोक्तं प्रणवस्यैव संग्रहात् ।\nनैसर्गप्रणवाद्यन्तु मंत्रमित्युच्यतेबुधैः १४।\nनान्यत्र सर्वमंत्रेषु प्रणवस्वस्वभावतः ।\nपूर्वं तु सर्वमंत्राणां योजयेत्प्रणवं शुभम् १५।\nॐकारः प्रणवं ब्रह्म सर्वमंत्रेषु नायकः ।\nआदौ सर्वत्र युंजीत मंत्राणां तु शुभानने १६।\nस्वभावात्प्रणवन्तस्मिन्मूलमंत्रे प्रतिष्ठितम् ।\nओमित्येकाक्षरं पूर्वं द्व्यक्षरं नम इत्यथ १७।\nततो नारायणायेति पंचार्णानि यथाक्रमम् ।\nएवमष्टाक्षरो मंत्रो ज्ञेयः सर्वार्थसाधकः १८।\nसर्वदुःखहरः श्रीमान्सर्वमंत्रात्मकः शुभः ।\nऋषिर्नारायणस्तस्य देवता श्रीश एव च १९।\nछंदस्तु देवी गायत्री प्रणवो बीजमुच्यते ।\nनित्यानपायिनी देवी शक्तिः श्रीरुच्यते मनोः २०।\nप्रथमं पदमोङ्कार द्वितीयं नम उच्यते ।\nतृतीयं नारायणायेति पदत्रयमुदाहृतम् २१।\nअकारश्चाप्युकारश्च मकारश्च ततः परम् ।\nवेदत्रयात्मकं प्रोक्तं प्रणवं ब्रह्मणः पदम् २२।\nअकारेणोच्यते विष्णुः श्रीरुकारेण चोच्यते ।\nमकारस्त्वनयोर्दासः पंचविंशः प्रकीर्तितः २३।\nवासुदेवस्वरूपं तदकारेणोच्यतै बुधैः ।\nउकारेण श्रियो देव्या रूपं मुनिभिरुच्यते २४।\nमकारेणोच्यते जीवः पंचविंशोदितः पुमान् ।\nभूतानि च कवर्गेण चवर्गणेन्द्रियाणि च २५।\nट वर्गेण तवर्गेण ज्ञानं धादयस्तथा ।\nमनः पकारेणैवोक्तं फकारेण त्वहंकृतिः २६।\nबकारेण भकारेण महान्प्रकृतिरुच्यते ।\nआत्मा तु स मकारः स्यात्पंचविंशः प्रकीर्तितः २७।\nदेहेंद्रियमनः प्राणादिभ्योन्योऽनन्यसाधनः ।\nभगवच्छेषभूतोऽसौ मकाराख्यः स चेतनः २८।\nअवधारणवाच्येवमुकारः कैश्चिदुच्यते ।\nश्रीतत्वमपि तत्पक्षे वकारेणैव चोच्यते २९।\nभास्करस्य प्रभा यद्वत्तस्य नित्यानपायिनी ।\nआकारेणोच्यते विष्णुः कल्याणगुणसागरः ३०।\nश्रीशः सर्वात्मनां शेषो जगद्बीजं परः पुमान् ।\nजगत्कर्त्ता जगद्भर्त्ता ईश्वरो लोकबांधवः ३१।\nजगतामीश्वरी नित्या विष्णोरनपगामिनी ।\nमाता सर्वस्य जगतः पत्नी विष्णोर्मनोरमा ३२।\nजगदाधारभूता श्रीरुकारेणात्र चोच्यते ।\nमकारेण तयोर्दासः क्षेत्रज्ञः प्रोच्यते बुधैः ३३।\nज्ञानाश्रमो ज्ञानगुणश्चेतनः प्रकृतेः परः ।\nन जडो निर्विकारश्च एकरूप स्वरूपभाक् ३४।\nअणुर्नित्यो व्याप्तिशीलश्चिदानंदात्मकस्तथा ।\nअहमर्थोऽव्ययः क्षेत्री भिन्नरूपं सनातनः ३५।\nअदाह्योच्छेद्यो ह्यक्लैद्यस्त्वशोष्योक्षर एव च ।\nएवमादिगुणोपेतश्शेषभूतः परस्य वै ३६।\nमकारेणोच्यते जीवः क्षेत्रज्ञः परवान्सदा ।\nदासभूतो हरेरेव नान्यस्य तु कदाचन ३७।\nएवं दासत्वमेवास्य मध्यमेवावधार्यते ।\nइत्येवं प्रणवस्यार्थो ज्ञातव्योक्तो मयानघे ३८।\nविवृतिः प्रणवस्यार्थ मन्त्रशेषेण वै शुभे ।\nपरस्य दासभूतस्य स्वातन्त्र्यं नेह विद्यते ३९।\nतस्मान्महदहंकारौ मनसा विनिवर्त्तयेत् ।\nस्वोपायबुद्ध्या यत्कृत्यं तदपि प्रतिषिध्यते ४०।\nअहंकृतिर्मकारः स्यान्नकारस्तन्निषेधकः ।\nतस्मात्तु मनसैवास्य अहंकारविमोचनम् ४१।\nमनसा सर्वसिद्धिः स्यादन्यथा नाशमाप्नुयात् ।\nनमसा सहितं किंचित्तदहंकार उच्यते ४२।\nअहंकारेण युक्तस्य सुखं किंचिन्न विद्यते ।\nअहंकारविमूढात्मा अंधे तमसि मज्जति ४३।\nतस्मान्न मनसा चात्र स्वातंत्र्यं प्रतिषिध्यते ।\nभगवत्परतंत्रोऽसौ तदायत्तश्च जीवति ४४।\nतस्मात्साधनकर्तृत्वं चेतनस्य न विद्यते ।\nईश्वरस्यैव संकल्पाद्वर्त्तते स्वचराचरम् ४५।\nतस्मात्स्वसामर्थ्यविधिं त्यजेत्सर्वमशेषतः ।\nईश्वरस्य तु सामर्थ्यान्नालभ्यं तस्य विद्यते ४६।\nतस्मिन्न्यस्तभरः श्रीशे तत्कर्मैव समाचरेत् ।\nपरमात्मा हरिस्स्वामी स्वमहं तस्य सर्वदा ४७।\nइच्छाया विनियोक्तव्यस्तस्यैवात्मेश्वरस्य हि ।\nइत्येवं मनसा त्यक्तमहंता ममतोर्जितम् ४८।\nदेहेष्वहं मतिर्मूलं संसृतौ कर्मबंधने ।\nतस्मान्महदहंकारौ मनसा वर्जयेद्बुधः ४९।\nअथ नारायणपदं वक्ष्यामि गिरजे शुभे ।\nनारा इत्यात्मनां संघास्तेषां गतिरसौ पुमान् ५०।\nत एव चायनं तस्य तस्मान्नारायणः स्मृतः ।\nसर्वं हि चिदचिद्वस्तु श्रूयते दृश्यते जगत् ५१।\nयोऽसौ व्याप्यस्थितो नित्यं स वै नारायणः स्मृतः ।\nनाराश्चेति सर्वपुंसां समूहाः परिकीर्तिताः ५२।\nगतिरालंबनं तेषां तस्मान्नारायणः स्मृतः ।\nनराज्जातानि तत्वानि नाराणीति विदुर्बुधाः ५३।\nतान्येव चायनं तस्य तेन नारायणस्स्मृतः ।\nकल्पांतेपि जगत्कृत्स्नं ग्रसित्वा येन धार्यते ५४।\nपुनः संसृज्यते येन स वै नारायणः स्मृतः ।\nचराचरं जगत्कृत्स्नं नार इत्यभि धीयते ५५।\nतस्य वासं गतिर्येन तेन नारायणः स्मृतः ।\nनारो नराणां संघातस्तस्यासावयनं गतिः ५६।\nतेनासौ मुनिभिर्नित्यं नारायण इतीरितः ।\nप्रभवन्ति यतो लोका महाब्धौ पृथुफेनवत् ५७।\nपुनर्यस्मात्प्रलीयन्ते तस्मान्नारायणः स्मृतः ।\nयो वै नित्यपदे नित्यो नित्यमुक्तैकभोगवान् ५८।\nईशः सर्वस्य जगतः स वै नारायणः स्मृतः ।\nनारायणः परंब्रह्म तत्वं नारायणः परम् ५९।\nयच्च किंचिज्जगत्यस्मिन्दृश्यते श्रूयतेऽपि वा ।\nअंतर्बंहिश्च तत्सर्वं व्याप्य नारायणः स्थितः ६०।\nअपहतपाप्मा पुरुषः सर्वभूतांतरस्थितः ।\nदिव्यएकस्सदा नित्यो हरिर्नारायणोऽच्युतः ६१।\nयस्तु द्रष्टा च द्रष्टव्यं श्रोता श्रोतव्यमेव च ।\nस्प्रष्टा च स्पर्शितव्यश्च ध्याता ध्यातव्यमेव च ६२।\nवक्ता च वाच्यं ज्ञाता च ज्ञातव्यं चिदचिज्जगत् ।\nतच्च सर्वं हरिः श्रीशो नारायण उदाहृतः ६३।\nसहस्रशीर्षा पुरुषः सहस्राक्षः सहस्रपात् ।\nस लोकान्सर्वतो व्याप्य अत्यतिष्ठद्दशांगुलम् ६४।\nयद्भूतं यच्च भव्यं तत्सर्वं नारायणो हरिः ।\nउतामृतत्वस्येशानो यदन्नेन विराट्पुमान् ६५।\nस एव पुरुषो विष्णुर्वासुदेवोऽच्युतो हरिः ।\nहिरण्मयोऽथ भगवान्सोऽमृतः शाश्वतः शिवः ६६।\nपतिर्विश्वस्य जगतः सर्वलोकेश्वरं प्रभुः ।\nहिरण्यगर्भाः सविता अनंतोऽसौ महेश्वरः ६७।\nभगवानिति शब्दोऽयं तथा पुरुष इत्यपि ।\nवर्त्तते निरुपाधिश्च वासुदेवोऽखिलात्मनि ६८।\nईश्वरो भगवान्विष्णुः परमात्मा जगत्सुहृत् ।\nशास्ता चराचरस्यैको यतीनां परमा गतिः ६९।\nयो वेदादौ स्वरः प्रोक्तो वेदांते च प्रतिष्ठितः ।\nतस्य प्रकृतिलीनस्य यः परः स महेश्वरः ७०।\nयोसावकारो वै विष्णुर्योऽसौ नारायणो हरिः ।\nस एव पुरुषो नित्यः परमात्मा महेश्वरः ७१।\nयस्मादुद्भूतमैश्वर्यं यस्मिन्कस्मिंश्च वर्तते ।\nतस्मिन्नीश्वरशब्दोऽपि प्रोच्यते मुनिभिस्तथा ।\nनिरुपाधीश्वरत्वं हि वासुदेवे प्रतिष्ठितम् ७२।\nआत्मेश्वर इति प्रोक्तो वेदवादैः सनातनैः ।\nतस्मान्महेश्वरत्वं तु वासुदेवे प्रतिष्ठितम् ७३।\nअसौ त्रिपाद्विभूतेस्तु लीलया अपि चेश्वरः ।\nविभूतिद्वयमैश्वर्यं तस्यैव सकलात्मनः ७४।\nश्रीभूनीलापतिर्योसावीश्वरस्स उदाहृतः ।\nतस्मात्सर्वेश्वरत्वं तु वासुदेवे प्रतिष्ठितम् ७५।\nअसौ यज्ञेश्वरो यज्ञो यज्ञभुक्यज्ञकृद्विभुः ।\nयज्ञभुग्यज्ञपुरुषः स एव परमेश्वरः ७६।\nयज्ञेश्वरो हव्यसमस्तकव्यभोक्ता व्ययात्मा हरिरीश्वरोऽत्र ।\nतत्संनिधानादपयांति सद्यो रक्षांस्यशेषाण्यसुराश्च सर्वे ७७।\nयोऽसौ विराट्त्वमापन्नो हरिर्भूतो जनार्दनः ।\nसंतर्पयति लोकांस्त्रीन्स एव परमेश्वरः ७८।\nयेन पूर्णेन हविषा देवा यज्ञमतन्वत ।\nतस्माद्यज्ञात्समुत्पन्ना ये के चोभयादतः ७९।\nतस्माद्यज्ञात्सर्वहुत ऋचः सामानि जज्ञिरे ।\nतस्मादश्वा अजायंत गावश्च पुरुषादयः ८०।\nपुरुषस्य तनोरस्य सर्वयज्ञमयस्य वै ।\nहरेः सर्वं समुद्भूतं जगत्स्थावरजंगमम् ८१।\nमुखबाहूरुपादाः स्युस्तस्य वर्णा यथाक्रमम् ।\nपद्भ्यां तु पृथिवी तस्य शिरसा द्यौरजायत ८२।\nमनसश्चंद्रमा जातश्चक्षुषश्च प्रभाकरः ।\nमुखादग्निः सहस्राक्षो वायुः प्राणात्सदागतिः ८३।\nनाभेर्विरिंचिर्गगनं जगत्सर्वं चराचरम् ।\nयस्मात्सर्वं समुद्भूतं जगद्विष्णोः सनातनात् ८४।\nतस्मात्सर्वमयो विष्णुर्नारायण इतीरितः ।\nएवं सृष्ट्वा जगत्सर्वं पुनः संग्रसते हरिः ८५।\nनिजलीलासमुद्भूतं तान्तवं चोर्णनाभिवत् ।\nब्रह्माणमिंद्रं रुद्रं च यमं वरुणमेव च ८६।\nनिगृह्य हरते यस्मात्तस्माद्धरिरहोच्यते ।\nअसावेकार्णवीभूते मायावटतले पुमान् ८७।\nजगत्स्वजठरे कृत्वा शेते तस्मिन्सनातनः ।\nआसीदेको हि वै चात्र विष्णुर्नारायणोऽच्युतः ८८।\nन ब्रह्मा न च रुद्रश्च न देवा न महर्षयः ।\nनेमे द्यावापृथिव्यौ च न सोमो न च भास्करः ८९।\nन नक्षत्राणि लोकाश्च न चांडं महदावृतम् ।\nयस्माज्जगद्वृतं तेन सकलं हरिणा शुभे ९०।\nसृष्टं पुनस्तथा सर्गे तस्मान्नारायणस्स्मृतः ।\nतस्य दास्यं चतुर्थ्यानु मंत्रे प्रोक्तं तु पार्वति ९१।\nदासभूतमिदं तस्य ब्रह्माद्यं सकलं जगत् ।\nएवमर्थं विदित्वा वै पश्चान्मंत्रं प्रयोजयेत् ९२।\nअविदित्वा तु मन्त्रार्थं सिद्धिं नैवाधिगच्छति ।\nन तु भुक्तिं च भक्तिं च न च मुक्तिं वरानने ९३।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे मंत्रार्थोपदेशोनाम षड्विंशत्यधिकद्विशततमोऽध्यायः २२६।"
  }
]
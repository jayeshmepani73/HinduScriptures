[
  {
    "text": "नारद उवाच-\nदैत्यसैन्यं हतं दृष्ट्वा गणैर्नंदिपुरोगमैः ।\nक्रुद्धाः शुंभादयो दैत्याः समाजग्मुर्गणान्प्रति १।\nततः शुंभो महादैत्यो नंदिनं प्रत्ययुध्यत ।\nमहाकालं निशुंभोऽथ कालो लोकेश्वरं रणे २।\nपुष्पदंतं शैलरोमा माल्यवंतं महाबलः ।\nकोलाहलो रणे राजन्प्राप्तो मायाबलेन च ३।\nचंडं भयानको नाम राहुः स्कंदमधावत ।\nकूष्मांडं सर्परोमा च घर्घरो मदनं तथा ४।\nशुभं केतुमुखो हंतुं ययौ जंभो विनायकम् ।\nहासं पातालकेतुश्च भृंगीशं रोमकंटकः ५।\nयुयुधुः कोटिशो रुद्रगणा दैत्याः परस्परम् ।\nपश्यतोरुभयोस्तत्र स्वामिनोरिति ते युधि ६।\nदृढप्रहारिणो जघ्नुर्गणा दैत्याः शरैरथ ।\nनंदी मुमोच तान्बाणान्महासारो यथा नगे ७।\nततः संपूरयामास मुखं शुंभस्य पत्रिभिः ।\nयथा पर्णचयैर्वातो मंदरस्येव कंदरम् ८।\nशुंभोऽथ कार्मुकं त्यक्त्वा रथात्तं प्रत्यधावत ।\nउत्पाट्य च गिरिं तेन जघान हृदि नंदिनः ९।\nनंदिनो हृदयं भित्त्वा चूर्णयित्वा रथं रणे ।\nपपात भूमौ स गिरिर्वज्रं प्राप्य गिरिं यथा १०।\nमूर्च्छां प्राप्य क्षणात्संज्ञां वेगवान्स पलायितः ।\nमहाकालो निशुंभेन मुद्गरेण हतो हृदि ११।\nआगत्य दैत्यं गदया जघान मुकुटोपरि ।\nतत्प्रहारमचिंत्याथ निशुंभोऽपि महाबलः १२।\nतं गृहीत्वा चरणयोर्महाकालं महाबलः ।\nभ्रामयित्वा करतलाच्चिक्षेप च ननाद च १३।\nस तद्वक्त्रानिलं पीत्वा ननाद रुधिरारुणः ।\nपुष्पदंतः शैलरोम्णा चाहतो मुष्टिना मुखे १४।\nगदया शैलरोमाणं हत्वा भूमौ न्यपातयत् ।\nतं दृष्ट्वा पतितं भूमौ गिरिकेतुर्महाबलः १५।\nपुष्पदंतं महाभीमं मुद्गरेण व्यपोथयत् ।\nपुष्पंदंतोऽथ खड्गेन गिरिकेतोः शिरोऽछिनत् १६।\nगृहीत्वा चर्म खड्गं च गिरिकेतोरधावत ।\nशिरस्तं प्राह किं यासि मां त्यक्त्वा समरार्थिनम् १७।\nशिरोहीने च कायेऽस्मिन्किं तु धावन्न लज्जसे ।\nइत्युक्ते शिरसा तेन कबंधेन तु पादयोः १८।\nविधृतः पुष्पदंतश्च कुक्षौ तीक्ष्णासिनाच्छिनत् ।\nनिश्चक्रामासुरः कुक्षेः शतशीर्षो महाबलः १९।\nद्विशताक्षिसमायुक्तः शतद्वयभुजाकुलः ।\nभ्रमत्तस्य शिरो राजन्कबंधोपांतमागमत् २०।\nतच्छिरः प्राप्तमालोक्य पुष्पदंतोऽसिनाच्छिनत् ।\nततो भूकंपनो नाम ज्वरो दैत्यो भयावहः २१।\nपुष्पंदंतस्तदा तत्र द्वाभ्यां राजन्विमर्दितः ।\nज्वरेण तेन च क्लिष्टो दुःसहेनातिवेगिना २२।\nत्यक्त्वा शिवगणः संख्यं कंपमानो गिरिं ययौ ।\nकोलाहलो महाधन्वी माल्यवंतं शरैस्त्रिभिः २३।\nविव्याध स्कंधयोर्भाले माल्यवांश्च ततोऽसुरम् ।\nबाणाहतो माल्यवता शस्त्रैर्नानाविधैः शितैः २४।\nकोलाहलः प्रहृतवान्दर्शयन्नात्मलाघवम् ।\nसोऽपि हेति व्यथां त्यक्त्वा माल्यवांश्च गणाग्रणीः २५।\nगिरिं गृहीत्वा तेनाजौ कोलाहलमथाहनत् ।\nनिश्चक्राम ज्वरस्तस्माज्ज्वलनो नाम भीषणः २६।\nत्रिशीर्षो नवहस्तश्च नवपादोऽतिपिंगलः ।\nस ज्वरो मोहयामास माल्यवंतं स्वतेजसा २७।\nमाल्यवान्समरं त्यक्त्वा पराक्रांतो गिरिं ययौ ।\nचंडिर्भयानकेनाजौ पाशेन हृदये हतः २८।\nहयो विनिर्गतस्तस्मात्क्षिप्तः सोऽपि च सागरे ।\nकार्त्तिकेयो रणे राहुं शितैर्बाणैः समाहनत् २९।\nआच्छाद्य शरजालैश्च शीघ्रं शक्तिं मुमोच ह ।\nआपतंतीं महाशक्तिं ज्वलंतीमिव तेजसा ३०।\nदृष्ट्वा राहुः खमुत्पत्य कराभ्यां जगृहे द्रुतम् ।\nस तां शक्तिं गृहीत्वा तु विनद्योच्चैः पुनः पुनः ३१।\nस्वर्भानुः शिरसोनोपि तस्य शक्त्या जघान तम् ।\nवक्षस्यभिहते शक्त्या तद्देहान्निर्गता सरित् ३२।\nतया संप्लावितः पुत्रो महादेवस्य संयुगे ।\nकथंचित्सा नदी रुद्धा समं पूरो गिरिं ययौ ३३।\nश्रुत्वार्णवजो ज्वरतः कटककदंबस्य कर्कशं विरुतम् ।\nसुस्वरवचनविदग्धं तमपि च कोकिलापतिं न सस्मार ३४।\nशरैः किरंतं दहनमसिना बर्बरोऽवधीत् ।\nकूष्मांडो निहतो मूर्ध्नि सर्परोम्णाथ मुष्टिना ३५।\nपातालकेतुना हासो मुद्गरेण समाहतः ।\nतस्य देहाद्विनिष्क्रम्य हस्ती मुद्गरमाभुनक् ३६।\nशुंडायां मुष्टिघातेन हतः पातालकेतुना ।\nआयुधैर्जर्जरं चक्रे भृंगीशं रोमकंटकः ३७।\nभृंगीशोऽपि रणाद्भीतस्त्वरन्नेव गिरिं ययौ ।\nसहसा धूम्रवर्णश्च शुभ्रः केतुमुखेऽपतत् ३८।\nगणं गिलितवान्दैत्यो महाकायो महाननः ।\nहाहाकारो महानासीद्गिलिते केतुना रणे ३९।\nजृंभस्य निशितैर्बाणैश्छिन्नांगोऽथ विनायकः ।\nशुंडादंडं परशुना तस्य चिच्छेद दंतिनः ४०।\nजृंभासुरो जघानाथ शक्त्या लंबोदरोदरम् ।\nमूषकोऽपि शरैर्भिन्नः प्रविवेश गुहामुखम् ४१।\nविनायकः प्रहारार्त्तो विललापाकुलो रणे ।\nहा मातस्तात हा भ्रातर्हा मूषक मम प्रिय ४२।\nगणेशक्रंदितं श्रुत्वा भगवत्या तया तदा ।\nसमेत्य कूटादन्यस्मात्पार्वत्योक्तः शिवस्तदा ४३।\nहेरंबो वध्यते दैत्यैः स्कंदोऽपि विनिपातितः ।\nशिव किं क्रीडसे शैले रक्ष पुत्रौ गणानपि ४४।\nसदा शूलादिशस्त्राणां धृतानामद्य वै क्षणः ।\nअथ गौर्या वचः श्रुत्वा वीरभद्रं शिवोऽब्रवीत् ४५।\nवृषः सज्जीयतां शीघ्रमित्युक्ते स तदाकरोत् ।\nबबंध मुकुटं तस्य शृंगयोर्भास्करप्रभम् ४६।\nकंठे घंटाशतं बद्ध्वा कर्णयोर्दर्पणौ धृतौ ।\nस्कंधे च किंकिणीजालं चरणे नूपुरं महत् ४७।\nपुच्छे चामरसाहस्रं तस्य पाशाष्टकं मुखे ।\nकल्याणी च तदा देवी शर्वपार्श्वे व्यस्थिता ४८।\nपाशाष्टकेन संयुक्ता तत्र खड्गधरांबिका ।\nन्यस्तानि सर्वशस्त्राणि स वृषः सज्जितो बभौ ४९।\nपार्वत्या भूषितः सोऽथ निजया घंटमालया ।\nकृतं च तिलकं देव्या प्रोक्तः सत्कृतिपूर्वकम् 6.12.५०।\nहरस्त्वया न मोक्तव्यो वृषेन्द्र रणसंकटे ।\nआगंतव्यमरीन्जित्वा शंभुना सह संगरे ५१।\nइति श्रुत्वा वचो देव्या हरो वृषमथारुहत् ।\nधृत्वायुधसहस्रं तु निजालंकारभूषितः ।\nरणं गच्छामि तां प्राह पार्वतीं प्रति सादरम् ५२।\nईश्वर उवाच-\nत्वं तिष्ठसि स्वरूपाणि एकाकिन्यपि सस्पृहा ।\nभामिनी दुरभिप्राया दानवा हि समागताः ५३।\nतस्मात्त्वयात्मनैवात्मा रक्षणीयो वरानने ।\nइत्युक्त्वा वृषभारूढो ययौ रुद्रो रणांगणम् ५४।\nत्रिंशन्महाब्जसाहस्रैः प्रमथानां वृतः शिवः ।\nवीरभद्रो रथेनाशु सिंहयुक्तेन सत्वरः ५५।\nवामपार्श्वं महेशस्य शूरो रक्षति पार्थिव ।\nमणिभद्रो ऽश्वयुक्तेन रथेन परवीरहा ५६।\nदक्षिणं धूर्जटेः पार्श्वं संरक्षति धनुर्द्धरः ।\nतुंगादुत्तीर्य शैलेंद्राद्रणं प्राप्तो गणैः सह ५७।\nदृष्ट्वा जगर्जुस्ते दैत्या महेशानं वृषस्थितम् ।\nततो महान्निनादोऽभूद्दैत्यप्रमथसेनयोः ५८।\nतयोरभून्मिथो राजन्संप्रमर्दोऽथ दारुणः ।\nततो नंदी महाकालः कालस्कंदौ महाबलः ५९।\nमाल्यवान्पुष्पदंतश्च वृषली स्वर्णदंतिकः ।\nचंडीशो मदनश्चंडः कूष्मांडो गुप्तलोमकः ६०।\nये ये पूर्वं रणे भग्नाः प्राप्तास्ते रणसंकटम् ।\nशिवस्य पुरतो दैत्या युयुधुस्ते महाबलाः ६१।\nगणदानवयोधानां संग्रामोऽभूद्भयावहः ।\nततो गणानां विद्राव्य सैन्यं ते च महाबलाः ६२।\nरणे संवेष्टयामासुः शरौघैः सर्वतः शिवम् ।\nशूलैः कुंतैर्गदाभिश्च मुद्गरैः परिघैरपि ६३।\nइंद्रियाणि यथात्मानं विषयैः पंचपंचभिः ।\nजघानाथ रणे दैत्याञ्छंभुर्बाणैः सुदारुणैः ।\nयथाशु माघः पापानि हंति स्नानेन तत्क्षणात् ६४।\nइति श्रीपाद्मे महापुराणे पंचपंचात्सहस्रसंहितायामुत्तरखण्डे नारदयुधिष्ठिरसम्वादे जालंधरोपाख्याने श्रीमहादेवरणमागमनंनाम द्वादशोऽध्यायः १२।"
  }
]
[
  {
    "text": "युधिष्ठिर उवाच-\nकथयस्व प्रसादेन ममाग्रे मधुसूदन ।\nइषस्य कृष्णपक्षे तु किंनामैकादशीभवेत् १।\nश्रीकृष्ण उवाच-\nआश्विने कृष्णपक्षे तु इंदिरा नाम नामतः ।\nतस्या व्रतप्रभावेन महापापं प्रणश्यति २।\nअधोयोनि गतानां च पितॄणां गतिदायिनी ।\nशृणुष्वावहितो राजन्कथां पापहरां पराम् ३।\nयस्याः श्रवणमात्रेण वाजपेयफलं लभेत् ।\nपुरा कृतयुगे राजन्बभूव नृपनंदनः ४।\nइंद्रसेन इति ख्यातः पुरा माहिष्मतीपतिः ।\nस राजा पालयामास धर्मेण यशसान्वितः ५।\nपुत्रपौत्रसमायुक्तो धनधान्यसमन्वितः ।\nमाहिष्मत्यधिपो राजा विष्णुभक्तिपरायणः ६।\nजपन्गोविंदनामानि मुक्तिदानि नराधिपः ।\nकालं नयति विधिवदध्यात्मध्यानचिंतकः ७।\nएकस्मिन्दिवसे राज्ञि सुखासीने सदो गते ।\nअवतीर्यागमत्तत्र ह्यंबरान्नारदो मुनिः ८।\nतमागतमभिप्रेक्ष्य प्रत्युत्थाय कृतांजलि ।\nपूजयित्वाथ विधिना चासने संन्यवेशयत् ९।\nसुखोपविष्टं स मुनिं प्रत्युवाच नृपोत्तमः ।\nराजोवाच-।\nत्वत्प्रसादान्मुनिश्रेष्ठ सर्वं च कुशलं मम १०।\nअद्य क्रतुक्रियाः सर्वाः सफलास्तव दर्शनात् ।\nप्रसादं कुरु देवर्षे ब्रूह्यागमनकारणम् ११।\nनारद उवाच-\nश्रूयतां नृपशार्दूल मद्वचो विस्मयप्रदम् ।\nब्रह्मलोकादहं प्राप्तो यमलोकं नृपोत्तम १२।\nशमनेनार्चितो भक्त्या उपविष्टो वरासने ।\nधर्मशीलः सत्यवांस्तु भास्करिं समुपासते १३।\nबहुपुण्यप्रकर्त्ता च व्रतवैकल्यदोषतः ।\nसभायां श्राद्धदेवस्य मया दृष्टः पिता तव १४।\nकथितस्तेन संदेशस्तं निबोध जनेश्वर ।\nइंद्रसेन इति ख्यातो राजा माहिष्मतीपतिः १५।\nतस्याग्रे कथयब्रह्मन्स्थितं मां यमसंनिधौ ।\nकेनापि चांतरायेण पूर्वजन्मोद्भवेन च १६।\nस्वर्गं प्रेषय मां पुत्र इंदिरा पुण्य दानतः ।\nइत्युक्तोऽहं समायातः समीपं तव पार्थिव १७।\nपितुः स्वर्गकृते राजन्निंदिरा व्रतमाचर ।\nतेन व्रतप्रभावेन स्वर्गं यास्यति ते पिता १८।\nराजोवाच-\nकथयस्व प्रसादेन भगवन्निंदिरा व्रतम् ।\nविधिना केन कर्त्तव्यं कस्मिन्पक्षे तिथौ तथा १९।\nनारदउवाच-\nशृणु राजेंद्र ते वच्मि व्रतस्यास्य विधिं शुभम् ।\nआश्विनस्यासिते पक्षे दशमी दिवसे शुभे २०।\nप्रातःस्नानं प्रकुर्वीत श्रद्धायुक्तेन चेतसा ।\nततो मध्याह्नसमये स्नानं कृत्वा समाहितः २१।\nपितॄणां प्रीतये श्राद्धं कुर्याच्छ्रद्धा समन्वितः ।\nएकभक्तं ततः कृत्वा रात्रौ भूमौ शयीत च ।\nप्रभाते विमले जाते प्राप्ते चैकादशी दिने २२।\nमुख प्रक्षालनं कुर्याद्दंतधावन वर्जितम् ।\nउपवासस्य नियमं गृह्णीयाद्भक्तिभावतः २३।\nअद्यस्थित्वा निराहारः सर्वभोग विवर्जितः ।\nश्वो भोक्ष्ये पुंडरीकाक्ष शरणं मे भवाच्युत २४।\nइत्येवं नियमं कृत्वा मध्याह्न समये तथा ।\nशालग्राम शिलाग्रे तु स्नानं कुर्याद्यथाविधि २५।\nपूजयित्वा हृषीकेशं धूप गंधादिभिस्तथा ।\nरात्रौ जागरणं कुर्यात्केशवस्य समीपतः २६।\nततः प्रभातसमये प्राप्ते वै द्वादशी दिने ।\nअर्चयित्वा हरिं भक्त्या श्राद्धं कुर्याद्यथाविधि २७।\nपितॄणां प्रीतये श्राद्धं कुर्याच्छ्रद्धा समन्वितः ।\nगोधूम चूर्णैर्यछ्राद्धं कृतं मेध्यकृतं भवेत् २८।\nयवैर्व्रीहितिलैर्माषैर्गोधूमैश्चणकैस्तथा ।\nब्राह्मणान्भोजयेद्राजन् दक्षिणाभिः प्रपूजितान् २९।\nबंधु दौहित्र पुत्राद्यैः स्वयं भुंजीत वाग्यतः ।\nअनेन विधिना राजन्कुरुव्रतमतंद्रितः ३०।\nविष्णुलोकं प्रयास्यंति पितरस्तव भूपते ।\nइत्युक्त्वा नृपतिं राजन्मुनिरंतरधीयत ३१।\nयथोक्त विधिना राजा चकार व्रतमुत्तमम् ।\nअंतःपुरेण सहितः पुत्रभृत्य समन्वितः ३२।\nकृते व्रते तु कौंतेय पुष्पवृष्टिरभूद्दिवः ।\nतत्पिता गरुडारूढो जगाम हरिमंदिरम् ३३।\nइंद्रसेनोऽपिराजर्षिः कृत्वा राज्यमकंटकम् ।\nराज्ये निवेश्य तनयं जगाम त्रिदिवं स्वयम् ३४।\nइंदिरा व्रत माहात्म्यं तवाग्रे कथितं मया ।\nपठनाच्छ्रवणाद्राजन् सर्वपापैः प्रमुच्यते ३५।\nभुक्त्वेह निखिलान्भोगान् विष्णुलोके वसेच्चिरम् ३६।\nइति श्रीपाद्मेमहापुराणे पंचपंचाशत्साहस्र्यांसंहितायाम् उत्तरखंडे ।\nउमापतिनारदसंवादे आश्विनकृष्णेंदिरैकादशीनामाष्टपंचाशत्तमोऽध्यायः ५८।"
  }
]
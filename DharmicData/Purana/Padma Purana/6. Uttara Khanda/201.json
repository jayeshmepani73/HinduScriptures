[
  {
    "text": "नारद उचाव-\nअथावरुह्य तौ वृक्षात्पितृपुत्रौ सुविस्मितौ ।\nदृष्ट्वा हरिपदप्राप्तिमभूतां पापिनोरपि १।\nशिवशर्माथ विप्रेंद्रः श्रुत्वा तीर्थस्तुतिं तदा ।\nगणोक्तां विष्णुशर्माणमुवाच सुतमात्मनः २।\nशिवशर्मोवाच-\nयत्पदं न सुलभं द्विजन्मनां साधितेन तपसापि लीलया ।\nप्रापतुः शबरदंष्ट्रिणौ च तत्तीर्थराजमहिमा विलोक्य ताम् ३।\nजन्मनः प्रभृति तावदामृतेः पापिनावपि च यत्प्रभावतः ।\nजग्मतुः सुत हरेः सरूपतामस्य तीर्थवृषभस्य का स्तुतिः ४।\nशुद्धसत्वमपि रूपमैश्वरं क्वाम्बुजन्मजनिदेवदुर्ल्लभम् ।\nतामसौ क्व मृगनाथभिल्लकौ किं तु तीर्थमिदमद्भुतक्रियम् ५।\nतात भो पतति वेधसः पदात्जंतुरंतमधिगम्य कर्मणाम् ।\nअत्र देवगुरुनिर्मिते मृतिं प्राप्य माधवपदान्न विच्युतिः ६।\nनारद उवाच-\nएवं प्रत्यक्षमालोक्य माहात्म्यं स द्विजोत्तमः ।\nतीर्थस्यास्य गुरो राजन्स्नातुं तत्र प्रचक्रमे ७।\nमुख दंत पदानां सः कृत्वा शुद्धिं च चेतसः ।\nपंचकच्छः शिखाबंधोपग्रही माधवं स्मरन् ८।\nअश्वक्रांतेति श्लोकेन पाठेन तटमृत्तिकाम् ।\nस्पृशंस्तयैव विदधत्तिलकं जलमाविशत् ९।\nतत्र प्रवाहाभिमुखो निमज्जन्पुनरुत्थितः ।\nपुनर्मग्नो हरिं स्मृत्वा गंगां च जनपावनीम् १०।\nअयोध्याद्यापुरीः सप्त पुनरुत्थाय संस्मरन् ।\nपुनर्ममज्ज सलिले गोविंदार्पितमानसः ११।\nकृत्वा यथाविधिस्नानं धौतवस्त्रे च पर्यधात् ।\nबहिरागत्य तिलकं चक्रे च द्विजसत्तमः १२।\nकरपादशिखासूत्रैर्दर्भांश्च विदधद्वशी ।\nसंध्यां चकार विधिवत्तर्पणं त्रिविधं तथा १३।\nसूर्याय कुसुमैर्दत्त्वा स जलैरर्घमादृतः ।\nशिरोबद्धांजलिपुटो नमश्चक्रे द्विजोत्तमः १४।\nआवाहनादि नैवेद्यपर्यंतमथ विप्रराट् ।\nजगत्पूज्यपदाब्जस्य विष्णोः पूजामचीकरत् १५।\nकृतक्रियः सूपविष्टः तादृशं सुतमात्मनः ।\nजगाद संस्मरन्पूर्वजन्मकर्मणि कृत्स्नशः १६।\nशिवशर्मोवाच-\nविष्णुशर्मन्न ते मिथ्या वाक्यं तात यतः स्मृतिः ।\nअत्र स्नानेन मे जाता पूर्वेषां जन्मकर्मणाम् १७।\nआकर्णय माहाभाग कथयामि तवाग्रतः ।\nपुराहमन्वये जातो विशां धनिकधर्मिणाम् १८।\nपिता मे शरभो नाम्ना कान्यकुब्जे पुरेऽवसन् ।\nवाणिज्येनार्जयन्वित्तं भूरिधर्मधनाश्रितः १९।\nव्यतीतस्तु महान्कालस्तस्य नाभवदात्मजः ।\nजरागृहीतदेहस्य तच्चिंतातुरचेतसः २०।\nअचिंतयदहोरात्रमिति वैश्यवरस्तदा ।\nविना सुतेन मे व्यर्थं धनं भूर्यपि संचितम् २१।\nऋते सुतमृणीलोके पितॄणां धनवानपि ।\nसजलोऽपि विना वर्षं चातकानां यथा घनः २२।\nपुमान्जयति संतत्या विश्वं धर्मधुरीणया ।\nशक्त्या त्रिविधया राजा विपक्षमिव दुर्जयम् २३।\nप्रीणाति संततिः शुद्धा सुमनः पितृमानवान् ।\nमित्रप्रत्यर्थ्यु यदासीनान्सूनृता वाग्यथेरिता २४।\nउदयस्थेन पुत्रेण वर्द्धते स्वयशः पितुः ।\nनिर्मलं द्विजराजेन नीरं तीरनिधेरिव २५।\nतस्माद्यतेत्सुतोत्पत्यै शरीरेण धनेन वा ।\nतमृते हि द्वयं व्यर्थं जनानां तडिदायुषाम् २६।\nएवं चिंतयतस्तस्य गृहे मुनिवरस्तदा ।\nदेवलोऽतीद्रियज्ञानो वरं दातुं समाययौ २७।\nआगतं तं समालोक्य प्रत्युत्थायासनात्पिता ।\nदत्त्वार्घमथ पाद्यं च ववंदे शिरसा मुनिम् २८।\nउपवेश्यासने दत्ते स्वहस्तेन पिता मम ।\nपप्रच्छ च मुनिश्रेष्ठं देवलं देवदर्शनम् २९।\nस्वागतं तु मुनिश्रेष्ठ शमस्ति भवतां कुले ।\nतपः स्वाध्यायनियमा निष्प्रत्यूहा भवंति च ३०।\nकाले चातिथयः कच्चिदायांति भवदाश्रमे ।\nकच्चिदाश्रमवृक्षा वः फलंति मनसेप्सितम् ३१।\nव्याघ्रादयो न कुर्वंति कच्चिद्वैरं मृगादिभिः ।\nत्वदीयाश्रममभ्येत्य भ्रातरो भ्रातृभिर्यथा ३२।\nतवाटनं भुवि मुदे गृहिणामन्यथा कथम् ।\nतेषां गृहाधिमग्नानां दर्शनं क्व भवादृशः ३३।\nहरिपादरजोबुद्धेः कामं कामो न कुत्रचित् ।\nमुने तव तथाप्याशु हेतुमागमने वद ३४।\nशिवशर्मोवाच-\nइत्युक्तस्तेन स मुनिर्देवलो देवपूजितः ।\nअब्रवीत्तन्मनोभावं ज्ञातुकामो विशांपतिम् ३५।\nदेवल उवाच-\nवैश्यवर्य त्वया भूरि धनं धर्मेण संचितम् ।\nकरोषि येन धर्मज्ञ नित्यनैमित्तिकी क्रियाः ३६।\nआदरं राजसदसि धनेन लभते नरः ।\nसुभटः शत्रुसंग्रामे विक्रमेण यथा जयम् ३७।\nगृहस्थस्तु धनं प्राप्य परां पुष्टिं व्रजत्यलम् ।\nशरत्परिणतं सस्यमनड्वानिव विश्पते ३८।\nधनिनां न विमुंचंति बंधवोऽन्ये च ये जनाः ।\nमधुमत्सुमनो युक्तं पादपं मधुपा इव ३९।\nधनाभावेन गृहिणां कृशत्वमुपजायते ।\nसर्वतो ग्रीष्मसमये नभसां सरसामिव ४०।\nतद्धनं वर्त्तते भूरि गृहे तव विशांपते ।\nकुतः कृशत्वमंगानां गोप्यं चेन्न वदाद्य मे ४१।\nवैश्य उवाच-\nहितोपदेशविरता भवंतः पितरो यथा ।\nगोपनीयं भवद्भ्यः किं मादृशैः पुत्रतां गतैः ४२।\nत्वत्प्रसादान्मुनिश्रेष्ठ सर्वतोऽस्ति शिवं मम ।\nवार्द्धकेपि सुताभावो दुःखमेकमिदं मम ४३।\nतस्मात्कृशत्वमंगानां विद्धि मे मुनिपुंगव ।\nबिभेम्यहं पितृऋणाद्यतोऽधः पतनं नृणाम् ४४।\nतमुपायं कुरु मुने येन स्यां सुतवानहम् ।\nकिंचित्कर्तुमशक्यं न भूतलेऽत्र भवादृशैः ४५।\nशिवशर्मोवाच-\nइत्याकर्ण्य वचस्तस्य वैश्यवर्यस्य देवलः ।\nमनः क्षणं स्थिरं कृत्वा दध्यौ मीलितलोचनः ४६।\nसंततेर्मत्पितुर्दृष्ट्वा प्रतिबंधस्य कारणम् ।\nदेवलोतींद्रियज्ञानी बभाषे कारयन्स्मृतिम् ४७।\nदेवल उवाच-\nएकदा तु पुरा वैश्य तवेयं धर्मचारिणी ।\nयं चकार स्वचित्ते तं कथयामि मनोरथम् ४८।\nगुर्विणी यद्यहं गौरि भवेऽहं शंभुवल्लभे ।\nतदा त्वां तोषयिष्यामि षड्रसान्वितभोजनैः ४९।\nधूपदीपकमालाभिस्तांबूलैर्नृत्यबाधकैः ।\nतंत्रीमुखोद्गतैर्गीतैर्नानाविधविलेपनैः ५०।\nएवं प्रतिश्रुत्य पुरः सखीनां दयिता तव ।\nप्रतीक्षमाणा तं कालं तस्थौ तद्भक्तिसंयुता ५१।\nतस्मिन्नेवाभवद्गर्भो मासेऽस्या योषितस्तव ।\nऊचुरेनां ततः सख्यः सर्वाः सस्नेहचेतसः ५२।\nयस्त्वया वांछितो गर्भो गौर्या संप्रतिपादितः ।\nअतः प्रतिश्रुतं देव्याः पूजनं सुभगे कुरु ५३।\nनोचेद्विकाराद्भवति विघ्नं तु तदनुष्ठितात् ।\nतोषिता रोषिताश्चात्र देव्यो हि वरशापदाः ५४।\nसखीभिरिति ते भार्या कथितेयं मुदान्विता ।\nत्वामुवाच महाभागा विनयेन पतिव्रता ५५।\nनाथ पूजयितुं गौरीं वांछाम्यखिलकामदाम् ।\nयत्प्रसादादहं याता वांछितार्थवती प्रभो ५६।\nवैश्यवर्य त्वमेवैतच्छ्रुत्वास्या वचनं शुभम् ।\nअमन्यत गर्भवतीमेनां निजगृहेश्वरीम् ५७।\nपरमोत्सवया मोदमानः सद्यो भवानपि ।\nभृत्यानाज्ञापयामास पूजावस्तूपपादने ५८।\nतैरानाय्य समस्तानि वस्तूनि भवता ततः ।\nअस्यै दत्तानि मध्वन्न द्राक्षा गंधादिकान्यपि ५९।\nततो निजसखीः सर्वा आहूयेदमिदं जगौ ।\nसख्यः समस्ताः सामग्री समानीतांबिकार्चने ६०।\nनीत्वा पूजोपकरणं यूयं यातांबिकालयम् ।\nसंतोषयत तां देवीं पूजया विधिदृष्टया ६१।\nगुर्विणीति कुलेऽस्माकं न निर्याति गृहाद्बहिः ।\nअतोऽहं नागमिष्यामि यूयं यात तदर्चने ६२।\nइत्याज्ञप्तास्तु ताः सख्यो नीत्वोपकरणं ययुः ।\nअंबिकालयमुन्मत्तभ्रमद्भ्रमरकेतनम् ६३।\nकोकिलाकुलसंकेलि सहकारकुलाकुलम् ।\nहंससारसचक्राह्वमंडितं स्वच्छसारसम् ६४।\nमहादेवगुणालापि शुकसारिसमावृतम् ।\nहारपूरालतासेके तत्परो मा सखीधरम् ६५।\nउमापतेरुमापादन्यासपूतमहीतलम् ।\nस्फटिकोपलसंबद्ध जलाधारसुरद्रुमम् ६६।\nपार्वतीपतिसंनाट्य गायद्गंधर्वनादितम् ।\nमन्दानिलमनाग्धूत चूतचंपककोरकम् ६७।\nनृत्यन्मयूरनिर्ह्राद प्रतिनादिलतागृहम् ।\nतल्लीलाचलविद्योतमानं रत्नलसत्प्रभम् ६८।\nतत्र गत्वा गिरिसुतां प्रणेमुस्ताः सभर्तृकाः ।\nप्रदक्षिणीकृत्य ततो भक्त्या तां च बभाषिरे ६९।\nजगदंबे नमतुभ्यं शन्नो देहि शिवप्रिये ।\nत्वत्पूजार्थे समानीतो बलिरेष प्रगृह्यताम् ७०।\nवैश्यस्तु शरभो नाम्ना तस्यास्ति ललितांगना ।\nतयाभिलषितो गर्भस्तत्प्राप्तौ तव पूजनम् ७१।\nत्वत्प्रसादादभूत्तस्याः स गर्भः शंभुवल्लभे ।\nत्वत्पूजनाय प्रहितो बलिरस्माभिरेषकः ७२।\nतस्याः कुले गर्भवती न निरेति बहिर्गृहात् ।\nअतः सा नागता देवि प्रसीदैन गृहाण वै ७३।\nइत्युक्त्वा तां तदा वैश्य त्वत्स्त्रीसख्यस्तु तं बलिम् ।\nसमर्पयित्वा विधिवदानर्चुश्चंदनादिभिः ७४।\nप्रतिवाक्यमलब्ध्वा ता गौर्या प्रत्याययुर्गृहम् ।\nनिजसख्यै समाचख्युर्विषण्णां तां शिवप्रियाम् ७५।\nतासामाकर्ण्य वचनमिति वैश्य तवाबला ।\nउन्मनाश्चिंतयामास कुतो गौरीनपि प्रिये ७६।\nसा जानाति यथा भक्तिस्तत्पूजाया कृता मया ।\nतादृशीनां किमज्ञातं बाह्यं चाभ्यंतरं नृणाम् ७७।\nन गताहं यतस्तत्र तज्जानात्यपि कारणम् ।\nमया दत्तेन बलिना कुतः सा न तुतोष वै ७८।\nनाहमन्यत्प्रजानामि तदतोषे हि कारणम् ।\nऋते मदगतेस्तत्र नूनं रम्ये तदालये ७९।\nयदतीतं न तच्छक्यमन्यथाकर्तुमद्य वै ।\nगर्भान्मुक्ता गमिष्यामि तत्पूजायै तदालये ८०।\nनमस्तस्यै महादेव भार्यायै सा करोतु शम् ।\nइत्युक्त्वा दधती गर्भं तस्थौ वैश्य तवांगना ८१।\nशिवशर्मोवाच-\nविष्णुशर्मन्निदं पूर्ववृत्तमाज्ञाय मत्पिता ।\nपप्रच्छ मुनिशार्दूलं देवलं ज्ञानवत्तरम् ८२।\nवैश्य उवाच-\nमुने यथा प्रतिश्रुता पूजा ते स्नुषया तया ।\nतथैवाकारि पार्वत्या विषादे कारणं वद ८३।\nयतोऽसौ न गता तत्र तज्जानाति शिवास्वतः ।\nसखीभ्यश्चोक्तमस्यास्तद्विषण्णा सा कुतोभवत् ८४।\nदेवल उवाच-।\nवैश्यवर्य शृणुष्वेदं कारणं कथयामि ते ।\nयतस्तस्या विषादोऽभूत्पार्वत्या गर्भनाशकः ८५।\nनिवृत्तासु सखीष्वस्याः संपूज्य स्कंदमातरम् ।\nविजया पार्वतीं प्राह कौतूहलसमन्विता ८६।\nविजयोवाच-\nगिरिजे श्रद्धया तुभ्यं दत्तोमूभिरयं बलि ।\nमानुषीभिः कुतः प्रीता नाभवस्त्वं वरानने ८७।\nधूपदीपकनैवेद्यैः पूजिता तोषहेतवे ।\nप्रत्युताकारणं देवि त्वं विषादं कुतो गता ८८।\nदेवल उवाच-\nइत्याकर्ण्य वचः सख्या देवी देववरार्चिता ।\nअब्रवीद्विजयां वैश्य विषादे कारणं सखीम् ८९।\nपार्वत्युवाच-\nविजये सखि जानामि वैश्यभार्या गृहाद्बहिः ।\nनिर्गंतुमक्षमां गर्भधारणास्वविवेकतः ९०।\nसमागतास्तु तत्सख्यो मत्पूजायै तदीरिताः ।\nमादृशो न च गृह्णंति परहस्तकृतं बलिम् ९१।\nतत्पतिश्चेत्समायास्यदभविष्यत्तदा शिवम् ।\nतस्यास्तु मदवज्ञातो गर्भपातो भविष्यति ९२।\nयद्व्रतं पूजनं यच्च कर्तुं न क्षमतेंगना ।\nतत्कारयति नाथेन न भंगः स्यात्तयोःसखि ९३।\nअथवा विप्रमुख्येन पृष्ट्वा पतिमनन्यधीः ।\nयतः स्वयमनागत्य तत्कृतं मे तयार्चनम् ९४।\nन कारितं च भर्त्रातो भविता दोहदोऽफलः ।\nयद्युभौ तौ समागत्य दंपती श्रद्धया पुनः ९५।\nमां पूजयिष्यतः पुत्रो भविष्यति तदा तयोः ।\nदेवल उवाच-\nसशापो न त्वया वैश्य न चैव तव भार्यया ९६।\nश्रुतः सखीभिरस्या नो प्रसादश्च तयार्पितः ।\nतयोरज्ञानतो वैश्य युवयोर्नाभवत्सुतः ९७।\nअजानतो प्रतिविधिं परत्रात्र सुखप्रदम् ।\nएतत्ते कथितं वैश्य संतानाभावकारणम् ९८।\nवसिष्ठेन यथापूर्वं दिलीपस्य महीपतेः ।\nतच्छ्रुत्वा स यथा राजा नंदिनीं समतोषयत् ९९।\nसस्त्रीकस्त्वं तथा वैश्य गौरिं तोषय कामदाम् ।\nसा यथाराधिता राज्ञे दिलीपाय ददौ सुतम् १००।\nआराधय तथा गौरीं त्वं सा तुभ्यं च दास्यति ।\nवैश्य उवाच-\nदिलीप इति भूपः कः का च सा नंदिनी मुने १०१।\nयामाराध्यसुतंलेभेसभूयोभूपसत्तमः ।\nमहेशादिसुरान्मुक्त्वा त्रिवर्णफलदायिनः १०२।\nआराधिता कुतः सैव सुतार्थं तेन भूभुजा ।\nएतत्सर्वं समाख्याहि मुने यत्पृष्टवानहम् ।\nश्रुत्वा ततो गिरिसुतां सेविष्ये सह भार्यया १०३।\nशिवशर्मोवाच-\nगदितमिति निशम्य विष्णुशर्मन्विनययुतेन विशा मदीय पित्रा ।\nमुनिरिति गदितुं दिलीपवृत्तं जगति पवित्रतरं विचक्रमे सः १०४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदी।\nमाहात्म्ये एकाधिकद्विशततमोऽध्यायः २०१।"
  }
]
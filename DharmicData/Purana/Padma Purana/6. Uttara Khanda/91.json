[
  {
    "text": "नारद उवाच-\nइत्युक्त्वा भगवान्विष्णुः शफरीतुल्यरूपधृक् ।\nस पपातांजलौ विंध्ये निवासे कश्यपस्य च १।\nस तं कमंडलौ क्षिप्रं कृपया क्षिप्तवान्मुनिः ।\nतावत्स न ममौ तत्र ततः कूपे न्यवेशयत् २।\nतत्रापि न ममौ तावत्कासारे प्राक्षिपत्सताम् ।\nएवं स सागरे क्षिप्तस्तत्र सोऽप्यन्ववर्द्धत ३।\nततोऽवधीत्स तं शंखं विष्णुर्वै मत्स्यरूपधृक् ।\nअथ तं स्वकरे धृत्वा बदरीवनमागतः ४।\nतत्राहूय ऋषीन्सर्वानिदमाज्ञापयद्विभुः ।\nश्रीकृष्ण उवाच-\nजलांतरे विशीर्णांस्तु यूयं वेदान्प्रमार्जथ ५।\nआनयध्वं च त्वरिताः सरहस्यं जलांतरात् ।\nतावत्प्रयागे तिष्ठामि देवतागणसंयुतः ६।\nनारद उवाच-\nततस्तैः सर्वमुनिभिस्तपोबलसमन्वितैः ।\nउद्धारिताः षडंगास्ते वेदा यज्ञसमन्विताः ७।\nतेषु यावन्मितं येन लब्धं तावन्मितस्य हि ।\nस स एव ऋषिर्जातस्तदाप्रभृति पार्थिव ८।\nअथ सर्वेऽपि संगम्य प्रयागं मुनयो ययुः ।\nविष्णवे सविधात्रे ते लब्धान्वेदान्न्यवेदयन् ९।\nलब्ध्वा वेदान्सयज्ञांस्तु ब्रह्माहर्षसमन्वितः ।\nअयजच्चाश्वमेधेन देवर्षिगणसंवृतः १०।\nयज्ञा ते देवदेवेश सिद्धपन्नगगुह्यकाः ।\nनिपत्य दंडवद्भूमौ विज्ञप्तिं तत्र चक्रिरे ११।\nदेवा ऊचुः।\nदेवदेवजगन्नाथ विज्ञप्तिं शृणु नः प्रभो ।\nहर्षकालोऽयमस्माकं तस्मात्त्वं वरदो भव १२।\nस्थानेऽस्मिन्नृषयो वेदान्नष्टान्प्रापुः पुनः स्वयम् ।\nयज्ञभागान्वयं प्राप्तास्त्वत्प्रसादाद्रमापते १३।\nस्थानमेतदपि श्रेष्ठं पृथिव्यां पुण्यवर्द्धनम् ।\nभुक्तिमुक्तिप्रदं चास्तु प्रसादाद्भवतः सदा १४।\nकालोऽप्ययं महापुण्यो ब्रह्मघ्नादिविशुद्धिकृत् ।\nदत्ताक्षयकरश्चास्तु वरमेतद्वदस्व नः १५।\nश्रीविष्णुरुवाच।\nममाप्येतन्मतं देवा यद्भवद्भिरुदाहृतम् ।\nतत्तथास्तु लभत्वेतद्ब्रह्मक्षेत्रमिति प्रथाम् १६।\nसूर्यवंशोद्भवो राजा गंगामत्रानयिष्यति ।\nसा सूर्यकन्यया चात्र कालिंद्या संगमिष्यति १७।\nयूयं च सर्वे ब्रह्माद्या निवसध्वं मया सह ।\nतीर्थराजेऽति विख्यातं तीर्थमेतद्भविष्यति १८।\nदानं तपो व्रतं होमो जपपूजादिकाः क्रियाः ।\nअनंतफलदाः संतु मत्सांनिध्यप्रदाः सदा १९।\nब्रह्महत्यादि पापानि बहुजन्मकृतान्यपि ।\nदर्शनादस्य तीर्थस्य विनाशं यांतु तत्क्षणात् २०।\nदेहत्यागं तथा धीराः कुर्वंति मम सन्निधौ ।\nमत्तनुं प्रविशंत्येव पुनर्जन्मनि नो नराः २१।\nपितॄन्निर्दिश्य ये श्राद्धं कुर्वंत्यत्र समागताः ।\nतेषां पितृगणाः सर्वे यांतु ते मत्सलोकताम् २२।\nकालोऽप्येष महापुण्यफलदोऽस्तु सदा नृणाम् ।\nसूर्य्ये मकरगे प्रातः स्नायिनां पापनाशनम् २३।\nमकरस्थरवौ माघे प्रातः स्नानं प्रकुर्वताम् ।\nदर्शनादेव पापानि यांति सूर्याद्यथा तमः २४।\nसलोकत्वं सरूपत्वं समीपत्वं त्रयं क्रमात् ।\nनृणां ददाम्यहं स्नानान्माघे मकरगे रवौ २५।\nयूयं मुनीश्वराः सर्वे शृणुध्वं वरदोऽस्मि वः ।\nबदरीवनमध्येऽहं सदा तिष्ठामि सर्वगः २६।\nअन्यत्र दशभिर्वर्षैस्तपसावाप्यते फलम् ।\nतदत्र दिवसैकेन भवद्भिः प्राप्यते सदा २७।\nस्थानस्य दर्शनं तस्य ये कुर्वंति नरोत्तमाः ।\nजीवन्मुक्तास्तदा तेषु पापं नैवावतिष्ठते २८।\nसूत उवाच-\nएवं देवान्देवदेवस्तदुक्त्वा तत्रैवांतर्द्धानमागात्स वेधाः ।\nदेवाः सर्वेऽप्यंशकैस्तत्र तस्थुश्चांतर्द्धानं प्रापुरिंद्रादयस्ते २९।\nइमां च गाथां शृणुयान्नरोत्तमो यः श्रावयेद्वापि विशुद्धचित्तः ।\nस तीर्थराजं बदरीवनं यत्कृत्वा फलं मां समवाप्नुयाच्च ३०।\nइति श्रीपाद्मे महापुराणे उत्तरखंडे पंचपंचाशत्सहस्रसंहितायां कार्तिकमाहात्म्ये श्रीकृष्णसत्यभामासंवादे शंखासुरवधो वेदागमे प्रयागमाहात्म्यं नामैकनवति-तमोऽध्यायः ९१।"
  }
]
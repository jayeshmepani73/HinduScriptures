[
  {
    "text": "कार्तवीर्य उवाच।\nहेतुना केन विप्रर्षे माघस्नाने महाद्भुतः ।\nप्रभावो वर्ण्यते नूनं तन्मे कथय सुव्रत १।\nगतपापो यदेकेन द्वितीयेन दिवं गतः ।\nवैश्योऽसौ माघपुण्येन ब्रूहि मे तत्कुतूहलम् २।\nदत्तात्रेय उवाच।\nनिसर्गात्सलिलं मेध्यं निर्मलं शुचिपांडुरम् ।\nमलहं पुरुषव्याघ्र द्रावकं दाहनाशनम् ।\nतारकं सर्वभूतानां पोषणं जीवनं च यत् ३।\nआपो नारायणोदेवः सर्ववेदेषु पठ्यते ।\nग्रहाणां च यथा सूर्यो नक्षत्राणां यथा शशी ।\nमासानां च तथा माघः श्रेष्ठः सर्वेषु कर्मसु ४।\nमकरस्थे रवौ माघे प्रातः काले तथाऽमले ।\nगोष्पदेऽपि जले स्नानं स्वर्गदं पापिनामपि ५।\nयोगोऽयं दुर्लभो राजंस्त्रैलोक्ये सचराचरे ।\nअस्मिन्योगे त्वशक्तोऽपि स्नायाद्यदि दिनत्रयम् ६।\nदद्यात्किंचिदशक्तोऽपि दरिद्राभाववांच्छया ।\nत्रिस्नानेनापि माघस्य धनिनो दीर्घजीविनः ७।\nपंच वा सप्त वाहानि चंद्रवद्वर्धते फलम् ।\nसंप्राप्ते मकरादित्ये पुण्ये पुण्यप्रदे नृणाम् ८।\nसत्कार्यास्तिथयः सर्वा स्नानदानादि कर्मसु ।\nकर्तारं दापयंतीह ह्यक्षयं शाश्वतं पदम् ९।\nतस्मान्माघे बहिः स्नायादात्मनो हितकाम्यया ।\nअथातः संप्रवक्ष्यामि माघस्नानविधिं परम् १०।\nकर्तव्यो नियमः कश्चिद्व्रतरूपी नरोत्तमैः ।\nफलातिशयहेतोर्वै किंचिद्भोज्यं त्यजेद्बुधः ११।\nभूमौ शयीत होतव्यमाज्यं तिलविमिश्रितम् ।\nत्रिकालं चार्चयेद्विष्णुं वासुदेवं सनातनम् १२।\nदातव्यो दीपकोऽखंडो देवमुद्दिश्य माधवम् ।\nइंधनं कंबलं वस्त्रमुपानत्कुंकुमं घृतम् १३।\nतैलं कार्पासकोष्ठं च तूलीं तूलवटीं पटीम् ।\nअन्नं चैव यथाशक्ति देयं माघे नराधिप १४।\nसुवर्णं रत्तिकामात्रं दद्याद्वेदविदे तथा ।\nतद्दानमक्षयं राजन्समुद्र इव सर्वदा १५।\nपरस्याग्निं न सेवेत त्यजेच्चैव प्रतिग्रहम् ।\nमाघांते भोजयेद्विप्रान्यथाशक्ति नराधिप १६।\nदेया च दक्षिणा तेभ्य आत्मनः श्रेय इच्छता ।\nएकादशीविधानेन माघस्योद्यापनं तथा १७।\nकर्तव्यं श्रद्दधानेन ह्यक्षय्य स्वर्गवांछया ।\nअनंतपुण्यावाप्त्यर्थं विष्णुसंप्रीतिहेतवे १८।\nमकरस्थे रवौ माघे गोविंदाच्युतमाधव ।\nस्नानेनानेन भो देव यथोक्तफलदो भव १९।\nइति मंत्रं समुच्चार्य स्नायान्मौनी समाहितः ।\nवासुदेवं हरिं कृष्णं माधवं च स्मरेत्पुनः २०।\nगृहेऽपि सजलं कुंभं वायुना निशिपीडितम् ।\nतत्स्नानं तीर्थसदृशं सर्वकामफलप्रदम् २१।\nतत्र व्रतेन दातव्यं सान्नं चोपस्करान्वितम् ।\nतत्स्नानस्य प्रभावेण नरो न निरयं व्रजेत् २२।\nतप्तेन वारिणा स्नानं यद्गृहे क्रियते नरैः ।\nषडब्दफलदं तद्धि मकरस्थे दिवाकरे २३।\nबहिः स्नानं तु वाप्यादौ द्वादशाब्दफलं स्मृतम् ।\nतडागे द्विगुणं राजन्नद्यां चैव चतुर्गुणम् २४।\nशतधा देवखातेषु शतधा तु महानदे ।\nशतं चतुर्गुणं राजन्महानद्याश्च संगमे २५।\nसहस्रगुणितं सर्वं तत्फलं मकरे रवौ ।\nगंगायां स्नानमात्रेण लभते मानवो नृप २६।\nगंगायां येऽवगाहंति माघमासे नृपोत्तम ।\nचतुर्युगसहस्रं तु न पतंति सुरालयात् २७।\nदिनेदिने सहस्रं तु सुवर्णानां विशांपते ।\nतेन दत्तं तु गंगायां यो माघे स्नाति मानवः२८।\nशतेन गुणितं माघे सहस्रं राजसत्तम ।\nनिर्दिष्टमृषिभिः स्नानं गंगायामुनसंगमे २९।\nपापौघभूरिभारस्य दाहार्थे च प्रजापतिः ।\nप्रयागं विदधे भूप प्रजानां च हिते स्थितः ३०।\nशृणु स्थानमिदं सम्यक्सितासित जलं किल ।\nपापरूप पशूनां च ब्रह्मणा विहितं पुरा ३१।\nसितासितजले मज्जेदपि पापशतान्वितः ।\nमकरस्थे रवौ माघे नैव गर्भेषु मज्जति ३२।\nसूनारतोऽपि यो मर्त्यः प्रयागे स्नानमाचरेत् ।\nमाघेमासि नरव्याघ्र स याति परमंपदम् ३३।\nसितासिता तु या धारा सरस्वत्याविगर्भिता ।\nतन्मार्गं विष्णुलोकस्य सृष्टिकर्ता ससर्ज वै ३४।\nदुस्तरा वैष्णवी माया देवैरपि सुदुर्जया ।\nप्रयागे दह्यते सा तु माघे मासि नराधिप ३५।\nतेजोमयेषु लोकेषु भुक्त्वा भोगाननेकशः ।\nपश्चाच्चक्रिणि लीयंते प्रयागे माघ मज्जनात् ३६।\nउपस्पृशति यो माघे मकरार्के सितासिते ।\nन तत्पुण्यं च संख्यातुं चित्रगुप्तोऽपि वेत्यलम् ३७।\nसन्निमज्जति यो माघे मकरस्थ सितासिते ।\nतस्य पुण्यस्य माहात्म्यं वक्तुं ब्रह्मापि न क्षमः ३८।\nसंवत्सरशतं साग्रं निराहारस्य यत्फलम् ।\nप्रयागे माघमासे तु त्र्यहस्नानस्य तत्फलम् ३९।\nस्वर्णभारसहस्रेण कुरुक्षेत्ररविग्रहे ।\nयत्फलं लभते माघे वेण्याः स्नानाद्दिने दिने ४०।\nराजसूयसहस्रस्य राजन्नविकलं फलम् ।\nसितासिते तु माघे च स्नानानां भवति ध्रुवम् ४१।\nपृथिव्यां यानि तीर्थानि पुर्यः सप्त च याः पुनः ।\nवेण्यां स्नातुं समायांति माघेमासि नृपोत्तम ४२।\nसर्वतीर्थानि कृष्णानि पापिनां संगदोषतः ।\nभवंति शुक्लवर्णानि प्रयागे माघमज्जनात् ४३।\nआकल्पसंचितं पापं जन्मभिर्यन्नरैर्नृप ।\nतद्भवेद्भस्मसान्माघे स्नातानां च सितासिते ४४।\nवाङ्मनःकायजं पापं नरस्य विलयं व्रजेत् ।\nप्रयागे माघमासे तु त्र्यहस्नातस्य निश्चितम् ४५।\nप्रयागे माघमासे यस्त्र्यहं स्नाति च मानवः ।\nपापं त्यक्त्वा दिवं याति जीर्णां त्वचमिवोरगः ४६।\nकुरुक्षेत्रसमा गंगा यत्रकुत्रावगाहिता ।\nतस्माद्दशगुणा पुण्या यत्र विंध्येन संगता ४७।\nतस्माच्छतगुणा गंगा काश्यामुत्तरवाहिनी ।\nकाश्याः शतगुणाः प्रोक्ता गंगायामुनसंगमे ४८।\nसा सहस्रगुणा तासां भवेत्पश्चिमवाहिनी ।\nया राजन्दर्शनादेव ब्रह्महत्यापहारिणी ४९।\nया पश्चाद्वाहिनी गंगा कालिंद्या सह संगता ।\nहंति कोटिकृतं पापं सा माघे नृप दुर्लभा 6.127.५०।\nयत्कथ्यतेऽमृतं राजन्सा वेणी भुवि कीर्तिता ।\nतस्यां माघे मुहूर्तं तु देवानामपि दुर्लभम् ५१।\nब्रह्माविष्णुर्महादेवो रुद्रादित्यमरुद्गणाः ।\nगंधर्वा लोकपालाश्च यक्षकिन्नरपन्नगाः ५२।\nअणिमादिगुणैः सिद्धा ये चान्ये तत्त्ववादिनः ।\nब्रह्माणी पार्वती लक्ष्मीः शची मेनादितिर्दितिः ५३।\nसर्वास्ता देवपत्न्यश्च तथा नागांगना नृप ।\nघृताची मेनका रंभा उर्वशी च तिलोत्तमा ५४।\nगणा ह्यप्सरसां सर्वे पितॄणां च गणास्तथा ।\nस्नातुमायांति ते सर्वे माघे वेण्यां नराधिप ५५।\nकृते युगे स्वरूपेण कलौ प्रच्छन्नरूपिणः ।\nप्रयागे माघमासे तु त्र्यहस्नानस्य यत्फलम् ५६।\nनाश्वमेधसहस्रेण तत्फलं लभते भुवि ।\nत्र्यहस्नानफलं माघे पुरा कांचनमालिनी ५७।\nराक्षसाय ददौ भूप तेन मुक्तः स पापकृत् ।\nकार्तवीर्य उवाच ।\nभगवन्राक्षसः कोऽसौ सा का कांचनमालिनी ५८।\nकथं दत्तवती धर्मं कथं वा तस्य सद्गतिः ।\nएतत्कथय योगींद्र अत्रिसंतानभास्कर ।\nयदि त्वं मन्यसे श्राव्यं परं कौतूहलं हि मे ५९।\nदत्तात्रेय उवाच।\nशृणु राजन्विचित्रं त्वमितिहासं पुरातनम् ।\nयस्य स्मरणमात्रेण वाजपेयफलं लभेत् ६०।\nअप्सरारूपसंपन्ना नाम्ना कांचनमालिनी ।\nप्रयागे माघमासे सा स्नात्वा याति हरालयम् ६१।\nनिकुंजे गिरिराजस्य तिष्ठता गिरिरूपिणा ।\nदृष्टा गगनमारूढा तेन वृद्धेन रक्षसा ६२।\nतेजस्विनी सुहेमाभा सुश्रोणी दीर्घलोचना ।\nचंद्रानना सुकेशी च पीनोन्नतपयोधरा ६३।\nतां दृष्ट्वा रूपसंपन्नामुवाच राक्षसस्तदा ।\nका त्वं कमलपत्राक्षि कुत आगम्यते त्वया ६४।\nआर्द्रं च वसनं कस्मात्सार्द्रा ते कबरी कुतः ।\nकुत्र आगम्यते भीरु कुतस्ते खेचरी गतिः ६५।\nकेन पुण्येन वा भद्रे तव तेजोमयं वपुः ।\nअतीवरूपसंपन्नं संभूतं च मनोहरम् ६६।\nत्वद्वस्त्रबिंदुपातेन मम मूर्ध्नि सुलोचने ।\nक्षणेन ह्यगमच्छांतिं क्रूरं मे मानसं सदा ६७।\nनीरस्य महिमा कोऽयमेतद्व्याख्यातुमर्हसि ।\nत्वं मे शीलवती भासि नाकृतिर्निर्गुणा भवेत् ६८।\nअप्सरा उवाच।\nश्रूयतामप्सराश्चाहं भो रक्षः कामरूपिणी ।\nप्रयागतश्चागताऽहं नाम्ना कांचनमालिनी ६९।\nआर्द्रः परिकरो मेऽतः सुस्नाताऽहं सितासिते ।\nगंतव्यं तु मया रक्षः कैलासे तु नगोत्तमे ७०।\nतत्रास्ते पार्वतीनाथः सुरासुरसुपूजितः ।\nवेणीवारिप्रभावेण रक्षस्ते क्रूरता गता ७१।\nजाताहं येन पुण्येन गंधर्वस्य सुमेधसः ।\nकन्यका दिव्यरूपा तु तत्सर्वं कथयामि ते ७२।\nकलिंगाधिपते राज्ञस्त्वहमासीच्च वेश्यका ।\nरूपलावण्यसंपन्ना सौभाग्यमदगर्विता ७३।\nअन्यासां युवतीनां च तत्पुरेऽहं शिरोमणिः ।\nतज्जन्मनि मया रक्षो भुक्त्वा भोगान्यथेच्छया ७४।\nमोहितं तत्पुरं सर्वं मया यौवनसंपदा ।\nरत्नानि च विचित्राणि भूषणानि धनानि च ७५।\nवासांसि चित्ररूपाणि कर्पूरागुरुचंदनम् ।\nएतच्चोपार्जितं सर्वं मया मोहनरूपया ७६।\nनाहं जानामि हेम्नोंतं स्वनिवासे निशाचर ।\nसंसेवंते युवानो मे चरणौ कामपीडिताः ७७।\nमया ते वंचिताः सर्वे सर्वस्वेन तु मायया ।\nअन्योन्यस्पर्धाभावेन मृताः केचित्तु कामिनः ७८।\nइत्थं तन्नगरे रम्ये सकले मे गतिस्तदा ।\nप्राप्ते तु वार्द्धके काले शुशोच हृदयं मम ।\nन दत्तं न हुतं जप्तं न व्रतं चरितं मया ७९।\nनाराधितो मया देवश्चतुर्वर्गफलप्रदः।\nन मया पूजिता देवी दुर्गा दुर्गतिनाशिनी ।\nसर्वपापहरो विष्णुर्न स्मृतो भोगलुब्धया ८०।\nन च संतर्पिता विप्रा न कृतं प्राणिनां हितम् ।\nअणुमात्रमिदं पुण्यं न कृतं च प्रमादतः ८१।\nपातकं तु कृतं भद्र तेन मे दह्यते मनः ।\nबहुधैवं विलप्याहं ब्राह्मणं शरणं गता ८२।\nब्रह्मण्यं वेदविद्वांसं तस्य राज्ञः पुरोहितम् ।\nस हि पृष्टो मया रक्षः कथं मे निष्कृतिर्भवेत् ८३।\nपापस्यास्य द्विजश्रेष्ठ कथं यास्यामि सद्गतिम् ।\nस्वेनैव कर्मणा तप्तां वराकीं दीनमानसाम् ८४।\nपापपंकनिमग्नां त्वं मामुद्धर कचग्रहैः ।\nमयि कारुण्यंजं वारि वर्षहर्षदृशा द्विज ८५।\nसज्जने साधवः सर्वे साधुः साधुरसज्जने ।\nइत्यसौ मद्वचः श्रुत्वा चकारानुग्रहं मयि ८६।\nद्विज उवाच।\nनिषिद्धाचरणं जाने सर्वं तेऽहं वरानने ।\nकुरु मे सत्वरं वाक्यं याहि क्षेत्रं प्रजापते ८७।\nतत्र गत्वा कुरु स्नानं तेन पापक्षयस्तव ।\nसर्वं मनोगतं भद्रे त्वदीयं शोचितं मया ८८।\nनाहमन्यत्प्रपश्यामि यत्ते पापप्रणाशनम् ।\nप्रायश्चित्तं परं तीर्थे स्नानं च ऋषिभिः स्मृतम् ८९।\nकिंतु तीर्थे त्यजेद्भीरु मनसाप्यशुभं कृतम् ।\nप्रयागस्नानशुद्धा त्वं स्वर्गं यास्यसि निश्चितम् ९०।\nप्रयागस्नानमात्रेण नृणां स्वर्गो न संशयः ।\nअन्यदेशकृतं पापं तत्क्षणादेव भामिनि ९१।\nप्रयागे विलयं याति पापं तीर्थकृतं विना ।\nशृणु भीरु पुरा शक्रो गौतमस्य मुनेर्वधूम् ९२।\nदृष्ट्वा कामवशं प्राप्तस्तां गतो गुप्तकामुकः ।\nउग्रेण तेन पापेन तदैव जनितं फलम् ९३।\nऋषिस्त्रीगंतुरिंद्रस्य तस्याश्च पुरतस्तदा ।\nकुत्सितं गर्हितं जातमिति लज्जाकरं वपुः ९४।\nतद्भर्तुः शापमाहात्म्यात्सहस्रभगचिह्नितम् ।\nअधोमुखस्ततो भूत्वा देवराजो विनिर्गतः ९५।\nनिनिंद स्वकृतं कर्म सोऽभिभूतः सलज्जितः ।\nमेरोः शिरसि तोयाढ्ये शतयोजनविस्तृते ९६।\nतत्र गत्वा प्रविष्टस्तु हेमांभोरुहकोरके ।\nतत्रस्थो गर्हयन्नित्यमात्मानं मन्मथं तथा ९७।\nधिक्तां कामात्मतां लोके सद्यः पातकदायिनीम् ।\nयया हि नरकं याति सर्वलोकविगर्हितः ९८।\nआयुः कीर्तिर्यशोधर्म धैर्य ध्वंसकरी तथा ।\nधिङ्मन्मथं दुराचारमापदां नियतं पदम् ९९।\nदेहस्थं दुर्दमं शत्रुमसंतुष्टं सदावशम् ।\nइत्थंवादिनि प्रच्छन्ने वासवे पद्मसद्मनि 6.127.१००।\nआखंडलं विना भीरु देवलोको न शोभते ।\nततो देवाः सगंधर्वा लोकपालाः सकिन्नराः १०१।\nशच्या सह समागम्य पप्रच्छुस्ते बृहस्पतिम् ।\nभगवन्बलभिद्देवं नैव जानीमहे वयम् १०२।\nक्व तिष्ठति गतः कुत्र कुत्र वा मृगयामहे ।\nन नाकः शोभते तेन विना देवगणैः सह १०३।\nसुपुत्रेण विना यद्वत्कुलं श्रीमद्गुणान्वितम् ।\nउपायश्चिंत्यतां सद्यः स्वर्लोके येन शोभते १०४।\nसनाथः सुश्रियायुक्तो न विलंबोऽत्र युज्यते ।\nइति तेषां वचः श्रुत्वा गुरुर्वचनमब्रवीत् १०५।\nजानेऽहं स्वापराधेन लज्जया यत्र तिष्ठति ।\nरभसा लब्धकार्यस्य भुंक्ते स मघवा फलम् १०६।\nनृणां नीतिपरित्यागाद्विपाकाः स्युर्भयंकराः ।\nअहो राज्यमदैर्मत्तः कृत्याकृत्यमचिंतयन् १०७।\nकृतवान्निंद्यमानं हि दृष्टादृष्टक्षयंकरम् ।\nकुर्वंति बालिशा यत्र दैवोपहतबुद्धयः १०८।\nअपराधाद्यथाजन्म स्यादिहामुत्र निष्फलम् ।\nअधुना तत्र गच्छामो यत्र शक्रः स तिष्ठति १०९।\nइत्युक्त्वा निर्गताः सर्वे बृहस्पतिपुरोगमाः ।\nदृष्ट्वा सरसि विस्तीर्णे स्वर्णपंकजकाननम् ११०।\nतुष्टुवुर्देवराजानं प्रबोधो येन जायते ।\nततो गुरोः प्रबोधेन निर्गतः पद्मकुड्मलात् १११।\nदीनाननो विरूपस्तु व्रीडाकुंचितलोचनः ।\nजग्राह चरणाविंद्रो गुरोस्तस्याग्रजन्मनः ११२।\nत्राहि मां निष्कृतिं ब्रूहि पापस्यास्य बृहस्पते ।\nदेवराजवचः श्रुत्वा जगौ विप्रो बृहस्पतिः ११३।\nशृणु देवेंद्र वक्ष्येऽहमुपायं पापनाशनम् ।\nप्रयागस्नानमात्रेण तत्क्षणादेव पातकात् ११४।\nमुच्यसे देवराजत्वं तत्र यामः सहैव ते ।\nअथ पुरोधसा सार्धमागत्य बलमर्दनः ११५।\nसस्नौ सितासिते तीर्थे सद्यो मुक्तो ह्यघैस्ततः ।\nअथ देवगुरुस्तस्मै प्रसन्नस्तु वरं ददौ ११६।\nप्रयागस्नानमात्रेण क्षीणं पापं त्वयानघ ।\nक्षीणपापस्य ते शक्र मत्प्रसादेन सत्वरम् ११७।\nसहस्रमेतद्योनीनां सहस्रं स्याद्दृशां तव ।\nतदैव द्विजवाक्येन शुशुभे च शचीपतिः ११८।\nलोचनानां सहस्रेण पंकजैरिव मानसम् ।\nअथ वृंदारकैः सर्वैरृषिभिश्चाभिपूजितः ११९।\nगंधर्वैः स्तूयमानस्तु गतः शक्रोऽमरावतीम् ।\nइत्थं सद्यो विपापोऽभूत्प्रयागे पाकशासनः १२०।\nयाहि त्वमपि कल्याणि प्रयागं देवसेवितम् ।\nसद्यः पापविनाशाय तथा स्वर्गतये दृढम् १२१।\nइति तस्य वचः श्रुत्वा सेतिहासं समंगलम् ।\nतदैव संभ्रमापन्ना नत्वा पादौ द्विजस्य तु १२२।\nत्यक्त्वा बंधुजनं सर्वं दासदासीगृहं तथा ।\nसकलान्विषयान्रक्षो विषग्रासानिव स्फुटम् १२३।\nवपुश्च क्षणविध्वंसि पश्यंती निर्गता ह्यहम् ।\nनरकार्णवसंपात दारुणांतर वह्निना १२४।\nहृदये कुणपव्याघ्र तदा तत्तप्यमानया ।\nमया गत्वा कृतं स्नानं माघे मासि सितासिते १२५।\nतस्य स्नानस्य माहात्म्यं शृणु वृद्धनिशाचर ।\nत्र्यहात्पापक्षयो जातः सप्तविंशतिभिर्दिनैः १२६।\nशेषैर्मे यदभूत्पुण्यं तेन देवत्वमागता ।\nरममाणा तु कैलासे गिरिजायाः प्रिया सखी १२७।\nजातिस्मरा तथा जाता प्रयागस्य प्रभावतः ।\nस्मृत्वा प्रयागमाहात्म्यं माघे माघे व्रजाम्यहम् १२८।\nइति राक्षस यत्पृष्टं त्वया विस्मितचेतसा ।\nतन्मया कथितं सर्वं चरितं प्रीतये तव १२९।\nमत्प्रीतये चरित्रं स्वं त्वं ब्रूहि मम राक्षस ।\nकर्मणा केनजातोऽसि विरूपोऽतिभयंकरः १३०।\nश्मश्रुलो दीर्घदंष्ट्रंश्च क्रव्यादो गिरिगह्वरे ।\nराक्षस उवाच।\nइष्टं ददाति गृह्णाति गुह्यं वदति पृच्छति १३१।\nप्रीत्या हि सज्जनो भद्रे तच्च सर्वं त्वयि स्थितम् ।\nत्वया संभावितो नूनं मन्येऽहं वामलोचने १३२।\nभाविनी निष्कृतिः सद्यस्त्वयास्य क्रूरकर्मणः ।\nअतो वक्ष्यामि ते भद्रे दुष्कृतं यत्स्वयंकृतम् १३३।\nनिवेद्य सज्जने दुःखं ततः सर्वसुखी भवेत् ।\nशृणु सुश्रोण्यहं काश्यां बह्वृचो वेदपारगः १३४।\nजातः पुरा द्विजः श्रेष्ठः कुले महति निर्मले ।\nराज्ञां दुष्कृतिनां भीरु शूद्राणां च तथा विशाम् १३५।\nवाराणस्यां कृतो घोरो मया दुष्टप्रतिग्रहः ।\nबहुधा बहुधा वारं निषिद्धः कुत्सितो बहु १३६।\nचांडालस्यापि न त्यक्तो मया दुष्टप्रतिग्रहः ।\nअन्यच्च पातकं तत्र ममाभून्मूढचेतसः ।\nतन्नास्ति दुष्कृतं कर्म मया यत्र न यत्कृतम् १३७।\nअन्यच्च श्रूयतां दोषः क्षेत्रस्य वरवर्णिनि ।\nअविमुक्तेऽणुमात्रं यत्तदघं मेरुतां व्रजेत् ।\nन धर्मस्तु मया कश्चित्संचितस्तत्र जन्मनि १३८।\nततो बहुतिथे काले मृतस्तत्रैव शोभने ।\nअविमुक्तप्रभावेण न चाहं नरकं गतः १३९।\nअविमुक्ते मृतः कश्चिन्नरकं नेति किल्बिषी ।\nअविमुक्ते कृतं किंचित्पापं वज्री भवेद्दृढम् १४०।\nवज्रलेपेन पापेन तेन मे जन्म राक्षसम् ।\nरौद्रं क्रूरतरं पापं संभूतं हिमपर्वते १४१।\nद्विर्जातो गृध्रयोनौ प्राक्त्रिर्व्याघ्रो द्विः सरीसृपः ।\nएकवारमुलूकस्तु विड्वराहस्ततः परम् १४२।\nइदं तु दशमं जन्म राक्षसं मम भामिनी ।\nअतीतानि सहस्राणि वर्षाणि मम जन्मनः १४३।\nनास्ति मे निष्कृतिर्भद्रे एतस्माद्दुःखसागरात् ।\nअत्र त्रियोजनं सुभ्रूर्निर्जंतु हि मया कृतम् १४४।\nअनागसां च भूतानां बहूनां च कृतः क्षयः ।\nकर्मणा तेन मे सुभ्रूर्दह्यते सततं मनः १४५।\nत्वद्दर्शनसुधासिक्तं गतं शैत्यं मनो मम ।\nतीर्थं फलति कालेन सद्यः साधुसमागमः १४६।\nअतः सत्संगतिं सुभ्रूः प्रशंसंति मनीषिणः ।\nएतत्ते कथितं सर्वं स्वदुःखं हृद्गतं मया १४७।\nविरलः सज्जनः सुभ्रूः स्वात्मा यस्य न खिद्यते ।\nजानास्यत्रोचितं त्वं हि किंचिन्नो वच्म्यतः परम् १४८।\nअस्य दुःखोदधेः पारं कथं यामीति चिंतयन् ।\nसज्जनानां समा भूतिः सर्वेषामुपजीवनम् १४९।\nक्षीरार्णवः पयो दत्ते हंसाय न बकाय किम् ।\nदत्तात्रेय उवाच।\nइति तस्य वचः श्रुत्वा दयार्द्रीकृतमानसा 6.127.१५०।\nधर्मदाने मतिं कृत्वा जगौ कांचनमालिनी ।\nकरिष्ये निष्कृतिं रक्ष इदानीं खलु मा शुचः १५१।\nप्रतिज्ञां तु दृढां कृत्वा यतिष्ये तव मुक्तये ।\nबहवो हि कृता माघा वर्षे वर्षे यथाविधि १५२।\nश्रद्धापूर्वं मया भद्र ब्रह्मक्षेत्रे सितासिते ।\nतां वदामि तु संख्यातिं तस्य धर्मस्य राक्षस १५३।\nगूढो धर्मो हि कर्तव्य इत्यूचुर्विबुधा जनाः ।\nआर्ते दानं प्रशंसंति मुनयो वेदवादिनः १५४।\nसागरे वर्षतो भद्र किं मेघस्य फलं भवेत् ।\nअनुभूतं मया रक्षः स्वयं तत्पुण्यजं फलम् १५५।\nतत्तु दास्यामि ते मित्र सद्यः पापविनाशनम् ।\nनिष्पीड्याथ ततो वस्त्रं जलं कृत्वा करांबुजे १५६।\nददौ सा माघजं पुण्यं तस्मै वृद्धाय रक्षसे ।\nशृणु राजन्विचित्रं हि प्रभावं माघधर्मजम् १५७।\nतदैवं प्राप्य तत्पुण्यं विमुक्ता राक्षसी तनुः ।\nसंभूतो देवताकारस्तेजो भास्करविग्रहः १५८।\nदेवयानं समारूढः सहर्षोत्फुल्ललोचनः ।\nद्योतमानस्तदा व्योम्नि भासयन्प्रभया दिशः १५९।\nदिव्यरूपधरो रेजे द्वितीय इव भास्करः ।\nततोऽभिनंदयामास सतां कांचनमालिनीम् १६०।\nभद्रे वेत्तीश्वरो देवः कर्मणां यः फलप्रदः ।\nतत्त्वयोपकृतं सर्वं यत्र मे नास्ति निष्कृतिः १६१।\nइदानीमपि कारुण्यात्प्रसीदानुग्रहं कुरु ।\nशिक्षां विधेहि मे देवि सर्वनीतिमयीं शुभाम् १६२।\nसर्वधर्मकरीं नूनं न कुर्वे पातकं यथा ।\nतां श्रुत्वा त्वदनुज्ञातः पश्चाद्यामि सुरालयम् १६३।\nदत्तात्रेय उवाच।\nएतन्निशम्य तेनोक्तं प्रियं धर्ममयं वचः ।\nअतिप्रीत्याब्रवीद्धर्मं राजन्कांचनमालिनी १६४।\nधर्मं भजस्व सततं त्यज भूतहिंसां सेवस्व साधुपुरुषान्जहि कामशत्रुम् ।\nअन्यस्य दोषगुणकीर्तनमाशु हित्वा सत्यं वदार्चय हरिं व्रज देवलोकम् १६५।\nदेहेऽस्थिमांसरुधिरे स्वमतिं त्यज त्वं जायासुतादिषु सदा ममतां विमुंच ।\nपश्यानिशं जगदिदं क्षणभंगुरं हि वैराग्यभावरसिको भव योगनिष्ठः १६६।\nप्रीत्या मया निगदितं तव धर्ममार्गं चित्तो निधेहि सकलं भवशीलयुक्तः ।\nसंत्यज्य राक्षसतनुं धृतदेवदेहो ज्योतिर्मयो व्रज यथासुखमाशु नाकम् १६७।\nश्रुत्वाधर्मं ततो हृष्टः संतुष्टो राक्षसोऽब्रवीत् ।\nभवप्रमुदिता नित्यं सर्वदा शिवमस्तु ते १६८।\nआचन्द्रार्कं रमस्व त्वं कैलासे शिवसन्निधौ ।\nउमयाऽखंडितं प्रेम तवास्तु वरवर्णिनि १६९।\nधर्मनिष्ठा तपोनिष्ठा मातस्त्वं भव सर्वदा ।\nमास्तु लोभः शरीरे ते आपन्नार्ति सदा हर १७०।\nइत्युक्त्वा तु प्रणम्याथ सतां कांचनमालिनीम् ।\nजगाम राक्षसः स्वर्गं गंधर्वैर्बहुभिः स्तुतः १७१।\nदेवकन्यास्तदागत्य ववर्षुः पुष्पवृष्टिभिः ।\nतस्याः कांचनमालिन्या मूर्ध्नि हर्षसमाकुलाः १७२।\nतामालिंग्य ततः प्रोचुः कन्यकास्तु प्रियं वचः ।\nकृतं भद्रे त्वया चित्रं राक्षसस्य विमोक्षणम् १७३।\nदुष्टस्यास्य भयात्कश्चिद्विशत्यस्मिन्न कानने ।\nअधुना निर्भया ह्यत्र विचरामो यथासुखम् १७४।\nश्रुत्वा तद्वचनं राजंस्तासां कांचनमालिनी ।\nहृष्टा तेनैव दानेन कृतकृत्या तदा सती १७५।\nतं राक्षसं कांचनमालिनीवरा गन्धर्वकन्या परिमोच्य सत्वरम् ।\nक्रीडंत्यमूभिः प्रययौ हरालयं प्रीत्या सपूर्णा च परोपकारया १७६।\nसंवादमेनं वरकन्यकेरितं भक्त्या परं यः शृणुयाच्च मानवः ।\nन बाध्यते जातु सदा स राक्षसैर्धर्मे मतिस्तस्य भृशं हि जायते १७७।\nइति श्रीपाद्मे महापुराणे पंचपंचाशत्साहस्र्यां संहिताया।\nमुत्तरखण्डे माघमासमाहात्म्ये दिलीपवसिष्ठसंवादे राक्षसमोक्षोनाम सप्तविंशत्यधिकशततमोऽध्यायः१२७।"
  }
]
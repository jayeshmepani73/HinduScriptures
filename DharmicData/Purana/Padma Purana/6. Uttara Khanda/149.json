[
  {
    "text": "महादेव उवाच।\nतीर्थादस्मात्परं तीर्थं मालार्कांतरतः स्थितम् ।\nचंदनेश्वरमागच्छेदामोदस्थानमुत्तमम् १।\nदुःशासनस्य रुधिरं पीत्वा भीमो महाबलः ।\nप्रतिज्ञामात्मनः सर्वां पूरयित्वा सुदारुणाम् २।\nकराभ्यां रुधिराक्ताभ्यां द्रौपद्याः केशबंधनम् ।\nकृत्वा दत्त्वा द्विजातिभ्यो तीर्थयात्रां ततोऽगमत् ३।\nसाभ्रमत्यास्तटे रम्ये गतो वै भ्रातृभिः सह ।\nआनीतः साभ्रमत्यां यः स्वर्गाच्चंदनपादपः ४।\nस तु लिंगतया जातः पुण्यतीर्थप्रभावतः ।\nतत्र स्नात्वा च पीत्वा च कृत्वा वै पितृतर्पणम् ५।\nन नरो निरयं गच्छेद्रुद्रलोकमवाप्नुयात् ।\nचंदनेशं ततो दृष्ट्वा विश्वेशं लोकशंकरम् ६।\nपूजयेच्च यथाशक्त्या यत्र गत्वा न शोचति ।\nयत्र कैवर्तको राजा पूजां कृत्वा ह्यनेकशः ७।\nस गतः शिवलोकं तं यत्र गत्वा न शोचति ।\nमज्जंति ऋषयो यत्र यत्र देवः सनातनः ८।\nसाक्षाद्विष्णुः परमात्मा नित्यं तिष्ठति भूतिदः ।\nइयं साभ्रमती धन्या धन्यो विश्वेश्वरः प्रभुः ९।\nयत्र तीर्थान्यनेकानि जातानि भुवि पार्वति ।\nअत्र चामर्दकीपुण्यैः फलैर्नानाविधैः शुभैः १०।\nकर्त्तव्यमर्घदानं च विधिना तत्र सुंदरि ११।"
  }
]
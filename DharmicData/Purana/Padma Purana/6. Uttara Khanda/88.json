[
  {
    "text": "सूतउवाच-\nअतःपरं कार्तिकमाहात्म्यं प्रस्तूयते ।\nसूत उवाच-\nएकदा द्वारकामागादृषिः कृष्णदिदृक्षया ।\nपुष्पाण्यादाय दिव्यानि कल्पवृक्षोत्थितानि च १।\nनारदं स्वागतेनासौ कृष्णः सत्कारमाचरत् ।\nइदमर्घ्यमिदं पाद्यमित्युवाचासनंददत् २।\nनारदस्तानि पुष्पाणि कृष्णायोपाजहार च ।\nकृष्णः षोडशसाहस्रस्त्रीभ्यस्तानि व्यभज्यत ३।\nविस्मृत्य सत्यभामां तु सर्वाभ्यस्तान्यदात्प्रभुः ।\nसत्यभामा ततः क्रुद्धा क्रोधागारं समाविशत् ४।\nसमाज्ञाय ततः कृष्णस्तत्र गत्वा समाहितः ।\nसत्यभामां मानयित्वा गरुडं मनसा स्मरन् ५।\nस्मृतमात्रस्तु गरुडस्तदागत्याग्रतः स्थितः ।\nआरुह्य वेगात्पत्रं तमित्युवाच प्रियां प्रभुः ६।\nसत्ये त्वं माकृथाः क्रोधं त्वत्कृते देवतैः सह ।\nविरुध्य देवराजानं रोपयिष्ये तवांगणे ७।\nकल्पद्रुमं महाभागेऽपराधं मे क्षमां कुरु ।\nइति कृत्वा प्रतिज्ञां तु कृष्णः स सत्यभामया ८।\nदेवलोकमगात्तूर्णं यत्र देवः स वृत्रहा ।\nयाचितः कल्पवृक्षार्थमुत्तरं दत्तवान्प्रभुम् ९।\nनायं देवद्रुमो भूम्यां प्राप्तुं योग्यस्त्वया प्रभो ।\nतदा क्रुद्धो महाबाहुर्वृक्षमुत्पाट्य मूलतः १०।\nवाहमारोपयामास वेगेन बलवत्तरः ।\nतदा वज्रधरो वेगाद्वज्रमुद्यम्य वीर्यवान् ११।\nगरुडं ताडयामास कल्पवृक्षं त्यजेरिति ।\nतदा पत्ररथः पत्रं कुलिशस्यापि गौरवात् १२।\nएकं विसर्जयामास त्वरया प्रजगाम च ।\nतेन वज्रप्रहारेण त्रयोभूव पतत्रिणः १३।\nमयूरो नकुलश्चाषः कृष्णो द्वारावतीमगात् ।\nआगत्य सत्यभामाया गृहे चैनमरोपयत् ।\nतदैव नारदोऽभ्यागात्सत्यया मानितो बहु १४।\nसत्यभामोवाच-\nईदृशः कल्पवृक्षोऽयं पतिरेतादृशः प्रभुः ।\nभवेभवे कथं प्राप्यस्तदाख्यातु भवान्मम १५।\nइति पृष्टस्तदा प्राह नारदो मुनिसत्तमः ।\nप्राप्यते सत्यभामेऽयं तुलापुरुष दानतः १६।\nसत्यभामा तदा कृष्णं कल्पवृक्षसमन्वितम् ।\nनारदायैव सा प्रादात्तोलयित्वा विधानतः ।\nसर्वोपस्करमाकृष्य नारदस्त्रिदिवं ययौ १७।\nसूत उवाच-\nश्रियःपतिमथामंत्र्य गते देवर्षिसत्तमे ।\nहर्षोत्फुल्लानना सत्या वासुदेवमथाब्रवीत् १८।\nसत्यभामोवाच-\nधन्यास्मि कृतकृत्यास्मि सफलं जीवितं च मे ।\nमज्जन्मनि निदाने च धन्यौ तौ पितरौ मम १९।\nयौ मां त्रैलोकसुभगां जनयामासतुर्ध्रुवम् ।\nषोडशस्त्रीसहस्राणां वल्लभाहं यतस्तव २०।\nयस्मान्मयादिपुरुषः कल्पवृक्षसमन्वितः ।\nयथोक्तविधिना सम्यङ्नारदाय समर्पितः २१।\nयद्वार्तामपि जानंति भूमिसंस्थान जंतवः ।\nसोऽयं कल्पद्रुमो गेहे मम तिष्ठति सांप्रतम् २२।\nत्रैलोक्याधिपतेश्चाहं श्रीपतेरतिवल्लभा ।\nअतोऽहं प्रष्टुमिच्छामि किंचित्त्वां मधुसूदन २३।\nयदि त्वं मत्प्रियकरः कथयस्वात्र विस्तरात् ।\nश्रुत्वा तच्च पुनश्चाहं करोमि हितमात्मनः २४।\nयथाकल्पं त्वया देव वियुक्ता स्यां न कर्हिचित् ।\nसूत उवाच-\nइति प्रियावचः श्रुत्वा स्मेरास्योऽयं गदाग्रजः २५।\nसत्या करे करं कृत्वागमत्कल्पतरोस्तलम् ।\nनिषिद्ध्यानुचरं लोकं सविलासं प्रियान्वितः २६।\nप्रहस्य सत्यामामंत्र्य प्रोवाच जगतांपतिः ।\nतत्प्रीति परितोषार्थं लसत्पुलकितांगजः २७।\nकृष्ण उवाच-।\nन मे त्वत्तः प्रियतमा काचिदन्या नितंबिनी ।\nषोडशस्त्रीसहस्राणां प्रिये प्राणसमा ह्यसि २८।\nत्वदर्थं देवराजेन विरोधो दैवतैः सह ।\nत्वया यत्प्रार्थितं कांते शृणु यच्च महद्भवेत् २९।\nअदेयमथवाकार्यमकथ्यमपि यत्पुनः ।\nत्वत्कृतं तु कथं प्रश्नं कथयामि न तु प्रिये ।\nपृच्छस्व सर्वं कथये यत्ते मनसि वर्तते ३०।\nसत्योवाच-\nदानं व्रतं तपो वापि किं तु पूर्वं मयाकृतम् ।\nयेनाहं मर्त्यजा मर्त्ये भवानीवाऽभवं किल ३१।\nतवांगार्द्धहरा नित्यं गरुडोपरिगामिनी ।\nइंद्रादिदेवतावासमगमं च त्वया सह ३२।\nअतस्त्वां प्रष्टुमिच्छामि किं कृतं तु मया शुभम् ।\nजन्मांतरे च किं शीला का चाहं कस्य कन्यका ३३।\nश्रीकृष्ण उवाच-\nशृणुष्वैकमनाः कांते यत्त्वं वै पूर्वजन्मनि ।\nपुण्यं व्रतं कृतवती तत्सर्वं कथयामि ते ३४।\nआसीत्कृतयुगस्यांते मायापुर्यां द्विजोत्तमः ।\nआत्रेयो देवशर्मेति वेदवेदांगपारगः ३५।\nआतिथेयोऽग्निशुश्रूषुः सौरव्रत परायणः ।\nसूर्यमाराधयन्नित्यं साक्षात्सूर्य्य इवापरः ३६।\nतस्यातिवयसश्चासीन्नाम्ना गुणवती सुता ।\nअपुत्रः स स्वशिष्याय चंद्र नाम्ने ददौ सुताम् ३७।\nतमेव पुत्रवन्मेने स च तं पितृवद्वशी ।\nतौ कदाचिद्वनं यातौ कुशेध्महरणार्थिनौ ३८।\nहिमाद्रिपादजवने चेरतुस्तौ यतस्ततः ।\nतौ ततो राक्षसं घोरमायांतं समपश्यताम् ३९।\nभयविह्वलसर्वांगावसमर्थौ पलायितुम् ।\nनिहतौ रक्षसा तेन कृतांतसमरूपिणा ४०।\nतौ तु क्षेत्रप्रभावेण धर्मशीलतया पुनः ।\nवैकुंठभवनं नीतौ मद्गणैर्मत्समीपगैः ४१।\nयावज्जीवंतु यत्ताभ्यां सूर्यपूजादिकं कृतम् ।\nतेन वै कर्मणा ताभ्यां सुप्रीतोऽहं किलाभवम् ४२।\nशैवाः सौराश्च गाणेशा वैष्णवाः शक्तिपूजकाः ।\nमामेव प्राप्नुवंतीह वर्षांभः सागरं यथा ४३।\nएकोऽहं पंचधा जातः क्रीडयन्नामभिः किल ।\nदेवदत्तो यथा कश्चित्पुत्राद्याह्वाननामभिः ४४।\nततश्च तौ मद्भवनाधिवासिनौ विमानयानौ रविवर्चसावुभौ ।\nमत्तुल्यरूपौ मम सन्निधानगौ दिव्यांगना चंदनभोगभोगिनौ ४५।\nइति श्रीपाद्मेमहापुराणे पंचपंचाशत्सहस्रसंहितायां श्रीकृष्णसत्यभामा संवादे अष्टाशीतितमोऽध्यायः ८८।"
  }
]
[
  {
    "text": "श्रीरुद्र उवाच-\nहिरण्यक हिरण्याक्षौ काश्यपेयौ महाबलौ ।\nदितिपुत्रौ महावीर्य्यौ सर्व्वदैत्यपती उभौ १।\nनाम्ना तौ जयविजयौ श्वेतद्वीपे हरिं गतौ ।\nतस्मिन्प्रविष्टयोगीन्द्रान्सनकादीन्महाबलौ २।\nवारयामासतुर्देवि हरिसंदर्शनोत्सुकान् ।\nतैः प्रशप्तौ महावीर्य्यौ द्वारपालौ सुरोत्तमौ ३।\nसनकादय ऊचुः-\nउत्सृज्य तत्पृथिव्यां च यातौ देवस्य किंकरौ ।\nरुद्र उवाच-\nइति शापं तयोर्दत्त्वा तत्र तस्थुर्मुनीश्वराः ४।\nदेवस्तमर्थं ज्ञात्वा च तानाहूय च तावपि ५।\nतौ चोत्थायाब्रवीत्तत्र भगवान्भूतभावनः ।\nभगवानुवाच-\nकृतवंतौ महावीर्य्यावपराधं महात्मनाम् ६।\nनातिक्रमणीयमिदं भवद्भ्यां द्वारपालकौ ।\nदासत्वं सप्तजन्मानि युवां भक्तौ ममानघौ ७।\nअमित्रतस्तथा त्रीणि जन्मानि भजतोऽपि वा ।\nरुद्र उवाच-\nइत्युक्तौ तौ महावीर्य्यावब्रूतां परमेश्वरम् ८।\nजयविजयावूचतुः ।\nचिरकालं महीं गंतुं न समर्थौ स्व मानद ।\nतस्माद्वैराय जन्मानि विद्धि वां च व्रजावहे ९।\nदेवत्व यैव निहतो प्राप्स्यावो भवदंतिकम् ।\nरुद्र उवाच-\nइत्युक्त्वा द्वारपालौ तौ पूर्वं जातौ महाबलौ १०।\nकश्यपस्य महावीर्य्यौ दितिगर्भे महासुरौ ।\nहिरण्यकशिपुर्ज्येष्ठो हिरण्याक्षः कनिष्ठकः ११।\nउभौ तौ लोकविख्यातौ महावीर्य्य बलोद्धतौ ।\nअप्रमाणशरीरः स हिरण्याक्षो महोद्धतः १२।\nउत्पाट्य बाहुसाहस्रैः पृथिवीं समहीधराम् ।\nससागरां द्वीपयुतां सर्व्वप्राणिसमन्विताम् १३।\nउत्पाट्य शिरसा कृत्वा प्रविवेश रसातलम् ।\nततो देवगणाः सर्वे चुक्रुशुर्भयपीडिताः १४।\nशरणं प्रययुर्देवं नारायणमनामयम् ।\nततस्तदद्भुतं ज्ञात्वा शंखचक्रगदाधरः १५।\nवाराहरूपमास्थाय विश्वरूपं जनार्दनः ।\nअनादिमध्यांतवपुः सर्वदेवमयो विभुः १६।\nविश्वतः पाणिपच्चक्षुर्महादंष्ट्रो महाभुजः ।\nदंष्ट्रैकया तु तं दैत्यं जघान परमेश्वरः १७।\nसंचूर्णितमहागात्रो ममार दितिजाधमः ।\nपतितां धरणीं दृष्ट्वा दंष्ट्रयोद्धृत्य पूर्ववत् १८।\nसंस्थाप्य धारयामास शेषे कूर्म्मवपुस्तदा ।\nतं दृष्ट्वा देवताः सर्व्वे क्रोडरूपं महाहरिम् ।\nतुष्टुवुर्म्मुनयश्चैव भक्तिनम्रात्ममूर्त्तयः १९।\nदेवा ऊचुः-\nनमो यज्ञवराहाय नमस्ते शतबाहवे ।\nनमस्ते देवदेवाय नमस्ते विश्वरूपिणे २०।\nनमः स्थितिस्वरूपाय सर्वयज्ञस्वरूपिणे ।\nकलाकाष्ठानिमेषाय नमस्ते कालरूपिणे २१।\nभूतात्मने नमस्तुभ्यमृग्वेदवपुषे तथा ।\nसुरात्मने नमस्तुभ्यं सामवेदाय ते नमः २२।\nॐकाराय नमस्तुभ्यं यजुर्वेदस्वरूपिणे ।\nऋचःस्वरूपिणे चैव चतुर्वेदमयाय च २३।\nनमस्ते वेदवेदाङ्ग सांगोपांगाय ते नमः ।\nगोविंदाय नमस्तुभ्यमनादिनिधनाय च २४।\nनमस्ते वेदविदुषे विशिष्टैकस्वरूपिणे ।\nश्रीभूलीलाधिपतये जगत्पित्रे नमोनमः २५।\nरुद्र उवाच-\nइत्यादि स्तुतिभिः स्तुत्वा देवं वाराहरूपिणम् ।\nअर्च्चयामासुरात्मेशं गंधपुष्पादिभिर्हरिम् २६।\nसमर्च्यमानस्तैर्देवैस्तेषामिष्टं वरं ददौ ।\nगंधर्वैरप्सरोभिश्च गायमानो मुदा हरिः २७।\nमहर्षिभिः स्तूयमानस्तत्रैवांतरधीयत ।\nएभिः स्तुत्वा नरो भक्त्या प्रातरुत्थाय भक्तिमान् २८।\nईप्सितांल्लभते भूमिं चिरं सस्यफलान्विताम् ।\nएतत्ते सर्वमाख्यातं वाराहवैभवं हरैः ।\nनारसिंहं तथा वक्ष्ये शृणु देवि वरानने २९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।\nवराहावतारकथनंनाम सप्तत्रिंशदधिकद्विशततमोऽध्यायः २३७ ।"
  }
]
[
  {
    "text": "श्रीरुद्र उवाच-\nरुक्मिण्यां कृष्णस्य प्रद्युम्नो मदनांशेन जज्ञे १।\nअसौ मदनसंभूतो महाबलः शंबरं जघ्निवान् २।\nतस्य रुक्मिणः सुतायामनिरुद्धो जज्ञे ३।\nसोऽपि बाणपुत्रीमुषां नाम कन्यामुपयेमे ४।\nसा तु स्वप्ने नीलोत्पलदलश्यामं पुंडरीकनिभेक्षणं महाबाहुं विचित्राभरणोपेतं षोडशसमायथावदुपभुज्य प्रबुध्य तं पुरतो न दृष्ट्वा मदनेनपीडिता भ्रांतचित्ता मां तु त्यक्त्वा वयस्कं रक्तारविंदवक्त्रं क्वासि क्व यासीति बहुधा विललाप ५।\nततस्तस्याः सखी चित्रलेखेति नाम कन्यां तादृशीमवस्थां गतां विलोक्य किंनिमित्त विभ्रांतचित्तासीति पप्रच्छ ६।\nसापि स्वप्नलब्धं पतिं यथावदाचष्ट ७।\nसापि सकलदेवमानुषादिश्रेष्ठान्पटे विलिख्य तस्यै दर्शयामास ८।\nयदुवंशसंभूतान्कृष्णसंकर्षणप्रद्युम्नानिरुद्धादीनपि सम्यङिनवेदयामास ९।\nसा तेषां कृष्णमनुमान्य प्रद्युम्नानंतरमनिरुद्धं दृष्ट्वा स इत्येष इत्यालिलिंग १०।\nअथ चित्रलेखा बह्वीभिर्मायावतीभिर्दैत्यस्त्रीभिर्द्वारवतीं गत्वा रात्रावंतःपुरे सुप्तमनिरुद्धं।\nदृष्ट्वा गृहीत्वा मोहयित्वा माहिष्मत्यां बाणस्यांतःपुरे चैत्यप्रासादादियुक्ते तस्या बाणपुत्र्याः शय्यायां चिक्षेप ११।\nसोऽपि प्रबुद्धोतिरम्येऽनंगपावके संस्थितामुषां सर्वलक्षणलक्षितां विचित्राभरणवसनगंधमाल्यालंकृतां कांचनवर्णां सुकेशीं सुजातस्तनीं दृष्ट्वा गाढमालिंग्य करिण्या गंधहस्तीव तयातिप्रीतिसंयुक्तया यथासुखं रमयामास १२।\nएवं मासमात्रं निरंतरतयानिरुद्धं रममाणं कदाचिदंतःपुरनिवासिन्यो वृद्धा दैत्यस्त्रियो ज्ञात्वा राज्ञे निवेदयामासुः १३।\nस राजा क्रोधताम्राक्षः परं विस्मयं गत्वा तमिहानयतेति पुरः किंकरान्प्रेषयामास १४।\nतेऽपि तूर्णं नृपप्रासादमारुह्य राजपुत्र्याः शयने संस्थितमनिरुद्धं ग्रहीतुमाजग्मुः १५।\nस तान्समारब्धान्दृष्ट्वा प्रासादस्तंभमेकं हेलयोत्पाट्य नियुतसंख्याकान् किंकरान्मुहूर्तमात्रणैव स्तंभेन चूर्णितमात्रं चकार १६।\nअथ दैत्यपतिर्निहतान्किंकरान्दृष्ट्वा कौतूहलं गत्वा असौ श्रीकृष्णपौत्र इति देवर्षिणा प्रोक्तो धनुरादाय स्वयमेवानिरुद्धं ग्रहीतुं तत्समीपमाजगाम १७।\nअनिरुद्धोऽपि योद्भुमायांतं सहस्रबाहुं राजानं दृष्ट्वा तत्परिघं भ्रामयित्वा बाणस्योपरि चिक्षेप १८।\nस्वचापनिर्मुक्तेन बाणेन तं परिघं चिच्छेद १९।\nअनंतरमुरगास्त्रेण अनिरुद्धं निबिडं बद्ध्वा स्वांतःपुरे निवेशयामास २०।\nअथ कृष्णोप्येवंविधमेव देवर्षिणा ज्ञात्वा बलदेवप्रद्युम्नसहितः स्वसेनया विहंगमेंद्रमारुह्य तस्यबाणस्य भुजवनं छेत्तुमाजगाम २१।\nबलिपुत्रेण पुरा शंकरोऽर्चितः प्रसन्नो वरं वृणीष्वेत्युवाच २२।\nतमीश्वरं बाणो मम पुरद्वारिरक्षार्थं सर्वदोपविश्य समागतं परसैन्यं जहीत्येवं वरमयाचत२३।\nतं तथेत्युक्त्वा शंकरोऽपि तस्य पुरद्वारि सायुधः सपुत्रः सगणः समासीनस्तस्मिन्नेव काले रुषा स्वसेनया समागतं वासुदेवं दृष्ट्वा वृषमारुह्य सर्वायुधोपेतः स्वपुत्रगणसंवृतो योद्धुं निश्चक्राम २४।\nकृष्णोऽपि तं भूतपतिं गजचर्मकपालभस्मधरं ज्वलितोरगाकल्पं पिंगलं त्रिलोचनं त्रिशूलधरं सर्वभूतगणसंहृतिकर्त्तारं सर्वभूतभयावहं संवर्त्ताग्निप्रभं पुत्रद्वयसमन्वितं समस्तगणावृतं त्रिपुरांतकं दृष्ट्वा सेनां सुदूरे पृष्ठतो निवेश्य बलभद्र प्रद्युम्नसहितस्तेन रुद्रे ण सह प्रहसन्निव योद्धुमारेभे २५।\nप्रथमं तदभूद्घोरं कृष्णशंकरयोस्तदा ।\nपिनाकशार्ङ्गनिर्मुक्तैर्बाणैः संवर्त्तकोपमैः २६।\nरामोऽपि चक्रे बाणेन प्रद्युम्नः षण्मुखेन च ।\nयुयुधाते महावीर्यौ सिंहाविव बलोत्कटौ २७।\nविनायकः स्वदंतेन जघानोरसि यादवम् ।\nरामो मुशलमादाय तस्य दंतमताडयत् २८।\nनिर्भिन्नदंतः सहसा प्रदुद्रावाखुवाहनः ।\nतदाप्रभृति लोकेऽस्मिन्हतदंतो गणेश्वरः २९।\nदेवदानवगंधर्वैरेकदंतइतीरितः ।\nप्रद्युम्नेन समं युद्धं चकार शिखिवाहनः ३०।\nगणान्विद्रावयामास मुशलेन हलायुधः ।\nकृष्णेन सुचिरं कालं युद्धासौ नीललोहितः ३१।\nतापज्वरं महादीप्तमस्मिन्संयोज्य सायके ।\nकोपान्मुमोच तदसौ भृशं संरक्तलोचनः ३२।\nतदस्त्रं वारयामास कृष्णः शीतज्वरेण तु ।\nताभ्यां हरिहराभ्यां तु विसृष्टौ ताविमौ ज्वरौ ३३।\nविशतुर्मानुषे लोके तयोरेवाज्ञया भृशम् ।\nहरिशंकरयोर्युद्धं ये तु शृण्वंति मानवाः ३४।\nते सर्वे ज्वरनिर्मुक्ताः प्राप्नुवंति निरामयम् ।\nततः स तु हृषीकेशो मोहनास्त्रं दुरासदम् ३५।\nनियुज्य बाणं भूतेशे मुमोच मधुसूदनः ।\nमुहुर्मुहुर्व्यजृंभद्वै तेनास्त्रेण विमोहितः ३६।\nपपात मूर्च्छितो भूमौ शंकरस्त्रिदशेश्वरः ।\nपितरं मोहितं दृष्ट्वा शक्तिमुद्यम्य वीर्यवान् ३७।\nयोद्धुमभ्याययौ कृष्णं षण्मुखः शिखिवाहनः ।\nहुंकारेणैव तं कृष्णश्चकारात्र पराङ्मुखम् ३८।\nएवं जित्वा यदुश्रेष्ठः शूलपाणिं त्रिलोचनम् ।\nमहास्वनं पांचजन्यं शंखं दध्मौ प्रतापवान् ३९।\nकृष्णेन निर्जितं श्रुत्वा सात्मजं शंकरं तदा ।\nबाणः स्यंदनमास्थाय ययौ युद्धाय केशवम् ४०।\nस दृष्ट्वा सहसा कृष्णं गरुडोपरिसंस्थितम् ।\nछादयामास गोविंदं बहुशस्त्रास्त्रवृष्टिभिः ४१।\nगदाभिः परिघैः शूलैः शक्तिभिस्तोमरैरपि ।\nभिंडिपालैश्च खङ्गैश्च चक्रैर्बाणैर्निरंतरम् ४२।\nतानि सर्वाणि चिच्छेद चक्रेणैव जनार्दनः ।\nससर्ज तस्य बाहूनां छेदनार्थं सुदर्शनम् ४३।\nमुक्तं दनुजराजस्य सहस्रारं सुदर्शनम् ।\nतद्बाहुकाननं तूर्णं छिन्नं चक्रे सहस्रधा ४४।\nएतस्मिन्नंतरे देवि पार्वती संशितव्रता ।\nहरेः समीपमागत्य कृतांजलिरभाषत ४५।\nपार्वत्युवाच-\nकृष्णकृष्ण जगन्नाथ नारायण दयानिधे ।\nदास्यस्मि तव देवेश पूर्वभावे यदूत्तम ४६।\nत्वया दत्तं वरं मह्यं तदा कौशलपर्वते ।\nसौभाग्यं शाश्वतं सौम्य प्रसन्नेन महात्मना ४७।\nतव मुख्यं सहस्रस्य नाम्नामन्यतमं विभो ।\nगौरीसौभाग्यदातेति मुनिभिः परिकीर्तितम् ४८।\nतत्सत्यं कुरु गोविंद गरुडारूढ शाश्वत ।\nतस्मान्मम पतिं देव त्वं जीवयितुमर्हसि ४९।\nरुद्र उवाच-\nएवमुक्तस्ततो देव्या कृष्णः कमललोचनः ।\nअस्त्रं संहारयामास येनासौ मोहितः पतिः ५० 6.250.50।\nकृष्णास्त्रेण विनिर्मुक्तः सर्वभूतपतिः शिवः ।\nउत्थाय प्रांजलिर्भूत्वा तुष्टाव जगतां पतिम् ५१।\nशंकर उवाच-\nकृष्णकृष्ण जगन्नाथ भगवन्पुरुषोत्तम ।\nपरेश परमेशान अनादिनिधनाव्यय ५२।\nतीव्रवीर्यं मनुष्येषु शरीरग्रहणात्मिका ।\nसर्वस्य तव चेष्टेयं मानलक्षणमेव तत् ५३।\nप्रसीद मे नमस्तुभ्यं प्रसीद मम शाश्वत ।\nप्रसीद मे जगत्स्वामिन्प्रसीदाच्युत केशव ५४।\nत्वमेव जगतां स्रष्टा धाता हर्त्ता जगद्गुरुः ।\nत्वमेव चिदचिद्वस्तुरूपं ब्रह्म सुरेश्वर ५५।\nत्वमादिस्त्वमनादिस्त्वमीश्वरः शेष एव च ।\nत्वं महत्त्वं परं ब्रह्म प्रत्यगात्मा त्वमेव हि ५६।\nसमस्तामरवर्य्यस्त्वममर्त्यस्त्वं सुरेश्वर ।\nत्वं मर्त्त्येशः सयोनिस्त्वं सौशील्येन तव प्रभो ५७।\nतव श्वाससमुत्पन्नौ परजीवौ सनातनौ ।\nततश्च पाल्यते चैव तव वात्सल्यगौरवात् ५८।\nक्षराक्षरे परे धाम्नि रुचो नित्यं सुराश्रये ।\nअधि विश्वे निधेषि त्वां दास्यकर्मणि नान्यथा ५९।\nयस्त्वां न वेदलोकेऽस्मिन्स मूढः सर्वभावनः ।\nपरावरेश्वरं धाम विदुर्दास्ये मनीषिणः ६०।\nते वै समासते युक्तास्तत्पदं त्रिदशैः समम् ।\nसामान्यो भजते दूरेनंतुं नित्यं पदं तव ६१।\nतस्य तुर्या चारुकेशी चावस्था घटते तव ।\nमिथुनानि तवाध्यक्ष ब्रुवते यदुशाश्वत ६२।\nतव नामानि कर्माणि गुणानि शाश्वतानि च ।\nऐश्वर्याणि गुणातीत ब्रुवते चोत्तमे इमे ६३।\nकर्मज्ञानमये रूपे इमे पूर्वोत्तरे श्रुते ।\nससुतौ युवतीशस्य स्तोतारौ तव केशव ६४।\nत्वं प्रज्ञानं परं ब्रह्म त्वया प्राज्ञेन शाश्वत ।\nजीवयैतेन प्रज्ञेन परेणैवात्मना त्वया ६५।\nतस्माच्छरीरादुत्क्रम्य कृपया तव केवलम् ।\nआमुष्मिके परे स्वर्गे त्वया दत्तात्मबोधवान् ६६।\nप्रज्ञानं चैव विज्ञानं मेधां दृष्टिं तथा धृतिम् ।\nसर्वान्कामानवाप्नोति अमृतं स भवेत्तदा ६७।\nएतत्संज्ञानमात्मानं यदेतद्धृदि यन्मनः ।\nमनीषा चैव युक्तिश्च स्मृतिः संकल्प एव च ६८।\nतपश्च क्रतवः कामो दश इत्यादि ते प्रभो ।\nभवंति नामधेयानि प्रज्ञानस्य घृणानिधेः ६९।\nएष त्वं परमं ब्रह्म एष त्वं वै प्रजापतिः ।\nएष त्वमिंद्रो रुद्रश्च एष त्वं सर्वदेवताः ७०।\nएतानि सर्वभूतानि त्वमेव परमेश्वर ।\nसुत मित्राणि जीवायुस्तथान्यानि सनातन ७१।\nजरायुजाण्डजातानि स्वेदजोद्भिद्यजानि च ।\nअश्वा गावश्च पुरुषा हस्तिनश्चेतराणि च ७२।\nयत्किंचित्प्राणिजातं च जंगमाश्चैव जंतवः ।\nस्थावरा ये च वै नाथ सर्वे त्वत्तो भवंति च ७३।\nत्वां हि सर्वं गतं चेत्थं वदंति श्रुतयो हरिम् ।\nत्वयैव प्रेरिता लोकाश्चेष्टंते साध्वसाधुषु ७४।\nतस्मान्मया कृतं यच्च अपराधमिदं प्रभो ।\nक्षमस्व करुणासिंधो गुणैः शुभतमैस्तव ७५।\nनमस्ते पुंडरीकाक्ष गोविंदाच्युत माधव ।\nवासुदेव जगद्वंद्य नारायण नमोस्तु ते ७६।\nनमस्यामि जगत्स्वामिन्नृसिंहकरुणाकर ।\nश्रीश सर्वगत श्रीमन्परमात्मन्नमोस्तु ते ७७।\nनिजावसथवैकुंठ नित्यमुक्तार्चितप्रभो ।\nत्रयीनाथ नमस्तुभ्यं रामराजीवलोचन ७८।\nभूभारकविनाशाय कृष्णानंदस्वरूपिणे ।\nविष्णवे जिष्णवे तुभ्यं नमस्ते यदुनंदन ७९।\nएवं स्तुत्वाथ गोविंदं प्रणिपत्य उमापतिः ।\nप्रांजलिः प्राह भूतेशो वाक्यं गंभीरया गिरा ८०।\nरुद्र उवाच-\nमया दत्तवरो ह्येष बाणो बलिसुतः प्रभो ।\nअहं च दत्तवांस्तस्मै पुरानेनार्थितो वरम् ८१।\nअमरत्वं यदुश्रेष्ठ सर्वं कर्तुं त्वमर्हसि ।\nतस्मादेनं बलिसुतं त्रातुमर्हसि मे प्रियम् ८२।\nतथेत्युक्त्वा च भगवान्बाणं बलिसुतं तदा ।\nप्राणसंशयमापन्नं च्छिन्नबाहुमसृक्चितम् ८३।\nसंहृत्य चक्रं गोविंदो मुमोच करुणानिधिः ।\nमोचयित्वा बलिसुतं शंकरः संशितव्रतः ८४।\nवृषभेंद्रं समारुह्य पार्वत्यासहितः प्रभुः ।\nययौ च वसतिस्थानं कैलासं धरणीधरम् ८५।\nस तु बाणो नमस्कृत्य रामकृष्णौ महाबलौ ।\nताभ्यां वै नगरीं गत्वा मुमोच मदनात्मजम् ८६।\nवस्त्रैराभरणैर्दिव्यैः पूजयित्वा यथार्हतः ।\nउषां संप्रददौ तस्मै कृष्णपौत्राय शौरये ८७।\nउद्वाह्य रामकृष्णौ तमनिरुद्धं यथाविधि ।\nबाणेन पूजितौ तत्र प्रद्युम्नसहितौ तदा ८८।\nउषयासहितं तत्रानिरुद्धं वै जनार्दनः ।\nआरोप्य स्यंदने दिव्ये ययौ द्वारवतीं तदा ८९।\nरामप्रद्युम्नसहितः सेनया सहितो हरिः ।\nप्रविवेश पुरीं रम्यां त्रिदशैर्मघवानिव ९०।\nअनिरुद्धो बाणपुत्र्या नानारत्नमये गृहे ।\nअनिशं रमयामास नानाभोगैर्मुदान्वितः ९१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे बाणासुरसंग्रामकथनंनाम पंचाशदधिकद्विशततमोऽध्यायः२५०।"
  }
]
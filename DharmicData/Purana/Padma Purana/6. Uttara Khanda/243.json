[
  {
    "text": "शंकर उवाच-\nअथ तस्मिन्दिने पुण्ये शुभलग्ने शुभान्विते ।\nमंगलस्याभिषेकार्थं मंगलं चक्रिरे जनाः १।\nवसिष्ठो वामदेवश्च जाबालिरथ कश्यपः ।\nमार्कंडेयश्च मौद्गल्यः पर्वतो नारदस्तथा २।\nएते महर्षयस्तत्र जपहोमपुरस्सरम् ।\nअभिषेकं शुभं चक्रुर्मुनयो राजसत्तमम् ३।\nनानारत्नमये दिव्ये हेमपीठे शुभान्विते ।\nनिवेश्य सीतया सार्द्धं श्रिया इव जनार्दनम् ४।\nसौवर्णकलशैर्दिव्यैर्नानारत्नमयैः शुभैः ।\nसर्वतीर्थोदकैः पुण्यैर्माङ्गल्यद्रव्यसंयुतैः ५।\nदूर्वाग्रतुलसीपत्रपुष्पगंधसमन्वितैः ।\nमंत्रपूतजलैः शुद्धैर्मुनयः संशितव्रताः ६।\nअजपन्वैष्णवान्सूक्तान्चतुर्वेदमयान्शुभान् ।\nअभिषेकं शुभं चक्रुः काकुत्स्थं जगतः पतिम् ७।\nतस्मिन्शुभतमे लग्ने देवदुंदुभयो दिवि ।\nविनेदुः पुष्पवर्षाणि ववृषुश्च समंततः ८।\nदिव्यांबरैर्भूषणैश्च दिव्यगंधानुलेपनैः ।\nपुष्पैर्नानाविधैर्दिव्यैर्देव्या सह रघूद्वहः ९।\nअलंकृतश्च शुशुभे मुनिभिर्वेदपारगैः ।\nछत्रं च चामरं दिव्यं धृतवान्लक्ष्मणस्तदा १०।\nपार्श्वे भरतशत्रुघ्नौ तालवृंतौ विरेजतुः ।\nदर्पणं प्रददौ श्रीमान्राक्षसेंद्रो विभीषणः ११।\nदधार पूर्णकलशं सुग्रीवो वानरेश्वरः ।\nजाम्बवांश्च महातेजाः पुष्पमालां मनोहराम् १२।\nवालिपुत्रस्तु तांबूलं सकर्पूरं ददौ हरेः ।\nहनुमान्दीपकां दिव्यां सुषेणश्च ध्वजं शुभम् १३।\nपरिवार्य महात्मानं मंत्रिणः समुपासिरे ।\nसृष्टिर्जयंतो विजयः सौराष्ट्रो राष्ट्रवर्द्धनः १४।\nअकोपो धर्मपालश्च सुमंत्रो मंत्रिणः स्मृताः ।\nराजानश्च नरव्याघ्रा नानाजनपदेश्वराः १५।\nपौराश्च नैगमा वृद्धा राजानं पर्युपासत ।\nऋक्षैश्च वानरेंद्रैश्च मंत्रिभिः पृथिवीश्वरैः १६।\nराक्षसैर्द्विजमुख्यैश्च किंकरैश्च समावृतः ।\nपरे व्योम्नि यथा लीनो दैवतैः कमलापतिः १७।\nतथा नृपवरः श्रीमान्साकेते शुशुभे तदा ।\nइंदीवरदलश्यामं पद्मपत्रनिभेक्षणम् १८।\nआजानुबाहुं काकुत्स्थं पीतवस्त्रधरं हरिम् ।\nकंबुग्रीवं महोरस्कं विचित्राभरणैर्युतम् १९।\nदेव्या सह समासीनमभिषिक्तं रघूत्तमम् ।\nविमानस्थाः सुरगणा हर्षनिर्भरमानसाः २०।\nतुष्टुवुर्जयशब्देन गंधर्वाप्सरसां गणाः ।\nअभिषिक्तस्ततो रामो वसिष्ठाद्यैर्महर्षिभिः २१।\nशुशुभे सीतया देव्या नारायण इव श्रिया ।\nअतिमर्त्यतयाभीत उपासितुं पदांबुजम् २२।\nदृष्ट्वा तुष्टाव हृष्टात्मा शंकरो हृष्टमागतः ।\nकृतांजलिपुटो भूत्वा सानंदो गद्गदाकुलः ।\nहर्षयन्सकलान्देवान्मुनीनपि च वानरान् २३।\nमहादेव उवाच-\nनमो मूलप्रकृतये नित्याय परमात्मने ।\nसच्चिदानंदरूपाय विश्वरूपाय वेधसे २४।\nनमो निरंतरानंद कन्दमूलाय विष्णवे ।\nजगत्त्रयकृतानंद मूर्त्तये दिव्यमूर्त्तये २५।\nनमो ब्रह्मेंद्रपूज्याय शंकराभयदाय च ।\nनमो विष्णुस्वरूपाय सर्वरूपनमोनमः २६।\nउत्पत्तिस्थितिसंहारकारिणे त्रिगुणात्मने ।\nनमोस्तु निर्गतोपाधिस्वरूपाय महात्मने २७।\nअनया विद्यया देव्या सीतयोपाधिकारिणे ।\nनमः पुंप्रकृतिभ्यां च युवाभ्यां जगतां कृते २८।\nजगन्मातापितृभ्यां च जनन्यै राघवाय च ।\nनमः प्रपंचरूपिण्यै निष्प्रपंचस्वरूपिणे २९।\nनमो ध्यानस्वरूपिण्यै योगिध्येयात्ममूर्त्तये ।\nपरिणामापरीणामरिक्ताभ्यां च नमोनमः ३०।\nकूटस्थबीजरूपिण्यै सीतायै राघवाय च ।\nसीता लक्ष्मीर्भवान्विष्णुः सीता गौरी भवान्शिवः ३१।\nसीता स्वयं हि सावित्रि भवान्ब्रह्मा चतुर्मुखः ।\nसीता शची भवान्शक्रः सीता स्वाहानलो भवान् ३२।\nसीता संहारिणी देवी यमरूपधरो भवान् ।\nसीता हि सर्वसम्पत्तिः कुबेरस्त्वं रघूत्तम ३३।\nसीता देवी च रुद्राणी भवान्रुद्रो महाबलः ।\nसीता तु रोहिणी देवी चंद्रस्त्वं लोकसौख्यदः ३४।\nसीता संज्ञा भवान्सूर्यः सीता रात्रिर्दिवा भवान् ।\nसीतादेवी महाकाली महाकालो भवान्सदा ३५।\nस्त्रीलिङ्गेषु त्रिलोकेषु यत्तत्सर्वं हि जानकी ।\nपुन्नाम लांछितं यत्तु तत्सर्वं हि भवान्प्रभो ३६।\nसर्वत्र सर्वदेवेश सीता सर्वत्र धारिणी ।\nतदात्वमपिचत्रातुंतच्छक्तिर्विश्वधारिणी ३७।\nतस्मात्कोटिगुणं पुण्यं युवाभ्यां परिचिह्नितम् ।\nचिह्नितं शिवशक्तिभ्यां चरितं तव शांतिदम् ३८।\nआवां राम जगत्पूज्यौ मम पूज्यौ सदा युवाम् ।\nत्वन्नामजापिनी गौरी त्वन्मंत्रजपवानहम् ३९।\nमुमूर्षोर्मणिकर्ण्यां तु अर्द्धोदकनिवासिनः ।\nअहं दिशामि ते मंत्रं तारकं ब्रह्मदायकम् ४०।\nअतस्त्वं जानकीनाथ परब्रह्मासि निश्चितम् ।\nत्वन्मायामोहितास्सर्वे न त्वां जानंति तत्वतः ४१।\nईश्वर उवाच-\nइत्युक्तः शंभुना रामः प्रसादप्रवणोऽभवत् ।\nदिव्यरूपधरः श्रीमानद्भुताद्भुतदर्शनः ४२।\nतथा तं रूपमालोक्य नरवानरदेवताः ।\nन द्रष्टुमपिशक्तास्ते तेजसं महदद्भुतम् ४३।\nभयाद्वै त्रिदशश्रेष्ठाः प्रणेमुश्चातिभक्तितः ।\nभीता विज्ञाय रामोऽपि नरवानरदेवताः ।\nमायामानुषतां प्राप्य स देवानब्रवीत्पुनः ४४।\nरामचंद्र उवाच-\nशृणुध्वं देवता यो मां प्रत्यहं संस्तुविष्यति ।\nस्तवेन शंभुनोक्तेन देवतुल्यो भवेन्नरः ४५।\nविमुक्तः सर्वपापेभ्यो मत्स्वरूपं समश्नुते ।\nरणे जयमवाप्नोति न क्वचित्प्रतिहन्यते ४६।\nभूतवेतालकृत्याभिर्ग्रहैश्चापि न बाध्यते ।\nअपुत्रो लभते पुत्रं पतिं विंदति कन्यका ४७।\nदरिद्रः श्रियमाप्नोति सत्ववाञ्शीलवान्भवेत् ।\nआत्मतुल्यबलः श्रीमाञ्जायते नात्र संशयः ४८।\nनिर्विघ्नं सर्वकार्येषु सर्वारंभेषु वै नृणाम् ।\nयंयं कामयते मर्त्यः सुदुर्लभमनोरथम् ४९।\nषण्मासात्सिद्धिमाप्नोति स्तवस्यास्य प्रसादतः ।\nयत्पुण्यं सर्वतीर्थेषु सर्वयज्ञेषु यत्फलम् ।\nतत्फलं कोटिगुणितं स्तवेनानेन लभ्यते ५०।\nईश्वर उवाच-\nइत्युक्त्वा रामचंद्रोऽसौ विससर्ज महेश्वरम् ।\nब्रह्मादि त्रिदशान्सर्वान्विससर्ज समागतान् ५१।\nअर्चिता मानवाः सर्वे नरवानरदेवताः ।\nविसृष्टा रामचंद्रेण प्रीत्या परमया युताः ५२।\nइत्थं विसृष्टाः खलु ते च सर्वे सुखं तदा जग्मुरतीवहृष्टाः ।\nपरं पठंतः स्तवमीश्वरोक्तं रामं स्मरंतो वरविश्वरूपम् ५३।"
  }
]
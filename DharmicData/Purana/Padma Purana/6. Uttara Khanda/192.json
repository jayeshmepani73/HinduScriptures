[
  {
    "text": "पावर्त्युवाच-\nउक्तं सप्तदशाध्यायगौरवं भवता शिव ।\nस त्वमष्टादशाध्यायमहिमानमुदीरय १।\nईश्वर उवाच-।\nआकर्णय चिदानंद निष्पादि निगमोत्तरम् ।\nपुण्यमष्टादशाध्यायमाहात्म्यं गिरिनंदिनि २।\nसमस्तशास्त्रसर्वस्वं श्रोत्रप्राप्तं रसायनम् ।\nसंसारयातनाजालविदारणपरायणम् ३।\nपरं रहस्यं सिद्धानामविद्योन्मूलनक्षमम् ।\nचैतन्यं कैटभारातेरग्रगण्यं परं पदम् ४।\nविवेकवल्लरीमूलं कामक्रोधमलापहम् ।\nपुरंदरादिगीर्वाणचित्तविश्रामकारकम् ५।\nसनकादिमहायोगिमनोरंजनकारणम् ।\nपाठमात्रपराभूतकालकिंकरगर्जितम् ६।\nअष्टोत्तरशतव्याधिमूलोन्मूलनकारकम् ।\nनातः परतरं किंचिद्रहस्यं हंसगामिनि ७।\nउपतापत्रयहरं महापातकनाशनम् ।\nयथाकालेष्वहं नित्यो यथा पशुषु कामधुक् ८।\nयथा व्यासो मुनींद्रेषु व्यासेषु ब्रह्मवित्तमः ।\nयथा दिवौकसां शक्रो गुरुः शक्राद्यथा वरः ९।\nयथा रसानां पीयूषमुत्तमं विश्वविश्रुतम् ।\nतथा गिरीणां कैलासो यथा चेंद्रो दिवौकसाम् १०।\nतीर्थानां पुष्करं तीर्थं यथा पुष्पेषु पंकजम् ।\nपतिव्रतासु नारीषु यथा लोकेष्वरुंधती ११।\nयथा मखेष्वश्वमेधो यथोद्यानेषु नंदनम् ।\nयथारुद्रेषु सर्वेषु वीरभद्रो ममानुगः १२।\nयथा दानेषु भूदानं यथा सिंधुषु गौतमी ।\nयथा लोके हरिक्षेत्रं प्रशस्तं धर्मकर्मसु १३।\nतथैवाष्टादशाध्यायमाहात्म्यं भुवनोत्तरम् ।\nतत्राख्यानमिदं पुण्यं भक्त्याकर्णय पार्वति १४।\nयथाकर्णनमात्रेण जंतुः पापैः प्रमुच्यते ।\nअस्ति मेरुगिरेः शृंगे पुरी रम्यामरावती १५।\nपुरा मम विनोदाय निर्मिता विश्वकर्मणा ।\nनिरंतरं गुणयुता कोटिगीर्वाणसेविता १६।\nतेजःपुंजवती साक्षाद्ब्रह्मविद्येव विश्रुता ।\nचिंतामणिशिलाबद्धाः प्रासादा यत्र कामदाः १७।\nजयंति मेरुशिखरे चतुर्मुखपुरावधि ।\nयत्र कल्पद्रुमच्छाया सुखासीना पुलोमजा १८।\nशृणोति श्यामला गीर्भिर्गीतं गंधर्वयोषिताम् ।\nयत्रास्ते सबलारातिर्देवैश्च दलितायुषाम् १९।\nदैत्यानां रक्तकल्लोलैः स्वर्धुनी शोणतां गता ।\nपुरातनसुधास्वादु स्मारं स्मारं दिवौकसः २०।\nधयंति यत्र क्षुत्क्षामा कलां प्रत्यहमैंदवीम् ।\nतस्यां कैवल्यकल्पायामासीत्पूर्वं शतक्रतुः २१।\nशची समन्वितः श्रीमान्सर्वगीर्वाणसेवितः ।\nस कदाचित्सुखासीनो विष्णुदूतैरधिश्रितम् २२।\nसहस्रनेत्रमायांतमपश्यत्पुरुषं परम् ।\nततस्तदीय तेजोभिरभिभूतः पुरंदरः २३।\nमणिसिंहासनात्तूर्णं पतितः स्थानमंडपे ।\nसिंहासनात्प्रयातस्य ततस्तस्य हरेर्भटाः २४।\nगीर्वाणगणसाम्राज्य पट्टबंधं वितेनिरे ।\nअथ तस्याभिषिक्तस्य महेंद्रस्य पुलोमजा २५।\nवामांकमारुरोहाशु दिव्यदुंदुंभिनिःस्वनैः ।\nअथ त्रिदिवसंगीत गीर्वाणाः प्रमदान्विताः २६।\nसुरा नीराजयामासुर्दिव्यरत्नैः सुरस्त्रियः ।\nततो वै ऋषयो वेदैराशीर्वादास्तदा ददुः २७।\nरंभाद्या ननृतुस्तस्य पुरस्तादप्सरोगणाः ।\nगंधर्वा ललितालापाञ्जगुर्मंगलकौतुकम् २८।\nएवं नूतनमिंद्रं तु जुष्टं बहुभिरुत्सवैः ।\nविना शतक्रतुं दृष्ट्वा शक्रो विस्मयमाययौ २९।\nन मया विहिता मार्गे तडागा न विनिर्मिताः ।\nन रोपिता महावृक्षाः पांथविश्रांतिकारकः ३०।\nन कदाचिदहो दृष्टो देवस्त्रिपुरभैरवः ।\nनिधिवासे स्थिता देवी पूजिता न मदालसा ३१।\nमेघंकरस्थितः शार्ङ्गधरो नैव निरीक्षितः ।\nन कृतं विरजे स्नानं नैवं काशीं पुरीं गतः ३२।\nन देववाटिकावासी दृष्टो नरहरिः स्वयम् ।\nएरंडविष्णुर्हेरंबो न जातु परिशीलितः ३३।\nरेणुकानेक्षिता जातु माता पुरनिवासिनी ।\nन भक्त्या पूजिता देवी दाना पुरनिवासिनी ३४।\nन भक्त्या त्रिपुरे दृष्टस्त्रिलिंगस्त्र्यंबकः स्वयम् ।\nन शार्दूलतडागस्थो वीक्षितः सोमनाथकः ३५।\nरेवापुरस्थितो देवो घुसृणेशो न वीक्षितः ।\nनागदंतपुरे ख्यातो नागनाथो न वेक्षितः ३६।\nपर्णग्रामस्थितो दृष्टो न महानमृतेश्वरः ।\nन तुंगभद्रा तीरस्थो दृष्टो हरिहरः स्वयम् ३७।\nन वेंकटाद्रिनिलयः श्रीनिवासः सुलक्षितः ।\nकावेरी कर्णिकातीरे श्रीरंगो नैव वीक्षितः ३८।\nदीनास्त्वनाथाः क्रोशंतः कारागारान्न मोचिताः ।\nअन्नदानेन दौर्भिक्षे प्राणिनो नैव पूजिताः ३९।\nरात्रौ रात्रौ कृता क्वापिनिर्जले नोदकप्रभा ४०।\nन गौतम्यां कृतं स्नानं न दृष्टो हरिणेश्वरः ।\nकृष्णवेण्यां च न कृतं स्नानं कन्यागते गुरौ ४१।\nदत्तं नो भूखंडमपि कवयो नैव पूजिताः ।\nन तीर्थेषु कृतं सत्रं न ग्रामेषु कृता मखाः ४२।\nपुष्करिण्यो न विहिता मध्ये मार्गं बहूदकाः ।\nन प्रासादाः कृताः क्वापि ब्रह्मविष्णुपिनाकिनाम् ४३।\nन जातुचिद्भयाक्रांता रक्षिताः शरणागताः ।\nकथमेकेन पुण्येन देवदत्तमिहार्जितम् ४४।\nइति चिंताकुलो भूत्वा हरिं प्रष्टुं पुरंदरः ।\nययौ सरभसंखिन्नः क्षीरकूपारगह्वरम् ४५।\nतत्र प्रविश्य गोविंदं कृतनिद्रं नवैस्तवैः ।\nअकस्मान्निजसाम्राज्यभ्रंशदुःखमुवाच ह ४६।\nइंद्र उवाच-।\nरमाकांत भवत्प्रीत्यै कृतं क्रतुशतं पुरा ।\nतेन पुण्येन संप्राप्तं मया पौरंदरं पदम् ४७।\nइदानीं नूतनः कोऽपि जातो दिवि पुरंदरः ।\nन तेन धर्मो विहितो न तेन क्रतवः कृताः ४८।\nमम सिंहासनं दिव्यं कथमाक्रांतमच्युत ४९।\nमहादेव उवाच-।\nइत्येवं वदतस्तस्य श्रुत्वा वाचं रमापतिः ।\nउन्मीलितस्मिताक्षो सावुवाच मधुरं वचः 6.192.५०।\nश्रीभगवानुवाच-।\nकिं दानैरल्पफलदैः किं तपोभिः किमध्वरैः ।\nवर्त्तमानः क्षितितले सत्वं प्रीणितवान्पुरा ५१।\nइन्द्र उवाच-।\nभगवन्कर्मणा केन स त्वां प्रीणितवान्द्विजः ।\nयत्प्रीत्या भगवान्प्रादात्तस्मै पौरंदरं पदम् ५२।\nश्रीभगवानुवाच ।\nजपत्यष्टादशाध्याये गीतानां श्लोकपंचकम् ।\nयत्पुण्येन च संप्राप्तं तव साम्राज्यमुत्तमम् ५३।\nसर्वपुण्यशिरोरत्न भूतेन त्वं स्थिरो भव ।\nइति विष्णोर्वचः श्रुत्वा ज्ञातोपायं पुरंदरः ५४।\nविप्रवेषधरो भूत्वा गतो गोदावरीतटम् ।\nतत्रापश्यत्पुरं पुण्यं कालिकाग्राममुत्तमम् ५५।\nयत्र कालेश्वरो देवो वर्त्तते कालमर्दनः ।\nतत्र गोदावरी तीरे स्थितं परमधार्मिकम् ५६।\nअपश्यत्करुणावंतं ब्राह्मणं वेदपारगम् ।\nनित्यमष्टादशाध्यायं जपंतं दांतचेतसम् ५७।\nततस्तच्चरणद्वंद्वे लुठित्वा परया मुदा ।\nसत्वमष्टादशाध्यायमपठत्तेन शिक्षितम् ५८।\nअथ पुण्येन तेनाऽसौ विष्णोः सायुज्यमाययौ ।\nहित्वा पुरंदरादीनां देवानां पदमल्पकम् ५९।\nज्ञात्वातीव मुदायुक्तो वैकुंठमगमत्पुरम् ।\nअतएव परं तत्वं मुनीनामिदमुत्तमम् ६०।\nदिव्यमष्टादशाध्यायमाहात्म्यं कथितं मया ।\nयस्य श्रवणमात्रेण सर्वपापैः प्रमुच्यते ६१।\nइत्येवं गीतामाहात्म्यं कथितं पापनाशनम् ।\nपुण्यं पवित्रमायुष्यं स्वर्ग्यं स्वस्त्ययनं महत् ६२।\nयः शृणोति महाभागे श्रद्धया संयुतः पुमान् ।\nसर्वयज्ञफलं प्राप्य विष्णोः सायुज्यमाप्नुयात् ६३।\nइति श्रीपाद्मे महापुराणे पंचपंचाशत्सहस्रसंहितायां उत्तरखंडे सतीश्वरसंवादे गीतामाहात्म्ये द्विनवत्यधिक शततमोऽध्यायः १९२।"
  }
]
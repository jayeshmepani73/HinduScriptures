[
  {
    "text": "देवल उवाच।\nअथोषसि नराधीशः पूजितां कुसुमादिभिः ।\nमहिष्या नंदिनीं धेनुं नीत्वारण्यं जगाम सः १।\nगच्छंतीमनु तां देवीं छायेव नृपतिर्ययौ ।\nखादंतीमनुशष्पादि सोऽपि मूलाद्यभक्षयत् २।\nतरुच्छायामुपासीनामनु सोऽप्युपविष्टवान् ।\nपिबंतीमनुपानीयं राजापि सलिलं पपौ ३।\nस च राजा मृदुग्रासैर्दंशापनयनेन च ।\nकंडूयनैः कामधेनुं गुरोरेवमसेवत ४।\nअथ प्रत्याश्रमं सायं न्यवर्त्तंत महीपतेः ।\nअंगं पवित्रयंती सा खुरोद्धूतैरजःकणैः ५।\nअधोभारेण गुरुणा गच्छंती मंथरं बभौ ।\nमहीपालमहत्कार्यभाराक्रांतेव नंदिनी ६।\nतां मुनेराश्रमाभ्याशे राज्ञी प्रत्युज्जगाम ह ।\nचंदनाक्षतनैवेद्यधूपादीनुपनीय च ७।\nतां पूजयित्वा विधिवत्प्रणम्य च पुनः पुनः ।\nकृत्वा प्रदक्षिणं राज्ञी तस्थौ प्रांजलिरग्रतः ८।\nसा गृहीत्वा च तां पूजां विहितां श्रद्धया तया ।\nराज्ञा निश्चलमास्थाय ययौ ताभ्यां सहाश्रमम् ९।\nआराधयति तामेवं दिलीपे तु दृढव्रते ।\nएकाधिका व्यतीयाय दिनानां वैश्य विंशतिः १०।\nअथ भूमिपतेस्तस्य भावजिज्ञासया तु सा ।\nविवेश निर्भयस्वांता सशष्पां हिमवद्गुहाम् ११।\nपश्यता हिमवत्सानु शोभामथ महीभृता ।\nअलक्षितागमः सिंहो बलाज्जग्राह नंदिनीम् १२।\nसा चक्रंद भृशं धेनुर्दुःखितेव दयास्वना ।\nचित्ते धनुर्भृतस्तस्य जनयंती दयोदयम् १३।\nतदाक्रंदितमाकर्ण्य तस्याः स जगतीपतिः ।\nहिमवत्सानुसंलग्नां निजदृष्टिं न्यवर्त्तयत् १४।\nउपर्युपरि तां धेनुं स्रवदश्रुमुखीं नृपः ।\nतीक्ष्णदंष्ट्रनखं सिंहं दृष्ट्वा स व्यथितोऽभवत् १५।\nगृहीतां तेन सिंहेन तामालक्ष्य धनुर्द्धरः ।\nनिषंगाद्बाणमुद्धर्तुं प्राहिणोद्दक्षिणं भुजम् १६।\nबाणमुद्धृत्य तूणीरान्निहंतुं तं मृगाधिपम् ।\nगुणेनापूर्णमायोज्य चकर्ष वसुधाधिपः १७।\nजडीभूतः समस्तांगस्तत्सिंहालोकनेन सः ।\nनाशकद्बाणमुत्सृष्टुं राजासीद्विस्मितस्ततः १८।\nतादृशं नृपमालक्ष्य जगाद स मृगाधिपः ।\nनरवाचा भृशं भूयो विस्मयं प्रापयन्निदम् १९।\nसिंह उवाच-\nदिलीपं त्वामहं राजन्जानामि रविवंशजम् ।\nत्वं च जानीहि मां शंभोर्गणं कुंभोदराभिधम् २०।\nदेवदारुरयं यस्ते वर्त्तते दृष्टगोचरे ।\nपार्वत्यापुत्रवद्वीर पालितः स्निग्धचित्तया २१।\nएकदामुष्यवन्येन गजेनाघर्षता कटम् ।\nउदपाटि महाराज वल्कलं मृदुलं भृशम् २२।\nएनं तादृशमालक्ष्य मृडानी करुणान्विता ।\nमामत्र स्थापयामास सिंहं कृत्वास्य रक्षणे २३।\nममाह चेति सा देवी कुंभोदर निशम्यताम् ।\nयोऽत्र जंतुः समागच्छेत्तं खादेस्त्वं वसन्निह २४।\nततः प्रभृति राजेंद्र तदाज्ञां पालयन्नहम् ।\nपालितां त्रिदशैः सर्वैः कंदरेऽत्र वसाम्यहम् २५।\nजडीभावे स्वदेहस्य त्वया कार्यो न विस्मयः ।\nमहती शांभवी माया वर्त्ततेऽत्र हिमाचले २६।\nअन्यस्मिन्निव सिंहे त्वं प्रहर्तुं न मयि क्षमः ।\nयतो मत्पृष्ठमारुह्य वृषमारोहति प्रभुः २७।\nनिवर्त्तस्व निजं देहं रक्ष सर्वार्थसाधनम् ।\nदैवेनासादिता वीर गौरियं भक्षणाय मे २८।\nदेवल उवाच-\nइत्याकर्ण्य वचस्तस्य वीरसंबोधनान्वितम् ।\nप्रत्युवाच दिलीपस्तं स जडीभूतविग्रहः २९।\nराजोवाच-\nसर्गस्थितिविसर्गाणां कारणं जगतः शिवम् ।\nअंबिकां जगदंबां च नमामि मृगराज तौ ३०।\nत्वं च तत्सेवकत्वेन मान्यो मम मृगाधिप ।\nब्रवीमि यदहं वाक्यं श्रुत्वा शाधि करोमि किम् ३१।\nवसिष्ठो ब्रह्मणः पुत्रो गुरुर्नो विदितस्तव ।\nतस्येयं नंदिनीनाम धेनुः सर्वार्थसाधिका ३२।\nसंतानोत्पत्तये तेन दत्ताराधयितुं मम ।\nयेयमाराधिता सम्यक्दिनानि कतिचिन्मया ३३।\nलघुतर्णक मातेयं धृता ते गिरिकंदरे ।\nशुंभुभृत्याद्बलात्त्वत्तोशक्तामोचयितुंमया ३४।\nअहं तस्य मुनेरग्रे गच्छाम्येनामृते कथम् ।\nकामधेनोस्तु दौहित्री जगत्सेव्या यशस्विनी ३५।\nअनया सदृशी नान्या गौर्यया तोषयामि तम् ।\nतस्माद्विमुच्य गामेनामग्र्यां कुरु निजाशनम् ३६।\nददामि देहमात्मीयमपकीर्तिमलीमसम् ।\nएवं न धर्महानिः स्यादृषेस्तव तु भोजनम् ।\nगवार्थे त्यजतः प्राणान्ममापि गतिरुत्तमा ३७।\nदेवल उवाच-\nएवमाकर्ण्य सिंहेन कृते मौने विशांपते ।\nतदग्रेऽवाङ्मुखो राजा न्यपतद्धर्मकोविदः ३८।\nतस्य प्रतीक्षमाणस्य सिंहपातं सुदुःसहम् ।\nपपातोपरि पुष्पाणां वृष्टिर्मुक्ता सुरेश्वरैः ३९।\nपुत्रोत्तिष्ठेति वचनं श्रुत्वा राजा स उत्थितः ।\nजननीमिव तां धेनुं ददर्श न मृगाधिपम् ४०।\nतं विस्मितमुवाचेदं नंदिनी नृपसत्तमम् ।\nनंदिन्युवाच-\nमायया सिंहरूपिण्या त्वं मयासि परीक्षितः ४१।\nमुनिप्रभावान्मां राजन्गृहीतुं न क्षमोंऽतकः ।\nमनसापि कुतोऽन्येषां यद्ग्रहे शक्तिरंगिनाम् ४२।\nस्वशरीरस्य दानेन त्वं मां रक्षितुमुद्यतः ।\nअतस्तेऽहं प्रसन्नास्मि वृणीष्व वरमीप्सितम् ४३।\nराजोवाच-\nन गुप्तं देहिनामंतर्वर्तिवृत्तं भवादृशम् ।\nअतो जननि जानासि वांच्छितं मम देहि तत् ४४।\nमगधेशसुतायां मे वंशकर्तारमात्मजम् ।\nप्रयच्छ किंचित्स्वच्छानां नासाध्यं हि भवादृशाम् ४५।\nइत्युक्त्वांजलिमाधाय तत्पुरस्तस्थिवान्नृपः ।\nतूष्णीं तदुत्तरापेक्षी तत्पुरोबद्धलोचनः ४६।\nदेवल उवाच-\nनिशम्येति वचस्तस्य भूपतेरिदमब्रवीत् ।\nनंदिनी पितृदेवर्षिनरभूतार्थसाधिका ४७।\nनन्दिन्युवाच-\nपुत्र पत्रपुटे दुग्ध्वा पयो मम पिबेप्सितम् ।\nआश्रमे गुरुणाज्ञप्तः पुनः पास्यसि शेषितम् ४८।\nभविता वंशकर्ता ते सुतः शस्त्रास्त्रतत्ववित् ।\nदेवल उवाच-\nइत्युक्तः सौरभेय्या तामुवाच विनयेन सः ४९।\nदिलीप उवाच-\nमातस्तवैव पास्यामि शेषं सर्वक्रियाविधेः ।\nतृप्तोऽहं मातरासाद्य मिष्टं ते वचनामृतम् ५०।\nनान्यदिच्छामि सारंगः कादंबिन्या यथा जलम् ।\nतव शुश्रूषणान्मातरभवं सकलोद्भवः ५१।\nसमस्तजनपूज्याया विद्याया इव मूढधीः ।\nतव मातामही दत्तः शापोऽप्यासीद्वरो मम ५२।\nतमृते पुत्रलाभो मे कुतस्तव च दर्शनम् ।\nवरायैव तथाप्यंब समाराध्या भवादृशः ।\nन हि कश्चिद्विषाकांक्षी महादेवात्त्रिवर्गदात् ५३।\nदेवल उवाच-\nश्रुत्वेति तद्वचः सा गौः प्रसन्ना साधुसाध्विति ।\nआभाष्य हि महादर्पा ययौ तेन सहाश्रमम् ५४।\nपूर्वेद्युरिव तत्रापि पूजिता राजभार्यया ।\nप्रसन्ना सा बभौ धेनुः कार्यसिद्धिरिवांगभाक् ५५।\nमुखं प्रसन्नमालक्ष्य मृगाक्षी सा क्षितीशितुः ।\nअज्ञासीत्तं निजं कार्यं सिद्धं यत्नस्तु यत्कृते ५६।\nअथ तौ दंपती धेन्वा विधिवद्विहितार्चया ।\nतया सह गुरोरग्रे कृतकृत्यस्य जग्मतुः ५७।\nनिरीक्ष्य तौ मुनिवरः प्रसन्नमुखपंकजौ ।\nअतींद्रियज्ञाननिधिः प्रोवाचेदं प्रहर्षयन् ५८।\nवसिष्ठ उवाच-\nराजञ्जानामि गौरेषा प्रसन्ना वामभूत्किल ।\nअपूर्वा युवयोरद्य मुखकांतिर्हि लक्ष्यते ५९।\nसुरभिः सुरशाखी च विश्रुतौ कामपूरिणौ ।\nतदपत्यं समाराध्य सिद्धोऽथ स्यात्किमद्भुतम् ६०।\nयो ददाति निखिलं मनोरथं कीर्तितेयमनघापि दूरतः ।\nश्रद्धया निकट एव सेविता किं पुनः सुरतरंगिणीव सा ६१।\nज्ञानतो विदितमद्भुतं मया त्वत्कृतं यदनया परीक्षणम् ।\nभूपते त्वमपि धर्ममात्मनो रक्षसि स्म च यथा च तत् ६२।\nत्वय्यसौ मम मनोऽनुकूलतां भावमात्मनि विबुध्यते तथा ।\nतुष्यति स्म कमला यथा हरेः पार्वतीव गिरिशस्य सज्जते ६३।\nरात्रिरत्र सहाभार्ययानया धेनुपूजनपरेण नीयताम् ।\nभूपभव्य भवता गमिष्यते श्वः समाप्तविधिना निजांपुरीम् ६४।\nदेवल उवाच-\nवैश्यैवं धेनुमाराध्य सभार्यः प्राप्तवांछितः ।\nप्रातर्युक्तरथः प्राप्य गुरोराज्ञामगाद्गृहम् ६५।\nकतिचिद्वासरैस्तस्य दिलीपस्याभवद्रघुः ।\nयस्य नाम्ना रघोर्वंशः पृथिव्यां विश्रुतोऽभवत् ६६।\nयः पठिष्यति भूपस्य दिलीपस्य कथामिमाम् ।\nधनं धान्यं सुतं वैश्य लप्स्यते स पुमानिह ६७।\nशरभवरसुताप्तये स्वबुद्ध्या सममनया परितोषयाशु गौरीम् ।\nत्वमपि कुलधुरं गुणान्वितं सा सुतमनघं खलु दास्यते च तुभ्यम् ६८।\nशिवशर्मोवाच-\nमुनिरिति चरितं दिलीपराज्ञो ललिततरं शरभाय पुण्यमुक्त्वा ।\nअभिमतगतमात्मनः प्रपेदे विधिमुपदिश्य च पूज जनेंबिकायाः ६९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये त्र्यधिकद्विशततमोऽध्यायः २०३।"
  }
]
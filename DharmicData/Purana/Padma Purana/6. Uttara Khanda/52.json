[
  {
    "text": "युधिष्ठिरउवाच-\nआषाढकृष्णपक्षे तु किं वै एकादशी भवेत् ।\nकथयस्व प्रसादेन वासुदेव ममाग्रतः १।\nश्रीकृष्ण उवाच-\nव्रतानामुत्तमं राजन्कथयामि तवाग्रतः ।\nसर्वपापक्षयकरं सर्वमुक्तिप्रदायकम् २।\nआषाढस्यासिते पक्षे योगिनी नाम नामतः ।\nएकादशी नृपश्रेष्ठ महापातकनाशिनी ३।\nसंसारार्णवमग्नानां पोतभूता सनातनी ।\nजगत्त्रये सारभूता योगिनी व्रतकारिणाम् ४।\nकथयामि तवाग्रेऽहं कथां पौराणिकीं शुभाम् ।\nअलकायां राजराजः शिवभक्तिपरायणः ५।\nतस्यासीत्पुष्पबटुको हेममालीति नामतः ।\nतस्य पत्नी सुरूपा च विशालाक्षीति नामतः ६।\nस तस्यां चासक्तमना कामपाशवशं गतः ।\nमानसात्पुष्पनिचयमानीय स्वगृहे स्थितः ७।\nपत्नीप्रेमरसासक्तो न कुबेरालयं गतः ।\nकुबेरो देवसदने करोति शिवपूजनम् ८।\nमध्याह्नसमये राजन्पुष्पागमसमीक्षकः ।\nहेममाली स्वभवने रमते कांतया सह ९।\nयक्षराट्प्रत्युवाचाथ कालातिक्रमकोपितः ।\nकस्मान्नायाति भो यक्षा हेममाली दुरात्मवान् ।\nनिश्चयः क्रियतामस्य इत्युवाच पुनः पुनः १०।\nयक्षा ऊचुः -\nवनिताकामुको गेहे रमते स्वेच्छया नृप ।\nतेषां वाक्यं समाकर्ण्य कुबेरः कोपपूरितः ११।\nआह्वयामास तं तूर्णं बटुकं हेममालिनम् ।\nज्ञात्वा कालात्ययं सोऽपि भयव्याकुललोचनः १२।\nअस्नात एव आगत्य कुबेरस्याग्रतः स्थितः ।\nतं दृष्ट्वा धनदः क्रुद्धः क्रोधसंरक्तलोचनः १३।\nप्रत्युवाच रुषाविष्टः कोपप्रस्फुरिताधरः ।\nधनद उवाच-\nआः पाप दुष्ट दुर्वृत्त कृतवान्देवहेलनम् १४।\nअष्टादशकुष्ठवृतो वियुक्तः कांतया तया ।\nअस्मात्स्थानादपध्वस्तो गच्छ स्वप्नमथाधम १५।\nइत्युक्ते वचने तस्य तस्मात्स्थानात्पपात सः ।\nमहादुःखाभिभूतश्च कुष्ठैः पीडितविग्रहः १६।\nन सुखं दिवसे तस्य न निद्रां लभते निशि ।\nछायायां पीडिततनुर्निदाघेऽत्यंतपीडितः १७।\nशिवपूजाप्रभावेन स्मृतिस्तस्य न लुप्यते ।\nपातकेनाभिभूतोऽपि पूर्वं कर्म स्मरत्यसौ १८।\nभ्रममाणस्ततो गच्छन्हिमाद्रिं पर्वतोत्तमम् ।\nतत्रापश्यन्मुनिवरं मार्कंडेयं तपोनिधिम् १९।\nयस्यायुर्विद्यते राजन्ब्रह्मणो वयसा समम् ।\nववंदे चरणौ तस्य दूरतः पापकर्मकृत् २०।\nमार्कंडेयो मुनिवरो दृष्ट्वा तं कंपितं तथा ।\nपरोपकरणार्थाय समाहूयेदमब्रवीत् २१।\nकस्मात्कुष्ठाभिभूतस्त्वं कुतो निंद्यतरो ह्यसि ।\nइत्युक्तः स प्रत्युवाच मार्कंडेयं महामुनिम् २२।\nहेममाल्युवाच-\nराजराजस्यानुचरो हेममालीति नामतः ।\nमानसात्पद्मनिचयमानीय प्रत्यहं मुने २३।\nशिवपूजनवेलायां कुबेराय समर्पये ।\nएकस्मिन्दिवसे चैव कालश्चाविदितो मया २४।\nपत्नीसौख्यप्रसक्तेन शोकव्याकुलचेतसा ।\nततः क्रुद्धेन शप्तोऽस्मि राजराजेन वै मुने २५।\nकुष्ठाभिभूतः संजातो वियुक्तः कांतया तया ।\nअधुना तव सान्निध्यं प्राप्तोऽस्मि शुभकर्मणा २६।\nसतां स्वभावतश्चित्तं परोपकरणे क्षमम् ।\nइति ज्ञात्वा मुनिश्रेष्ठ मां प्रशाधि कृतागसम् २७।\nमार्कंडेय उवाच-\nत्वया सत्यमिह प्रोक्तं नासत्यं भाषितं यतः ।\nअतो व्रतोपदेशं ते कथयामि शुभप्रदम् २८।\nआषाढे कृष्णपक्षे तु योगिनीव्रतमाचर ।\nअस्य व्रतस्य पुण्येन कुष्ठं यास्यति वै ध्रुवम् २९।\nइति वाक्यमृषेः श्रुत्वा दंडवत्पतितो भुवि ।\nउत्थापितः स मुनिना बभूवातीव हर्षितः ३०।\nमार्कंडेयोपदेशेन व्रतं तेन कृतं यथा ।\nअष्टादशेव कुष्ठानि गतानि तस्य सर्वशः ३१।\nमुनेर्वाचा ततः सम्यग्व्रते चीर्णेऽभवत्सुखी ।\nईदृग्विधं नृपश्रेष्ठ कथितं योगिनीव्रतम् ३२।\nअष्टाशीतिसहस्राणि द्विजान्भोजयते तु यः ।\nतत्समं फलमाप्नोति योगिनीव्रतकृन्नरः ३३।\nमहापापप्रशमनं महापुण्यफलप्रदम् ।\nपठनाच्छ्रवणान्मर्त्यः सर्वपापैः प्रमुच्यते ३४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे आषाढकृष्णयोगिन्येकादशीमाहात्म्यंनाम\nद्विपंचाशत्तमोऽध्यायः ५२।"
  }
]
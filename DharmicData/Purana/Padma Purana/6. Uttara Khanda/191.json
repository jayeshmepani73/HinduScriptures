[
  {
    "text": "ईश्वर उवाच-\nषोडशाध्यायसामर्थ्यं कथितं शृणु सांप्रतम् ।\nस्पष्टं सप्तदशाध्यायमहिमांभोनिधिं शिवे १।\nखड्गबाहोः सुतस्यैव भृत्यो दुःशासनोऽभवत् ।\nतं गजं धर्तुमागत्य गजात्प्राप्तो यमक्षयम् २।\nतद्वासनानिबद्धात्मा गजयोनिमवाप्य च ।\nगीता सप्तदशाध्यायं श्रुत्वा प्राप्तः परं पदम् ३।\nदेव्युवाच ।\nदुःशासनो गजत्वं च प्राप्य मुक्त इति श्रुतम् ।\nतदेव वद कल्याण विस्तरेण मम प्रभो ४।\nईश्वर उवाच-।\nस्थितः कश्चन दुर्मेधा मंडलीककुमारकैः ।\nबहुमूल्यं पणं कृत्वा गजमारूढवांस्ततः ५।\nगत्वा कतिपयान्येव पदानि जनवारितः ।\nनाम्ना दुःशासनो मूढः प्रौढवाक्यमुदीरयन् ६।\nततो निशम्य तद्वाक्यं क्रोधांधः सिंधुरोऽभवत् ।\nन्यपतच्च स्खलत्पादः कंपमानकुमारकैः ७।\nततो निपतितं किंचिदुच्छ्वसंतं गजो रुषा ।\nऊर्द्ध्वमुन्मूलयांचक्रे कृतांतकनिरंकुशः ८।\nगतासोरपि रोषेण तस्यास्थ्न्यां च गणं गजः ।\nविकीर्णवान्पृथक्कृत्वा मत्तो दंतावलस्ततः ९।\nततः कालेन संप्रेत्य गजयोनिमवाप सः ।\nमहांतं कालमनयत्सिंहलद्वीपभूपतेः १०।\nमैत्री गरीयसी सार्द्धं खड्गबाहुमहीभुजा ।\nततोऽयं जलमार्गेण प्रापितो वारुणो मतः ११।\nजयदेवेन खड्गबाहोः प्रीत्या नीतो महीभुजा ।\nजातिं स्मरन्स्वकीयां स पश्यन्बंधून्सहोदरान् १२।\nदुःखेन महतास्तोकान्दिवसानत्यवाहयत् ।\nउवास खड्गबाहोश्च गृहे तूष्णीमनिर्दिशन् १३।\nस कदाचित्तु संतुष्टः समस्याश्लोकपूरणे ।\nकस्मैचित्कवये प्रादात्तमुपायन हस्तिनम् १४।\nशतेन तेन कविना रोगोपद्रवभीरुणा ।\nमालवक्षोणिपालस्य विक्रीतश्चैत्यकुंजरः १५।\nकियत्यपि गते काले पाल्यमानोऽपि यत्नतः ।\nमुमूर्षुरभवत्तत्र कुंजरो दुर्जरज्वरः १६।\nन जिघ्रति पयः शीतं नादत्ते कवलं गजः ।\nस्वपित्यपि न सौख्येन मुंचत्यश्रूणि केवलम् ।\nततो हस्तिपकाख्यातं वृत्तांतमवनीपतिः १७।\nआकर्ण्य स समायातो यत्रास्ते ज्वरितो गजः ।\nस चावलोक्य भूपालं जगद्विस्मयकारिणीम् १८।\nवाचमूचे गजः सम्यग्विसृष्टज्वरवेदनः ।\nराजन्नशेषशास्त्रज्ञ राजनीतिपयोनिधे १९।\nनिर्जितारातिसंघात मुरारिचरणप्रिय ।\nकिमौषधैरलं वैद्यैः किं धानैः किं नु जापकैः २०।\nगीतासप्तदशाध्यायजापकं द्विजमानय ।\nतेनायं मामको रोगः शाम्यत्यत्र न संशयः २१।\nयथादिष्टं गजेनासौ तथा चक्रे नराधिपः ।\nततो गजत्वमुत्सृज्य मुक्तो दुःशासनोऽभवत् २२।\nतेन विप्रेणाभिमंत्र्य जले क्षिप्ते तदुत्तमे ।\nअथ दिव्यं समारूढं विमानमवनीपतिः २३।\nतं दुःशासनमद्राक्षीत्पाकशासनतेजसम् २४।\nराजोवाच।\nकिं जातीयः किमात्मा त्वं किं वृत्त इति मे वद ।\nकेन वा कर्मणा जातो गजः कथमिहागतः २५।\nपृष्टो राज्ञा विमुक्तोऽसौ विमानस्थः स्थिराक्षरम् ।\nवृत्तं यथा यदाचख्यौ निजं दुःशासनः क्रमात् २६।\nगीतासप्तदशाध्यायं जपन्मालवभूपतिः ।\nनरवर्माभवन्मुक्तः कालेनाल्पीयसा ततः २७।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे गीतामाहात्म्ये एकनवत्यधिकशततमोऽध्यायः १९१ ।"
  }
]
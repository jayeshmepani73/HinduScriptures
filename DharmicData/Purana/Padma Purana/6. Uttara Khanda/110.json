[
  {
    "text": "धर्मदत्त उवाच।\nजयश्च विजयश्चैव विष्णोर्द्वास्थौ मया श्रुतौ ।\nकिंतु ताभ्यां पुरा चीर्णं यस्मात्तद्रूपधारिणौ १।\nगणावूचतुः।\nतृणबिंदोस्तु कन्यायां देवहूत्यां पुरा द्विज ।\nकर्दमस्य तु दृष्ट्यैव पुत्रौ द्वौ संबभूवतुः २।\nज्येष्ठो जयः कनिष्ठोऽभूद्विजयश्चेति नामतः ।\nअन्यस्यामभवत्पश्चात्कपिलो योगधर्मवित् ३।\nजयश्च विजयश्चैव विष्णुभक्तिरतौ सदा ।\nसंनियम्येंद्रियग्रामं धर्मशीलौ बभूवतुः ४।\nनित्यमष्टाक्षरी जाप्यौ विष्णुव्रतकरावुभौ ।\nसाक्षात्कारं ददौ विष्णुस्तयोर्नित्यार्चने सदा ५।\nमरुत्तेन कदाचित्तावाहूतौ यज्ञकर्मणि ।\nजग्मतुर्यज्ञकुशलौ देवर्षिगणसेवितौ ६।\nजयस्तत्राभवद्ब्रह्मा याजको विजयोऽभवत् ।\nततो यज्ञविधिं कृत्स्नं परिपूर्णं च चक्रतुः ७।\nमरुतोऽवभृथस्नातस्ताभ्यां वित्तं ददौ बहु ।\nतत्समादाय तौ वित्तं जग्मतुः स्वाश्रमं प्रति ८।\nयजनाय तदा विष्णोस्तुष्ट्यर्थं तौ तदा मुने ।\nतद्धनं विभजंतो वै पस्पर्द्धाते परस्परम् ९।\nजयोऽब्रवीत्समो भागः क्रियतामिति तत्र सः ।\nविजयश्चाब्रवीत्तत्र यल्लब्धं येन तस्य तत् १०।\nततो जयोऽशपत्क्रोधाद्विजयं क्षुब्धमानसः ।\nगृहीत्वा न ददास्येतत्तस्माद्ग्राहो भवेति तम् ११।\nविजयस्तस्य तं शापं श्रुत्वा सोऽप्यशपच्च तम् ।\nमदभ्रांतोशपद्यस्मात्तस्मान्मातंगतां व्रज १२।\nतौ तथा चख्यतुर्विष्णुं दृष्ट्वा नित्यार्चने विभुम् ।\nशापयोस्तुनिवृत्तिं तौ ययाचाते रमापतिम् १३।\nभक्तावावां कथं देव ग्राहमांतगयोनिगौ ।\nभविष्यावः कृपासिंधो तच्छापो विनिवर्त्यताम् १४।\nश्रीभगवानुवाच।\nमद्भक्तयोर्वचोऽसत्यं न कदाचिद्भविष्यति ।\nमयापि नान्यथा कर्तुं शक्यते तत्कदाचन १५।\nप्रह्लादवचनात्स्तंभऽप्याविर्भूतो ह्यहं पुरा ।\nतथांबरीषवाक्येन जातो मार्गे स्वयं किल १६।\nतस्माद्ध्रुवमिमौ शापावनुभूय स्वयंकृतौ ।\nलभेतां मत्पदं नित्यमित्युक्त्वांतर्दधे हरिः १७।\nगणावूचतुः ।\nततस्तौ ग्राहमातंगा बभूतां गंडकी तटे ।\nजातिस्मरौ च तद्योन्यामपि विष्णुव्रते स्थितौ १८।\nकदाचित्स गजः स्नातुं कार्तिके गंडकीं गतः ।\nतावज्जग्राह च ग्राहः संस्मरञ्छापकारणम् १९।\nग्राहगृहीतोऽसौ नागः संस्मार श्रीपतिं तदा ।\nतावदाविरभूद्विष्णुः शंखचक्रगदाधरः २०।\nतॄतस्तौ ग्राहमातंगौ चक्रं क्षिप्त्वा समुद्धृतौ ।\nदत्त्वा च निजसारूप्यं वैकुंठमनयद्विभुः २१।\nतदाप्रभृति तत्स्थानं हरिक्षेत्रमिति श्रुतम् ।\nचक्रसंघर्षणाद्यस्मिन्पाषाणोऽपि हि लांछितः २२।\nताविमौ विश्रुतौ लोके जयश्च विजयश्च ह ।\nनित्यं विष्णुप्रियौ द्वाःस्थौ पृष्टौ यौ हि त्वया द्विज २३।\nअतस्त्वमपि धर्मज्ञ नित्यं विष्णुव्रते स्थितः ।\nत्यक्तमात्सर्यदंभो हि भव स्वसमदर्शनः २४।\nतुलामकरमेषेषु प्रातःस्नायी सदा भव ।\nएकादशीव्रते तिष्ठ तुलसीवनपालकः २५।\nब्राह्मणानपि गाश्चापि वैष्णवांश्च सदा भज ।\nमसूराश्चारनालाश्च वृंताकानपि खाद मा २६।\nएवं त्वमपि देहांते तद्विष्णोः परमं पदम् ।\nप्राप्नोषि धर्मदत्त त्वं तद्भक्त्यैव यथा वयम् २७।\nतवाजन्मव्रतात्तस्माद्विष्णुसंतुष्टिकारकात् ।\nन यज्ञा न च दानानि न तीर्थान्यधिकानि वै २८।\nधन्योऽसि विप्राग्र्य यतस्त्वयैतद्व्रतं कृतं तुष्टिकरं जगद्गुरोः ।\nयत्पुण्यभागाप्तफलं मुरारेः प्रणीयतेस्माभिरियं सलोकताम् २९।\nनारद उवाच।\nइत्थं तौ धर्मदत्तं तमुपदिश्य विमानगौ ।\nतया कलहया सार्द्धं वैकुंठभवनं गतौ ३०।\nधर्मदत्तोप्यसौ जातप्रत्ययस्तद्व्रते स्थितः ।\nदेहांते तद्विभोः स्थानं भार्याभ्यामन्वितोऽभ्यगात् ३१।\nइतिहासमिमं पुराभवं शृणुते यश्च पुमान्यथाविधि ।\nहरिसंनिधिकारिणीं मतिं लभतेऽसौ कृपया जगद्गुरोः ३२।\nइति श्रीपाद्मे महापुराणे पंचपंचाशत्सहस्रसंहितायामुत्तर।\nखण्डे कार्तिकमाहात्म्ये श्रीकृष्णसत्यभामासंवादे कलहोपाख्याने गणपूर्वपुण्यवर्णनोनाम दशाधिशततमोऽध्यायः११०।"
  }
]
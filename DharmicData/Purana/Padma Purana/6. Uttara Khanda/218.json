[
  {
    "text": "नारद उवाच-\nभूयः शृणु महाभाग माहात्म्यं परमाद्भुतम् ।\nअत्रस्थितस्य तीर्थस्य पुष्करस्य शिवप्रदम् १।\nप्रसादात्तस्य तीर्थस्य विष्णुः सर्वसुरेश्वरः ।\nप्रसन्नं पुंडरीकस्य मासमेकं गृहे वसेत् ।\nअत्र मुक्तिं तदनुजो लेभे पापरतोऽपि हि २।\nशिबिरुवाच-\nकः पुंडरीको धर्मात्मा कृतं तेन च कर्म्म किम् ।\nयेन प्रसन्नो भगवांस्तद्गृहे मासमावसत् ३।\nकथं तदनुजः प्राप पापात्मा श्रीहरेः पदम् ।\nतीर्थस्यास्य प्रसादेन सर्वमाख्याहि मे मुने ४।\nशृण्वतोऽस्य न संतोषो माहात्म्यं मम जायते ५।\nनारद उवाच-\nविदर्भनगरे राजन्मालवाख्ये महायशाः ।\nब्राह्मणो ब्रह्मविच्छांतो विद्वान्विष्णुपरायणः ६।\nदेवर्षिपितृभूतानां मानुषाणां च पोषकः ।\nविषयेषु न संसक्तो लोभमोहादिवर्जितः ७ ।\nस एकदा महाभाग सिंहं प्राप्ते बृहस्पतौ ।\nगोदावरीं महापुण्यां स्नातुं प्रतिजगाम ह ८।\nदातुं तत्र सुवर्णस्य गृहान्निन्ये पलायुतम् ।\nगच्छन्पथि स धर्मात्मा मनसैतदचिंतयत् ९।\nमालव उवाच-\nगृहाद्दानार्थमानीतं मया हेमपलायुतम् ।\nयस्मै कस्मै न दातव्यं दातव्यं पूज्य साधवे १०।\nनिष्किंचनाय विप्राय पात्रायानुपकारिणे ।\nपूज्याय देशे काले च दत्तमक्षयतां व्रजेत् ११।\nउञ्छवृत्त्या समानीतं दत्त्वा दुर्वाससे मुनिः ।\nशिलोंच्छवृत्तिर्धर्मात्मा स्वं त्यक्त्वा गात्परं पदम् १२।\nदानवेंद्रो बली राजा पात्रं विज्ञाय वामनम् ।\nविपक्षायाप्यदात्तस्मै त्रिलोकीं स्वभुजार्जिताम् १३।\nतस्मात्पात्राय दातव्यं धनं धर्म्माजितं मया ।\nगोविंदतुष्टये सम्यक्वांच्छनीयं न तत्फलम् १४।\nपुंडरीकस्तु धर्मात्मा भागिनेयो गजाह्वयात् ।\nआयास्यति मयाहूतः सर्वपात्रशिरोमणिः १५।\nआनीतस्य धनस्यार्द्धं तस्मै पात्राय सूनवे ।\nस्वसुर्द्दास्यामि शेषं तु श्रोत्रियेभ्यो यथाविधि १६।\nनारद उवाच-\nएवं विचिंत्य धर्मात्मा मालवं स द्विजोत्तमः ।\nकतिचिद्वासरैः प्राप्तः पुण्यां गोदावरीं नृप १७।\nमिलितस्तस्य धर्मात्मा पुंडरीकः स्वसुः सुतः ।\nतस्य वै पूर्वमायातो मालवस्य महीपते १८।\nस तत्र विधिना स्नात्वा सिंहसंक्रमवासरे ।\nपुंडरीकाय वित्तार्द्धं ददौ मे प्रीयतां हरिः १९।\nपुंडरीकोऽपि धर्मात्मा स्नात्वा गोदावरीजले ।\nस्ववित्तस्य चतुर्थांशं श्रोत्रियेभ्यो ददौ मुदा २०।\nस तत्र विधिवत्स्नात्त्वा दत्वा दानं च शक्तितः ।\nगच्छंतं स्वगृहान्राजन्नित्युवाच स्वसुः सुतम् २१।\nमालव उवाच-\nगुरून्प्रति नमस्कारो वाच्यो आशीर्लघून्प्रति ।\nयथावयोर्हि संयोगः क्षणिकोऽयं बभूव ह २२।\nएवं हि सर्वजंतूनां पुत्रदारादिभिः सह ।\nतस्मात्क्षणिकसंयोगात्संसाराद्यः सुधीर्नरः २३।\nविरज्येत कृपापात्रं स हरे स्याद्विनिश्चितम् ।\nकृपातः श्रीहरेः प्राणी सत्संगमरतो भवेत् २४।\nतस्तस्य हरेर्लीलाश्रवणेच्छा हि जायते ।\nश्रुत्वा च कीर्तिता सद्भिर्हरिलीला अपि स्वयम् २५।\nसुस्पृहं कीर्त्तयत्येव ततः स्मरति केवलम् ।\nततस्तस्य भवेत्प्रेमगोविंदपदसेवने २६।\nनरस्ततस्तरत्याशु पोतेनेव महार्णवम् ।\nएतदर्थं हि साधूनां ज्ञानिनां कर्मणां तथा ।\nयत्नो भवति धर्मात्मन्नपि त्वं यत्नवान्भव २७।\nनारद उवाच-\nएवमुक्त्वा स वैदर्भः सुतं कथमपि स्वसुः ।\nविसृज्याश्रुमुखो वाष्पपर्याकुलदृशं ययौ २८।\nपुंडरीकोऽपि धर्मात्मा चचाल स्वगृहं प्रति ।\nकतिभिर्वासरै राजन्नागतोऽत्र शुभास्पदे २९।\nभरताख्यं कनीयांसं भ्रातरं पतितं भुवि ।\nश्वसंतं क्षतनिर्गच्छद्रुधिराक्तमवैक्षत ३०।\nपप्रच्छ च रुदन्नुर्च्च्भ्रातः केनेदृशीं दशाम् ।\nगमितोसि किमर्थं वा गृहादिह समागतः ३१।\nइति पृच्छति राजेंद्र पुंडरीके सपीडया ।\nमहत्या भरतः सद्यः पीडितोसूनमुंचत ३२।\nअवातरत्तदा यानमेकं सगणमद्भुतम् ।\nआकाशात्पश्यतां भूप जनानां तद्गुरोरपि ३३।\nतदारुह्य स दिव्यांगो भरतः पापकार्यपि ।\nउवाच वचनं ज्येष्ठं भ्रातरं विनमन्निदम् ३४।\nभरतोवाच-\nपुंडरीक महाबुद्धे तीर्थस्यास्य प्रसादतः ।\nपुष्करस्य मया प्राप्ता पापिनापि दिवि स्थितिः ३५।\nमदीयं दारुणं कर्म भ्रातर्जानासि यद्यपि ।\nतथापि कथयाम्यद्य किंचिदज्ञातमस्ति ते ३६।\nयथा मया प्रभावत्या वेश्यया रमितं सह ।\nतद्गृहं व्ययितं भूरि धनं च मदिराकृते ३७।\nद्यूतेन हारितं यच्च चौरकर्मसमार्जितम् ।\nशिवरात्र्यां मया शंभुनिर्माल्यं यच्च भक्षितम् ३८।\nयत्कृते भवता विप्रो जेबुको नाम दूषितः ।\nएतन्मया कृतं कर्म्म विदितं पुंडरीक ते ३९।\nगोदावरीं गते भ्रातस्त्वयि यत्कृतवानहं ।\nन तत्ते विदितं कर्म कथयामि तदप्यहो ४०।\nचलितेत्वय्यतिक्रांतोयदापक्षस्तदाह्यहम् ।\nश्रुतवानिति लोकेभ्यो वचनं हरिदुःसहम् ४१।\nपुंडरीको धनं दातुमाहूतो मातुलेन हि ।\nनिजसोदरमाहत्य पुंडरीकं तदा हृतम् ४२।\nगृहीष्यामि धनं भूरि मालवेन समर्पितम् ।\nमहता वसुना तेन तोषयामि प्रभावतीम् ४३।\nदुरोदरेण क्रीडामि स्वेच्छया तद्विदैः सह ।\nइत्यालोच्य त्वदध्वानं निरुध्याहमिह स्थितः ४४।\nहत्वा त्वां च धनं भूरि गृहीतुं च महामते ।\nअतिक्रांते धने भ्रातः कुतश्चित्सार्थमागतः ४५।\nवणिजामत्र सुप्तोऽहं रात्रौ तत्र महामते ।\nअथ कश्चिन्निशीथे तु तस्करो वणिजां धनम् ४६।\nहर्तुं तत्र समाविष्टः सार्थे जनसमाकुले ।\nनीत्वा यदा धनं किंचित्स चौरस्तु पलायितः ।\nतमन्वधावन्सहसा क्रोशंत इव सेवकाः ४७।\nसेवका ऊचुः ।\nगृह्यतां गृह्यतामेष चौरोऽयं याति सत्वरम् ।\nमध्याद्बहूनामस्माकमपहृत्य धनं बहु ४८।\nभरत उवाच-\nइत्याकर्ण्य वचस्तेषां पुरतस्तु तमन्वहम् ।\nअधावं सहसा भ्रातस्तद्गृहीतुं जिहीर्षया ४९।\nततस्ते वणिजां भृत्या ज्ञात्वा मां तस्य रक्षकम् ।\nप्रजहुस्तरसा सर्वे सखड्गं खड्गपाणयः ५०।\nतेषु कश्चिद्द्विजश्रेष्ठो ब्राह्मणोऽहमिति ब्रुवन् ।\nखड्गेन शितधारेण मया पापीयसा हतः ५१।\nवणिजां सेवकैस्तैस्तु खड्गधारैरहं हतः ।\nगतास्ते वणिजः प्रातर्निजगंतव्यनीवृतम् ५२।\nततो भवानिह प्राप्तः श्वसंतं मां ददर्श ह ।\nचलद्रुधिरलिप्तांगं पीडामोहविचेतनम् ५३।\nइत्येतत्कथितं भ्रातर्यदर्थमहमागतः ।\nअपमृत्युं यथा प्राप्तस्तच्चापि कथितं मया ५४।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कालिंदीमाहात्म्येऽष्टादशाधिकद्विशततमोऽध्यायः २१८ ।"
  }
]
[
  {
    "text": "महादेव उवाच।\nब्रह्मवल्ली महत्तीर्थं ततो गच्छेत्सुरेश्वरि ।\nतस्य तीर्थस्य स्वरूपं साक्षाच्छृणु सुरोत्तम १।\nयत्र साभ्रमती तोयं ब्रह्मवल्ल्यंभसा सह ।\nयुज्यते ब्रह्मतीर्थं तत्प्रयागेन समं स्मृतम् २।\nतत्र पिंडप्रदानेन तृप्तिर्द्वादशवार्षिकी ।\nपितॄणां जायते नूनं ब्रह्मणो वचनं यथा ३।\nगयाश्राद्धसमंपुण्यंब्रह्मवल्ल्यांविशेषतः ।\nयत्रज्ञात्वाप्रकुर्वंतिपितरस्तृप्तिमाप्नुयुः ४।\nगोदानंभूमिदानंचअन्नदानंतथैवच ।\nएतद्दानसमं पुण्यं ब्रह्मवल्ल्यां विशेषतः ५।\nअत्रैव सनकाद्यास्तु स्नात्वा च विधिपूर्वकम् ।\nपरंब्रह्मपदध्यानाद्विष्णुलोकमवाप्नुयुः ६।\nपुष्करे चैव गंगायां क्षेत्रे चामरकंटके ।\nतत्र गत्वा तु देवेशि यत्फलं लभते नरः ७।\nतत्फलं समवाप्नोति ब्रह्मवल्ल्यां विशेषतः ।\nचंद्र सूर्योपरागे च दानं ये ददते नराः ८।\nतत्फलं समवाप्नोति ब्रह्मावल्ल्यां सुरेश्वरि ।\nदिव्यरूपधरास्ते च शंखचक्रगदाधराः ९।\nतेऽपि स्वर्गे हि गच्छंति स्नानं कृत्वा सुरेश्वरि ।\nधृत्वा तुलसिजां मालां नारायणमनुस्मरन् ।\nवैकुंठं दिव्यमानंदं याति वै पदमव्ययम् १०।\nइति ब्रह्मवल्लीतीर्थमाहात्म्यम् ।\nवृषतीर्थं ततो गच्छेत्खंडतीर्थेऽतिविश्रुतम् ।\nतत्र स्नात्वा दिवं गावो गोलोकं च पुराश्रिताः ११।\nखंडरूपेण धर्मेण या गावो लोकमातरः ।\nशापाद्भ्रष्टावितास्तेन खंडतीर्थमथोच्यते १२।\nपार्वत्युवाच।\nशापो हि लोकमातॄणां गवां कस्य पुराऽभवत् ।\nकथं लोकात्परिभ्रष्टाः कथं धर्मेण रक्षिताः १३।\nमहादेव उवाच।\nपुरा वृषेण गोलोके क्रीडता सह मातृभिः ।\nमुक्तं तथा शकृन्मूत्रं पतितं हरमूर्द्धनि १४।\nततस्तासां ददौ शापं तेन दोषेण वै हरः ।\nनष्टसंज्ञा स्वलोकाच्च गावो यास्यथ मेदिनीम् १५।\nगावः शप्ता भगवता संप्रसाद्य पुनर्हरम् ।\nप्राप्स्यामहे पुनर्लोकं इति देवं ययाचिरे १६।\nयदा साभ्रमती तीर्थे ब्रह्मवल्ली समीपतः ।\nखंडसंज्ञह्रदे स्नात्वा स्वर्गं वै प्राप्स्यथ ध्रुवम् १७।\nततस्तस्मिन्ह्रदे स्नात्वा गावो गोपतिना सह ।\nस्वर्गं गता शुद्धतमा महादेवसमीपतः १८।\nगोह्रदे तु नरः स्नात्वा कृत्वा वै पितृतर्पणम् ।\nगवां लोकमवाप्नोति दाहप्रलयवर्जितम् १९।\nतत्र स्थित्वा निराहारो गोपिंडं च ददाति वै ।\nस नरः सुखमेधेत यावदिंद्राश्चतुर्दश २०।\nगवांकोटिप्रदानेन यत्फलं प्राप्यते ध्रुवम् ।\nतत्फलं समवाप्नोति खंडतीर्थे न संशयः २१।\nगृहीत्वा वृषमूत्रं च तीर्थं यः पिबते नरः ।\nतत्क्षणादेव शुद्धिः स्यात्खंडतीर्थे न संशयः २२।\nखंडतीर्थात्परं तीर्थं न भूतं न भविष्यति ।\nये गच्छंति सुरश्रेष्ठ ते नराः पुण्यभागिनः २३।\nतत्र गत्वा सुरश्रेष्ठे गवां पूजनमाचरेत् ।\nवृषभं च ततः पूज्य स्नानं कृत्वा समाहितः २४।\nपूजनाद्वै न संदेहो गोलोके तु वसेच्चिरम् ।\nतत्र गत्वा विशेषेण सौवर्णी गां ददंति ये २५।\nते नरा भुंजते सौख्यं यावदिंद्राश्चतुर्दश ।\nदशधेनुं ततः कृत्वा यो ददाति द्विजातये २६।\nखंडतीर्थे सुरश्रेष्ठे तदनंतफलं स्मृतम् ।\nतत्र गत्वा तु कर्त्तव्यं पिप्पलारोपणं बुधैः २७।\nतत्कृते सति देवेशि पितृलोकं स गच्छति ।\nपंच वामलकीर्दिव्या ये कुर्वंति प्ररोपणम् २८।\nइहलोके सुखं भुक्त्वा हरिलोकं व्रजंति ते २९।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे खंडतीर्थंनाम चतुश्चत्वारिंशदधिकशततमोऽध्यायः १४४।"
  }
]
[
  {
    "text": "सौभरिरुवाच-\nयुधिष्ठिरेदमाकर्ण्य नारदस्य वचः शुभम् ।\nशिबिरौशीनरो राजा विनीतस्तमुवाच ह १।\nशिबिरुवाच-\nमुने मया तु माहात्म्यं श्रुतं मधुवनस्य वै ।\nत्वन्मुखात्किंतु संदेहो ह्येकोस्ति मम मानसे २।\nयेन धर्मात्मना सर्वे तारिता निजबांधवाः ।\nजन्मद्वयकृता ह्यासीत्स कथं स्वैरिणीसुतः ३।\nएतदाचक्ष्व भगवन्सर्वस्वं वेत्सि तत्त्वतः ।\nअतीतं वर्त्तमानं च भविष्यमपि नारद ४।\nनारद उवाच-\nएकदा मुनयः सर्वे हरिद्वारे समागताः ।\nदशम्यां ज्येष्ठशुक्लस्य युक्तायां सर्वपर्वभिः ५।\nतत्र ते विधिवत्स्नात्वा कृत्वा च स्वक्रियां शुभाम् ।\nहिमाचलस्य पृष्ठे तु स्वस्थचित्ता उपाविशन् ६।\nतारात्मजो बुधस्तत्र मुनिसंगे समागतः ।\nर्सौदर्यभरसंयुक्तः स्मरो मूर्त्त इवापरः ७।\nतं समागतमालोक्य समुत्तस्थुर्मुनीश्वराः ।\nतेनाभिवंदिता मूर्ध्ना पुनस्ते समुपाविशन् ८।\nबुधस्यादरमालोक्य विहितं मुनिपुंगवैः ।\nमुनिपुत्रः स पप्रच्छ पितरं स्वमिति प्रभो ९।\nमुनिपुत्र उवाच-\nकोऽयं तात समायातः सौंदर्येणापरः स्मरः ।\nव्यासादिभिर्मुनिवरैर्भृशं तस्यादरः कृतः १०।\nनारद उवाच-\nइत्याकर्ण्य स धर्मात्मा स्वस्य पुत्रस्य भाषितम् ।\nबभाषे मुनिशार्दूलः पुत्रं निर्बंधसंयुतम् ११।\nपितोवाच-\nबृहस्पतेः सुरगुरोः सुतस्तारोदरोदोद्भवः ।\nबुद्धिमान्बुधनामायं शशिवंशकरः परः १२।\nपुत्र उवाच-\nकिं त्वया कथितं तात निःसंबंधपरं वचः ।\nबृहस्पतेः सुतो यस्तु स कथं शशिवंशकृत् १३।\nजज्ञे न सूयया तात विधुरत्रेर्मुनीश्वरात् ।\nतस्यवंशस्य कर्त्तायं कथं सुरगुरोः सुतः १४।\nएष मे मानसे तात संशयो वर्तते महान् ।\nतमपाकुरु विप्रेंद्र संदिहानस्य मे शिशोः १५।\nपितोवाच-\nपुरा बृहस्पतेर्भार्या तारानाम यशस्विनी ।\nचंद्रेणापहृता तात बलाद्बलवता तदा १६।\nअपहृत्य तदा नीता स्वगृहं विधिना गुरोः ।\nभार्या सा तु तया सार्द्धं रमितं तेन वै चिरम् १७।\nतस्मागर्भोऽभवत्तात कालेन कियता तदा ।\nततो बृहस्पतिर्भार्या निजां तां समयाचत १८।\nचंद्रमापि मदाविष्टो न ददौ बलदर्पितः ।\nततो बृहस्पतिस्तात देवैः शक्रादिभिः सह १९।\nसन्नद्धो योद्धुमारेभे समं बलवदिंदुना ।\nसहायार्थं विधोः शुक्रः समं दितिजदानवैः २०।\nसमागतस्तदा तात तस्मिन्रणसमुद्यमे ।\nततस्तारानिमित्तं वै युद्धं प्रावर्त्ततोल्बणम् २१।\nकरिष्यते सर्वजनैः प्रधानं तारकामयम् ।\nतस्मिन्युद्धे महाभीमे हता देवाश्च दानवाः २२।\nन कस्यचिज्जयस्तात बभूव न पराजयः ।\nततः समागतो ब्रह्मा संनिवार्योल्बणं रणम् २३।\nददौ बृहस्पतेस्तारां बोधयित्वा निशापतिम् ।\nबृहस्पतिस्तु तां वीक्ष्य तारां गर्भवतीं तदा ।\nक्रुद्धो विरिंचेः प्रत्यक्षं समाजे देवदैत्ययोः २४।\nबृहस्पतिरुवाच-\nशृणुष्व मामकं वाक्यं तारे तरललोचने ।\nकस्यायं ध्रियते गर्भो भवतेंदोर्ममाथवा २५।\nपितोवाच-\nएवं मुहुर्मुहुः पृष्टा सा च लज्जावती शुभा ।\nयदा न कथयामास किंचित्तात तदग्रतः २६।\nतदायं पश्यतां तेषां देवानां च सुरद्विषाम् ।\nउत्पन्नस्तामुवाचेदं जननीं च रुषान्वितः २७।\nबुध उवाच-\nकस्मान्न कथ्यते दुष्टे मदीयो जनकस्त्वया ।\nलज्जां विहाय संपश्य शापस्य मम वैभवम् २८।\nपितोवाच-।\nइत्युक्त्वा जलमादाय यदा शप्तुं समुद्यतः ।\nतदा सा मंदमाहेदं पिता तव सुधाकरः २९।\nइत्युक्ते च तया साध्व्या चंद्र स्वःतनयं बुधम् ।\nअमुं गृहीत्वा सानंदं जगाम निजमंदिरम् ३०।\nबृहस्पतिस्तु तां तारां गृहीत्वा स्वगृहं ययौ ।\nब्रह्मा देवाश्च दैत्याश्च तेपि स्वं स्वं गृहं ययुः ३१।\nएतत्ते सर्वमाख्यातं यस्त्वं मां परिपृष्टवान् ।\nबृहस्पतिस्त्रियां जातो यथायं चंद्रवंशकृत् ३२।\nनारद उवाच-\nइत्याकर्ण्य पितुर्वाक्यं जहासोच्चैर्मुनेः सुतः ।\nउवाच च स्वपितरं कुंडोऽयं स्वैरिणीसुतः ३३।\nउवाच च पिता पुत्रं हा पुत्रेदं न भण्यताम् ।\nसर्वसत्वांतरज्ञोऽयं शप्स्यते त्वां त्वदुक्तवित् ३४।\nनारद उवाच-\nइत्युक्ते तेन मुनिना चांद्रिर्ज्ञात्वा तदीरितम् ।\nसर्वेषां शृण्वतां प्राह मुनीनामिति भूपते ३५।\nबुध उवाच-\nशृण्वंतु मुनिशार्दूला भवंतो मम भाषितम् ।\nयदि साध्वथवा साधु विचारयत मा चिरम् ३६।\nभवतां तत्वबुद्धीनां दर्शनार्थमिहागतः ।\nकृतवान्कस्यचिन्नाहमपराधं मनागपि ३७।\nअसूयया किमर्थं मामवजानंति दुर्मदाः ।\nस्वजन्मसफलत्वाय भवद्दर्शनलालसः ३८।\nस्वभाव एव दुष्टानां साधूनपि निरेनसः ।\nउद्वेजयंति यत्क्वापि मिष्टवाचः पिका इव ३९।\nदुःस्वभावं न मुंचंति दुष्टाः सत्संगमादपि ।\nगंगाबुसंगमेनापि क्षारतामिव नीरधिः ४०।\nअहो व्याधस्य दुष्टत्वं मुनिवृत्तीन्यतो मृगान् ।\nवने मृगचरान्हंति निजगानविदोऽपि सः ४१।\nमत्स्यैः किमपराद्धं हि धीवराणां दुरात्मनाम् ।\nयज्जले चरतस्तीर्थे घ्नंति तत्प्रकृतिर्हि सा ४२।\nसाधवोऽपि न मुंचंति स्वभावं दुष्टसंगताः ।\nवृता विषाग्नियुक्सर्पैः श्रीखंडा इव शीतताम् ४३।\nपरोदयेपि नृत्यंति किं स्वपक्षस्य साधवः ।\nयथोन्मना मुनिवरा वारिवाहस्य बर्हिणः ४४।\nधारयंति परार्थे हि निजांगमपि साधवः ।\nपितृदेवमनुष्याणामर्थे मत्पितृवत्कलाः ४५।\nनिजोदयस्तु साधूनां स्वच्छस्यानंदहेतवः ।\nयथा कुमुदपुष्पाणां मत्पितुः शीतलत्विषः ४६।\nनारद उवाच-\nइत्युदीर्य वचः क्रोधाद्बुधस्तं मुनिबालकम् ।\nशशापेति त्वमप्याशु कुंडो भव महीतले ४७।\nएवमाकर्ण्य तं शापं पिता बुधविसर्जितम् ।\nस्वपुत्रं पातयामास तदंघ्र्योः क्षम्यतामिति ४८।\nउवाच च न जानाति बालोऽयं तव वैभवम् ।\nनोचितं क्रोधकरणमस्मिन्बाले भवादृशैः ४९।\nकुतश्चित्कारणात्साधोः क्रुद्धस्य प्रकृतिक्षमा ।\nहुताशनप्रतप्तस्य शीतत्वमिव चांबुनः ५०।\nअतः क्षमां विधायाशु विधेह्यस्मिन्ननुग्रहम् ।\nबाले विवेकरहिते क्षमासारा हि साधवः ५१।\nनारद उवाच-\nइत्युक्तस्तेन मुनिना शीतांशुतनयस्तदा ।\nक्रोधं तत्याज शांतात्मा चक्रे तस्मिन्ननुग्रहम् ५२।\nबुध उवाच-\nअयं तव मुने बालः कुंडत्वं प्राप्य भूतले ।\nदत्तयज्ञोपवीतः सँल्लप्स्यसे हि निजास्पदम् ५३।\nएवं स मुनिपुत्रो वै बुधशापान्नृपोत्तम ।\nकुंडत्वं प्राप्तवान्भूमौ पितरो येन तारिताः ५४।\nइदं पवित्रं माहात्म्यं श्रुत्वा मधुवनस्य वै ।\nसमस्तमश्वमेधस्य फलं प्राप्नोति मानवः ५५।\nये नरा धारयंत्यस्य माहात्म्यस्यार्थमुत्तमम् ।\nहृदये यत्र तत्तेषां विषयैर्नाभिभूयते ५६।\nये पठिष्यंति माहात्म्यं श्रोष्यंति च महाधियः ।\nदेहांते विष्णुसालोक्यं गमिष्यंति न संशयः ५७।\nइदमनिशपवित्रं तुभ्यमावर्णितं मे मधुवनसुचरित्रं श्रीपतेः प्रीतिकारि ।\nकलिकलुषकलापच्छेदने दक्षमक्षोत्पथगमननिरासे कारणं पुण्यमूर्तौ ५८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये मधुवनवर्णनोनाम पंचदशाधिकद्विशततमोऽध्यायः २१५।"
  }
]
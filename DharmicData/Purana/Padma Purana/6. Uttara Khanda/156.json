[
  {
    "text": "महादेव उवाच।\nदुग्धेश्वरस्य पूर्वे तु तीर्थं परमपावनम् ।\nचंद्रभागेति वै नाम्ना नदी यत्र तु संगता १।\nतत्र चंद्रेश्वरो देवो नित्यं तिष्ठति पुण्यदः ।\nयो हरः सर्वदा व्यापी लोकानां सुखदो महान् २।\nअत्र स्नानं प्रकुर्वंति ध्यानं कुर्वंति नित्यशः ।\nतत्फलं प्राप्नुयुस्ते वै साभ्रमत्यां शिवार्चनात् ३।\nसोमेनात्र तपस्तप्तं कालं बहुतरं किल ।\nतस्माच्चन्द्रेश्वरो नाम स्थापितो वै महेश्वरः ४।\nशुक्रेणापि तपस्तप्तं चन्द्रभागा समीपतः ।\nअतस्तीर्थाधिकं तीर्थं पावनं सर्वदा भुवि ५।\nकलौ गुप्तं तु ऋषिणा कारितं वै सुरेश्वरि ।\nयत्र हेममयं लिगं दृश्यते नात्र संशयः ६।\nअत्र स्नात्वा च पीत्वा च कृत्वा वै शिवपूजनम् ।\nये नराः संगमिष्यंति धर्मानर्थांल्लभंति ते ७।\nवृषोत्सर्गादिकं कर्म ये कुर्वंति विशेषतः ।\nभुक्त्वा स्वर्गपदं ते वै पश्चाद्यांति हरालयम् ८।\nस्नानार्थे प्रत्यहं देवि चंद्रभागा समीपतः ।\nआगमिष्यंति ये लोकास्ते ज्ञेयाः पुण्यभागिनः ९।\nगत्वा परतटे ये वै ह्यर्चयंति च तं शिवम् ।\nचंद्रेश्वरेति नामानं श्रीहरं पापकृंतनम् १०।\nअत्र गत्वा विशेषेण रुद्रजाप्यादिकं तथा ।\nये कुर्वंति नरश्रेष्ठास्ते ज्ञेयाः शिवरूपिणः ११।\nसर्वदा तु सुरश्रेष्ठ यत्र स्नानं प्रकुर्वते ।\nते नरा विष्णुरूपाणि विज्ञेया नात्र संशयः १२।\nयेऽत्र श्राद्धं प्रकुर्वंति तिलपिंडेन वा पुनः ।\nतेऽपि विष्णुपदं यांति पिंडदानप्रभावतः १३।\nअत्र दानं प्रकर्त्तव्यं स्नानं वै विधिपूर्वकम् ।\nयत्र स्नात्वा तु मुच्यंते ब्रह्महत्यादिकिल्बिषात् १४।\nतटेस्मिन्ये विशेषेण वटं चारोपयंति ते ।\nमृताः शिवपदं यांति यावच्चंद्र दिवाकरौ १५।"
  }
]
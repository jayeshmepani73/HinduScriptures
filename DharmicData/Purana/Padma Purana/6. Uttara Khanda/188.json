[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>ईश्वर उवाच-\nअतः परं प्रवक्ष्यामि भवानि भवमुक्तये ।\nगीताचतुर्दशाध्यायमवधारय सुस्मिते १।\nमेदिन्यां यत्किलस्थूलमस्ति काश्मीरमंडलम् ।\nराजधानी सरस्वत्या आस्ते चैव मनोहरा २।\nयामधिष्ठाय वाग्देवी ब्रह्मलोकं प्रयच्छति ।\nहंसमारुह्यमानापि सावित्रीप्रहतैरपि ३।\nसरस्वतीपदांभोज सेवामाश्रित्य कुंकुमैः ।\nयत्र गौरवयंत्याशा हंसपक्षपुटोद्भवैः ४।\nनिरंतरं तया चैव नृणां संस्कृतभाषिणाम् ।\nसुपर्वाणमयी भाषा निमेषेणोपलभ्यते ५।\nप्रातर्गृहांगणोद्भूतै र्यत्रकुंकुमपांसुलैः ।\nसर्वतोरुणितच्छाय शशांकरविमंडलम् ६।\nतत्रासीत्तेजसां राशिः शौर्यवर्मा नरेश्वरः ।\nउद्यदुज्ज्वलबाणौघ खंडितारातिमंडलः ७।\nअभूच्च सिंहलद्वीपे राजा सिंहपराक्रमः ।\nनाम्ना विक्रमवेतालः कलानामपि शेवधिः ८।\nउभौ परस्परं मैत्रीं वर्द्धयांचक्रतुः क्रमात् ।\nतत्तद्देशसमुत्पन्नैरपूर्वैः प्रचुरोत्करैः ९।\nएकदा प्रहितं प्रेम्णा प्रभूतं शौर्यवर्मणा ।\nराजा विक्रमवेतालो<sup class=\"reference\" id=\"cite_ref-2\"><a href=\"#cite_note-2\">[२]</a></sup> विलोक्य शुनकीद्वयम् १०।\nमत्तमातंगतुरग मणिभूषणचामरम् ।\nप्रेषयामास मित्राय प्रभूतं शौर्यवर्मणे ११।\nएकदा शिबिकारूढश्चारु चामरवीजितः ।\nसुवर्णशृंखलारूढं वाद्यडिंडिमडंबरम् १२।\nशुनीयुगलमादाय मृगया कौतुकोत्सुकः ।\nराजा जगाम बाह्यालीं समं राजकुमारकैः १३।\nपणबंधविधानेन समुपेतं शशामिषम् ।\nतत्र राजकुमाराणां महान्कोलाहलोऽभवत् १४।\nततः समानवयसा केनचिद्राजसूनुना ।\nबहुमूल्यं पणं कृत्वा राजाचिक्रीडकौतुकी १५।\nततोवतार्य दोलाया विरुदावलिगर्विताम् ।\nधावतः शशकस्योच्चैः पृष्ठे मुंचन्नृपं शुनीम् १६।\nमुमोच राजपुत्रोऽपि प्रेमपात्रं महाभुजः ।\nविरराम शुनीमुच्चैः संकीर्त्य विरुदावलीम् १७।\nअलक्ष्यमाणवेगेऽस्मिन्शुनीयुगलकेभृशम् ।\nधावत्युत्थितमेवासीत्पश्यतां सर्वभूभृताम् १८।\nपपात गर्ते महति शशकोऽतिश्रमादसौ ।\nपतितोऽपि शुनी वश्यो नाभवच्छशशावकः १९।\nततः शनैः समुत्थाय धावन्नाक्रम्यरोषतः ।\nजगृहे राजशुन्याऽसौ शशकः फेनमुद्वमन् २०।\nततः कथंचिदुप्लुत्य गच्छन्विस्खलयञ्छशः ।\nराजपुत्रशुनक्यासौ गृहीतः कंधरातटे २१।\nजितमस्माभिरत्यर्थमिति संजल्पतां नृणाम् ।\nकोलाहले शंकिताया शुन्या निर्गतवान्मुखात् २२।\nततो दंष्ट्राव्रणश्रेणी क्षरद्रुधिरधारकः ।\nक्वापि र्ममरभूभागे निलीयस्थितवाञ्छशः २३।\nजिघ्रंत्या राजशुन्याऽसौ भूभागं धनरोषया ।\nदृष्टमात्रः परित्रस्तो हस्तमात्रं ततोऽगमत् २४।\nयत्र कर्पूरकदली क्रोडव्याघ्रदरीतलः ।\nचोली कपोलफलकान्चुबन्वाति समीरणः२५।\nउद्भिन्न केतकीकोशरजोमुकुलितेक्षणः ।\nविस्रब्धाहरणा यत्रच्छायां तां परितन्वतः २६।\nनारिकेलफलैर्यत्र स्वयं निपतितैरधः ।\nअपि चूतफलैस्तृप्ताः पक्वैः शाखामृगा अपि २७।\nअपि केसरिणो यत्र खेलंति कलभैः समम् ।\nफणिनः केकिबर्हेषु निर्विशंकं विशंति च २८।\nयत्राश्रमांतरे विप्रो <sup class=\"reference\" id=\"cite_ref-3\"><a href=\"#cite_note-3\">[३]</a></sup>वत्सनामा जितेंद्रियः ।\nशांतश्चतुर्दशाध्यायं जपन्नास्ते निरंतरम् २९।\nतत्र तच्छिष्यपादाब्ज प्रक्षालनजलैः कृते ।\nकर्दमे न्यपतद्गत्वा जीवशेषो मुहुः श्वसन् ३०।\nततः कर्दमसंस्पर्शमात्रनिस्तीर्ण संसृतिः ।\nदिव्यं विमानमारुह्य निर्ययौ शशको दिवम् ३१।\nततः शुन्यपि लिप्तांगीस्तोकैः कर्दमबिंदुभिः ।\nक्षुत्पिपासार्तिरहिता शुनीरूपं विहाय सा ३२।\nततो दिव्यांगनारम्यं गंधर्वैरुपशोभितम् ।\nदिव्यं विमानमारुह्य शुन्यपि त्रिदिवं ययौ ३३।\nततो जहास मेधावी शिष्यो नाम्ना स्वकंधरः ।\nविचार्य विस्मितः पूर्वजन्मवैरस्य कारणम् ३४।\nराजापि पर्यपृच्छत्तं विस्मयस्मेरलोचनः ।\nप्रणम्य परया भक्त्या विनयैकपयोनिधिः ३५।\nकथां कथय मे विप्र हीनयोनि निषेवितौ ।\nअज्ञौयौ जग्मतुः स्वर्गे शुनी शशकशावकौ ३६।\nशिष्य उवाच।\nवत्सनामा द्विजन्मास्ते वनेऽमुष्मिन्जितेंद्रियः ।\nचतुर्दशं तु ह्यध्यायं गीतानां सर्वदा जपन् ३७।\nशिष्योऽहं तस्य भूपाल ब्रह्मविद्याविशारदः ।\nचतुर्दश तु अध्यायं जपामि प्रत्यहं नृप ३८।\nमदीयचरणांभोजप्रक्षालनजले लुठन् ।\nशशस्त्रिदिवमापन्नः शुनक्या सह भूपते ३९।\nराजोवाच।\nहेतुना केन कथय हसितं च द्विजोत्तम ।\nअतः किमपि साकूतं मन्यमानेन सादरम् ४०।\nशिष्य उवाच।\nमहाराष्ट्रेति नगरं नाम्ना प्रत्युदकं महत् ।\nतत्रासीद्ब्राह्मणो नाम्ना <sup class=\"reference\" id=\"cite_ref-4\"><a href=\"#cite_note-4\">[४]</a></sup>केशवः कितवाग्रणीः ४१।\nविलोभनाभवत्तस्य जाया स्वैरविहारिणी ।\nतेन सा हन्यते क्रोधाद्वैरं संचिंत्य जन्मनः ४२।\nततः स्त्रीवधपापेन शशको जायते द्विजः ।\nकिल्बिषाच्छुनकी सापि जाता वंचनजन्मनः ४३।\nपूर्वेण जन्मनाभ्यस्तं वैरं विस्मरतो नहि ।\nआसेदिवद्भ्यां बहुधा योन्यंतरमपि क्वचित् ४४।\nइत्याकलय्य सकलं भूपालः श्रद्धयान्वितः ।\nगीतामभ्यस्य सकलामवाप परमां गतिम् ४५।\nइति श्रीपाद्मेमहापुराणे पंचपंचाशत्सहस्रसंहितायामुत्तरखंडे गीतामाहात्म्ये अष्टाशीत्यधिकशततमोऽध्यायः १८८।"
  }
]
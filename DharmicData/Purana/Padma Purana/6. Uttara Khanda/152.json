[
  {
    "text": "महादेव उवाच।\nतीर्थानां प्रवरं तीर्थं साभ्रमत्यास्तटे स्थितम् ।\nबालाप इति विख्यातं भुक्तिमुक्तिप्रदायकम् १।\nतपस्विधारितं तीर्थं विबुधानां समाश्रयम् ।\nतत्र कन्या तपस्तेपे परमं सुदृढव्रता २।\nकन्या कण्वमुनेः साध्वी रूपेणाप्रतिमा भुवि ।\nबाला बालावती नाम कुमारी ब्रह्मचारिणी ३।\nव्रतं चचार सावित्र्या नियमैर्बहुभिर्युता ।\nभर्ता मे भास्करो भूयादिति निश्चित्य भामिनि ४।\nसमास्तस्य समाक्रांता दश साभ्रमतीतटे ।\nचरंत्या नियमांस्तांस्तान्भक्त्या परमदुश्चरान् ५।\nतस्यास्तु तेन व्रतेन तपसा व्रतचर्यया ।\nभक्त्या च भगवान्प्रीतः परया भक्तिसंपदा ६।\nआजगामाश्रमपदं देवदेवो दिवाकरः ।\nआस्थाय रूपं विप्रर्षेः प्रविष्टस्तु महामनाः ७।\nसा तं दृष्ट्वोग्रतपसा वरिष्ठं ब्रह्मवित्तमम् ।\nवानप्रस्थविधानेन पूजयामास तं द्विजम् ८।\nउवाच रविभक्ता सा कल्याणी तं तपोधनम् ।\nभगवन्मुनिशार्दूल किमाज्ञापयसि प्रभो ९।\nसर्वं तुभ्यं यथाशक्ति दास्यामि स्वतनुं विना ।\nसूर्यभक्तास्मि ते पाणिं दास्यामि न कथंचन १०।\nव्रतैश्च नियमैश्चापि तपोभिश्च तपोधन ।\nसूर्यस्तोषयितव्यो मे देवस्त्रिभुवनेश्वरः ११।\nइत्युक्तवत्यां तस्यां तु स्मयन्निव निरीक्ष्य ताम् ।\nउवाच नियमस्थां तां सांत्वयन्निव भास्करः १२।\nउग्रं चरसि कल्याणि तपः परमदुष्करम् ।\nयदर्थं च समारंभस्तव बाले तथैव तत् १३।\nतपसा लभ्यते सर्वं सर्वं तपसि तिष्ठति ।\nदेवत्वं प्राप्यते भद्रे तपसा मोक्ष एव च १४।\nइमानि पंच सुभगे बदराणि प्रतीच्छ मे ।\nदत्त्वा स बदराण्यस्यै पचेत्युक्त्वा रविर्ययौ १५।\nअपृष्ट्वा तां तु कल्याणीं ब्रह्मरूपी विहाय ताम् ।\nस्थितोऽसौ नातिदूरेण इंद्रग्रामे महायशाः १६।\nस्थित्वा जिज्ञासया भावं तस्याश्च ब्राह्मणो रविः ।\nबदराणामुपवनं कारयामास भास्करः १७।\nततः सा प्रयता बाला प्रांजलिर्विगतश्रमा ।\nपाकाय बदराणां सा पावकं समधिश्रयत् १८।\nअपचत्परमा देवि बदराणि महाप्रभा ।\nतस्याः पचंत्याः सुमहान्कालोऽगाच्च सुरेश्वरि १९।\nभस्मपुंजो महान्जातो दिनं च क्षयमन्वगात् ।\nहुताशनेन दग्धस्तु महान्वै काष्ठसंचयः २०।\nपादौ प्रक्षाल्य सा पश्चात्पावके चारुदर्शने ।\nददाह बदरार्थं च ब्राह्मणप्रियकाम्यया २१।\nदग्ध्वा दग्ध्वा पुनः पादौ उपर्या धार्यतेऽनघे ।\nअथास्याः कर्म तद्दृष्ट्वा प्रीतो देवो दिवाकरः २२।\nततः संदर्शयामास कन्यायै रूपमात्मनः ।\nउवाच परमप्रीतस्तां कन्यां सुदृढव्रताम् २३।\nसूर्य उवाच।\nप्रीतोऽस्मि बाले भक्त्या ते तपसा व्रतचर्यया ।\nयस्मादभिमतः कामो बाले संपद्यतां तव २४।\nअस्मिंस्तीर्थे तपोयुक्ता मद्गृहे त्वं निवत्स्यसि ।\nइदं च तीर्थप्रवरं तव नाम्ना च लक्षितम् २५।\nबालाप इति विख्यातं साभ्रमत्यास्तटे स्थितम् ।\nविख्यातं त्रिषु लोकेषु ब्रह्मर्षिभिस्तु स्तुतं पुरा २६।\nबालातीर्थे नरः स्नात्वा त्रिरात्रमुषितः शुचिः ।\nरक्तादित्यमुखं दृष्ट्वा सूर्यस्योदयनं प्रति २७।\nसूर्यलोकमवाप्नोति नात्र कार्या विचारणा ।\nसूर्यवारेऽथ संक्रांतौ सप्तम्यां तु विशेषतः २८।\nविषुवत्ययने चापि चंद्रसूर्यग्रहेऽपि च ।\nस्नात्वा संतर्पयेद्देवान्पितॄनथ पितामहान् २९।\nगुडधेनुं ततो दद्याद्ब्राह्मणेभ्यो गुडोदनम् ।\nकरवीरैर्जपापुष्पै रक्तादित्यप्रपूजनम् ३०।\nये कुर्वंति नरास्ते वै सूर्यलोके वसंति वै ।\nरक्तां धेनुं नरो दद्यादेकं चैव धुरंधरम् ३१।\nस यज्ञफलमाप्नोति न नरो निरयं व्रजेत्।\nव्याधितो मुच्यते रोगात्बद्धो मुच्येत बंधनात् ।\nतीर्थेऽस्मिन्पिंडदानेन तृप्तिं यांति पितामहाः ३२।\nमहादेव उवाच।\nतथान्यदपि माहात्म्यं तीर्थस्यास्य तपोधने ।\nश्रूयतां यत्पुरावृत्तं व्यासेन कथितं महत् ३३।\nपुरात्र महिषो वृद्धो जरया जर्जरीकृतः ।\nअशक्तो भारमुद्वोढुं सार्थवाहस्तमत्यजत् ३४।\nस निदाघे जलं पातुं जगाम च महानदीम् ।\nदैवात्पंके निमग्नोऽसौ ततो मृत्युवशं गतः ३५।\nप्लवितास्थिर्जले पुण्ये तीर्थस्यास्य प्रभावतः ।\nकान्यकुब्जेश्वरसुतो राजा जातिस्मरोऽभवत् ३६।\nसंस्मृत्य च स्ववृत्तांतं प्रभावं तीर्थजं महत् ।\nआगत्य तज्जले स्नात्वा ददौ दानान्यनेकशः ३७।\nस तत्र स्थापयामास देवदेवं महेश्वरम् ।\nअत्र तीर्थे नरः स्नात्वा संपूज्य महिषेश्वरम् ३८।\nरक्तादित्यमुखं दृष्ट्वा सर्वपापैः प्रमुच्यते ।\nसाभ्रमत्युदकं यत्र पूर्वतः पश्चिमं व्रजेत् ३९।\nप्रयागादपि तत्पुण्यं सर्वकामप्रदं महत् ।\nदत्तं द्विजेंद्रेषु हुतं यदग्नौ श्राद्धं कृतं जाप्यमिहाक्षयं स्यात् ४०।\nगोभूतिलाः कांचनवस्त्रधान्यं शय्यासनं वाहनछत्रदानम् ।\nयं यं वांछयते कामं तं तं प्राप्नोति मानवः ४१।\nश्रीमहेशप्रसादाच्च तीर्थस्यास्य प्रभावतः ।\nबालापेंद्रं इदं तीर्थं पुण्यपापहरं सदा ४२।\nयं दृष्ट्वा मुनयः सर्वे वीतरागाः सदैव तु ।\nयत्र माहिषनामेति श्वेताख्यं पुण्यदं महत् ४३।\nयत्र स्नात्वा तु देवेशि पुनर्जन्म न विद्यते ।\nगोदावर्यां कृते स्नाने यत्फलं लभते नरः ४४।\nतत्फलं लभते देवि अत्र तीर्थे न संशयः ४५।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे बालापेंद्रं तीर्थंनामद्विपंचाशदधिकशततमोऽध्यायः १५२।"
  }
]
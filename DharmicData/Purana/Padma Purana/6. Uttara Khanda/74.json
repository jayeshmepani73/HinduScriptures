[
  {
    "text": "महादेव उवाच-\nशृणु देवि प्रवक्ष्यामि धर्ममाहात्म्यमुत्तमम् ।\nयच्छ्रुत्वा न पुनर्जन्म जायते भुवि कर्हिचित् १।\nधर्मादर्थं च कामं च मोक्षं चैतत्त्रयं लभेत् ।\nतस्माद्धर्मं समीहेत विद्वान्यः स बुधः स्मृतः २।\nतपसा चैव दानेन व्रतेन नियमेन च ।\nतपसा प्राप्यते स्वर्गः सात्विकेन तथैव च ३।\nइहायातो लभेद्राज्यं क्रोधलोभविवर्जितः ।\nजन्मांतरेण मुक्तिः स्यात्पदं विंदति वैष्णवम् ४।\nतपसा राजसेनेह राजसश्चैव जायते ।\nतप्त्वा तामसभावेन क्रूरकर्मा हि निष्ठुरः ५।\nतपस्तद्रक्षसां चोक्तं भुक्तिदं तामसात्मनाम् ।\nयत्तप्तं सात्विकं चैव तत्तपो भवति ध्रुवम् ६।\nरजस्तमोभ्यां नियतं तपस्यां वने सतां वायुभुजां सुनिर्जने ।\nतपस्विनां चैव धनादिवांच्छतां वनेऽपि दोषाः प्रभवंति रागिणाम् ७।\nगृहेऽपि पंचेंद्रियनिग्रहस्तपस्त्वकुत्सिते कर्मणि यः प्रवर्त्तते ।\nनिवृत्तरागस्य तपोवनं गृहं गृहाश्रमोऽतो गदितः स्वधर्मः ८।\nसुदुस्तरः सत्वजितेंद्रियाणां संहन्यते श्रेष्ठतमः शुभाश्रमः ।\nगृहस्तु धर्मः प्रवरो मनीषिणां ब्रह्मादिभिश्चाभिहितो नगात्मजे ९।\nतप्त्वा तपस्वी विपिने क्षुधार्तो गृहं समायाति सदान्नदातुः ।\nभक्त्या स चान्नं प्रददाति तस्मै तपोविभागं भजते हि तस्य १०।\nगृहाश्रमं ज्येष्ठमिहाश्रमाणां सम्यक्च यः पालयते मनुष्यः ।\nइहैव भुंजन्समनुष्यभोगान्स्वर्गं प्रयातीति न संशयोऽत्र ।\nगृहं सदा पालयतां नराणां पापं समायाति कथं हि देवि ११।\nगृहाश्रमः पुण्यतमः सर्वदा तीर्थवद्गृहम् ।\nअस्मिन्गृहाश्रमे पुण्ये दानं देयं विशेषतः १२।\nदेवानां पूजनं यत्र अतिथीनां च भोजनम् ।\nपथिकानां च शरणं अतो धन्यतमो मतः १३।\nतद्गृहं तु समाश्रित्य येऽर्चयंति द्विजान्नराः ।\nआयुर्लक्ष्मीस्तथा पुत्रा न हीयंते कदाचन १४।\nशृणु सुंदरि वक्ष्यामि महापापविशोधनम् ।\nसर्वसंपत्करं दानं इहामुत्रफलप्रदम् १५।\nशुभेकाले समायाते समभ्यर्च्य स्वदैवतम् ।\nनित्यं नैमित्तकं कृत्वा दद्याद्दानं स्वशक्तितः १६।\nगृहीत्वा परद्रव्यं च द्विजदेवेभ्य एव हि ।\nदद्यात्स निरयं दृष्ट्वा पश्चाद्याति परां गतिम् १७।\nशतानीको यथा दानात्सपुत्रश्चैव तारितः ।\nदत्त्वान्ये च द्विजेभ्यश्च स गंता धर्मतो दिवम् १८।\nधर्मस्थानेषु यैर्दत्तं तेषां धर्ममुदाहृतम् ।\nशृणु देवि प्रवक्ष्यामि वित्तदानं समासतः १९।\nदेहशुद्धिकरं दानं न भूतं न भविष्यति ।\nपापहीनो येन पुमान्जायते नात्र संशयः २०।\nभोगान्भुक्त्वा ततश्चायं याति विष्णुं सनातनम् ।\nपुरा वै ब्रह्मणा प्रोक्तं भार्गवाय महात्मने २१।\nपापयुक्ताय रामाय तुलावृषभमेव च ।\nपापकर्मरतश्चैव भवबंधक्रियो नृपः २२।\nअभक्षभक्षणरता भ्रूणहा गुरुतल्पगः ।\nएतेप्यनृतवादी च प्रसूयंते वियोनिषु २३।\nअयाज्ययाजनं कृत्वा याचयित्वा तु निंदितान् ।\nसदा कोपसमायुक्ताः साधूनां पीडने रताः २४।\nविश्वासोपहताश्चैषामसुभिर्धर्मनिंदकाः ।\nपापैरेभिः समायुक्ता ज्ञात्वात्मानं गतायुषम् २५।\nइति ज्ञात्वा तु तैर्देवि दानं देयं विशेषतः ।\nबहवो धर्मकर्त्तारो वैष्णवा भुवि विश्रुताः २६।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे दानधर्मोनाम चतुःसप्ततितमोऽध्यायः ७४।"
  }
]
[
  {
    "text": "महादेव उवाच-\nश्रावणे मासि संप्राप्ते पवित्रारोपणो विधिः ।\nयस्मिन्कृते तु देवेशि दिव्यभक्तिः प्रजायते १।\nपवित्रारोपणं विष्णोः कर्तव्यं श्रद्धया बुधैः ।\nसंपूर्णा जायते तस्य पूजा पार्वति वार्षिकी २।\nपवित्रारोपणे विष्णोर्जायते सुखमात्मनः ।\nसंपूजिते सदा विष्णौ नानासुखमवाप्नुयात् ३।\nसूत्रं वाससमानीय ब्राह्मण्या कर्तितं तथा ।\nस्वेनैव कर्तितं सूत्रं तेनैव च प्रकारयेत् ४।\nसच्छूद्र्या कर्तितं सूत्रं तद्ग्राह्यं वा तथैव च ।\nअन्यथा विक्रयेणापि ग्राह्यं चापि यथातथम् ५।\nक्षौमेनैव प्रकर्तव्यः पवित्रारोपणो विधिः ।\nरूप्येण वा तथा कार्यं पवित्रं विष्णुदैवतम् ६।\nसौवर्णेनापि देवेशि कर्तव्यं विधिपूर्वकम् ।\nअभावे सर्वधातूनां ग्राह्यं सूत्रं तथा बुधैः ७।\nकृत्वा तु त्रिवृतं सूत्रं प्रक्षाल्यमुदकेन तु ।\nलिंगे लिंगप्रमाणं च प्रतिमायां यथाविधिः ८।\nपादौ वै जानुपर्यंतं तथा नाभिसमं स्मृतम् ।\nज्येष्ठं मध्यं कनिष्ठं च पवित्रं कारयेद्बुधः ९।\nसंवत्सरदिनैस्तद्वत्तदर्द्धार्द्धेन संख्यया ।\nसूत्रेणैव प्रकर्त्तव्यं ग्रंथिनाष्टोत्तरं शतम् १०।\nतदर्द्धसंख्यकेनापि युक्तं वा तत्र पार्वति ।\nलिंगे वै लिंगसंज्ञं तु गंगानागैश्च संयुतम् ११।\nप्रतिमायां तथा देवि पवित्रं वनमालकम् ।\nयथाशोभा तथा कार्यं येन विष्णुः प्रसीदति १२।\nएकं वै सुपवित्रं तु गंधाख्यं कारयेत्सदा ।\nतंतुना यच्च संयुक्तं कर्त्तव्यं वैष्णवैर्नरैः १३।\nदेवानां च तथा प्रोक्तं पवित्रं विष्णुदैवतम् ।\nअंबरीषाद्या भक्ताश्च अन्येऽपि च ध्रुवादयः १४।\nपवित्राणि ततः पश्चाद्दातव्यानीह पार्वति ।\nप्रतिपद्धनदस्योक्ता पवित्रारोपणे तिथिः १५।\nलक्ष्म्या देव्या द्वितीया तु तिथीनामुत्तमा तिथिः ।\nतृतीया तु तव प्रोक्ता चतुर्थी गणपस्य च १६।\nपंचमी चंद्रमसश्चैव षष्ठी वै कार्त्तिकस्य च ।\nसप्तमी च रवेः प्रोक्ता दुर्गायाश्चाष्टमी स्मृता १७।\nनवमी चैव मातॄणां यमस्य दशमी तथा ।\nएकादशी तु सर्वेषां द्वादशी माधवस्य च १८।\nत्रयोदशी तु कामस्य शर्वस्योक्ता चतुर्दशी ।\nतद्वत्पंचदशी ख्याता धातुर्वै ह्यर्चने पुनः १९।\nएता वै तिथयः प्रोक्ताः पवित्रारोपणोचिताः ।\nकनिष्ठे द्वादश प्रोक्ता मध्यमे द्विगुणा स्मृताः २०।\nत्रिगुणाश्चोत्तमे चैव ग्रंथयश्च पवित्रके ।\nकर्पूरकेसराभ्यां वा चंदनेन हरिद्रया २१।\nरंजयित्वा तु तत्सर्वं स्थाप्यं नवकरंडके ।\nदेवस्य यजनं यत्र स्थाप्यानि देववत्तदा २२।\nआदौ देवार्चनं कृत्वा वासनं सपवित्रकम् ।\nअधिवासिते पवित्रे तु ततो वै पूजनं स्मृतम् २३।\nपवित्रेषु च यद्देवास्तेषां निकटमाचरेत् ।\nब्रह्माविष्णुस्तथा रुद्रस्त्रयो वै सूत्रदेवताः २४।\nक्रिया च पौरुषी वीरा चतुर्थी चापराजिता ।\nजया च विजया चैव मुक्तिदा च सदाशिवा २५।\nमनोन्मनी तु नवमी दशमी सर्वतोमुखी ।\nग्रंथीनां देवताश्चैव सूत्रेषु विनिवेशयेत् २६।\nआवाहनमुद्रया वै शास्त्रोक्तविधिना ततः ।\nआवाह्य तत्र ताः सम्यक्संनिधीकरणं स्मृतम् २७।\nसंनिधीकरणमुद्रया संनिधीकरणम् ।\nरक्ष्यामुद्रया संरक्ष्य धेनुमुद्रया अमृतीकृत्य ।\nआनीय देवस्याग्रे कलशोदकं गृहीत्वा ।\nआगमोक्तेन मंत्रेण प्रोक्षणं विधाय क्लीं कृष्णाय इति मंत्रेण प्रोक्षणं गंधधूपदीप।\nनैवेद्यादिकं दत्त्वा तांबूलादिकं दत्त्वा षोडशोपचारादिना पवित्रदेवता।\nअभ्यर्च्य गंधपवित्रं धूपितं कृत्वा देवाभिमुखः सन् ।\nनमस्कारमुद्रया देवं अभिमंत्रयीत ।\nआमंत्रितो महादेव सार्द्धं देव्या गणादिभिः ।\nमंत्रैर्वा लोकपालैश्च सहितः परिवारकैः २८।\nआगच्छ भगवन्विष्णो विधिसंपूर्णहेतवे ।\nप्रातस्त्वत्पूजनं कुर्मः सान्निध्यं नियतं कुरु २९।\nतद्गंधं च पवित्रं च देवस्य राघवस्य च ।\nश्रीविष्णोश्चरणे तत्नि क्षिप्य प्रातः ।\nस्वक्रियां विधाय पुण्याहस्वस्तिवाचन जयजय शब्दैर्घंटादि वादित्र।\nनिर्घोषतूर्यादिशब्दैः पवित्रैः पूजां कुर्यात् ।\nततः प्रथमं ज्येष्ठं ततो मध्यमं कनिष्ठं च ।\nएभिः सर्वैर्यथाक्रमेण पूजां कुर्यात् ।\nॐवासुदेवाय विद्महे विष्णुदेवाय धीमहि ।\nतन्नो देवः प्रचोदयात् ।\nइति पवित्रदानं अथवा स्वमंत्रैः ।\nततो वै महतीं पूजां विष्णोः कुर्यात्प्रसादिनीम् ।\nयया वै कृतया देवि विष्णुरात्मा प्रसीदति ३०।\nसमंताद्दीपमाला च कत्तर्व्या च विधानतः ।\nचतुर्विधं तथा चान्नं नैवेद्यं कारयेद्बुधः ३१।\nपवित्राणि ततो दद्यात्पूजितानि तु शोभने ।\nभक्त्या चैव विशेषेण श्रीगुरुं पूजयेत्ततः ३२।\nवस्त्रालंकारविधिना पूजनीयो गुरुर्महान् ।\nपूजयित्वा गुरुं तत्र पवित्रं धारयेत्ततः ३३।\nअथ ये वैष्णवाः संति तेभ्यस्तांबूलादिकं दत्त्वा पूर्णाहुतिमग्नये दत्त्वा श्रीनिवासाय श्रीकृष्णाय कर्म निवेदयेत् ।\nमंत्रहीनं क्रियाहीनं भक्तिहीनं तु केशव ।\nयत्पूजितो मया सम्यक्संपूर्णं यातु मे ध्रुवम् ३४।\nतत उद्वास्य इष्टबंधुभिस्तथा वैष्णवैर्विप्रैर्वा सहितः सन्मृष्टमन्नं स्वयं भुंजीत ।\nएतत्पूजनकं दिव्यं ये शृण्वंति द्विजोत्तमाः ।\nसर्वपापविनिर्मुक्ता यांति विष्णोः परं पदम् ३५।\nयावत्तपति वै चंद्रो यावत्तपति वै रविः ।\nपवित्रारोपकस्तद्वत्तप्यते नात्र संशयः ३६।\nपृथिव्यां यानि दानानि नियमाश्च तथा पुनः ।\nसर्वे वै पूर्णतां यांति पवित्रारोपणे कृते ३७।\nउत्सवानां च राजायं पवित्रारोपणो विधिः ।\nब्रह्महा शुध्यते तत्र नात्र कार्या विचारणा ३८।\nसत्यं सत्यं पुनः सत्यं यदुक्तं नगनंदिनि ।\nपवित्रारोपणे पुण्यं दर्शने तु तथा स्मृतम् ३९।\nशूद्रैर्वाथ महाभागे पवित्रारोपणो विधिः ।\nकृतो यैर्भक्तिभावेन ते वै धन्यतमाः स्मृताः ४०।\nधन्योऽहं कृतकृत्योऽहं सौभाग्यो धरणीतले ।\nमया तु या कृता भक्तिर्वैष्णवी मुक्तिदायिनी ४१।\nइति श्रीपाद्मे महापुराणे पंचपंचाशत्साहस्र्यां संहितायां उत्तरखंडे उमामहेश्वरसंवादे पवित्रारोपणंनाम षडशीतितमोऽध्यायः ८६।"
  }
]
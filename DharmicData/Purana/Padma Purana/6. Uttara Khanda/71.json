[
  {
    "text": "ऋषय ऊचुः -\nसूत जीव चिरं साधो त्वयातिकरुणात्मना ।\nसंवादो ह्यद्भुतः प्रोक्तो यश्चासीन्नारदेशयोः १।\nभगवन्नाममहिमा नारदेन महात्मना ।\nकीदृक्श्रुतः समाख्याहि श्रद्धया शृण्वतां गुरो २।\nसूत उवाच-\nशृणुध्वं मुनयः सर्वे पुरावृत्तं वदाम्यहम् ।\nयस्मिञ्छ्रुते द्विजश्रेष्ठाः कृष्णे भक्तिर्विवर्द्धते ३।\nएकदा नारदो द्रष्टुं पितरं सुसमाहितः ।\nजगाम मेरुशिखरं सिद्धचारणसेवितम् ४।\nतत्र देवं समासीनं ब्रह्माणं जगतां पतिम् ।\nनमस्कृत्याब्रवीद्विप्रा नारदो मुनिसत्तमः ५।\nनारद उवाच-\nनाम्नोऽस्य यावतीशक्तिर्वद विश्वेश्वर प्रभो ।\nकीदृक्तु नाममहिमा अव्ययस्य महात्मनः ६।\nयोऽयं विश्वेश्वरः साक्षादयं नारायणो हरिः ।\nपरमात्मा हृषीकेशः सर्वजीवेषु संगतः ७।\nमायाविमोहिताः सर्वे भगवंतमधोक्षजम् ।\nनैव जानंत्यसारेऽस्मिन्नरा मूढाः कलौ युगे ८।\nब्रह्मोवाच-\nअस्मिन्कलौ विशेषेण नामोच्चारणपूर्वकम् ।\nभक्तिः कार्या यथा वत्स तथा त्वं श्रोतुमर्हसि ९।\nदृष्टं परेषां पापानामनुक्तानां विशोधनम् ।\nविष्णोर्जिष्णोः प्रयत्नेन स्मरणं पापनाशनम् १०।\nमिथ्या ज्ञात्वा ततः सर्वं हरेर्नामपठन्जपन् ।\nसर्वपापविनिर्मुक्तो याति विष्णोः परंपदम् ११।\nये वदंति नरा नित्यं हरिरित्यक्षरद्वयम् ।\nतस्योच्चारणमात्रेण विमुक्तास्ते न संशयः १२।\nप्रायश्चित्तानि सर्वाणि कृष्णानुस्मरणं परम् ।\nप्रातर्निशि तथा सायं मध्याह्नादिषु संस्मरन् १३।\nनारायणमवाप्नोति सद्यः पापक्षयं नरः ।\nविष्णुसंस्मरता देव समस्तक्लेशसंक्षये १४।\nमुक्तिं प्रयाति स्वर्गाप्तिस्तस्य विष्णोस्तु कीर्त्तनात् ।\nवासुदेवे मनो यस्य जपहोमार्चनादिषु १५।\nतदक्षयं विजानीयाद्यावदिंद्राश्चतुर्दश ।\nक्व नाकपृष्ठगमनं पुनरावृत्तिलक्षणम् १६।\nक्व जपो वासुदेवस्य मुक्तिबीजमनुत्तमम् ।\nतन्मुखं परमं तीर्थं यत्रावर्त्तं वितन्वती १७।\nनमो नारायणायेति भाति प्राची सरस्वती ।\nतस्मादहर्निशं विष्णुस्मरणात्पुरुषोत्तमः १८।\nन याति नरकं पुत्र संक्षीणकलिकल्मषः ।\nसत्यं सत्यं पुनः सत्यं भाषितं मम सुव्रत १९।\nनामोच्चारणमात्रेण महापापात्प्रमुच्यते ।\nरामरामेति रामेति रामेति च पुनर्जपन् २०।\nस चांडालोऽपि पूतात्मा जायते नात्र संशयः ।\nकुरुक्षेत्रं तथा काशी गया वै द्वारिका तथा २१।\nसर्वं तीर्थं कृतं तेन नामोच्चारणमात्रतः ।\nकृष्णकृष्णेति कृष्णेति इति वायो जपन्पठन् २२।\nइहलोकं परित्यज्य मोदते विष्णुसंनिधौ ।\nनृसिंहेति मुदा विप्र सततं प्रजपन्पठन् २३।\nमहापापात्प्रमुच्येत कलौ भागवतो नरः ।\nध्यायन्कृते यजन्यज्ञैस्त्रेतायां द्वापरेऽर्चयन् २४।\nयदाप्नोति तदाप्नोति कलौ संकीर्त्य केशवम् ।\nएतज्ज्ञात्वा निमग्नाश्च जगदात्मनि केशवे २५।\nसर्वपापपरिक्षीणा यांति विष्णोः परं पदम् ।\nमत्स्यः कूर्मो वराहश्च नृसिंहो वामनस्तथा २६।\nरामो रामश्च कृष्णश्च बुद्धः कल्की ततः स्मृतः ।\nएते दशावताराश्च पृथिव्यां परिकीर्तिताः २७।\nएतेषां नाममात्रेण ब्रह्महा शुध्यते सदा ।\nप्रातः पठन्जपन्ध्यायन्विष्णोर्नाम यथा तथा २८।\nमुच्यते नात्र संदेहः स वै नारायणो भवेत् ।\nसूत उवाच-\nश्रुत्वा वै नारदो ह्येतद्विस्मयं परमं गतः २९।\nउवाच पितरं तत्र किमुक्तं देवसत्तम ।\nदेवाः सहस्रशः संति रुद्राः संति सहस्रशः ३०।\nपितरः संति शतशः यक्षाश्च किन्नरास्तथा ।\nभूताः प्रेताः पिशाचाश्च ये केचिद्देवयोनयः ३१।\nतेषां नाम्ना च माहात्म्यं श्रुतं दृष्टं तथा न च ।\nश्रीविष्णोर्नाममाहात्म्यं यादृशं च श्रुतं मया ३२।\nयस्य वै नाममात्रेण मुच्यते नात्र संशयः ।\nकिं वै तीर्थकृते देव पृथिव्यामटने कृते ३३।\nयस्य वै नाममहिमा श्रुत्वा मोक्षमवाप्नुयात् ।\nतन्मुखं तु महत्तीर्थं तन्मुखं क्षेत्रमेव च ३४।\nयन्मुखे रामरामेति तन्मुखं सर्वकामिकम् ।\nकानि वै तस्य नामानि कति वीर्याणि सुव्रत ३५।\nतत्सर्वं च विशेषेण मम ब्रूहि पितामह ।\nब्रह्मोवाच-\nव्यापकोऽयं सदा विष्णुः परमात्मा सनातनः ३६।\nअनादिनिधनः श्रीमान्भूतात्मा भूतभावनः ।\nयस्मादहं हि संजातो सोऽयं विष्णुः सदावतु ३७।\nसोऽयं कालस्य कालो वै सोऽयं मम तु पूर्वजः ।\nअक्षयः पुंडरीकाक्षो मतिमानव्ययः पुमान् ३८।\nशेषशायी सदा विष्णुः सहस्रशीर्षा महत्प्रभुः ।\nसर्वभूतमयः साक्षाद्विश्वरूपो जनार्दनः ३९।\nकैटभारिरयं विष्णुर्धाता देवो जगत्पतिः ।\nतस्याहं नामगोत्रं च न वेद्मि पुरुषर्षभ ४०।\nवेदवाद्यप्यहं तात नाहं ज्ञाता कदाचन ।\nअतस्त्वं गच्छ देवर्षे यत्रास्ति किल विश्वराट् ४१।\nस च तत्त्वं मुनिश्रेष्ठ सर्वं ते कथयिष्यति ।\nस एव पुरुषः श्रीमान्कैलासाधिपतिः सदा ४२।\nसर्वेषां विष्णुभक्तानामयं श्रेष्ठः परात्परः ।\nपंचवक्त्रो ह्युमाकांतः सर्वदुःखनिबर्हणः ४३।\nविश्वेश्वरो विश्वनाथः सर्वदा भक्तवत्सलः ।\nतत्र गच्छ सुरश्रेष्ठ तत्सर्वं कथयिष्यति ४४।\nपितुर्वचनमाकर्ण्य तत्र गंतुं प्रचक्रमे ।\nविज्ञातुं नाममाहात्म्यं कैलासभवनं प्रति ४५।\nयत्र विश्वेश्वरो देवो नित्यं तिष्ठति भूतिदः ।\nददर्श नारदस्तत्र देवं तं सुरपूजितम् ४६।\nकैलासशिखरासीनं देवदेवं जगद्गुरुम् ।\nपंचवक्त्रं दशभुजं त्रिनेत्रं शूलपाणिनम् ४७।\nकपालिनं सखट्वांगं तीक्ष्णं शूलासिधारिणम् ।\nपिनाकधारिणं भीमं वरदं वृषवाहनम् ४८।\nभस्मांगं व्यालशोभाढ्यं शशांककृतशेखरम् ।\nनीलजीमूतसंकाशं सूर्यकोटिसमप्रभम् ४९।\nक्रीडंतं तत्र देवेशं साष्टांगं दंडवत्पुनः ।\nतं दृष्ट्वा तु महादेवो विस्मयोत्फुल्ललोचनः 6.71.५०।\nवैष्णवानां परः श्रेष्ठः प्राह वाडवसत्तमम् ।\nकस्मादिह समायातो वद देवर्षिसत्तम ५१।\nनारद उवाच-\nएकस्मिन्नेव काले तु गतोऽहं ब्रह्मणोंतिकम् ।\nश्रुतं तत्र मया देव विष्णोर्माहात्म्यमुत्तमम् ५२।\nब्रह्मणा कथितं तत्र ममाग्रे देवसत्तम ।\nनाम्नोऽस्य यावती शक्तिः सा श्रुता ब्रह्मणो मुखात् ५३।\nतत्र पृष्टं मया पूर्वं विष्णोर्नामसहस्रकम् ।\nतदाहं ब्रह्मणा चोक्तं नाहं जानामि नारद ५४।\nजानात्ययं महारुद्रस्तत्सर्वं कथयिष्यति ।\nमहाश्चर्यं तु संप्राप्य ह्यागतस्तव सन्निधौ ५५।\nअस्मिन्कलियुगे घोरेऽल्पायुषश्चैव मानवाः ।\nविधर्मेषु रता नित्यं नामनिष्ठा न वै पुनः ५६।\nपाखंडिनस्तथा विप्रा धर्मेषु विरताः सदा ।\nसंध्याहीन व्रतभ्रष्टा दुष्टा मलिनरूपिणः ५७।\nयथा विप्रास्तथा क्षत्रा वैश्याश्चैव पुनः पुनः ।\nएवं शूद्रास्तथान्ये च न वै भागवता नराः ५८।\nशूद्रा द्विजातिबाह्याश्च कलौ विश्वेश्वर प्रभो ।\nधर्माधर्मौ न जानंति हितं वाऽहितमेव वा ५९।\nएवं ज्ञात्वा ह्यहं स्वामिन्नागतः संनिधौ तव ।\nपुनश्च नाममाहात्म्यं श्रुतं वै ब्रह्मणो मुखात् ६०।\nत्वं देवः सर्वदेवानां त्वं नाथो मम सर्वदा ।\nत्रिपुरारिश्च विश्वात्मा धाता त्वं च पुनः पुनः ६१।\nकथयस्व प्रसादेन विष्णोर्नामसहस्रकम् ।\nसौभाग्यजननं पुंसां परं भक्तिकरं सदा ६२।\nब्राह्मणानां ब्रह्मदं च क्षत्रियाणां जयप्रदम् ।\nवैश्यानां धनदं नित्यं शूद्राणां सुखदायकम् ६३।\nतदहं श्रोतुमिच्छामि त्वत्सकाशान्महेश्वर ।\nत्वं समर्थोऽसि भक्तानां सर्वदा केशवं प्रति ६४।\nकथयस्व प्रसादेन यदि गोप्यं न सुव्रत ।\nइदं पवित्रं परमं सर्वतीर्थमयं सदा ६५।\nअतो वै श्रोतुमिच्छामि वद विश्वेश्वर प्रभो ।\nश्रुत्वा नारदवाक्यानि विस्मयोत्फुल्ललोचनः ६६।\nरोमांचितस्ततो जातो विष्णोर्नामानि संस्मरन् ।\nईश्वर उवाच-\nएतद्गोप्यं परं ब्रह्मन्विष्णोर्नामसहस्रकम् ६७।\nएतच्छ्रुत्वा नरो वत्स न लभेद्दुर्गतिं क्वचित् ।\nकदाचिच्च गते काले पार्वती मामुवाच ह ६८।\nपार्वत्युवाच -\nकैलासाधिपते मह्यं कथयस्व यथातथम् ।\nत्वं किं जपसि देवेश परैश्वर्यसमाहितः ६९।\nसदा त्वं भस्मलिप्तांगः कृत्तिवासाः सदा कथम् ।\nजटाधरः कथं जातो वद विश्वेश्वर प्रभो ७०।\nत्वं देवः सर्वदेवानां त्वं गुरुः सर्वकर्मणाम् ।\nत्वं पतिर्मम विश्वेश विश्वनाथ जगत्प्रभो ७१।\nमहादेव उवाच-\nइति पृष्टं मम ब्रह्मन्पार्वत्या च पुनः पुनः ।\nतदा सर्वं मया ख्यातं तस्याश्चाग्रे विशेषतः ७२।\nशृणु नारद वक्ष्यामि यदुक्तं पार्वतीं प्रति ।\nयेन प्रसन्नो भगवान्मुक्तिदाता न संशयः ७३।\nममायं तु पिता साक्षाद्बन्धुश्चैव तु सर्वदा ।\nतस्याहं सर्वदा भक्तो ह्ययं मम पतिः सदा ७४।\nतदहं संप्रवक्ष्यामि शृणुष्व गदतो मम ।\nसूत उवाच-\nएवमुक्त्वा नारदाय कथयामास वै द्विजाः ७५।\nउमायै यत्पुरा प्रोक्तं विष्णोर्नामसहस्रकम् ।\nमहेशाच्चैव तत्प्राप्तं कैलासे नारदेन वै ७६।\nकदाचिद्दैवयोगेन कैलासात्स समागतः ।\nनैमिषारण्यसंज्ञं तु तीर्थं वै परमाद्भुतम् ७७।\nतत्रस्था ऋषयः सर्वे दृष्ट्वा तं ऋषिसत्तमम् ।\nपूजां चक्रुर्विशेषेण नारदाय महात्मने ७८।\nआगतं नारदं ज्ञात्वा विस्मयोत्फुल्ललोचनाः ।\nपुष्पवृष्टिं प्रचक्रुस्ते वैष्णवा द्विजसत्तमाः ७९।\nपाद्यमर्घ्यं ततः कृत्वा कृत्वा चारार्तिकं ततः ।\nनिवेद्य फलमूलानि दंडवत्पतिता भुवि ८०।\nऊचुश्च कृतकृत्याः स्म देशे ह्यस्मिन्महामुने ।\nभवतो दर्शनं जातं पवित्रं पापनाशनम् ८१।\nत्वत्प्रसादाच्च देवेश पुराणानि श्रुतानि च ।\nब्रह्मन्केन प्रकारेण सर्वपापक्षयो भवेत् ८२।\nविना दानेन तपसा विना तीर्थ तपो मखैः ।\nविना दानैर्विना ध्यानैर्विना चेंद्रियनिग्रहैः ।\nविना शास्त्रसमूहैश्च कथं मुक्तिरवाप्यते ८३।\nनारद उवाच-\nकैलासशिखरासीनं देवदेवं जगद्गुरुम् ।\nप्रणिपत्य महादेवं पर्यपृच्छदुमाप्रियम् ८४।\nपार्वत्युवाच-\nभगवंस्त्वं परो देवः सर्वज्ञः सर्वपूजितः ।\nस त्वमत्त्यर्च्यते देवैरिंद्रसूर्यादिकैरपि ८५।\nलभंतेऽभिमतां सिद्धिं सर्वेऽभ्यर्च्य वरप्रदम् ।\nत्वं जन्ममृत्युरहितः स्वयंभूः सर्वशक्तिमान् ८६।\nसदा ध्यायसि किं स्वामिन्दिग्वासा मदनांतकः ।\nतपश्चरसि कस्मात्त्वं जटिलो भस्मधूसरः ८७।\nकिं वा जपसि देवेश परं कौतूहलं हि मे ।\nअनुग्राह्या यदा तेऽस्मि तत्त्वं कथय सुव्रतम् ८८।\nमहादेव उवाच-\nनेदं कस्यापि कथितं गोपनीयमिदं मम ।\nकिंतु वक्ष्यामि ते भद्रे त्वं भक्तासि प्रियासि मे ८९।\nपुरा सत्ययुगे देवि विशुद्धमतयोऽखिलाः ।\nयजंति विष्णुमेवैकं ज्ञात्वा सर्वेश्वरेश्वरम् ९०।\nप्रयांति परमामृद्धिमैहिकामुष्मिकीं प्रिये ।\nयां न प्राप्ताः सुराः सर्वे ऋषयः क्लेशसंयुताः ९१।\nते तां गतिं प्रपद्यंते ये नामकृतनिश्चयाः ।\nमन्मुखादपि संश्रुत्य देवा विष्णुबहिर्मुखाः ९२।\nवेदैः पुराणैः सिद्धांतैर्भिन्नैर्विभ्रांतचेतसः ।\nनिश्चयं नाधिगच्छंति किं तत्वं किं परं पदम् ९३।\nतुलापुरुषदानाद्यैरश्वमेधादिभिर्मखैः ।\nवाराणसीप्रयागादि तीर्थस्नानादिभिः प्रिये ९४।\nगयाश्राद्धादिभिः पित्र्यैर्वेदपाठादिभिर्जपैः ।\nतपोभिरुग्रैर्नियमैर्यमैर्भूतदयादिभिः ९५।\nगुरुशुश्रूषणैः सेव्यैर्धर्मैर्वर्णाश्रमान्वितैः ।\nज्ञानध्यानादिभिः सम्यक्चरितैर्जन्मकोटिभिः ९६।\nन यांति तत्परं श्रेयो विष्णुं सर्वेश्वरेश्वरम् ।\nसर्वभावैः समाश्रित्य पुराणपुरुषोत्तमम् ९७।\nअनन्यगतयो मर्त्या भोगिनोऽपि परंतपे ।\nज्ञानवैराग्यरहिता ब्रह्मचर्यादिवर्जिताः ९८।\nसर्वधर्मोज्झिता विष्णोर्नाममात्रैकजल्पिनः ।\nसुखेन यां गतिं यांति न तां सर्वेऽपि धार्मिकाः ९९।\nस्मर्त्तव्यः सततं विष्णुर्विस्मर्तव्यो न जातुचित् ।\nसर्वे विधिनिषेधाः स्युरेतस्यैव विधिं कराः 6.71.१००।\nकिंतु ब्रह्मादयो देवा ऋषयश्च निरंहसः ।\nनिर्भयं विष्णुनाम्नैव यथेष्टं पदमागताः १०१।\nअलब्ध्वा चात्मनः पूजां सम्यगाराधितो हरिः ।\nमयास्मादपि च श्रेष्ठं वांच्छताहं कृतात्मना १०२।\nततः साक्षाज्जगन्नाथ प्रसन्नो भक्तवत्सलः ।\nअंशांशेनात्मनैवैतान्पूजयामास केशवः १०३।\nदेवान्पितॄन्द्विजान्हव्यकव्याद्यैः करुणामयः ।\nततः प्रभृति पूज्यंते त्रैलोक्ये सचराचरे १०४।\nब्रह्मादयः सुराः सर्वे प्रसादाच्छार्ङ्गधन्वनः ।\nमां चोवाच यथा मत्तः पूज्यः श्रेष्ठो भविष्यसि १०५।\nत्वामाराध्य तथा शंभो गृहीष्यामि वरं सदा ।\nद्वापरादौ युगे भूत्वा कलया मानुषादिषु १०६।\nस्वागमैः कल्पितैस्त्वं च जनान्मद्विमुखान्कुरु ।\nमां च गोपय येन स्यात्सृष्टिरेषोत्तरोत्तरा १०७।\nएष मोहं सृजाम्याशु योजनान्मोहयिष्यति ।\nत्वं च रुद्र महाबाहो मोहशास्त्राणि कारय १०८।\nअतथ्यानि वितथ्यानि दर्शयस्व महाभुज ।\nप्रकाशं कुरु चात्मानमप्रकाशं च मां कुरु १०९।\nततस्तं प्रणिपत्याहमवोचं परमेश्वरम् ।\nब्रह्महत्या सहस्रस्य पापं शाम्येत्कथंचन ११०।\nन पुनस्त्वदविज्ञानं कल्पकोटिशतैरपि ।\nतस्मान्मया कृता स्पर्द्धा पवित्रः स्यां कथं हरे १११।\nतन्मे कथय गोविंद पायश्चित्तं यदिच्छसि ।\nततः प्रसन्नो भगवानवोचत्तत्त्वमात्मनः ११२।\nयेनाहमधिकस्तस्मादभवं नगनंदिनि ।\nतमेव तपसा नित्यं भजामि स्तौमि चिंतये ११३।\nपरमो विष्णुरेवैकस्तज्ज्ञानं मुक्तिसाधनम् ।\nशास्त्राणां निर्णयस्त्वेषस्तदन्यन्मोहनाय च ११४।\nदानं विना च या मुक्तिः साम्यं च मम विष्णुना ।\nतीर्थादिमात्रतो ज्ञानं ममाधिक्यं च विष्णुतः ११५।\nअभेदश्चास्मदादीनां मुक्तानां हरिणा तथा ।\nइत्यादि सर्वमोहाय कथ्यते सति नान्यथा ।\nतेनाद्वितीय महिमो जगत्पूज्योऽस्मि पार्वति ११६।\nपार्वत्युवाच -\nतन्मे कथय देवेश यथाहमपि शंकर ।\nसर्वेश्वरी निरुपमा तव स्यां सदृशी प्रभो ११७।\nमहादेव उवाच-\nसाधुसाधु त्वया पृष्टं विष्णोर्भगवतः प्रिये ।\nनाम्नां सहस्रं वक्ष्यामि मुख्यं त्रैलोक्यमुक्तिदम् ११८।\nअस्य श्रीविष्णोर्नामसहस्रस्तोत्रस्य श्रीमहादेव ऋषिरनुष्टुपच्छंदः ।\nह्रीं बीजं श्रीं शक्तिः क्लीं कीलकं चतुर्वर्गधर्मकामार्थमोक्षार्थे जपे विनियोगः ।\nॐवासुदेवाय विद्महे महाहंसाय धीमहि ।\nतन्नो विष्णुः प्रचोदयात् अंगन्यासकरन्यासौ विधिपूर्वं यदा पठेत् ।\nतत्फलं कोटिगुणितं भवत्येव न संशयः ११९।\nश्रीवासुदेवः परंब्रह्म इति हृदये ।\nमूलप्रकृतिरिति शिरः ।\nमहावराह इति शिखा ।\nसूर्यवंशध्वज इति कवचम् ।\nब्रह्मादिकाम्यललित जगदाश्चर्य शैशव इति नेत्रम् ।\nयथार्थखंडिताशेष इत्यस्त्रम् ।\nनमोनारायणायेति न्यासं सर्वत्र कारयेत् ।\nॐनमोनारायणाय पुरुषाय महात्मने ।\nविशुद्धसत्वधिष्ण्याय महाहंसाय धीमहि ।\nॐह्रां ह्रीं ह्रूं ह्रैं ह्रौं ह्रः ।\nक्लीं कृष्णाय विष्णवे ह्रीं रामाय धीमहि तन्नो देवः प्रचोदयात् ।\nक्ष्रौं नृसिंहाय विद्महे श्रीं श्रीकंठाय धीमहि तन्नो विष्णुः प्रचोदयात् ।\nॐवासुदेवाय विद्महे देवकीसुताय धीमहि तन्नः कृष्णः प्रचोदयात् ।\nॐ ह्रां ह्रीं ह्रूं ह्रैं ह्रौं ह्रः।\nक्लीं कृष्णाय गोविंदाय गोपीजनवल्लभाय स्वाहा ।\nइति मंत्रम् समुच्चार्य जपेद्वा विष्णुमव्ययम् ।\nश्रीनिवासं जगन्नाथं तस्य स्तोत्रं पठेत्सुधीः १२०।\nॐवासुदेवः परं ब्रह्म परमात्मा परात्परः ।\nपरंधाम परंज्योतिः परंतत्वं परं पदम् १२१।\nपरः शिवः परोध्येयः परं ज्ञानं परागतिः ।\nपरमार्थः परंश्रेयः परानंदः परोदयः १२२।\nपरो व्यक्तात्परं व्योम परमर्द्धिः परेश्वरः ।\nनिरामयो निर्विकारो निर्विकल्पो निराश्रयः १२३।\nनिरंजनो निरातंको निर्लेपो निरवग्रहः ।\nनिर्गुणो निष्कलोऽनंतोऽभयोऽचिंत्योऽबलोचितः १२४।\nअतीन्द्रियो मितो पारोऽनीशोऽनीहोऽव्ययोऽक्षयः ।\nसर्वज्ञः सर्वगः सर्वः सर्वदः सर्वभावनः १२५।\nसर्वशास्ता सर्वसाक्षी पूज्यः सर्वस्य सर्वदृक्? ।\nसर्वशक्तिः सर्वसारः सर्वात्मा सर्वतोमुखः १२६।\nसर्वावासः सर्वरूपः सर्वादिः सर्वदुःखहा ।\nसर्वार्थः सर्वतोभद्रः सर्वकारणकारणम् १२७।\nसर्वातिशयितः सर्वाध्यक्षः सर्वसुरेश्वरः ।\nषड्विंशको महाविष्णुर्महागुह्यो महाविभुः १२८।\nनित्योदितो नित्ययुक्तो नित्यानंदः सनातनः ।\nमायापतिर्योगपतिः कैवल्यपतिरात्मभूः १२९।\nजन्ममृत्युजरातीतः कालातीतो भवातिगः ।\nपूर्णः सत्यः शुद्धबुद्धस्वरूपो नित्यचिन्मयः १३०।\nयोगप्रियो योगगम्यो भवबंधैकमोचकः ।\nपुराणपुरुषः प्रत्यक्चैतन्यः पुरुषोत्तमः १३१।\nवेदांतवेद्यो दुर्ज्ञेयस्तपत्रयविवर्जितः ।\nब्रह्मविद्याश्रयो नाद्यः स्वप्रकाशः स्वयंप्रभुः १३२।\nसर्वोपेय उदासीनः प्रणवः सर्वतः समः ।\nसर्वानवद्यो दुष्प्राप्यस्तुरीयस्तमसः परः १३३।\nकूटस्थः सर्वसंश्लिष्टो वाङ्मनोगोचरातिगः ।\nसंकर्षणः सर्वहरः कालः सर्वभयंकरः १३४।\nअनुल्लंघ्यश्चित्रगतिर्महारुद्रो दुरासदः ।\nमूलप्रकृतिरानंदः प्रद्युम्नो विश्वमोहनः १३५।\nमहामायो विश्वबीजं परशक्तिः सुखैकभूः ।\nसर्वकाम्योऽनतलीलः सर्वभूतवशंकरः १३६।\nअनिरुद्धः सर्वजीवो हृषीकेशो मनःपतिः ।\nनिरुपाधिप्रियो हंसोक्षरः सर्वनियोजकः १३७।\nब्रह्मप्राणेश्वरः सर्वभूतभृद्देहनायकः ।\nक्षेत्रज्ञः प्रकृतिः स्वामी पुरुषो विश्वसूत्रधृक् १३८।\nअंतर्यामी त्रिधामांतः साक्षी त्रिगुण ईश्वरः ।\nयोगिगम्यः पद्मनाभः शेषशायी श्रियःपतिः १३९।\nश्रीसदोपास्यपादाब्जो नित्यश्रीः श्रीनिकेतनः ।\nनित्यं वक्षःस्थलस्थश्रीः श्रीनिधिः श्रीधरो हरिः १४०।\nवश्यश्रीर्निश्चलः श्रीदो विष्णुः क्षीराब्धिमंदिरः ।\nकौस्तुभोद्भासितोरस्को माधवो जगदार्तिहा १४१।\nश्रीवत्सवक्षा निःसीम कल्याणगुणभाजनः ।\nपीतांबरो जगन्नाथो जगत्त्राता जगत्पिता १४२।\nजगद्बंधुर्जर्गत्स्रष्टा जगद्धाता जगन्निधिः ।\nजगदेकस्फुरद्वीर्योऽनहंवादी जगन्मयः १४३।\nसर्वाश्चर्यमयः सर्वसिद्धार्थः सर्वरंजितः ।\nसर्वामोघोद्यमो ब्रह्मरुद्राद्युत्कृष्टचेतनाः १४४।\nशंभोः पितामहो ब्रह्मपिता शक्राद्यधीश्वरः ।\nसर्वदेवप्रियः सर्वदेवमूर्तिरनुत्तमः १४५।\nसर्वदेवैकशरणं सर्वदेवैकदैवतम् ।\nयज्ञभुग्यज्ञफलदो यज्ञेशो यज्ञभावनः १४६।\nयज्ञत्राता यज्ञपुमान्वनमाली द्विजप्रियः ।\nद्विजैकमानदो विप्र कुलदेवो सुरांतकः १४७।\nसर्वदुष्टांतकृत्सर्वसज्जनानन्यपालकः ।\nसप्तलोकैकजठरः सप्तलोकैकमंडनः १४८।\nसृष्टिस्थित्यंतकृच्चक्री शार्ङ्गधन्वा गदाधरः ।\nशंखभृन्नंदकी पद्मपाणिर्गरुडवाहनः १४९।\nअनिर्देश्यवपुः सर्वपूज्यस्त्रैलोक्यपावनः ।\nअनंतकीर्तिर्निःसीम पौरुषः सर्वमंगलः 6.71.१५०।\nसूर्यकोटिप्रतीकाशो यमकोटिदुरासदः ।\nमयकोटिजगत्स्रष्टा वायुकोटिमहाबलः १५१।\nकोटींदु जगदानंदी शंभुकोटिमहेश्वरः ।\nकंदर्पकोटिलावण्यो दुर्गकोट्यरिमर्दनः १५२।\nसमुद्रकोटिगंभीरस्तीर्थकोटि समाह्वयः ।\nकुबेरकोटि लक्ष्मीवाञ्छक्रकोटि विलासवान् १५३।\nहिमवत्कोटिनिष्कंपः कोटिब्रह्मांडविग्रहः ।\nकोट्यश्वमेधपापघ्नो यज्ञकोटिसमार्चनः १५४।\nसुधाकोटिस्वास्थ्यहेतुः कामधुक्कोटिकामदः ।\nब्रह्मविद्याकोटिरूपः शिपिविष्टः शुचिश्रवाः १५५।\nविश्वंभरस्तीर्थपादः पुण्यश्रवणकीर्तनः ।\nआदिदेवो जगज्जैत्रो मुकुंदः कालनेमिहा १५६।\nवैकुंठोऽनंतमाहात्म्यो महायोगेश्वरोत्सवः ।\nनित्यतृप्तोलसद्भावो निःशंको नरकांतकः १५७।\nदीनानाथैकशरणं विश्वैकव्यसनापहः ।\nजगत्कृपाक्षमो नित्यं कृपालुः सज्जनाश्रयः १५८।\nयोगेश्वरः सदोदीर्णो वृद्धिक्षयविवर्जितः ।\nअधोक्षजो विश्वरेताः प्रजापति शताधिपः १५९।\nशक्रब्रह्मार्चितपदः शंभुब्रह्मोर्ध्वधामगः ।\nसूर्यसोमेक्षणो विश्वभोक्ता सर्वस्य पारगः १६०।\nजगत्सेतुर्धर्मसेतुधरो विश्वधुरंधरः ।\nनिर्ममोऽखिललोकेशो निःसंगोऽद्भुतभोगवान् १६१।\nवश्यमायो वश्यविश्वो विष्वक्सेनः सुरोत्तमः ।\nसर्वश्रेयः पतिर्दिव्यानर्घ्यभूषणभूषितः १६२।\nसर्वलक्षणलक्षण्यः सर्वदैत्येंद्रदर्पहा ।\nसमस्तदेवसर्वस्वं सर्वदैवत नायकः १६३।\nसमस्तदेवकवचं सर्वदेवशिरोमणिः ।\nसमस्तदेवतादुर्गः प्रपन्नाशनिपंजरः १६४।\nसमस्तभयहृन्नामा भगवान्विष्टरश्रवाः ।\nविभुः सर्वहितोदर्को हतारिः स्वर्गतिप्रदः १६५।\nसर्वदैवतजीवेशो ब्राह्मणादिनियोजकः ।\nब्रह्मशंभुः परार्धायुर्ब्रह्मज्येष्ठः शिशुः स्वराट् १६६।\nविराड्भक्तपराधीनः स्तुत्यः स्तोत्रार्थसाधकः ।\nपरार्थकर्त्ताकृत्यज्ञः स्वार्थकृत्य सदोज्झितः १६७।\nसदानंदः सदाभद्रः सदाशांतः सदाशिवः ।\nसदाप्रियः सदातुष्टः सदापुष्टः सदार्चितः १६८।\nसदापूतो पावनाग्र्यो वेदगुह्यो वृषाकपिः ।\nसहस्रनामा त्रियुगश्चतुर्मूर्तिश्चतुर्भुजः १६९।\nभूतभव्यभवन्नाथो महापुरुषपूर्वजः ।\nनारायणो मुंजकेशः सर्वयोगविनिःसृतः १७०।\nवेदसारो यज्ञसारः सामसारस्तपोनिधिः ।\nसाध्यः श्रेष्ठः पुराणर्षिः निष्ठा शांतिः परायणः १७१।\nशिवत्रिशूलविध्वंसी श्रीकंठैकवरप्रदः ।\nनरः कृष्णो हरिर्धर्मनंदनो धर्मजीवनः १७२।\nआदिकर्त्ता सर्वसत्यः सर्वस्त्रीरत्नदर्पहा ।\nत्रिकालजित कंदर्प्प उर्वशीसृङ्मुनीश्वरः १७३।\nआद्यः कविर्हयग्रीवः सर्ववागीश्वरेश्वरः ।\nसर्वदेवमयो ब्रह्मा गुरुर्वागीश्वरीपतिः १७४।\nअनंतविद्याप्रभवो मूलाविद्याविनाशकः ।\nसर्वज्ञदो जगज्जाड्यनाशको मधुसूदनः १७५।\nअनेकमंत्रकोटीशः शब्दब्रह्मैकपारगः ।\nआदिविद्वान्वेदकर्त्ता वेदात्मा श्रुतिसागरः १७६।\nब्रह्मार्थवेदहरणः सर्वविज्ञानजन्मभूः ।\nविद्याराजो ज्ञानमूर्त्तिर्ज्ञानसिंधुरखंडधीः १७७।\nमत्स्यदेवो महाशृंगो जगद्बीजबहित्रदृक् ।\nलीलाव्याप्ताखिलांभोधिश्चतुर्वेदप्रवर्त्तकः १७८।\nआदिकूर्मोऽखिलाधारस्तृणीकृतजगद्भरः ।\nअमरीकृतदेवौघः पीयूषोत्पत्तिकारणम् १७९।\nआत्माधारो धराधारो यज्ञांगो धरणीधरः ।\nहिरण्याक्षहरः पृथ्वीपतिः श्राद्धादिकल्पकः १८०।\nसमस्तपितृभीतिघ्नः समस्तपितृजीवनम् ।\nहव्यकव्यैकभुक्हव्यकव्यैकफलदायकः १८१।\nरोमांतर्लीनजलधिः क्षोभिताशेषसागरः ।\nमहावराहो यज्ञघ्नध्वंसको यज्ञिकाश्रयः १८२।\nश्रीनृसिंहो दिव्यसिंहः सर्वानिष्टार्थदुःखहा ।\nएकवीरोऽद्भुतबलो यंत्रमंत्रैकभंजनः १८३।\nब्रह्मादिदुःसहज्योतिर्युगांताग्र्यतिभीषणः ।\nकोटिवज्राधिकनखो जगद्दुष्प्रेक्ष्यमूर्तिधृक् १८४।\nमातृचक्रप्रमथनो महामातृगणेश्वरः ।\nअचिंत्यामोघवीर्याढ्यः समस्तासुरघस्मरः १८५।\nहिरण्यकशिपुछेदी कालः संकर्षणीपतिः ।\nकृतांतवाहनासह्यः समस्तभयनाशनः १८६।\nसर्वविघ्नांतकः सर्वसिद्धिदः सर्वपूरकः ।\nसमस्तपातकध्वंसी सिद्धमंत्राधिकाह्वयः १८७।\nभैरवेशो हरार्तिघ्नः कालकोटिदुरासदः ।\nदैत्यगर्भश्राविनामास्फुटद्र् ब्रह्मांडगर्जितः १८८।\nस्मृतमात्राखिलत्राताऽद्भुतरूपो महाहरिः ।\nब्रह्मचर्यशिरः पिंडी दिक्पालोऽर्द्धांगभूषणः १८९।\nद्वादशार्कशिरोदामा रुद्रशीर्षैकनूपुरः ।\nयोगिनीग्रस्तगिरजा त्राताभैरवतर्जकः १९०।\nवीरचक्रेश्वरोऽत्युग्रोऽपमारिः कालशंबरः ।\nक्रोधेश्वरो रुद्रचंडी परिवारादिदुष्टभुक् १९१।\nसर्वाक्षोभ्यो मृत्युमृत्युः कालमृत्युनिवर्त्तकः ।\nअसाध्यसर्वरोगघ्नः सर्वदुर्ग्रहसौम्यकृत् १९२।\nगणेशकोटिदर्पघ्नो दुःसहाशेषगोत्रहा ।\nदेवदानवदुर्दर्शो जगद्भयदभीषणः १९३।\nसमस्तदुर्गतित्राता जगद्भक्षकभक्षकः ।\nउग्रशोंबरमार्जारः कालमूषकभक्षकः ।\nअनंतायुधदोर्दंडी नृसिंहो वीरभद्रजित् १९४।\nयोगिनीचक्रगुह्येशः शक्रारि पशुमांसभुक् ।\nरुद्रो नारायणो मेषरूप शंकरवाहनः १९५।\nमेषरूपशिवत्राता दुष्टशक्तिसहस्रभुक् ।\nतुलसीवल्लभो वीरो वामाचारोऽखिलेष्टदः १९६।\nमहाशिवः शिवारूढो भैरवैककपालधृक् ।\nकिल्लीचक्रेश्वरः शक्र दिव्यमोहनरूपदः १९७।\nगौरीसौभाग्यदो मायानिधीर्मायाभयापहः ।\nब्रह्मतेजोमयो ब्रह्मश्रीमयश्च त्रयीमयः १९८।\nसुब्रह्मण्यो बलिध्वंसी वामनोऽदितिदुःखहा ।\nउपेंद्रो नृपतिर्विष्णुः कश्यपान्वयमंडनः १९९।\nबलिस्वराज्यदः सर्वदेवविप्रान्नदोऽच्युतः ।\nउरुक्रमस्तीर्थपादस्त्रिपदस्थस्त्रिविक्रमः 6.71.२००।\nव्योमपादः स्वपादांभः पवित्रितजगत्त्रयः ।\nब्रह्मेशाद्यभिवंद्यांघ्रिर्द्रुतधर्मांघ्रिधावनः २०१।\nअचिंत्याद्भुतविस्तारो विश्ववृक्षो महाबलः ।\nराहुमूर्धापरांगच्छिद्भृगुपत्नीशिरोहरः २०२।\nपापत्रस्तः सदापुण्यो दैत्याशानित्यखंडनः ।\nपूरिताखिलदेवाशो विश्वार्थैकावतारकृत् २०३।\nस्वमायानित्यगुप्तात्मा भक्तचिन्तामणिः सदा ।\nवरदः कार्त्तवीर्यादि राजराज्यप्रदोऽनघः २०४।\nविश्वश्लाघ्यामिताचारो दत्तात्रेयो मुनीश्वरः ।\nपराशक्तिसदाश्लिष्टो योगानंदः सदोन्मदः २०५।\nसमस्तेंद्रारितेजोहृत्परमामृतपद्मपः ।\nअनुसूयागर्भरत्नं भोगमोक्षसुखप्रदः २०६।\nजमदग्निकुलादित्यो रेणुकाद्भुतशक्तिकृत् ।\nमातृहत्यादिनिर्लेपः स्कंदजिद्विप्रराज्यदः २०७।\nसर्वक्षत्रांतकृद्वीरदर्पहा कार्त्तवीर्यजित् ।\nसप्तद्वीपावतीदाता शिवार्चक यशप्रदः २०८।\nभीमः परशुरामश्च शिवाचार्यैकविश्वभुक् ।\nशिवाखिलज्ञानकोशो भीष्माचार्योऽग्निदैवतः २०९।\nद्रोणाचार्यगुरुर्विश्वजैत्रधन्वाकृतांतजित् ।\nअद्वितीयतपोमूर्त्तिर्ब्रह्मचर्यैकदक्षिणः २१०।\nमनुःश्रेष्ठः सतांसेतुर्महीयान्वृषभो विराट् ।\nआदिराजः क्षितिपिता सर्वरत्नैकदोहकृत् २११।\nपृथुर्जन्माद्येकदक्षो गीः श्रीः कीर्तिः स्वयंवृतः ।\nजगद्वृत्तिप्रदश्चक्रवर्त्तिश्रेष्ठोद्वयास्त्रधृक् २१२।\nसनकादिमुनिप्राप्य भगवद्भक्तिवर्द्धनः ।\nवर्णाश्रमादिधर्माणां कर्त्ता वक्ता प्रवर्त्तकः २१३।\nसूर्यवंशध्वजो रामो राघवः सद्गुणार्णवः ।\nकाकुत्स्थो वीरराड्राजा राजधर्मधुरंधरः २१४।\nनित्यस्वस्थाश्रयः सर्वभद्र ग्राही शुभैकदृक् ।\nनररत्नं रत्नगर्भो धर्माध्यक्षो महानिधिः ।\nसर्वश्रेष्ठाश्रयः सर्वशास्त्रार्थग्रामवीर्यवान् २१५।\nजगद्वशो दाशरथिः सर्वरत्नाश्रयो नृपः ।\nसमस्तधर्मसूः सर्वधर्मद्रष्टाऽखिलाघहा २१६।\nअतींद्रो ज्ञानविज्ञानपारदश्च क्षमांबुधिः ।\nसर्वप्रकृष्टशिष्टेष्टो हर्षशोकाद्यनाकुलः ।\nपित्राज्ञात्यक्तसाम्राज्यः सपन्नोदयनिर्भयः २१७।\nगुहदेशार्पितैश्वर्यः शिवस्पर्द्धाजटाधरः ।\nचित्रकूटाप्तरत्नाद्रिर्जगदीशो वनेचरः २१८।\nयथेष्टामोघसर्वास्त्रो देवेंद्रतनयाक्षिहा ।\nब्रह्मेंद्रदिनतैषीको मारीचघ्नो विराधहा २१९।\nब्रह्मशापहताशेष दंडकारण्यपावनः ।\nचतुर्दशसहस्रोग्र रक्षोघ्नैकशरैकधृक् २२०।\nखरारिस्त्रिशिरोहंता दूषणघ्नो जनार्दनः ।\nजटायुषोऽग्निगतिदोऽगस्त्यसर्वस्व मंत्रराट् २२१।\nलीलाधनुः कोट्यपास्तदुंदुभ्यस्थिमहाचयः ।\nसप्ततालव्यधाकृष्ट ध्वस्तपातालदानवः २२२।\nसुग्रीवराज्यदो हीनमनसैवाभयप्रदः ।\nहनुमद्रुद्रमुख्येश समस्तकपिदेहभृत् २२३।\nसनागदैत्यबाणैकव्याकुलीकृतसागरः ।\nसम्लेच्छकोटिबाणैकशुष्कनिर्दग्धसागरः २२४।\nसमुद्राद्भुतपूर्वैक बंधसेतुर्यशोनिधिः ।\nअसाध्यसाधको लंकासमूलोत्कर्षदक्षिणः २२५।\nवरदृप्तजगच्छल्य पौलस्त्यकुलकृंतनः ।\nरावणिघ्नः प्रहस्तच्छित्कुंभकर्णभिदुग्रहा २२६।\nरावणैकशिरश्च्छेत्ता निःशंकेंद्रैकराज्यदः ।\nस्वर्गास्वर्गत्वविच्छेदी देवेंद्रानिंद्रताहरः २२७।\nरक्षो देवत्वहृद्धर्मा धर्मत्वघ्नः पुरुष्टुतः ।\nनतिमात्रदशास्यारिर्दत्तराज्यविभीषणः २२८।\nसुधावृष्टिमृताशेष स्वसैन्योज्जीवनैककृत् ।\nदेवब्राह्मणनामैक धाता सर्वामरार्चितः २२९।\nब्रह्मसूर्येंद्ररुद्रादि वृंदार्पितसतीप्रियः ।\nअयोध्याखिलराजन्यः सर्वभूतमनोहरः २३०।\nस्वामितुल्यकृपादंडो हीनोत्कृष्टैकसत्प्रियः ।\nस्वपक्षादिन्यायदर्शी हीनार्थाधिकसाधकः २३१।\nव्याधव्याजानुचितकृत्तारकोखिलतुल्यकृत् ।\nपार्वत्याधिक्यमुक्तात्मा प्रियात्यक्तः स्मरारिजित् २३२।\nसाक्षात्कुशलवच्छद्मेंद्रादितातोऽपराजितः ।\nकोशलेंद्रो वीरबाहुः सत्यार्थ त्यक्तसोदरः २३३।\nशरसंधाननिर्धूत धरणीमंडलोदयः ।\nब्रह्मादिकाम्यसांनिध्यसनाथीकृतदैवतः २३४।\nब्रह्मलोकाप्तचांडालाद्यशेषप्राणिसार्थकः ।\nस्वनीतगर्दभाश्वादिश्चिरायोध्यावनैककृत् २३५।\nरामद्वितीयः सौमित्रिर्लक्ष्मणः प्रहतेंद्रजित् ।\nविष्णुभक्ताप्तरामांघ्रिपादुकाराज्यनिर्वृतः २३६।\nभरतोऽसह्यगंधर्वकोटिघ्नो लवणांतकः ।\nशत्रुघ्नो वैद्यराजायुर्वेदगर्भौषधीपतिः २३७।\nनित्यामृतकरो धन्वंतरिर्यज्ञो जगद्धरः ।\nसूर्यारिघ्नः सुराजीवो दक्षिणेशो द्विजप्रियः २३८।\nछिन्नमूर्धायदेशार्कः शेषांगस्थापितामरः ।\nविश्वार्थाशेषकद्रास्त्र शिरच्छेदाक्षताकृतिः २३९।\nवाजपेयादिनामाग्निर्वेदधर्मपरायणः ।\nश्वेतद्वीपपतिः सांख्यप्रणेता सर्वसिद्धिराट् २४०।\nविश्वप्रकाशितज्ञानयोगमोहतमिस्रहा ।\nदेवहूत्यात्मजः सिद्धः कपिलः कर्दमात्मजः २४१।\nयोगस्वामी ध्यानभंग सगरात्मजभस्मकृत् ।\nधर्मो वृषेन्द्रः सुरभीपतिः शुद्धात्मभावितः २४२।\nशंभुस्त्रिपुरदाहैकस्थैर्थविश्वरथोद्वहः ।\nभक्तशंभुजितो दैत्यामृतवापीसमस्तपः २४३।\nमहाप्रलयविश्वैकद्वितीयाखिलनागराट् ।\nशेषदेवः सहस्राक्षः सहस्रास्य शिरोभुजः २४४।\nफणामणिकणाकारयोजिताब्ध्यंबुदक्षितिः ।\nकालाग्निरुद्रजनको मुशलास्त्रो हलायुधः २४५।\nनीलांबरो वारुणीशो मनोवाक्कायदोषहा ।\nअसंतोषो दृष्टिमात्रपातितैकदशाननः २४६।\nबलिसंयमनो घोरो रौहिणेयः प्रलंबहा ।\nमुष्टिकघ्नो द्विविदहा कालिंदीकर्षणो बलः २४७।\nरेवतीरमणः पूर्वभक्तिखेदाच्युताग्रजः ।\nदेवकीवसुदेवाह्व कश्यपादितिनंदनः २४८।\nवार्ष्णेयः सात्वतां श्रेष्ठः शौरिर्यदुकुलोद्वहः ।\nनराकृतिः परंब्रह्म सव्यसाची वरप्रदः २४९।\nब्रह्मादिकाम्यलालित्य जगदाश्चर्य शैशवः ।\nपूतनाघ्नः शकटभिद्यमलार्जुनभंजनः 6.71.२५०।\nवातासुरारिः केशिघ्नो धेनुकारिर्गवीश्वरः ।\nदामोदरो गोपदेवो यशोदानंददायकः २५१।\nकालीयमर्दनः सर्वगोपगोपीजनप्रियः ।\nलीलागोवर्द्धनधरो गोविंदो गोकुलोत्सवः २५२।\nअरिष्टमथनः कामोन्मत्तगोपीविमुक्तिदः ।\nसद्यः कुवलयापीडघाती चाणूरमर्दनः २५३।\nकंसारिरुग्रसेनादिराज्यव्यापारितापरः ।\nसुधर्मांकितभूर्लोको जरासंधबलांतकः २५४।\nत्यक्तभग्नजरासंधो भीमसेनयशःप्रदः ।\nसांदीपनमृतापत्यदाता कालांतकादिजित् २५५।\nसमस्तनारकित्राता सर्वभूपतिकोटिजित् ।\nरुक्मिणीरमणो रुक्मिशासनो नरकांतकः २५६।\nसमस्तसुंदरीकांतो मुरारिर्गरुडध्वजः ।\nएकाकीजितरुद्रार्क मरुदाद्यखिलेश्वरः २५७।\nदेवेंद्रदर्पहा कल्पद्रुमालंकृतभूतलः ।\nबाणबाहुसहच्छिन्नं नद्यादिगणकोटिजित् २५८।\nलीलाजित महादेवो महादेवैकपूजितः ।\nइंद्रार्थार्जुननिर्भंग जयदः पांडवैकधृक् २५९।\nकाशिराजशिरश्छेत्ता रुद्रशक्त्यैकमर्दनः ।\nविश्वेश्वरप्रसादाक्षः काशीराजसुतार्दनः २६०।\nशंभुप्रतिज्ञाविध्वंसी काशीनिर्दग्धनायकः ।\nकाशीशगतकोटिघ्नो लोकशिक्षाद्विजार्चकः २६१।\nयुवतीव्रतयोवश्यः पुराशिववरप्रदः ।\nशंकरैकप्रतिष्ठाधृक्स्वांश शंकरपूजकः २६२।\nशिवकन्याव्रतपतिः कृष्णरूप शिवारिहा ।\nमहालक्ष्मीवपुर्गौरीत्राता वैदलवृत्रहा २६३।\nस्वधाममुचुकुंदैकनिष्कालयवनेष्टकृत् ।\nयमुनापतिरानीत परिलीनद्विजात्मजः २६४।\nश्रीदामरंकभक्तार्थभूम्यानीतेंद्रवैभवः ।\nदुर्वृत्तशिशुपालैकमुक्तिदो द्वारकेश्वरः २६५।\nआचांडालदिकप्राप्य द्वारकानिधिकोटिकृत् ।\nअक्रूरोद्धवमुख्यैकभक्तस्वच्छंदमुक्तिदः २६६।\nसबालस्त्रीजलक्रीडामृतवापीकृतार्णवः ।\nब्रह्मास्त्रदग्धगर्भस्थ परीक्षिज्जीवनैककृत् २६७।\nपरिलीनद्विजसुतानेताऽर्जुनमदापहः ।\nगूढमुद्राकृतिग्रस्त भीष्माद्यखिलकौरवः २६८।\nयथार्थखंडिताशेष दिव्यास्त्रपार्थमोहहृत् ।\nगर्भशापछलध्वस्तयादेवोर्वी भयापहः २६९।\nजराव्याधारिगतिदः स्मृतिमात्राखिलेष्टदः ।\nकामदेवो रतिपतिर्मन्मथः शंबरांतकः २७०।\nअनंगो जितगौरीशो रतिकांतः सदेप्सितः ।\nपुष्पेषुर्विश्वविजयि स्मरः कामेश्वरीप्रियः २७१।\nउषापतिर्विश्वकेतुर्विश्वदृप्तोऽधिपूरुषः ।\nचतुरात्मा चतुर्व्यूहश्चतुर्युगविधायकः २७२।\nचतुर्वेदैकविश्वात्मा सर्वोत्कृष्टांशकोटिशः ।\nआश्रमात्मा पुराणर्षिर्व्यासः शाखासहस्रकृत् २७३।\nमहाभारतनिर्माता कवींद्रो बादरायणः ।\nकृष्णद्वैपायनः सर्वपुरुषार्थैकबोधकः २७४।\nवेदांतकर्ता ब्रह्मैकव्यंजकः पुरुवंशकृत् ।\nबुद्धो ध्यानजिताशेष देवदेवो जगत्प्रियः २७५।\nनिरायुधो जगज्जैत्रः श्रीधरो दुष्टमोहनः ।\nदैत्यवेदबहिःकर्त्ता वेदार्थश्रुतिगोपकः २७६।\nशौद्धोदनिर्दष्टदृष्टिः सुखदः सदसस्पतिः ।\nयथायोग्याखिलकृपः सर्वशून्योऽखिलेष्टदः २७७।\nचतुष्कोटिपृथक्तत्वं प्रज्ञापारमितेश्वरः ।\nपाखंडवेदमार्गेशः पाखंडश्रुतिगोपकः २७८।\nकल्की विष्णुयशःपुत्रः कलिकालविलोपकः ।\nसमस्तम्लेच्छदुष्टघ्नः सर्वशिष्टद्विजातिकृत् २७९।\nसत्यप्रवर्त्तको देव द्विजदीर्घक्षुधापहः ।\nअश्ववारादि रेवंतः पृथ्वीदुर्गतिनाशनः २८०।\nसद्यः क्ष्माऽनंतलक्ष्मीकृन्नष्टनिःशेषधर्मवित् ।\nअनंतस्वर्णयोगैक हेमपूर्णाखिलद्विजः २८१।\nअसाध्यैकजगच्छास्ता विश्ववंद्यो जयध्वजः ।\nआत्मतत्वाधिपः कर्तृश्रेष्ठो विधिरुमापतिः २८२।\nभर्तृश्रेष्ठः प्रजेशाग्र्यो मरीचिर्जनकाग्रणीः ।\nकश्यपो देवराजेंद्रः प्रह्लादो दैत्यराट्शशी २८३।\nनक्षत्रेशो रविस्तेजः श्रेष्ठः शुक्रः कवीश्वरः ।\nमहर्षिराट्भृगुर्विष्णुरादित्येशो बलिस्वराट् २८४।\nवायुर्वह्निः शुचिः श्रेष्ठः शंकरो रुद्रराट्गुरुः ।\nविद्वत्तमश्चित्ररथो गंधर्वाग्र्योक्षरोत्तमः २८५।\nवर्णादिरग्र्यस्त्रीगौरीशक्त्याग्र्याशीश्च नारदः ।\nदेवर्षिराट्पांडवाग्र्योऽर्जुनोवादः प्रवादराट् २८६।\nपवनः पवनेशानो वरुणो यादसां पतिः ।\nगंगातीर्थोत्तमोद्यूतं छलकाग्र्यं वरौषधम् २८७।\nअन्नं सुदर्शनोऽस्त्राग्र्यं वज्रं प्रहरणोत्तमम् ।\nउच्चैःश्रवावाजिराज ऐरावतइभेश्वरः २८८।\nअरुंधत्येकपत्नीशो ह्यश्वत्थोऽशेषवृक्षराट् ।\nअध्यात्मविद्याविद्याग्र्यः प्रणवच्छंदसां वरः २८९।\nमेरुर्गिरिपतिर्मार्गो मासाग्र्यः कालसत्तमः ।\nदिनाद्यात्मा पूर्वसिद्धः कपिलः सामवेदराट् २९०।\nतार्क्ष्यः खगेंद्र ऋत्वग्र्यो वसंतः कल्पपादपः ।\nदातृश्रेष्ठः कामधेनुरार्तिघ्नाग्र्य सुहृत्तमः २९१।\nचिंतामणिर्गुरुश्रेष्ठो माता हिततमः पिता ।\nसिंहो मृगेंद्रो नागेंद्रो वासुकिर्नृवरो नृप २९२।\nवर्णेशो ब्राह्मणश्चेतः करुणाग्र्यं नमोनमः ।\nइत्येतद्वासुदेवस्य विष्णोर्नामसहस्रकम् २९३।\nसर्वापराधशमनं परं भक्तिविवर्द्धनम् ।\nअक्षयं ब्रह्मलोकादि सर्वस्वर्गैकसाधनम् २९४।\nविष्णुलोकैकसोपानं सर्वदुःखविनाशनम् ।\nसमस्तसुखदं सद्यः परं निर्वाणदायकम् २९५।\nकामक्रोधादिनिःशेषमनोमलविशोधनम् ।\nशांतिदं पावनं नॄणां महापातकिनामपि २९६।\nसर्वेषां प्राणिनामाशु सर्वाभीष्टफलप्रदम् ।\nसमस्तविघ्नशमनं सर्वारिष्टविनाशनम् २९७।\nघोरदुःखप्रशमनं तीव्रदारिद्र्यनाशनम् ।\nऋणत्रयापहं गुह्यं धनधान्ययशस्करम् २९८।\nसर्वैश्वर्यप्रदं सर्वसिद्धिदं सर्वधर्मदम् ।\nतीर्थयज्ञतपोदानव्रतकोटिफलप्रदम् २९९।\nजगज्जाड्यप्रशमनं सर्वविद्यापवर्त्तकम् ।\nराज्यदं भ्रष्टराज्यानां रोगिणां सर्वरोगहृत् 6.71.३००।\nवंध्यानां सुतदं चायुःक्षीणानां जीवितप्रदम् ।\nभूतग्रहविषध्वंसि ग्रहपीडाविनाशनम् ३०१।\nमांगल्यं पुण्यमायुष्यं श्रवणात्पठनाज्जपात् ।\nसकृदस्याखिलावेदाः सांगा मंत्राश्च कोटिशः ३०२।\nपुराणशास्त्रस्मृतयः श्रुता स्युः पठितास्तथा ।\nजप्त्वा चैकाक्षरं श्लोकं पादं वा पठति प्रिये ३०३।\nनित्यं सिध्यति सर्वेष्टमचिरात्किमुताखिलम् ।\nनानेन सदृशं सद्यः प्रत्ययं सर्वकर्मसु ३०४।\nइदं भद्रे त्वया गोप्यं पाठ्यं स्वार्थैकसिद्धये ।\nनावैष्णवाय दातव्यं विकल्पोपहतात्मने ३०५।\nभक्तिश्रद्धाविहीनाय विष्णुसामान्यदर्शिने ।\nदेयं पुत्राय शिष्याय सुहृदे हितकाम्यया ३०६।\nमत्प्रसादादृतेनेदं ग्रहीष्यंत्यल्पमेधसः ।\nकलौ सद्यः फलं कल्पग्रामं नेष्यति नारदः ३०७।\nलोकानां भाग्यहीनानां येन दुःखं विनश्यति ।\nद्वित्रेषु वैष्णवेष्वेतदार्यावर्ते भविष्यति ३०८।\nनास्ति विष्णोः परं धाम नास्ति विष्णोः परं तपः ।\nनास्ति विष्णोः परो धर्मो नास्ति मंत्रो ह्यवैष्णवः ३०९।\nनास्ति विष्णोः परं सत्यं नास्ति विष्णोः परो मखः ।\nनास्ति विष्णोः परं ध्यानं नास्ति विष्णोः परा गतिः ३१०।\nकिं तस्य बहुभिर्मंत्रैः शास्त्रैर्वा र्बहुविस्तरैः ।\nवाजपेयसहस्रैर्वा भक्तिर्यस्य जनार्दने ३११।\nसर्वतीर्थमयो विष्णुः सर्वशास्त्रमयः प्रभुः ।\nसर्वक्रतुमयो विष्णुः सत्यं सत्यं वदाम्यहम् ।\nआब्रह्मसारसर्वस्वं सर्वमेतन्मयोदितम् ३१२।\nपार्वत्युवाच-\nधन्यास्म्यनुगृहीतास्मि कृतार्थास्मि जगत्पते ।\nयन्मयेदं श्रुतं स्तोत्रं त्वद्रहस्यं सुदुर्लभम् ३१३।\nअहो बत महत्कष्टं समस्तदुःखहे हरौ ।\nविद्यमानेऽपि देवेशे मूढाः क्लिश्यंति संसृतौ ३१४।\nयमुद्दिश्य सदा नाथं महेशोऽपि दिगंबरः ।\nजटिलो भस्मलिप्तांगो तपस्वी वीक्ष्यते जनैः ३१५।\nततोऽधिकोऽस्ति देवः को लक्ष्मीकांतान्मधुद्विषः ।\nयत्तत्त्वं चिंत्यते नित्यं त्वया योगेश्वरेण हि ३१६।\nततः परं किमधिकं पदं श्रीपुरुषोत्तमात् ।\nतमविज्ञाय कं मूढाः यजंते ज्ञानमानिनः ३१७।\nमुषितास्मि त्वया नाथ चिरं यदयमीश्वरः ।\nप्रकाशितो न मे यस्मात्त्वदाद्या दिव्यशक्तयः ३१८।\nअहो सर्वेश्वरो विष्णुः सर्वदेवोत्तमोत्तमः ।\nभवदादिगुरुर्मूढैः सामान्य इव वीक्ष्यते ३१९।\nमहीयसां हि माहात्म्यं भजमानान्भजंति ते ।\nद्विषतोऽपि वृथा पापानुपेक्ष्यंते क्षमान्विताः ३२०।\nमयापि बाल्ये स्वपितुः प्रजा दृष्टा बुभुक्षिताः ।\nदुःखादशक्तया पोष्टुं श्रियमाराध्य वै भृताः ३२१।\nतया संनिहिताभ्यश्च प्रजाभ्यो भवदादयः ।\nविलसंति स शक्राद्याः ससुहृन्मित्रबांधवाः ३२२।\nतया विना क्व देवत्वं क्वैश्वर्यं क्व परिग्रहः ।\nसर्वे भवंति जीवंतो यातनास्वेव संस्थिताः ३२३।\nतामृतेनैव धर्मोऽथ कामो मोक्षोऽपि दूरतः ।\nक्षुधितानां दुर्गतानां कुतो योगसमाधयः ३२४।\nस च संसारसारैकः सर्वलोकैकनायकः ।\nवशगा कमला यस्य त्यक्त्वा तामपि शंकरः ३२५।\nअनौद्धत्येन शौचेन रूपेणार्जवसंपदा ।\nसर्वातिशयवीर्येण संपूर्णस्य महात्मनः ३२६।\nकस्तेन तुल्यतामेति देवदेवेन विष्णुना ।\nयस्यांशांशावतारेण विना सर्वं विलीयते ३२७।\nजगदेतत्तथाप्याहुर्दोषायैतद्विमोहिताः ।\nनास्य जन्म न वा मृत्युर्नाप्राप्यं स्वार्थमेव च ३२८।\nकामाद्यासक्तचित्तत्वात्किं तु सर्वेश्वरप्रभो ।\nत्वन्मयत्वात्प्रमादाद्वा शक्नोमि पठितुं न चेत् ३२९।\nविष्णोः सहस्रनामैतत्प्रत्यहं वृषभध्वज ।\nनाम्नैकेन तु येन स्यात्तत्फलं ब्रूहि मे प्रभो ३३०।\nमहादेव उवाच-\nरामरामेति रामेति रमे रामे मनोरमे ।\nसहस्रनामतत्तुल्यं रामनाम वरानने ३३१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे विष्णोर्नामसहस्रं संपूर्णं नामैकसप्ततितमोऽध्यायः ७१।"
  }
]
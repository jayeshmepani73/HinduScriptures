[
  {
    "text": "नारद उवाच-\nक्रमेण वर्द्धमानोऽसौ बाल्यभावे स बालकः ।\nनिपत्य मारुतोत्संगे सागरं प्रति धावति १।\nआनीय चक्रे स च पंजरस्थान्क्रीडापरः केसरिणां किशोरान् ।\nसिंहादिनेभादिनि युद्धमेवं युधोपयोगीव तदीय वीर्यम् २।\nतस्मादाकाशमुत्पत्य खेचरान्पातयेद्भुवि ।\nगर्जितैर्भीषयामास स्वर्गं हि सह सागरम् ३।\nसमुद्रांतर्गतं सर्वं सत्वजातं तु पार्थिव ।\nग्रस्तं सिंधुसुतेनेति तद्भयाच्छन्नतां गतम् ४।\nदृष्ट्वा निःसत्वकं तोयं तद्भयाद्वडवानलः ।\nनिजदेशं परित्यज्य प्रविवेश हिमालयम् ५।\nस बालत्वं परित्यज्य क्रमेणार्णवनंदनः ।\nततो नवं वयः प्राप्य विक्रमेणाक्रमद्दिवम् ६।\nएकदा पितरं प्राह समुद्रं सिंधुनंदनः ।\nमन्निवासोचितं स्थानं देहि तातातिविस्तृतम् ७।\nसंबुद्ध्य वचनं सूनोः स जगाद महार्णवः ।\nपुत्र दास्याम्यहं राज्यं तव वा भुवि दुर्ल्लभम् ८।\nअनंतरं दैत्यगुरुः समुद्रं भार्गवो गतः ।\nतमागतं विलोक्याब्धिर्विधिना समपूजयत् ९।\nअथ नदिपतिदत्ते प्राप्तसौंदर्यनिर्यन्मणिमहसि स तस्मिन्नासने सन्निविष्टः ।\nरुचिररुचि सुमेरोः सुंदरे शृंगभागे कमलजइव कांतिं किंचिदुच्चैर्जहार १०।\nकृतांजलिपुटो भूत्वा व्याजहारार्णवः कविम् ।\nदिष्ट्या तवात्रागमनं वद किं करवाण्यहम् ११।\nतदा दैत्यकुलाचार्यः प्राह तं सागरं कविः ।\nकिं तेन जातु जातेन मातुर्यौवनहारिणा १२।\nप्ररोहति नयः स्वस्य वंशस्याग्रे ध्वजो यथा ।\nतवात्मजो विक्रमेण त्रैलोक्यं भोक्ष्यति ध्रुवम् १३।\nजंबूद्वीपे महापीठं योगिनीगणसेवितम् ।\nआप्लावितं त्वयेदानीं मुंच जालंधरालयम् १४।\nतत्र राज्यं प्रयच्छास्मै तनयाय महार्णव ।\nअजेयश्चाप्यवध्यश्च तत्रस्थोऽयं भविष्यति १५।\nएवमुक्तोऽर्णवः प्रीत्या भार्गवेणाथ लीलया ।\nअपासर्पत्सुतप्रीत्यै जले स्थलमदर्शयत् १६।\nशतयोजनविस्तीर्णमायतं च शतत्रयम् ।\nदेशं जालंधरं पुण्यं तस्य नाम्नैव विश्रुतम् १७।\nदैत्यवर्यं समाहूय मयं प्रोवाच सागरः ।\nपुरं जालंधरे पीठे कुरु जालंधराय वै १८।\nअंभोधिनैवमुक्तस्तु चक्रे रत्नमयं पुरम् ।\nप्राकारगोपुरद्वारं सोपानगृहभूमिकम् १९।\nयत्रेंद्रनीलसंबद्धप्रासादतल संस्थिताः ।\nमेनिरे जलदोद्योगं तांडवस्थाः शिखंडिनः २०।\nयत्र प्रवालमाणिक्य भवनोत्था मरीचयः ।\nसेव्यंते शकुनैश्चूतरुचिरांकुरशंकया २१।\nयत्र कांचनहर्म्येषु त्विषो वह्निषु कातराः ।\nविलोक्य प्रपलायंते दावशंकाः शिखंडिनः २२।\nयत्र स्फटिकशालोत्थ प्रभासं मिश्रिता दिशः ।\nविभांति मंदरोद्भ्रांताः सफेनार्णवसंनिभाः २३।\nयत्र मोहं स्वहर्म्येषु विभातालोकसंस्थिताः ।\nचक्रिरे ललनाः पूर्णसांध्यचंद्रोपमाननाः २४।\nयत्रेन्द्र नीप कादंब पवनोद्यानमोदिताः ।\nचित्तं विशंत्यो नारीणां चक्रिरे मोहनज्वरम् २५।\nयत्र लेख्यगतं नॄणां विलोक्य सुरतं जनः ।\nसंयाति द्विगुणं नूनं निजकांतारतोद्यमः २६।\nयत्र वातायनोद्धूत धूपधूमस्य लेखयः ।\nनभो बभूव तद्गंगाकालिंदीसंगमोपमम् २७।\nयत्रानेकगृहोद्भूत प्रभया सकलं नभः ।\nविभातींद्रायुधाकीर्णं शरन्मेघ इवोन्नतः २८।\nयत्रानिशं भ्रमभ्रांताः सूर्यवाहाः प्रपीडिताः ।\nविश्रामं यांति मध्याह्ने प्रासादशिरसि स्थिताः २९।\nयत्रकुत्रच हर्म्येषु बिभ्रत्यो मालतीस्रजः ।\nरात्रौ संभूतनक्षत्रा इव रेजुर्वरांगनाः ३०।\nयत्र हाटकहिंदोल शृंखलाघर्षणोद्भवः ।\nचकार सुंदरीं शब्दः स्फुटं मेरुभुवोभुवम् ३१।\nसाकं सरिद्भिः पुत्रस्योशनसा सह सागरः ।\nतत्राभिषेकमकरोद्वादित्रैर्निज गर्जितैः ३२।\nयाः स्कंदस्य जगाद तारकजये देवः स्वयंभूः स्वयं स्वः साम्राज्यमहोत्सवेऽपि च शचीकांतस्य वाचस्पतिः ।\nताभिश्चित्रविंरिंचि वक्त्रसरसी हंसीभिराशास्महे वाणीभिर्वसुधाविवाहसमये मंत्रोत्सवैर्मंगलम् ३३।\nमहापद्मसहस्रं तु सैन्यमात्मोदरोद्भवम् ।\nजालंधराय पुत्राय ददौ भीमं महोदधिः ३४।\nजालंधराय शुक्रोऽपि प्रीत्या विद्यां निजां ददौ ।\nमृतसंजीवनीं नाम्ना मायां रुद्रविमोहिनीम् ३५।\nशस्त्रास्त्रविद्या अन्याश्च विधिना अब्धिसूनवे ।\nयदन्यत्सकलं तस्मै व्याख्यातं कविना तदा ३६।\nततो जालंधरं पुत्रमभिषिच्यार्णवो ययौ ।\nस्वस्थानं दिव्यदेहेन नदीभिः परिवारितः ३७।\nदृष्ट्वा जालंधरो दिव्यपुरं गोपुरमंडितम् ।\nव्यचरत्सह शुक्रेण द्विजसंघैः सुपूजितः ३८।\nएतस्मिन्नंतरे दैत्याः पातालस्था महाबलाः ।\nप्राप्ता जालंधरं सर्वे कालनेमिपुरोगमाः ३९।\nततो महाबला वीरा बलं क्षीरोदसंनिभम् ।\nतस्य शुंभासुरं दैत्यं सेनापतिमकल्पयन् ४०।\nबलं स्ववशगं कृत्वा कृत्वा भुवि स्थिरं जलम् ।\nजालंधरस्तदा राज्यं पितृदत्तं चकार सः ४१।\nअत्रांतरेऽप्सराः काचित्स्वर्णेत्यासीत्पुरा दिवि ।\nतस्याः क्रौंचप्रसादेन वृंदानाम सुताभवत् ४२।\nधात्रा विभवसंयुक्तं सौंदर्यं यत्कृतं पृथक् ।\nतत्तदेकगतं द्रष्टुं वृंदागात्रं विनिर्मितम् ४३।\nतां वृंदामतिचार्वंगीं प्रमदां जनमोहिनीम् ।\nस्वर्णा जालंधरस्यार्थे ददौ शुक्राय याचते ४४।\nशुक्र उवाच-।\nकंदर्पस्य जगन्नेत्र शस्त्रेणाश्चर्यकारिणा ।\nरूपेणानेन रंभोरु दीर्घायुः सुखिनी भव ४५।\nनिर्माय स्वयमेव विस्मितमनाः सौंदर्यसारेण यं।\nस्वव्यापारपरिश्रमस्य कलशं वेधाः समारोपयत् ।\nकंदर्पं पुरुषं स्त्रियो विदधते यस्मिन्न दृष्टे सति द्रष्टव्यावधि।\nरूपमाप्नुहि पतिं तं दीर्घनेत्रं भटम् ४६।\nउपयेमे विवाहेन गांधर्वेणार्णवात्मजः ।\nवृंदां तौ दंपती जातौ जनानंदकरौ नृप ४७।\nचंचलत्वं परित्यक्तं तया जालंधरोऽपि हि ।\nवृत्तेन वृद्धकार्येण चकमे न परस्त्रियम् ४८।\nकदाचित्स सभासीनो दृष्ट्वा राहुं शिरोहृतम्।\nकस्मात्कायार्द्धशेषोऽयं इति पप्रच्छ भार्गवम् ४९।\nस तस्य कथयामास पूर्ववृत्तांतमादितः ।\nयथा निर्मथितो देवैः क्षीरोदोऽमृतकारणात् 6.4.५०।\nतच्छ्रुत्वा विस्मितो वाक्यं प्राह जालंधरोऽसुरः ।\nप्रसादसुमुखो राहुं कामरूपो भवाधुना ५१।\nइति शुक्रस्य मंत्रेण सिंधुसूनुः प्रतापवान् ।\nपितृव्यं संस्मरन्वीर विग्रहं त्वकरोत्सुरैः ५२।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे नारद युधिष्ठिरसंवादे जालंधरोपाख्याने वृंदाविवाहो जालंधराभिषेकोनाम चतुर्थोऽध्यायः ४।"
  }
]
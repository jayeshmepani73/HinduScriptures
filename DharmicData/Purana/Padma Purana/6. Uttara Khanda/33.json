[
  {
    "text": "नारद उवाच-\nशनिपीडा कथं याति तन्मे वद सुरोत्तम ।\nत्वन्मुखाच्छ्रूयते यद्वै तेन जंतुः प्रमुच्यते १।\nमहादेव उवाच-\nदेवर्षे शृणु वृत्तांतं तेन मुच्येत बंधनात् ।\nग्रहाणां ग्रहराजोऽयं सौरिः सर्वमहेश्वरः २।\nअयं तु देवो विख्यातः कालरूपी महाग्रहः ।\nजटिलो वज्ररोमा च दानवानां भयंकरः ३।\nतस्याख्यानं च लोकेऽस्मिन्प्रथितं नास्ति वै प्रभो ।\nमया गुप्तं विशेषेण नोक्तं हि कस्यचित्कदा ४।\nरघुवंशेऽति विख्यातो राजा दशरथः पुरा ।\nचक्रवर्ती महावीरः सप्तद्वीपाधिपोऽभवत् ५।\nकृत्तिकांते शनिं ज्ञात्वा दैवज्ञैर्ज्ञापितो हि सः ।\nरोहिणीं भेदयित्वा च शनिर्यास्यति सांप्रतम् ६।\nशाकटं भेदमत्युग्रं सुरासुरभयंकरम् ।\nद्वादशाब्दं तु दुर्भिक्षं भविष्यति सुदारुणम् ७।\nएतच्छ्रुत्वा ततो वाक्यं मंत्रिभिः सह पार्थिवः ।\nमंत्रयामास किमिदं भयंकरमुपस्थितम् ८।\nआकुलं च जगद्दृष्ट्वा पौरजानपदादिकम् ।\nब्रुवंति सर्वतो लोकाः क्षय एष समागतः ९।\nदेशाः सनगरा ग्रामा भयभीताः समंततः ।\nपप्रच्छ प्रयतो राजा वसिष्ठप्रमुखान्द्विजान् १०।\nसंविधानं किमत्रास्ति ब्रूत मां हि द्विजोत्तमाः ११।\nवसिष्ठ उवाच-\nप्राजापत्यमृक्षमिदं तस्मिन्भिन्ने कुतः प्रजाः ।\nअयं योगोह्यसाध्यस्तु ब्रह्मशक्रादिभिस्तथा १२।\nइति संचिंत्य मनसा साहसं परमं महत् ।\nसमादाय धनुर्दिव्यं दिव्यायुधसमन्वितम् १३।\nरथमारुह्य वेगेन गतो नक्षत्रमंडलम् ।\nसपादं योजनं लक्षं सूर्यस्योपरि संस्थितम् १४।\nरोहिणीपृष्ठमास्थाय राजा दशरथः पुरा ।\nरथे तु कांचने दिव्ये मणिरत्नविभूषिते १५।\nहंसवर्णहयैर्युक्ते महाकेतुसमुच्छ्रये ।\nदीप्यमानो महारत्नैः किरीटमुकुटोज्ज्वलः १६।\nबभ्राज स तदाकाशे द्वितीय इव भास्करः ।\nआकर्णपूर्णा चापे तु संहारास्त्रं न्ययोजयत् १७।\nसंहारास्त्रं शनिर्दृष्ट्वा सुरासुरभयंकरम् ।\nहसित्वा तद्भयात्सौरिरिदं वचनमब्रवीत् १८।\nशनिरुवाच -\nपौरुषं तव राजेंद्र परं रिपुभयंकरम् ।\nदेवासुरमनुष्याश्च सिद्धविद्याधरोरगाः १९।\nमया विलोकिता राजन्भस्मसाच्च भवंतिते ।\nतुष्टोऽहं तव राजेंद्र तपसा पौरुषेण च ।\nवरं ब्रूहि प्रदास्यामि मनसा यत्किमिच्छसि २०।\nदशरथ उवाच-\nरोहिणीं भेदयित्वा तु न गंतव्यं कदाचन ।\nसरितः सागरा यावत्यावच्चंद्रार्कमेदिनी २१।\nयाचितं तु मया सौरे नान्यमिच्छामि ते वरम् ।\nएवमस्तु शनिः प्राह वरं दत्त्वा तु शाश्वतम् २२।\nपुनरेवाब्रवीत्तुष्टो वरं वरय सुव्रत ।\nप्रार्थयामास हृष्टात्मा वरमन्यं शनेस्तदा २३।\nन भेत्तव्यं हि शकटं त्वया भास्करनंदन ।\nद्वादशाब्दं तु दुर्भिक्षं न कर्तव्यं कदाचन २४।\nशनिरुवाच-\nद्वादशाब्दं तु दुर्भिक्षं न कदाचिद्भविष्यति ।\nकीर्तिरेषा त्वदीया च त्रैलोक्ये विचरिष्यति २५।\nवरद्वयं तु संप्राप्य हृष्टरोमा च पार्थिवः ।\nरथोपरि धनुर्मुक्त्वा भूत्वा चैव कृताञ्जलि २६।\nध्यात्वा सरस्वतीं देवीं गणनाथं विनायकम् ।\nराजा दशरथः स्तोत्रं सौरेरिदमथाब्रवीत् २७।\nदशरथ उवाच-\nनमः कृष्णाय नीलाय शितिकंठनिभाय च ।\nनमः कालाग्निरूपाय कृतांताय च वै नमः २८।\nनमो निर्मांसदेहाय दीर्घश्मश्रुजटाय च ।\nनमो विशालनेत्राय शुष्कोदरभयाकृते २९।\nनमः पुष्कलगात्राय स्थूलरोम्णेऽथ वै नमः ।\nनमो दीर्घाय शुष्काय कालदंष्ट्र नमोस्तु ते ३०।\nनमस्ते कोटराक्षाय दुर्निरीक्ष्याय वै नमः ।\nनमो घोराय रौद्राय भीषणाय कपालिने ३१।\nनमस्ते सर्वभक्षाय वलीमुख नमोस्तु ते ।\nसूर्यपुत्र नमस्तेस्तु भास्करे भयदाय च ३२।\nअधोदृष्टे नमस्तेस्तु संवर्तक नमोस्तु ते ।\nनमो मंदगते तुभ्यं निस्त्रिंशाय नमोस्तु ते ३३।\nतपसा दग्धदेहाय नित्यं योगरताय च ।\nनमो नित्यं क्षुधार्ताय अतृप्ताय च वै नमः ३४।\nज्ञानचक्षुर्नमस्तेस्तु कश्यपात्मजसूनवे ।\nतुष्टो ददासि वै राज्यं रुष्टो हरसि तत्क्षणात् ३५।\nदेवासुरमनुष्याश्च सिद्धविद्याधरोरगाः ।\nत्वया विलोकिताः सर्वे नाशं यांति समूलतः ३६।\nप्रसादं कुरु मे देव वरार्होऽहमुपागतः ।\nएवं स्तुतस्तदा सौरिर्ग्रहराजो महाबलः ३७।\nअब्रवीच्च पुनर्वाक्यं हृष्टरोमा तु भास्करिः ।\nतुष्टोऽहं तव राजेंद्र स्तवेनानेन सुव्रत ।\nवरं ब्रूहि प्रदास्यामि स्वेच्छया रघुनंदन ३८।\nदशरथ उवाच-\nअद्यप्रभृति ते सौरे पीडा कार्या न कस्यचित् ।\nदेवासुरमनुष्याणां पशुपक्षिसरीसृपाम् ३९।\nशनिरुवाच-\nगृह्णंतीति ग्रहाः सर्वे ग्रहाः पीडाकराः स्मृताः ।\nअदेयं याचितं राजन्किंचिद्युक्तं वदाम्यहम् ४०।\nत्वया प्रोक्तमिदं स्तोत्रं यः पठिष्यति मानवः ।\nएककालं द्विकालं वा पीडामुक्तो भवेत्क्षणात् ४१।\nदेवासुरमनुष्याणां सिद्धविद्याध्ररक्षसाम् ।\nमृत्युं मृत्युगतो दद्यां जन्मन्यंते चतुर्थके ४२।\nयः पुनः श्रद्धया युक्तः शुचिर्भूत्वा समाहितः ।\nशमीपत्रैः समभ्यर्च्य प्रतिमां लोहजां मम ४३।\nमाषौदनतिलैर्मिश्रं दद्याल्लोहं च दक्षिणाम् ।\nकृष्णां गां वृषभं वापि यो वै दद्याद्दिवजातये ४४।\nमद्दिने तु विशेषेण स्तोत्रेणानेन पूजयेत् ।\nपूजयित्वा जपेत्स्तोत्रं भूत्वा चैव कृतांजलि ४५।\nतस्य पीडा न चैवाहं करिष्यामि कदाचन ।\nगोचरे जन्मलग्ने वा दशास्वंतर्दशासु च ४६।\nरक्षामि सततं तस्य पीडां चापि ग्रहस्य च ।\nअनेनैव विधानेन पीडामुक्तं जगद्भवेत् ४७।\nएवं युक्त्या मया दत्तो वरस्ते रघुनंदन ।\nवरत्रयं तु संप्राप्य राजा दशरथस्तदा ४८।\nमेने कृतार्थमात्मानं नमस्कृत्य शनैश्चरम् ।\nशनिना चाभ्यनुज्ञातो रथमारुह्य वेगवान् ४९।\nस्वस्थानं गतवान्राजा प्राप्तः श्रेयोऽभवत्तदा ।\nय इदं प्रातरुत्थाय शनिवारे स्तवं पठेत् 6.33.५०।\nपठ्यमानमिदं स्तोत्रं श्रद्धया यः शृणोति च ।\nनरः स मुच्यते पापात्स्वर्गलोके महीयते ५१।\nइति श्रीपाद्मे महापुराणे पंचपंचाशत्सहस्रसंहितायां उत्तरखण्डे- उमापतिनारदसंवादे दशरथकृतशनिस्तोत्रंनाम त्रयस्त्रिंशोऽध्यायः ३३।"
  }
]
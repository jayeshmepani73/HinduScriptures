[
  {
    "text": "नारद उवाच-\nअतो मधुवनाद्राजन्नयं बदरिकाश्रमः ।\nएकादशधनुर्मात्रे भूभागे व्यवतिष्ठति १।\nअस्य तीर्थवरस्याहं महिमानं महद्भुतम् ।\nवर्णयामि पुरस्तात्ते यं श्रुत्वा मुच्यते भयात् २।\nएकस्तु मगधे राजन्देवदासो हि नामतः ।\nब्राह्मणः सत्यवान्दांतः साक्षाद्धर्म इवापरः ३।\nनिष्णातः सर्वविद्यासु बृहस्पतिरिवापरः ।\nहरिसंतोषको भक्त्या प्रह्लाद इव दैत्यराट् ४।\nसस्त्रीकोऽपि स्मरं जेता पार्वत्याइव वल्लभः ।\nसदाचारपरो नित्यं विश्वामित्रो मुनिर्यथा ५।\nमगधेशगृहे मान्यो द्रोणतत्कुरुवेश्मनि ।\nदानशीलः सुपात्रेषु बलिर्दैत्याधिपो यथा ६।\nतस्यभार्योत्तमा नाम लक्ष्मीरिव गुणोत्तमा ।\nपतिशुश्रूषणपरा यथाजनकनंदिनी ७।\nतस्यैकश्च सुतो राजन्नंगदो नाम बुद्धिमान् ।\nएका पुत्री तु वलया नाम सल्लक्षमणान्विता ८।\nतयोर्ज्यायान्सुतः कन्या तस्माद्भूपकनीयसी ।\nतयोर्यथाक्रमं चक्रे विवाहं स द्विजोत्तमः ९।\nविवाहिता तु सा कन्या ययौ श्वशुरवेश्मनि ।\nशुभलक्षणसंपन्ना कालेन कियता नृप १०।\nअंगदस्तु महाबुद्धिर्गृहभारं बभार ह ।\nपितृवत्सर्वशास्त्रज्ञो यौवनश्रीविभूषितः ११।\nएकदा स तु विप्रेंद्रः पुत्रं तं गृहकर्मणि ।\nक्षमं विज्ञाय राजेंद्र निजभार्यामुवाच ह १२।\nदेवदास उवाच ।\nसमाकर्णय मे साध्वि कालेऽस्मिन्नुचितं वचः ।\nततो यदुचितं भद्रे तदह्नाय विधीयताम् १३।\nएषा जरा समायाता शरीरं पातयिष्यति ।\nअंगान्याकंपयंतीव वात्या पक्वफलं यथा १४।\nअक्ष्णामपि द्युतिं मंदां नूनमेषा करिष्यति ।\nनक्षत्राणां सचंद्राणां प्रातर्वेलेव सुव्रते १५।\nस्खलितो पादयोर्मंदां गतिं प्रतिपदक्रमम् ।\nकरिष्यति जरा ह्येषा यथानिगडशृंखला १६।\nतस्मादेषा जरा यावन्न प्रौढा जायते शुभे ।\nआत्मनस्तावदावाभ्यां करणीयं हि तं द्रुतम् १७।\nगृहपुत्रसुहृद्भ्रातृपितरो हि विनश्वराः ।\nद्रव्यादिकं च सुभगे तेषु सज्जेत नो बुधः १८।\nअतोऽहं सर्वतीर्थेषु पयर्यटन्विजितेंद्रियः ।\nवानप्रस्थेन विधिना वीक्षिष्ये हरिमीश्वरम् १९।\nततः संन्यासमादाय क्वचित्तीर्थोत्तमे शुभे ।\nप्रारब्धकर्मणामंते त्यक्ष्यामि स्वं कलेवरम् २०।\nएवं चेत्प्राणमुक्तः स्यान्मुक्तिः स्यान्नात्र संशयः ।\nमम श्रीपतिपादाब्जसम्यक्स्थापितचेतसः २१।\nउत्तमोवाच-\nपुमान्वा स्त्रीजनो वापि को रमेत विनश्वरे ।\nसंसारे माधवं मुक्त्वा नित्याश्रममचेतनः २२।\nतस्मान्मामपि जीवेश त्वत्पादांबुजसेविनीम् ।\nनीत्वा स्वसंगमे तावद्विश्वाब्धेराशु तारय २३।\nपुत्रोऽयमंगदः श्रीमान्गृहभारस्य धारणे ।\nसमर्थोऽभूत्स्नुषा चेयं कल्याणी तत्सहायिनी २४।\nपुत्रे समर्थे यो मूढः पुरुषः स्त्रीजनोऽथवा ।\nन विरज्येत यो मूढो वंचितः श्रेयसा हि सः २५।\nनारद उवाच-\nएवमन्योन्यमामंत्र्य दंपती तौ रहस्तदा ।\nपुत्रमाहूय कथयांचक्रतुस्त्विदमंगदम् २६।\nदंपत्यूचतुः-\nजरागमश्लथद्गात्रावावां विद्धि त्वमंगद ।\nस्वश्रेयसे यतिष्यावः कुत्रचित्पुण्यभूतले २७।\nहरेराराधनं भक्त्या श्रेयः परममुच्यते ।\nतदर्थमेव निष्कामा यतंते साधवो भुवि २८।\nविषयेषु न संसक्तिः समत्वं सर्वजंतुषु ।\nयेषां हर्षविवादौ च न जातु सुखदुःखयो २९।\nत एव साधवो लोके गोविंदपदसेविनः ।\nतेषां दर्शनमात्रेण कृतार्थो जायते नरः ३०।\nतीर्थानि पर्यटन्धीरस्तद्दर्शनसमुत्सुकः ।\nभाग्योदयेन केनापि तद्दर्शनमवाप्नुयात् ३१।\nतस्माद्भारं कुटुंबस्य भुजयोर्युगदीर्घयोः ।\nआरोप्य नौ विसर्जस्व तीर्थयात्रार्थमंगद ३२।\nतीर्थयात्राप्रसंगेन कदाचित्साधुदर्शनम् ।\nभवेद्यदि तदा पुत्र द्वयोर्नौ स्यात्कृतार्थता ३३।\nनारद उवाच-\nइत्युक्तः पितृभ्यां पुत्रः साधुवादमवादयत् ।\nनारद उवाच-\nसमस्तकुलनिस्तारो भवद्भ्यामयमीरितः ३४।\nआशु मामवजानीतं किं करोमि भवद्धितम् ।\nअहमाज्ञाकरो नित्यं युवयोः पूज्यपादयोः ३५।\nपुण्यतीर्थेषु दानार्थं गृहीतं धनमुत्तमम् ।\nनयतं मामपि प्रेष्यं सेवायै निजसंगमम् ३६।\nनारद उवाच-\nइत्युक्त्वा धनमादाय गत्वा क्रोशद्वयं तयोः ।\nसंगे गृहमगात्ताभ्यां कथंचित्संनिवर्तितः ३७।\nतौ गृहीत्वा धनं किचिद्विष्णुर्नौ संयतामिति ।\nकंदमूलफलाहारौ तत्रोषित्वा दिनत्रयम् ३८।\nयदा तस्मात्प्रचलितौ दंपती जगतीपते ।\nतदा मार्गे महान्कश्चित्सिद्धः संमीलितस्तयोः ३९।\nताभ्यामुभाभ्यां शिरसा वंदितः स उपाविशत् ।\nउपविष्टस्तदा ताभ्यामिति पृष्टः स सिद्धराट् ४०।\nको भवान्कुत आयातो किं चिकीर्षति तद्वद ।\nसिद्ध उवाच-\nसिद्धोऽहं तापसश्रेष्ठ कल्पग्रामे गृहं मम ४१।\nइंद्रप्रस्थात्समायातो दृष्टं तत्र महाद्भुतम् ।\nतत्रास्ति कपिलः सिद्धो नारायणसमो गुणैः ४२।\nतस्मादहं पठन्सांख्यं निवसामि तदाश्रमे ।\nएकदा मद्गुरुः श्रीमान्स्वाश्रमात्कपिलो ययौ ४३।\nबदर्याख्यं महापुण्यं स्नातुं स यमुनाजले ।\nतत्रैकोरण्यमहिषस्तृषार्तो यमुनाजले ४४।\nप्रविष्टो जलमापीय पूर्वजन्मस्वमस्मरत् ।\nस्मृत्वा स पूर्वकर्माणि महिषोऽरण्यसंभवः ४५।\nजलान्निसृत्य तरसा ववंदे कपिलं गुरुम् ।\nउवाच नरवाचा च मयि शृण्वति तापसः ।\nयत्तत्ते कथयाम्यद्य शृणु त्वं परमाद्भुतम् ४६।\nमहिष उवाच-\nभोभो विष्णुकलाभूत सिद्धानां कपिलेश्वर ।\nकिं नामेदं महातीर्थं नताय कथयस्व मे ४७।\nअस्य तीर्थवरस्यांबुस्पर्शाद्वै पूर्वजन्मनि ।\nजाता मम महाभाग पापस्यापि च कर्मणः ४८।\nसिद्ध उवाच-\nएवमाकर्ण्य तद्वाक्यं महिषस्य महामुनिः ।\nजानन्नपि च तद्वृत्तं विहस्येदमुवाच ह ४९।\nकपिल उवाच-\nभवान्महिषशार्दूल क आसीत्पूर्वजन्मनि ।\nतत्र किं कृतवान्कर्म योनिं येनाप माहिषीम् ५०।\nमहिष उवाच-\nशृणुष्व मुनिशार्दूल वृत्तं वै पूर्वजन्मनः ।\nअहमासं पुरा राजा कलिंगाधिपतिर्बली ५१।\nस्वां परां नैव जानामि योषितं काममोहितः ।\nवणिजां साधुवृत्तीनां धनहर्ता निरेनसाम् ५२।\nनिशीथे नगरे राजन् गतभीः पर्यटाम्यहम् ।\nसुंदरीभिः परस्त्रीभिः क्रीडितुं रतिलीलया ५३।\nयद्गृहे सुंदरीं नारीं पश्यामि स्मरमोहितः ।\nवसामि निशि तत्राहं क्षेत्रे मध्ये गजो यथा ५४।\nक्रीडित्वा तत्र निःशंकं धनं हृत्वा च तद्गृहात् ।\nस्वगृहं पुनरायामि कियद्भिर्वासरैरहम् ५५।\nउपविष्टः सभामध्ये दिवा द्वौ पुरबालकौ ।\nअनार्यबाहुयुद्धेन योधयामि निजाग्रतः ५६।\nनियोधयति यो बालस्तं मत्वा धनिनं बलात् ।\nगृह्णामि तत्पितुर्वित्तं स्वल्पं वा भूरि वा मुने ५७।\nयः पराजयते तत्र कातरत्वान्महामुने ।\nनायमर्हः पुरे स्थातुं ममेति विनिहन्मि तम् ५८।\nएवमप्यद्यमारेभे वर्त्तमाने महीपतौ ।\nपौरा नगरमुत्सृज्य प्रययुर्विषयांतरम् ५९।\nएकदा मुनिशार्दूलो दुर्वासा पर्यटन्महीम् ।\nपुरे मम समायातो दुर्वासा रुद्रसंभवः ६०।\nमिलित्वा नागराः सर्वे तदाजग्मुस्तदंतिके ।\nप्रणिपत्येदमाहुस्तं स्वदुःखज्ञापकं वचः ६१।\nपौरा ऊचुः\nआत्रेय मुनिशार्दूल कृपां कुरु कृपानिधे ।\nअधर्मनिरतं भूपमेनं धर्मेण योजय ६२।\nभाग्योदयेन केनापि भवानस्माकमागतः ।\nउद्वेलाद्भूपदुःखाब्धेरस्मांस्तारय पोतवत् ६३।\nधनं लोभयतातेन हृतं नो मुनिपुंगव ।\nदूषिताश्च स्त्रियः साध्व्यः सकामेन निरेनसा ६४।\nदशवत्सरदेशीया बहवः शिशवो हताः ।\nअगण्य वैगुण्यनिधिरेष भूपो महामुने ६५।\nमहिष उवाच-\nएवमाकर्ण्य पौराणां वचः स मुनिरत्रिजः ।\nदंड्योयमिति संचित्य सभास्थं मामथा ययौ ६६।\nदृष्ट्वा हि तं समायांतमवधूतं दिगंबरम् ।\nआवारयमहं भृत्यैर्नेत्ययं दर्शनोचितः ६७।\nरेणुना सर्वलिप्तांगो महिषाकृतिरेव वै ।\nवार्यतामिति पार्श्वस्थान्बहुशोऽहं समादिशम् ६८।\nततस्ते तरसा भृत्यास्तं वारयितुमभ्यगुः ।\nहुंकारेणैव तान्सर्वान्स चक्रे भस्मसान्मुनिः ६९।\nयज्ञाश्वं रक्षतः स्वस्य पितुस्त्वमिव सागरात् ।\nसर्वशस्तानहं भृत्यान्भस्मीभूतांस्तु तेजसा ७०।\nआलक्ष्य सहसोत्थाय गृहमावेष्टुमुद्यतः ।\nरेरे पापेति संबोध्य ततो मां मुनिसत्तमः ७१।\nशशापेति महारण्ये महिषो भव सांप्रतम् ।\nतेनाहमिति शप्तो वै मुक्त्वा राजतनुं तदा ७२।\nमरुदेशे महारण्ये जातोऽहं महिषो मुने ।\nचिरकालमहं तत्र न्यवसं मुनिपुंगवः ७३।\nअत्रागतस्तु केनाहं पुण्येन तदपि शृणु ।\nवापीकूपसरस्यस्तु बहबः कारिता मया ७४।\nसहकारादिवृक्षाणामारोपो विहितः पथि ।\nपुण्येनानेन मे देव पातो न नरकेऽभवत् ७५।\nतीर्थस्य च मया प्राप्तो ह्यमुष्यजलसंगमः ।\nएतत्ते कथितं सर्वं पूर्वजन्मशुभाशुभम् ७६।\nयेन तीर्थं मया प्राप्तमेतद्योनिश्च माहिषी ।\nअस्यतीर्थवरस्यांबुस्पर्शाज्जातिस्मरोभवम् ।\nकथमस्या असद्योनेर्मुक्तिः स्यात्तन्मुने वद ७७।\nकपिल उवाच-\nएतत्तीर्थं महापुण्यं बदर्याख्यं रमापतेः ।\nअत्र स्नाहि द्रुतं कामं स्वचित्तस्थं हि लप्स्यसे ७८।\nसिद्ध उवाच-\nएतच्छ्रुत्वा वचस्तस्य महिषस्य महामुने ।\nतत्र तीर्थे वरे स्नातुं प्राविशत्स्वर्गवांछया ७९।\nस्नात्वा स्वर्गेच्छया तस्मिन्जलात्तटमुपागते ।\nतत्क्षणं गजमारूह्य शक्रः स्वर्गात्समाययौ ८०।\nइंद्र उवाच-\nहे कलिंगपते नैजं देहं जहि हि माहिषम् ।\nप्रतिलभ्य वपुर्दिव्यं सममायाहि मे दिवम् ।\nत्वया स्वर्गेच्छया स्नातं प्राप्तं तत्ते सुरास्पदम् ८१।\nसिद्ध उवाच-\nइत्युक्तः स तदा तेन त्यक्त्वा देहं तु माहिषम् ।\nदिव्यं वपुः समासाद्य गजराजं समारुहत् ८२।\nगजराजं समारुह्य स्थित्वा च गगने क्षणम् ।\nप्रणम्य शिरसा देवं तुष्टाव कपिलं मुनिम् ८३।\nकलिङ्ग उवाच ।\nनमस्ते परमेशान केवलज्ञानहेतवे ।\nसेतवे वेदविद्यानां रिपवे तद्विरोधिनाम् ८४।\nत्वत्तः प्रवृत्तिः सांख्यस्य जाता तत्वावबोधिनी ।\nदेहिनां मायया ग्रस्त चेतसामपि ते विभो ८५।\nये वेदविहितं त्यक्त्वा वर्तंते स्वेच्छया मुने ।\nतान्दंडयसि दंड्यांस्त्वं मज्जयंस्तिर्यगादिषु ८६।\nइंद्रादयो लोकपालाः सर्वे त्वदधिकारिणः ।\nत्वदिच्छामनुवर्तंते भीता दंडकृतो हि ते ८७।\nत्रयीधर्मविरोद्धारः पूर्वदेवा युगे युगे ।\nअवतीर्य विनाशाय कृता सर्वात्मना त्वया ८८।\nये ये त्वया हता नाथ चक्रिणा त्रिदशारयः ।\nते ते तमोमयीं हित्वा तनुं वैकुंठमभ्यगुः ८९।\nआज्ञापय जगन्नाथ गंतु मां त्रिदशालयम् ।\nअनुगृह्णीष्व शक्रं च नमंतं वीक्षणामृतैः ९०।\nप्रसादात्तव देवेश बदर्याख्यस्य च प्रभो ।\nतीर्थस्य स्वतनुं हित्वा तामसीं सात्विकीं गतः ९१।\nइंद्रेण सह नागेंद्रमारुह्य त्रिदशालयम् ।\nगच्छामि स्वेच्छया नाथ कृपातस्ते कृपानिधेः ९२।\nसिद्ध उवाच-\nइत्यभिष्टूय देवेशं कपिलं स कलिंगपः ।\nनमस्कृत्य च तत्पादौ जगाम त्रिदशालयम् ९३।\nएतन्मयाद्भुतं विप्र दृष्टं बदरिकाश्रमे ।\nगुरुं शुश्रूषमाणेन पापस्यापि विमोक्षणम् ९४।\nनातः परं त्रिलोक्यां तु तीर्थं सर्वार्थदायकम् ।\nयाहि तत्रैव सस्त्रीकः परं श्रेयो यदीच्छसि ९५।\nअहं यामि समानेतुं बदर्याख्यं गृहान्द्विज ।\nवृद्धं स्वकीय पितरं निस्पृहं मोक्षकामुकम् ९६।\nनारद उवाच-\nइति तीर्थवरस्यास्य बदर्याख्यस्य भूपते ।\nमहिमानं समुत्कीर्त्य स सिद्धः स्वगृहं ययौ ९७।\nअथ कालेन कियता स द्विजः सह भार्यया ।\nतीर्थानपर्यटन्धीरः इंद्रप्रस्थेभ्यगादहम् ९८।\nतेनैव वपुषा राजन्नीतवांस्तौ निजालयम् ।\nससिद्धोऽपि स्वपितरं गृहादानीय सत्वरः ९९।\nतत्रैव स्नापयामास तत्तीर्थे मोक्षकामुकम् ।\nसोऽपि श्रीवासुदेवेन वृद्धः सिद्धपिता तदा १००।\nततो नीतो निजगृहं वृंदारकविवंदितः ।\nइंद्रप्रस्थांतरगतमिदं सद्बदर्याख्यमीशः स्नानाद्दद्यादखिलजनिता मानसेष्टं पदार्थम् ।\nमाहात्म्यं ते नृपनतिमते वर्णितं तस्य पूतं यच्छ्रुत्वा वै पतति न जनो मातृगर्भे कदाचित् १०१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये बदरिकाश्रमवर्णनंनाम षोडशाधिकद्विशततमोऽध्यायः२१६।"
  }
]
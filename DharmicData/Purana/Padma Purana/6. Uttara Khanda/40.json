[
  {
    "text": "युधिष्ठिर उवाच-\nपौषस्य कृष्णपक्षे तु किं नामैकादशी भवेत् ।\nकिं नाम को विधिस्तस्या एतद्विस्तरतो वद ।\nएतदाख्याहि भो स्वामिन्को देवस्तत्र पूज्यते १।\nश्रीकृष्ण उवाच-\nकथयिष्यामि राजेंद्र भवतः स्नेहबंधनात् ।\nतुष्टिर्मे न तथा राजन्यज्ञैर्बहुलदक्षिणैः २।\nयथा मे तुष्टिरायाति ह्येकादशीव्रतेन वै ।\nतस्मात्सर्वप्रयत्नेन कर्त्तव्यो हरिवासरः ३।\nसत्यमेतन्न वै मिथ्या धर्मिष्ठानां विशारद ।\nपौषस्य कृष्णपक्षे या सफला नाम नामतः ४।\nतस्यां नारायणं देवं पूजयेच्च यथाविधि ।\nपूर्वेणैव विधानेन कर्त्तव्यैकादशी शुभा ५।\nनागानां च यथा शेषो पक्षिणां पन्नगाशनः ।\nदेवानां च यथा विष्णुर्द्विपदानां यथा द्विजः ६।\nव्रतानां च यथा राजन्श्रेष्ठा चैकादशी तिथिः ।\nते जनाश्चैव भो राजन्पूज्या वै सर्वदा मम ७।\nहरिवासरसंलीनाः कुर्वंत्येकादशीव्रतम् ।\nइहैव धनसंयुक्ता मृता मोक्षं लभंति ते ८।\nसफलायां फलै राजन्पूजयेन्नामतो हरिम् ।\nनारिकेलफलैश्चैव क्रमुकैर्बीजपूरकैः ९।\nजंबीरैर्दाडिमैश्चैव तथा धात्रीफलैः शुभैः ।\nलवंगैर्बदरीभिश्च तथाम्रैश्च विशेषतः १०।\nपूजयेद्देवदेवेशं धूपदीपैस्तथैव च ।\nसफलायां विशेषेण दीपदानं तु कारयेत् ११।\nरात्रौ जागरणं चैव कर्त्तव्यं सह वैष्णवैः ।\nयावन्निमेषो नेत्रस्य तावज्जागर्ति यो निशि १२।\nएकाग्रमनसो राजन्तस्य पुण्यं शृणुष्व हि ।\nतत्समो नास्ति यज्ञो वै तीर्थं वा तत्समं नहि १३।\nसर्वव्रतानि राजेंद्र कलां नार्हंति षोडशीम् ।\nएवं वर्षसहस्राणि तपसा नैव यत्फलम् १४।\nतत्फलं समवाप्नोति यः करोति हि जागरम् ।\nश्रूयतां राजशार्दूल सफलायाः कथा शुभा १५।\nचंपावतीति विख्याता पुरी माहिष्मतस्य च ।\nबभूवुस्तस्य राजर्षेः पुत्राः पंच कुमारकाः १६।\nतेषां मध्ये तु ज्येष्ठो वै महापापरतः सदा ।\nपरदाराभिचारी च वेश्यासक्तश्च मद्यपः १७।\nपितुर्द्रव्यं तु तेनैव गमितं पापकर्मणा ।\nअसद्वृत्तिरतो नित्यं भूसुराणां तु निंदकः १८।\nवैष्णवानां च देवानां नित्यं निंदां करोति सः ।\nईदृशं तु ततो दृष्ट्वा पुत्रं माहिष्मतो नृपः १९।\nनाम्ना तु लुंपक इति राजपुत्रेषु चापठत् ।\nराज्यान्निष्कासितस्तेन पित्रा चैव तु बंधुभिः २०।\nस चैवं परिवारैस्तु त्यक्तश्च परिपंथिवत् ।\nलुंपकोऽपि तथा त्यक्तश्चिंतयामास वै तदा २१।\nत्यक्तोऽहं बांधवैः पित्रा राज्यान्निष्कासितः किल ।\nइति संचिंत्यमानोऽसौ मतिं पापे तदाकरोत् २२।\nमया गंतव्यमेवास्तु दारुणे गहने वने ।\nतस्माच्चैव पुरं सर्वं लुंपयिष्यामि वै पितुः २३।\nइत्येवं स मतिं कृत्वा लुंपको दैवयोगतः ।\nनिर्जगाम पुरात्तस्माद्गतोऽसौ गहने वने २४।\nजीवघातरतो नित्यं स्तेयद्यूतकलानिधिः ।\nसर्वं च नगरं तेन मुषितं पापकर्मणा २५।\nस्तेयाभिगामी नगरे गृहीतः स निशाचरैः ।\nउवाच तान्सुतोऽहं वै राज्ञो माहिष्मतस्य च २६।\nस तैर्मुक्तः पापकर्मा चागतो विपिनं पुनः ।\nआमिषाभिरतो नित्यं तरोर्वै फलभक्षणे २७।\nआश्रमस्तस्य दुष्टस्य वासुदेवस्य संनिधौ ।\nअश्वत्थो वर्त्तते तत्र जीर्णश्च बहुवार्षिकः २८।\nदेवत्वं तस्य वृक्षस्य विपिने वर्तते महत् ।\nतत्रैव निवसंश्चैव लुंपकः पापबुद्धिमान् २९।\nगते बहुतिथे काले कस्यचित्पुण्यसंचयात् ।\nपौषस्य कृष्णपक्षे तु दशम्यां दिवसे तथा ३०।\nफलानि भुक्त्वा वृक्षाणां रात्रौ शीतेन पीडितः ।\nलुंपको नाम पापिष्ठो वस्त्रहीनो गतेक्षणः ३१।\nपीड्यमानोऽतिशीतेन हरिवृक्षसमीपतः ।\nन निद्रा न सुखं तस्य गतप्राण इवाभवत् ३२।\nआछाद्य दशनैरास्यमेवं नीता निशाखिला ।\nभानूदयेऽपि पापिष्ठो न लेभे चेतनां तदा ३३।\nलुंपको गतसंज्ञस्तु सफलाया दिने तथा ।\nरवौ मध्यंगते चैव संज्ञां लेभे स लुंपकः ३४।\nइतस्ततो विलोक्याथ व्यथितश्च तदासनात् ।\nस्खलत्पद्भ्यां प्रचलितः खंजन्निव मुहुर्मुहुः ३५।\nवनमध्ये गतस्तत्र क्षुत्क्षामः पीडितोऽभवत् ।\nन शक्तिर्जीवघाते तु लुंपकस्य दुरात्मनः ३६।\nफलानि च तदा राजन्नाजहार स लुंपकः ।\nयावत्समागतस्तत्र तावदस्तं गतो रविः ३७।\nकिं भविष्यति तातेति स विलापं चकार ह ।\nफलानि तत्र भूरीणि वृक्षमूले न्यवेशयत् ३८।\nइत्युवाच फलैरेभिः श्रीपतिस्तुष्यतां हरिः ।\nइत्युक्त्वा लुंपकश्चैव निद्रां लेभे न वै निशि ३९।\nरात्रौ जागरणं मेने विष्णुस्तस्य दुरात्मनः ।\nफलैस्तु पूजनं मेने सफलायास्तथानघ ४०।\nअकस्माद्व्रतमेवैतत्कृतवान्वै स लुंपकः ।\nतेन पुण्यप्रभावेन प्राप्तं राज्यमकंटकम् ४१।\nसूर्यस्योदयनं यावत्तावद्विष्णुर्जगाम ह ।\nदिवि तत्कालमुत्पन्ना वागुवाचाशरीरिणी ४२।\nराज्यं प्राप्स्यसि पुत्रत्वं सफलायाः प्रसादतः।\nतथेत्युक्ते तु वचसि दिव्यरूपधरोऽभवत् ४३।\nमतिरासीत्ततस्तस्य परमा वैष्णवी नृप ।\nदिव्याभरणशोभाढ्यो लेभे राज्यमकंटकम् ४४।\nकृतं राज्यं तु तेनैवं वर्षाणि दशपंच च ।\nमनोदास्तस्यपुत्रास्तु दाराः कृष्णप्रसादतः ४५।\nआशु राज्यं परित्यज्य पुत्रे चैव समर्प्य च ।\nगतः कृष्णस्य सांनिध्यं यत्र गत्वा न शोचति ४६।\nएवं यः कुरुते राजन्सफलाव्रतमुत्तमम् ।\nइहलोके सुखं प्राप्य मृतो मोक्षमवाप्नुयात् ४७।\nधन्यास्ते मानवा लोके सफलायां च ये रताः ।\nतेषां च सफलं जन्म नात्र कार्या विचारणा ४८।\nपठनाच्छ्रवणाच्चैव करणाच्च विशांपते ।\nराजसूयस्य यज्ञस्य फलमाप्नोति मानवः ४९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे पौषकृष्णासफलैकादशीनाम\nचत्वारिंशोऽध्यायः ४०।"
  }
]
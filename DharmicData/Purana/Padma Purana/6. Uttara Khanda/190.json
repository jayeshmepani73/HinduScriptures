[
  {
    "text": "ईश्वर उवाच-\nअतः परं प्रवक्ष्यामि षोडशाध्यायगौरवम् ।\nआकर्णय कुरंगाक्षि हर्षोत्कंठप्रवर्षिणि १।\nअस्ति सौराष्ट्रिकं नाम्ना पुरं गुर्जरमंडले ।\nतत्रासीत्खङ्गबाहुश्च राजा चंद्र इवापरः २।\nयदीय कुसुमामोदमालासुरभितोदरे ।\nवारांनिधौ हरिः स्वास्थ्यादशेत सह पद्मया ३।\nयदीय कीर्तिकर्पूरकणाभांतिनभोंगणे ।\nकीर्णा वैरिकृतश्वास मारुतैस्तारकाछलात् ४।\nयस्यासिधारा तीर्थेषु स्नाता वै रिपुभूभुजः ।\nव्यावर्त्तं ते दिवोऽद्यापि स्वर्गस्त्रीवाग्विमोहिताः ५।\nतस्यारिमर्दनोनाम मदहस्ती मदोद्धुरः ।\nमदांबुधारा सलिले गुंजद्भ्रमरमंडलः ६।\nकपोलफलकोत्तीर्ण मदधाराजलाविलः ।\nबभौ यो निर्झरोद्गोरैरंजनाद्रिरिवाच्चकैः ७।\nयस्यांगेषु व्यराजंत चामराश्चंद्रिकोज्ज्वलाः ।\nकिरणाइव शीतांशोः पतिताः काननोदरे ८।\nसिंदूरपांसुपटली राजत्कुंभस्थलो बभौ ।\nयः संध्यावारिदव्याप्तं वियत्खंडमिव स्थितम् ९।\nस कदाचिन्मोचयित्वा शृंखलान्निगडानपि ।\nभंक्त्वा लौहदृढस्तंभं प्रसह्य निशि निर्गतः १०।\nआधोरणगणान्सर्वान्पार्ष्णिविस्फूर्जदंकुशान् ।\nक्रोधादवगणय्यैव निजशालां बभंज सः ११।\nतीक्ष्णांकुशमुखैर्विष्वक्हन्यमानोऽपि वैणवैः ।\nदंडैस्तु त्रासयामासुः सादिनो न मनागपि १२।\nततो राजा समागत्य निशम्येदं कुतूहलम् ।\nतत्र हस्तिकलाभिज्ञैः समं राजकुमारकैः १३।\nअदृश्यत समागत्य राज्ञा दंतावलो बली ।\nमोहयन्नुद्भटाटोपो हृताट्टालिकमालिकः १४।\nददृशुस्तं महाभीमं पौरा दूरतरं स्थिताः ।\nगोपायंतः शिशून्भीत्या निवृत्तान्यकुतूहलाः १५।\nरुद्धेषु तत्र मार्गेषु पलायनपरैर्जनैः ।\nवासितेषु तदीयोग्रदानधारांबुसीकरैः १६।\nस्नात्वा तेनाध्वना यातः सरसः कश्चन द्विजः ।\nगीतानां षोडशाध्यायश्लोकान्कतिपयाञ्जपन् १७ <a href=\"/wiki/%E0%A4%AD%E0%A4%97%E0%A4%B5%E0%A4%A6%E0%A5%8D%E0%A4%97%E0%A5%80%E0%A4%A4%E0%A4%BE/%E0%A4%A6%E0%A5%88%E0%A4%B5%E0%A4%BE%E0%A4%B8%E0%A5%81%E0%A4%B0%E0%A4%B8%E0%A4%AE%E0%A5%8D%E0%A4%AA%E0%A4%A6%E0%A5%8D%E0%A4%B5%E0%A4%BF%E0%A4%AD%E0%A4%BE%E0%A4%97%E0%A4%AF%E0%A5%8B%E0%A4%97%E0%A4%83\" title=\"भगवद्गीता/दैवासुरसम्पद्विभागयोगः\">भगवद्गीता/दैवासुरसम्पद्विभागयोगः</a>।\nनिषिद्ध्यमानो बहुधा पौरैराधोरणैरपि १८।\nअमन्यमानः करिणो भीतान्चलितवांस्ततः ।\nफूत्कारेण स आवृण्वञ्जनान्विपरिमर्दयन् १९।\nस्पृशन्दानांबुजं तस्य स्वस्तिमान्निर्गतो द्विजः ।\nततो महानभूत्तत्र विस्मयो वागगोचरः २०।\nमानसे भूमिपालस्य पौराणामपि पश्यताम् ।\nसमाहूय ततो राजा फुल्लराजीवलोचनः २१।\nतमापृच्छद्द्विजं वाहादवतीर्य प्रणम्य च २२।\nराजोवाच-\nअलौकिकमिदं विप्र त्वयाद्याचरितं महत् ।\nकृतांतकल्पादेतस्मात्कथं निर्यातवान्गजात् २३।\nकमर्चयसि गीर्वाणं कं मंत्रं जपसि प्रभो ।\nका च सिद्धिस्तवास्तीति द्विजन्मन्समुदीरय २४।\nद्विज उवाच ।\nगीतायाः षोडशोध्यायः श्लोकान्कतिपयानहम् ।\nजपामि प्रत्यहं भूप तेनैताः सर्वसिद्धयः २५।\nततो विहाय द्विरदं कौतूहलरसं नृपः ।\nआजगाम द्विजन्मानमादाय निजमंदिरम् २६।\nशुभं मुहूर्तमन्वीक्ष्य तोषयित्वा द्विजोत्तमम् २७।\nसुवर्णैर्लक्ष्यसंख्याकैर्गीतामंत्रमुपाददे ।\nगीतायाः षोडशाध्यायश्लोकान्कतिपयानपि २८।\nसमभ्यस्य ततो राजा सत्कारेण सकौतुकः ।\nअथैकदा विनिर्गत्य बाह्यालीं सह सैनिकैः २९।\nतमेवामोचयद्राजा मत्तमाधोरणाद्गजम् ।\nविस्पष्टमिति वाक्यानि राज्यसौख्यममानयन् ३०।\nतृणवज्जीवितं राजा गजस्याग्रेविशत्ततः ।\nआदाय गंडफलकं मदपंक्तिनिरंकुशम् ३१।\nआययौ मंत्रिविश्वासान्नृपः साहसिकाग्रणीः ।\nराहोरिव मुखादिंदुः कालास्यादिव धार्मिकः ३२।\nसाधुः खलस्य वदनान्नृयोनिरगमद्गजात् ।\nआगत्य नगरं राजा त्वभिषिच्य कुमारकम् ३३।\nगीतायाः षोडशाध्यायादवाप परमां गतिम् ३४।\nइति श्रीपाद्मे महापुराणे पंचपंचाशत्सहस्रसंहितायामुत्तरंखडे गीतामाहात्म्ये नवत्यधिकशततमोऽध्यायः१९०।"
  }
]
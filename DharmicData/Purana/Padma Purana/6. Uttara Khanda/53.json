[
  {
    "text": "युधिष्ठिर उवाच-\nआषाढस्य सिते पक्षे का च एकादशी भवेत् ।\nकिं नाम को विधिस्तस्या एतद्विस्तरतो वद १।\nश्रीकृष्ण उवाच-\nकथयामि महापुण्यां स्वर्गमोक्षप्रदायिनीम् ।\nशयनीं नामनामेति सर्वपापहरां पराम् २।\nयस्याः श्रवणमात्रेण वाजपेयफलं लभेत् ।\nसत्यं सत्यं मया प्रोक्तं नातः परतरं नृणाम् ३।\nपापिनां पापनाशाय सृष्टा धात्रा महोत्तमा ।\nअतः परा न राजेंद्र वर्त्तते मोक्षदायिनी ४।\nएतस्मात्कारणाद्राजन्श्रूयतां गतिरुत्तमा ।\nभवेन्नराणां श्रोतॄणां कथायाः श्रवणादपि ५।\nते सदा वैष्णवा राजन्मम भक्तिपरायणाः ।\nआषाढे वामनश्चैव पूज्यते परमेश्वरः ६।\nवामनः पूजितो येन कमलैः कमलेक्षणः ।\nआषाढस्य सिते पक्षे कामिकाया दिने तथा ७।\nतेनार्चितं जगत्सर्वं त्रयो देवाः सनातनाः ।\nकृता चैकादशी येन हरिवासरमुत्तमम् ८।\nयुधिष्ठिर उवाच-\nसंशयोऽस्ति महान्मेऽत्र श्रूयतां पुरुषोत्तम ।\nकथं सुप्तोऽसि देवेश कथं च बलिमाश्रितः ९।\nकथं च भूमौ संवेशः किं कुर्वंति जनाः परे ।\nएतद्वद महाप्राज्ञ संशयोऽस्ति महान्मम १०।\nश्रीकृष्ण उवाच -\nश्रूयतां राजशार्दूल कथां पापहरां पराम् ।\nयस्याः श्रवणमात्रेण सर्वपापक्षयो भवेत् ११।\nबलिनामा पूर्वमासीद्दैत्यस्त्रेतायुगे नृप ।\nपूजयंश्चैव मां नित्यं मद्भक्तो मत्परायणः १२।\nयज्ञैस्तु विधिवद्दैत्यो यजते मां सनातनम् ।\nभक्त्या च परया राजन्यज्ञकृद्व्रतकृत्तथा १३।\nपरं विचार्य बहुधा मघोना चैव सूक्तिभिः ।\nगुरुणा दैवतैः सार्द्धं बहुधा पूजितोऽप्यहम् १४।\nततो वामनरूपेण अवतारे च पंचमे ।\nअत्युग्ररूपेण तदा सर्वब्रह्मांडरूपिणा १५।\nवाक्छलेन जिता दैत्याः सत्यमाश्रित्य संस्थितः ।\nशुक्रस्तं वारयामास यन्नारायण इत्ययम् १६।\nयाचिता वसुधा राजन्सार्द्धत्रयपदी मया ।\nसंकल्पोदकमात्रे तु करे तेनैव चार्पिते १७।\nरूपमीदृग्विधं राजंस्तदा शृणु मया कृतम् ।\nभूर्लोके चरणौ न्यस्य भुवर्लोके तु जानुनी १८।\nस्वर्लोके च कटिं न्यस्य महर्लोके तथोदरम् ।\nजनलोके च हृदयं तपोलोके तु कंठकम् १९।\nसत्यलोके मुखं स्थाप्य मस्तकं च तदूर्द्ध्वकम् ।\nचंद्रसूर्यग्रहाश्चैव नक्षत्राणि तथैव च २०।\nदेवाः सेंद्राश्च नागाश्च यक्षगंधर्वकिन्नराः ।\nस्तुवंतो वेदसंभूतैः सूक्तैश्च विविधैस्तथा २१।\nकरे गृहीत्वा च बलिं त्रिपदैः पूरिता मही ।\nअर्द्धं च तस्य पृष्ठे च पदं न्यस्तं मया तदा २२।\nगतो रसातलं राजन्दानवो मम पूजकः ।\nक्षिप्तोऽधो दानवश्चैव किमकुर्वं ततः परम् २३।\nविनयेनानतोसौ वै सुप्रसन्नो जनार्दनः ।\nआषाढशुक्लपक्षे तु कामिका हरिवासरः २४।\nतस्यामेका च मूर्तिर्मे बलिमाश्रित्य तिष्ठति ।\nद्वितीया शेषपृष्ठे वै क्षीरसागरमध्यतः २५।\nस्वपित्येव महाराज यावदागामि कार्तिकी ।\nतावद्भवेत्सुधर्मात्मा सर्वधर्मोत्तमोत्तमः २६।\nव्रतं च कुरुते मर्त्यः स याति परमां गतिम् ।\nएतस्मात्कारणाद्राजन्कर्त्तव्या च प्रयत्नतः २७।\nनातः परतरा काचित्पवित्रा पापनाशिनी ।\nयस्यां स्वपिति देवेशः शंखचक्रगदाधरः २८।\nतस्यां च पूजयेद्देवं शंखचक्रगदाधरम् ।\nरात्रौ जागरणं कृत्वा भक्त्या चैव विशेषतः २९।\nनास्याः पुण्यस्य संख्यानं कर्तुं शक्तश्चतुर्मुखः ।\nएवं यः कुरुते राजन्नेकादश्या व्रतोत्तमम् ३०।\nसर्वपापहरं चैव भुक्तिमुक्तिप्रदायकम् ।\nस च लोके मम सदा श्वपचोऽपि प्रियंकरः ३१।\nदीपदानेन पालाशपत्रे भुक्त्या व्रतेन च ।\nचातुर्मास्यं नयंतीह ते नरा मम वल्लभाः ३२।\nचातुर्मास्ये हरौ सुप्ते भूमिशायी भवेन्नरः ।\nश्रावणे वर्जयेच्छाकं दधि भाद्रपदे तथा ३३।\nदुग्धमाश्वयुजि त्याज्यं कार्तिके द्विदलं त्यजेत् ।\nअथवा ब्रह्मचर्यस्थः स याति परमां गतिम् ३४।\nएकादश्या व्रतेनैव पुमान्पापैर्विमुच्यते ।\nकर्तव्या सर्वदा राजन्विस्मर्तव्या न कर्हिचित् ३५।\nशयनी बोधिनी मध्ये या कृष्णैकादशीभवेत् ।\nसैवोपोष्या गृहस्थस्य नान्या कृष्णा कदाचन ३६।\nशृणुयाच्चैव यो राजन्कथां पापहरां पराम् ।\nअश्वमेधस्य यज्ञस्य फलं प्राप्नोति मानवः ३७।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे देवशयन्येकादशीनाम त्रिपंचाशत्तमोऽध्यायः ५३।"
  }
]
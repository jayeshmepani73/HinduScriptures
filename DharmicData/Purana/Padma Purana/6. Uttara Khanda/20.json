[
  {
    "text": "श्रीमहादेवउवाच-\nहरिद्वारं महापुण्यं शृणु देवर्षिसत्तम ।\nयत्र गंगा वहत्येव तत्रोक्तं तीर्थमुत्तमम् १।\nयत्र देवा वसंतीह ऋषयो मनवस्तथा ।\nयत्र देवः स्वयं साक्षात्केशवो नित्यमाश्रितः २।\nपुरा पूर्वं तु भो वत्स तीर्थं जातं महत्तदा ।\nयस्य दर्शनमात्रेण दूरतो याति पातकम् ३।\nयत्र गंगा महारम्या जाता पुण्य विशेषतः ।\nविष्णुपादोदकी जाता तच्चरणस्पर्शनात्ततः ४।\nभगीरथेन भो विद्वन्नानीता तत्र मार्गतः ।\nउद्धारः पूर्वजानां तु कृतस्तेन महात्मना ५।\nनारदउवाच-\nकोऽयं देव समाख्यातो भगीरथ महातपाः ।\nयेन तीर्थं समानीतं लोकानां हितकारणात् ६।\nगंगातीर्थं महत्पुण्यं सर्वपापप्रणाशनम् ।\nलोकाः सर्वे वदंत्येवमेतत्तीर्थोत्तमोत्तमम् ७।\nगंगागंगेति यो ब्रूयाद्योजनानां शतैरपि ।\nमुच्यते सर्वपापेभ्यो विष्णुलोकं स गच्छति ८।\nकथं तेन समानीता किं कार्यं वद सुव्रत ।\nमहादेव उवाच-\nयेन गंगा यथानीता गंगाद्वारेऽतिशोभने ९।\nतत्सर्वं संप्रवक्ष्यामि क्रमानुक्रमयोगतः ।\nपूर्वमासीद्धरिश्चंद्रस्त्रैलोक्ये सत्यपालकः १०।\nरोहितस्तस्यपुत्रोऽभूदेको विष्णुपरायणः ।\nतस्यापि च वृकः पुत्रो धर्मिष्ठः सत्पथिस्थितः ११।\nतस्य पुत्रः सुबाहुश्च जातोस्मिन्वै कुले तदा ।\nतस्य पुत्रो गरो नाम नात्यंतं धार्मिकोऽभवत् १२।\nकदाचित्कालयोगेन दुःखी जातोऽत्र कारणात् ।\nराजा तु तत्र देशेन तर्जितो धर्मकारणात् १३।\nस्वकुटुंबं गृहीत्वा तु गतोऽसौ भार्गवाश्रमे ।\nरक्षितो भार्गवेणाथ कृपया तत्र वै तदा १४।\nतत्र पुत्रो ह्यभूत्तस्य सगरो नाम वै द्विज ।\nववृधे चाश्रमे पुण्ये भार्गवेणाभिरक्षितः १५।\nउपवीतादिकं सर्वं क्षत्रियस्य तदा कृतम् ।\nशस्त्राणां च तथाभ्यासो वेदानां तु तथैव च १६।\nआग्नेयास्त्रं ततो लब्ध्वा भार्गवात्सगरो नृपः ।\nजघान पृथिवीं गत्वा तालजंघान्सहैहयान् १७ ।\nसशकान् पारदांश्चैव जघान स महातपाः ।\nनारद उवाच-\nमाहात्म्यं सगरस्याथ वद शंकर विस्तरात् १८।\nमहादेव उवाच-\nसूर्यवंशी महाराजो विख्यातः स महाबली ।\nगरस्य व्यसने तात हृतं राज्यमभूत्किल १९।\nहैहयैस्तालजंघाद्यैः शकैः सार्द्धं च नारद ।\nयवनाः पारदाश्चैव कांबोजाः पह्लवास्तथा २०।\nएते पंचगणा ब्रह्मन्हैहयार्थे पराक्रमान् ।\nहृतराज्यस्ततो राजा सगरोऽथ वनं ययौ २१।\nपत्न्याचानुगतो दुःखी स वै प्राणानवासृजत् ।\nतस्य पत्नी तु कल्याणी सगर्भा च व्रतान्विता २२।\nसपत्न्या भार्गवस्तस्य वृतः पूर्वं सुतेप्सया ।\nसा तु भर्तृचितां कृत्वा वने तं प्ररुरोद ह २३।\nऔर्वस्तां वारयित्वा च गरपत्नीं तु नारद ।\nन्यवेदयत तत्पुत्रं धर्मिष्ठं सात्विकं प्रियम् २४।\nनिवेदिते ततो बाले मरणात्सा न्यवर्त्तत ।\nततो मासद्वये जाते ववर्द्धौर्वस्य चाश्रमे २५।\nजातकर्मादियोगश्च और्वेण च तथा कृतः ।\nउपवीतादिकं सर्वं जातं तत्र महामुनेः २६।\nतत्र वेदादिकं सर्वं पठितं चौर्वयोगतः ।\nअध्याप्य वेदशास्त्राणि ततोऽस्त्रं प्रत्यपादयत् २७।\nआग्नेयं तं महाभाग अमरैरपि दुःसहम् ।\nस तेनासुबलेनाजौ बलेन च समन्वितः २८।\nहैहयान्वै जघानाशु संक्रुद्धः स्वबलेन च ।\nआजहार च लोकेषु स च कीर्तिमवाप सः २९।\nततः शकाः सयवनाः कांबोजाः पल्लवास्तथा ।\nहन्यमानास्तदा ते तु वसिष्ठं शरणं ययुः ३०।\nवसिष्ठोऽपि च तान्कृत्वा समयेन महाद्युतिः ।\nसगरं वारयामास तेषां दत्त्वाऽभयं नृपः ३१।\nसगरः स्वां प्रतिज्ञांतु गुरोर्वाक्यं निशम्य च ।\nधर्मैर्जघान तांश्चैषां विकृतत्वं चकार ह ३२।\nअर्द्धंशकनांशिरसो मुंडं कृत्वा विसर्जयत् ।\nयवनानां शिरः सर्वं कांबोजानां तथैव च ३३।\nपारदा मुंडकेशाश्च पल्ल्वाः श्मश्रुरक्षकाः ।\nएवं विजित्य सर्वान्वै कृतवान्धर्मसंग्रहम् ३४।\nसर्वधर्मजयी राजा विजित्येमां वसुंधराम् ।\nआशु संस्कारयामास वाजिमेधाय पार्थिवः ३५।\nतस्य चारयतःसोऽश्वः समुद्रे पूर्वदक्षिणे ।\nवेला समीपेऽपहृतो भूमिं चैव प्रवेशितः ३६।\nस तं देशं तदा पुत्रैः खानयामास सर्वतः ।\nनाश्वं प्रापुस्तदातेवै खन्यमाने महार्णवे ३७।\nतत्रैकमादिपुरुषं ददृशुस्ते त्वरान्विताः ।\nतमादिपुरुषं देवं कपिलं जगतां प्रभुम् ३८।\nतस्य चक्षुः समुत्पन्न वह्निना प्रतिबुध्यतः ।\nदग्धाः षष्टि सहस्राणि चत्वारस्तेऽवशेषिताः ३९।\nहृषीकेतुः सुकेतुश्च तथा धर्मरथोपरः ।\nशूरः पंचजनश्चैव तस्य वंशकरा द्विज ४०।\nप्रादाच्च तस्मै भगवान्हरिः पंचवरान्स्वयम् ।\nवंशं मोक्षं सुकीर्तिञ्च समुद्रं तनयं विभुः ४१।\nसागरत्वं च लेभेथ कर्मणा तेन तस्य वै ।\nतमाश्वमेधिकं सोऽश्वं समुद्रादुपलब्धवान् ।\nआजहाराश्वमेधानां शतं स च महायशाः ४२।\nइति श्रीपाद्मेमहापुराणे पंचपंचाशत्सहस्रसंहितायां उत्तरखण्डे विंशोऽध्यायः २०।"
  }
]
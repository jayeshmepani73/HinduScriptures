[
  {
    "text": "युधिष्ठिर उवाच-\nकथिता वै त्वया कृष्ण सफलैकादशी शुभा ।\nकथयस्व प्रसादेन शुक्लपक्षस्य या भवेत् १।\nकिन्नाम को विधिस्तस्याः को देवस्तत्र पूज्यते ।\nकस्मै तुष्टो हृषीकेशस्त्वमेव पुरुषोत्तमः २।\nश्रीकृष्ण उवाच-।\nशृणु राजन्प्रवक्ष्यामि शुक्ला पौषस्य या भवेत् ।\nकथयामि महाराज लोकानां हितकाम्यया ३।\nपूर्वेण विधिना राजन्कर्त्तव्यैषा प्रयत्नतः ।\nपुत्रदा नाम नाम्ना सा सर्वपापहरा परा ४।\nनारायणोऽधिदेवोऽस्या कामदः सिद्धिदायकः ।\nनातः परतरा काचित्त्रैलोक्ये सचराचरे ५।\nविद्यावंतं यशस्वंतं करोति च नरं हरिः ।\nशृणु राजन्प्रवक्ष्यामि कथां पापहरां पराम् ६।\nभद्रावत्यां पुरा ह्यासीत्पुर्यां राजा सुकेतुमान् ।\nतस्य राज्ञस्तथाराज्ञी चंपका नाम वर्त्तते ७।\nपुत्रहीनेन राज्ञा च काले नीतो मनोरथैः ।\nनैवात्मजं नृपो लेभे वंशकर्त्तारमेव च ८।\nतेनैव राज्ञा धर्मेण चिंतितं बहुकालतः ।\nकिं करोमि क्व गच्छामि सुतप्राप्तिः कथं भवेत् ९।\nन राष्ट्रे न पुरे सौख्यं लेभे राजा सुकेतुमान् ।\nसाध्व्य स्वकांतया सार्द्धं प्रत्यहं दुःखितोऽभवत् १०।\nतावुभौ दंपती नित्यं चिंताशोकपरायणौ ।\nपितरोऽस्य जलं दत्तं कवोष्णमुपभुंजते ११।\nराज्ञः पश्चान्न पश्यामो योऽस्मान्संतर्पयिष्यति ।\nइत्येवं संस्मरंतोऽस्य दुःखिताः पितरोऽभवन् १२।\nन बांधवा न मित्राणि नामात्याः सुहृदस्तथा ।\nरोचयंत्यस्य भूपस्य न गजाश्वाः पदातयः १३।\nनैराश्यं भूपतेस्तस्य नित्यं मनसि वर्त्तते ।\nनरस्य पुत्रहीनस्य नास्ति वै जन्मनः फलम् १४।\nअपुत्रस्य गृहं शून्यं हृदयं दुःखितं सदा ।\nपितृदेवमनुष्याणां नानृणत्वं सुतं विना १५।\nतस्मात्सर्वप्रयत्नेन सुतमुत्पादयेन्नरः ।\nइह लोके यशस्तेषां परलोके शुभा गतिः १६।\nयेषां तु पुण्यकर्तॄणां पुत्रजन्मगृहे भवेत् ।\nआयुरारोग्यसंपत्तिस्तेषां गेहे प्रवर्तते १७।\nपुत्रजन्म गृहे येषां लोकानां पुण्यकारिणाम् ।\nपुण्यं विना न च प्राप्तिर्विष्णुभक्तिं विना नृप १८।\nपुत्राश्च संपदो वापि निश्चयादिति मे मतिः ।\nएवं विचिंत्यमानोऽसौ न शर्म लभते नृपः १९।\nप्रत्यूषे चिंतयद्राजा निशीथे चिंतयत्ततः ।\nस्वयमात्मविनाशं च चिंतयामास केतुमान् २०।\nआत्मघाते दुर्गतिं च चिंतयित्वा तदा नृपः ।\nदृष्ट्वात्मदेहं पतितमपुत्रत्वं तथैव च २१।\nपुनर्विचार्यात्मबुद्ध्या आत्मनो हितकारणम् ।\nअश्वारूढस्ततो राजा जगाम गहनं वनम् २२।\nपुरोहितादयः सर्वे न जानंति गतं नृपम् ।\nगंभीरे विपिने राजा मृगपक्षिनिषेविते २३।\nविचचार तदा राजा वनवृक्षान्विलोकयन् ।\nवटानश्वत्थबिल्वांश्च खर्जूरान्पनसांस्तथा २४।\nबकुलान्सप्तपर्णांश्च तिंदुकांस्तिलकानपि ।\nशालांस्तालांस्तमालांश्च ददर्श सरलान्नृपः २५।\nइंगुदी ककुभांश्चैव श्लेष्मातकनगांस्तथा ।\nशल्लकान्करमर्दांश्च पाटलान्बदरानपि २६।\nअशोकांश्च पलाशांश्च शृगालाञ्शशकानपि ।\nवनमार्जारमहिषान्शल्लकांश्चमरानपि २७।\nददर्श भुजगान्राजा वल्मीकादर्द्धनिःसृतान् ।\nतथा वनगजान् मत्तान् कलभैः सह संगतान् २८।\nयूथपांश्च चतुर्दंतान्करिणीयूथमध्यगान् ।\nतान्दृष्ट्वा चिंतयामास आत्मनः स गजान्नृपः २९।\nतेषां स विचरन्मध्ये राजा शोभामवाप ह ।\nमहदाश्चर्यसंयुक्तं ददृशे विपिनं नृपः ३०।\nमार्गे शिवारुतान्शृण्वन्नुलूकविरुतं तथा ।\nतांस्तानृक्षमृगान्पश्यन्बभ्राम वनमध्यतः ३१।\nएवं ददर्श गहनं नृपो मध्यगते रवौ ।\nक्षुत्तृड्भ्यां पीडितो राजा इतश्चेतश्च धावति ३२।\nनृपतिश्चिंतयामास संशुष्कगलकंधरः ।\nमया तु किं कृतं कर्म प्राप्तं दुःखं यदीदृशम् ३३।\nमया वै तोषिता देवा यज्ञैः पूजाभिरेव च ।\nतथैव ब्राह्मणा दानैस्तोषिता मिष्टभोजनैः ३४।\nप्रजाश्चैव सदा कालं पुत्रवत्पालिता भृशम् ।\nकस्माद्दुःखं मया प्राप्तमीदृशं दारुणं महत् ३५।\nइति चिंतापरो राजा जगामैवाग्रतो वनम् ।\nसुकृतस्य प्रभावेन सरो दृष्टमनुत्तमम् ३६।\nमीनसंस्पर्शमानं च पद्मैश्चापरशोभितम् ।\nकारंडैश्चक्रवाकैश्च राजहंसैश्च शोभितम् ३७।\nमकरैर्बहुभिर्मत्स्यैरन्यैर्जलचरैर्युतम् ।\nसमीपे सरसस्तस्य मुनीनामाश्रमान्बहून् ३८।\nददर्श राजा लक्ष्मीवान्शकुनैः शुभशंसिभिः ।\nदक्षिणं प्रास्फुरन्नेत्रमथ सव्येतरः करः ३९।\nप्रास्फुरन्नृपतेस्तस्य कथयञ्शोभनं फलम् ।\nतस्य तीरे मुनीन्दृष्ट्वा कुर्वाणन्नैगमं जपम् ४०।\nहर्षेण महताविष्टो बभूव नृपनंदनः ।\nअवतीर्य हयात्तस्मान्मुनीनामग्रतः स्थितः ४१।\nपृथक्पृथग्ववंदेऽसौ मुनींस्तान्शंसितव्रतान् ।\nकृतांजलिपुटो भूत्वा दंडवच्च पुनः पुनः ४२।\nप्रत्यूचुस्तेऽपि मुनयः प्रसन्ना नृपते वयम् ।\nराजोवाच-\nके भवंतोऽत्र कथ्यंतां का चाख्या भवतामपि ।\nकिमर्थं संगता यूयं सत्यं वदत मेऽग्रतः ४३।\nमुनय ऊचुः-\nविश्वेदेवा वयं राजन्स्नानार्थमिह चागताः ।\nमाघो निकटमायात एतस्मात्पंचमेऽहनि ४४।\nअद्य चैकादशी राजन्पुत्रदा नाम नामतः ।\nपुत्रं ददात्यसौ विष्णुः पुत्रदा कारिणां नृणाम् ४५।\nराजोवाच-\nएष वै संशयो मह्यं पुत्रस्योत्पादने महान् ।\nयदि तुष्टा भवंतो वै पुत्रं मे दीयतां तदा ४६।\nमुनिरुवाच-\nअद्यैव दिवसे राजन्पुत्रदा नाम वर्तते ।\nएकादशीति विख्यातं क्रियतां व्रतमुत्तमम् ४७।\nअभिषेकात्ततोऽस्माकं केशवस्य प्रसादतः ।\nअवश्यं तव राजेंद्र पुत्रप्राप्तिर्भविष्यति ४८।\nइत्येवं वचनात्तेषां कृतं राज्ञा व्रतोत्तमम् ।\nमुनीनामुपदेशेन पुत्रदा या विधानतः ४९।\nद्वादश्यां पारणं कृत्वा मुनीन्नत्वा पुनः पुनः ।\nआजगाम गृहं राजा राज्ञी गर्भमथादधौ 6.41.५०।\nपुत्रो जातः सूतिकाले तेजस्वी पुण्यकर्मणा ।\nपितरं तोषयामास प्रजापालो बभूव सः ५१।\nतस्माद्राजन्प्रकर्त्तव्यं पुत्रदा व्रतमुत्तमम् ।\nलोकानां तु हितार्थाय तवाग्रे कथितं मया ५२।\nएकचित्तास्तु ये मर्त्याः कुर्वंति पुत्रदा व्रतम् ।\nपुत्रान्प्राप्येह लोके तु मृतास्ते स्वर्गगामिनः ।\nपठनाच्छ्रवणाद्राजन्नग्निष्टोमफलं लभेत् ५३।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे पौषशुक्लपुत्रदैकादशीनाम एकचत्वारिंशोऽध्यायः ४१।"
  }
]
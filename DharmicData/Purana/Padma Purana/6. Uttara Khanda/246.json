[
  {
    "text": "श्रीमहेश्वर उवाच-\nअथोपनयनं नाम चकारानकदुंदुभिः ।\nपुत्रयोर्वेदविधिना तस्मिन्वै रामकृष्णयोः १।\nआचार्येण हि गर्गेण संस्कृतौ रामकेशवौ ।\nपंडितैर्वैष्णवैर्दिव्यैः स्नापनैर्विमलैः शुभैः २।\nकृतसंस्कारकर्माणौ रामकृष्णौ महाबलौ ।\nसांदीपनेर्गृहं गत्वा नमस्कृत्य महात्मनः ३।\nअधीत्य वेदशास्त्राणि तस्मात्तौ द्विजपुंगवात् ।\nमृतं पुत्रं समानीय ददतुस्तस्य दक्षिणाम् ४।\nआशिषो वचनं लब्ध्वा गुरोस्तस्मान्महात्मनः ।\nतस्मै प्रणम्य मथुरां जग्मतुर्यदुपुंगवौ ५।\nअथ कृष्णेन निहतं श्रुत्वा कंसं दुरासदम् ।\nश्वशुरस्तस्य नृपतेर्जरासंधो महाबलः ६।\nअक्षौहिणीसहस्रैस्तु सेनानीकैर्महाबलैः ।\nकृष्णं हंतुं समागत्य रुरोध मथुरां पुरीम् ७।\nरामकृष्णौ महावीर्यौ विनिर्गत्य पुरोत्तमात् ।\nगजवाजिसमाकीर्णं तद्बलौघमपश्यताम् ८।\nसस्मार वासुदेवस्तु पूर्वं रूपं सनातनम् ।\nतस्य स्मरणमात्रेण दारुको विष्णुसारथिः ९।\nसुग्रीवपुष्पकं नाम समानीय महारथम् ।\nवाजिभिर्दिव्यपुष्पाद्यैरुह्यमानं सनातनम् १०।\nदिव्यायुधैरुपेतं तं शंखचक्रगदादिभिः ।\nवैनतेयपताकेन शोभितं देवदुर्जयम् ११।\nअवनीं प्राप्य गोविंदं प्रणम्य हरिसारथिः ।\nप्रददौ स्यंदनं शुभ्रं सायुधाश्वसमन्वितम् १२।\nदृष्ट्वा हर्षेण कृष्णोऽपि परिणीय महारथम् ।\nआरुरोहाग्रजेनैव स्तूयमानो मरुद्गणैः १३।\nचतुर्भुजं वपुर्भूत्वा शंखचक्रगदासिभृत् ।\nकिरीटी कुंडली स्रग्वी संग्रामाभिमुखं ययौ १४।\nबलदेवोऽपि मुशलं लांगलं गृह्य वीर्यवान् ।\nतत्सैन्यं हंतुमारेभे महेश्वर इवापरः १५।\nदारुकश्च रथं शीघ्रं नोदयामास तद्रणे ।\nतृणगुल्मलताक्रांते काननेऽग्निमिवानिलः १६।\nततो गदाभिः परिघैः शक्तिभिर्मुद्गरैस्तथा ।\nतद्रथं छादयामासुर्जरासंधस्य सैनिकाः १७।\nचक्रेणैव हरिस्तूर्णं तानि चिच्छेद लीलया ।\nबहूनि तृणकाष्ठानि महावह्निरिवार्चिषा १८।\nततः शार्ङ्गं समादाय सायकैरक्षयैः शितैः ।\nचिच्छेद तानि सैन्यानि न प्राज्ञायत किंचन १९।\nचक्रच्छिन्नास्यकमलाः केचित्तत्र महाबलाः ।\nगदया चूर्णिताः केचित्केचिदन्यैर्महारणे २०।\nकेचिच्चैवासिनाछिन्नास्तथान्ये शरताडिताः ।\nलांगलाग्रहतग्रीवा मुशलाहतमस्तकाः २१।\nक्षणेन तद्बलं सर्वं निहत्य मधुसूदनः ।\nशंखं दध्मौ यदुश्रेष्ठो लयाशनि निभस्वनम् २२।\nशंखरावविनिर्भिन्नहृदयास्ते महाबलाः ।\nयोधाः साश्वाः सनागाश्च पतितास्त्यक्तजीविताः २३।\nअक्षौहिणीसहस्रं तु साश्वं सरथकुंजरम् ।\nकृष्णेनैकेन निहतं निःशेषं तदभूद्बलम् २४।\nनिहतं वासुदेवेन प्रहरार्द्धेन शार्ङ्गिणा ।\nततो देवगणाः सर्वे हर्षनिर्भरचेतसः २५।\nववृषुः पुष्पवर्षाणि साधुसाध्विति चाब्रुवन् ।\nसर्वमप्यवनीभारं विमुच्य धरणीधरः २६।\nसंस्तूयमानस्त्रिदशैर्बभौ संग्राममूर्द्धनि ।\nनिहतं स्वबलं दृष्ट्वा जरासंधोऽतिवीर्यवान् २७।\nयोद्धुमभ्याययौ तूर्णं बलदेवेन दुर्मतिः ।\nतयोर्युद्धमभूद्धोरं संग्रामेष्वनिवर्तिनोः २८।\nरामो लांगलमादाय रथं तस्य ससारथिम् ।\nविनिपात्य रणे शूरो गृहीत्वा तं महाबलम् २९।\nउद्यम्य मुशलं तूर्णं तं हंतुमुपचक्रमे ।\nप्राणसंशयमापन्नं जरासंधं नृपोत्तमम् ३०।\nकृतं रामेण बलिना सिंहेनेव महागजम् ।\nदृष्ट्वा कृष्णोग्रजं प्राह न हंतव्य इति प्रभुः ३१।\nमोचयामास धर्मात्मा जरासंधं महामतिः ।\nविमुच्य कृष्णवाक्येन शत्रुं संकर्षणोऽव्ययः ३२।\nसानुजो रथमारुह्य मथुरां प्रविवेश ह ।\nस कालयवनं प्राप्य महावीर्यं बलान्वितम् ३३।\nपुत्रयोर्वसुदेवस्य समाचष्ट पराक्रमम् ।\nदानवानां वधं चैव कंसस्य निधनं तथा ३४।\nअक्षौहिणीनां च वधं तथा स्वस्य पराजयम् ।\nसर्वं निवेदयामास कृष्णस्य चरितं महत् ३५।\nतच्छ्रुत्वा यवनः क्रुद्धो महाबलपराक्रमैः ।\nम्लेच्छकोटिसहस्रैस्तु संवृतो मदसंयुतैः ३६।\nमगधाधिपतेस्तस्य सहायार्थं महाबलः ।\nतेनैव सहितस्तूर्णं जगाम मथुरां पुरीम् ३७।\nबलैराच्छाद्य पृथिवीं नानाजनपदान्विताम् ।\nसंनिवेश्य महासैन्यं रुरोध मथुरां पुरीम् ३८।\nकृष्णोऽपि चिंतयित्वाऽथ पौराणां कुशलं तदा ।\nययाचे सागरं भूमिं निवासार्थं जनस्य च ३९।\nत्रिंशद्योजनविस्तीर्णां ददौ कृष्णस्य सागरः ।\nअसृजत्पयसां मध्ये तत्र द्वारवतीं पुरीम् ४०।\nबहुप्रासादसंयुक्तां हेमप्राकारतोरणाम् ।\nनानामणिमयैर्दिव्यैर्गृहपंक्तिभिरावृताम् ४१।\nउद्यानैश्च तथा रम्यैस्तडागैर्बहुभिर्युताम् ।\nअसृजत्पुंडरीकाक्षो यथेंद्रस्यामरावतीम् ४२।\nसुषुप्तान्मथुरायां तु पौरांस्तत्र जनार्दनः ।\nउद्धृत्य सहसा रात्रौ द्वारावत्यां निवेशयत् ४३।\nप्रबुद्धास्ते जनाः सर्वे पुत्रदारसमन्विताः ।\nहेमहर्म्यतलेविष्टा विस्मयं परमं ययुः ४४।\nबहुभिर्धनधान्यैश्च दिव्यवस्त्रविभूषणैः ।\nपरिपूर्णैरिवाभोगैर्गृहमुख्यैः समावृताः ४५।\nतस्मिन्प्रहृष्टाः संतस्थुर्दिवि देवगणा इव ।\nयवनेन तदा योद्धुं रामकृष्णौ महाबलौ ४६।\nविनिर्ययतुरात्मेशौ मथुराया बहिस्तदा ।\nरामो लांगलमादाय मुशलं च महारथः ४७।\nजघान समरे क्रुद्धो यवनानां महद्बलम् ।\nकृष्णस्तु शार्ङ्गमासज्य बाणैरग्निशिखोपमैः ४८।\nनिर्ददाह बलं सर्वं म्लेच्छानां देवकीसुतः ।\nनिहतं स्वबलं दृष्ट्वा स कालयवनो बली ४९।\nयुयुधे वासुदेवेन गदया यवनेश्वरः ।\nकृष्णोऽपि कदनं तेन कृत्वा चिरमनामयः ५० 6.246.50।\nविमुखः प्राद्रवत्तस्मात्संग्रामात्कमलेक्षणः ।\nसोनुयातोऽतिवेगेन तिष्ठतिष्ठेति चाब्रुवन् ५१।\nवेगात्कृष्णो गिरिगुहां प्रविवेश महामतिः ।\nतत्र प्रसुप्तो राजाऽसौ मुचुकुंदो महामुनिः ५२।\nअदृश्यस्तस्य नृपतेः संस्थितो भगवान्हरिः ।\nयवनोऽपि महावीरो गदामुद्यम्य पाणिना ५३।\nकृष्णं हंतु समारब्धो गुहां तां प्रविवेश ह ।\nदृष्ट्वा शयानं राजानं मत्वा कृष्णं जनार्दनम् ५४।\nपादेन ताडयामास मुचुकुंदं महामुनिम् ।\nततः प्रबुद्धो भगवान्मुचुकुंदो महामुनिः ५५।\nक्रोधात्संरक्तनयनो हुंकारं कृतवानसौ ।\nतस्य हुंकारशब्देन तथा क्रोधनिरीक्षणात् ५६।\nनिर्दग्धो भस्मतां प्राप यवनस्त्यक्तजीवितः ।\nततस्तु कृष्णो ददृशे राजर्षेः पुरतः प्रभुः ५७।\nनीलोत्पलदलश्यामः पुंडरीकनिभेक्षणः ।\nशंखचक्रगदापाणिः पीतवासा जनार्दनः ५८।\nदृष्ट्वा तं सहसोत्थाय राजर्षिरमितौजसम् ।\nअहोभाग्यमहोभाग्यमित्युवाच महामुनिः ५९।\nपुलकांकितसर्वांगः सानंदाश्रुजलाकुलः ।\nस्तुवन्वै जयशब्देन प्रणनाम मुहुर्मुहुः ६०।\nमुचुकुंद उवाच-\nधन्योस्मि कृतकृत्योस्मि दर्शनात्परमेश्वर ।\nअद्य मे सफलं जन्म जीवितं सफलं मम ६१।\nनमस्ते वासुदेवाय जगन्नाथाय शार्ङ्गिणे ।\nदामोदराय देवाय तेजसां निधये नमः ६२।\nअधोक्षजाय हरये नृसिंहवपुषे नमः ।\nराघवाय नमस्तुभ्यं पुंडरीकेक्षणाय च ६३।\nअच्युतायाविकाराय तथानंताय ते नमः ।\nगोविंदाय नमस्तुभ्यं विष्णवे जिष्णवे नमः ६४।\nनारायणाय श्रीशाय कृष्णाय परमात्मने ।\nमुकुंदाय नमस्तुभ्यं चतुर्व्यूहाय ते नमः ६५।\nनमः परमकल्याण नमस्ते परमात्मने ।\nवासुदेवाय शांताय यदूनां पतये नमः ६६।\nमहेश्वर उवाच-\nएवं स्तुत्वा तु गोविंदं प्रणनाम पुनः पुनः ।\nसंतुष्टो भगवान्प्राह मुचुकुंदं महामुनिम् ६७।\nश्रीभगवानुवाच-\nवरं वृणीष्व राजर्षे यत्ते मनसि वर्त्तते ।\nमहेश्वर उवाच-\nसोऽपि मुक्तिं ययाचाथ पुनरावृत्तिवर्जिताम् ६८।\nतस्मै ददौ तदा कृष्णो दिव्यं लोकं सनातनम् ।\nराजा तु मानुषं रूपं विहायाथ महामतिः ६९।\nसमानं रूपमास्थाय देवस्य परमात्मनः ।\nवैनतेयं समारुह्य शाश्वतं पदमाविशत् ७०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमाहेश्वरसंवादे श्रीकृष्णचरिते मुचुकुंदमोक्षोनाम षट्चत्वारिंशदधिकद्विशततमोऽध्यायः २४६।"
  }
]
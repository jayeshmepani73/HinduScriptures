[
  {
    "text": "दिलीप उवाच-\nकथितं भवता ब्रह्मन्सर्वधर्ममशेषतः ।\nसामान्यं च विशिष्टं च स्वरूपं परजीवयोः १।\nस्वर्गापवर्गौ कथितौ साधनं च तयोरपि ।\nधन्योऽस्म्यहं द्विजश्रेष्ठ त्वत्प्रसादात्सदागुरो २।\nएकमन्यं द्विजश्रेष्ठ पृच्छामि त्वां कुतूहलात् ।\nकथयस्व यथातथ्यमपि वात्सल्यगौरवात् ३।\nमहाभागवतश्रेष्ठो रुद्रस्त्रिपुरहंतकः ।\nकस्माद्विगर्हितं रूपं प्राप्तवान्सह भार्य्यया ४।\nयोनिलिंगस्वरूपं च कथं स्यात्सुमहात्मनः ।\nपंचवक्त्रश्चतुर्बाहुः शूलपाणिस्त्रिलोचनः ५।\nकथं विगर्हितं रूपं प्राप्तवान्द्विजपुंगव ।\nएवं सर्वं समाचक्ष्व मित्रावरुणनंदन ६।\nवसिष्ठ उवाच-\nशृणु राजन्प्रवक्ष्यामि यन्मां पृच्छसि गौरवात् ।\nविशुद्धहृदये पुंसां बुद्धिः श्रेयसि जायते ७।\nस्वायंभुवो मनुः पूर्वं मंदरे पर्वतोत्तमे ।\nजगाम मुनिभिः सार्द्धं दीर्घसत्रमनुत्तमम् ८।\nतस्मिन्समागताः सर्वे मुनयः शंसितव्रताः ।\nनानाशास्त्रविदः श्रेष्ठा बालसूर्य्यानलप्रभाः ९।\nसर्ववेदविदो विप्राः सर्वधर्मपरायणाः ।\nवर्तमाने महासत्रे मुनयः क्षीणकल्मषाः १०।\nअन्वेष्टुंदेवतातत्वंमिथः प्रोचुस्तपोधनाः ।\nविप्राणां वेदविदुषां कः पूज्यो देवता वरः ११।\nब्रह्मविष्णुमहेशानां कः स्तुतो मुक्तिदो नृणाम् ।\nकस्यपादोदकं सेव्यं भुक्तोच्छिष्टं च पावनम् १२।\nकोऽव्ययः परमं धाम परमात्मा सनातनः ।\nकस्य प्रसादं तीर्थं च पितॄणां तृप्तिदं भवेत् १३।\nतेषां समुपविष्टानां इति वादो महानभूत् ।\nरुद्रमेकमिति प्रोचुः केचिदत्र महर्षयः १४।\nब्रह्मैव पूज्य इत्यन्ये वदंति मुनिसत्तमाः ।\nसूर्य एवात्मनां पूज्य इत्यन्ये प्राहुरुत्तमाः १५।\nयोऽसो सर्वगतः श्रीमाञ्छ्रीपतिः पुरुषोत्तमः ।\nअव्ययः पुंडरीकाक्षो वासुदेवः परात्परः १६।\nअनादिनिधनो विष्णुः स एव परमेश्वरः ।\nसंपूज्यो देवताश्रेष्ठ इत्यन्ये चोचिरे द्विजाः १७।\nतेषां विवदतां तत्र मनुः स्वायंभुवोऽब्रवीत् ।\nशुद्धसत्वमयो योऽसौ कल्याणगुणवान्प्रभुः १८।\nपुंडरीकेक्षणः श्रीमाञ्छ्रीपतिः पुरुषोत्तमः ।\nविप्राणां वेदविदुषां एक एवार्चितः प्रभुः १९।\nविप्राणां नेतरे पूज्या रजस्तमविमिश्रिताः ।\nइति तस्य वचः श्रुत्वा सर्व एव महर्षयः ।\nभृगुं तपोनिधिं विप्रं प्रोचुः प्रांजलयस्तथा २०।\nऋषय ऊचुः-\nअस्माकं संशयं छेत्तुं त्वं समर्थोऽसि सुव्रत ।\nब्रह्मविष्णुमहेशानामंतिकं व्रज सुव्रत २१।\nगत्वा तेषां समीपं तु तथा दृष्ट्वा तु विग्रहान् ।\nशुद्धसत्वगुणं तेषां यस्मिन्संविद्यते मुने २२।\nस एव पूज्यो विप्राणां नेतरस्तु कदाचन ।\nशुद्धसत्वमयः साक्षाद्ब्रह्मण्यः स भविष्यति २३।\nतीर्थप्रसादवाँल्लोके विप्राणां स भविष्यति ।\nदेवतानां पितॄणां च तस्योच्छिष्टं सुपावनम् २४।\nतस्माद्याहि मुनिश्रेष्ठ विबुधानां निवासनम् ।\nक्षिप्रं कुरु मुनिश्रेष्ठ सर्वलोकहितं प्रभो २५।\nएवमुक्तस्ततस्तूर्णं कैलासं मुनिसत्तमः ।\nजगाम वामदेवेन यत्रास्ते वृषभध्वजः २६।\nगृहद्वारमुपागम्य शंकरस्य महात्मनः ।\nशूलहस्तं महारौद्रं नंदिं द्दष्ट्वाब्रवीद्दिवजः २७।\nसंप्राप्तोऽहं भृगुर्विप्रो हरं द्रष्टुं सुरोत्तमम् ।\nनिवेदयस्व मां शीघ्रं शंकराय महात्मने २८।\nतस्य तद्वचनं श्रुत्वा नंदी सर्वगणेश्वरः ।\nउवाच परुषं वाक्यं महर्षिममितौजसम् २९।\nअसांनिध्यं प्रभोस्तस्य देव्या क्रीडति शंकरः ।\nनिवर्त्तस्व मुनिश्रेष्ठ यदि जीवितुमिच्छसि ३०।\nएवं निराकृतस्तेन तत्रातिष्ठन्महातपाः ।\nबहूनि दिवसान्यस्मिन्गृहद्वारि महेशितुः ३१।\nनारीसंगममत्तोऽसौ यस्मान्मामवमन्यते ।\nयोनिलिंगस्वरूपं वै तस्मात्तस्य भविष्यति ३२।\nब्राह्मणं मावजानाति तमसा समुपागतः ।\nअब्रह्मण्यत्वमापन्नो ह्यपूज्योऽसौ द्विजन्मनाम् ३३।\nतस्मादन्नं जलं पुष्पं तस्मै दत्तं हविस्तथा ।\nनिर्माल्यमस्य तत्सर्वं भविष्यति न संशयः ३४।\nएवं शप्त्वा महातेजाः शंकरं लोकपूजितम् ।\nउवाच गणमत्युग्रं नंदिं शूलधरं नृप ३५।\nरुद्र भक्ताश्च ये लोके भस्मलिंगास्थिधारिणः ।\nते पाखंडत्वमापन्ना वेदबाह्या भवंतु वै ३६।\nएवं शप्त्वा मुनिस्तत्र रुद्रं त्रिपुरहंतकम् ।\nजगाम ब्रह्मलोकं वै सर्वलोकनमस्कृतम् ३७।\nतत्र दैवैः सहासीनं ब्रह्माणं परमेष्ठिनम् ।\nदृष्ट्वा प्रांजलिना देवं प्रणनाम महामतिः ३८।\nप्रणम्य पुरतस्तस्य तूष्णीमास महातपाः ।\nतं दृष्ट्वा मुनिशार्दूलं रजोगुण समावृतः ३९।\nनार्चयामास धाताऽसौ महर्षिं समुपागतम् ।\nप्रत्युत्थानं प्रियं वाक्यं न कृतं तस्य वेधसा ४०।\nऐश्वर्येणैव महता तस्थौ तत्रांबुजासनः ।\nतं दृष्ट्वा रजसोद्रिक्तं महर्षिः पंकजासनम् ४१।\nव्याजहार महातेजा वाक्यं लोकपितामहः ।\nरजसा महतोद्रिक्तो यस्मान्मामवमन्यसे ४२।\nतस्मात्त्वं सर्वलोकानामपूज्यत्वं समाप्नुहि ।\nएवं शप्त्वा महात्मानं ब्रह्माणं लोकपूजितम् ४३।\nजगाम सहसा विप्रो भगवन्मंदिरं भृगुः ।\nप्रविश्य वैष्णवं लोकं क्षीराब्धेरुत्तरे तटे ४४।\nतत्रस्थितैर्महाभागैः पूज्यमानो यथार्हतः ।\nतत्रानिवार्य्यमाणस्तु प्रविष्टोंतःपुरं द्विजः ४५।\nप्रविश्य तस्मिन्विमले विमाने रविसन्निभे ।\nशयानं नागपर्यंके ददर्श कमलापतिम् ४६।\nलक्ष्मीकरसरोजाभ्यां मृज्यमानपदद्वयम् ।\nतं दृष्ट्वा मुनिशार्दूलो भृगुः कोपसमन्वितः ४७।\nसव्यं पादं प्रचिक्षेप विष्णोर्वक्षसि शोभने ।\nतूर्णमुत्थाय भगवान्धन्योस्मीति वदन्मुदा ४८।\nहस्ताभ्यां चरणं तस्य पीडयामास हर्षितः ।\nशनैर्मृदित्वा तत्पादं मधुरं वाक्यमब्रवीत् ४९।\nधन्योस्म्यद्यैव विप्रर्षे कृतकृत्योस्मि सर्वदा ।\nत्वत्पादस्पर्शनाद्देहे मंगलं मे भविष्यति ५० 6.255.50।\nसमस्तसंपत्समवाप्तिहेतवः समुत्थितापत्कुलधूमकेतवः ।\nअपारसंसारसमुद्र सेतवः पुनंतु मां ब्राह्मणपादपांसवः ५१।\nविप्रपादरजो यस्य देहे तिष्ठति सर्वदा ।\nगंगादिसर्वतीर्थानि तस्य तिष्ठंत्यसंशयम् ५२।\nइत्युक्त्वा सहसोत्थाय देव्या सार्द्धं जनार्दनः ।\nभक्त्या समर्चयामास दिव्यस्रक्चंदनादिभिः ५३।\nतं दृष्ट्वा मुनिशार्दूलो हर्षपूर्णोऽश्रुलोचनः ।\nउत्थायासनमुख्यात्तं प्रणनाम दयानिधिम् ।\nकृतांजलिपुटोभूत्वा हर्षात्प्राह महातपाः ५४।\nश्रीभृगुरुवाच-\nअहोरूपमहोशांतिरहोज्ञानमहो दया ।\nअहो सुनिर्मला क्षांतिरहो सत्वगुणं हरेः ५५।\nनैसर्गिकं शुभं सत्वं तथैव गुणवारिधेः ।\nनान्येषां विद्यते किंचित्सर्वेषां त्रिदिवौकसाम् ५६।\nब्रह्मण्यश्च शरण्यश्च त्वमेव पुरुषोत्तमः ।\nब्राह्मणानां त्वमेवेशो नान्यः पूज्यः सुरः क्वचित् ५७।\nयेऽर्चयंति सुरानन्यांस्त्वां विना पुरुषोत्तम ।\nते पाखंडत्वमापन्नाः सर्वलोकविगर्हिताः ५८।\nविप्राणां वेदविदुषां त्वमेवेज्यो जनार्दनः ।\nनान्यः कश्चित्सुराणां तु पूजनीयः कदाचन ५९।\nअनर्च्याब्रह्मरुद्राद्या रजस्तमोविमिश्रिताः ।\nत्वं शुद्धसत्वगुणवान्पूजनीयोऽग्रजन्मनाम् ६०।\nत्वत्पादसलिलं सेव्यं पितॄणां च दिवौकसाम् ।\nसर्वेषां भूसुराणां च मुक्तिदं कल्मषापहम् ६१।\nत्वद्भुक्तोच्छिष्टशेषं वै पितॄणां च दिवौकसाम् ।\nभूसुराणां च सेव्यं स्यान्नान्येषां तु कदाचन ६२।\nइतरेषां तु देवानामन्नं पुष्पं जलं तथा ।\nअस्पृश्यं तु भवेत्सर्वं निर्माल्यं सुरयासमम् ६३।\nतस्माद्वै ब्राह्मणो नित्यं पूजयित्वा सनातनम् ।\nत्वत्तीर्थं भुक्तमन्नं च भजेतैवानिशं बुधः ६४।\nनान्यं देवं तु वीक्षेत ब्राह्मणो न च पूजयेत् ।\nनान्यप्रसादं भुंजीत नान्यदायतनं विशेत् ६५।\nन ददातीह यो विप्रः पितॄणां श्राद्धकर्मणि ।\nत्वद्भुक्तमन्नं तीर्थं च तत्सर्वं निष्फलं भवेत् ६६।\nकल्पकोटिसहस्राणि कल्पकोटिशतानि च ।\nपतंति पितरस्तस्य नरके पूयशोणिते ६७।\nनिवेदितं तव विभो यो जुहोति ददाति वा ।\nदेवतानां पितॄणां च तृप्तिरानंत्यमश्नुते ६८।\nतस्मात्त्वमेव विप्राणां पूज्यो नान्योस्ति कश्चन ।\nमोहाद्यः पूजयेदन्यान्स पाखंडी भविष्यति ६९।\nत्वं हि नारायणः श्रीमान्वासुदेवः सनातनः ।\nविष्णुः सर्वगतो नित्यः परमात्मा महेश्वरः ७०।\nत्वमेव सेव्यो विप्राणां ब्रह्मण्यः शुद्धसत्ववान् ।\nपूज्यत्वाद्ब्राह्मणानां वै शुद्धसत्वगुणादपि ७१।\nसर्वेषामेव देवानां ब्राह्मणत्वमवाप्नुहि ।\nत्वामेव हि सदा विप्रा भजंति पुरुषोत्तमम् ७२।\nब्राह्मणास्ते बभूवुस्तु नान्यास्तत्र न संशयः ।\nब्रह्मण्यो देवकीपुत्रो ब्रह्मण्यो मधुसूदनः ७३।\nब्रह्मण्यः पुंडरीकाक्षो ब्रह्मण्यो विष्णुरच्युतः ।\nब्रह्मण्यो भगवान्कृष्णो वासुदेवोऽच्युतो हरिः ७४।\nब्रह्मण्यो नारसिंहः स्यात्तथा नारायणोऽव्ययः ।\nब्रह्मण्यः श्रीधरः श्रीशो गोविंदो वामनस्तथा ७५।\nब्रह्मण्यो यज्ञवाराहः केशवः पुरुषोत्तमः ।\nब्रह्मण्यो राघवः श्रीमान्रामो राजीवलोचनः ७६।\nब्रह्मण्यः पद्मनाभः स्यात्तथा दामोदरः प्रभुः ।\nब्रह्मण्यो माधवो यज्ञस्तथा त्रिविक्रमः प्रभुः ७७।\nब्रह्मण्यश्च हृषीकेशः पीतवासा जनार्दनः ।\nनमो ब्रह्मण्यदेवाय वासुदेवाय शार्ङ्गिणे ७८।\nनारायणाय श्रीशाय पुंडरीकेक्षणाय च ।\nनमो ब्रह्मण्यदेवाय वासुदेवाय विष्णवे ७९।\nकल्याणगुणपूर्णाय नमस्ते परमात्मने ।\nनमो ब्रह्मण्यदेवाय सर्वदेवस्वरूपिणे ८०।\nवाराहवपुषे नित्यं त्रयीनाथाय ते नमः ।\nनमो ब्रह्मण्यदेवाय नागपर्य्यंकशायिने ८१।\nराजीवदलनेत्राय राघवाय नमो नमः ।\nमायया मोहिताः सर्वे देवाश्च ऋषयस्तव ८२।\nन जानंति महात्मानं सर्वलोकेश्वरं प्रभो ।\nत्वां न जानंति भगवन्सर्ववेदविदोऽपि हि ८३।\nनामरूपगुणैः श्रीश चारित्रैरपि दुष्कृतैः ।\nपरत्वसूचकं सत्वं तव वेदितुमीश्वरः ८४।\nमहर्षिभिः प्रेषितोऽहमागतोस्मि तवांतिकम् ।\nतव शीलगुणाञ्ज्ञातुं चरणं मम केशव ८५।\nदत्तं वक्षसि गोविंद तत्क्षंतव्यं कृपानिधे ।\nएवमुक्त्वा भृगुर्देवं प्रणम्य च मुहुर्मुहुः ८६।\nदिव्यैर्महर्षिभिस्तत्र पूज्यमानो महात्मभिः ।\nपुनर्जगाम हृष्टात्मा यज्ञभूमिं शुभाह्वयाम् ८७।\nसमागतं महात्मानं तत्र दृष्ट्वा महर्षयः ।\nप्रत्युत्थाय नमस्कृत्वा पूजां चक्रुर्विधानतः ८८।\nतेषां विज्ञापयामास तत्सर्वं मुनिपुंगवः ।\nरजस्तमगुणोद्रिक्तो विधीशानौ सुरोत्तमौ ८९।\nशप्तौ मया न पूज्यौ तौ विप्राणामृषिसत्तमाः ।\nअब्रह्मण्यत्वमापन्नो गर्हितं रूपमास्थितः ९०।\nशप्तः कैलासशिखरे शंकरस्तमसावृतः ।\nशुद्धसत्वमयो विष्णुः कल्याणगुणसागरः ९१।\nनारायणः परं ब्रह्म विप्राणां दैवतं हरिः ।\nब्रह्मण्यः श्रीपतिर्विष्णुर्वासुदेवो जनार्दनः ९२।\nब्रह्मण्यः पुंडरीकाक्षो गोविंदो हरिरच्युतः ।\nस एव पूज्यो विप्राणां नेतरः पुरुषर्षभाः ९३।\nमोहाद्यः पूजयेदन्यं स पाखंडी भविष्यति ।\nस्मरणादेव कृष्णस्य विमुक्तिः पापिनामपि ९४।\nतस्य पादोदकं सेव्यं भुक्तोच्छिष्टं च पावनम् ।\nस्वर्गापवर्गदं नॄणां ब्राह्मणानां विशेषतः ९५।\nविष्णोर्निवेदितं नित्यं देवेभ्यो जुहुयाद्धविः ।\nपितृभ्यश्चैव तद्दद्यात्सर्वमानंत्यमश्नुते ९६।\nयो न दद्याद्धरेर्भुक्तं पितॄणां श्राद्धकर्मणि ।\nअश्नंति पितरस्तस्य विण्मूत्रं सततं द्विजाः ९७।\nतस्माद्विष्णोः प्रसादो वै सेवितव्यो द्विजन्मनाम् ।\nइतरेषां तु देवानां निर्माल्यं गर्हितं भवेत् ९८।\nसकृदेव हि योश्नाति ब्राह्मणो ज्ञानदुर्बलः ।\nनिर्माल्यं शंकरादीनां स चांडालो भवेद्ध्रुवम् ९९।\nकल्पकोटिसहस्राणि पच्यते नरकाग्निना ।\nनिर्माल्यं भो द्विजश्रेष्ठा रुद्रादीनां दिवौकसाम् १०० 6.255.100।\nरक्षोयक्षपिशाचान्नं मद्यमांससमं स्मृतम् ।\nतद्ब्राह्मणैर्न भोक्तव्यं देवानां भुंजितं हविः १०१।\nतस्मादन्यं परित्यज्य विष्णुमेव सनातनम् ।\nपूजयध्वं द्विजश्रेष्ठा यावज्जीवमतंद्रिताः १०२।\nतद्विष्णोः परमं धाममन्यंतो गतसंशयाः ।\nतापादिपंचसंस्कारैरन्विष्टाः शुभचेतसः १०३।\nअप्राकृतं हरिं सम्यगर्चयध्वं द्विजर्षभाः ।\nचक्रांकितभुजा विप्रा भवंत्यप्राकृताः शुभाः १०४।\nचक्रलांछनहीनास्तु प्राकृतास्तामसा स्मृताः ।\nतस्मात्प्राकृतसंसर्ग पापौघ दहनं हरेः १०५।\nप्रतप्तं बिभृयाच्चक्रं शंखं च भुजमूलयोः ।\nउर्द्ध्वपुंड्राणि चांगेषु धृत्वा शास्त्रोक्तमार्गतः १०६।\nअर्चयेन्मंत्ररत्नेन विधिना पुरुषोत्तमम् ।\nतस्य प्रसादसेवां च कुर्य्यान्नित्यमतंद्रितः १०७।\nतस्यावरणपूजायां त्रिदशानर्चयेत्सदा ।\nतमेव सर्वयज्ञानां भोक्तारं परमेश्वरम् १०८।\nज्ञात्वा वै जुहुयाद्दद्याज्जपेद्वै सततं द्विजाः १०९।\nवसिष्ठ उवाच-\nएवमुक्तास्तु ते सर्वे ऋषयः क्षीणकल्मषाः ।\nनमस्कृत्य भृगुं सम्यगूचुः प्रांजलयस्तदा ११०।\nऋषय ऊचुः ।\nभगवन्संशयछेत्ता त्वमेव द्विजसत्तम ।\nत्वं वै लोकगतिर्ब्रह्मंस्त्वमेव परमा गतिः १११।\nत्वमेव परमोधर्मस्त्वमेव परमं तपः ।\nत्वत्प्रसादाद्वयं विप्र भविष्यामो हि नान्यथा ११२।\nवसिष्ठ उवाच-\nएवं स्तुत्वा भृगुं विप्रं सर्व एव महर्षयः ।\nतस्मात्संप्राप्तमंत्रा वै पूजयामासुरच्युतम् ११३।\nएतत्ते सर्वमाख्यातं प्रसंगात्पार्थिवोत्तम ।\nरामस्य हस्तकमलस्पर्शनाद्वै नृपोत्तम ११४।\nभविष्यत्यमलं तच्च रूपं लोकविगर्हितम् ।\nराघवः सर्वदेवानां पावनः पुरुषोत्तमः ११५।\nस्पृष्टा दृष्टाश्च तेनैव विमलाः शंकरादयः ।\nसर्वेषामपि देवानां पिता माता जनार्दनः ११६।\nत्राता च सर्वलोकानां वात्सल्यगुणसागरः ।\nतमेव शरणं गच्छ यदीच्छेत्परमं पदम् ११७।\nएतत्ते सर्वमाख्यातं पुराणं वेदसंमितम् ।\nब्रह्मणा कथितं राजन्मनु स्वायंभुवोंतरे ११८।\nविष्णुभक्तिविनीतस्य शुद्धसत्वस्य नान्यथा ।\nतस्य संश्रावयेन्नित्यं विमुक्ता सा हरेः कथा ११९।\nशंखचक्रोर्द्ध्वपुंड्रादि विहितो वाचकः पुमान् ।\nतन्मुखाच्छ्रूयतां नित्यं पुत्री भवसि नान्यथा १२०।\nयस्त्विदं श्रावयेन्नित्यं पठेद्वा सुसमाहितः ।\nअनन्यभक्तिः श्रीशस्य जायते तस्य सर्वदा १२१।\nविद्यार्थी लभते विद्यां धर्मार्थी धर्ममाप्नुयात् ।\nमोक्षार्थी लभते मोक्षं कामार्थी लभते सुखम् १२२।\nद्वादश्यां श्रवणार्के च संक्रांतौ ग्रहणे तथा ।\nअमावस्यां पौर्णमास्यां पठेद्भक्तिसमन्वितः १२३।\nश्लोकार्द्धं श्लोकपादं वा पठेद्यस्तु समाहितः ।\nअश्वमेधसहस्रस्य फलं प्राप्नोत्यसंशयः १२४।\nइत्येतत्कथितं गुह्यं पुराणं संहितात्मकम् ।\nअर्चयस्व हृषीकेशं यदीच्छसि परमं पदम् १२५।\nसूत उवाच-\nएवमुक्तो वसिष्ठेन गुरुणा नृपसत्तमः ।\nप्रणम्य च गुरुं राजा पूजयित्वा यथार्हतः १२६।\nतस्मात्संप्राप्तमंत्रोऽसौ विधिना द्विजसत्तमात् ।\nअर्चयित्वा हृषीकेशं यावज्जीवमतंद्रितः ।\nकाले हरिपदं प्राप योगिगम्यं सनातनम् १२७।\nइति श्रीपाद्मे महापुराणे पंचपंचाशत्साहस्र्यां संहितायां वैयासिक्यामुत्तरखंडे भृगुपरीक्षाकथनंनाम पंचपंचाशदधिकद्विशततमोऽध्यायः २५५।\nइति श्रीपाद्मे महापुराणे षष्ठमुत्तरखण्डं समाप्तम् ।"
  }
]
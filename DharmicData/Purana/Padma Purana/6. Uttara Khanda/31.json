[
  {
    "text": "नारद उवाच-\nदेवदेव जगन्नाथ भक्तानामभयप्रद ।\nव्रतं ब्रूहि महादेव कृपां कृत्वा ममोपरि १।\nश्रीमहादेव उवाच-\nसार्वभौमः पुरा ह्यासीद्धरिश्चंद्रो महीपतिः ।\nतस्यतुष्टोऽददद्ब्रह्मा पुरीं कामदुघां शुभाम् २।\nसर्वरत्नमयीं दिव्यां बालार्कसदृशप्रभाम् ।\nतत्र स्थितो महीपालो सप्तद्वीपां वसुंधराम् ३।\nपालयामास धर्मेण पिता पुत्रमिवौरसम् ।\nप्रभूतधनधान्यस्तु पुत्रदौहित्रवान्नृपः ४।\nस पालयन्शुभं राज्यं परं विस्मयमागतः ।\nन तादृशमभूत्पूर्वं राज्यं कस्य हि कर्हिचित् ५।\nन चेदृशं नरैरन्यैर्विमानमधिरोहितम् ।\nकस्येह कर्मणो व्यष्टिर्येनाहं सुरराडिव ६।\nइति चिंतापरो भूत्वा विमानवरमास्थितः ।\nददर्श पार्थिववरो मेरुं शिखरिणां वरम् ७।\nतत्रास्ते च महात्मासौ द्वितीय इव भास्करः ।\nआसीनं पर्वतवरे शैलपट्टे हिरण्मये ८ ।\nसनत्कुमारं ब्रह्मर्षिं ज्ञानयोगपरायणम् ।\nदृष्ट्वा ह्यवातरद्राजा प्रष्टुकामोऽथ विस्मयम् ९।\nववंदे चरणौ हृष्टस्तेनापि स च नंदितः ।\nसुखोपविष्टस्तु नृपः पप्रच्छ मुनिपुंगवम् १०।\nभगवन्दुर्ल्लभा लोके संपच्चेयं यथा मम ।\nकर्मणा केन लभ्येत कश्चाहं पूर्वजन्मनि ११।\nतत्त्वं कथय मे सर्वमनुग्राह्योऽस्मि ते यदि ।\nसनत्कुमार उवाच-।\nशृणु राजन्प्रवक्ष्यामि पूर्ववृत्तस्य कारणम् १२।\nयेन कृत्वा विशेषेण तव चानुग्रहोऽभवत् ।\nत्वमासीः पूर्वजनुषि सुवैश्यः सत्यवाक्शुचिः १३।\nस्वं कर्म ते परित्यक्तं ततस्त्यक्तस्तु बांधवैः ।\nसत्वं वृत्तिपरिक्षीणो भार्ययानुगतस्तथा १४।\nनिर्गतः स्वजनांस्त्यक्त्वा परप्रेषणलिप्सया ।\nन च प्रेषणदो ह्यासीत्काले दुर्भिक्षपीडितः १५।\nततः कदाचिद्गहने सरश्चोत्फुल्लपंकजम् ।\nदृष्ट्वा तत्र कृतो भावो गृह्णीवः पंकजानि वै १६।\nएतावदुक्त्वा पुष्पाणि तान्यादाय पदे पदे ।\nआस्थितौ नगरीं पुण्यां नाम्ना वाराणसीं शुभाम् १७।\nततो विक्रयतः कश्चिनैव गृह्णाति पंकजम् ।\nतन्मठान्निर्गतः कश्चित्तत्रैव प्रांगणे स्थितः १८।\nतत्र स्थाने प्रविशता श्रुतो वादित्रनिस्वनः ।\nकस्मिंश्च श्रूयते ह्येष वादित्रस्य च निस्वनः १९।\nइति पृष्टे तदा तूर्ये तेनोक्ते प्रस्थितोंतरम् ।\nकाशिराजस्तु विख्यात इंद्रद्युम्नस्तु पार्थिवः २०।\nतस्यास्ति दुहिता ख्याता नाम्ना चंद्रावती सती ।\nउपोषिता महाभागा जयंतीमष्टमीं शुभाम् २१।\nतत्रागतोऽसौ वैश्यस्तु यत्र तिष्ठति सा शुभा ।\nसंतुष्टचित्तः स तदा हर्षस्तत्रागतो महान् २२।\nतत्र स्थाने त्वया दृष्टो देव वैतानिको विधिः ।\nआदित्यसहितो यत्र पूज्यते भगवान्हरिः २३।\nतद्भक्त्या च त्वया पत्न्या सह पुष्पार्चनं कृतम् ।\nशेषैस्तु प्रकरस्तत्र कृतः पुष्पमयस्तथा २४।\nतं दृष्ट्वा विस्मिता साह केनेहाभ्यर्चनं कृतम् ।\nज्ञात्वा तत्कर्मतत्सर्वं कृतं संरक्षणं तथा २५।\nततस्तुष्टा तु सा तुभ्यं ददौ वित्तं बहुस्वयम् ।\nत्वया वित्तं नो गृहीतं भोजनायानुमंत्रितः २६।\nन गृहीतं भोजनं च न च वित्तं त्वया तदा ।\nआदित्यो विष्णुसंयुक्तः पूजितोऽसौ यथाविधि २७।\nततः प्रभातसमये रक्षमाणस्तया सदा ।\nविश्रंभयित्वा तान्सर्वान्निर्गतोऽसि यथेच्छया २८।\nतदेतदन्यजनुषि सुकृतं चार्जितं त्वया ।\nपंचत्वं च त्वया प्राप्तं स्वीयकर्मानुयोगतः २९।\nतेन पुण्येन महता विमानमागमत्तदा ।\nतत्फलं भुज्यते भूप पूर्वजन्मकृतं च यत् ३०।\nहरिश्चंद्र उवाच-\nकेनैव च विधानेन कस्मिन्मासे च सा तिथिः ।\nकर्त्तव्या तन्ममाचक्ष्व अनुग्राह्योऽस्मि ते यदि ३१।\nसनत्कुमार उवाच-\nशृणुष्वावहितो राजन्कथ्यमानं मया तव ।\nश्रावणस्य तु मासस्य कृष्णाष्टम्यां नराधिप ३२।\nरोहिणी यदि लभ्येत जयंती नाम सा तिथिः ।\nभूयोभूयो महाराज भवेज्जन्मनि कारणम् ३३।\nविधानमस्या वक्ष्यामि यथोक्तं ब्रह्मणा मम ।\nयत्कृत्वा मुक्तपापस्तु विष्णुलोकं प्रगच्छति ३४।\nउपोषितस्ततः कृत्वा स्नानं कृष्णतिलैः सह ।\nस्थापयेदव्रणं कुंभं पंचरत्नसमन्वितम् ३५।\nवज्रमौक्तिकवैडूर्य पुष्परागेंद्रनीलकम् ।\nपंचरत्नं प्रशस्तं तु इति कात्यायनोऽब्रवीत् ३६।\nतस्योपरि न्यसेत्पात्रं सौवर्णं लक्षणान्वितम् ।\nसौवर्णां विन्यसेत्तत्र यशोदां नंदगेहिनीम् ३७।\nददमानां तु पुत्रस्य स्तनं वै विस्मिताननाम् ।\nपिबमानं स्तनं मातुरपरं पाणिना स्पृशत् ३८।\nआलोक्य मातरं प्रेम्णा सुखयंतं मुहुर्मुहुः ।\nसौवर्णं कारयेद्देवं यावच्छक्तिश्च विद्यते ३९।\nद्वि निष्कमात्रं कर्तव्यं यदि शक्तिश्च विद्यते ।\nत्रिलोहेनैव कर्तव्यं सौवर्णेनाथवा पुनः ४०।"
  }
]
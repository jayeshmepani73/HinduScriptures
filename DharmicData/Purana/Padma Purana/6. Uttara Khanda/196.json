[
  {
    "text": "सूत उवाच-\nअथ वैष्णवचित्तेषु दृष्ट्वा भक्तिमलौकिकीम् ।\nनिजलोकं परित्यज्य भुवमभ्यगमद्धरिः १।\nवनमाली घनश्यामः पीतवासाः किरीटधृक् ।\nकांचीकलापपर्यस्तो लसन्मकरकुंडलः २।\nत्रिभंगललितश्चारु कौस्तुभेन विराजितः ।\nकोटिमन्मथ लावण्यो हरिचंदन चर्चितः ३।\nपरमानंद चिन्मूर्तिर्मधुरो मुरलीधरः ।\nआविवेश स्वभक्तानां हृदयान्यमलानि च ४।\nवैकुंठवासिनो ये च वैष्णवाः शांतमानसाः ।\nगूढरूपाः समायाताः श्रवणाय हरेः कथाः ५।\nतदा जयजयेत्युच्चैः शब्दोऽभूत्कंबुशब्दयुक् ।\nयेनामंगलमत्युग्रं कलिजं प्रलयं गतम् ६।\nतत्रस्थानां जनानां च दृष्ट्वा गेहात्मविस्मृतिम् ।\nनारदोऽध्यात्मतत्वज्ञः कुमारान्प्रत्युवाच ह ७।\nनारद उवाच-\nअलौकिकोऽयं महिमा मुनीश्वराः सप्ताहजन्योद्य विलोकितो मया ८।\nमूढाः शठा ये पशुपक्षिणोऽपि तेपि प्रयांत्येव गतिं पराख्यात् ।\nअतो नृलोकेन तु शास्त्रमन्यच्चित्तस्य शुध्यै विहितं पवित्रम् ९।\nअघौघविध्वंसि कृतार्थतावहं कलौ युगे दोषनिधौ कुमाराः ।\nके केन शुध्यंति वदंतु मह्यं सप्ताहयज्ञेन कथामयेन १०।\nकृपालुभिर्लोकहितोभवद्भिः प्रकाशितं कोऽपि नवीनमार्गः ।\nकुमारा ऊचुः।\nये मानवाः पापकृतः सुदुष्टाः सदा दुराचाररताः समत्सराः ११।\nक्रोधाग्निदग्धाः कुटिलाश्च कामिनः सप्ताहयज्ञेन हरिं व्रजंति ते १२।\nसत्येन हीनाः पितृमातृदूषकास्तृष्णाकुलाश्चाश्रमवर्णबाह्याः ।\nये दांभिका जीवविहिंसकाश्च सप्ताहयज्ञेन हरिं व्रजंति ते १३।\nपंचोग्रपापाश्च्छलकारिणश्च क्रूराः पिशाचा इव निर्दयाश्च ।\nब्रह्मस्वपुष्टा व्यभिचारिणश्च सप्ताहयज्ञेन हरिं व्रजंति ते १४।\nकायेन वाचा मनसापि पातकं नित्यं प्रकुर्वंति शठा हठेन ये ।\nनीचाः कृतघ्ना मलिना दुराशयाः सप्ताहयज्ञेन हरिं व्रजंति ते १५।\nसूत उवाच-\nअथैवं तुष्टचित्तेऽथ नारदे देवपूजिते ।\nप्रसन्नास्ते कुमाराश्च पुनरूचुश्च नारदम् १६।\nकुमारा ऊचुः ।\nअत्र ते कीर्तयिष्याम इतिहासं पुरातनम् ।\nयस्य श्रवणमात्रेण पापहानिः प्रजायते १७।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>तुंगभद्रा तटे पूर्वं पत्तने कोहलाभिधे ।\nवर्णाश्रमाचारयुते धनधान्यसमाकुले १८।\nआत्मदेव इति ख्यातस्तत्रासीद्दिवजसत्तमः ।\nवेदविद्याविधिप्राज्ञो नित्यकर्मपरायणः १९।\nतत्प्रिया धुंधुली नाम नित्यं स्वीयहिते रता ।\nस्ववाक्यस्थापनाचापि सुंदरी सुकुलोद्भवा २०।\nपूर्वकर्मविपाकेन प्रायशो बहुजल्पिनी ।\nशूरा च गृहकृत्येषु क्रूरा च कलहप्रिया २१।\nएवं निवसतोस्तत्र दंपत्योर्निरपत्ययोः ।\nव्यतिक्रांतं वयश्चापि पंचाशद्वर्षसंमितम् २२।\nअथ तौ दुःखितौ जातौ निरपत्यौ गृहेस्थितौ ।\nसंतानोत्पत्तये ताभ्यां दत्तं चापि धनादिकम् २३।\nगोभूहिरण्यवासांसि दत्तान्यपि बहूनि च ।\nन पुत्रो नापि दुहिता जायते पूर्वकर्मणा २४।\nस चैकदा तु निर्विण्ण आत्मदेवो द्विजोत्तमः ।\nगृहं त्यक्त्वा गतोऽरण्यमानपत्येन दुःखितः २५।\nयत्र तत्र भ्रमन्भ्रांतो दुःखाकुलितमानसः ।\nक्षुत्क्षामस्तृट्परीतश्च दैवात्प्राप्तो जलाशयम् २६।\nजलं पीत्वा ततस्तस्मिंस्तडागे स द्विजोत्तमः ।\nवृक्षच्छायां समाश्रित्य निषण्णस्तत्र नारद २७।\nअथ तत्र तदैवागात्कश्चित्सिद्धो भ्रमन्महीम् ।\nजलं पीत्वा तडागे तु सोऽपि तत्रैव चागतः २८।\nतं दृष्ट्वा न्यासिनं शांतमात्मदेव उदारधीः ।\nसत्कृत्योत्थाय तत्पादौ जग्राह स्वगुरोरिव २९।\nउपविष्टौ ततस्तौ द्वौ कृतप्रश्नौ परस्परम् ।\nसुस्निग्धमानसौ भूत्वा गुरुशिष्याविवाश्रमे ३०।\nअथ तं स यतिर्दृष्ट्वा श्वसंतं दुःखितांतरम् ।\nपप्रच्छ करुणासिंधुरात्मदेवं पुरः स्थितम् ३१।\nसिद्ध उवाच-।\nका ते चिंता द्विजश्रेष्ठ दुःखाय हृदि वर्तते ।\nतां समाचक्ष्व धर्मज्ञ परितापप्रदायिनीम् ३२।\nतच्छ्रुत्वा वचनं तस्य सिद्धस्य सुमहात्मनः ।\nआत्मदेव उवाचाथ स्वस्य दुःखस्य कारणम् ३३।\nआत्मदेव उवाच-।\nकिं ब्रवीमि मुने दुःखं संचितं पूर्वकर्मणा ।\nमदीयाः पूर्वजास्तोयं कवोष्णमुपभुंजते ३४।\nमद्दत्तं नैव गृह्णंति पितरो देवता बलिम् ।\nतेन दुःखेन निर्विण्णः प्राणांस्त्यक्तुमिहागतः ३५।\nधिग्जीवितं प्रजाहीनं गृहं चैव धनं कुलम् ।\nपाल्यते या मया धेनुः साऽपि वंध्यात्वमेति ह ३६।\nयो मयारोपितो वृक्षः सोपि वंध्यत्वमागतः ।\nनिर्भाग्यस्यानपत्यस्य किमतो जीवितेन मे ३७।\nकुमारा ऊचुः।\nइत्युक्त्वा स रुरोदोच्चैस्तत्पुरो दुःखपीडितः ।\nयदा तदा यतेश्चित्ते करुणाभूद्गरीयसी ३८।\nललाटाक्षरमालां च दृष्ट्वा ज्ञात्वा स योगवान् ।\nआत्मदेवं द्विजं प्राज्ञः पुनरूचे सविस्तरम् ३९।\nसिद्ध उवाच।\nशृणु विप्र मया तेऽद्य प्रारब्धमवलोकितम् ।\nसप्तजन्मावधि प्राप्तिः पुत्रस्य न च दृश्यते ४०।\nमुंचाग्रहं प्रजाहेतोर्बलिष्ठा कर्मणो गतिः ।\nविवेकं तु समासाद्य सुखी भव महामते ४१।\nएवमुक्तं समाकर्ण्य सिद्धस्य द्विजसत्तमः।\nप्रजाशाबद्धचित्तस्तु सिद्धं प्राहातिदुःखितः ४२।\nविप्र उवाच-।\nविवेकेन भवेत्किं मे पुत्रं देहि बलादपि ।\nनो चेत्त्यजाम्यहं प्राणांस्त्वदग्रे शोकमूर्च्छितः ४३।\nइति विप्राग्रहं दृष्ट्वा प्राब्रवीत्स तपोधनः ।\nसंततेः सगरो दुःखमवापांगः प्रजापतिः ४४।\nचित्रकेतुर्गतः कष्टं विधिलेखविमार्ज्जनात् ।\nअतस्त्वमपि धर्मज्ञ यदि पुत्रं लभेरपि ४५।\nसुतेन न सुखीभूयाः दैवं हि बलवत्तरम् ।\nइत्युक्त्वा द्विजवर्याय स सिद्धः साधुसंमतः ४६।\nददावेकं फलं तस्मै प्राग्रहेण सुतार्थिने ।\nइदं फलं मया तुभ्यं दत्तं पुत्राप्तये द्विज ४७।\nभार्यायै देहि पुत्रस्ते भविष्यति न संशयः ।\nसत्यं शौचं दया दानमेकभक्तं तु भोजनम् ४८।\nवर्षावधि स्त्रिया कार्यं तेन शुद्धो भवेत्सुतः ।\nएवमुक्त्वा ययौ योगी विप्रः स्वगृहमागतः ४९।\nदत्त्वा पत्न्यै फलं तत्तु सिद्धोक्तमवदच्च ह ।\nअथ सा धुंधुली क्रूरा स्ववाक्यस्थापनोत्सुका 6.196.५०।\nस्वसख्यै प्राह तत्सर्वं पत्योक्तं सिद्धभाषितम् ।\nयद्यहं भक्षये चेदं फलं सिद्धेन चार्पितम् ५१।\nगर्भो मम भवेत्तर्हि कथं चाहं सहाम्यहम् ।\nस्वल्पं भक्ष्यमशक्तिश्च गमने गृहकर्मणि ५२।\nतिर्यक्चेदागतो गर्भो तदा मे मरणं भवेत् ।\nप्रसूतौ दारुणं दुःखं सुकुमारी कथं सहे ।\nमंदयां मयि सर्वस्वं ननांदा संहरेत्सदा ५३।\nचिंता मे समनुप्राप्ता किं करोमि शुचिस्मिते ।\nसा तद्वचनमाकर्ण्य स्नेहभंगभयाद्दिवज ५४।\nएवमेवेति तां प्राह प्रीत्या प्रहसितानना ।\nएवं कुतर्कयोगेन तत्फलं नैव भक्षितम् ५५।\nपत्या पृष्टे फलं भुक्तं भुक्तं चेति तयेरितम् ।\nएकदा भगिनी तस्याः स्वेच्छया तद्गृहं गता ५६।\nतदग्रे कथितं सर्वं चिंतेयं महती हि मे ।\nकिं करोमि सगर्भोऽहं त्वं प्रब्रूहि यथातथम् ५७।\nसाब्रवीन्मम गर्भोस्ति तुभ्यं दास्ये प्रसूतितः ।\nतावत्कालं सगर्भेव गुप्ता तिष्ठ गृहे सुखम् ५८।\nतं बालं पोषयिष्यामि त्वद्गृहे चैव नित्यदा ।\nफलं धेनोः प्रयच्छाद्य परीक्षार्थं शुभानने ५९।\nइत्युक्त्वा सा ययौ गेहमात्मनो हृष्टमानसा ।\nधुंधुल्यापि यथोद्दिष्टं तद्भगिन्या तथा कृतम् ६०।\nअथ प्रसूय सा बालं धुंधुल्यै चार्पयद्द्रुतम् ।\nतया च कथितं भर्त्रे प्रसूतः सुखमर्भकः६१।\nलोकस्य सुखमुत्पन्नमात्मदेव प्रजोदयात् ।\nदत्त्वा दानं द्विजाग्रेभ्यो जातकर्म चकार च ६२।\nगीतवादित्रनिर्घोषो गृहे तस्यातिमङ्गलम् ।\nबभूव हर्षमापन्न आत्मदेवो महामतिः ६३।\nअथ सा प्राह भर्त्तारं दुग्धं मेस्तनयोर्नहि ।\nपालयिष्ये कथं बालं सद्यः सूतं प्रभोऽधुना ६४।\nमत्स्वसुश्च प्रसूताया मृतो बालः पुराभवत् ।\nतामानीय गृहे रक्षसार्भकं पोषयिष्यति ६५।\nइति श्रुत्वा वचस्तस्या धुंधुल्या द्विजसत्तमः ।\nतथैव कृतवान्भ्रांतरात्मदेवो मुदान्वितः ६६।\nधुंधुकारीति नामास्य कृतं मात्रा यथार्थतः ।\nस्तन्येन पोषमाप्नोति नित्यं मातृष्वसुः सुतः ६७।\nत्रिमासे निर्गते चाथ सा धेनुः सुषुवेऽर्भकम् ।\nसर्वांगसुंदरं दिव्यं निर्मलं कनकप्रभम् ६८।\nदृष्ट्वा प्रसन्नस्तं विप्रः संस्कारान्स्वयमादधे ।\nतं दिदृक्षव आयाता जनाः सर्वेऽतिविस्मिताः ६९।\nआत्मदेवस्य विप्रस्य महाभाग्योदयेन च ।\nधेन्वा बालः प्रसूतश्च देवरूपोऽतिकौतुकम् ७०।\nन ज्ञातं तद्रहस्यं तु केनापि विधियोगतः ।\nगोकर्णः तं सुतं दृष्ट्वा गोकर्णेत्येवचाभ्यधात् ७१।\nकियत्कालेन संप्राप्तौ तारुण्यं तावुभावपि ।\nगोकर्णः पंडितो ज्ञानी धुंधुकारी महाखलः ७२।\nस्नानशौचक्रियाहीनो भक्ष्याभक्षी क्रुधाप्लुतः ।\nचौरः सर्वजनद्वेषी दुष्टचांडालसंगतः ७३।\nक्रीडतो ह्यर्भकान्धृत्वा बलात्कूपे निपातयेत् ।\nएवं वेश्याप्रसंगेनानयद्द्रव्यं क्षयं पितुः ७४।\nपिता कृपणवत्तस्य शुचा निःस्वो रुरोद ह ।\nअनपत्यः सुखी नित्यं कुपुत्रो दुःखदायकः ७५।\nसिद्धेनोक्तं वचः सत्यमनुभूतं मयाधुना ।\nक्व गच्छामि क्व तिष्ठामि को मे दुःखं निवारयेत् ७६।\nप्राणांस्त्यक्ष्ये जले वह्नौ भृगोर्वापि पते ह्यहम् ।\nइत्येवं चिंतयानं तमधोमुखमुपागतः ७७।\nगोकर्णो जनकं ज्ञानी बोधयामास तत्वतः ।\nगोकर्ण उवाच-\nअसारस्तात संसार दुःखमोहप्रदो नृणाम् ७८।\nकः सुत किं धनं कस्य का जाया कः पतिः पितः ।\nमोहेन बद्धो दीनात्मा लोकः क्लिश्यति नान्यथा ७९।\nन चेंद्रस्य सुखं किंचिन्न सुखं चक्रवर्तिनः ।\nविरक्तस्य सुखं तात मुनेरेकांतशीलिनः ८०।\nमुंचाज्ञानं प्रजारूपं मोहं नरककारणम् ।\nनिर्द्वंद्वो निरभीमानो व्रज त्यक्त्वाखिलं वनम् ८१।\nततस्तद्वाक्यमाकर्ण्य गोकर्णं स द्विजोऽब्रवीत् ।\nद्विज उवाच-\nयत्कर्त्तव्यं वने साधो तन्ममाचक्ष्व विस्तरात् ८२।\nमोहपाशनिबद्धं हि शठं कृपणमानसम् ।\nसंसारगर्ते पतितं मामुद्धर दयानिधे ८३।\nपितुरित्थं वचः श्रुत्वा गोकर्णो ज्ञानपंडितः ।\nउवाच दीनं निर्विण्णं पितरं हृष्टमानसः ८४।\nगोकर्ण उवाच-\nमांसास्थिरक्तनिकरे स्वशरीरकेऽस्मिन्स्वत्वं त्यजाशु ममतां वनिता सुतादौ ।\nपश्यानिशं जगदिदं क्षणभंगनिष्ठं ज्ञानी विरागरसिको भव भक्तिनिष्ठः ८५।\nधर्मं भजस्व सततं त्यज लोकधर्मान्संसेव्य साधुपुरुषान्जहि कामतृष्णाम् ।\nअन्यस्य दोषगुण चिंतनमाशु मुक्त्वा विष्णोः कथारसमथो नितरां पिब त्वम् ८६।\nकुमारा उचुः-\nएवं सुतोक्तविदितानुभवो निरीहस्त्यक्त्वा गृहं स्थिरमतिर्गतषष्टिवर्षः ।\nनित्यं हरिप्रियजनानुगतो महात्मा दुष्प्रापमाप च पदं स हरेर्वनस्थः ८७।"
  }
]
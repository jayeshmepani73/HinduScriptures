[
  {
    "text": "सूत उवाच।\nइति वाक्यं समाकर्ण्य पुनः पप्रच्छ पावकिः ।\nशालग्रामार्चनं भूयस्तच्छृणुध्वं तपोधनाः १।\nकार्तिकेय उवाच।\nभगवन्योगिनां श्रेष्ठ सर्वेधर्माः श्रुता मया ।\nशालग्रामार्चनं ब्रूहि विस्तरेण मम प्रभो २।\nईश्वर उवाच।\nसाधुसाधु महाप्राज्ञ यन्मां हि परिपृच्छसि ।\nतदहं संप्रवक्ष्यामि श्रूयतां मम वत्सल ३।\nशालग्रामशिलायां तु त्रैलोक्यं सचराचरम् ।\nमहाशय महासेन नित्यं तिष्ठति संहितम् ४।\nदृष्टं प्रणमितं येन स्नापितं पूजितं तथा ।\nयज्ञकोटिगुणं पुण्यं गवां कोटिफलं लभेत् ५।\nछिन्नस्तेन तथा वत्स गर्भवासः सुदारुणः ।\nपीतं येन सदा विष्णोः शालग्रामशिलाजलम् ६।\nकामासक्तोऽपि यो नित्यं भक्तिभावविवर्जितः ।\nशालग्रामशिला पुत्र पूजयित्वाच्युतो भवेत् ७।\nशालग्रामशिला बिंबं हत्वा कोटिविनाशनम् ।\nस्मृतं संकीर्तितं ध्यातं पूजितं च नमस्कृतम् ८।\nशालग्रामशिलां दृष्ट्वा यांति पापान्यनेकशः ।\nसिंहं दृष्ट्वा यथा यांति वने मृगगणा भयात् ९।\nनमस्कारं तु मनुजः शालग्रामशिलार्चने ।\nभक्त्या वा यदि वाऽभक्त्या कृत्वा मुक्तिमवाप्नुयात् १०।\nवैवस्वतभयं नास्ति तथा मरणजन्मनोः ।\nयः करोति नरो नित्यं शालग्रामशिलार्चनम् ११।\nगंधपाद्यार्घनैवेद्यैर्दीपैर्धूपैर्विलेपनैः ।\nगीतैर्वाद्यैस्तथा स्तोत्रैः शालग्रामशिलार्चनम् १२।\nकुरुते मानवो यस्तु कलौ भक्तिपरायणः ।\nकल्पकोटिसहस्राणि रमते विष्णुसद्मनि १३।\nशालग्रामनमस्कारो भावेनापि नरैः कृतः ।\nमानुषत्वं कथं तेषां मद्भक्ता ये नरा भुवि १४।\nमद्भक्तास्तीव्रपापिष्ठा मत्प्रभुं न नमंति ये ।\nवासुदेवं न ते ज्ञेया मद्भक्ताः पापमोहिताः १५।\nमद्भक्तोऽपि च यो भूत्वा भुंक्ते त्वेकादशीदिने ।\nस याति ह्यंधतामिस्रे निरयं मम घातकः १६।\nमल्लिंगस्पर्शनं कार्यं नान्या शुद्धिर्विधीयते ।\nया तिथिर्दयिता विष्णोः सा तिथिर्मम वल्लभा १७।\nयस्तां नोपवसेन्मर्त्यः स पापी श्वपचाधिकः ।\nशालग्रामशिलायां तु सदा पुत्र वसाम्यहम् १८।\nदत्तं देवेन तुष्टेन स्वस्थानं मम भक्तितः ।\nपद्मकोटिसहस्रैस्तु पूजिते मयि यत्फलम् १९।\nतत्फलं कोटिगुणितं शालग्रामशिलार्चनात् ।\nपूजितोऽहं न तैर्मर्त्यैर्नमितोऽहं न तैर्नरैः २०।\nन कृतं मर्त्यलोके यैः शालग्रामशिलार्चनम् ।\nशालग्रामशिलाग्रे तु यः करोति ममार्चनम् २१।\nतेनार्चितोऽहं सेनानीर्युगानामेकविंशतिम् ।\nकिमर्चितैर्लिंगशतैर्विष्णुभक्तिविवर्जितैः २२।\nशालग्रामशिलाबिंबं नार्चितं यदि पुत्रक ।\nअनर्हं मम नैवेद्यं पत्रं पुष्पं फलं जलम् २३।\nशालग्रामशिलाग्रे तु सर्वं याति पवित्रताम् ।\nभुक्त्वान्यदेवनैवेद्यं द्विजश्चांद्रायणं चरेत् २४।\nभुक्त्वा केशवनैवेद्यं यज्ञकोटिफलं लभेत् ।\nपादोदकेन देवस्य हत्याकोटिसमन्विताः २५।\nशुद्ध्यंति नात्र संदेहस्तथा शंखोदकेन हि ।\nयो हि माहेश्वरो भूत्वा वैष्णवं च न पूजयेत् २६।\nद्वेष्टा च याति नरकं यावदिंद्राश्चतुर्दश ।\nज्येष्ठाश्रमी गृहे यस्य मुहूर्त्तमपि विश्रमेत् २७।\nपितामहा युगान्यष्टौ भवत्यमृतभोजिनः ।\nसंसारे दुःखकांतारे निमज्ज्यंते नराधमाः २८।\nवर्षकोटिसहस्राणि कृष्णाराधनवर्जिताः ।\nस्नेहादभ्यर्चितैर्लिंगैः शालग्रामसमुद्भवैः २९।\nमुक्तिं प्रयांति मनुजा योगसांख्येन वर्जिताः ।\nमल्लिंगकोटिभिर्दृष्टैर्यत्फलं पूजितैः स्तुतैः ३०।\nशालग्रामशिलायां तु एकस्यामिह तद्भवेत् ।\nद्वादशैव शिला यो वै शालग्रामसमुद्भवाः ३१।\nअर्चयेद्वैष्णवो नित्यं तस्य पुण्यं न बोध मे ।\nकोटिलिंगसहस्रैस्तु पूजितैर्जाह्नवी तटे ३२।\nकाशीवासे युगान्यष्टौ दिनेनैकेन तद्भवेत् ।\nकिं पुनर्बहुना यस्तु पूजयेद्वैष्णवो नरः ३३।\nनाहं ब्रह्मादयो देवाः संख्यां कर्तुं समीहते ।\nतस्माद्भक्त्या च मद्भक्तैः प्रीत्यर्थं मम पुत्रक ३४।\nकर्त्तव्यं मम तद्भक्त्या शालग्रामशिलार्च्चनम् ।\nशालग्रामशिलारूपी यत्र तिष्ठति केशवः ३५ ।\nतत्र देवासुरा यक्षा भुवनानि चतुर्दश ३६।\nसुराणां कीर्तनैः सर्वैः कोटिभिश्च फलं लभेत् ।\nतत्फलं कीर्त्तनादेव केशवे सुकृतं कलौ ३७।\nशालग्रामशिलाग्रे तु सकृत्पिंडेन तर्पिताः ।\nवसंति पितरस्तस्य न संख्या तत्र विद्यते ३८।\nये पिबंति नरा भक्त्या शालग्रामशिलाजलम् ।\nपंचगव्यसहस्रैस्तु प्राशितैः किं प्रयोजनम् ३९।\nप्रायश्चित्ते समुत्पन्ने किं दानैः किमुपोषणैः ।\nचांद्रायणैः सुचीर्णैश्च पीत्वा पादोदकं हरेः ४०।\nयः करोति तडागे तु प्रतिमां जलशायिनीम् ।\nकोटिभिश्चापि किं कार्यमन्यदेवैश्च पूजितैः ४१।\nविष्णुमुख्यास्तु वै देवास्तत्र जल्पंति वै सह ।\nप्रमाणमस्ति सर्वस्य सुकृतस्य हि पुत्रक ४२।\nफलप्रमाणं नैवास्तिशालग्रामशिलार्चन ।\nयो ददाति शिलां विष्णोः शालग्रामसमुद्भवाम् ४३।\nविप्राय विष्णुभक्ताय तेनेष्टं क्रतुभिः शतैः ।\nगृहेऽपि वसतस्तस्य गंगास्नानं दिनेदिने ४४।\nस स्नातः सर्वतीर्थेषु सर्वयज्ञेषु दीक्षितः ।\nशालग्रामशिलातोयैरभिषेकं समाचरेत् ४५।\nस्वर्गे मर्त्ये च पाताले पाषाणाः संति वै गुह ।\nशालग्रामशिला ग्राव्णा नास्ति नास्ति समा पुनः ४६।\nमानुषे दुर्ल्लभे लोके सफलं तस्य जीवितम् ।\nतिलप्रस्थशतं भक्त्या यो ददाति दिनेदिने ४७।\nतत्फलं समवाप्नोति शालग्रामशिलार्चनात् ।\nपत्रं पुष्पं फलं तोयं मूलं दूर्वादलं तथा ४८।\nजायते मेरुणा तुल्यं शालग्रामे समर्पितम् ।\nविधिहीनोऽपि यः कश्चित्क्रियामंत्रविवर्जितः ४९।\nचक्रांकभुज आप्नोति सम्यक्शास्त्रोदितं फलम् ।\nयत्तु पूर्वं मया दृष्टं केशवे क्लेशनाशनम् 6.120.५०।\nतत्सर्वं कथयिष्यामि तव स्नेहेन पुत्रक ।\nक्व त्वं वससि हे विष्णो किमाधारः किमाश्रयः ५१।\nकथं वा प्रीयसे देव तत्सर्वं कथयस्व मे ।\nश्रीकृष्ण उवाच।\nनिवसामि सदा शंभो शालग्रामोद्भवेऽश्मनि ५२।\nतत्रैव रथचक्रांके यानि नामानि मे शृणु ।\nद्वारदेशे समे चक्रे दृश्येते नांतरं यदि ।\nवासुदेवः स विज्ञेयः शुक्लश्चैवातिशोभनः ५३।\nप्रद्युम्नः सूर्यवक्त्रस्तु नीलदीप्तिस्तथैव च ।\nसुषिरं च्छिद्रबहुलं दीर्घाकारं तु तद्भवेत् ५४।\nअनिरुद्धस्तु पीताभो वर्त्तुलश्चातिशोभनः ।\nरेखात्रयांकितो द्वारि दृष्टपद्मेन चिह्नवत् ५५।\nश्यामो नारायणो देवो नाभिचक्रे तथोन्नते ।\nदीर्घ रेषा समोपेतो दक्षिणे सुषिरान्वितः ५६।\nऊर्ध्वंमुखं च जानीयात्सुंदरं हरिरूपिणम् ।\nकामदं मोक्षदं चैव अर्थदं च विशेषतः ५७।\nपरमेष्ठी च शुक्लाभः पद्मचक्रसमन्वितः ।\nबिंबाकृतिस्तथा पृष्ठे सुषिरं चातिपुष्कलम् ५८।\nकृष्णवर्णस्तथा विष्णुर्मूले चक्रे सुशोभने ।\nद्वारोपरि तथा रेखा लक्ष्यते मध्यदेशतः ५९।\nकपिलो नरसिंहश्च पृथुचक्रः सुशोभितः ।\nब्रह्मचर्येण पूज्योसावन्यथा विघ्नदो भवेत् ६०।\nवाराहः शक्तिलिंगस्तु चक्रे च विषमे स्मृते ।\nइंद्र नीलनिभः स्थूलस्त्रिरेखो नाभितः शुभः ६१।\nदीर्घाकांचनवर्णाया बिंदुत्रयविभूषिता ।\nमत्स्याख्या सा शिला ज्ञेया भुक्तिमुक्तिफलप्रदा ६२।\nकूर्मस्तथोन्नतः पृष्ठे वर्तुलश्चक्रपूरितः ।\nहरितं वर्णमाधत्ते कौस्तुभेन तु चिह्नितः ६३।\nहयग्रीवो हयाकारो रेखापंचकभूषितः ।\nबहुबिंदुसमाकीर्णः पृष्ठे नीलं च रूपकम् ६४।\nवैकुंठमविभिन्नांगं चक्रमेकं तथा ध्वजम् ।\nद्वारोपरि तथा रेखा गुंजाकारा सुशोभना ६५।\nश्रीधरस्तु तथा देवश्चिह्नितो वनमालया ।\nकदंबकुसुमाकारो रेखापंचकभूषितः ६६।\nवर्तुलश्चापि हृस्वश्च वामनः परिकीर्तितः ।\nअतसीकुसुमप्रख्यो बिंदुना परिशोभितः ६७।\nसुदर्शनस्ततो देवः श्यामवर्णो महाद्युतिः ।\nवामपार्श्वे गदाचक्रे रेखा चैव तु दक्षिणे ६८।\nदामोदरस्तथा स्थूलो मध्ये चक्रं प्रतिष्ठितम् ।\nदूर्वाभं द्वारसंकीर्णं पीतरेखं तथैव च ६९।\nनानावर्णो ह्यनंतस्तु नानाभोगेन चिह्नितः ।\nअनेकमूर्तिकोभिन्नः सर्वकामफलप्रदः ७०।\nविदिक्षुदिक्षुसर्वासु यस्योर्ध्वं दृश्यते मुखम् ।\nपुरुषोत्तमः स विज्ञेयो भुक्तिमुक्तिफलप्रदः ७१।\nदृश्यते शिखरे लिंगं शालग्रामशिलोद्भवम् ।\nयस्य योगेश्वरो देवो ब्रह्महत्यां व्यपोहति ७२।\nआरक्तः पद्मनाभस्तु पंकजं वक्त्रसंयुतम् ।\nतस्याभ्यर्चनतो नित्यं द्ररिद्रस्त्वीश्वरो भवेत् ७३।\nचक्रांकितं हिरण्यांगं रश्मिजालं विनिर्दिशेत् ।\nसुवर्णरेखाबहुलं स्फाटिकद्युतिशोभितम् ७४।\nअतिस्निग्धा सिद्धिकरी कृष्णा कीर्तिं ददाति च ।\nपांडुरा पापदहनी पितापुत्रफलप्रदा ७५।\nनीला प्रयच्छती लक्ष्मीं रक्ता रोगप्रदायिनी ।\nरूक्षा उद्वेगजननी वक्रा दारिद्र्यभागिनी ७६।\nएकं सुदर्शनं ज्ञेयं लक्ष्मीनारायणं द्वयम् ।\nतृतीयं चाच्युतं विद्याच्चतुर्थं तु जनार्दनम् ७७।\nपंचमं वासुदेवं च षष्ठं प्रद्युम्नमेव च ।\nसंकर्षर्णं सप्तमं च अष्टमं पुरुषोत्तमम् ७८।\nनवमं च नवव्यूहं दशमं तु तदात्मकम् ।\nएकादशं चानिरुद्धं द्वादशं द्वादशात्मकम् ७९।\nअत ऊर्ध्वं तु चक्राणि दृश्यंतेऽनंतसंज्ञके ।\nखंडिते त्रुटिते भग्ने सालग्रामे न दोषभाक् ८०।\nइष्टा च यस्य या मूर्तिः स तां यत्नेन पूजयेत् ।\nस्कंधे कृत्वा तु योऽध्वानं वहते शैलनायकम् ८१।\nतस्य वश्यं भवेत्सर्वं त्रैलोक्यं सचराचरम् ।\nशालग्रामशिला यत्र तत्र संनिहितो हरिः ८२।\nतत्र दानं जपः स्नानं वाराणस्याः शताधिकम् ।\nकुरुक्षेत्रे प्रयागे च नैमिषे पुष्करे तथा ८३।\nतत्र कोटिगुणं पुण्यं वाराणस्यां महाफलम् ।\nब्रह्महत्यादिकं पापं यत्किंचित्कुरुते नरः ८४।\nतत्सर्वं निर्दहत्याशु शालग्रामशिलार्चनम् ।\nशालग्रामोद्भवो देवो यत्र द्वारावतीभवः ८५।\nउभयोः संगमो यत्र मुक्तिस्तत्र न संशयः ।\nब्रह्मचारि गृहस्थैश्च वानप्रस्थैश्च भिक्षुभिः ८६।\nभोक्तव्यं विष्णुनैवेद्यं नात्र कार्या विचारणा ।\nतत्पूजनेन मंत्राश्च न जपो न च भावना ८७।\nन स्तुतिर्नापि चाचारः शालग्रामशिलार्चने ।\nशालग्रामशिलाग्रे तु कृत्वा स्वस्तिकमादरात् ८८।\nकार्तिके तु विशेषेण पुनात्यासप्तमं कुलम् ।\nअणुमात्रं तु यः कुर्यान्मंडलं केशवाग्रतः ८९।\nमृदाधातुविकारैश्च कल्पकोटिं दिवं वसेत् ।\nयस्तु संवत्सरं पूर्णमग्निहोत्रमुपासते ९०।\nकार्तिके स्वस्तिकं कृत्वा सममेतन्न संशयः ।\nअगम्यागमने चैव ह्यभक्षस्य तु भक्षणे ९१।\nतत्पापं नाशमायाति मंडयित्वा हरेर्गृहम् ।\nमंडलं कुरुते नित्यं या नारी केशवाग्रतः ।\nसप्तजन्मानि वैधव्यं न प्राप्नोति कदाचन ९२।\nइति श्रीपाद्मेमहापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे शालिग्राममाहात्म्यंनाम विंशत्यधिकशततमोऽध्यायः १२०।"
  }
]
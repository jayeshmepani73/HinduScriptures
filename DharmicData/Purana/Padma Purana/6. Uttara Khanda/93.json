[
  {
    "text": "नारद उवाच-\nनाडीद्वयावशिष्टायां रात्रौ गच्छेज्जलाशयम् ।\nतिलगंधाक्षतैः पुष्पैर्दीपाद्यैः सहितः शुचिः १।\nमानुषे देवखाते च नद्यां नद्योश्च संगमे ।\nक्रमाद्दशगुणं स्नानं तीर्थेऽनंतफलं स्मृतम् २।\nविष्णुं स्मृत्वा ततः कुर्यात्संकल्पं सवनस्य तु ।\nतीर्थादिदेवतादिभ्यः क्रमादर्घादि दापयेत् ३।\nॐनमः कमलनाभाय नमस्ते जलशायिने ।\nनमस्तेऽस्तु हृषीकेश गृहाणार्घं नमोऽस्तु ते ४।\nवैकुंठे च प्रयागे च तथा बदरिकाश्रमे ।\nयतो विष्णुर्विचक्रमे त्रेधा स निदधे पदम् ५।\nअतो देवा मामवंतु यतो विष्णुर्विचक्रमे ।\nतैरेव सहितैः सर्वैर्मुनिदेवसमन्वितैः ६।\nकार्तिकेऽहं करिष्यामि प्रातःस्नानं सुरोत्तम ।\nप्रीत्यर्थं देवदेवेश दामोदर मया सह ७।\nध्यात्वाहं त्वां च देवेश जलेऽस्मिन्स्नातुमुद्यतः ।\nतव प्रसादात्पापं मे दामोदर विनश्यतु ८।\nनित्यनैमित्तिके कृष्णे कार्तिके पापनाशने ।\nगृहाणार्घ्यं मया दत्तं राधया सहितो हरे ९।\nव्रतिना कार्तिके मासि स्नातस्य विधिवन्मम ।\nगृहाणार्घ्यं मया दत्तं राधया सहितो हरे १०।\nस्मृत्वा भागीरथीं विष्णुं शिवं सूर्यं जले विशेत् ।\nनाभिमात्रे जले तिष्ठन्व्रती स्नायाद्यथाविधि ११।\nतिलामलकचूर्णेन गृही स्नानं समाचरेत् ।\nवनस्थानां यतीनां च तुलसीमूलमृत्तिका १२।\nसप्तमी दर्श नवमी द्वितीया दशमीषु च ।\nत्रयोदश्यां च न स्नायाद्धात्रीफल तिलैः सह १३।\nआदौ कुर्यान्मलस्नानं मंत्रस्नानं ततः परम् ।\nस्त्री शूद्राणां न वेदोक्तैर्मंत्रैस्तेषां पुराणजैः १४।\nस्नान मन्त्राः ।\nत्रिधाभूद्देवकार्याय यः पुरा भक्तिभावतः ।\nस विष्णुः सर्वपापघ्नः पुनातु कृपयात्र माम् १५।\nविष्णोराज्ञामनुप्राप्य कार्तिकव्रतकारणात् ।\nरक्षंतु देवास्ते सर्वे मां पुनंतु सदैव ते १६।\nवेदमंत्राः सबीजास्तु सरहस्याः सवीर्यकाः ।\nकश्यपाद्याश्च मुनयो मां पुनंतु सदैव ते १७।\nगंगाद्याः सरितः सर्वास्तीर्थानि जलदा नदाः ।\nससप्तसागराः सर्वे मां पुनंतु जलाशयाः १८।\nपतिव्रतास्त्वदित्याद्या यक्षाः सिद्धाः सपन्नगाः ।\nओषध्यः पर्वताश्चाशु मां पुनंतु त्रिलोकजाः १९।\nएभिः स्नात्वा व्रती मंत्रैर्हस्तन्यस्तपवित्रकः ।\nदेवर्षीन्मानवपितॄंस्तर्पयेच्च यथाविधि २०।\nयावंतः कार्तिके मासि वर्तंते पितृतर्पणे ।\nतिलास्तत्संख्यकाब्दानि पितरः स्वर्गवासिनः २१।\nततो जलाद्विनिष्क्रम्य शुचिवस्त्रावृतो व्रती ।\nप्रातःकालोदितं कर्म समाप्यार्चेद्धरिं पुनः २२।\nतीर्थादिदेवान्संस्मृत्य पुनरर्चां प्रदापयेत् ।\nगंधपुष्पफलैर्युक्तो भक्तितत्परमानसः २३।\nअर्घमंत्रः ।\nव्रतिनः कार्तिके मासि स्नातस्य विधिवन्मम ।\nगृहाणार्घ्यं मया दत्तं दनुजेंद्र निषूदन २४।\nततश्च ब्राह्मणान्भक्त्या भोजयेद्वेदपारगान् ।\nगंधपुष्पैः सतांबूलैः प्रणमेच्च पुनः पुनः २५।\nतीर्थानि दक्षिणे पादे वेदाश्च मुखमाश्रिताः ।\nसर्वांगे संस्थिता देवाः पूजिताः स्युर्द्विजार्चनात् २६।\nअव्यक्तरूपिणो विष्णोः स्वरूपं ब्राह्मणा भुवि ।\nनावमान्या नो विरोध्याः कदाचिच्छुभमिच्छता २७।\nतां वै हरिप्रियां देवि तुलसीमर्चयेद्व्रती ।\nप्रदक्षिणनमस्कारान्कुर्यादेकाग्रमानसः २८।\nदेवैस्त्वं निर्मिता पूर्वमर्चितासि मुनीश्वरैः ।\nनमो नमस्ते तुलसि पापं हर हरिप्रिये २९।\nततो विष्णुकथां श्रुत्वा पौराणीं स्निग्धमानसः ।\nतं ब्राह्मणं मुनिं विप्रं पूजयेद्भक्तिमान्व्रती ३०।\nएवं पूर्णविधिं सम्यक्पूर्वोक्तं भक्तिमान्नरः ।\nकरोति यः स लभते नारायणसलोकताम् ३१।\nरोगापहं पापविनाशकृत्परं सद्बुद्धिदं पुत्रधनादिसाधनम् ।\nमुक्तेर्निदानं न हि कार्तिकव्रताद्विष्णुप्रियादन्यतमं हि भूतले ३२।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे स्नानविधिवर्णनोनाम त्रिनवतितमोऽध्यायः ९३।"
  }
]
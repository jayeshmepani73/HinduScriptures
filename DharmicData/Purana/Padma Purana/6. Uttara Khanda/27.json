[
  {
    "text": "महादेव उवाच-\nपानीयदानं परमं दानानामुत्तमं सदा ।\nतस्माद्वापीश्च कूपांश्च तडागानि च कारयेत् १।\nअर्द्धं पापं संहरंति पुरुषस्य विकर्मणः ।\nकूपाः प्रवृत्तपानीयाः सुप्रवृत्तस्य नित्यशः २।\nस च तारयते वंशं यस्य खात जलाशये ।\nगावः पिबंति विप्राश्च साधवश्च नराः सदा ३।\nनिदाघकाले पानीयं यस्य तिष्ठति नारद ।\nदुर्गे विषमकृच्छ्रे च न कदाचिदवाप्यते ४।\nतडागानां च वक्ष्यामि कृतानां ये गुणाः स्मृताः ।\nत्रिषु लोकेषु सर्वत्र पूजितो यस्तडागवान् ५।\nअथवा मित्रसदनं मित्रमैत्रीविवर्द्धनम् ।\nकीर्तिसंजननं श्रेष्ठं तडागस्योपलक्षयेत् ६।\nधर्म्यस्यार्थस्य कामस्य फलमाहुर्मनीषिणः ।\nतडागं सुकृतं देशे क्षेत्रमध्ये महाश्रयम् ७।\nचतुर्विधानां भूतानां तडागस्योपलक्षयेत् ।\nतडागानि च सर्वाणि दिशंति श्रेयमुत्तमम् ८।\nदेवामनुष्यागंधर्वाः पितरो नाग राक्षसाः ।\nस्थावराणि च भूतानि संश्रयंति जलाशयम् ९।\nवर्षाऋतौ तडागे तु सलिलं यत्र तिष्ठति ।\nअग्निहोत्रफलं तस्य जायते नात्र संशयः १०।\nहेमंते शिशिरे चैव सलिलं यस्य तिष्ठति ।\nगोसहस्रफलं तस्य लभते नात्र संशयः ११।\nवसंतेऽपि तथा ग्रीष्मे सलिलं तिष्ठते यदि ।\nअतिरात्राश्वमेधाभ्यां फलमाहुर्मनीषिणः १२।\nअथैतेषां तु वृक्षाणां रोपणे च गुणाञ्छृणु ।\nअतीतानागतौ चोभौ पितृवंशौ महाऋषे १३।\nतारयेद्वृक्षरोपी च तस्माद्वृक्षांस्तु रोपयेत् ।\nपुत्रपौत्रा भवंत्येते पादपा नात्र संशयः १४।\nपरलोकं गतः सोऽपि लोकानाप्नोति चाक्षयान् ।\nपुष्पैः सुरगणान्सर्वान्पत्रैश्चापि तथा पितॄन् १५।\nछायया चातिथीन्सर्वान्पूजयंति महीरुहाः ।\nकिन्नरोरगरक्षांसि देवगंधर्वमानवाः १६।\nतथा ऋषिगणाश्चैव संश्रयंति महीरुहान् ।\nपुष्पिताः फलवंतश्च तर्पयंतीह मानवान् १७।\nइहलोके परे चैव पुत्रास्ते धर्मतः स्मृताः ।\nतडागवृक्षरोपाश्च इष्टयज्ञाश्च ये द्विजाः १८।\nएते स्वर्गान्नहीयंते ये चान्ये सत्यवादिनः ।\nसत्यमेव परं ब्रह्म सत्यमेव परं तपः १९।\nसत्यमेव परो यज्ञः सत्यमेव परं श्रुतम् ।\nसत्यं देवेषु जागर्ति सत्यं च परमं पदम् २०।\nतपो यज्ञाश्च पुण्यं च तथा देवर्षिपूजनम् ।\nआद्यो विधिश्च विद्या च सर्वं सत्ये प्रतिष्ठितम् २१।\nसत्यं यज्ञस्तथा दानं मंत्रा देवी सरस्वती ।\nव्रतचर्या तथा सत्यमोङ्कारः सत्यमेव च २२।\nसत्येन वायुरभ्येति सत्येन तपते रविः ।\nसत्येन चाग्निर्दहति स्वर्गः सत्येन तिष्ठति २३।\nपूजनं सर्वदेवानां सर्वतीर्थावगाहनम् ।\nसत्यं च वदते लोके सर्वमाप्नोत्यसंशयः २४।\nअश्वमेधसहस्रं च सत्यं च तुलया धृतम् ।\nसर्वेषां सर्वयज्ञानां सत्यमेव विशिष्यते २५।\nसत्येन देवाः प्रीयंते पितरो ऋषयस्तथा ।\nसत्यमाहुः परं धर्मं सत्यमाहुः परं पदम् २६।\nसत्यमाहुः परं ब्रह्म तस्मात्सत्यं वदामि ते ।\nमुनयः सत्यनिरताः तपस्तप्त्वा सुदुष्करम् २७।\nसत्यधर्मरताः सिद्धास्ततः स्वर्गमितो गताः ।\nअप्सरोगणसंघुष्टैर्विमानैः परितो वृताः २८।\nवक्तव्यं च सदा सत्यं न सत्याद्विद्यते परम् ।\nअगाधे विपुले सिद्धे सत्तीर्थे च शुचौ हृदि २९।\nस्नातव्यं मनसा युक्तैः स्नानं तत्परमं स्मृतम् ।\nआत्मार्थे वा परार्थे वा पुत्रार्थे वापि मानवाः ।\nअनृतं ये न भाषंते ते नराः स्वर्गगामिनः ३०।\nवेदा यज्ञास्तथा मंत्राः संति विप्रेषु नित्यशः ।\nन भांत्युज्झित सत्येषु तस्मात्सत्यं समाचरेत् ३१।\nनारद उवाच-।\nतपसां मे फलं ब्रूहि पुनरेव विशेषतः ।\nसर्वेषां चैव वर्णानां ब्राह्मणानां तपोबलम् ३२।\nप्रवक्ष्यामि तपोध्यानं सर्वकामार्थसाधकम् ।\nसुदुश्चरं द्विजातीनां तन्मे निगदतः शृणु ३३।\nतपो हि परमं प्रोक्तं तपसा विंदते फलम् ।\nतपोरतो हि यो नित्यं मोदते सह दैवतैः ३४।\nतपसा प्राप्यते स्वर्गस्तपसा प्राप्यते यशः ।\nतपसा मोक्षमाप्नोति तपसा विंदते महत् ३५।\nज्ञानविज्ञानसंपत्तिः सौभाग्यं रूपमेव च ।\nतपसा लभते सर्वं मनसा यद्यदिच्छति ३६।\nनातप्ततपसो यांति ब्रह्मलोकं कदाचन ।\nयत्कार्यं किंचिदास्थाय पुरुषस्तप्यते तपः ३७।\nतत्सर्वं समवाप्नोति परत्रेह च मानवः ।\nसुरापः परदारी च ब्रह्महा गुरुतल्पगः ।\nतपसा तरते सर्वं सर्वतश्च विमुच्यते ३८।\nअपि सर्वेश्वरः स्थाणुर्विष्णुश्चैव सनातनः ।\nब्रह्मा हुताशनः शक्रो ये चान्ये तपसान्विताः ३९।\nषडशीतिसहस्राणि मुनीनामूर्द्ध्वरेतसाम् ।\nतपसा दिवि मोदंते समेता दैवतैः सह ४०।\nतपसा प्राप्यते राज्यं शक्रः सर्वे पुरा सुराः ।\nतपसा पालयन्सर्वानहन्यहनि वृत्तिदाः ४१।\nसूर्याचंद्रमसौ देवौ सर्वलोकहिते रतौ ।\nतपसैव प्रकाशंते नक्षत्राणि ग्रहास्तथा ४२।\nसर्वं च तपसाभ्येति सर्वं च सुखमश्नुते ।\nतपस्तपति योऽरण्ये वनमूलफलाशनः ४३।\nयोऽधीते श्रुतिमेवादौ समं स्यात्तपसा मुने ।\nश्रुतेरध्यापनात्पुण्यं यदाप्नोति द्विजोत्तमः ४४।\nतदध्यायस्य जप्याच्च द्विगुणं फलमश्नुते ।\nजगद्यथा निरालोकं जायते शशिभास्करौ ४५।\nविना तथा पुराणं हि ध्येयमस्मान्महामुने ।\nतप्यमानस्तपो ज्ञानं यो धारयति शास्त्रतः ४६।\nसंबोधयति लोकं च तस्मात्पूज्यतमो गुरुः ।\nसर्वेषां चैव पात्राणां श्रेष्ठपात्रं पुराणवित् ४७।\nपतनात्त्रायते यस्मात्तस्मात्पात्रमुदाहृतम् ।\nधनं धान्यं हिरण्यं वा वासांसि विविधानि च ४८।\nये यच्छंति सुपात्राय ते यांति च परां गतिम् ।\nगाश्चैव महिषीर्वापि गजानश्वांश्च शोभनान् ४९।\nयः प्रयच्छति मुख्याय तत्पुण्यस्य फलं शृणु ।\nअक्षयं सर्वलोकानां सोऽश्वमेधफलं लभेत् 6.27.५०।\nमहीं ददाति यस्तस्मै कृष्टां फलवतीं शुभाम् ।\nस तारयति वै वंशान्दशपूर्वान्दशापरान् ५१।\nविमानेन च दिव्येन विष्णुलोकं स गच्छति ।\nन यज्ञैस्तुष्टिमायांति देवाः प्रोक्षणकैरपि ५२।\nबलिभिः पुष्पपूजाभिर्यथा पुस्तकवाचनैः ।\nविष्णोरायतने यस्तु कारयेद्धर्मपुस्तकम् ५३।\nदेव्याः शंभोर्गणेशस्य अर्कस्य च तथा पुनः ।\nराजसूयाश्वमेधाभ्यां फलं प्राप्नोति मानवः ५४।\nइतिहासपुराणाभ्यां पुण्यं पुस्तकवाचनम् ।\nसर्वान्कामानवाप्नोति सूर्यलोकं भिनत्ति सः ५५।\nसूर्यलोकं च भित्त्वासौ ब्रह्मलोकं स गच्छति ।\nस्थित्वा कल्पशतान्यत्र राजा भवति भूतले ५६।\nअश्वमेधसहस्रस्य यत्फलं समुदाहृतम् ।\nतत्फलं समवाप्नोति देवाग्रे यो जयं पठेत् ५७।\nतस्मात्सर्वप्रयत्नेन कार्यं पुस्तकवाचनम् ।\nइतिहासपुराणाभ्यां विष्णोरायतने शुभम् ।\nनान्यत्प्रीतिकरं विष्णोस्तथान्येषां दिवौकसाम् ५८।\nइति श्रीपाद्मेमहापुराणे पंचपंचाशत्सहस्रसंहितायां उत्तरखण्डे उमापतिनारदसंवादे वृक्षप्रपासरोवरतपोऽध्ययन धर्मव्याख्यान माहात्म्यंनाम सप्तविंशोऽध्यायः २७।"
  }
]
[
  {
    "text": "वसिष्ठ उवाच।\nअधुना माघमाहात्म्यं प्रवक्ष्यामि नृपोत्तम ।\nपृच्छते कार्तवीर्याय दत्तात्रेयेण भाषितम् १।\nदत्तात्रेयं हरिं साक्षाद्वसंतं सह्य पर्वते ।\nपप्रच्छ तं द्विजं गत्वा राजा माहिष्मतीपतिः २।\nसहस्रार्जुन उवाच।\nभगवन्योगिनां श्रेष्ठ सर्वे धर्माः श्रुता मया ।\nमाघस्नानफलं ब्रूहि कृपया मम सुव्रत ३।\nदत्तात्रेय उवाच।\nश्रूयतां नृपशार्दूल एतत्प्रश्नोत्तरं शुभम् ।\nब्रह्मणोक्तं पुरा ह्येतन्नारदाय महात्मने ४।\nतत्सर्वं कथयिष्यामि माघस्नानफलं महत् ।\nयथादेशं यथातीर्थं यथाविधि यथाक्रियम् ५।\nअस्मिन्वै भारते वर्षे कर्मभूमौ विशेषतः ।\nअमाघस्नायिनां नॄणां निष्फलं जन्मकीर्तितम् ६।\nअसूर्यं गगनं यद्वदचन्द्रमुडुमंडलम् ।\nतद्वन्नाभाति सत्कर्म माघस्नानं विना नृप ७।\nव्रतैर्दानैस्तपोभिश्च न तथा प्रीयते हरिः ।\nमाघमज्जनमात्रेण यथा प्रीणाति केशवः ८।\nन समं विद्यते किंचित्तेजः सौरेण तेजसा ।\nतद्वत्स्नानेन माघस्य न समाः क्रतुजाः क्रियाः ९।\nप्रीतये वासुदेवस्य सर्वपापापनुत्तये ।\nमाघस्नानं प्रकुर्वीत स्वर्गलाभाय मानवः १०।\nकिं रक्षितेन देहेन सुपुष्टेन बलीयसा ।\nअध्रुवेणाप्यशुचिना माघस्नानं विना भवेत् ११।\nअस्थिस्तंभं स्नायुबद्धं मांसक्षतज लेपनम् ।\nचर्मावनद्धं दुर्गंधं पात्रं मूत्रपुरीषयोः १२।\nजराशोकविपद्व्याप्तं रोगमंदिरमातुरम् ।\nरजस्वलमनित्यं च सर्वदोषसमाश्रयम् १३।\nपरोपतापितापार्तं परद्रोहि परं विषम् ।\nलोलुपं पिशुनं क्रूरं कृतघ्नं क्षणिकं तथा १४।\nदुष्पूरं दुर्धरं दुष्टं दोषत्रयसमन्वितम् ।\nअशुचिस्रावि सच्छिद्रं तापत्रयविमोहितम् १५।\nनिसर्गतोऽधर्मरतं तृष्णाशत समाकुलम् ।\nकामक्रोध महालोभ नरकद्वार संस्थितम् १६।\nक्रिमिविड्भस्मभवति परिणामे शुनां हविः ।\nईदृक्शरीरं व्यर्थं हि माघस्नानविवर्जितम् १७।\nबुद्बुदाइव तोयेषु पूतिका इव जंतुषु ।\nजायंते मरणायैव माघस्नानविवर्जिताः १८।\nअवैष्णवो हतो विप्रो हतं श्राद्धमयोगि च ।\nअब्रह्मण्यं हतं क्षेत्रमनाचारं हतं कुलम् १९।\nसदंभश्च हतो धर्मः क्रोधेनैव हतं तपः ।\nअदृढं च हतं ज्ञानं प्रमादेन हतं श्रुतम् २०।\nगुर्वभक्ता हता नारी ब्रह्मचारी तया हतः ।\nअदीप्तेऽग्नौ हतो होमो हता भुंक्तिरसाक्षिका २१।\nउपजीव्या हता कन्या स्वार्थे पाकक्रिया हता ।\nशूद्रभिक्षो हतो यागः कृपणस्य हतं धनम् २२।\nअनभ्यासा हता विद्या हतो राजा विरोधकृत् ।\nजीवनार्थं हतं तीर्थं जीवनार्थं हतं व्रतम् २३।\nअसत्या च हता वाणी तथा पैशुन्यवादिनी ।\nसंदिग्धश्च हतो मंत्रो व्यग्रचित्तो हतो जपः २४।\nहतमश्रोत्रिये दानं हतो लोकश्च नास्तिकः ।\nअश्रद्धया हतं सर्वं कृतं यत्पारलौकिकम् २५।\nइहलोको हतो नॄणां दरिद्राणां यथा नृप ।\nमनुष्याणां तथा जन्म माघस्नानं विना हतम् २६।\nमकरस्थे रवौ यो हि न स्नात्यनुदिते रवौ ।\nकथं पापैः प्रमुच्येत कथं स त्रिदिवं व्रजेत् २७।\nब्रह्महा हेमहारी च सुरापो गुरुतल्पगः ।\nमाघस्नायी विपापः स्यात्तत्संसर्गी च पंचमः २८।\nमाघमासे रटंत्यापः किंचिदभ्युदिते रवौ ।\nब्रह्मघ्नं वा सुरापं वा कंपंतं तं पुनीमहे २९।\nउपपापानि सर्वाणि पातकानि महांत्यपि ।\nभस्मीभवंति सर्वाणि माघस्नानोद्यतं नरम् ३०।\nकंपंति सर्वपापानि माघस्नानसमागमे ।\nनाशकालोऽयमस्माकं यदि स्नास्यति वारिणि ३१।\nएवं क्रोशंति पापानि दृष्ट्वा स्नानोद्यतं नरम् ।\nपावका इव दीप्यंते माघस्नानैर्नरोत्तमाः ३२।\nविमुक्ताः सर्वपापेभ्यो मेघेभ्य इव चंद्रमाः ।\nआर्द्रशुष्कं लघुस्थूलं वाङ्मनः कर्मभिः कृतम् ३३।\nमाघस्नानं दहेत्पापं पावकः समिधो यथा ।\nप्रामादिकं च यत्पापं ज्ञानाज्ञानकृतं च यत् ३४।\nस्नानमात्रेण तन्नश्येन्मकरस्थे दिवाकरे ।\nनिष्पापास्त्रिदिवं यांति पापिष्ठा यांति शुद्धताम् ३५।\nसंदेहो नात्र कर्तव्यो माघस्नाने नराधिप ।\nसर्वेऽधिकारिणो माघे विष्णुभक्तौ यथा नृप ३६।\nसर्वेषां स्वर्गदो माघः सर्वेषां पापनाशनः ।\nएष एव परो मंत्रो ह्येतदेव परं तपः ३७।\nप्रायश्चित्तं परं चैतन्माघस्नानमनुत्तमम् ।\nनृणां जन्मांतराभ्यासान्माघस्नाने मतिर्भवेत् ३८।\nअध्यात्मज्ञानकौशल्यं जन्माभ्यासाद्यथा नृप ।\nसंसारकर्दमालेप प्रक्षालन विशारदम् ३९।\nपावनं पावनानां च माघस्नानपरं नृप ।\nस्नांति माघे न ये राजन्सर्वकामफलप्रदे ४०।\nकथं ते भुंजते भोगांश्चंद्रसूर्यग्रहोपमान् ।\nशृणु राजन्महाश्चर्यं माघस्नानप्रभावजम् ४१।\nकुब्जिका नाम कल्याणी ब्राह्मणी भृगुवंशजा ।\nबालवैधव्यदुःखार्ता तपस्तेपे सुदुस्तरम् ४२।\nविंध्यपादे महाक्षेत्रे रेवाकपिलसंगमे ।\nतत्र सा व्रतिनी भूत्वा नारायणपरायणा ४३।\nसदाचारवती नित्यं नित्यं संगविवर्जिता ।\nजितेंद्रिया जितक्रोधा सत्यवागल्पभाषिणी ४४।\nसुशीला दानशीला च देहशोषणशालिनी ।\nपितृदेवद्विजेभ्यश्च दत्वा हुत्त्वा तथानले ४५।\nषष्ठे काले च सा भुङ्क्ते ह्युंच्छवृत्तिः सदा नृप ।\nकृच्छ्रातिकृच्छ्र पाराक तप्तकृच्छ्रादिभिर्व्रतैः ४६।\nपुण्यान्नयति सा मासान्नर्मदायाश्च रोधसि ।\nएवं तया तपस्विन्या वल्कलिन्या सुशीलया ४७।\nसुमहासत्त्वशालिन्या धृति संतोषयुक्तया ।\nषष्टिर्माघास्तया स्नाता रेवाकपिलसंगमे ४८।\nततः सा तपसा क्षीणा तस्मिंस्तीर्थे मृता नृप ।\nमाघस्नानजपुण्येन तेन सा वैष्णवे पुरे ४९।\nउवास प्रमुदा युक्ता चतुर्युगसहस्रकम् ।\nसुंदोपसुंदनाशाय पश्चात्पद्मभवात्पुनः 6.126.५०।\nतिलोत्तमेति नाम्ना सा ब्रह्मलोकेऽवतारिता ।\nतेन पुण्यस्यशेषेण रूपस्यैकायनं ययौ ५१।\nअयोनिजाबलारत्नं देवानामपि मोहिनी ।\nलावण्यहृदनी तन्वी साभूदप्सरसां वरा ५२।\nनिपुणस्य विधेः स्रष्टुर्नूनमाश्चर्यकारिणी ।\nतामुत्पाद्य विधाता वै तुष्टोऽनुज्ञां तदा ददौ ५३।\nएणशावाक्षि गच्छ त्वं दैत्यनाशाय सत्वरम् ।\nततः सा ब्रह्मणो लोकाद्वीणामादाय भामिनी ५४।\nगता पुष्करमार्गेण यत्र तौ देववैरिणौ ।\nतत्र स्नात्वा तु रेवायाः पवित्रे निर्मले जले ५५।\nपरिधायांबरं रक्तं बंधूककुसुमप्रभम् ।\nरणद्वलयिनीचारु सिंजन्मेखलनूपुरा ५६।\nलोलमुक्तावलीकंठी चलत्कुंडलशोभना ।\nमाधवी कुसुमापीडा कंकेली विटपे स्थिता ५७।\nगायंती सुस्वरं सापि पीडयंती तु वल्लकीम् ।\nमूर्च्छयंती स्वरषट्कं सुस्निग्धं कोमलं कलम् ५८।\nइत्थं तिलोत्तमा बाला तिष्ठंत्यशोककानने ।\nदृष्ट्वा दैत्यभटैरिंदोः कलेव सुखदा हृदि ५९पु।\nतां दृष्ट्वा विस्मितै राजन्सानंदैः सैनिकैर्भृशम् ।\nत्वरमाणैरदृष्ट्वैव गत्वा सुंदोपसुंदयोः ६०।\nकथिता संभ्रमेणैव वर्णयित्वा पुनः पुनः ।\nहे दैत्यौ न विजानीमो देवी वा दानवी नु किम् ६१।\nनागांगनाथ वा यक्षी स्त्रीरत्नं सर्वथा तु सा ।\nयुवां रत्नभुजौ लोके रत्नभूता हि साबला ६२।\nवर्तते नाति दूरेऽग्रे अशोके शोकहारिणी ।\nगत्वा तां पश्यतं शीघ्रं मन्मथस्यापि मोहिनीम् ६३।\nइति सेनापतीनां तौ श्रुत्वा वाचं मनोहराम् ।\nचषकं सीधुनस्त्यक्त्वा विहाय जलसेचनम् ६४।\nउत्तमस्त्रीसहस्राणि त्यक्त्वा तस्माज्जलाशयात् ।\nशतभारायसीं क्रूरां कालदंडोपमां गदाम् ६५।\nभिन्नाभिन्नां गृहीत्वा तु जवेनाभिप्लुतं गतौ ।\nयत्र शृंगारसज्जा सा हंतुं चंडीव संस्थिता ६६।\nराजन्संधुक्षयंतीव दैत्ययोर्मन्मथानलम् ।\nस्थित्वा तस्याः पुरो जाल्मौ तद्रूपेणविमोहितौ ६७।\nविशेषान्मधुनामत्तावूचतुस्तौपरस्परम् ।\nभ्रातर्विरम भार्येयं ममास्तु वरवर्णिनी ६८।\nत्वमेवार्य त्यजैतां मे भार्यां तु मदिरेक्षणाम् ।\nइत्याग्रहेण संरब्धौ मातंगाविव सोन्मदौ ६९।\nअन्योन्यं कालनिर्दिष्टौ गदया जघ्नतुस्तदा ।\nपरस्परप्रहारेण गतासू पतितौ भुवि ७०।\nतौ मृतौ सैनिकैर्दृष्ट्वा कृतः कोलाहलो महान् ।\nकालरात्रिसमा केयं हा किमेतदुपस्थितम् ७१।\nएवं वदत्सु सैन्येषु दैत्यौ सुंदोपसुंदकौ ।\nपातयित्वा गिरेः शृंगे ह्रादिनीव त्तिलोत्तमा ७२।\nप्रस्थिता गगनं शीघ्रं द्योतयंती दिशो दश ।\nदेवकार्यं ततः कृत्वा आगता ब्रह्मणः पुरः ७३।\nततस्तुष्टेन देवेन विधिना सानुमोदिता ।\nस्थानं सूर्यरथे दत्तं तव चंद्रानने मया ७४।\nभुंक्ष्व भोगाननेकांस्त्वं यावत्सूर्योंबरे स्थितः ।\nइत्थं सा ब्राह्मणी राजन्भूत्वा चाप्सरसां वरा ७५।\nभुंक्तेद्यापि रवेर्लोके माघस्नानफलं महत् ।\nतस्मात्प्रयत्नतो राजन्श्रद्दधानैः सदा नरैः ७६।\nस्नातव्यं मकरादित्ये वांच्छद्भिः परमां गतिम् ।\nनानवाप्तोऽत्र तस्यास्ति पुरुषार्थो हि कश्चन ७७।\nनाक्षीणं पातकं कंचिन्माघे मज्जति यो नरः ।\nतुलयंति न तेनात्र यज्ञाः सर्वे सदक्षिणाः ७८।\nमाघस्नानेन राजेंद्र तीर्थे चैव विशेषतः ।\nन चान्यत्स्वर्गदं कर्म न चान्यत्पापनाशनम् ७९।\nन चान्यन्मोक्षदं यस्मान्माघस्नानसमं भुवि ८०।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे माघमाहात्म्ये वसिष्ठदिलीपसंवादे माघस्नानप्रशंसायां सुंदोपसुंददैत्यवधोनाम षड्विंशत्यधिकशततमोध्यायः १२६।"
  }
]
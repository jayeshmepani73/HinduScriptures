[
  {
    "text": "पार्वत्युवाच-\nविस्तरेण मयाचक्ष्व मंत्रार्थपदगौरवम् ।\nईश्वरस्य स्वरूपं च तद्विभूतिगुणांस्तथा १।\nतद्विष्णोः परमं धामव्यूहभेदांस्तथा हरेः ।\nसर्वमाख्याहि तत्त्वेन मम सर्वसुरेश्वर २।\nईश्वर उवाच-\nशृणु देवि प्रवक्ष्यामि स्वरूपं परमात्मनः ।\nविभूतिगुणसंघातं तदवस्थात्मकं हरेः ३।\nयः परः पुरुषो विष्णुर्नारायण उदाहृतः ।\nस ईश्वरश्च जगतां परमात्मा सनातनः ४।\nविश्वतः पाणिपादश्च चक्षुष्मान्विश्वतः प्रभुः ।\nविश्वानि भुवनान्यस्मिन्धामानि परमाणि वै ५।\nधारयन्सोऽप्यत्यतिष्ठेन्मनांसि च मनीषिणाम् ।\nएवं बहुस्वरूपः सञ्छ्रीपतिः पुरुषोत्तमः ।\nईश्वरर्य्या सहभोगार्थं दिव्यमंगलरूपवान् ६।\nबृहच्छरीरोऽग्निसमानरूपो युवा कुमारत्वमुपेयिवान्हरिः ।\nरेमे श्रियासौ जगतां जनन्या स्वज्योत्स्नया चंद्रइवामृतांशुः ७।\nअयं च जगदीश्वर्य्या कुमारो नित्ययौवनः ।\nकंदर्प्पकोटिलावण्यः स तस्थे परमे पदे ८।\nभोगार्थं परमं व्योम लीलार्थमखिलं जगत् ।\nभोगेन क्रीडया विष्णोर्विभूतिद्वयसंस्थितिः ९।\nभोगे नित्यस्थितिस्तस्य लीलां संहरते कदा ।\nभोगो लीला उभौस्तस्य धार्य्येते शक्तिमत्तया १०।\nत्रिपाद्व्याप्तिः परे धाम्नि पादोस्येहाभवत्पुनः ।\nत्रिपाद्विभूतिर्नित्या स्यादनित्यं पादमैश्वरम् ११।\nनित्यं तद्रूपमीशस्य परे धाम्नि स्थितं शुभम् ।\nअच्युतं शाश्वतं दिव्यं सदा यौवनमाश्रितम् १२।\nनित्यं संभोगमीश्वर्या श्रिया भूम्या च संवृतम् ।\nनित्यैवेषा जगन्माता विष्णोः श्रीरनपायिनी १३।\nयथा सर्वगतो विष्णुस्तथा लक्ष्मीश्शुभानने ।\nईशाना सर्वजगतो विष्णुपत्नी सदा शिवा १४।\nसर्वतः पाणिपादांता सर्वतोऽक्षिशिरोमुखी ।\nनारायणी जगन्माता समस्तजगदाश्रया १५।\nयदपाङ्गाश्रितं सर्वं जगत्स्थावरजङ्गमम् ।\nजगत्स्थितिलयौ यस्या उन्मीलननिमीलनात् १६।\nसर्वस्याद्या महालक्ष्मीस्त्रिगुणा परमेश्वरी ।\nलक्ष्यालक्ष्यस्वरूपा सा व्याप्य कृत्स्नं व्यवस्थिता १७।\nशून्यं तदखिलं विश्वं विलोक्य परमेश्वरी ।\nशून्यं तदखिलं स्वेन पूरयामास तेजसा १८।\nसा लक्ष्मीर्धरणी चैव नीलादेवीति विश्रुता ।\nआधारभूता जगतः पृथिवीरूपमाश्रिता १९।\nतोयादिरसरूपेण सैव नीलावपुर्भवेत् ।\nलक्ष्मीरूपत्वमापन्ना धनवाग्रूपिणी हि सा २०।\nएवं देवीस्वरूपा सा जगतः श्रीः श्रीताहरिम् ।\nसमस्तविद्याभेदा स्युर्लक्ष्मीरूपा वरानने २१।\nश्रीरूपमखिलं सर्वं तस्या हि वपुरुच्यते ।\nसौंदर्यं शीलवृत्तं च सौभाग्यं स्त्रीषु संस्थितम् ।\nतस्या रूपं च गिरिजे सर्वासां मूर्ध्नि योषिताम् २२।\nयस्याः कटाक्षाय तमोग्रदृष्ट्या ब्रह्माशिवस्स्वर्गपतिर्महेंद्रः ।\nचंद्रश्च सूर्यो धनदोपमोग्निः प्रभूतमैश्वर्यमवाप्नुवंति २३।\nलक्ष्मीः श्रीः कमला विद्या माता विष्णुप्रिया सती ।\nपद्मालया पद्महस्ता पद्माक्षी लोकसुंदरी २४।\nभूतानामीश्वरी नित्या सह्या सर्वगता शुभा ।\nविष्णुपत्नी महादेवी क्षीरोदतनया रमा २५।\nअनंता लोकमाता भूर्नीला सर्वसुखप्रदा ।\nरुक्मिणी च तथा सीता सर्ववेदवती शुभा २६।\nसती सरस्वती गौरी शांतिः स्वाहा स्वधा रतिः ।\nनारायणी वरारोहा विष्णोर्नित्यानपायिनी २७।\nएतानि पुण्यनामानि प्रातरुत्थाय यः पठेत् ।\nस महाश्रियमाप्नोति धनधान्यमकल्मषम् २८।\nहिरण्यवर्णां हरिणीं सुवर्णरजतः स्रजाम् ।\nचंद्रां हिरण्मयीं लक्ष्मीं विष्णोरनपगामिनीम् २९।\nगन्धद्वारां दुराधर्षां नित्यपुष्टां करीषिणीम् ।\nईश्वरीं सर्वभूतानां तामिहोपह्वये श्रियम् ३०।\nएवं ऋक्संहितायां तु स्तूयमाना महेश्वरी ।\nसर्वैश्वर्यसुखं प्रादाच्छिवादीनां दिवौकसाम् ३१।\nअस्येशाना हि जगतो विष्णुपत्नी सनातनी ।\nयदपाङ्गाश्रितं सर्वं जगत्स्थावरजंगमम् ३२।\nयस्य वक्षसि सा देवी प्रभाग्नाविव तिष्ठति ।\nस वै सर्वेश्वरः साक्षादक्षरः पुरुषोऽव्ययः ३३।\nस वै नारायणः श्रीमान्वात्सल्यगुणसागरः ।\nस्वामी सुशीलः सुभगः सर्वज्ञः सर्वशक्तिमान् ३४।\nनित्यं संपूर्णकामश्च नैसर्गिकसुहृत्सखा ।\nकृपापीयूषजलधिः शरणं सर्वदेहिनाम् ३५।\nस्वर्गापवर्गसुखदो भक्तानां करुणाकरः ।\nश्रीमते विष्णवे तस्मै दास्यं सर्वं करोम्यहम् ३६।\nदेशकालाद्यवस्था तु सर्वासु कमलापतेः ।\nइति स्वरूपं संसिद्धं सुखं दास्यमवाप्नुयात् ३७।\nएवं विदित्वा मंत्रार्थं तद्भक्तिं सम्यगाचरेत् ।\nदासभूतमिदं तस्य जगत्स्थावरजंगमम् ३८।\nश्रीमन्नारायणः स्वामी जगतां प्रभुरीश्वरः ।\nमाता पिता सुतो बंधुर्निवासः शरणं गतिः ३९।\nकल्याणगुणवान्श्रीशः सर्वकामफलप्रदः ।\nयोऽसौ निर्गुण इत्युक्तः शास्त्रेषु जगदीश्वरः ४०।\nप्राकृतैर्हेयसंयुक्तैर्गुणैर्हीनत्वमुच्यते ।\nयत्र मिथ्या प्रपञ्चत्वं वाक्यैर्वेदांतगोचरैः ४१।\nदृश्यमानमिदं सर्वमनित्यमिति चोच्यते ।\nअत्रापि प्राकृतं रूपमण्डस्यैव विनाशनम् ४२।\nप्राकृतानां हि रूपाणामनित्यत्वं तथोच्यते ।\nइममर्थं महादेवि प्रकृतेरुद्भवं हरेः ४३।\nक्रीडार्थं देवदेवस्य विष्णोर्लीलाधिकारिणः ।\nलोकैश्चतुर्भिर्दशभिः सागरैर्द्वीपसंयुतैः ४४।\nभूतैश्चतुर्विधैश्चापि भूधरैश्च महोच्छ्रयैः ।\nपरिपूर्णमिदं रम्यमंडं प्रकृतिसंभवम् ४५।\nदशोत्तरगुणोपेतं सप्तावरणसंवृतम् ।\nकलाकाष्ठादिरूपेण यः कालं परिवर्तते ४६।\nकालेनैव जगत्सर्गस्थितिसंहरणं भवेत् ।\nचतुर्युगसहस्रं वै ब्रह्मणो दिवसो भवेत् ४७।\nतावंति रात्रिवर्षाणि ब्रह्मणोऽव्यक्तजन्मनः ।\nक्षये तु ब्रह्मणः प्राप्ते सर्वसंहारको भवेत् ४८।\nअंडमंडगता लोका दह्यंते कालवह्निना ।\nसर्वात्मानस्तथा विष्णोः प्रकृतौ विनिवेशिताः ४९।\nअंडावरणभूतानि प्रकृतौ लयमाप्नुयुः ।\nसा सर्वजगदाधारा प्रकृतिर्हरिसंश्रिता ५०।\nतया जगत्सर्गलयौ करोति भगवान्सदा ।\nक्रीडार्थं देवदेवेन सृष्टा माया जगन्मयी ५१।\nअविद्या प्रकृतिर्माया गुणत्रयमयी सदा ।\nसर्गस्थितिलयानां सा हेतुभूता सनातनी ५२।\nयोगनिद्रा महामाया प्रकृतिस्त्रिगुणान्विता ।\nअव्यक्ता च प्रधानं च विष्णोर्लीलाविकारिणः ५३।\nजगत्सर्गलयौ स्यातां प्रकृतेरेव सर्वदा ।\nअसंख्यप्रकृतेः स्थानं निबिडध्वान्तमव्ययम् ५४।\nऊर्ध्वं तु सीम्नि विरजा निस्सीमाधस्सनातनी ।\nतयादृतं जगत्सर्वं स्थूलसूक्ष्माद्यवस्थया ५५।\nविकाससंकोचावस्थे तस्यां सर्गलयौ स्मृतौ ।\nएवं सर्वाणि भूतानि प्रकृत्यंतर्गतानि वै ५६।\nततः शून्यमिदं सर्वं प्रकृत्यंतर्गतं महत् ।\nएवं प्रकृतिरूपाया विभूते रूपमुत्तमम् ५७।\nत्रिपाद्विभूतिरूपं तु शृणु भूधरनंदिनि ।\nप्रधान परमव्योम्नोरंतरे विरजा नदी ५८।\nवेदांगस्वेदजनिततोयैः प्रस्राविता शुभा ।\nतस्याः पारे परे व्योम्नि त्रिपाद्भूतिस्सनातनी ५९।\nअमृतं शाश्वतं नित्यमनन्तं परमं पदम् ।\nशुद्धं सत्वमयं दिव्यमक्षरं ब्रह्मणः पदम् ६०।\nअनेककोटिसूर्याग्नि तुल्य वर्चसमव्ययम् ।\nसर्ववेदमयं शुद्धं सर्गप्रलयवर्जितम् ६१।\nअसंख्यमजरं नित्यं जाग्रत्स्वप्नादिवर्जितम् ।\nहिरण्मयं मोक्षपदं ब्रह्मानंदसुखावहम् ६२।\nसमानाधिक्यरहितमाद्यंतरहितं शुभम् ।\nतेजसात्यद्भुतं रम्यं नित्यमानंदसागरम् ६३।\nएवमादिगुणोपेतं तद्विष्णोः परमं पदम् ।\nन तद्भासयते सूर्यो न शशांको न पावकः ६४।\nयद्गत्वा न निवर्तंते तद्धाम परमं हरेः ।\nतद्विष्णोः परमं धाम शाश्वतं नित्यमच्युतम् ।\nन हि वर्णयितुं शक्यं कल्पकोटिशतैरपि ६५।\nहरेः पदं वर्णयितुं न शक्यं मया च धात्रा च मुनींद्रसङ्घैः ।\nयस्मिन्पदे ह्यच्युत ईश्वरो यः सो अङ्ग वेद यदि वा न वेद ६६।\nयदक्षरं वेदगुह्यं यस्मिन्देवा अधि विश्वे निषेदुः ।\nयस्तन्नो वेद किमृचा करिष्यति ये तद्विदुस्त इमे समासते ६७।\nतद्विष्णोः परमं धाम सदा पश्यंति सूरयः ।\nअक्षरं शाश्वतं दिव्यं देवि चक्षुरिवाततम् ६८।\nतत्प्रवेष्टुमशक्यं च ब्रह्मरुद्रादिदैवतैः ।\nज्ञानेन शास्त्रमार्गेण वीक्ष्यते योगिपुंगवैः ६९।\nअहं ब्रह्मा च देवाश्च न जानंति महर्षयः ।\nसर्वोपनिषदामर्थं दृष्ट्वा वक्ष्यामि सुव्रते ७०।\nविष्णोः पदे हि परमे पदे तत्सशुभाह्वयेः ।\nयत्र गावो भूरिशृंगा आसते सुसुखाः प्रजाः ७१।\nअत्राह तत्परं धाम गोपवेषस्य शार्ङ्गिणः ।\nतद्भाति परमं धाम गोभिर्गोपैस्सुखाह्वयैः ७२।\nआदित्यवर्णं तमसः परस्ताज्ज्योतिरच्युतम् ।\nआधारो ब्रह्मणो लोकश्शुद्धसत्त्वस्सनातनः ७३।\nसामान्या विभिते भूमिन्तेऽस्मिन्शाश्वते पदे ।\nतस्थतुर्जागरूकेस्मिन्युवानौ श्रीसनातनौ ७४।\nयतः स्वसारौ युवती भूनीले विष्णुवल्लभे ।\nअत्र पूर्वे ये च साध्या विश्वेदेवास्सनातनाः ७५।\nते ह नाकं महिमानस्सचन्ते शुभदर्शनाः ।\nतत्र विज्ञानिनो विप्रा जागृवांसस्समिन्धते ७६।\nतत्पदं ज्ञानिनो विप्रा यांति संवासमिच्छवः ।\nतद्विष्णोः परमं धाम मोक्ष इत्यभिधीयते ७७।\nतस्मिन्बंधविनिर्मुक्ताः प्राप्नुवन्ति सुखं पदम् ।\nतत्प्राप्य न निवर्तंते तस्मान्मोक्ष उदाहृतः ७८।\nमोक्षं परं पदं दिव्यममृतं विष्णुमंदिरम् ।\nअक्षरं परमं धाम वैकुण्ठं शाश्वतं पदम् ७९।\nनित्यञ्च परमं व्योम सर्वोत्कृष्टं सनातनम् ।\nपर्य्यायवाचकान्यस्य परधाम्नोच्युतस्य च ।\nतस्य त्रिपाद्विभूतेस्तु रूपं वक्ष्यामि विस्तरात् ८०।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे त्रिपाद्विभूतिकथनंनाम सप्तविंशत्यधिकद्विशततमोऽध्यायः २२७ ।"
  }
]
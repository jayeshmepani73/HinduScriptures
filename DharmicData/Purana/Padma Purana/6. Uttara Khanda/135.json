[
  {
    "text": "श्रीमहादेव उवाच।\nसाभ्रमत्यास्तु माहात्म्यं वक्ष्ये देवि यथातथम् ।\nकश्यपो वै मुनिश्रेष्ठस्तपो वै तप्तवान्महत् १।\nअनेकवर्षपर्यंतं तेन तप्तं महत्तपः ।\nअर्बुदे पर्वते रम्ये नानाद्रुमसमाकुले २।\nतत्र गत्वा तपस्तप्तं ऋषिणा कश्यपेन वै ।\nसरस्वती यत्र रम्या पवित्रा पापनाशिनी ३।\nएकस्मिन्दिवसे देवि गतोऽसौ नैमिषं प्रति ।\nतदा ते ऋषयः सर्वे कथां चक्रुरनेकशः ४।\nतदा तैस्तु द्विजैः सम्यक्पृष्टोऽसौ कश्यपो मुनिः ।\nअहो कश्यप नः प्रीत्यै गंगेहानीयतां प्रभो ५।\nभवन्नाम्ना तु सा गंगा भविष्यति सरिद्वरा ।\nतेषां वाक्यमुपाकर्ण्य नमस्कृत्य द्विजांश्च तान् ६।\nआगतो ह्यर्बुदारण्ये सरस्वतीतीरसंनिधौ ।\nतत्र तप्तं तदा तेन तपः परमदुष्करम् ७।\nआराधितो ह्यहं तेन कश्यपेन द्विजेन वै ।\nप्रत्यक्षोऽहं तदा जातस्तस्य द्विजवरस्य च ८।\nवरं वरय भद्रं ते यत्ते मनसि वर्त्तते ९।\nकश्यप उवाच।\nवरं दातुं समर्थोऽसि देवदेव जगत्पते ।\nशिरःस्थिता या गंगेयं पवित्रा पापहारिणी १०।\nमम देया विशेषेण महादेव नमोस्तुते ।\nतदा देवि मयोक्तं च गृह्णीष्व त्वं द्विजोत्तम ११।\nजटामेकां परित्यज्य दत्ता गंगा तदा मया ।\nतां गृहीत्वा द्विजश्रेष्ठः स्वस्थानं हर्षतो ययौ १२।\nकेशरन्ध्रं नाम तीर्थं वासो वै कश्यपस्य च ।\nगतस्तत्र तु देवेशि मुनिभिः परिवारितः १३।\nकश्यपेन समानीता काश्यपी सा सरिद्वरा ।\nयस्या दर्शनमात्रेण ब्रह्महा मुच्यते किल १४।\nपार्वत्युवाच।\nस्नानमात्रेण किं पुण्यं तत्र तीर्थे वदस्व मे ।\nविश्वनाथ कृपालुस्त्वं दयां कुरु ममोपरि १५।\nदर्शने किं भवेत्पुण्यं स्नाने किं वद देवराट् ।\nमहिमा कीदृशो ब्रह्मन्सर्वं त्वं वक्तुमर्हसि १६।\nमहादेव उवाच।\nमया श्रुतान्यनेकानि तीर्थान्यायतनानि च ।\nश्रीविष्णोश्च प्रसादाच्च नद्यः सागरगाः प्रभोः १७।\nगंगा च यमुना रेवा तापी चैव महानदी ।\nगोदावरी तुंगभद्रा कौशिकी गल्लिका तथा १८।\nकावेरी वेदिका भद्रा सरयूः पापहारिणी ।\nअन्याश्च विविधा नद्यः सर्वपापहरा भुवि १९।\nप्रयागस्तीर्थराजश्च काशी पुष्कर एव च ।\nनैमिषारण्यसंज्ञं तु तीर्थं चामरकंटकम् २०।\nउत्तमं द्वारकाक्षेत्रमर्बुदारण्यमुत्तमम् ।\nएवंविधानि दिव्यानि क्षेत्राणि विविधानि च २१।\nश्रुतानि तत्र देवेशि माया विष्णोः प्रसादतः ।\nपूर्वं भगीरथेनैव याचितोऽहं तु पार्वति २२।\nतदा दत्ता इयं गंगा विष्णोर्लोकमभीप्सुना ।\nकश्यपाय पुनर्दत्ता ऋषीणां वचनान्मया २३।\nइयं वै काश्यपी गंगा रोगदोषहरा सदा ।\nइयं या कथ्यते लोके युगे वै नामपूर्वकम् २४।\nतदहं कथयिष्यामि शृणु सुंदरि तत्वतः ।\nकृते कृतवती नाम त्रेतायां गिरिकर्णिका २५।\nद्वापरे चंदना नाम कलौ साभ्रमती स्मृता ।\nदिनेदिने विशेषेण स्नानार्थं तु नराश्च ये २६।\nसर्वपापविनिर्मुक्ता यांति विष्णोः सनातनम् ।\nप्लक्षावतरणे तीर्थे सरस्वत्यां तथेश्वरि २७।\nकेदारे च कुरुक्षेत्रे यत्फलं स्नानतो भवेत् ।\nतत्फलं तु नृणां नूनं साभ्रमत्या दिने दिने २८।\nभवतीति न संदेहो व्यासस्य वचनं यथा ।\nनभस्येपरपक्षे तु प्रत्यहं वा सुरेश्वरि २९।\nअमावास्यादिने सम्यक्श्राद्धदाने च यत्फलम् ।\nनरस्तत्फलमाप्नोति साभ्रमत्यावगाहनात् ३०।\nकार्तिक्यां कृत्तिकायोगे श्रीस्थले माधवाग्रतः ।\nतत्फलं लभते मर्त्यो साभ्रमत्यावगाहनात् ३१।\nएषा श्रेष्ठतमा देवि सर्वलोकेषु पावनी ।\nइयं धन्यतमा देवि पवित्रा ह्यघनाशिनी ३२।\nयस्यां वै साभ्रमत्यां च एते तिष्ठंति नित्यशः ।\nपूर्वं संबंधिनो ये च उत्तरे ये तथा पुनः ३३।\nपाश्चात्या दाक्षिणात्याश्च सर्वे यांति च नित्यशः ।\nतीर्थयात्रामिषेणैव खेटके ब्रह्मसन्निधौ ३४।\nआयांति सर्वदा देवि कार्तिक्यां च न संशयः ।\nतत्र श्राद्धं प्रकुर्वंति तथा वै विप्रभोजनम् ३५।\nनाना धर्मान्प्रकुर्वंति नानायज्ञांश्च नित्यशः ।\nविविधानि च दानानि प्रकुर्वंति जनाः सदा ३६।\nचतुर्युगेषु सर्वेषु नात्र कार्या विचारणा ।\nयवक्रीतोऽथ रैभ्यश्च काक्षीवानुशिजस्तथा ३७।\nभृग्वंगिरास्तथा कण्वो मेधावी च पुनर्वसुः ।\nबंदी च गुणसंपन्नः प्राच्यां दिशि उपश्रिताः ३८।\nउदीच्यां ये महाभागा मधुमत्प्रमुखास्तथा ।\nसुबंधुश्च महाभागो दत्तात्रेयश्च वीर्यवान् ३९।\nशिखी दीर्घतमाश्चैव गौतमः कश्यपस्तथा ।\nश्वेतकेतुः कहोडश्च पुलहो देवलस्तथा ४०।\nविश्वामित्र भरद्वाजौ जमदग्निश्च वीर्यवान् ।\nऋचीकपुत्रो गर्गश्च ऋषिरुद्दालकस्तथा ४१।\nदेवशर्माऽथ धौम्यश्च आस्तीकः कश्यपस्तथा ।\nलोमशो नाभिकेतुश्च लोमहर्षण एव च ४२।\nऋषिरुग्रश्रवाश्चैव भार्गवश्च्यवनस्तथा ।\nवालखिल्यादयो ये च सर्वे गच्छंति तत्र वै ४३।\nकृतस्नाना निराहाराः सदा विष्णुपरायणाः ।\nशंखचक्रगदाधरास्तटे तिष्ठंति नित्यशः ४४।\nपितृतीर्थं गयानाम सर्वतीर्थवरं शुभम् ।\nयत्रास्ते देवदेवेशः स्वयमेव पितामहः ४५।\nगीतायाः पितृभिर्गाथा श्राद्धभागमपीप्सुभिः ।\nएष्टव्या बहवः पुत्रा यद्येकोऽपि गयां व्रजेत् ४६।\nयजेत वाश्वमेधेन नीलं वा वृषमुत्सृजेत् ।\nतथा वाराणसी पुण्या पितॄणां वल्लभा सदा ४७।\nया चैव मम सांनिध्याद्भुक्तिमुक्तिफलप्रदा ।\nममाज्ञया तु देवेशो बिंदुमाधवसंज्ञकः ४८।\nनित्यं तिष्ठति देवेशि वाराणस्यां विशेषतः ।\nअतो धन्यतमा श्रेष्ठा पुरीयं मम सर्वदा ४९।\nपितॄणां वल्लभं तीर्थं पुण्यं वै विमलेश्वरम् ।\nपितृतीर्थं प्रयागं च सर्वतीर्थसमन्वितम् 6.135.५०।\nसाभ्रमत्युदके देवि आयांति वचनान्मम ।\nवटेश्वरश्च भगवान्माधवेन समन्वितः ५१।\nदशाश्वमेधकं पुण्यं गंगाद्वारं तथैव च ।\nमन्नियोगाच्च देवेशि साभ्रमत्यां वसंति हि ५२।\nनदाथ ललितादेवी तीर्थं यत्सप्तधारकम् ।\nतथा मित्रपदं नाम केदारं शंकरालयम् ५३।\nगंगासागरमित्याहुः सर्वतीर्थमयं शुभम् ।\nतीर्थं ब्रह्मसरस्तद्वच्छतद्रु सलिले ह्रदे ५४।\nतीर्थं तु नैमिषं नाम आज्ञया मम सर्वदा ।\nसाभ्रमत्युदके देवि निवसंति न संशयः ५५।\nश्वेता वल्कलिनी पुण्या ततः श्वेता हिरण्मयी ।\nहस्तिमत्यथवार्त्तघ्नी नदी सागरगामिनी ५६।\nपितॄणां वल्लभा ह्येताः श्राद्धकोटिफलप्रदः ।\nतत्र श्राद्धानि देयानि पुत्रैः पितृहिताय वै ५७।\nपाटलं वाडवाख्यं च नगरं तत्र सुंदरि ।\nसाभ्रमत्यां सदा एताः प्राप्ता नद्यो विशेषतः ५८।\nतत्र स्नानं च दानं च ये कुर्वंति नरा भुवि ।\nइहलोके सुखं भुक्त्वा यांति विष्णोः सनातनम् ५९।\nजंबूद्वीपं महापुण्यं यत्र पुण्यं विवर्द्धते ।\nतत्रार्याख्यं महापुण्यं सर्वकामफलप्रदम् ६०।\nनीलकंठमिति ख्यातं तीर्थं नंदह्रदस्तथा ।\nतथा रुद्रह्रदस्तीर्थं पुण्यं रुद्र महालयम् ६१।\nमंदाकिनी महापुण्या तथाच्छोदा महानदी ।\nसाभ्रमत्यां वहंत्येते स्वात्मना दर्शनीकृते ६२।\nधूम्रा मित्रपदं तद्वद्वैजनाथं दृषद्वरम् ।\nक्षिप्रा नदी महाकालं तथा कालिंजरो गिरिः ६३।\nगंगोद्भूतं हरोद्भेदं नर्मदाकारमेव च ।\nगंगापिंडप्रदानेन समान्याहुर्मनीषिणः ६४।\nएतानि ब्रह्मतीर्थानि साभ्रमत्युत्तरे तटे ।\nगुप्तीकृतानि देवेशि देवैर्ब्रह्मपुरोगमैः ६५।\nस्मरणादपि लोकानां पापघ्नानि महेश्वरि ।\nकिं पुनः श्राद्धदातॄणां मानवानां सुरेश्वरि ६६।\nॐकारं पितृतीर्थं च कावेरी कपिलोदकम् ।\nसंभेदश्चंडवेगायास्तथैवामरकंटकम् ६७।\nकुरुक्षेत्राच्छतगुणमस्मिन्स्नानादिकं भवेत् ।\nवार्तघ्नीसंगमे देवि गणेश्वरपुरःसरम् ६८।\nसाभ्रमत्यां पुरा नीतं गणैस्तीर्थकदंकबम् ।\nएष तूद्देशतः प्रोक्तस्तीर्थानां संगमो मया ६९।\nवागीशापि न शक्नोति तीर्थानां तत्वविस्तरम् ।\nसत्यं तीर्थं दयातीर्थं तीर्थमिंद्रियविग्रहः ७०।\nतस्यास्तीर्थे प्रयत्नेन स्नानं कुर्यान्न संशयः ।\nप्रातःकालो मुहूर्तांस्त्रीन्संगवस्तावदेव तु ७१।\nतदा स्नानादिकं तीर्थे देवानां प्रीतिदायकम् ।\nमध्याह्नस्त्रिमुहूर्तः स्यादपराह्णस्ततः परम् ७२।\nपितॄणां प्रीतिजननं स्नानपिंडादि तर्पणम् ।\nसायाह्नस्त्रिमुहूर्तः स्याच्छ्राद्धं तत्र न कारयेत् ७३।\nराक्षसी नाम सा वेला गर्हिता सर्वकर्मसु ।\nअह्नो मुहूर्ता विख्याता दशपंच च सर्वदा ७४।\nतत्राष्टमो मुहूर्तो यः स कालः कुतुपः स्मृतः ।\nमध्याह्ने सर्वदा यस्मान्मंदी भवति भास्करः ७५।\nतस्मादनंतफलदः पितॄणां पिंडदानतः ।\nमध्याह्नः खङ्गपात्रं च तथा नेपालकंबलः ७६।\nरूप्यं दर्भास्तथा गावो दौहित्रं कुतपास्तिलाः ।\nपापं कुत्सितमित्याहुस्तस्य संतापकारकाः ७७।\nअष्टावेते यतस्तस्मात्कुतपा इति विश्रुताः ।\nऊर्द्ध्वं मुहूर्तात्कुतुपात्यन्मुहूर्त चतुष्टयम् ७८।\nमहूर्तपंचकं चैतच्छ्राद्धकाले समिष्यते ।\nविष्णोर्देहात्समुद्भूताः कुशाः कृष्णतिलाः स्मृताः ७९।\nश्राद्धस्य रक्षणार्थाय एवमाहुर्दिवौकसः ।\nतिलोदकांजलिर्देयो जलस्थैस्तीर्थवासिभिः ८०।\nसदर्भहस्तैरेकेन श्राद्धमेवं न हिंस्यते ।\nसाभ्रमत्यां नामधेयैरिति तीर्थप्रवेशनम् ८१।\nकारयित्वा मया देवि दत्ता वै कश्यपाय च ।\nमम भक्तः कश्यपोसौ वल्लभो मम सर्वदा ८२।\nदत्ता तस्मादियं गंगा पवित्रा पापनाशिनी ।\nसाभ्रमत्यां महाभागे तीर्थे वै ब्रह्मचारिके ८३।\nआत्मानं च प्रतिष्ठाप्य तन्नाम्ना शंकरो ह्यहम् ।\nस्थितो लोकहितार्थाय ब्रह्मचारीश संज्ञकः ८४।\nसाभ्रमत्यामुपकंठे ब्रह्मचारीश संज्ञके ।\nकलौ भक्तो विशेषेण पूजनं कुरुते यदा ८५।\nइहलोके सुखं भुक्त्वा याति शैवं पदं महत् ।\nमहद्भिर्व्याधिभिश्चैव पीडितो यदि गच्छति ८६।\nयस्याशु नश्यति व्याधिर्दर्शनाच्च महेश्वरि ।\nगत्वा वै तस्य संस्थाने उपवासी जितेंद्रियः ८७।\nपूजनं कुरुते भक्त्या रात्रौ तिष्ठन्सुनिश्चलः ।\nतदाहं योगिरूपेण दर्शनं तस्य यामि हि ८८।\nददामि वांच्छितान्कामान्सत्यं सत्यं वरानने ।\nममस्थाने विशेषेण समायांति च ये जनाः ८९।\nतेषां व्याधिप्रशमनं करोमि सुचिरादहम् ।\nचतुरशीतिसंज्ञेयो व्याधिः संकथितो मया ९०।\nस स व्याधिर्विनश्येत दर्शनादेव सुंदरि ।\nन लिंगं वर्तते तत्र मामकं नगनंदिनि ९१।\nस्नानमात्रं तु तत्रैव मामकं नात्र संशयः ।\nएकस्मिन्नेव काले तु अस्यां भूमौ महातपाः ९२।\nराजा वै सूर्यवंशीयो ब्रह्मदत्तस्तु वीर्यवान् ।\nतेन राज्ञा तपस्तप्तं बहुकालं सुरेश्वरि ९३।\nपंचाग्निसाधनं तेन कृतं च बहुधा ततः ।\nमासोपवासकादीनि तपस्तप्तान्यनेकशः ९४।\nएवं बहुतरं कालं राज्ञा तप्तं तपो महत् ।\nप्रत्यक्षोऽहं तदा जातो वरार्थं वरवर्णिनि ९५।\nब्रह्मदत्त शृणुष्व त्वं महद्वाक्यं नरेश्वर ।\nयं यं वांछयसे नित्यं तं तं दद्मि न संशयः ९६।\nतेनोक्तं मम देवेश वांच्छितं यदि दीयते ।\nएक एव वरो देव दीयतां मम सर्वदा ९७।\nमम नाम्ना हि देवेश ईश्वरो भुवि जायताम् ।\nतेन वाक्येन संतुष्टो वरो दत्तो मयाऽनघे ९८।\nतदाहं तेन वै सार्द्धं निवसामि सुरेश्वरि ।\nअत्र स्थित्वा निराहारो भक्तिं कुर्यादशेषतः ९९।\nददामि वांछितान्कामान्यावदिंद्राश्चतुर्दश ।\nअत्रागत्य तु ये विप्रा रुद्रजाप्यादिकं च यत् 6.135.१००।\nप्रकुर्वंति विशेषेण तेषां दद्मि शृणुष्व तत् ।\nस्त्रीसौख्यं पुत्रसौख्यं च लक्ष्मीवृद्धिकरं पुनः १०१।"
  }
]
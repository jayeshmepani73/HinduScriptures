[
  {
    "text": "महादेव उवाच-\nशृणु सुंदरि वक्ष्यामि स्तोत्रं चाभ्युदयं ततः ।\nयच्छ्रुत्वा मुच्यते पापी ब्रह्महा नात्र संशयः १।\nधाता वै नारदं प्राह तदहं तु ब्रवीमि ते ।\nतमुवाच ततो देवः स्वयंभूरमितद्युतिः २।\nप्रगृह्य रुचिरं बाहुं स्मारयेच्चौर्ध्वदेहिकम् ।\nभगवान्नारायणः श्रीमान्देवश्चक्रायुधोहरिः ३।\nशार्ङ्गधारी हृषीकेशः पुराणपुरुषोत्तमः ।\nअजितः खड्गभृज्जिष्णुः कृष्णश्चैव सनातनः ४।\nएकशृंगो वराहस्त्वं भूतभव्यभवात्मकः ।\nअक्षरं ब्रह्म सत्यं तु आदौ चांते च राघवः ५।\nलोकानां तु परो धर्मो विष्वक्सेनश्चतुर्भुजः ।\nसेनानी रक्षणस्त्वं च वैकुंठस्त्वं जगत्प्रभुः ६।\nप्रभवश्चाव्ययस्त्वं च उपेंद्रो मधुसूदनः ।\nपृश्निगर्भो धृतार्चिस्त्वं पद्मनाभो रणांतकृत् ७।\nशरण्यं शरणं च त्वामाहुः सेन्द्रा महर्षयः ।\nऋक्सामश्रेष्ठो वेदात्मा शतजिह्वो महर्षयः ८।\nत्वं यज्ञस्त्वं वषट्कारस्त्वमोंकारः परंतपः ।\nशतधन्वा वसुः पूर्वं वसूनां त्वं प्रजापतिः ९।\nत्रयाणामपि लोकानां आदिकर्ता स्वयंप्रभुः ।\nरुद्राणामष्टमो रुद्रः साध्यानामपि पंचमः १०।\nआश्विनौ चापि कर्णौ ते सूर्यचंद्रौ च चक्षुषी ।\nअंते चादौ च मध्ये च दृश्यसे त्वं परंतपः ११।\nप्रभवो निधनं चास्य न विदुः को भवानिति ।\nदृश्यसे सर्वलोकेषु गोषु च ब्रह्मणेषु च १२।\nदिक्षु सर्वासु गगने पर्वतेषु गुहासु च ।\nसहस्रनयनः श्रीमाञ्छतशीर्षः सहस्रपात् १३।\nत्वं धारयसि भूतानि वसुधां च सपर्वताम् ।\nअंतःपृथिव्यां सलिले सर्वसत्वमहोरगः १४।\nत्रींल्लोकान्धारयन्नास्ते देवगंधर्वदानवान् ।\nअहं ते हृदयं राम जिह्वा देवी सरस्वती १५।\nदेवा रोमाणि गात्रेषु निर्मितास्ते स्वमायया ।\nनिमिषस्ते स्मृता रात्रिरुन्मेषो दिवसस्तथा १६।\nसंस्कारस्ते भवेद्देहो न तदस्ति विना त्वया ।\nजगत्सर्वं शरीरे तत्स्थैर्यं च वसुधातलम् १७।\nअग्निः कोपः प्रसादस्ते शेषः श्रीमांश्च लक्ष्मणः ।\nत्वया लोकास्त्रयः क्रांताः पुराणैर्विक्रमैस्त्रिभिः १८।\nत्वयेंद्रश्च कृतो राजा बलिर्बद्धो महासुरः ।\nलोकान्संहृत्य कालस्त्वं निवेश्यात्मनि केवलम् १९।\nकरोष्येकार्णवं घोरं दृश्यादृश्ये च नान्यथा ।\nत्वया सिंहवपुः कृत्वा परमं दिव्यमुत्तमम् २०।\nभयदः सर्वभूतानां हिरण्यकशिपुर्हतः ।\nत्वमश्ववदनो भूत्वा पातालतलमाश्रितः २१।\nसंहृतं परमं हव्यं रहस्यं वै पुनः पुनः ।\nयत्परं श्रूयते ज्योतिर्यत्परं श्रूयते परः २२।\nयत्परं परतश्चै वपरमात्मेति कथ्यते ।\nपरो मंत्रः परं तेजस्तमेव हि निगद्यसे २३।\nहव्यं कव्यं पवित्रं च प्राप्तिः स्वर्गापवर्गयोः ।\nस्थित्युत्पत्तिविनाशांस्ते त्वामाहुः प्रकृतेः परम् २४।\nयज्ञश्च यजमानश्च होता चाध्वर्युरेव च ।\nभोक्ता यज्ञफलानां च त्वं वै वेदैश्च गीयसे २५।\nसीतालक्ष्मीर्भवान्विष्णुर्देवः कृष्णः प्रजापतिः ।\nवधार्थं रावणस्य त्वं प्रविष्टो मानुषीं तनुम् २६।\nतदिदं च त्वया कार्यं कृतं धर्मभृतां वर ।\nनिहतो रावणो राम प्रहृष्टा देवताः कृताः २७।\nअमोघं देववीर्यं ते न ते मोघः पराक्रमः ।\nअमोघदर्शनं राम न च मोघस्तव स्तवः २८।\nअमोघास्ते भविष्यंति भक्तिमंतो नरा भुवि ।\nये च त्वां देव संभक्ताःपुराणं पुरुषोत्तमम् २९।\nइममार्षस्तवं पुण्यमितिहासं पुरातनम् ।\nये नराः कीर्तयिष्यंति नास्ति तेषां पराभवः ३०।\nकथमिह हि पराभवं व्रजेयुः पुरुषवराः पुरुषोत्तमे हि भक्ताः ।\nनहि जगति चतुर्भुजप्रियाणां त्रिदश इहास्ति वरप्रदो विशिष्टः ३१।\nस्तोत्राणां प्रवरं स्तोत्रं राघवस्य महात्मनः ।\nत्रिकाले यः पठेन्नित्यं महापातकवानपि ३२।\nसंध्याकाले द्विजश्रेष्ठैः श्राद्धकाले विशेषतः ।\nपठनीयं प्रयत्नेन भक्तिभावेन चेतसा ३३।\nइदं गोप्यं हि परमं नाख्येयं कर्हिचित्क्वचित् ।\nपठनान्मुक्तिमाप्नोति सात्त्वतः स भवेद्ध्रुवम् ३४।\nप्रथमं पिंडपूजांते ब्राह्मणैर्द्विजसत्तमैः ।\nपठितव्यमिदं स्तोत्रं श्राद्धमक्षयमाप्नुयात् ३५।\nइदं पवित्रं परमं जनानां मुक्तिदायकम् ।\nलिखित्वा वै गृहे यस्तु धारयेत्सुसमाधिना ३६।\nआयुः श्रीश्च बलं तस्य वृद्धिं याति दिनेदिने ।\nलिखित्वा ब्राह्मणे दद्याद्धीमान्यो वै कदाचन ३७।\nविमुक्ताः पूर्वजास्तस्य यांति विष्णोः परं पदम् ।\nचतुर्णां चैव वेदानां पाठे चैव तु यत्फलम् ३८।\nसमवाप्नोति जापेन नरः स्तोत्रं पठन्जपन् ।\nधृत्वा वै शंखचक्रादि ब्राह्मणैर्वेदतत्परैः ३९।\nश्राद्धकाले महादेवि अक्षयं तद्भवेद्ध्रुवम् ।\nकंठे पद्माक्षमालां च शंखचक्रादिधारणम् ४०।\nततः श्राद्धं प्रकुर्वीत इदं स्तोत्रं पठन्जपन् ।\nविधिना भक्तिभावेन पूर्णं भवति नान्यथा ४१।\nअतो भक्तिमता पुंसा पठनीयं प्रयत्नतः ।\nपठनात्सर्वमाप्नोति स नरः सुखमेधते ४२।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे आभ्युदयिकमूर्ध्वदैहिकस्तोत्रं नाम षट्सप्ततितमोऽध्यायः ७६ ।"
  }
]
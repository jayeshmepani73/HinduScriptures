[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>ईश्वर उवाच।\nप्रवक्ष्यामि विशालाक्षि तुहिनाचलकन्यके ।\nगीता पंचदशाध्यायमाहात्म्यमवधारय १।\nकृपालुर्नरसिंहोऽभून्नाम्ना गौडेषु भूपतिः ।\nयस्यासिधारया संख्ये देवासंघा वधीकृताः २।\nयदीय मत्तमातंग दानधाराजलैरिला ।\nनिदाघेपि च सेहेतां रविसंतापवेदनाम् ३।\nसंक्रंदनपरित्रस्ता यदीय शरणं गताः ।\nरेजिरे करिणो मत्ताश्चलंतः पर्वता इव ४।\nमत्तमातंगचीत्कारप्रतिस्वनमिवादरात् ।\nयस्य गोपायतः शैला व्याहरंति कृपावतः ५।\nयदीय धावत्तुरगक्षुरसंघातजर्जरम् ।\nनाभूच्चित्रं कथंकारं गतखंडं धरातलम् ६।\nयस्मिन्वृत्रहणो मित्रे समुद्धरति मेदिनीम् 3।\nपुनरुज्वलयांचक्रे महाभाष्यं फणीश्वरः ७।\nतस्यासीत्सैनिको धीमाञ्छस्त्रशास्त्रकलानिधिः ।\nनाम्ना <sup class=\"reference\" id=\"cite_ref-2\"><a href=\"#cite_note-2\">[२]</a></sup>सरभभेरुंडः<sup class=\"reference\" id=\"cite_ref-3\"><a href=\"#cite_note-3\">[३]</a></sup> प्रचंडभुजमंडलः ८।\nभांडारेण तुरंगैश्च भटैर्वीररसोद्भवैः ।\nसमान एव भूपालदुर्गैरत्यंतदुर्गमैः ९।\nस कदाचित्स्वयं राज्यं कर्तुं पापो दधे मनः ।\nनिहत्य वसुधापालं बलात्साकं कुमारकैः १०।\nकर्तुं व्यवस्य दिवसैः स्वल्पैरित्थं चिकीर्षया ।\nविषूचिकामयादाशु परासुः समजायत ११।\nकालेनाल्पीयसा प्रेत्य पापात्मा तेन कर्मणा ।\nतेजस्वी तुरगो जातः सिंधुदेशे कृशोदरिः १२।\nमूलेन बहुना क्रीत्वा हयतत्वविदा ततः ।\nबहुयत्नवता नीतः केनचिद्वैश्यसूनुना १३।\nराजापि पौत्रनप्त्त्राद्यैस्तस्यैव मरणात्परम् ।\nकालेन वृद्धतां प्राप्तः स्वराज्यं चापि पालयन् १४।\nस वैश्यसूनुस्तं चाश्वं राज्ञे दातुं समागतः ।\nराज्ञोद्वारिस्थितस्तत्र प्रतीक्षंस्तत्समागमम् १५।\nज्ञातपूर्वोऽपि वैश्योऽसौ प्रतीहारेण दर्शितः ।\nकिमर्थं ब्रूहि राज्ञेति पृष्टः स्पष्टमभाषत १६।\nदेव त्रिजगतीरत्नमिति मत्वा तुरंगमः ।\nमया नियुतमूल्येन बहुना साधुलक्षणः १७।\nततोऽवलोक्य वक्त्राणि भूपालः पार्श्ववर्तिनाम् ।\nसमादिदेश वणिजमश्वोऽत्र नीयतामिति १८।\nशिरांसि धूनयन्नृणामश्वलक्षणवेदिनाम् ।\nशूराणामपि चेतांसि मुहुरुत्साहयन्महान् १९।\nअखंडमेदिनीवेगबहुसंक्रमणार्जितम् ।\nलालाफेनछलेनासौ वमन्शुभ्रतरं यशः २०।\nउच्चैःश्रवस्तुलां भेजे गुणसाम्येन तत्त्वतः ।\nविवृण्वन्नति तेजस्वी ह्रियेव नतकंधरः २१।\nचामरैरिंदुधवलैर्वीज्यमानो निरंतरम् ।\nदुग्धांभोनिधिलोलैस्तैः श्वासैरुच्चैःश्रवा इव २२।\nनीलातपत्रयुगलं घनच्छायतुलश्रिया ।\nबिभ्राणो वारिदालीढ हिमाद्रि शिखरश्रियम् २३।\nमेदिनीमंडलस्पर्श संक्रांतमिव पावकम् ।\nमुहुरुद्धरयन्धुन्वन्बंधुरं कंधरातटम् २४।\nदारयन्वैरिणः सर्वान्व्याहरंश्च जयश्रियम् ।\nहेषारवेण गुरुणा दिक्षुप्रख्यापयन्यशः २५।\nसत्त्वस्य राशिरत्युच्चैर्गतीनामिव शेवधिः ।\nरूपस्य निलयं साक्षाल्लक्षणानां पयोनिधिः २६।\nआनीतो वणिजा वाजी राज्ञा च समदृश्यत ।\nबहुधा वर्णितोऽमात्यैरश्वलक्षणवेदिभिः २७।\nयथेच्छं वणिजोदीर्णं स्वर्णं दत्त्वा महीपतिः ।\nजग्राह तुरगं वेगादसीमानंदनिर्भरः २८।\nततोऽश्वपालमाहूय यत्नतस्तं निरूप्य च ।\nविसर्जितसभालोको गृहांतरमगान्नृपः २९।\nअनेकधा समापृष्टो महीपालं रंणांगणे ।\nशस्त्रव्रणकिणश्रेणीभूषणं सत्वसन्निभम् ३०।\nएकदा मृगयां खेलन्कुतूहलरसात्मना ।\nतमारुह्य महीपालो वनं प्रति विवेश ह ३१।\nविसृज्य सैनिकान्पृष्टे धावतः परितोऽखिलान् ।\nआकृष्यमाणो हरिणैः पिपासाकुलितोऽभवत् ३२।\nतत उत्तीर्य तुरगाज्जलमन्वेषयन् नृपः ।\nबध्वाश्वं तरुशाखायामारुरोह शिलां नृपः ३३।\nगीतापंचदशाध्यायश्लोकार्द्धलिखितं ततः ।\nपातितं मरुता तत्र यत्र खंडे विलोकयत् ३४।\nपत्रं वाचयतो राज्ञः श्रुत्वा गीताक्षरावलीम् ।\nततो मुक्तिपदं लेभे तुरगस्त्वरयाऽपतत् ३५।\nततो ग्रंथिं समाच्छिद्य पल्याणवतार्य च ।\nउत्थापमानस्तुरगो राज्ञा नोत्थितवान्मृतः ३६।\nततः सरभभेरुंडो नृपमाभाष्य सुस्वरम् ।\nदिव्यं विमानमारुह्य जगाम त्रिदशालयम् ३७।\nततो गिरिं समारुह्य ददर्शाश्रममुत्तमम् ।\nपुन्नागकदलीचूतनारिकेलसमन्वितम् ३८।\nद्राक्षेक्षुवाटिकापूगनागकेसरचंपकम् ।\nखेलत्करभसारंगं नृत्यत्केकिकुलं नृपः ३९।\nप्रणिपत्य द्विजन्मानमुटजाभ्यंतरस्थितम् ।\nपप्रच्छ परया भक्त्या मुक्तसंसारवासनात् ४०।\nतुरगो निरगात्स्वर्गं हेतुना केन मे वद ।\nइत्याकर्ण्य वचो राज्ञो द्विजन्मा वाचमूचिवान् ४१।\nकालेन बहुना प्रेत्य तत्पापात्तुरगोऽभवत् ।\nअथ पंचदशाध्यायश्लोकार्द्धं लिखितं क्वचित् ४२।\nततो वाचयतः श्रुत्वा निरगात्तुरगो दिवम् ।\nततः समागतैस्तत्र परिवारजनैर्वृतः ४३।\nप्रणिपत्य द्विजन्मानं हृष्टरोमा विनिर्गतः ।\nपत्रं तदेव लिखितं गीतापंचदशाक्षरम् ४४।\nवाचयन्स महीपालो हर्षसंफुल्ललोचनः ।\nअभिषिच्य निजं पुत्रं मंत्रविन्मंत्रिभिः समम् ४५।\nसिंहासने सिंहबलं मुक्तिमाप विशुद्धधीः ४६।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे गीतामाहात्म्ये एकोननवत्यधिकशततमोऽध्यायः १८९।"
  }
]
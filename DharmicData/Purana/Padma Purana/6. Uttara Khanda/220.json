[
  {
    "text": "नारद उवाच-\nशिवस्यतीर्थराजस्य प्रयागस्य तवाग्रतः ।\nमहिमानं महापुण्यं श्रद्धया वर्णयामि ते १।\nविश्वावसुर्महीपाल गंधर्वो लोकविश्रुतः ।\nएकदा स गतो गातुं सुमेरौ ब्रह्मणः सभाम् २।\nतत्र सर्वैः सुरश्रेष्ठमुपविष्टं सुविष्टरे ।\nजुष्टं सुरगणैर्भूप विश्वावसुरवैक्षत ३।\nब्रह्मासनसमीपे तु वरासनगतं नृप ।\nद्वितीयमिव लोकेशमिंद्रप्रस्थं स एक्षत ४।\nसुरराजतीर्थराजौ ब्रह्मेंद्रप्रस्थयोर्नृप ।\nचामरोद्धूननं मूर्ध्नि कुर्वंतौ स ददर्श ह ५।\nअन्यानि देवतीर्थानि तयोर्दूरे महीपते ।\nस्थितानि तेन दृष्टानि बद्धांजलिपुटानि तु ६।\nतयोरग्रे जगौ राजन्गांधर्वं रागमुत्तमम् ।\nतीर्थैः सममगात्सत्यलोकं देवान्विसृज्य हि ७।\nअथ विश्वावसुर्द्धीमान्दृष्ट्वा तीर्थस्य वैभवम् ।\nइंद्रप्रस्थस्य राजेंद्र हाहामेतदुवाच ह ८।\nविश्वावसुरुवाच-\nभोभो गंधर्वशार्दूल तीर्थमेतन्महाद्भुतम् ।\nइंद्रप्रस्थाख्यमेतस्मिन्संसारे तीर्थराशिषु ९।\nचराचरगुरुर्ब्रह्मा सुरवंद्य पदांबुजः ।\nतस्यासनसमीपस्थं यदतिष्ठ समासनम् १०।\nतीर्थराजोऽपि पृष्ठस्थश्चामरं यस्य मस्तके ।\nअधुना भृत्यवज्जातस्तीर्थेष्वन्येषु का कथा ११।\nपृथिव्यां यानि तीर्थानि त्रिवर्गफलदानि तु ।\nइंद्रप्रस्थमिदं तीर्थं चतुर्वर्गफलप्रदम् १२।\nअत्र स्थितानि तीर्थानि तादृशानि गुणैर्ध्रुवः ।\nशेषेनापि न शक्यंते स्तोतुं तेषां महागुणाः १३।\nनारद उवाच-।\nएवं विश्वावसुर्धीमान्दृष्ट्वेंद्रप्रस्थवैभवम् ।\nगत्वा तस्य गृहं राजन्पावनं सर्वकामदम् १४।\nयथा देवेषु सर्वेषु शक्रः श्रेष्ठः शचीपतिः ।\nतस्माद्ब्रह्मा च तीर्थेषु प्रयागोऽयं तथा वरः १५।\nतस्मादपि महाराज शक्रप्रस्थमिदं वरम् ।\nअस्यांतरगतो योऽयं प्रयागो नृप दृश्यते १६।\nकथयाम्यत्र यद्वृत्तं मोहिन्याः पण्ययोषितः ।\nनर्मदासरितस्तीरे पुरी माहिष्मती नृप १७।\nमोहिनीनाम तत्रासीद्वेश्या बहुधनान्विता ।\nरूपयौवनसंपन्ना निष्णाता नृत्यगीतयोः १८।\nतया बहूनि पापानि कृतानि धनलुब्धया ।\nब्रह्महत्याः कृताः सप्त दास्यश्च बहवो हताः १९।\nतासां च पातिता गर्भाः बहुशः पापया तया ।\nएवं तया सुतारुण्यं गमितं पापकर्मभिः २०।\nततो जरा कियत्काले तद्देहे समपद्यत ।\nजराग्रस्तशरीरा सा निवृत्तविषयस्पृहा २१।\nन चक्रे मानसं यूनां ते च तां पतिभूपते ।\nपापार्जितं धनं स्वीयं न विश्वसिति कस्यचित् २२।\nन दत्ते न स्वयं भुंक्ते न निक्षिपति वै क्वचित् ।\nएकदा सा निशीथे तु विबुध्येति विचिंतयत् २३।\nमृतायां मयि कस्येदं धनं पापैरुपार्जितम् ।\nतं नयिष्यति मां घोरं नरकं भृशदारुणम् २४।\nदास्यस्तासां च भर्त्तारस्तद्भोक्ष्यंति धनं मम ।\nमयैव सद्गतिस्तस्य कथं न क्रियतेऽधुना २५।\nएवं विचिंत्य सा धर्मे विधाय मतिमुत्तमाम् ।\nचकारारामसरसि वापीकूपसुरालयान् २६।\nअभितः पुरमाधत्ते प्रपाः पथिकहेतवे ।\nनिदाघे च महाराज तेभ्योऽन्नं प्रददौ च सा २७।\nधर्मशालां गृहाभ्याशे निवासाय विदेशिनाम् ।\nविदधे सा पुनस्तेभ्यो ददावाहारमुत्तमम् २८।\nएवं प्रवर्त्तमाना हि धर्मे सा भूपमोहिनी ।\nज्वरातुराभवत्काले क्वचिच्चेति विचिंतयत् २९।\nधर्मार्थे हि मया वित्तं व्ययितं भूरि यद्यपि ।\nतथापि स्वर्णरूप्यादि प्रचुरं वर्त्तते परम् ३०।\nश्रोत्रियेभ्यो ददाम्येतज्ज्ञानेनेति व्यचिंतयत् ।\nविचिंत्येति समाहूता मोहिन्या नगरद्विजाः ३१।\nनागतास्ते महीपाल ज्ञात्वा घोरं प्रतिग्रहम् ।\nयदा तदा द्विभागं च चक्रे तत्तु धनं स्वकम् ३२।\nएको भागस्तु दासीनां दत्तोन्यश्च विदेशिनाम् ।\nस्वयं तु निर्द्धना राजन्नभवत्सा तु मोहिनी ३३।\nतथा समागतं मृत्युं विज्ञायांतिकमंतिके ।\nमुक्त्वा दास्यो धनं नीत्वा यथेष्टगतयोऽभवत् ३४।\nइति मत्वा यदा ह्येषा ज्वरमुक्ता भविष्यति ।\nतदानीं यद्धनं दत्तं नूनमादास्यते हि तत् ३५।\nअथ सा लंघनान्यष्टादशकृत्वा महीपते ।\nनिजायुषस्तु शेषेण ज्वरमुक्ता तदाभवत् ३६।\nएका जरद्गवानाम सखी तस्या महीपते ।\nसा तामुपचचाराशु पथ्यादिभिरतंद्रिता ३७।\nकियद्भिर्वासरैः सा तु पूर्णाहारा व्यजायत ।\nतस्या जरद्गवायास्तु गृहे भुक्तं स्म लज्जया ३८।\nमया स्थितं सुखेनात्र दुःखमद्य समागतम् ।\nदारिद्र्यान्न मया स्थेयं सचिंत्येति गतान्यतः ३९।\nगच्छती सा वने राजन्मोहिनी पुरतस्करैः ।\nइति मत्वा विनिहता गृहीत्वा यात्यसौ धनम् ४०।\nधनमप्राप्य तैस्तस्याः सकाशात्पुरतस्करैः ।\nश्वसती सा परित्यक्ता तस्मिन्नेव वने नृप ४१।\nअथ वैखानसः कश्चित्प्रयागस्यास्य वै जलम् ।\nबिभ्रत्कमंडलौ राजन्नत्रारण्ये समाययौ ४२।\nअथ तां पतितां वीक्ष्य शस्त्रविक्षतविग्रहाम् ।\nयाचमानामिदं राजन् जीवनं हस्तसंज्ञया ४३।\nवैखानस उवाच-\nका त्वं केन शितैः शस्त्रैः सक्षतीकृतविग्रहा ।\nएकाकिनी किमर्थं वा निर्जनारण्यमागता ४४।\nइंद्रप्रस्थगतस्येदं प्रयागस्य जले शुभे ।\nभाग्योदयेन केनापि प्रापितं प्रियकाम्यया ४५।\nइत्युक्ता तेन सा वक्तुमक्षमा व्याददे मुखम् ।\nपातुं तद्वारिमहिषी भवेयमिति वांछया ४६।\nअथैतस्य प्रयागस्य पातितेंबुनि तन्मुखे ।\nतत्याज जीवितं सा तु मोहिनीगणिका नृप ४७।\nप्राणप्रयाणकाले तु महिषीत्वं च वांच्छयत् ।\nअतः सा महिषी जाता द्राविडे वीरवर्मणः ४८।\nसंभूय केरलाधीश गृहे तीर्थांबुपानतः ।\nकुलशीलधनैश्वर्यसंयुक्तस्य महीपते ४९।\nहेमगौरं ततः सांगं बभार कमलेक्षणा ।\nअतस्तस्य पिता नाम हेमांगीति चकार ह ५०।\nएकदा सा तु हेमांगी हेमाभरणभूषिता ।\nकलायाः स्ववयस्याया मंत्रिपुत्र्या गृहं ययौ ५१।\nतत्र यावकतैलेन स्नापिता भोजिता च सा ।\nविविधान्नैस्तदा राजन्निविष्टा वरविष्टरे ५२।\nपुष्पोद्ग्रथित धमिल्ला क्षामक्षौमविभूषिता ।\nकलां प्रोवाच दधती मुखे तांबूलवीटिकाम् ५३।\nहेमांग्युवाच -\nकले कलय मे वाक्यं कोकिलाकलभाषिणि ।\nगृहे यदद्भुतं वस्तु तव मामभिदर्शय ५४।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये इंद्रप्रस्थवर्णनोनाम विंशाधिकद्विशततमोऽध्यायः २२० ।"
  }
]
[
  {
    "text": "देव्युवाच।\nद्वादशाध्यायमाहात्म्यं भवता कथितं मम ।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>ब्रूहि त्रयोदशाध्यायमाहात्म्यमतिसुंदरम् १।\nईश्वर उवाच-\nशृणु त्रयोदशाध्यायमहिमांभोनिधिं शिवे ।\nयदाकर्णनमात्रेण परां मुदमवाप्स्यसि २।\nअस्ति दक्षिणदिङ्मार्गे तुंगभद्रा<sup class=\"reference\" id=\"cite_ref-2\"><a href=\"#cite_note-2\">[२]</a></sup> महानदी ।\nतत्तटे नगरं रम्यं नाम्ना हरिहरं पुरम् ३।\nयत्राऽस्ते भगवान्देवि देवो हरिहरः स्वयम् ।\nयस्य दर्शनमात्रेण परं कल्याणमाप्यते ४।\nतस्मिन्पुरे द्विजन्मासीद्धरिदीक्षितसंज्ञिकः ।\nतपः स्वाध्यायनिरतो श्रोत्रियो वेदपारगः ५।\nदुराचारेति तस्यासीद्भार्या नाम्ना च कर्मणा ।\nन सुष्वाप समं पत्या दुरालापा कदाचन ६।\nक्षणमप्यात्मसदने न चास्ते स्वैरचारिणी ।\nकंठदघ्नं द्विजद्वारे धयंती वारुणीरसम् ७।\nपतिसंबधिनः सर्वान्तर्जयंती पुनः पुनः ।\nविटैः सह सदोन्मत्ता रममाणा निरंतरम् ८।\nकदचिद्व्याकुलं दृष्ट्वा पुरं पौरैरितस्ततः ।\nसंकेतगेहमकरोत्कांतारे निर्जने स्वयम् ९।\nअथ तत्रैव सा धूर्ता रममाणा विटैः सह ।\nनिनाय सा बहून्कालान्निजयौवनगर्विता १०।\nअथ तस्मिन्पुरे रम्ये निवसंत्या निरंकुशम् ।\nवसंतकालं समभूत्परं चित्ते भुवः सखा ११।\nआमूलपल्लवाकीर्णं सहकारविकारिणा ।\nपिकानां पंचमालापैः पुनः स जीवितः स्मरः १२।\nस्फुरच्चंपकसौरभ्यहारकैर्मलयानिलैः ।\nमंदं मंदं प्रसर्पद्भिरांदोलितवनद्रुमः १३।\nउत्फुल्लमल्लिकामोद मदिरापारणावताम् ।\nअलीनां कलटंकारैः समंताद्रावशोभितः १४।\nप्रसन्नचारुभिः स्मेरः सरोवरसुगंधिभिः ।\nमीलन्मरालनिवहैः सरोभिः प्रकटीकृतः १५।\nघनच्छायासुखासीन हरिणार्भकधारिभिः ।\nनीरंध्रपल्लवैर्नानाशाखिभिः शोभितावनिः १६।\nतस्मिन्वसंतसमये मुदिता साभिसारिका ।\nअपश्यज्जगदानंददायिनीं चंद्रिकां निशि १७।\nचंचच्चकोरचंच्वग्रगलत्पीयूषसीकराम् ।\nद्रवदिंदुशिलानिर्यत्सुधानिर्झरनिर्भराम् १८।\nविकाशिकुसुमक्रोडसांद्रीभूतकरोत्कराम् ।\nउल्लासितपयोराशिकल्लोलालिंगितांबराम् १९।\nमनोभवमहासिंहकुलटाकंठकर्तरीम् ।\nघनांधकारसंदोहविदारणपटीयसीम् २०।\nश्वेतीकृतसतीकारपरार्थहिमगर्भिणीम् ।\nम्लानपंकजसंकोचा द्यूनामानंददायिनीम् २१।\nचक्रवाकवधूवक्त्र करुणाक्रोशसाक्षिणीम् ।\nमुक्ताश्रेणीविशुद्धांशु प्रभासितदिगंतराम् २२।\nअथ तस्यां प्रभूतायां पूरयंत्या दिशो दश ।\nकामांधा कामिनीजाता पथिसौधविहारिणी २३।\nअपश्यंती विटान्रात्रौ निर्भिद्य भवनार्गलम् ।\nययौ संकेतभवनं निर्गत्य नगराद्बहिः २४।\nतत्र प्रियतमं कंचित्काममोहितमानसा ।\nअन्वेषयंती नाद्राक्षीत्कुंजे कुंजे तरौ तरौ २५।\nआकर्णयंती कांतस्य मंदालापान्पदे पदे ।\nअभियाति ततः क्रीडन्यत्र संहारिनिस्वनः २६।\nचक्रवाकरवान्श्रुत्वा कांतालापभ्रमादसौ ।\nसरोवराणि सर्वाणि पर्यटंती मुहुर्मुहुः २७।\nकांतभ्रांत्या तरुतले प्रसुप्तान्हरिणोत्करान् ।\nप्रबोधयंती सोच्छ्वासमागतास्मीति भाषिणी २८।\nआलिंगंती वनस्थाणुं जीवनेश्वरशंकया ।\nतदाननभ्रमाद्भूयं चुंबंती विकचांबुजम् २९।\nतत्रतत्र कृतव्यर्थश्रमादृष्टप्रियास्वयम् ।\nविललाप वने तस्मिन्मूर्च्छती विविधोक्तिभिः ।\nहा कांत हा गुणाक्रांत मच्चैतन्यस्य नायक ३०।\nहे मनोहरसौभाग्य भाग्यलावण्यशेवधे ।\nहा पूर्णचंद्रवदन हा सरोजायतेक्षण ३१।\nहा कांततत्वसौहित्य विश्रमाय सुरद्रुम ।\nयदि कोपेन कुत्रापि गुह्यवेषोऽत्र तिष्ठसि ३२।\nप्रसादयामि त्वां कांत दत्त्वा प्राणान्प्रियानपि।\nइत्युच्चैः सर्वतो दिक्षु विलपंत्या वियोगतः ३३।\nतस्याः श्रुत्वा वचः कोऽपि सुप्तो व्याघ्रः प्रबुद्धवान् ।\nकुर्वन्घुरघुरध्वानं पश्यन्प्रतिदिशं रुषा ३४।\nआस्फालयन्नखैर्भूमिं गर्जन्नाकाशगह्वरम् ।\nपृष्ठनिर्भग्नलांगूल द्रुतमुत्थाय वेगवान् ३५।\nगतो व्याघ्रः समुत्पत्य यत्रास्ते साभिसारिका ।\nअथ सापि तमायांतमालोक्य पतिशंकया ३६।\nनिर्जगाम पुरः स्थातुं प्रेममनिर्भरमानसा ।\nततस्तस्यनखक्रीडाक्रूरतांधीकृता सती ३७।\nजहौ प्रियवपुः शंकां श्रुत्वा गर्जितमूर्ज्जितम् ।\nतथाविधापि सा नारी भ्रांतिमुत्सृज्यसत्वरम् ३८।\nव्याघ्रत्वं तु कुतो हेतोर्मां निहंतुमिहागतः ।\nइदं सर्वं समाख्याहि यतस्त्वं हंतुमिच्छसि ३९।\nइति तस्या वचः श्रुत्वा शार्दूलश्चंडविक्रमः ।\nक्षणं विहाय तद्ग्रासमुवाच प्रहसन्निव ४०।\nमलापहा नदी नाम्ना देशे तिष्ठति दक्षिणे ।\nनगरी मुनिपर्णेति तस्या रोधसि वर्तते ४१।\nतत्रास्ते भगवान्साक्षात्पंचलिंगो महेश्वरः ।\nतस्यां पुर्यामहं विप्र पुत्रो भूत्वा स्थितस्ततः ४२।\nअयाज्यान्याजयन्नश्नन्नेकोद्दिष्टे नदी तटे ।\nवेदपाठफलं शश्वद्विक्रीणन्धनकांक्षया ४३।\nभिक्षुकानपरान्लोभात्तिरस्कुर्वन्दुरुक्तिभिः ।\nअदेयद्रविणं गृह्णन्नदत्तमनिशं दिनम् ४४।\nछलयन्सकलांल्लोकान्क्षणग्रहणकौतुकात् ।\nततः कतिपये काले जरठत्वमुपागतः ४५।\nवलीपलितवानंधः प्रपतन्प्रस्खलद्गतिः ।\nपतद्दंतोभवं भूयः प्रतिग्रहपरायणः ४६।\nहस्ते गृहीत दर्भोऽहमगमं तीर्थसन्निधिम् ।\nधनग्रहणलोभेन भ्रमन्पर्वसु पर्वसु ४७।\nततोऽहं शिथिलांगः सन्कंचिद्भूनिर्जरालयम् ।\nगतवान्याचितं भोक्तुं दष्टो मध्ये पदे शुना ४८।\nअपतं मूर्छितो भूत्वा ततः क्षितितले क्षणात् ।\nततोऽहं गलितप्राणो व्याघ्रयोनिमुपागतः ४९।\nअत्र तिष्ठामि कांतारे पूर्वपापमनुस्मरन् ।\nन भक्षयामि धर्मिष्ठान्मुनीन्साधुजनान्सतीः 6.187.५०।\nकिंतु पापान्दुराचारनसतीर्भक्षयाम्यहम् ।\nअतोऽसतित्वं तत्वेन ममैव कवलायसे ५१।\nइत्युक्त्वा स्वैर्नखैः कूरैस्तां विभज्यांगखंडशः ।\nअथतां भक्षितां तेन पापदेहमुपाश्रिताम् ५२।\nयमस्य किंकरा निन्युः सद्यः संयमनीं पुरीम् ।\nयमादेशेन तत्रापि पातयामासुराशु ताम् ५३।\nविण्मूत्ररक्तपूर्णेषु घोरकुंडेष्वनेकधा ।\nकल्पकोटिषु पीतासु तस्मादानीय तां मुहुः ५४।\nरौरवे स्थापयामासुर्मन्वंतरशतावधि ।\nततोप्याकृष्य तां दीनां रुदतीं सर्वतोमुखीम् ५५।\nमुक्तकेशां भग्नगात्रां चिक्षिपुर्दहनानने ।\nएवं पापपरां घोरां भुक्त्वा नरकयातनाम् ५६।\nइह जाता महापापात्पुनः श्वपचयोनिषु ।\nततः श्वपचगेहेऽपि वर्द्धमाना दिनेदिने ५७।\nपूर्वजन्मवशेनैव तथैवासीद्यथा पुरा ।\nततः कतिपये काले पुनः स्वंभवनंययौ ५८।\nयत्रास्ते जृंभकादेवी शिवस्यांतः पुरेश्वरी ।\nतत्रापश्यद्द्विजन्मानं वासुदेवाभिधं शुचिम् ५९।\nगीतात्रयोदशाध्यायमुद्गिरंतमनारतम् ।\nततस्तच्छ्रवणादेव मुक्ता श्वपचविग्रहात् ६०।\nदिव्यं देहं समासाद्य जगाम त्रिदशालयम् ६१।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे गीतामाहात्म्ये सप्ताशीत्यधिकशततमोऽध्यायः १८७।"
  }
]
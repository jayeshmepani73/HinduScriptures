[
  {
    "text": "नारद उवाच-\nस मां संपूज्य विधिवद्दानवेंद्रो ऽतिभक्तितः ।\nसंप्रहस्य तदा वाक्यं जगाद नृपसत्तम १।\nजलंधर उवाच-\nकुतस्त्वागम्यते ब्रह्मन्किं च दृष्टं त्वया क्वचित् ।\nयदर्थमिह चायातस्तदा ज्ञापय मां मुने २।\nनारद उवाच-\nगतः कैलासशिखरं दैत्येंद्राहं यदृच्छया ।\nतत्रोमया सहासीनं दृष्टवानस्मि शंकरम् ३।\nयोजनायुतविस्तीर्णे कल्पद्रुम महावने ।\nकामधेनुशताकीर्णे चिंतामणि सुदीपिते ४।\nतं दृष्ट्वा महदाश्चर्यं वितर्को मेऽभवत्तदा ।\nक्वापीदृशी भवेद्वृद्धिस्त्रिलोक्यां वा न वेति च ५।\nतावत्तवापि दैत्येंद्र समृद्धिः सम्भृता मया ।\nतद्विलोकनकामोऽहं त्वत्सान्निध्यमिहागतः ६।\nत्वत्समृद्धिमिमां पश्यन्स्त्रीरत्नरहितां ध्रुवम् ।\nतर्कयामि शिवादन्यत्त्रिलोक्यां न समृद्धिमान् ७।\nअप्सरो नागकन्याश्च यद्यपि त्वद्वशे स्थिताः ।\nतथापि ता न पार्वत्या रूपेण सदृशा ध्रुवम् ८।\nयस्या लावण्यजलधौ निमग्नश्चतुराननः ।\nस्वधैर्यममुचत्पूर्वं तया कान्योपमीयते ९।\nवीतरागोऽपि हि यथा मदनारिः स्वलीलया ।\nविश्वतंत्रोऽपि तपसा स चात्मवशगः कृतः १०।\nसौंदर्यगहने भ्रामन्शबरीरूपया पुरा ।\nयस्याः पुनः पुनः पश्यन्रूपं धाता विसर्जने ११।\nससर्जाप्सरसस्तास्तास्तत्समैकापि नाभवत् ।\nअतः स्त्रीरत्नसंभोक्तुः समृद्धिस्तस्य सा वरा १२।\nतथा न तव दैत्येंद्र सर्वरत्नाधिपस्य च ।\nएवमुक्त्वा तमामंत्र्य गते मयि स दैत्यराट् १३।\nतद्रूपश्रवणादासीदनंगज्वरपीडितः ।\nअथ संप्रेषयामास दूतं च सिंहिकासुतम् १४।\nत्र्यंबकाय तदा किंचिद्विष्णुमायाविमोहितः ।\nकैलासमगमद्राहुः सर्वशुक्लेंदुवर्चसम् १५।\nकार्त्स्न्येन कृष्णपक्षेंदुवर्चसं स्वांगजेन तु ।\nनिवेदितस्तदादेशान्नंदिना च प्रवेशितः ।\nत्र्यंबकाभ्रूलतासंज्ञा प्रेरितो वाक्यमब्रवीत् १६।\nराहुरुवाच-\nदेवपन्नगसेव्यस्य त्रैलोक्याधिपतेः प्रभोः ।\nसर्वरत्नेश्वरस्य त्वमाज्ञां शृणु वृषध्वज १७।\nश्मशानवासिनो नित्यं मुंडमालाधरस्य च ।\nदिगंबरस्य ते भार्या कथं हैमवती शुभा १८।\nअहं रत्नाधिनाथोऽस्मि सा च स्त्री रत्नसंज्ञका ।\nतस्मान्ममैव सा योग्या नैव भिक्षाशिनस्तव १९।\nनारद उवाच-\nवदत्येवं तदा राहौ भ्रूमध्याच्छूलपाणिनः ।\nअभवत्पुरुषो रौद्रस्तीव्राशनिसमस्वनः २०।\nसिंहास्यः प्रचलज्जिह्वः सज्वलन्नयनो महान् ।\nऊर्ध्वकेशः शुष्कतनुर्नृसिंह इव चापरः २१।\nस तं खादितुमारेभे दृष्ट्वा राहुर्भयातुरः ।\nअधावदतिवेगेन बहिः स च दधार तम् २२।\nस च राहुर्महाबाहुर्मेघगंभीरया गिरा ।\nउवाच देवदेवेशं पाहि मां शरणागतम् २३।\nब्राह्मणं मां महादेव खादितुं समुपागतः ।\nएतस्माद्रक्ष देवेश शरणागतवत्सल २४।\nमहादेवो वचः श्रुत्वा ब्राह्मणस्य तदाब्रवीत् ।\nनैवासौ वध्यतामेति दूतोऽयं परवान्यतः २५।\nमुंचेति पुरुषः श्रुत्वा राहुं तत्याज सोंबरे ।\nराहुं त्यक्त्वा स षुरुषो महादेवं व्यजिज्ञपत् २६।\nपुरुष उवाच-\nक्षुधा मां बाधते स्वामिन्क्षुत्क्षामश्चास्मि सर्वथा ।\nकिं भक्ष्यं मम देवेश तदाज्ञापय मां प्रभो २७।\nईश्वर उवाच-\nसंभक्षयात्मनः शीघ्रं मांसं त्वं हस्तपादयोः २८।\nनारद उवाच-\nसशिवेनैवमाज्ञप्तश्चखाद पुरुषः स्वयम् ।\nहस्तपादोद्भवं मांसं शिरःशेषो यदाभवत् २९।\nदृष्ट्वा शिरोऽवशेषं तु सुप्रसन्नः सदाशिवः ।\nपुरुषं भीमकर्माणं तमुवाच सविस्मयः ३०।\nईश्वर उवाच-\nत्वं कीर्तिमुखसंज्ञो हि भव मद्द्वारगः सदा ।\nत्वदर्चां नैव कुर्वंति नैव ते मत्प्रियंकराः ३१*।\nनारद उवाच-\nतदाप्रभृति देवस्य द्वारे कीर्तिमुखः स्थितः ।\nनार्चयंतीह ये पूर्वं तेषामर्चा वृथा भवेत् ३२।\nराहुर्विमुक्तो यस्तेन सोऽपतद्बर्बरस्थले ।\nअतः स बर्बरोद्भूत इति भूमौ पृथां गतः ३३।\nततश्च राहुः पुनरेव जातमात्मानमस्मिन्निति मन्यमानः ।\nसमेत्य सर्वं कथयां बभूव जलंधरायेशविचेष्टितं तत् ३४।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकामाहात्म्ये श्रीकृष्णसत्यभामासंवादे दूतसंवादो जालंधरोपाख्यानंनाम नवनवतितमोऽध्यायः ९९।"
  }
]
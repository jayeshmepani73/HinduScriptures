[
  {
    "text": "महेश्वर उवाच-\nचैत्रे तु चंपकेनैव जातीपुष्पेण वा पुनः ।\nपूजनीयः प्रयत्नेन केशवः क्लेशनाशनः १।\nदमनकैर्मरुकैश्चैव बिल्वपुष्पैरथापि वा ।\nपूजयेज्जगतामीशं विष्णुं सर्वेश्वरेश्वरम् २।\nशतपत्रैस्तथादिव्यै रक्तैर्वा सुसमाहितः ।\nपूजयंति नरा विष्णुं चैत्रमासे सुरेश्वरि ३।\nवैशाखे तु सदा देवि ह्यर्चनीयो महत्प्रभुः ।\nकेतकीपत्रमादाय वृषस्थे च दिवाकरे ४।\nयेनार्चितो हरिर्भक्त्या प्रीतो मन्वंतरं शतम् ।\nज्येष्ठे मासे तु संप्राप्ते नानापुष्पैः प्रपूजयेत् ५।\nपूजिते देवदेवेशे सर्वे देवाः सुपूजिताः ।\nकृत्वा पापसहस्राणि महापापशतानि च ६।\nतेपि यास्यंति भो देवि यत्र विष्णुः श्रिया सह ।\nआषाढे मासि संप्राप्ते पूजां कुर्याद्विशेषतः ७।\nकरवीरैरक्तपुष्पैस्तथाब्जैर्वा सदा नराः ।\nपूजां कुर्वंति ये विष्णोस्ते ज्ञेयाः पुण्यभागिनः ८।\nजातरूपनिभैर्विष्णुं कदंबकुसुमैस्तथा ।\nयेऽर्चयिष्यंति गोविंदं न तेषां सौरिजं भयम् ९।\nघनागमे घनश्यामः कदंबकुसुमार्चितः ।\nददाति वांछितान्कामान्यावदिंद्राश्चतुर्दश १०।\nयथा पद्मालयां प्राप्य प्रीतो भवति माधवः ।\nकदंबकुसुमं लब्ध्वा प्रीतो भवति लोककृत् ११।\nतुलसी कृष्णतुलसी वंजुलैर्वा सुरेश्वरि ।\nसर्वदा पूजितो विष्णुः कष्टं हरति नित्यशः १२।\nश्रावणे मासि संप्राप्ते येऽर्चयंति जनार्दनम् ।\nअतसीपुष्पमादाय तथा दूर्वादलेन तु १३।\nनानापुष्पैर्विशेषेण पूजनीयः प्रयत्नतः ।\nददाति विपुलान्कामान्यावदाभूतसंप्लवम् १४।\nभाद्र मासे तु संप्राप्ते शृणु त्वं नगनंदिनि ।\nचंपकैर्वा श्वेतपुष्पैरक्तसिंदूरकैस्तथा १५।\nकह्लारैर्वा महादेवि सर्वकामफलं लभेत् ।\nआश्विने वै शुभेमासे कर्त्तव्यं विष्णुपूजनम् १६।\nयूथिकानवजातीभिस्तथा नानाविधैः शुभैः ।\nपूजनीयः प्रयत्नेन भक्तिपूर्वं सदा जनैः १७।\nपद्मान्येव समानीय येऽर्चयंति जनार्दनम् ।\nधर्मार्थकाममोक्षांस्ते लभंते मानवा भुवि १८।\nकार्तिकेमासि संप्राप्ते पूजनीयो महेश्वरः ।\nयावंति ऋतुपुष्पाणि देयानि माधवस्य च १९।\nतिलानि तिलपुष्पाणि तैर्वा ह्यर्चनकं चरेत् ।\nपूजिते सति देवेशि अनंतफलमश्नुते २०।\nबकुलपुष्पैः पुन्नागैश्चंपकैर्वा जनार्दनम् ।\nकार्तिके पूजयिष्यंति ते देवा न हि मानवाः २१।\nमार्गशीर्षे प्रयत्नेन पूजनीयः सदा प्रभुः ।\nनानापुष्पैः सनैवेद्यैर्धूपैर्नीराजनैस्तथा २२।\nमार्गशीर्षे विशेषेण दिव्यैः पुष्पैः प्रपूजयेत् ।\nपौषमासे महादेवि स्वर्चनं शुभदं स्मृतम् २३।\nनानातुलसिपत्रैश्च मृगनाभिजलैस्तथा ।\nमाघमासे तु संप्राप्ते नानापुष्पैः प्रपूजयेत् २४।\nपूजिते देवदेवेशे वांछितं लभते ध्रुवम् ।\nकर्पूरजा तथा पूजा नानानैवेद्यमोदकैः २५।\nफाल्गुने चैव संप्राप्ते ह्यर्चनं माधवस्य च ।\nकृत्वा वासंतिकीं पूजां पुष्पाण्यादाय सर्वशः २६।\nनवीनैर्वाथ देवेशि सर्वैर्वा पूजयेत्ततः ।\nपूजिते तु जगन्नाथे वैकुंठपदमव्ययम् ।\nप्राप्नोति पुरुषो नित्यं श्रीविष्णोश्च प्रसादतः २७।\nइति श्रीपाद्मे महापुराणेपंचपंचाशत्सहस्रसंहितायामुत्तरखंडे उमामहेश्वरसंवादे मासिकपुष्पोनाम सप्ताशीतितमोऽध्यायः ८७।"
  }
]
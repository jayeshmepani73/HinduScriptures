[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>महादेव उवाच-\nअस्ति कोल्हापुरं<sup class=\"reference\" id=\"cite_ref-2\"><a href=\"#cite_note-2\">[२]</a></sup> नाम नगरं दक्षिणापथे ।\nसुखानां सदनं साध्वि साधूनां सिद्धिसंभवम् १।\nपरशक्तेः परंपीठं सर्वदेवनिषेवितम् ।\nपुराणेषु प्रसिद्धं यद्भुक्तिमुक्तिफलप्रदम् २।\nकोटिशस्तत्र तीर्थानि शिवलिंगानि कोटिशः ।\nआस्ते रुद्रगया यत्र विशालं लोकविश्रुतम् ३।\nतुंगाचलमहावप्र गोपुरोल्लासितोरणम् ।\nप्रासादशिखरे यत्र तुंगं च कनकध्वजम् ४।\nसोमकांतिमहासौधवलभीपंक्तिशोभितम् ।\nजालरंध्रोद्गिरद्धूपधूमाऽमोदितदिक्तटम् ५।\nचलत्पताकविस्तीर्णच्छायं देवालयान्वितम् ।\nचतुरैः सुंदरैः स्निग्धैः श्रीमद्भिः शुचिमानसैः ६।\nअधिष्ठितं सदाचारैः पुरुषेर्भूरिभूषणैः ।\nकुरंगनयनाश्चंद्रवदनाः कुटिलालकाः ७।\nउत्फुल्लचंपकच्छायाः पीनतुंगपयोधराः ।\nकृशमध्या निम्ननाभि वलित्रयविराजिताः ८।\nविशालजघनाश्चारुजंघा युग्मा वरांघ्रयः ।\nवाचालमेखलादामनिक्वणन्मणिनूपुराः ९।\nरणत्कंकणहस्ताब्ज स्फुरत्करज रश्मयः ।\nवसंति प्रमदा यत्र मादयंत्यो मुनीनपि १०।\nसमस्तवस्तुसंयुक्तं सर्वभोगसमन्वितम् ।\nमंगलैः सकलैर्युक्तं महालक्ष्मीसमन्वितम् ११।\nतत्रागच्छत्पुमान्कश्चिद्युवा गौरं सुलोचनः ।\nकंबुकंठः पृथुस्कंधो महावक्षा महाभुजः १२।\nसमस्तलक्षणोपेतो गोचरासक्तमानसः ।\nप्रविश्य नगरं पश्यन्शोभां सौधेषु सर्वतः १३।\nउत्कंठितमना द्रष्टुं महालक्ष्मीं सुरेश्वरीम् ।\nमणिकुंडे कृतः स्नानः संपन्न पितॄतर्पणः १४।\nमहालक्ष्मीं महामायां नत्वा तुष्टाव भक्तितः ।\nजयत्यपारकरुणाशरण्या जगदंबिका १५।\nकुर्वाणा जगतो जन्म पालनं क्षपणं दृशा ।\nयया शक्त्या कृतादिष्टः परमेष्ठी सृजत्यसौ १६।\nअवष्टभ्य च तां शक्तिं पालयत्यच्युतो जगत् ।\nयया शक्त्या कृतावेशः संहरत्यखिलं हरः १७।\nतां भजे परमां शक्तिं सर्गस्थितिलयोर्जिताम् ।\nयोगिध्येयांघ्रिकमले कमले कमलालये १८।\nस्वभावानखिलान्नस्त्वं गृह्णासींद्रियगोचरान् ।\nत्वमेव कल्पनाजालं तत्कल्पं कुरुषे मनः १९।\nइच्छाज्ञानक्रियारूपा परसंवित्स्वरूपिणी ।\nनिष्फला निर्मला नित्या निराकारा निरंजना २०।\nनिरंतरा निरातंका निरालंबा निरामया ।\nतवैवं महिमानं हि को वर्णयितुमीशते २१।\nवंदे निर्भिन्नषट्चक्रद्वादशांतर्विहारिणीम् ।\nअनाहतध्वनिमयीं बिंदुनादकलात्मिकाम् २२ ।\nमातस्त्वं पूर्णशीतांशु गलत्पीयूषवाहिनी ।\nपुष्णासि वत्सले बालान्सनकादीन्दिगंबरान् २३।\nअनुस्यूता शिवा संविज्जाग्रत्स्वप्नसुषुप्तिषु ।\nतुरीयायां वर्त्तमानां दयासूनृतसंधिषु २४।\nददासि प्राणिनां सर्वाः सततं ब्रह्मसंपदः ।\nसंहृत्य तत्वसंघातं तुरीयातीतया त्वया २५।\nयोगिनां बिंबतादत्म्यं दीयते निर्विकल्पया ।\nपरां नमामि पश्यंतीं मध्यमां वैखरीमपि २६।\nरूपाणि देवि गृह्णासि जगत्संत्राणहेतवे ।\nत्वं ब्राह्मी वैष्णवी च त्वं माहेशी च त्वमंबिके २७।\nवाराहि त्वं महालक्ष्मीर्नारसिंही त्वमैंद्रिका ।\nत्वं कौमारी चंडिका त्वं लक्ष्मीस्त्वं विश्वपावनी २८।\nसावित्री त्वं जगन्माता शशिनी त्वं च रोहिणी ।\nत्वं स्वाहा त्वं स्वधा त्वं हि त्वं सुधा परमेश्वरी २९।\nचंडमुंडभुजादंडखंडदोर्दंडमंडिते ।\nरक्तबीजगलद्रक्तपानघूर्णितलोचने ३०।\nउन्मत्तमहिषग्रीवोन्मूलनप्रौढ दोर्युगे ।\nशुंभासुरमहादैत्यदारणायातविक्रमे ३१।\nअनंतचरिते तुभ्यं नमस्त्रैलोक्यमातृके ।\nभक्तकल्पलते मह्यं प्रसीद परमेश्वरि ३२।\nइति तेन स्तुता देवी महालक्ष्मीस्ततः स्वयम् ।\nनिजरूपं समास्थाय पुरुषं प्रत्युवाच तम् ३३।\nश्रीलक्ष्मीरुवाच-।\nराजपुत्र प्रसन्नाऽहं वृणीष्व वरमुत्तमम् ।\nराजपुत्र उवाच।\nपिता मे धरणीपालो वाजिमेधं महाक्रतुम् ३४।\nकुर्वाणो दैवयोगेन रोगाक्रांतो दिवं ययौ ।\nतद्वपुस्तप्ततैलेन शोषयित्वा मया ततः ३५।\nस्थापितस्तत्र यागोऽसौ यथापूर्वमवर्तत ।\nअथ क्रांतमहीचक्रो यूपे यागतुरंगमः ३६।\nनिशीथे बंधनं हित्वा नीतः केनापि कुत्रचित् ।\nअदृष्ट्वा तद्गतं क्वापि निवृत्तेषु जनेष्वहम् ३७।\nआमंत्र्य ऋत्विजः सर्वाञ्छरणं त्वामुपागतः ।\nप्रसन्ना यदि देवि त्वं तन्मे यागतुरंगमः ३८।\nदृष्टो भवतु यागोऽसौ संपूर्णो जायते यथा ।\nआनृण्यं मम तातस्य तेन राज्ञो भविष्यति ३९।\nतथा कुरु जगद्धात्रि शरणागतवत्सले ।\nदेव्युवाच।\nममद्वारं द्विजः सिद्धसमाधिरिति विश्रुतः ४०।\nममाज्ञया स ते सर्वं कार्यं निष्पादयिष्यति ।\nइत्युक्तः श्रीमहालक्ष्म्या ततो राजकुमारकः ४१।\nआजगाम मुनिः सिद्धसमाधिर्यत्र तिष्ठति ।\nप्रणम्य तस्यपादाब्जं कृतांजलिरवस्थितः ४२।\nतमुवाच ततो विप्रः प्रहितोऽसि त्वमंबया ।\nत्वदीप्सितमिदं सर्वं साधयामि विलोकय ४३।\nइत्युक्त्वा त्रिदशान्सर्वानाचकर्ष स मांत्रिकः ।\nएक्षत क्षितिपालस्य तनयोऽसौ तदा सुरान् ४४।\nकृतांजलिपुटान्देवान्वेपमानकलेवरान् ।\nअथ तानमरान्सर्वान्संबभाषे द्विजोत्तमः ४५।\nअमुष्य राजपुत्रस्य वाजी यज्ञाय कल्पितः ।\nनीतोस्ति देवराजेन क्षपायामपहृत्य सः ४६।\nगीर्वाणा अश्वमेवास्य समानयत मा चिरम् ।\nअथ तस्य मुनेर्वाक्याद्देवैर्यज्ञतुरंगमः ४७।\nसमर्पितस्ततस्तेन तेऽनुज्ञात्वा दिवौकसः ।\nआकृष्टानमरान्दृष्ट्वा गतं लब्ध्वा तुरंगमम् ४८।\nमहीपतिसुतो नत्वा तं मुनिं वाक्यमब्रवीत् ।\nआश्चर्यमिदमेतत्ते सामर्थ्यमृषिसत्तम ४९।\nकृतं त्वया चित्रमिदं त्रिदशाकर्षणं क्षणात् ।\nहस्तादाकृष्य दत्तो मे यज्ञीयोऽयं तुरंगमः 6.186.५०।\nन किंचिदपरं यावद्दुष्करं यत्सुरैरपि ।\nप्रभविष्यति तत्कर्तुं भवानेव न चापरः ५१।\nशृणु विप्र महीपाल पितासीन्मे बृहद्रथः ।\nप्रारब्ध हयमेधोऽसौ दैवेन निधनं गतः ५२।\nअद्यापि तस्य देहोस्ति तप्ततैलेन शोषितः ।\nतस्य संजीवनं भूयः कर्त्तुमर्हसि सत्तम ५३।\nइत्याकर्ण्य स्मितं कृत्वा स जगाद महामुनिः ।\nयामस्तत्र पिता यत्र तावको यागमंडपः ५४।\nअथागत्य समं तेन तत्र सिद्धः समाधिना ।\nपयोऽभिमंत्र्य विदधे तस्य प्रेतस्य मूर्द्धनि ५५।\nततः प्राप नृपः संज्ञामुत्तस्थे वै ददर्श च ।\nस तं पप्रच्छ विप्रेंद्रं कोऽसि धर्मेति भूपतिः ५६।\nततो राजसुतः सर्वं भूपालाय न्यवेदयत् ।\nस नत्वा ब्राह्मणं राजा तं पुनर्दत्तजीवितम् ५७।\nबभाषे केन पुण्येन त्वयि शक्तिरलौकिकी ।\nयया मे जीवितं दत्तमाकृष्टाश्च दिवौकसः ५८।\nयागश्चोद्धरितो विप्र येनमेतन्निरूपय ।\nइत्युक्तस्तेनविप्रोऽसौ जगाद श्लक्ष्णया गिरा ५९।\nगीतानां द्वादशाध्यायं जपाम्यहमतंद्रितः ।\nतेन शक्तिरियं राजन्यया प्राप्तोसि जीवितम् ६०।\nएतदाकर्ण्य राजाऽसौ द्वादशाध्यायमुत्तमम् ।\nपपाठ तस्माद्विप्रर्षेः सकाशात्ब्राह्मणान्वितम् ६१।\nतस्याध्यायस्य माहत्म्यात्ते सर्वे सद्गतिं ययुः ।\nअन्ये पठित्वा जीवाश्च मुक्तिमापुरहो पराम् ६२।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे गीतामाहात्म्ये षडशीत्यधिकशततमोऽध्यायः १८६।"
  }
]
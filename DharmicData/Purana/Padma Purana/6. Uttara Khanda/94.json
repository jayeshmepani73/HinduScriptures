[
  {
    "text": "नारद उवाच-\nकार्तिकव्रतिनां पुंसां नियमा ये प्रकीर्तिताः ।\nताञ्छृणुष्व मया राजन्कथ्यमानान्समंततः १।\nसर्वामिषाणि मांसानि क्षौद्रं सौवीरकं तथा ।\nराजमाषादिकं चापि नैवाद्यात्कार्तिकव्रती २।\nद्विदलं तिलतैलं च तथान्नमश्रुदूषितम् ।\nभावदुष्टं शब्ददुष्टं वर्जयेत्कार्तिकव्रती ३।\nपरान्नं च परद्रोहं परदारागमं तथा ।\nतीर्थे प्रतिगृहं नापि गृह्णीयात्कार्तिकव्रती ४।\nदेवदेवद्विजानां च गुरोश्च व्रतिनस्तथा ।\nस्त्रीराजमहतां निंदां वर्जयेत्कार्तिके व्रती ५।\nप्राण्यंगमामिषं चूर्णं फले जंबीरमामिषम् ।\nधान्ये मसूरिका प्रोक्ता चान्नं पर्युषितं तथा ६।\nअजागोमहिषीक्षीरादन्यदुग्धादि चामिषम् ।\nद्विजक्रीता रसाः सर्वे लवणं भूमिजं तथा ७।\nताम्रपात्रस्थितं गव्यं जलं पल्वलसंस्थितम् ।\nआत्मार्थं पाचितं चान्नमामिषं तत्स्मृतं बुधैः ८।\nब्रह्मचर्यमधः सुप्तिः पत्रावल्यां च भोजनम् ।\nचतुर्थकाले भुंजीत कुर्यादेवं सदा व्रती ९।\nनरकस्य चतुर्दश्यां तैलाभ्यंगं च कारयेत् ।\nअन्यत्र कार्तिकस्नायि तैलाभ्यंगं न कारयेत् १०।\nपलांडुं लशुनं शिग्रु छत्राकं गृंजनं तथा ।\nनालिकां मूलकं हिंगुं वर्जयेत्कार्तिकव्रती ११।\nअलाबुं चापि वृंताकं कूष्मांडं बृहतीफलम् ।\nश्लेष्मातकं कपित्थं च वर्जयेद्वैष्णवव्रती १२।\nरजस्वलांत्यज म्लेच्छ पतितव्रात्यकैः सह ।\nद्विजातिवेदबाह्यैश्च न वदेत्कार्तिकव्रती १३।\nश्वभिर्दृष्टं च काकैश्च सूतकान्नं च वर्जयेत् ।\nद्विःपाचितं च दग्धान्नं वर्जयेत्कार्तिकव्रती १४।\nतिलाभ्यंगं तथा शय्यां परान्नं कांस्यभोजनम् ।\nकार्तिके वर्जयेद्यस्तु परिपूर्णव्रती भवेत् ।\nएतानि वर्जयेन्नित्यं व्रती सर्वव्रतेष्वपि ।\nकृच्छ्राद्यं चापि कुर्वीत स्वशक्त्या विष्णुतुष्टये १५।\nक्रमात्कूष्मांड वृंताकं बृहती मूलकं तथा ।\nश्रीफलं च कलिंगं च फलं धात्रीभवं तथा १६।\nनारिकेरं महालाबुं पटोलं बदरीफलम् ।\nचर्म वैकतकं चापि बिसं वै कट्फलं तथा १७।\nशाकान्येतानि वर्ज्यानि क्रमात्प्रतिपदादिषु ।\nधात्रीफलं रवौ तद्वद्वर्जयेत्सर्वदा गृही १८।\nएभ्योऽपि वर्जयेत्किंचिद्यद्विष्णुप्रीतये नरः ।\nतत्पुनर्ब्राह्मणे दत्त्वा भक्षयेत्सर्वदैव हि १९।\nएवमेव हि माघेऽपि कुर्याद्वै नियमान्व्रती ।\nहरिजागरणं तत्र विधिप्रोक्तं च कारयेत् २०।\nयथोक्तकारिणं दृष्ट्वा कार्तिकव्रतिनं नरम् ।\nयमदूताः पलायंते गजाः सिंहार्दिता यथा २१।\nवरं विष्णुव्रतं ह्येतदथ यज्ञशताधिकम् ।\nयज्ञकृत्प्राप्नुयात्स्वर्गं वैकुंठं कार्तिकव्रती २२।\nभुक्तिमुक्तिप्रदानीह यानि क्षेत्राणि भूतले ।\nवसंति तानि तद्गेहे कार्तिक्रव्रतकारिणः २३।\nदुःस्वप्न्नं दुष्कृतं किंचिन्मनोवाक्कायकर्मजम् ।\nकार्त्तिकव्रतिनं दृष्ट्वा विलयं यांति तत्क्षणात् २४।\nकार्त्तिकव्रतिनः पुंसो विष्णुवाक्यप्रणोदिताः ।\nरक्षां कुर्वंति शक्राद्या राज्ञो वै किंकरा यथा २५।\nविष्णुव्रतकरा नित्यं यत्र तिष्ठंति पूजिताः ।\nग्रहभूतपिशाचाद्या नैव तिष्ठंति तत्र वै २६।\nकार्त्तिकव्रतिनः पुण्यं यथोक्तव्रतकारिणः ।\nन समर्थो भवेद्वक्तुं ब्रह्मापीह चतुर्मुखः २७।\nविष्णुप्रियं सकलकल्मषनाशनं च सर्वत्र पुत्रधनधान्यसमृद्धिकारि ।\nऊर्जे व्रतं सनियमं कुरुते मनुष्यः किं तस्य तीर्थपरिशीलन सेवया च २८।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्त्तिकमाहात्म्ये श्रीकृष्णसत्यभामासंवादे नियमवर्णनोनाम चतुर्नवतितमोऽध्यायः ९४।"
  }
]
[
  {
    "text": "रुद्र उवाच-\nस्वायम्भुवो मनुः पूर्वं द्वाशार्णं महामनुम् ।\nजजाप गोमतीतीरे नैमिषे विमले शुभे १।\nतेन वर्षसहस्रेण पूजितः कमलापतिः ।\nमत्तो वरं वृणीष्वेति तं प्राह भगवान्हरिः २।\nततः प्रोवाच हर्षेण मनुः स्वायम्भुवो हरिम् ।\nमनुरुवाच-\nपुत्रत्वं भज देवेश त्रीणि जन्मानि चाच्युत ३।\nत्वां पुत्रलालसत्वेन भजामि पुरुषोत्तमम् ।\nरुद्र उवाच-\nइत्युक्तस्तेन लक्ष्मीशः प्रोवाच सुमहागिरा ४।\nविष्णुरुवाच-\nभविष्यति नृपश्रेष्ठ यत्ते मनसि कांक्षितम् ।\nममैव च महत्प्रीतिस्तव पुत्रत्वहेतवे ५।\nस्थितिप्रयोजने काले तत्र तत्र नृपोत्तम ।\nत्वयि जाते त्वहमपि जातोस्मि तव सुव्रत ६।\nपरित्राणाय साधूनां विनाशाय च दुष्कृताम् ।\nधर्म्मसंस्थापनार्थाय संभवामि तवानघ ७।\nरुद्र उवाच-\nएवं दत्वा वरं तस्मै तत्रैवांतर्दधे हरिः ।\nअस्याभूत्प्रथमं जन्म मनोः स्वायंभुवस्य च ८।\nरघूणामन्वये पूर्वं राजा दशरथो ह्यभूत् ।\nद्वितीयो वसुदेवोऽभूद्वृष्णीनामन्वये विभुः ९।\nकलेर्दिव्यसहस्राब्दप्रमाणस्यांत्यपादयोः ।\nशंभलग्रामकं प्राप्य ब्राह्मणः संजनिष्यति १०।\nकौशल्या समभूत्पत्नी राज्ञो दशरथस्य हि ।\nयदोर्वंशस्य सेवार्थं देवकी नाम विश्रुता ११।\nहरिव्रतस्य विप्रस्य भार्य्या देवप्रभा पुनः ।\nएवं मातृत्वमापन्ना त्रीणि जन्मानि शार्ङ्गिणः १२।\nपूर्वं रामस्य चरितं वक्ष्यामि तव सुव्रते ।\nयस्य स्मरणमात्रेण विमुक्तिः पापिनामपि १३।\nहिरण्यकहिरण्याक्षौ द्वितीयं जन्मसंश्रितौ ।\nकुंभकर्ण दशग्रीवावजायेतां महाबलौ १४।\nपुलस्त्यस्य सुतो विप्रो विश्रवानाम धार्मिकः ।\nतस्य पत्नी विशालाक्षी राक्षसेंद्र सुताऽनघे १५।\nसुकेशितनया सा स्यात्सुमाली दानवस्य च ।\nकेकसी नाम कन्यासीत्तस्य भार्या दृढव्रता १६।\nकामोद्रिक्ता तु सा देवी संध्याकाले महामुनिम् ।\nरमयामास तन्वंगी यथेष्टं शुभदर्शना १७।\nकामात्संध्याभवाद्यत्वात्तस्यां जातौ महाबलौ ।\nरावणः कुंभकर्णश्च राक्षसौ लोकविश्रुतौ १८।\nकन्या शूर्पणखा नाम जातातिविकृतानना ।\nकस्यचित्त्वथ कालस्य तस्यां जातो विभीषणः १९।\nसुशीलो भगवद्भक्तः सत्यवाग्धर्म्मवाञ्शुचिः ।\nरावणः कुंभकर्णश्च हिमवत्पर्वतोत्तमे २०।\nमहोग्रतपसा मां वै पूजयामासतुर्भृशम् ।\nरावणस्त्वथ दुष्टात्मा स्वशिरःकमलैः शुभैः २१।\nपूजयामास मां देवि दारुणेनैव कर्म्मणा ।\nततस्तमब्रुवं सुभ्रूः प्रहृष्टेनांतरात्मना २२।\nवरं वृणीष्व मे वत्स यत्ते मनसि वर्त्तते ।\nततः प्रोवाच दुष्टात्मा देवदानव रक्षसाम् २३।\nअवध्यत्वं प्रदेहीति सर्वलोकजिगीषया ।\nततोऽहं दत्तवांस्तस्मै राक्षसाय दुरात्मने २४।\nदेवदानवयक्षाणामवध्यत्वं वरानने ।\nराक्षसोऽसौ महावीर्यो वरदानात्तु गर्वितः २५।\nत्रींल्लोकान्पीडयामास देवदानवमानुषान् ।\nतेन संबाध्यमानाश्च देवा ब्रह्मपुरोगमाः २६।\nभयार्त्ताः शरणं जग्मुरीश्वरं कमलापतिम् ।\nज्ञात्वाथ वेदनां तेषामभयाय सनातनः २७।\nउवाच त्रिदशान्सर्वान्ब्रह्मरुद्रपुरोगमान् ।\nश्रीभगवानुवाच-\nराज्ञो दशरथस्याहमुत्पत्स्यामि रघोः कुले २८।\nवधिष्यामि दुरात्मानं रावणं सह बांधवम् ।\nमानुषं वपुरास्थाय हन्मि दैवतकंटकम् २९।\nनंदिशापाद्भवंतोऽपि वानरत्वमुपागताः ।\nकुरुध्वं मम साहाय्यं गंधर्वाप्सरसोत्तमाः ३०।\nरुद्र उवाच-\nइत्युक्ता देवतास्सर्वा देवदेवेन विष्णुना ।\nवानरत्वमुपागम्य जज्ञिरे पृथिवीतले ३१।\nभार्गवेण प्रदत्ता तु महीसागरमेखला ।\nदत्ता महर्षिभिः पूर्वं रघूणां सुमहात्मनाम् ३२।\nवैवस्वतमनोः पुत्रो राज्ञां श्रेष्ठो महाबलः ।\nइक्ष्वाकुरिति विख्यातस्सर्वधर्म्मविदांवरः ३३।\nतदन्वये महातेजा राजा दशरथो बली ।\nअजस्य नृपतेः पुत्रः सत्यवान्शीलवान्शुचिः ३४।\nस राजा पृथिवीं सर्वां पालयामास वीर्य्यतः ।\nराज्येषु स्थापयामास सर्वान्पार्थिवसत्तमान् ३५।\nकोशलस्य नृपस्याथ पुत्री सर्वांगशोभना ।\nकौशल्या नाम तां कन्यामुपयेमे स पार्थिवः ३६।\nमागधस्य नृपस्याथ तनया च शुचिस्मिता ।\nसुमित्रा नाम नाम्ना च द्वितीया तस्य भामिनी ३७।\nतृतीया केकयस्याथ नृपतेर्दुहिता तथा ।\nभार्य्याभूत्पद्मपत्राक्षी केकयी नाम नामतः ३८।\nताभिः स्म राजा भार्याभिस्तिसृभिर्धर्मसंयुतः ।\nरमयामास काकुत्स्थः पृथिवीं चानुपालयन् ३९।\nअयोध्यानाम नगरी सरयूतीर संस्थिता ।\nसर्वरत्नसुसंपूर्णा धनधान्यसमाकुला ४०।\nप्राकारगोपुरैर्जुष्टा हेमप्राकारसंकुला ।\nउत्तमैर्नागतुरगैर्महेंद्रस्य यथा पुरी ४१।\nतस्यां राजा स धर्मात्मा उवास मुनिसत्तमैः ।\nपुरोहितेन विप्रेण वसिष्ठेन महात्मना ४२।\nराज्यं चकारयामास सर्वं निहतकंटकम् ।\nयस्मादुत्पत्स्यते तस्यां भगवान्पुरुषोत्तमः ४३।\nतस्मात्तु नगरी पुण्या साप्ययोध्येति कीर्तिता ।\nनगरस्य परं धाम्नो नाम तस्याप्यभूच्छुभे ४४।\nयत्रास्ते भगवान्विष्णुस्तदेव परमं पदम् ।\nतत्र सद्यो भवेन्मोक्षः सर्वकर्म्मनिकृंतनः ४५।\nजाते तत्र महाविष्णौ नराः सर्वे मुदं ययुः ।\nस राजा पृथिवीं सर्वां पालयित्वा शुभानने ४६।\nअयजद्वैष्णवेष्ट्या च पुत्रार्थी हरिमच्युतम् ।\nतेन संपूजितः श्रीशो राजा सर्वगतो हरिः ४७।\nवैष्णवेन तु यज्ञेन वरदः प्राह केशवः ।\nतस्मिन्नाविरभूदग्नौ यज्ञरूपो हरिस्तदा ४८।\nशुद्धजाम्बूनदप्रख्यः शंखचक्रगदाधरः ।\nशुक्लांबरधरः श्रीमान्सर्वभूषणभूषितः ४९।\nश्रीवत्सकौस्तुभोरस्को वनमालाविभूषितः ।\nपद्मपत्रविशालाक्षश्चतुर्बाहुरुदारधीः ५०।\nसव्यांकस्थ श्रिया सार्द्धमाविरासीद्रमेश्वरः ।\nवरदोस्मीति तं प्राह राजानं भक्तवत्सलः ५१।\nतं दृष्ट्वा सर्वलोकेशं राजा हर्षसमाकुलः ।\nववंदे भार्य्यया सार्द्धं प्रहृष्टेनांतरात्मना ५२।\nप्रांजलिः प्रणतो भूत्वा हर्षगद्गदया गिरा ।\nपुत्रत्वं मे भजेत्याह देवदेवं जनार्दनम् ५३।\nततः प्रसन्नो भगवान्प्राह राजानमच्युतः ।\nविष्णुरुवाच-\nउत्पत्स्येऽहं नृपश्रेष्ठ देवलोकहिताय वै ५४।\nपरित्राणाय साधूनां राक्षसानां वधाय च ।\nमुक्तिं प्रदातुं लोकानां धर्म्मसंस्थापनाय च ५५।\nमहादेव उवाच-\nइत्युक्त्वा पायसं दिव्यं हेमपात्रस्थितं शृतम् ।\nलक्ष्म्याहस्तस्थितं शुभ्रं पार्थिवाय ददौ हरिः ५६।\nविष्णुरुवाच-\nइदं वै पायसं राजन्पत्नीभ्यस्तव सुव्रत ।\nदेहि ते तनयास्तासु उत्पत्स्यन्ते मदंगजाः ५७।\nमहादेव उवाच-\nइत्युक्त्वा मुनिभिः सर्वैः स्तूयमानो जनार्दनः ।\nस्वात्मानं दर्शयित्वाथ तथैवांतरधीयत ५८।\nस राजा तत्र दृष्ट्वा च पत्नीं ज्येष्ठां कनीयसीम् ।\nविभज्य पायसं दिव्यं प्रददौ सुसमाहितः ५९।\nएतस्मिन्नन्तरे पत्नी सुमित्रा तस्य मध्यमा ।\nतत्समीपं प्रयाता सा पुत्रकामा सुलोचना ६०।\nतां दृष्ट्वा तत्र कौशल्या कैकेयी च सुमध्यमा ।\nअर्द्धमर्द्धं प्रददतुस्ते तस्यै पायसं स्वकम् ६१।\nतत्प्राश्य पायसं दिव्यं राजपत्न्यः सुमध्यमाः ।\nसंपन्नगर्भाः सर्वास्ता विरेजुः शुभ्रवर्च्चसः ६२।\nतासां स्वप्नेषु देवेशः पीतवासा जनार्दनः ।\nशंखचक्रगदापाणिराविर्भूतस्तदा हरिः ६३।\nअस्मिन्काले मनोरम्ये मधुमासि शुचिस्मिते ।\nशुक्ले नवम्यां विमले नक्षत्रेऽदितिदैवते ६४।\nमध्याह्नसमये लग्ने सर्वग्रहशुभान्विते ।\nकौसल्या जनयामास पुत्रं लोकेश्वरं हरिम् ६५।\nइंदीवरदलश्यामं कोटिकंदर्प्पसन्निभम् ।\nपद्मपत्रविशालाक्षं सर्वाभरणशोभितम् ६६।\nश्रीवत्सकौस्तुभोरस्कं सर्वाभरणभूषितम् ।\nउद्यद्दिनकरप्रख्यकुण्डलाभ्यां विराजितम् ६७।\nअनेकसूर्य्यसंकाशं तेजसा महता वृतम् ।\nपरेशस्य तनो रम्यं दीपादुत्पन्नदीपवत् ६८।\nईशानं सर्वलोकानां योगिध्येयं सनातनम् ।\nसर्वोपनिषदामर्थमनंतं परमेश्वरम् ६९।\nजगत्सर्गस्थितिलये हेतुभूतमनामयम् ।\nशरण्यं सर्वभूतानां सर्वभूतमयं विभुम् ७०।\nसमुत्पन्ने जगन्नाथे देवदुंदुभयो दिवि ।\nविनेदुः पुष्पवर्षाणि ववर्षुः सुरसत्तमाः ७१।\nप्रजापतिमुखा देवा विमानस्था नभस्तले ।\nतुष्टुवुर्मुनिभिः सार्द्धं हर्षपूर्णांगविह्वलाः ७२।\nजगुर्गंधर्वपतयो ननृतुश्चाप्सरोगणाः ।\nववुः पुण्यशिवा वाताः सुप्रभोभूद्दिवाकरः ७३।\nजज्वलुश्चाग्नयः शांता विमलाश्च दिशोदश ।\nततस्स राजा हर्षेण पुत्रं दृष्ट्वा सनातनम् ७४।\nपुरोधसा वसिष्ठेन जातकर्म्मतदाऽकरोत् ।\nनाम चास्मै ददौ रम्यं वसिष्ठो भगवांस्तदा ७५।\nश्रियः कमलवासिन्या रमणोऽयं महान्प्रभुः ।\nतस्माच्छ्रीराम इत्यस्य नाम सिद्धं पुरातनम् ७६।\nसहस्रनाम्नां श्रीशस्य तुल्यं मुक्तिप्रदं नृणाम् ।\n<sup class=\"reference\" id=\"cite_ref-1\"><a href=\"#cite_note-1\">[१]</a></sup>विष्णुना स समुत्पन्नो विष्णुरित्यभिधीयते ७७।\nएवं नामास्य दत्वाथ वसिष्ठो भगवानृषिः ।\nपरिणीय नमस्कृत्य स्तुत्वा स्तुतिभिरेव च ७८।\nसंकीर्त्य नामसाहस्रं मंगलार्थं महात्मनः ।\nविनिर्ययौ महातेजास्तस्मात्पुण्यतमाद्गृहात् ७९।\nराजाथ विप्रमुख्येभ्यो ददौ बहुधनं मुदा ।\nगवामयुतदानं च कारयामास धर्म्मतः ८०।\nग्रामाणां शतसाहस्रं ददौ रघुकुलोत्तमः ।\nवस्त्रैराभरणैर्दिव्यैरसंख्येयैर्धनैरपि ८१।\nविष्णोस्संतुष्टये तत्र तर्प्पयामास भूसुरान् ।\nकौसल्या च सुतं दृष्ट्वा रामं राजीवलोचनम् ८२।\nफुल्लहस्तारविंदाभं पद्महस्ताम्बुजान्वितम् ।\nतस्य श्रीपादकमले पद्माब्जे च वरानने ८३।\nशंखचक्रगदापद्मध्वजवस्त्रादिचिह्निते ।\nदृष्ट्वा वक्षसि श्रीवत्सं कौस्तुभं वनमालया ८४।\nतस्यांगे सा जगत्सर्वं सदेवासुरमानुषम् ।\nस्मितवक्त्रे विशालाक्षी भुवनानि चतुर्दश ८५।\nनिश्वासे तस्य वेदांश्च सेतिहासान्महात्मनः ।\nद्वीपानब्धीन्गिरींस्तस्य जघने वरवर्णिनि ८६।\nनाभ्यां ब्रह्मशिवौ तस्य कर्णयोश्च दिशः शुभाः ।\nनेत्रयोर्वह्निसूर्यौ च घ्राणे वायुं महाजवम् ८७।\nसर्वोपनिषदामर्थं दृष्ट्वा तस्य विभूतयः ।\nकृत्स्ना भीता वरारोहा प्रणम्य च पुनः पुनः।\nहर्षाश्रुपूर्णनयना प्रांजलिर्वाक्यमब्रवीत् ८८।\nकौशल्योवाच-\nधन्यास्मि देवदेवेश लब्ध्वा त्वां तनयं प्रभो ।\nप्रसीद मे जगन्नाथ पुत्रस्नेहं प्रदर्शय ८९।\nईश्वर उवाच-\nएवमुक्तो हृषीकेशो मात्रा सर्वगतो हरिः ।\nमायामानुषतां प्राप्य शिशुभावाद्रुरोद सः ९०।\nअथ प्रमुदिता देवी कौशल्या शुभलक्षणा ।\nपुत्रमालिंग्य हर्षेण स्तन्यं प्रादात्सुमध्यमा ९१।\nतस्याः स्तन्यं पपौ देवो बालभावात्सनातनः ।\nउवास मातुरुत्संगे जगद्भर्ता महाविभुः ९२।\nदेशे तस्मिञ्छुशुभे रम्ये सर्वकामप्रदे नृणाम् ।\nउत्सवं चक्रिरे पौरा हृष्टा जनपदा नराः ९३।\nकैकेय्यां भरतो जज्ञे पांचजन्यांशचोदितः ।\nसुमित्रा जनयामास लक्ष्मणं शुभलक्षणम् ९४।\nशत्रुघ्नं च महाभागा देवशत्रुप्रतापनम् ।\nअनंतांशेन संभूतो लक्ष्मणः परवीरहा ९५।\nसुदर्शनांशाच्छत्रुघ्नः संजज्ञेऽमितविक्रमः ।\nते सर्वे ववृधुस्तत्र वैवस्वतमनोः कुले ९६।\nसंस्कृतास्ते सुताः सम्यग्वसिष्ठेन महौजसा ।\nअधीतवेदास्ते सर्वे श्रुतवंतस्तथा नृपाः ९७।\nसर्वशास्त्रार्थतत्वज्ञा धनुर्वेदे च निष्ठिताः ।\nबभूवुः परमोदारा लोकानां हर्षवर्द्धनाः ९८।\nयुग्मं बभूवतुस्तत्र राजानौ रामलक्ष्मणौ ।\nतथा भरतशत्रुघ्नौ तयोर्युग्मं बभूव ह ९९।\nअथ लोकेश्वरी लक्ष्मीर्जनकस्य निवेशने ।\nशुभक्षेत्रे हलोद्धाते सुनासीरे शुभेक्षणे १००।\nबालार्ककोटिसंकाशा रक्तोत्पलकराम्बुजा ।\nसर्वलक्षणसंपन्ना सर्वाभरणभूषिता १०१।\nधृत्वा वक्षसि चार्वङ्गी मालामम्लानपङ्कजाम् ।\nसीतामुखे समुत्पन्ना बालभावेन सुंदरी १०२।\nतां दृष्ट्वा जनको राजा कन्यां वेदमयीं शुभाम् ।\nउद्धृत्यापत्यभावेन पुपोष मिथिलापतिः १०३।\nजनकस्य गृहे रम्ये सर्वलोकेश्वरप्रिया ।\nववृधे सर्वलोकस्य रक्षणार्थं सुरेश्वरी १०४।\nएतस्मिन्नंतरे देवि कौशिको लोकविश्रुतः ।\nसिद्धाश्रमे महापुण्ये भागीरथ्यास्तटे शुभे १०५।\nक्रतुप्रवरमारेभे यष्टुं तत्र महामुनिः ।\nवर्त्तमानस्य तस्यास्य यज्ञस्याथ द्विजन्मनः १०६।\nक्रतुविध्वंसिनोऽभूवन्रावणस्य निशाचराः ।\nकौशिकश्चिंतयित्वाथ रघुवंशोद्भवं हरिम् १०७।\nआनेतुमैच्छद्धर्मात्मा लोकानां हितकाम्यया ।\nस गत्वा नगरीं रम्यामयोध्यां रघुपालिताम् १०८।\nनृपश्रेष्ठं दशरथं ददर्श मुनिसत्तमः ।\nराजापि कौशिकं दृष्ट्वा प्रत्युत्थाय कृतांजलिः १०९।\nपुत्रैः सह महातेजा ववंदे मुनिसत्तमम् ।\nधन्योऽहमस्मीति वदन्हर्षेण रघुनंदनं ११०।\nअर्चयामास विधिना निवेश्य परमासने ।\nपरिणीय नमस्कृत्य किं करोमीत्युवाच तम् १११।\nततः प्रोवाच हृष्टात्मा विश्वामित्रो महातपाः ।\nविश्वामित्र उवाच-\nदेहि मे राघवं राजन्रक्षणार्थं क्रतोर्मम ११२।\nसाफल्यमस्तु मे यज्ञे राघवस्य समीपतः ।\nतस्माद्रामं रक्षणार्थं दातुमर्हसि भूपते ११३।\nईश्वर उवाच-\nतच्छ्रुत्वा मुनिवर्य्यस्य वाक्यं सर्वविदां वरः ।\nप्रददौ मुनिवर्य्याय राघवं सह लक्ष्मणम् ११४।\nआदाय राघवं तत्र विश्वामित्रो महातपाः ।\nस्वमाश्रममभिप्रीतः प्रययौ द्विजसत्तमः ११५।\nततः प्रहृष्टास्त्रिदशाः प्रयाते रघुसत्तमे ।\nववृषुः पुष्पवर्षाणि तुष्टुवुश्च महौजसः ११६।\nअथाजगाम हृष्टात्मा वैनतेयो महाबलः ।\nअदृश्यभूतो भूतानां संप्राप्य रघुसत्तमम् ११७।\nताभ्यां दिव्ये च धनुषी तूणौ चाक्षयसायकौ ।\nदिव्यान्यस्त्राणि शस्त्राणि दत्वा च प्रययौ द्विजः ११८।\nतौ रामलक्ष्मणौ वीरौ कौशिकेन महात्मना ।\nगच्छंती ज्ञापितारण्ये राक्षसी घोरदर्शना ११९।\nनाम्ना तु ताडका देवि भार्या सुंदस्य रक्षसः ।\nजघ्नतुस्तां महावीरौ बाणैर्दिव्यधनुश्च्युतैः १२०।\nनिहता राघवेणाथ राक्षसी घोरदर्शना ।\nत्यक्त्वा तनुं घोररूपां दिव्यरूपा बभूव सा १२१।\nजाज्वल्यमानावपुषा सर्वाभरणविभूषिता ।\nप्रययौ वैष्णवं लोकं प्रणम्य च रघूत्तमौ १२२।\nतां हत्वा राघवः श्रीमान्कौशिकस्याश्रमं शुभम् ।\nप्रविवेश महातेजा लक्ष्मणेन महात्मना १२३।\nततः प्रहृष्टा मुनयः प्रत्युद्गम्य रघूत्तमम् ।\nनिवेश्य पूजयामासुरर्घाद्यैः परमात्मने १२४।\nकौशिकः कृतदीक्षस्तु यंष्टुं यज्ञमनुत्तमम् ।\nआरेभे मुनिभिः सार्द्धं विधिना मुनिसत्तमः १२५।\nवर्त्तमाने महायज्ञे मारीचो नाम राक्षसः ।\nभ्रात्रा सुबाहुना तत्र विघ्नं कर्तुमवस्थितः १२६।\nदृष्ट्वा तौ राक्षसौ घोरौ राघवः परवीरहा ।\nजघानैकेन बाणेन सुबाहुं राक्षसेश्वरम् १२७।\nपवनास्त्रेण महता मारीचं स निशाचरम् ।\nसागरे पातयामास शुष्कपर्णमिवानिलः १२८।\nस रामस्य महावीर्य्यं दृष्ट्वा राक्षससत्तमः ।\nन्यस्तशस्त्रस्तपस्तप्तुं प्रययौ महादाश्रमम् १२९।\nविश्वामित्रो महातेजाः समाप्ते महति क्रतौ ।\nप्रहृष्टमनसा तत्र पूजयामास राघवम् १३०।\nसमाश्लिष्य महात्मानं काकपक्षधरं हरिम् ।\nनीलोत्पलदलश्यामं पद्मपत्रायतेक्षणम् १३१।\nउपाघ्राय तदा मूर्ध्नि तुष्टाव मुनिसत्तमः ।\nएतस्मिन्नंतरे राजा मिथिलाया अधीश्वरः १३२।\nवाजपेयं क्रतुं यष्टुमारेभे मुनिसत्तमैः ।\nतं द्रष्टुं प्रययुस्सर्वे विश्वामित्रपुरोगमाः १३३।\nमुनयो रघुशार्दूल सहिताः पुण्यचेतसः ।\nगच्छतस्तस्य रामस्य पदाब्जेन महात्मनः १३४।\nअभूत्सा पावनी भूमिः समाक्रांता महाशिला ।\nसापि शप्ता पुरा भर्त्रा गौतमेन द्विजन्मना १३५।\nअहल्या रघुनाथस्य पादस्पर्शाच्छुभाऽभवत् ।\nअथ संप्राप्य नगरीं मिथिलां मुनिसत्तमाः १३६।\nराघवाभ्यां तु सहिता बभूवुः प्रीतमानसाः ।\nसमागतान्महाभागान्दृष्ट्वा राजा महाबलः १३७।\nप्रत्युद्गम्य प्रणम्याथ पूजयामास मैथिलः ।\nरामं पद्मविशालाक्षमिंदीवरदलप्रभम् १३८।\nपीताम्बरधरं श्लक्ष्णं कोमलावयवोज्ज्वलम् ।\nअवधीरित कंदर्प्पकोटिलावण्यमुत्तमम् १३९।\nसर्वलक्षणसम्पन्नं सर्वाभरणभूषितम् ।\nस्वस्य हृत्पद्ममध्ये यः परेशस्य तनुर्हरिः १४०।\nउत्पन्नो दीपवद्दीपात्सौशील्यादिगुणैः परैः ।\nतं दृष्ट्वा रघुनाथं स जनको हृष्टमानसः १४१।\nपरेशमेव तं मेने रामं दशरथात्मजम् ।\nपूजयामास काकुत्स्थं धन्योस्मीति ब्रुवन्नृपः १४२।\nप्रसादं वासुदेवस्य विष्णोर्मेने नरेश्वरः ।\nप्रदातुं दुहितां तस्मै मनसा चिंतयन्प्रभुः १४३।\nआत्मजौ रघुवंशस्य ज्ञात्वा तत्र नृपोत्तमः ।\nपूजयामास धर्मेण वस्त्रैराभरणैः शुभैः १४४।\nऋषीन्समर्चयामास मधुपर्कादिपूजनैः ।\nततोऽवसाने यज्ञस्य रामो राजीवलोचनः १४५।\nभंक्त्वा शैवं धनुर्दिव्यं जितवान्जनकात्मजाम् ।\nअथासौ वीर्यशुल्केन महता परितोषितः १४६।\nमुदा धरणिजां तस्मै प्रददौ मिथिलाधिपः ।\nकेशवाय श्रियमिव यथापूर्वं महार्णवः १४७।\nस दूतं प्रेषयामास राघवं मिथिलाधिपः ।\nपुत्राभ्यां सह धर्मात्मा मिथिलायां विवेश ह १४८।\nवसिष्ठवामदेवाद्यैः प्रीतैः सह महीपतिः ।\nउवास नगरे रम्ये जनकस्य रघूत्तमः १४९।\nतस्मिन्नेव शुभे काले रामस्य धरणीसुताम् ।\nविवाहमकरोद्राजा मिथिलेन समर्चितः १५०।\nलक्ष्मणस्योर्मिलां नाम कन्यां जनकसंभवाम् ।\nजनकस्यानुजस्याथ तनये शुभवर्चसी १५१।\nमांडवी श्रुतकीर्त्तिश्च सर्वलक्षणलक्षिते ।\nभरतस्य च सौमित्रेर्विवाहमकरोन्नृपः १५२।\nनिर्वर्त्यौद्वाहिकं तत्र राजा दशरथो बली ।\nअयोध्यां प्रस्थितः श्रीमान्पौरैर्जनपदैर्वृतः १५३।\nपारिबर्हं समादाय मैथिलेन च पूजितः ।\nससुतः सस्नुषः साश्वः सगजः सबलानुगः १५४।\nतदध्वनि महावीर्य्यो जामदग्निः प्रतापवान् ।\nगृहीत्वा परशुं चापं संक्रुद्ध इव केसरी १५५।\nअभ्यधावच्च काकुत्स्थं योद्धुकामो नृपांतकः ।\nसंप्राप्य राघवं दृष्ट्वा वचनं प्राह भार्गवः १५६।\nपरशुराम उवाच-\nरामराम महाबाहो शृणुष्व वचनं मम ।\nबहुशः पार्थिवान्हत्वा संयुगे भूरिविक्रमान् १५७।\nब्राह्मणेभ्यो महीं दत्वा तपस्तप्तुमहं गतः ।\nतव वीर्यबलं श्रुत्वा त्वया योद्धुमिहागतः १५८।\nइक्ष्वाकवो न वध्या मे मातामहकुलोद्भवाः ।\nवीर्य्यं क्षत्रबलं श्रुत्वा न शक्यं सहितुं मम १५९।\nरौद्रं चापं दुराधर्षं भज्यमानां त्वया नृप ।\nतस्माद्वदान्य युद्धं मे दीयतां रघुसत्तम १६०।\nइदं तु वैष्णवं चापं तेन तुल्यमरिंदम ।\nआरोपय स्ववीर्येण निर्जितोस्मि त्वयैव हि १६१।\nअथवा त्यज शस्त्राणि पुरस्ताद्बलिनो मम ।\nशरणं भज काकुत्स्थ कातरोस्यथ चेतसी १६२।\nईश्वर उवाच-\nएवमुक्तस्तु काकुत्स्थो भार्गवेण प्रतापवान् ।\nतच्चापं तस्य जग्राह तच्छक्तिं वैष्णवीमपि १६३।\nशक्त्या वियुक्तस्स तदा जामदग्निः प्रतापवान् ।\nनिर्वीर्यो नष्टतेजाभूत्कर्म्महीनो यथा द्विजः १६४।\nविनष्टतेज संदृष्ट्वा भार्गवं नृपसत्तमाः ।\nसाधुसध्विति काकुत्स्थं प्रशशंसुर्मुहुर्मुहुः १६५।\nकाकुत्स्थस्तन्महच्चापं गृहीत्वारोप्य लीलया ।\nसंधाय बाणं तच्चापे भार्गवं प्राह विस्मितम् १६६।\nराम उवाच-\nअनेन शरमुख्येन किं कर्त्तव्यं तव द्विज ।\nछेद्मि लोकमिमं चाधः स्वर्गं वा हन्मि ते तपः १६७।\nईश्वर उवाच-\nतन्दृष्ट्वा घोरसंकाशं बाणं रामस्य भार्गवः ।\nज्ञात्वा तं परमात्मानं प्रहृष्टो राममब्रवीत् १६८।\nपरशुराम उवाच-\nरामराम महाबाहो न वेद्मि त्वां सनातनम् ।\nजानाम्यद्यैव काकुत्स्थ तव वीर्य्यगुणादिभिः १६९।\nत्वमादिपुरुषः साक्षात्परब्रह्मपरोऽव्ययः ।\nत्वमनंतो महाविष्णुर्वासुदेवः परात्परः १७०।\nनारायणस्त्वं श्रीशस्त्वमीश्वरस्त्वं त्रयीमयः ।\nत्वं कालस्त्वं जगत्सर्वमकाराख्यस्त्वमेव च १७१।\nस्रष्टा धाता च संहर्त्ता त्वमेव परमेश्वरः ।\nत्वमचिंत्यो महद्भूतरूपस्त्वं तु मनुर्महान् १७२।\nचतुःषट्पंचगुणवांस्त्वमेव पुरुषोत्तमः ।\nत्वं यज्ञस्त्वं वषट्कारस्त्वमोंकारस्त्रयीमयः १७३।\nव्यक्ताव्यक्तस्वरूपस्त्वं गुणभृन्निर्ग्गुणः परः ।\nस्तोतुं त्वाहमशक्तश्च वेदानामप्यगोचरम् १७४।\nयच्चापलत्वं कृतवांस्त्वां युयुत्सुतया प्रभो ।\nतत्क्षंतव्यं त्वया नाथ कृपया केवलेन तु १७५।\nतव शक्त्या नृपान्सर्वाञ्जित्वा दत्वा महीं द्विजान् ।\nत्वत्प्रसादवशादेव शांतिमाप्नोति नैष्ठिकीम् १७६।\nईश्वर उवाच-\nएवमुक्त्वा तु काकुत्स्थं जामदग्निर्महातपाः ।\nपरिणीय नमस्कृत्वा राघवं लोकरक्षकम् १७७।\nशतक्रतुकृतं स्वर्गं तदस्त्राय न्यवेदयत् ।\nराघवोऽथ महातेजा ववंदे तं महामुनिम् १७८।\nविधिवत्पूजयामास पाद्यार्घाचमनादिभिः ।\nतेन संपूजितस्तत्र जामदग्निर्महातपाः १७९।\nतपस्तप्तुं ययौ रम्यं नरनारायणाश्रमम् ।\nराजा दशरथः सोऽथ पुत्रैर्दारसमन्वितैः १८०।\nस्वां पुरीं सुमुहूर्त्तेन प्रविवेश महाबलः ।\nराघवो लक्ष्मणश्चैव शत्रुघ्नो भरतस्तथा १८१।\nस्वान्स्वान्दारानुपागम्य रेमिरे हृष्टमानसाः ।\nतत्र द्वादश वर्षाणि सीतया सह राघवः १८२।\nरमयामास धर्मात्मा नारायण इव श्रिया ।\nतस्मिन्नेव तु राजाथ काले दशरथः सुतम् १८३।\nज्येष्ठं राज्येन संयोक्तुमैच्छत्प्रीत्या महीपतिः ।\nतस्य भार्याथ कैकेयी पुरा दत्तवरा प्रिया १८४।\nअयाचत नृपश्रेष्ठं भरतस्याभिषेचनम् ।\nविवासनं च रामस्य वत्सराणि चतुर्दश १८५।\nस राजा सत्यवचनाद्रामं राज्यादथोः सुतम् ।\nविवासयामास तदा दुःखेन हतचेतनः १८६।\nशक्तोऽपि राघवस्तस्मिन्राज्यं संत्यज्य धर्मतः ।\nदशग्रीववधार्थाय पितुर्वचनहेतुना १८७।\nवनं जगाम काकुत्स्थो लक्ष्मणेन च सीतया ।\nराजा पुत्रवियोगार्त्तः शोकेन च ममार सः १८८।\nनियुज्यमानो भरतस्तस्मिन्राज्ये समंत्रिभिः ।\nनैच्छद्राज्यं स धर्म्मात्मा सौभ्रात्रमनुदर्शयन् १८९।\nवनमागम्य काकुत्स्थमयाचद्भ्रातरं ततः ।\nरामस्तु पितुरादेशान्नैच्छद्राज्यमरिंदमः १९०।\nस्वपादुके ददौ तस्मै भक्त्या सोऽप्यग्रहीत्तथा ।\nरामस्य पादुके राज्यमवाप्य भरतः शुभे १९१।\nप्रत्यहं गंधपुष्पैश्च पूजयन्कैकयीसुतः ।\nतपश्चरणयुक्तेन तस्मिंस्तस्थौ नृपोत्तमः १९२।\nयावदागमनं तस्य राघवस्य महात्मनः ।\nतावद्व्रतपराः सर्वे बभूवुः पुरवासिनः १९३।\nराघवश्चित्रकूटाद्रौ भरद्वाजाश्रमे शुभे ।\nरमयामास वैदेह्या मन्दाकिन्या जले शुभे १९४।\nकदाचिदंके वैदेह्याः शेते रामो महामनाः ।\nऐंद्रिः काकस्समागम्य तस्मिन्नेव चचार ह १९५।\nस दृष्ट्वा जानकीं तत्र कंदर्प्पशरपीडितः ।\nविददार नखैस्तीक्ष्णैः पीनोन्नतपयोधरम् १९६।\nतं दृष्ट्वा वायसं रामः कुशं जग्राह पाणिना ।\nब्रह्मणास्त्रेण संयोज्य चिक्षेप धरणीधरः १९७।\nतं तृणं घोरसंकाशं ज्वालारचितविग्रहम् ।\nदृष्ट्वा काकः प्रदुद्राव विमुंचन्कातरं स्वरम् १९८।\nतं काकं प्रत्यनुययौ रामस्यास्त्रं सुदारुणम् ।\nवायसस्त्रिषुलोकेषु बभ्राम भयपीडितः १९९।\nयत्र यत्र ययौ काकः शरणार्थी स वायसः ।\nतत्र तत्र तदस्त्रं तु प्रविवेश भयावहम् २००।\nब्रह्माणमिंद्रं रुद्रं च यमं वरुणमेव च ।\nशरणार्थी जगामाशु वायसः शस्त्रपीडितः २०१।\nतं दृष्ट्वा वायसं सर्वे रुद्राद्या देव दानवाः ।\nन शक्ताः स्म वयं त्रातुमिति प्राहुर्मनीषिणः ।\nअथ प्रोवाच भगवान्ब्रह्मा त्रिभुवनेश्वरः २०२।\nब्रह्मोवाच-\nभो भो बलिभुजां श्रेष्ठ तमेव शरणं व्रज ।\nस एव रक्षकः श्रीमान्सर्वेषां करुणानिधिः २०३।\nरक्षत्येव क्षमासारो वत्सलं शरणागतान् ।\nईश्वरः सर्वभूतानां सौशील्यादिगुणान्वितः २०४।\nरक्षिता जीवलोकस्य पिता माता सखा सुहृत् ।\nशरणं व्रज देवेशं नान्यत्र शरणं द्विज २०५।\nमहादेव उवाच-\nइत्युक्तस्तेन बलिभुग्ब्रह्मणा रघुनंदनम् ।\nउपेत्य सहसा भूमौ निपपात भयातुरः २०६।\nप्राणसंशयमापन्नं दृष्ट्वा सीताथ वायसम् ।\nत्राहित्राहीति भर्तारमुवाच विनयाद्विभुम् २०७।\nपुरतः पतितं देवी धरण्यां वायसं तदा ।\nतच्छिरः पादयोस्तस्य योजयामास जानकी २०८।\nसमुत्थाप्य करेणाथ कृपापीयूषसागरः ।\nररक्ष रामो गुणवान् वायसं दययार्दितः २०९।\nतमाह वायसं रामो मा भैरिति दयानिधिः ।\nअभयं ते प्रदास्यामि गच्छ गच्छ यथासुखम् २१०।\nप्रणम्य राघवायाथ सीतायै च मुहुर्मुहुः ।\nस्वर्ल्लोकं प्रययावाशु राघवेण च रक्षितः २११।\nततो रामस्तु वैदेह्या लक्ष्मणेन च धीमता ।\nउवास चित्रकूटाद्रौ स्तूयमानो महर्षिभिः २१२।\nतस्मिन्संपूज्यमानस्तु भरद्वाजेन राघवः ।\nजगामात्रेस्सुविपुलमाश्रमं रघुसत्तमः २१३।\nसमागतं रघुवरं दृष्ट्वा मुनिवरोत्तमः ।\nभार्यया सह धर्म्मात्मा प्रत्युद्गम्य मुदा युतः २१४।\nआसने सुशुभे मुख्ये निवेश्य सह सीतया ।\nअर्घ्यपाद्याचमनीयं च वस्त्राणि विविधानि च २१५।\nमधुपर्कन्ददौ प्रीत्या भूषणं चानुलेपनम् ।\nतस्य पत्न्यनसूया तु दिव्यांबरमनुत्तमम् २१६।\nसीतायै प्रददौ प्रीत्या भूषणानि द्युमंति च ।\nदिव्यान्नपानभक्षाद्यैर्भोजयामास राघवम् २१७।\nतेन संपूजितस्तत्र भक्त्या परमया नृपः ।\nउवास दिवसं तत्र प्रीत्या रामस्सलक्ष्मणः २१८।\nप्रभाते विमले रामः समुत्थाय महामुनिम्।\nपरिणीय प्रणम्याथ गमनायोपचक्रमे २१९।\nअनुज्ञातस्ततस्तेन रामो राजीवलोचनः ।\nप्रययौ दंडकारण्यं महर्षिकुलसंकुलम् २२०।\nतत्रातिभीषणं घोरं विराधं नाम राक्षसम् ।\nहत्वाथ शरभंगस्य प्रविवेशाश्रमं शुभम् २२१।\nस तु दृष्ट्वाथ काकुत्स्थं सद्यः संक्षीणकल्मषः ।\nप्रययौ ब्रह्मलोकं तु गंधर्वाप्सरसान्वितम् २२२।\nसुतीक्ष्णस्याप्यगस्त्यस्य ह्यगस्त्यभ्रातुरेव च ।\nक्रमेण प्रययौ रामस्तैश्च संपूजितस्तथा २२३।\nपंचवट्यां ततो रामो गोदावर्यास्तटे शुभे ।\nउवास सुचिरं कालं सुखेन परमेण च २२४।\nतत्र गत्वा मुनिश्रेष्ठास्तापसा धर्मचारिणः ।\nपूजयामासुरात्मेशं रामं राजीवलोचनम् २२५।\nभयं विज्ञापयामासुस्तं च रक्षोगणेरितम् ।\nतानाश्वास्य तु काकुस्थो ददौ चाभयदक्षिणाम् २२६।\nते तु संपूजितास्तेन स्वाश्रमान्संप्रपेदिरे ।\nतस्मिंस्त्रयोदशाब्दानि रामस्य परिनिर्य्ययुः २२७।\nगोदावर्य्यास्तटे रम्ये पंचवट्यां मनोरमे ।\nकस्यचित्त्वथ कालस्य राक्षसी घोररूपिणी २२८।\nरावणस्य स्वसा तत्र प्रविवेश दुरासदा ।\nसा तु दृष्ट्वा रघुवरं कोटिकंदर्प्पसन्निभम् २२९।\nइंदीवरदलश्यामं पद्मपत्रायतेक्षणम् ।\nप्रोन्नतांसं महाबाहुं कम्बुग्रीवं महाहनुम् २३०।\nसंपूर्णचंद्रसदृशं सस्मिताननपंकजम् ।\nभृंगावलिनिभैः स्निग्धैः कुटिलैः शीर्षजैर्वृतम् २३१।\nरक्तारविंदसदृशं पद्महस्ततलांकितम् ।\nनिष्कलंकेन्दुसदृशं नखपंक्तिविराजितम् २३२।\nस्निग्धकोमलदूर्वाभं सौकुमार्य्यनिधिं शुभम् ।\nपीतकौशेयवसनं सर्वाभरणभूषितम् २३३।\nयुवाकुमारवयसं जगन्मोहनविग्रहम् ।\nदृष्ट्वा तं राक्षसी रामं कंदर्प्पशरपीडिता २३४।\nअब्रवीत्समुपेत्याथ रामं कमललोचनम् ।\nराक्षस्युवाच-\nकस्त्वं तापसवेषेण वर्त्तसे दंडके वने २३५।\nआगतोऽसि किमर्थं च राक्षसानां दुरासदे ।\nशीघ्रमाचक्ष्व तत्त्वेन नानृतं वक्तुमर्हसि २३६।\nमहेश्वर उवाच-\nइत्युक्तः स तदा रामः संप्रहस्याब्रवीद्वचः ।\nराम उवाच-।\nराज्ञो दशरथस्याहं पुत्रो राम इतीरितः ।\nअसौ ममानुजो धन्वी लक्ष्मणो नाम चानघः २३७।\nपत्नी चेयं च मे सीता जनकस्यात्मजा प्रिया ।\nपितुर्वचननिर्देशादहं वनमिहागतः २३८।\nविचरामो महारण्यमृषीणां हितकाम्यया ।\nआगतासि किमर्थं त्वमाश्रमं मम सुंदरि २३९।\nका त्वं कस्य कुले जाता सर्वं सत्यं वदस्व मे ।\nमहेश्वर उवाच-\nइत्युक्ता सा तु रामेण प्राह वाक्यमशंकिता २४०।\nराक्षस्युवाच-\nअहं विश्रवसः पुत्री रावणस्य स्वसा नृप ।\nनाम्ना शूर्पणखा नाम त्रिषु लोकेषु विश्रुता २४१।\nइदं च दंडकारण्यं भ्रात्रा दत्तं मम प्रभो ।\nभक्षयन्नृषिसंघान्वै विचरामि महावने २४२।\nत्वां तु दृष्ट्वा मुनिवरं कंदर्पशरपीडिता ।\nरंतुकामा त्वया सार्द्धमागतास्मि सुनिर्भया २४३।\nमम त्वं नृपशार्दूल भर्ता भवितुमर्हसि ।\nइमां तव सतीं सीतां ग्रसितुं भूप कामये २४४।\nवनेषु गिरिमुख्येषु रमयामि त्वया सह ।\nमहेश्वर उवाच-।\nइत्युक्त्वा राक्षसी सीतां ग्रसितुं वीक्ष्य चोद्यताम् २४५।\nश्रीरामः खड्गमुद्यम्य नासाकर्णौ प्रचिच्छिदे २४६।\nरुदंती सभयं शीघ्रं राक्षसी विकृतानना ।\nखरालयं प्रविश्याह तस्य रामस्य चेष्टितम् २४७।\nस तु राक्षससाहस्रैर्दूषणत्रिशिरो वृतः ।\nआजगाम भृशं योद्धुं राघवं शत्रुसूदनः २४८।\nतान्रामः कानने घोरे बाणः कालांतकोपमैः ।\nनिजघान महाकायान्राक्षसांस्तत्र लीलया २४९।\nखरं त्रिशिरसं चैव दूषणं तु महाबलम् ।\nरणे निपातयामास बाणैराशीविषोपमैः २५०।\nनिहत्य राक्षसान्सर्वान्दंडकारण्यवासिनः ।\nपूजितः सुरसंघैश्च स्तूयमानो महर्षिभिः २५१।\nउवास दंडकारण्ये सीतया लक्ष्मणेन च ।\nराक्षसानां वधं श्रुत्वा रावणः क्रोधमूर्च्छितः २५२।\nआजगाम जनस्थानं मारीचेन दुरात्मना ।\nसंप्राप्य पंचवट्यां तु दशग्रीवः स राक्षसः २५३।\nमायाविना मरीचेन मृगरूपेण रक्षसः ।\nअपहृत्याश्रमाद्दूरे तौ तु दशरथात्मजौ २५४।\nजहार सीतां रामस्य भार्यां स्ववधकांक्षया ।\nह्रियमाणां तु तां दृष्ट्वा जटायुर्गृध्रराड्बली २५५।\nरामस्य सौहृदात्तत्र युयुधे तेन रक्षसा ।\nतं हत्वा बाहुवीर्येण रावणं शत्रुवारणः २५६।\nप्रविवेश पुरीं लंकां राक्षसैर्बहुभिर्वृताम् ।\nअशोकवनिकामध्ये निःक्षिप्य जनकात्मजाम् २५७।\nनिधनं रामबाणेन कांक्षयन्स्वगृहं विशत् ।\nरामस्तु राक्षसं हत्वा मारीचं मृगरूपिणम् २५८।\nपुनराविश्य तत्राथ भ्रात्रा सौमित्रिणा ततः ।\nराक्षसापहृतां भार्यां ज्ञात्वा दशरथात्मजः २५९।\nप्रभूतशोकसंतप्तो विललाप महामतिः ।\nमार्गमाणो वने सीतां पथि गृध्रं महाबलम् २६०।\nविच्छिन्नपादपक्षं च पतितं धरणीतले ।\nरुधिरापूर्णसर्वांगं दृष्ट्वा विस्मयमागतः २६१।\nपप्रच्छ राघवं श्रीमान्केन किं त्वं जिघांसितः ।\nगृध्रस्तु राघवं दृष्ट्वा मंदमंदमुवाच ह २६२।\nगृध्र उवाच-\nरावणेन हृता राम तव भार्यां बलीयसा ।\nतेन राक्षसमुख्येन संग्रामे निहतोस्म्यहम् २६३।\nमहेश्वर उवाच-\nइत्युक्त्वा राघवस्याग्रे सहसा त्यक्तजीवितः ।\nसंस्कारमकरोद्रामस्तस्य ब्रह्मविधानतः २६४।\nस्वपदं च ददौ तस्मै योगिगम्यं सनातनम् ।\nराघवस्य प्रसादेन स गृध्रः परमं पदम् २६५।\nहरेः सामान्यरूपेण मुक्तिं प्राप खगोत्तमः ।\nमाल्यवंतं ततो गत्वा मतंगस्याश्रमे शुभे २६६।\nअभिगम्य महाभागां शबरीं धर्मचारिणीम् ।\nसा तु भागवतश्रेष्ठा दृष्ट्वा तौ रामलक्ष्मणौ २६७।\nप्रत्युद्गम्य नमस्कृत्वा निवेश्य कुशविष्टरे ।\nपादप्रक्षालनं कृत्वा वन्यैः पुष्पैः सुगंधिभिः २६८।\nअर्चयामास भक्त्या वै हर्षनिर्भरमानसा ।\nफलानि च सुगंधीनि मूलानि मधुराणि च २६९।\nनिवेदयामास तदा राघवाभ्यां दृढव्रता ।\nफलान्यास्वाद्य काकुत्स्थस्तस्यै मुक्तिं ददौ पराम् २७०।\nततः पंपासरो गत्वा राघवः शत्रुसूदनः ।\nजघान राक्षसं तत्र कबंधं घोररूपिणम् २७१।\nतं निहत्य महावीर्यो ददाह स्वर्गतश्च सः ।\nततो गोदावरीं गत्वा रामो राजीवलोचनः २७२।\nपप्रच्छ सीतां गंगे त्वं किं तां जानासि मे प्रियाम् ।\nन शशंस तदा तस्मै सा गंगा तमसावृता २७३।\nशशाप राघवः क्रोधाद्रक्ततोया भवेति ताम् ।\nततो भयात्समुद्विग्ना पुरस्कृत्य महामुनीन् २७४।\nकृतांजलिपुटा दीना राघवं शरणं गता ।\nततो महर्षयस्सर्वे रामं प्राहुस्सनातनम् २७५।\nऋषय ऊचुः-\nत्वत्पादकमलोद्भूता गंगा त्रैलोक्यपावनी ।\nत्वमेव हि जगन्नाथ तां शापान्मोक्तुमर्हसि २७६।\nमहेश्वर उवाच-\nततः प्रोवाच धर्मात्मा रामः शरणवत्सलः ।\nराम उवाच-\nशबर्याः स्नानमात्रेण संगता शुभवारिणा ।\nमुक्ता भवतु मच्छापाद्गंगेयं पापनाशिनी २७७।\nएवमुक्त्वा तु काकुत्स्थः शबरीतीर्थमुत्तमम् ।\nगंगा गयासमं चक्रे शार्ङ्गकोट्या महाबलः २७८।\nमहाभागवतानां च तीर्थं यस्योदकेऽभवत् ।\nतच्छरीरं जगद्वंद्यं भविष्यति न संशयः २७९।\nएवमुक्त्वा तु काकुत्स्थ ऋष्यमूकं गिरिं ययौ ।\nततः पंपासरस्तीरे वानरेण हनूमता २८०।\nसंगतस्तस्य वचनात्सुग्रीवेण समागतः ।\nसुग्रीववचनाद्धत्वा वालिनं वानरेश्वरम् २८१।\nसुग्रीवमेव तद्राज्ये रामोसावभ्यषेचयत् ।\nस तु संप्रेषयामास दिदृक्षुर्जनकात्मजाम् २८२।\nहनुमत्प्रमुखान्वीरान्वानरान्वानराधिपः ।\nस लंघयित्वा जलधिं हनूमान्मारुतात्मजः २८३।\nप्रविश्य नगरीं लंकां दृष्ट्वा सीतां दृढव्रताम् ।\nउपवासकृशां दीनां भृशं शोकपरायणाम् २८४।\nमलपंकेन दिग्धांगीं मलिनाम्बरधारिणीम् ।\nनिवेदयित्वाऽभिज्ञानं प्रवृत्तिं च निवेद्य ताम् २८५।\nसप्तमंत्रिसुतांस्तत्र रावणस्य सुतं तथा ।\nतोरणस्तंभमुत्पाट्य निजघान स्वयं कपिः २८६।\nसमाश्वास्य च वैदेहीं बभंजोपवनं तदा ।\nवनपालान्किंकरांश्च पंचसेनाग्रनायकान् २८७।\nरावणस्य सुतेनाथ निगृहीतो यदृच्छया ।\nदृष्ट्वा च राक्षसेंद्रं तु संभाषित्वा तथैव च २८८।\nददाह नगरीं लंकां स्वलांगूलाग्निना कपिः ।\nतया दत्तमभिज्ञानं गृहीत्वा पुनरागमत् २८९।\nसोऽभिगम्य महातेजा रामं कमललोचनम् ।\nन्यवेदयद्वानरेंद्रो दृष्टा सीतेति तत्वतः २९०।\nसुग्रीवसहितो रामो वानरैर्बहुभिर्वृतः ।\nमहोदधेस्तटं गत्वा तत्रानीकं न्यवेशयत् २९१।\nरावणस्यानुजो भ्राता विभीषण इतीरितः ।\nधर्मात्मा सत्यसंधश्च महाभागवतोत्तमः२९२।\nज्ञात्वा समागतं रामं परित्यज्य स्वपूर्वजम् ।\nराज्यं सुतांश्च दारांश्च राघवं शरणं ययौ २९३।\nपरिगृह्य च तं रामो मारुतेर्वचनात्प्रभुः ।\nतस्मै दत्वाऽभयं सौम्यं रक्षो राज्येऽभ्यषेचयत् २९४।\nततस्समुद्रं काकुत्स्थस्तर्तुकामः प्रपद्य वै ।\nसुप्रसन्नजलं तं तु दृष्ट्वा रामो महाबलः २९५।\nशार्ङ्गमादाय बाणौघैः शोषयामास वारिधिम् ।\nततस्तु सरितामीशः काकुत्स्थं करुणानिधिम् २९६।\nप्रपद्य शरणं देवमर्चयामास वारिधिः ।\nपुनरापूर्य जलधिं वरुणास्त्रेण राघवः २९७।\nउदधेर्वचनात्सेतुं सागरे मकरालये ।\nगिरिभिर्वानरानीतैर्नलः सेतुमकारयत् २९८।\nततो गत्वा पुरीं लंकां सन्निवेश्य महाबलम् ।\nसम्यगायोधनं चक्रे वानराणां च रक्षसाम् २९९।\nततो दशास्यतनयः शक्रजिद्राक्षसो बली ।\nबबंध नागपाशैश्च तावुभौ रामलक्ष्मणौ ३००।\nवैनतेयः समागत्य तान्यस्त्राणि प्रमोचयत् ।\nराक्षसा निहतास्सर्वे वानरैश्च महाबलैः ३०१।\nरावणस्यानुजं वीरं कुंभकर्णं महाबलम् ।\nनिजघान रणे रामो बाणैरग्निशिखोपमैः ३०२।\nब्रह्मास्त्रेणेन्द्रजित्क्रुद्धः पातयामास वानरान् ।\nहनूमता समानीतो महौषधि महीधरः ३०३।\nतस्यानीतस्य च स्पर्शात्सर्व एव समुत्थिताः ।\nततो रामानुजो वीरः शक्रजेतारमाहवे ३०४।\nनिपातयामास शरैर्वृत्रं वज्रधरो यथा ।\nनिर्ययावथ पौलस्त्यो योद्धुं रामेण संयुगे ३०५।\nचतुरंगबलैः सार्द्धं मंत्रिभिश्च महाबलः ।\nसमंततोभवद्युद्धं वानराणां च रक्षसाम् ३०६।\nरामरावणयोश्चैव तथा सौमित्रिणा सह ।\nशक्त्या निपातयामास लक्ष्मणं राक्षसेश्वरः ३०७।\nततः क्रुद्धो महातेजा राघवो राक्षसांतकः ।\nजघान राक्षसान्वीराञ्शरैः कालांतकोपमैः ३०८।\nप्रदीप्तैर्बाणसाहस्रैः कालदंडोपमैर्भृशम् ।\nछादयामास काकुत्स्थो दशग्रीवं च राक्षसम् ३०९।\nस तु निर्भिन्नसर्वांगो राघवास्त्रैर्निशाचरः ।\nभयात्प्रदुद्राव रणाल्लंकां प्रति निशाचरः ३१०।\nजगद्राममयं पश्यन्निर्वेदाद्गृहमाविशत् ।\nततो हनूमता नीतो महौषधिमहागिरिः ३११।\nतेन रामानुजस्तूर्णं लब्धसंज्ञोऽभवत्तदा ।\nदशग्रीवस्ततो होममारेभे जयकांक्षया ३१२।\nध्वंसितं वानरेंद्रैस्तदभिचारात्मकं रिपोः ।\nपुनर्युद्धाय पौलस्त्यो रामेण सह निर्ययौ ३१३।\nदिव्यस्यन्दनमारुह्य राक्षसैर्बहुभिर्युतः ।\nततः शतमखो दिव्यं रथं हर्यश्वसंयुतम् ३१४।\nराघवाय ससूतं हि प्रेषयामास बुद्धिमान् ।\nरथं मातलिना नीतं समारुह्य रघूत्तमः ३१५।\nस्तूयमानं सुरगणैर्युयुधे तेन रक्षसा ।\nततो युद्धमभूद्धोरं रामरावणयोर्महत् ३१६।\nसप्ताह्निकमहोरात्रं शस्त्रास्त्रैरतिभीषणम् ।\nविमानस्थाः सुरास्सर्वे ददृशुस्तत्र संयुगम् ३१७।\nदशग्रीवस्य चिच्छेद शिरांसि रघुसत्तमः ।\nसमुत्थितानि बहुशो वरदानात्कपर्दिनः ३१८।\nब्राह्ममस्त्रं महारौद्रं वधायास्य दुरात्मनः ।\nससर्ज राघवस्तूर्णं कालाग्निसदृशप्रभम् ३१९।\nतदस्त्रं राघवोत्सृष्टं रावणस्य स्तनांतरम् ।\nविदार्य धरणीं भित्त्वा रसातलतले गतम् ३२०।\nसंपूज्यमानं भुजगै राघवस्य करं ययौ ।\nस गतासुर्महादैत्यः पपात च ममार च ३२१।\nततो देवगणास्सर्वे हर्षनिर्भरमानसाः ।\nववृषुः पुष्पवर्षाणि महात्मनि जगद्गुरौ ३२२।\nजगुर्गंधर्वपतयो ननृतुश्चाप्सरोगणाः ।\nववुः पुण्यास्तथा वाताः सुप्रभोऽभूद्दिवाकरः ३२३।\nतुष्टुवुर्मुनयः सिद्धा देवगंधर्वकिन्नराः ।\nलंकायां राक्षसश्रेष्ठमभिषिच्य विभीषणम् ३२४।\nकृतकृत्यमिवात्मानं मेने रघुकुलोत्तमः ।\nरामस्तत्राब्रवीद्वाक्यमभिषिच्य विभीषणम् ३२५।\nराम उवाच-\nयावच्चंद्रश्च सूर्यश्च यावत्तिष्ठति मेदिनी ।\nयावन्ममकथालोके तावद्राज्यं विभीषणे ३२६।\nगत्वा मम पदं दिव्यं योगिगम्यं सनातनम् ।\nसपुत्रपौत्रः सगणः संप्राप्नुहि महाबलः ३२७।\nईश्वर उवाच-\nएवं दत्वा वरं तस्मै राक्षसाय महाबलः ।\nसंप्राप्य मैथिलीं तत्र परुषं जनसंसदि ३२८।\nउवाच राघवः सीतां गर्हितं वचनं बहु ।\nसा तेन गर्हिता साध्वी विवेश चानलं महत् ३२९।\nततो देवगणास्सर्वे शिवब्रह्मपुरोगमाः ।\nदृष्ट्वा तु मातरं वह्नौ प्रविशंतीं भयातुराः ।\nसमागम्य रघुश्रेष्ठं सर्वे प्रांजलयोऽब्रुवन् ३३०।\nदेवा ऊचुः-\nरामराम महाबाहो शृणु त्वं चातिविक्रम ।\nसीतातिविमला साध्वी तव नीत्यानपायिनी ३३१।\nअत्याज्या तु वृथा सा हि भास्करेण प्रभा यथा ।\nसेयं लोकहितार्थाय समुत्पन्ना महीतले ३३२।\nमाता सर्वस्य जगतः समस्तजगदाश्रया ।\nरावणः कुंभकर्णश्च भृत्यौ पूर्वपरायणौ ३३३।\nशापात्तौ सनकादीनां समुत्पन्नौ महीतले ।\nतयोर्विमुक्त्यै वैदेही गृहीता दण्डके वने ३३४।\nतावुभौ वै वधं प्राप्तौ त्वया राक्षसपुंगवौ ।\nतौ विमुक्तौ दिवं यातौ पुत्रपौत्रसहानुगौ ३३५।\nत्वं विष्णुस्त्वं परं ब्रह्म योगिध्येयः सनातनः ।\nत्वमेव सर्वदेवानामनादिनिधनोऽव्ययः ३३६।\nत्वं हि नारायणः श्रीमान्सीता लक्ष्मीः सनातनी ।\nमाता सा सर्वलोकानां पिता त्वं परमेश्वर ३३७।\nनित्यैवैष जगन्माता तव नित्यानपायिनी ।\nयथा सर्वगतस्त्वं हि तथा चेयं रघूत्तम ३३८।\nतस्माच्छुद्धसमाचारां सीतां साध्वीं दृढव्रताम् ।\nगृहाण सौम्य काकुत्स्थ क्षीराब्धेरिव मा चिरम् ३३९।\nईश्वर उवाच-\nएतस्मिन्नंतरे तत्र लोकसाक्षी स पावकः ।\nआदाय सीतां रामाय प्रददौ सुरसन्निधौ ।\nअब्रवीत्तत्र काकुत्स्थं वह्निः सर्वशरीरगः ३४०।\nवह्निरुवाच-\nइयं शुद्धसमाचारा सीता निष्कल्मषा विभो ।\nगृहाण मा चिरं राम सत्यं सत्यं तवाब्रुवन् ३४१।\nईश्वर उवाच-\nततोऽग्निवचनात्सीतां परिगृह्य रघूद्वहः ।\nबभूव रामः संहृष्टः पूज्यमानः सुरोत्तमैः ३४२।\nराक्षसैर्निहता ये तु संग्रामे वानरोत्तमाः ।\nपितामहवरात्तूर्णं जीवमानाः समुत्थिताः ३४३।\nततस्तु पुष्पकं नाम विमानं सूर्यसन्निभम् ।\nभ्रात्रा गृहीतं संग्रामे कौबेरं राक्षसेश्वरः ३४४।\nतद्राघवाय प्रददौ वस्त्राण्याभरणानि च ।\nतेन संपूजितः श्रीमान्रामचंद्रः प्रतापवान् ३४५।\nआरुरोह विमानाग्र्यं वैदेह्या भार्यया सह ।\nलक्ष्मणेन च शूरेण भ्रात्रा दशरथात्मजः ३४६।\nऋक्षवानरसंघातैः सुग्रीवेण महात्मना ।\nविभीषणेन शूरेण राक्षसैश्च महाबलैः ३४७।\nयथाविमाने वैकुंठे नित्यमुक्तैर्महात्मभिः ।\nतथा सर्वे समारुह्य ऋक्षवानरराक्षसाः ३४८।\nअयोध्यां प्रस्थितो रामः स्तूयमानः सुरोत्तमैः ।\nभरद्वाजाश्रमं गत्वा रामः सत्यपराक्रमः ३४९।\nभरतस्यांतिके तत्र हनूमंतं व्यसर्जयत् ।\nस निषादालयं गत्वा गुहं दृष्ट्वाऽथ वैष्णवम् ३५०।\nराघवागमनं तस्मै प्राह वानरपुंगवः ।\nनंदिग्रामं ततो गत्वा दृष्ट्वा तं राघवानुजम् ३५१।\nन्यवेदयत्तथा तस्मै रामस्यागमनोत्सवम् ।\nभरतश्चागतं श्रुत्वा वानरेण रघूत्तमम् ३५२।\nप्रर्हर्षमतुलं लेभे सानुजः ससुहृज्जनः ।\nपुनरागत्य काकुत्स्थं हनूमान्मारुतात्मजः ३५३।\nसर्वं शशंस रामाय भरतस्य च वर्तितम् ।\nराघवस्तु विमानाग्र्यादवरुह्य सहानुजः ३५४।\nववंदे भार्यया सार्द्धं भारद्वाजं तपोनिधिम् ।\nस तु संपूजयामास काकुत्स्थं सानुजं मुनिः ३५५।\nपक्वान्नैः फलमूलाद्यैर्वस्त्रैराभरणैरपि ।\nतेन संपूजितस्तत्र प्रणम्य मुनिसत्तमम् ३५६।\nअनुज्ञातः समारुह्य पुष्पकं सानुगस्तदा ।\nनंदिग्रामं ययौ रामः पुष्पकेण सुहृद्वृतः ३५७।\nमंत्रिभिः पौरमुख्यैश्च सानुजः केकयीसुतः ।\nप्रत्युद्ययौ नृपवरैः सबलैः पूर्वजं मुदा ३५८।\nसंप्राप्य रघुशार्दूलं ववंदे सानुगैर्वृतः ।\nपुष्पकादवरुह्याथ राघवः शत्रुतापनः ३५९।\nभरतं चैव शत्रुघ्नमुपसंपरिषस्वजे ।\nपुरोहितं वसिष्ठं च मातृवृद्धांश्च बांधवान् ३६०।\nप्रणनाम महातेजाः सीतया लक्ष्मणेन च ।\nविभीषणं च सुग्रीवं जाम्बवंतं तथांगदम् ३६१।\nहनुमंतं सुषेणं च भरतः परिषस्वजे ।\nभ्रातृभिः सानुगैस्तत्र मंगलस्नानपूर्वकम् ३६२।\nदिव्यमाल्यांबरधरो दिव्यगंधानुलेपनः ।\nआरुरोह रथं दिव्यं सुमंत्राधिष्ठितं शुभम् ३६३।\nसंस्तूयमानस्त्रिदशैर्वैदेह्या लक्ष्मणेन च ।\nभरतश्चैव सुग्रीवः शत्रुघ्नश्च विभीषणः ३६४।\nअङ्गदश्च सुषेणश्च जाम्बवान्मारुतात्मजः ।\nनीलो नलश्च सुभगः शरभो गंधमादनः ३६५।\nअन्ये च कपयः शूरा निषादाधिपतिर्गुहः ।\nराक्षसाश्च महावीर्याः पार्थिवेंद्रा महाबलाः ३६६।\nगजानश्वानथो सम्यगारुह्य बहुशः शुभान् ।\nनानामंगलवादित्रैः स्तुतिभिः पुष्कलैस्तथा ३६७।\nऋक्षवानररक्षोभिर्निषादवरसैनिकैः ।\nप्रविवेश महातेजाः साकेतं पुरमव्ययम् २६८।\nआलोक्य राजनगरीं पथि राजपुत्रो राजानमेव पितरं परिचिंतयानः ।\nसुग्रीवमारुतिविभीषणपुण्यपादसंचारपूतभवनं प्रविवेश रामः ३६९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे रामस्यायोध्याप्रवेशोनाम द्विचत्वारिंशदधिकद्विशततमोऽध्यायः २४२ ।"
  }
]
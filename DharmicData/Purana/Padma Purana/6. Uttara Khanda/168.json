[
  {
    "text": "महादेव उवाच।\nततोगच्छेन्महादेवि वार्त्रघ्न्या गिरिकन्यया ।\nशक्रश्चैव तया साध्व्या संगमं यत्र लब्धवान् १।\nतत्र स्नानं प्रकुर्वंति नरा नियतमानसाः ।\nदशानामश्वमेधानां यत्फलं स्नानकृल्लभेत् २।\nतत्र यः कुरुते श्राद्धं पिंडान्वै तिलचूर्णजान् ।\nपुनाति पुरुषो वंशान्सप्तसप्तपरावरान् ३।\nसंपूज्य विधिवत्स्नात्वा संगमे गणनायकम् ।\nन विघ्नैरभिभूयेत लक्ष्म्या नैव विहीयते ४।\nपार्वत्युवाच।\nकस्मिन्कार्यसमारंभे समायातः पुरंदरः ।\nस्वर्गलोकादिमं लोकमेतदाख्यातुमर्हसि ५।\nवार्त्रघ्नी च नदी केन निरुक्तेन निगद्यते ।\nपुरंदरपुरं देव ब्रह्मघोषनिनादितम् ।\nसंभावयति योऽजस्रं मम तत्संगमं वद ६।\nमहादेव उवाच।\nअस्मिंश्चैव तु भूर्लोके प्रश्नोऽयं समभूत्पुरा ।\nयुधिष्ठिरेति विख्यातो राजा वै धार्मिको महान् ७।\nपृष्टवान्स तु भीष्माय धर्मिणे ज्ञानरूपिणे ।\nतेनोक्तं यत्तु तद्देवि प्रवक्ष्यामि तवाग्रतः ८।\nदशवर्षसहस्राणि दशवर्षशतानि च ।\nवृत्रवासवयोर्युद्धमभवल्लोमहर्षणम् ९।\nततः पराजितः शक्रः कृत्वा वृत्रेण संविधम् ।\nअद्रोहे स रणं त्यक्त्वा जगाम शरणं मम १०।\nवार्त्रघ्न्या संगमे पुण्ये तोषयामास शंकरम् ।\nअथांतरिक्षेऽहं देवि दर्शनं दत्तवांस्तदा ११।\nममगात्रात्तु यद्भस्म पतितं काश्यपी तटे ।\nभस्मगात्रेति तत्पुण्यं लिंगं देवि विनिर्मितम् १२।\nभूतेश्वरं भस्मगात्रं ब्रह्मणा संप्रतिष्ठितम् ।\nतस्य वै दर्शनादेव ब्रह्महत्या लयं व्रजेत् १३।\nमुच्यते सर्वपापेभ्यः श्राद्धं कृत्वा युगादिषु ।\nतदहं सुप्रसन्नोऽभूदिन्द्राय सुमहात्मने १४।\nयद्यत्त्वं वांछसे देव तत्सर्वं हि ददामि ते ।\nअनेन वज्रयोगेन शीघ्रं वृत्रं हनिष्यसि १५।\nशक्र उवाच।\nभगवंस्त्वत्प्रसादेन दितिजं च दुरासदम् ।\nवज्रेण निहनिष्यामि पश्यतस्ते सुरोत्तम १६।\nएवमुक्त्वा तदा इंद्रो गतवांश्चासुरं प्रति ।\nतदा दुंदुभयो नेदुर्देवसैन्ये विशेषतः १७।\nमृदंग डिंडिमाश्चैव भेरी तूर्याण्यनेकशः ।\nअसुराणां च सर्वेषां वृत्तिलोभो महानभूत १८।\nबलवान्मघवा चैव क्षणेन समजायत् ।\nतमाविष्टं ततो ज्ञात्वा ऋषयः पन्नगास्तथा १९।\nस्तुवंति शक्रमीशानं स्तुत्या जयजयेति च ।\nगच्छतस्तस्य शक्रस्य युद्धकामस्य सन्निधौ ।\nऋषिभिः स्तूयमानस्य रूपमासीत्सुदुर्भरम् २०।\nमहादेव उवाच।\nवृत्रस्यसहसा देवि तदा संग्राममूर्द्धनि ।\nअभवन्यानि लिंगानि शरीरे तानि मे शृणु २१।\nज्वलतास्योभवद्धोरो वैवर्ण्यमभवत्परम् ।\nगात्रकंपश्च सुमहान्श्वासः सोष्मा व्यजायत् २२।\nरोमहर्षश्च तीव्रोऽभूच्छ्वासश्चैव महानभूत् ।\nनिष्पपात महाघोरा उल्काः पार्श्वं प्रपेदिरे २३।\nगृध्रा वटाः श्येन कंका वचो मुंचन्सुदारुणाः ।\nवृत्रस्योपरि ते सर्वे चक्रवत्परिबभ्रमुः २४।\nततः स गजमास्थाय इंद्रस्तत्र समागतः ।\nवज्रोद्यतकरस्तत्र शक्रस्तं दैत्यमासदत् २५।\nअमानुषमथो नादं स मुमोच सुरेश्वरः ।\nवृत्रासुरस्य यततः शक्रो वज्रमपातयत् २६।\nस वज्रः सुमहातेजाः कालाग्निसदृशो महान् ।\nसमुद्रस्य तटे वृत्रं शक्रो दैत्यमपातयत् २७।\nततो नादः समभवत्पुनरेव समंततः ।\nवृत्रं विनिहतं दृष्ट्वा सर्वदेवभयंकरम् २८।\nपुष्पवृष्टिस्तु महती इंद्र मूर्ध्नि पपात ह ।\nवृत्रं हत्वा स भगवान्दानवेशं भयंकरम् २९।\nस्तूयमानोऽमरैः सार्द्धं देवदानीं तमाविशत् ।\nअथ वृत्रशरीरात्तु निर्गतं तेज उत्तमम् ३०।\nब्रह्महत्यामहाघोरा रौद्र लोकभयंकरी ।\nकरालवदना सा च विकृता कृष्णपिंगला ३१।\nकपालमालिनी चैव सुकृशा नगनंदिनि ।\nरुधिराक्ता च पापिष्ठा मीनगंधातिभीषणा ३२।\nसानिष्क्रम्य महादेवि तादृग्रूपा भयावहा ।\nइंद्रमन्वेषयामास तदा वै सुरसत्तमे ३३।\nनिर्धावती ततः सा तु दृष्ट्वा शक्रं महौजसम् ।\nकंठे जग्राह देवेंद्रं सुलग्ना साभवत्तदा ३४।\nस च तस्मिन्समुद्भ्रांतो ब्रह्महत्याकृते भये ।\nनिलिल्य बिसमध्येऽसौ स्थितो वर्षगणान्बहून् ३५।\nतया गृहीतो भो देवि निश्चेष्टः समपद्यत ।\nतस्या व्यपोहने शक्रः प्रयत्नं च चकार ह ३६।\nन शक्तोऽभून्महादेवि ब्रह्महत्यां व्यपोहितुम् ।\nतया गृहीतमात्रस्तु देवेंद्रो निष्ठरूपधृक् ३७।\nपितामहमुपागम्य शिरसा प्रत्यपूजयत् ।\nज्ञात्वा गृहीतं शक्रं तु द्विजप्रवरहत्यया ३८।\nब्रह्मा संचिंतयामास तदा वै सुरसत्तमे ।\nसा चिंत्यमाना ब्रह्माणमुपगम्याब्रवीद्वचः ३९।\nप्राप्तास्मि भगवन्देव त्वत्सकाशं हि मानद ।\nयत्कर्त्तव्यं मया देव तद्भवान्वक्तुमर्हति ४०।\nतामुवाच महाभागे ब्रह्महत्यां पितामहः ।\nस्वरेण मधुरेणाथ संक्षेपेण यथातथम् ४१।\nमुच्यतां देवराजोऽयं मत्प्रियं कुरु भामिनि ।\nब्रूहि किं ते करोम्यद्य कामं त्वं किमिहेच्छसि ४२।\nहत्योवाच।\nशक्रादपगमिष्यामि वचनात्ते नरोत्तम ।\nदेवदेव नमस्तेस्तु निवासं च ददस्व मे ४३।\nमहादेव उवाच।\nतथेति तां प्रतिज्ञाय हत्यां चापि पितामहः ।\nउपायमथ शक्रस्य ब्रह्महत्यापनोदने ४४।\nततो वह्निं समाहूय ब्रह्मा वचनमब्रवीत् ।\nशक्रहत्या चतुर्थांशं जातवेदो गृहाण भो ४५।\nअग्निरुवाच।\nमम मोक्षस्य को हेतुर्ब्रह्महत्याकृते प्रभो ।\nएतदिच्छामि विज्ञातुं तत्त्वतो लोकपूजित ४६।\nब्रह्मोवाच।\nयस्त्वां ज्वलंतमासाद्य न होष्यति नरः क्वचित् ।\nबीजौषधितिलानग्रे फलमूलसमित्कुशान् ४७।\nतदैव त्यक्षति त्वां च तत्रैव च निवत्स्यति ।\nब्रह्महत्या हव्यवाह व्येतु ते मनसो ज्वरः ४८।\nततः स परिजग्राह तद्वचो हव्यकव्यभुक् ।\nपितामहश्च भगवान्तथा तदलभत्प्रियम् ४९।\nततो वृक्षौषधितृणान्याहूय स पितामहः ।\nइममर्थं महाभागे वक्तुं समुपचक्रमे 6.168.५०।\nततो वृक्षौषधितृणैस्तथैवोक्तं यथातथम् ।\nव्यथितान्यग्निवद्देवि ब्रह्माणं वाक्यमब्रुवन् ५१।\nअस्माकं ब्रह्महत्यायाः कथयंतः पितामह ।\nस्वभाव निहिता तस्मान्न पुनर्हंतुमर्हसि ५२।\nवयमग्निं तथा शीतं वर्षं च पवनेरितम् ।\nसहामः सततं देव तथा छेदनभेदनम् ५३।\nब्रह्मोवाच।\nअकारणं नरो यस्तु युष्मच्छेदनभेदनम् ।\nकरिष्यति महामोहात्तमेषानु प्रयास्यति ५४।\nमहादेव उवाच।\nततो महौषधितृणैरोमित्युक्तं महात्मभिः ।\nब्रह्माणमपि संपूज्य जग्मुश्चाथ यथागतम् ५५।\nआहूयाप्सरसो देवस्ततो लोकपितामहः ।\nवाचा मधुरया प्राह सांत्वयन्निव सत्तमे ५६।\nइयं वृत्रादनुप्राप्ता ब्रह्महत्या वराङ्गनाः ।\nचतुर्थमस्या भागं च मयोक्तं संप्रतीच्छथ ५७।\nअप्सरा ऊचुः ।\nग्रहणे कृतबुद्धीनां देवेश तव शासनात् ।\nसंमोक्षसमयोऽस्माकं चिंतनीयः पितामह ५८।\nपितामह उवाच।\nरजस्वलासु नारीषु यो वै मैथुनमाचरेत् ।\nतमेषा यास्यति क्षिप्रं व्येतु वो मनसो ज्वरः ५९।\nमहादेव उवाच।\nतथेति हृष्टमनसः प्रत्युक्ता ह्यप्सरोगणाः ।\nस्वानि स्थानानि संप्राप्य रेमिरे शैलजे तदा ६०।\nततश्च लोककृद्देवः पुनरेव पितामहः ।\nआपः संचिंतयामास ततस्ताश्च समागमन् ६१।\nताश्च सर्वाः समागम्य ब्रह्माणममितौजसम् ।\nइदमूचुर्वचो देवि प्रणिपत्य पितामहम् ६२।\nइमाः स्म देव संप्राप्तास्त्वत्सकाशमरिंदम।\nशासनात्तव देवेश समाज्ञापय तत्प्रभो ६३।\nब्रह्मोवाच।\nइयं वृत्रादनुप्राप्ता पुरुहूतं भयानका ।\nब्रह्महत्या चतुर्थांशं यूयमस्याः प्रतीच्छथ ६४।\nआप ऊचुः।\nएवं भवतु लोकेश यत्त्वं वदसि नः प्रभोः ।\nमोक्षस्य समयं नस्त्वं संचिंतयितुमर्हसि ६५।\nत्वं हि देवेंद्र सर्वस्य जगतः परमा गतिः ।\nकोऽन्येभ्यो हि प्रसादोऽपि यः कृच्छ्रान्नः समुद्धरेत् ६६।\nब्रह्मोवाच।\nअल्पमेव मतिं कृत्वा यो नरो बुद्धिमोहितः ६७।\nश्लेष्ममूत्रपुरीषाणि युष्मासु प्रतिमोक्षति ।\nतमेव यास्यति क्षिप्रं तत्रैव च निवत्स्यति ।\nततो वै भविता मोक्ष इति सत्यं ब्रवीमि वः ६८।\nमहादेव उवाच।\nततो विमुच्य देवेंद्रं ब्रह्महत्या सुरेश्वरि ।\nगतातिहृष्टो देवेशो ह्यभवद्देवशासनात् ६९।\nएवं शक्रेण संप्राप्ता ब्रह्महत्या पुरा युगे ।\nअस्मिंस्तीर्थे तपस्तप्त्वा शुद्धात्मा त्रिदिवं ययौ ७०।\nअश्वमेधं ततः कृत्वा विपाप्मा समपद्यत ।\nइति साभ्रमती तीर्थे वार्त्रघ्नीयं नगात्मजे ७१।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।\nवार्त्रघ्नीमाहात्म्यंनामाष्टषष्ट्यधिकशततमोऽध्यायः १६८।"
  }
]
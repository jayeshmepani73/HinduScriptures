[
  {
    "text": "श्रीरुद्र उवाच-\nयत्कौर्म्यवैभवं विष्णोः सर्वलोकनमस्कृतम् ।\nतद्वक्ष्यामि प्रिये सम्यक्शृणुष्वेकाग्रचेतसा १।\nअत्रिपुत्रो महातेजा दुर्वासा इति विश्रुतः ।\nप्रचण्डः सर्वलोकानां क्षोभकारी महातपाः २।\nस ययौ हिमवत्पृष्ठं ब्रह्मर्षिस्तपसो निधिः ।\nममांशभूतो ब्रह्मर्षिः सर्वेषां भयदस्सदा ३।\nउषितस्तत्र वर्षं तु किन्नरीभिः स पूजितः ।\nमहेंद्रं द्रष्टुकामोऽसौ स्वर्लोकं प्रययौ मुनिः ४।\nतस्मिन्काले महातेजा गजारूढं महेश्वरम् ।\nददर्श सर्वदेवैस्तं पूज्यमानं शचीपतिम् ५।\nतच्च दृष्ट्वा स हृष्टात्मा दुर्वासा सुमहातपाः ।\nपारिजातस्रजं तस्मै प्रददौ विनयान्वितः ६।\nआदाय देवताधीशस्तां स्रजं गजमूर्द्धनि ।\nविन्यस्य तत्र देवेशः प्रययौ नंदनं प्रति ७।\nकरेणादाय तां मालां मदोद्रिक्तस्ततो गजः ।\nपीडयित्वाथ चिक्षेप संस्थितां धरणीतले ८।\nततः क्रुद्धो महातेजा दुर्वासा रक्तलोचनः ।\nप्रशप्तवान्महेंद्रं तं संतप्तक्रोधवह्निना ९।\nदुर्वासा उवाच-\nत्रैलोक्यैकश्रियायुक्तो यस्मान्मामवमन्यते ।\nतस्मात्त्रैलोक्यश्रीर्नष्टा भवत्वेव न संशयः १०।\nरुद्र उवाच-\nइति शप्तस्ततः शक्रो जगाम स्वपुरं पुनः ।\nततः श्रीर्जगतां धात्री क्षणादंतर्दधे स्वयम् ११।\nअंतर्द्धानं गता लक्ष्मीस्तदा नष्टं जगत्त्रयम् ।\nयदपांगाश्रितं सर्वं जगत्स्थावरजंगमम् १२।\nतस्यामंतर्द्धानवत्यां सर्वं नष्टतरं भवत् ।\nब्रह्मादि त्रिदशाः सर्वे गंधर्वा यक्ष किन्नराः १३।\nदैत्याश्च दानावा नागा मनुष्या राक्षसास्तथा ।\nपशवः पक्षिणः कीटाः सर्वे स्थावरजंगमाः १४।\nतया लक्ष्म्या जगन्मात्रा ते सर्वे नावलोकिताः ।\nदारिद्र्येनैव विहितास्ते सर्वे दुःखभागिनः १५।\nक्षुत्पिपासार्दिता देवाश्चुक्रुशुर्गतचेतसः ।\nन ववर्ष जलधरः सर्वे शुष्का जलाशयाः १६।\nसर्वे ते पादपा शुष्काः फलपुष्पविवर्जिताः ।\nतदा देवाः सगंधर्वा दैत्यदानवराक्षसाः १७।\nक्षुत्पिपासार्द्दिता जग्मुः ब्रह्माणममितौजसम् ।\nऊचुस्तं देवदेवेशमब्जयोनिं पितामहम् १८।\nदेवा ऊचुः -\nभगवन्क्षुत्पिपासाभ्यां पीडितं हि जगत्त्रयम् ।\nन हुतं न वषट्कारः सर्वधर्म्मविवर्जितम् १९।\nक्षुत्पिपासार्द्दिताः सर्वे देवदानवमानवाः ।\nत्रातारं सर्वलोकेशं भवंतं शरणं गताः २०।\nत्रातुमर्हसि देवेश क्षुत्पिपासार्दिताञ्जनान् ।\nरुद्र उवाच-\nइति तेषां वचः श्रुत्वा सर्वलोकपितामहः २१।\nउवाच परमप्रीतस्तान्सर्वान्प्रति मानदः ।\nब्रह्मोवाच-\nशृणुध्वं देवताः सर्वे दैत्यगंधर्वमानवाः २२।\nमहेंद्रस्यापचारेण सर्वमेतदुपस्थितम् ।\nसमुद्भूतमिदं घोरं जगत्संवर्त्तकं महत् २३।\nदुर्वासाः सुमहात्मातु यतः क्रोधमवाप्तवान् ।\nतस्मात्क्रोधेन तेनेदं नष्टं लोकत्रयं सुराः २४।\nअसौ रोषपरीतात्मा क्रोधेन कलुषीकृतः ।\nजगत्त्रयं च श्रीनष्टं भवत्वित्याह दुर्मतिः २५।\nतच्छापाज्जगतां धात्री लक्ष्मीर्न्नारायणप्रिया ।\nअंतर्द्धानं गता देवी जगन्माता महेश्वरी २६।\nयदपाङ्गे क्षिता लोका भवंति सुखितास्तथा ।\nनालोकिता जगन्मात्रा दुःखभागिन एव हि २७।\nतस्मात्सर्वे वयं गत्वा दुग्धाब्धौ स्थितमुत्तमम् ।\nतत्र नारायणं देवमर्च्चयामः सनातनम् २८।\nतस्मिन्प्रसन्ने देवेशे शिवमेतद्भवेज्जगत् ।\nइति निश्चित्य मनसा ब्रह्मा देवगणैर्युतः २९।\nभृग्वादिमुनिभिः सार्द्धं प्रययौ क्षीरसागरम् ।\nक्षीराब्धावुत्तरतटे ब्रह्मरुद्रादिदेवताः ३०।\nविष्णुं समर्च्चयामासुः पौरुषेण विधानतः ।\nजपन्नष्टाक्षरं मंत्रं पौरुषं सूक्तमेव च ३१।\nध्यायंतोऽनन्यमनसो जुहुवुः परमेश्वरम् ।\nतुष्टुवुः स्तवनैर्दिव्यैर्नमश्चक्रुर्विचित्रधा ३२।\nततः प्रसन्नो भगवान्सर्वेषां च दिवौकसाम् ।\nतेषां संदर्शने तस्थौ स्तूयमानो महर्षिभिः ३३।\nवैनतेयं समारुह्य सर्वदेवमयं विभुम् ।\nतं दृष्ट्वा जगतामीशं शंखचक्रगदाधरम् ३४।\nपीतवस्त्रं चतुर्बाहुं पुंडरीकनिभेक्षणम् ।\nश्रीवत्सकौस्तुभोरस्कं वनमालाविभूषितम् ३५।\nकिरीटहारकेयूरनूपुरैरुपशोभितम् ।\nतुष्टुवुर्जयशब्देन नमश्चक्रुर्निरंतरम् ३६।\nततः प्रोवाच भगवान्कृपया सर्वदेवताः ।\nवरदोस्मि वरं देवा वृणीध्वमिति चाब्रवीत् ३७।\nइति श्रुत्वा तदा सर्वे देवा ब्रह्मपुरोगमाः ।\nऊचुः प्रांजलयो देवमिदं वचनमीश्वरम् ३८।\nदेवा ऊचुः।\nभगवन्मुनिशापेन संप्रतीदं जगत्त्रयम् ।\nक्षुत्पिपासार्दितं सर्वं सदेवासुरमानुषम् ३९।\nतस्माद्भवंतं शरणं याताः स्म पुरुषोत्तम ।\nत्राहि सर्वमिमं लोकं नान्यः शक्तो भवेत्क्वचित् ४०।\nरुद्र उवाच-\nइत्युक्तो देवतैः सर्वैरच्युतः परमेश्वरः ।\nविचार्य्यैतदुवाचैतान्देवान्ब्रह्मपुरोगमान् ४१।\nश्रीभगवानुवाच-\nअत्रिसूनोर्मुनेः शापादंतर्द्धानं गता रमा ।\nकटाक्षदर्शनात्तस्या जगदैश्वर्य्यसंयुतम् ४२।\nतस्माद्यूयं सुराः सर्वे शिवब्रह्मपुरोगमाः ।\nउत्पाट्य मंदरं शैलं निधाय क्षीरसागरम् ४३।\nमंदरं घर्घरं कृत्वा सर्प्पराजेन वेष्टितम् ।\nकुरुध्वं मथनं देवा दैत्यगंधर्वदानवैः ४४।\nउत्पद्यते च सा लक्ष्मीर्जगत्संरक्षणाय वै ।\nतया हृष्टा महाभागा भविष्यथ न संशयः ४५।\nधारयाम्यहमेवाद्रिं कूर्मरूपेण संवृतः ।\nमम शक्त्या सुरान्सर्वान्प्रविश्य च बलीयसः ४६।\nरुद्र उवाच-\nइत्युक्ता देवताः सर्वा हरिणा कामलक्षणे ।\nसाधुसाध्विति देवेशमूचुर्ब्रह्मपुरोगमाः ४७।\nसंस्तूयमानो भगवानच्युतः सुरसत्तमैः ।\nअंतर्दधे ततः श्रीमान्सर्वलोकनमस्कृतः ।\nसर्वाधारः सर्वदेवः सर्वत्र समदर्शनः ४८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे।\nउमामहेश्वरसंवादे दुर्वाससःशापकथनंनाम एकत्रिंशदधिकद्विशततमोऽध्यायः २३१।"
  }
]
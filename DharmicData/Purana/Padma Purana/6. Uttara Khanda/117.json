[
  {
    "text": "सूत उवाच।\nइति सर्वं समाकर्ण्य सत्राजितसुता तदा ।\nहरेर्वाक्यं महाभागा सत्या वचनमब्रवीत् १।\nसत्योवाच।\nकार्तिकस्य च माहात्म्यं न श्रुतं विस्तरात्प्रभो ।\nसर्वेषामेव मासानां कार्तिकः प्रवरः कथम् २।\nश्रीकृष्ण उवाच।\nसाधु पृष्टं त्वया सत्ये कार्तिकव्रतमादरात् ।\nशौनकाय पुरा प्रोक्तं सूतेन सुमहात्मना ३।\nसूत उवाच।\nश्रूयतां तत्प्रवक्ष्यामि एतत्प्रश्नोत्तरं शुभम् ।\nईश्वरेण पुरा प्रोक्तं पृच्छते षण्मुखाय वै ४।\nकार्तिकेय उवाच।\nबहूनि पद्मनाभस्य रहस्यानि श्रुतानि च ।\nयथा हि प्रोच्यमानानि वैष्णवेन त्वया प्रभो ५।\nसंसारसागरे प्राप्ता दुःखोरुलहरीवृते ।\nतेषामुत्तारणार्थाय कथयस्व प्रयत्नतः ६।\nकार्तिकस्य विधिश्चैव स्नानस्य वदतां वर ।\nयेन दुःखांबुधिं तात संतरिष्यंति मानवाः ७।\nफलं वैष्णवधर्मस्य कथयस्व सुविस्तरम् ।\nयेन धर्मप्रभावेन पदं गच्छति वैष्णवम् ८।\nदीपदानस्य माहात्म्यं मुनिपुष्पस्य सुव्रत ।\nगोपीचंदनमाहात्म्यं तुलस्यास्तु तथा विभो ९।\nमालतीपुष्पमाहात्म्यं वारिजानां तथा वद ।\nधात्रीफलानां माहात्म्यं तथा दमनकस्य च १०।\nकेतकीपुष्पमाहात्म्यं नैवेद्यस्य परंतप ।\nतीर्थोदकस्य माहात्म्यं माघस्नानफलं विभो ११।\nफलं ब्रूहि सुरश्रेष्ठ ब्रह्मपत्रेषु भोजनात् ।\nनीराजनफलं स्थाणो परदीपप्रवेधनात् १२।\nपुष्करक्षेत्रमाहात्म्यं शूकरस्य तथा विभो ।\nशालग्रामस्य माहात्म्यं स्वस्तिकस्य विधानकम् १३।\nदानानां च फलं ब्रूहि परान्नस्य च वर्जनात् ।\nमासोपवासस्य फलं खट्वाया मोक्षणाद्विभो १४।\nदीपावल्याश्च माहात्म्यं प्रबोधिन्याश्च सुव्रत ।\nपंचभीष्मस्यमाहात्म्यं कथयस्व सुविस्तरात् १५।\nईश्वर उवाच।\nसाधु पृष्टं त्वया वत्स लोकोद्धरणहेतवे ।\nकथयामि न संदेहस्त्वत्समो नास्ति वैष्णवः १६।\nसत्पुत्रेण त्वया वत्स तारितोऽहं न संशयः ।\nनिश्चला केशवे भक्तिस्त्वयि तिष्ठति सर्वदा १७।\nनरेभ्यो वैष्णवं धर्मं यो ददाति द्विजोत्तमः ।\nससागरमही दाने तत्पुण्यं लभते हि सः १८।\nकार्तिकस्य च मासस्य कोट्यंशेनापि नार्हति ।\nएकतः सर्वतीर्थानि सर्वदानानि चैकतः १९।\nएकतो गोप्रदानानि सर्वे यज्ञाः सदक्षिणाः ।\nएकतः पुष्करे वासं कुरुक्षेत्रे हिमालये २०।\nएकतो मथुरातीर्थे वाराणस्यां च शूकरे ।\nएकतः कार्तिको वत्स सर्वदा केशवप्रियः २१।\nसूत उवाच।\nइत्युक्त्वा मुनिशार्दूल पुनर्वाक्यं जगौ हरः ।\nकार्तिकस्नानमाहात्म्यं कथयिष्ये सुविस्तरात् २२।\nईश्वर उवाच।\nब्राह्मं कृतयुगं प्रोक्तं त्रेता तु क्षत्रियं स्वयम् ।\nद्वापरं वैश्यमित्याहुः शूद्रं कलियुगं स्मृतम् २३।\nकलौ वत्स मनुष्याणां शैथिल्यं स्नानकर्मणि ।\nतथापि कथयिष्यामि स्नानं कार्तिकमाघयोः २४।\nयस्य हस्तौ च पादौ न वाङ्मनश्च सुसंयतम् ।\nविद्या तपश्च कीर्तिश्च स तीर्थफलभाङ्नरः २५।\nअश्रद्दधानः पापात्मा नास्तिकश्छिन्नमानसः ।\nहेतुवादी च पंचैते न तीर्थफलभागिनः २६।\nप्रातरुत्थाय यो विप्रस्तीर्थस्नायी सदा भवेत् ।\nसर्वपापविनिर्मुक्तः परं ब्रह्माधिगच्छति २७।\nस्नानं चतुर्विधं प्रोक्तं स्नानविद्भिः षडानन ।\nवायव्यं वारुणं दिव्यं ब्राह्मं चेति तथा स्मृतम् २८।\nवायव्यं गोरजः स्नानं वारुणं सागरादिषु ।\nब्राह्म्य ब्राह्मणमंत्रोक्तं दिव्यं मेघांबु भास्करम् २९।\nस्नानानां चैव सर्वेषां विशिष्टं तत्र वारुणम् ।\nब्राह्मणः क्षत्रियो वैश्यो मंत्रवत्स्नानमाचरेत् ३०।\nतूष्णीमेव हि शूद्रस्य स्त्रीणां चैव षडानन ।\nबाला च तरुणी वृद्धा नरनारीनपुंसकाः ३१।\nपापैः सर्वैः प्रमुच्यंते स्नानात्कार्तिकमाघयोः ।\nस्नाता वै कार्तिके लोकाः प्राप्नुवंतीप्सितं फलम् ३२।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीशिवषडाननसंवादे सप्तदशाधिकशततमोऽध्यायः ११७।"
  }
]
[
  {
    "text": "पार्वत्युवाच-\nतामसानि च शास्त्राणि समाचक्ष्व ममानघ ।\nसंप्रोक्तानिच तैर्व्विप्रैर्भगवद्भक्तिवर्जितैः ।\nतेषां नामानि क्रमशः समाचक्ष्व सुरेश्वर १।\nरुद्र उवाच-\nशृणु देवि प्रवक्ष्यामि तामसानि यथाक्रमम् २।\nतेषां स्मरणमात्रेण मोहः स्याज्ज्ञानिनामपि ।\nप्रथमं हि मयैवोक्तं शैवं पाशुपतादिकम् ३।\nमच्छक्त्यावेशितैर्व्विप्रैः प्रोक्तानि च ततः शृणु ।\nकणादेन तु संप्रोक्तं शास्त्रं वैशेषिकं महत् ४।\nगौतमेन तथा न्यायं सांख्यं तु कपिलेन वै ।\nधिषणेन तथा प्रोक्तं चार्व्वाकमतिगर्हितम् ५।\nदैत्यानां नाशनार्थाय विष्णुना बुद्धरूपिणा ।\nबौद्धशास्त्रमसत्प्रोक्तं नग्ननीलपटादिकम् ६।\nमायावादमसच्छास्त्रं प्रच्छन्नं बौद्ध उच्यते ।\nमयैव कथितं देवि कलौ ब्राह्मणरूपिणा ७।\nअपार्थं श्रुतिवाक्यानां दर्शयन्लोकगर्हितम् ।\nस्वकर्म्मरूपं त्याज्यत्वमत्रैव प्रतिपाद्यते ८।\nसर्वकर्म्मपरिभ्रष्टैर्वैधर्म्मत्वं तदुच्यते ।\nपरेशजीवपारैक्यं मया तु प्रतिपाद्यते ९।\nब्रह्मणोस्य स्वयं रूपं निर्गुणं वक्ष्यते मया ।\nसर्वस्य जगतोऽप्यत्र मोहनार्थं कलौ युगे १०।\nवेदार्थवन्महाशास्त्रं मायया यदवैदिकम् ।\nमयैव कल्पितं देवि जगतां नाशकारणात् ११।\nमदाज्ञया जैमिनिना पूर्वं वेदमपार्थकम् ।\nनिरीश्वरेण वादेन कृतं शास्त्रं महत्तरम् १२।\nशास्त्राणि चैव गिरिजे तामसानि निबोध मे ।\nपुराणानि च वक्ष्यामि तामसानि यथाक्रमात् १३।\nब्राह्मं पाद्मं वैष्णवं च शैवं भागवतं तथा ।\nतथैव नारदीयं तु मार्कण्डेयन्तु सप्तमम् १४।\nआग्नेयमष्टमं प्रोक्तं भविष्यं नवमं तथा ।\nदशमं ब्रह्मवैवर्तं लिङ्गमेकादशं स्मृतम् १५।\nद्वादशं च वराहं च वामनं च त्रयोदशम् ।\nकौर्म्मं चतुर्दशं प्रोक्तं मात्स्यं पंचदशं स्मृतम् १६।\nषोडशं गारुडं प्रोक्तं स्कंदं सप्तदशं स्मृतम् ।\nअष्टादशं तु ब्रह्मांडं पुराणानि यथाक्रमम् १७।\nमात्स्यं कौर्मं तथा लैड्गं शैवं स्कांदं तथैव च ।\nआग्नेयं च षडेतानि तामसानि निबोध मे १८।\nवैष्णवं नारदीयं च तथा भागवतं शुभम् ।\nगारुडं च तथा पाद्मं वाराहं शुभदर्शने १९।\nसात्विकानि पुराणानि विज्ञेयानि शुभानि वै ।\nब्रह्मांड ब्रह्मवैवर्त्तं मार्कंडेयं तथैव च २०।\nभविष्यं वामनं ब्राह्मं राजसानि निबोध मे ।\nसात्विका मोक्षदाः प्रोक्ता राजसाः सर्वदा शुभाः २१।\nतथैव तामसा देवि निरयप्राप्तिहेतवः ।\nतथैव स्मृतयः प्रोक्ता ऋषिभिस्त्रिगुणान्विताः २२।\nसात्विका राजसाश्चैव तामसा शुभदर्शने ।\nवासिष्ठं चैव हारीतं व्यासं पाराशरं तथा २३।\nभारद्वाजं काश्यपं च सात्विका मुक्तिदाः शुभाः ।\nयाज्ञवल्क्यं तथात्रेयं तैत्तिरं दाक्षमेव च २४।\nकात्यायनं वैष्णवं च राजसां स्वर्गदाः शुभाः ।\nगौतमं बार्हस्पत्यं च सांवर्त्तं च यमं स्मृतम् २५।\nसाख्यं चौशनसं चेति तामसा निरयप्रदाः ।\nकिमत्र बहुनोक्तेन पुराणेषु स्मृतिष्वपि २६।\nतामसा नरकायैव वर्जयेत्तान्विचक्षणः ।\nएतत्ते सर्वमाख्यातं प्रसंगाच्छुभदर्शनम् ।\nशेषां च प्रभवावस्थां हरेर्वक्ष्यामि ते शृणु २७।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे तामसशास्त्रकथनंनाम षट्त्रिंशदधिकद्विशततमोऽध्यायः २३६ ।"
  }
]
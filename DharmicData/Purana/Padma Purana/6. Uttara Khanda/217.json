[
  {
    "text": "राजोवाच-\nवर्णितं मे त्वया साधो माहात्म्यं बदरीभवम् ।\nयं निशम्य मनो याति मम निर्मलतां मुने १।\nएतदद्भुतमाहात्म्यं शक्रप्रस्थाख्यमुत्तमम् ।\nसकलं मुनिशार्दूलचतुवर्गप्रदायकम् २।\nभुवि नातः परं तीर्थं वतिरश्चातमपि मुक्तिदम् ।\nश्रेष्ठं सकलपापघ्नं दर्शनादेव नारद ३।\nएतदंतर्गतस्यास्य हरिद्वारस्य नारद ।\nमाहात्म्यं श्रोतुमिच्छामि त्वत्तः संतोषकारकात् ४।\nमामुद्धर मुने दीनमविद्याकामकर्म्मभिः ।\nवर्णनेनास्य तीर्थस्य शक्रप्रस्थगतस्य वै ५।\nनारद उवाच-\nआकर्णय महाभाग वर्णयामि तवाग्रतः ।\nहरिद्वारस्य माहात्म्यमश्वमेधफलप्रदम् ६।\nअत्रैकः श्वपचः पापः यथास्वर्गतिमाप्तवान् ।\nतत्तेऽहं कथयाम्यद्य शृणुष्वैकमनाः प्रभो ७।\nधर्मक्षेत्रे कुरुक्षेत्रे कालिग इति विश्रुतः ।\nश्वपचः पापकर्म्मा वै वसति स्म पुराद्बहिः ८।\nपंचषड्वर्षदेशीयान्बालान्नगरवासिनाम् ।\nप्रसह्य वंचयित्वा च वने नीत्वा जघान सः ९।\nतेषामलंकारमयं रजतं हेमवन्नृपः ।\nरत्नादिकं च कायस्थं हत्वा तान्जगृहेऽधमः १०।\nविवेश साधुनिलये रात्रौ धनजिहीर्षया ।\nपथिकान्धनमालक्ष्य स जघ्ने निर्जनं वने ११।\nकुरुक्षेत्रे समायाता एकदा रविपर्वणि ।\nनानादिग्भ्यो जना राजन्नानादान जिहीर्षया १२।\nतस्मिन्यथाविधि स्नात्वा रविपर्वणि भूपते ।\nदानं दत्त्वा यथावच्च लोकाः स्वान्स्वान्गृहान्ययुः १३।\nएकः कश्चिद्विशां श्रेष्ठो धनेन महता यतः ।\nपश्चात्सर्वजनेभ्यस्तु चचाल स्वगृहंप्रति १४।\nअश्ववारः पदातीनां विंशतिं पुरतो दधत् ।\nकालिगः स महापापस्तमनुप्रस्थितः श्रियै १५।\nकतिचिद्वसतीर्गत्वा सह तेन विशाधमः ।\nसॐऽत्यजस्तद्धनं हर्तुं न लेभे समयं नृप १६।\nबलेनापि गृहीतुं न क्षमोऽभूत्तस्य सश्रियम् ।\nवैश्यस्तु जनविंशत्या संयुक्तस्तु स एकलः १७।\nअत्रागतः स पापात्मा वैश्यस्यार्थेन पार्थिव ।\nनिशीथे शिबिरं तस्य धनं हर्त्तुं समाविशत् १८।\nएकेन तस्य वैश्यस्य जनेन स तु लक्षितः ।\nप्रविशन्नेव पापात्मा ददता प्रहरं स्वकम् १९।\nतमालक्ष्य समीपस्थं स जनः प्रहरप्रदः ।\nउभयोः पादयोराजन्स्वपन्नेव गृहीतवान् २०।\nतौ गृहीत्वा जनानन्यान्बोधयन्प्रहरप्रदः ।\nहस्तेनैव तु पापेन चौरेणाघातितो हि सः २१।\nश्रुत्वा पलायमानस्तु गृहीतोऽन्यैर्जनैस्तदा ।\nगृहीतारं पुनर्हत्वा सहसा स पलायितः २२।\nएकेन केनचिद्राजन्सेवकेन धनुर्भृता ।\nदूरादेव शरेणाशु धावन्स निहतोऽधमः २३।\nहतमात्रः शरेणाशु तत्याज स च जीवितम् ।\nचौरेण निहतौ राजन्वैश्यस्यानुचरावुभौ २४।\nते त्रयो वरयानानि गणानीतानि भूपते ।\nसमारुह्य दिविस्थित्वा वैश्यमेतद्बभाषिरे २५।\nकालिगवैश्यानुचरा ऊचुः ।\nभो भो वैश्यपते साधो तीर्थमेतदनुत्तमम् ।\nइंद्रप्रस्थे हरिद्वारं शिवकृत्पापिनामपि २६।\nवयं त्रयः सुतीर्थेऽस्मिन्नपमृत्युगता अपि ।\nगच्छामस्त्रिदिवं वैश्य सांप्रतं शिवमस्तु ते २७।\nश्रीनारद उवाच-\nइत्युक्त्वा ते ययुः स्वर्गं शिवे शिवकृतां पदम् ।\nयत्रेच्छया हि लभ्यंते भोग्यवस्तून्यनेकशः २८।\nअथ रात्रौ व्यतीतायां प्रातरत्र विशांवरः ।\nस्वभृत्यदेहयोः कृत्वा दाहमस्थीन्यपातयत् २९।\nतीर्थेऽत्र पात्यमानेषु भृत्यौ तावस्थिषु प्रभो ।\nस्वर्गात्पुनरिहायातौ तं वैश्यमिदमूचतुः ३०।\nभृत्या ऊचतुः ।\nभो भो वैश्यपते साधो तीर्थेऽत्र मरणाद्भुवि ।\nपापानामपि जंतूनां स्वर्गप्राप्तिर्न संशयः ३१।\nस्थले मृतस्य जंतोश्चेत्पतंत्यस्थीनि वारिणि ।\nतीर्थस्यास्य तदा वैश्य सत्यलोके स्थितिर्भवेत् ३२।\nस्थले मृताभ्यामावाभ्यामस्थिपातेन वारिणि ।\nसंप्राप्ता ब्रह्मणो लोके स्थितिराब्रह्मसंस्थिते ३३।\nस्थले मृतस्य चौरस्यापेतुरस्थीनिनांबुनि ।\nयतोऽत स विशांनाथ तस्थौ वृंदारकालये ३४।\nतस्यापि देहमन्विष्य तीर्थेस्मिन्नाशु पातय ।\nयथासोऽपि सुरश्रेष्ठ प्राप्नुयान्नौ गतिं पराम् ३५।\nउपकारः सदाकार्यः परेषामपि साधुभिः ।\nअपकारो न मंतव्यः कृतो भृशमसज्जनैः ३६।\nनारद उवाच-\nइत्युक्त्वा तौ महाभागौ गतौ हरिपुरं प्रति ।\nहरिद्वारस्य तीर्थस्य सलिलेनास्थिपातनात् ३७।\nस वैश्यस्तु महाभागस्तस्य चौरस्य विग्रहम् ।\nदग्धुमन्वेषयामास न लब्धं तत्तु भूपते ३८।\nपुनरावृत्य तत्रैव सर्वतीर्थशिरोमणौ ।\nहरिद्वारे महाराज स सस्नाविति वांच्छया ३९।\nअहमुत्पाद्य सत्पुत्रान्धर्म्मार्जितधनेन च ।\nसंतोष्य विप्रान्बंधूंश्च विष्णुमाराध्य सेवया ४०।\nत्वय्येव मरणं प्राप्य गच्छामि हरिमंदिरम् ।\nतीर्थराज नमस्तुभ्यमेतत्कर्तव्यमस्ति ते ४१।\nइति कामनया राजन्स वैश्यस्तत्र कामदे ।\nतीर्थे स्नात्वा गतः सर्वैर्भृत्य्स्वं समगाद्गृहम् ४२।\nतत्र गत्वा सपत्न्यां तु पुत्रानुत्पाद्य बुद्धिमान् ।\nधर्मोपार्जितवित्तेन तोषयामास बांधवान् ४३।\nभक्त्या परमया राजन्नाराध्य कमलापतिम् ।\nतीर्थेऽस्मिन्मरणं प्राप्तो यतो वैकुंठमाप्नुयात् ४४।\nइति वै वर्णितो राजंस्तीर्थस्य महिमा तव ।\nहरिद्वारस्य पुण्यस्य श्रवणेऽस्य फलं शृणु ४५।\nतिलद्रोणस्य दानेन माघे यत्फलमाप्नुयात् ।\nजनस्तत्फलमाप्नोति शृण्वन्माहात्म्यमस्य तु ४६।\nगोपीचंदन दानेन ब्रह्मपत्रेषु भोजनात् ।\nयत्फलं तन्महिम्नोऽस्य श्रवणादेव कार्तिके ४७।\nजागरे च प्रबोधिन्यां प्रहरे पश्चिमे नृप ।\nयत्फलंन्तन्महिम्नोऽस्य तीर्थस्याकर्णनाद्भवेत् ४८।\nहरिद्वारस्य सदृशं शक्रप्रस्थगतस्य वै ।\nन तीर्थं पृथिवीलोके चतुर्वर्गफलप्रदम् ४९।\nइतिं श्रीपाद्मेमहापुराणे पंचपंचाशत्साहस्र्यां संहितायामुत्तरखंडे इंद्रप्रस्थमाहाम्त्ये हरिद्वारवर्णनंनाम सप्ताधिकद्विशततमोऽध्यायः २१७ ।"
  }
]
[
  {
    "text": "पार्वत्युवाच-\nविस्तरेण ममाख्याहि देवसर्गमनुत्तमम् ।\nब्रह्मादि त्रिदिवश्रेष्ठाः कथं जाताः सनातनाः ।\nईश्वरस्यावतारांश्च विस्तरेण वदस्व मे १।\nरुद्र उवाच-\nआकाशानिलतेजोंबु भुवः सृष्टा यथाक्रमम् ।\nतासां मध्येऽसृजद्ब्रह्मा अगाधजलमर्णवम् २।\nअस्मिन्नेकार्णवीभूते जलमायावटच्छदे ।\nआदाय सर्व्वभूतानि योगनिद्रां ययौ हरिः ३।\nस जगत्स्रष्टुकामस्तु योगनिद्रामुपेयिवान् ।\nतया रेमे चिरं कालं मायया मधुसूदनः ४।\nतस्यां तु जनयामास कालात्मानमनुत्तमम् ।\nकलाकाष्ठादि भूता ये पक्षमासादिरूपिणः ५।\nतस्मिन्काले हरेर्न्नाभिपंकजं मुकुलाकृति ।\nविकसत्सर्वजगतो बीजभूतं सुवर्चसम् ६।\nउदस्थादुदभूत्तत्र ब्रह्मा च सुमहामतिः ।\nस जगत्स्रष्टुकामस्तु रजोगुणविचोदितः ।\nतुष्टाव योगनिद्रायां शयानं परमेश्वरम् ७।\nब्रह्मोवाच-\nनमोस्तु विष्णवे तुभ्यं सर्गस्थित्यंतहेतवे ।\nजगद्भूषणभूषाय श्रीमते विश्वरूपिणे ८।\nनमो ब्रह्मण्यदेवाय गोब्राह्मणहिताय च ।\nजगद्धिताय कृष्णाय गोविंदाय नमोनमः ९।\nप्रधानकालरूपाय पुरुषायेश्वराय च ।\nनमः प्रपंचरूपाय निष्प्रपंचस्वरूपिणे १०।\nनारायणाय विश्वाय विश्वेशाय नमोनमः ।\nश्रीभूलीलाधिपतये ब्रह्मणे परमात्मने ११।\nनमोस्तु वासुदेवाय विश्वरूपाय शार्ङ्गिणे ।\nत्रयीनाथाय हरये विश्वनाथस्वरूपिणे १२।\nअनंतकल्याणगुणपरिपूर्णाय ते नमः ।\nजगच्च सर्व्वं स्वपिति त्वयि सुप्ते जगन्मये १३।\nवृतं सर्वं जगन्नाथ प्रपंचे सचराचरम् ।\nत्वमेव कारणं कर्त्ता कार्य्यं च त्रिगुणोद्भवम् १४।\nस्रष्टा ध्याता विधाता च त्वमेव परमेश्वरः ।\nजागर्षिशुद्धसत्वस्थस्तवनिद्रा कुतःप्रभो ।\nदेवत्वयि स्थितालोकाः समाधिष्ठाः सनातनाः १५।\nशिव उवाच-\nएवमुक्तो हृषीकेशो ब्रह्मणा परमेश्वरः ।\nउत्तस्थौ शयनात्तस्माद्विमुक्तो योगनिद्रया १६।\nनियम्य योगनिद्रां तां जगत्स्रष्टुं प्रचक्रमे ।\nअचिंत्यस्तत्क्षणाद्देवो जगतां प्रभुरच्युतः १७।\nचिंतयित्वा जगत्सर्वमसृजत्स पुमांस्ततः ।\nलोकान्सर्व्वांस्तदा ह्यप्सु गतमंडं हिरण्मयम् १८।\nसप्तद्वीपान्समुद्रांतान्मेदिनी भूधरैर्युतान् ।\nसहैकाण्डकटाहेन नाभिपद्मेऽसृजत्प्रभुः १९।\nतदण्डमध्ये चास्थानमीश्वरः कृतवान्हरिः ।\nअथ नारायणंकस्तु दध्यावध्यात्मचेतसा २०।\nध्यानांते तस्य भालात्तु स्वेदबिंदुरजायत ।\nस बिंदुर्बुद्बुदाकारः पृथिव्यामपतत्क्षणात् २१।\nतस्मात्तु बुद्बुदात्सोऽहमुत्पन्नोस्मि वरानने ।\nत्र्यक्षस्त्रिशूलहस्तोऽहं जटामुकुटमंडितः २२।\nकिंकरोमीति देवेशमवोचं विनयान्वितः ।\nततो नारायणो देवो मामित्याह मुदान्वितः २३।\nकर्त्तासि जगतो रुद्र संहारं भीमदर्शनम् ।\nसाक्षात्संकर्षणांशेन संहारार्थे वरानने २४।\nतस्मान्नारायणाद्देवि उत्पन्नोस्मि भयंकरः ।\nनियोज्य मां तु संहारे पुनरेव जनार्दनः २५।\nनेत्राभ्यामसृजच्चंद्रसूर्य्यौ ध्वांतापहारिणौ ।\nवायुं दिशश्च श्रोत्राभ्यामिंद्राग्नीमुखतोऽसृजत् २६।\nनासाभ्यां वरुणं मित्रमसृजत्पंकजेक्षणः ।\nबाहुभ्यामखिलान्देवान्ससाध्यान्समरुद्गणान् २७।\nसमस्तरोमकूपेभ्यो रत्नान्योषधयस्तथा ।\nत्वचि शैलान्समुद्राश्च गवाद्याः पशवस्तथा २८।\nमुखतो ब्राह्मणः सृष्टो बाहुभ्यां क्षत्रियस्तथा ।\nऊर्व्वोर्वैश्यस्ततः पद्भ्यां शूद्रश्चैवमजायत २९।\nएवं सृष्ट्वा जगत्सर्व्वमचेतनमवस्थितम् ।\nविश्वरूपेण देवेशो यस्यांतरमधिष्ठितः ३०।\nशक्त्या विना हरेस्तस्य नोन्मेषो विद्यते यतः ।\nतस्मात्सर्वजगत्प्राणो विष्णुरेव सनातनः ३१।\nस एवाव्यक्तरूपः सन्परमात्मा व्यवस्थितः ।\nसर्गस्थितिलयं ब्रह्मा स्वयमेव प्रवर्त्तते ३२।\nषाड्गुण्यपरिपूर्णोऽसौ वासुदेवः सनातनः ।\nत्रिगुणादात्मनोरूपं चतुर्द्धा कुरुते जगत् ३३।\nप्रद्युम्नमूर्त्तिर्भगवान्सर्वैश्वर्य्यसमन्वितः ।\nविधेः प्रजापतीनां च कालस्य च जनस्य च ३४।\nअंतर्य्यामित्वमापन्नो सर्गं सम्यक्करोति हि ।\nसेतिहासांस्ततो वेदान्ददौ तस्मै महात्मने ३५।\nप्रद्युम्नस्यांशभागोऽसौ ब्रह्मा लोकपितामहः ।\nजगत्सर्गस्थितिं सर्व्वं प्रकरोत्यंशसंभवः ३६।\nअनिरुद्धश्च भगवाञ्छक्तितेजः समन्वितः ।\nमनूनां पार्थिवानां च कालस्य च जनस्य च ३७।\nस्थितिं करोति भगवानंतर्य्यामित्वमास्थितः ।\nसंकर्षणो महाविष्णुर्विद्याबलसमन्वितः ३८।\nकालस्य सर्वभूतानां रुद्रस्य च यमस्य च ।\nअंतर्य्यामित्वमास्थाय जगत्संहरते प्रभुः ३९।\nइत्यंतर्य्याम्यवस्थायामंतर्य्यामित्वमात्मनः ।\nमत्स्यः कूर्म्मो वराहश्च नरसिंहोऽथ वामनः ४०।\nरामो रामश्च कृष्णश्च बुद्धः कल्की च ते दश ।\nएते तु विभवावस्था ब्रह्मणः परमात्मनः ४१।\nनृसिंहरामकृष्णेषु षाड्गुण्यं परिकीर्तितम् ।\nपरावस्था तु देवस्य दीपादुत्पन्न दीपवत् ४२।\nसा ह्यवस्था हरेरस्य शृणुष्व गिरिजे शुभे ।\nवैकुंठं परमं लोकं विष्णुलोकमनुत्तमम् ४३।\nश्वेतदीपं स्वरूपं तु क्षीरसागरमुत्तमम् ।\nएवं चतुर्द्धा व्यूहं तु सम्यगुक्तं महर्षिभिः ४४।\nजलावरणमध्ये तु वैकुंठं कारणं शुभम् ।\nकोटिवैश्वानरप्रख्यं सर्वं धर्म्मवदव्ययम् ४५।\nआमोदमंदारकरैर्वृक्षैर्वह्निभिरास्थितम् ।\nनानामणिमयं दिव्यं विमानकोटिभिर्य्युतम् ४६।\nयदुक्तं परमं धाम तादृक्लक्षणसंस्थितम् ।\nतस्मिन्वैकुंठनगरे नानारत्नसमुज्ज्वले ४७।\nमध्ये देवजयारामं पुरं रम्यमनुत्तमम् ।\nचतुर्द्वारसमायुक्तं हेमप्राकारतोरणम् ४८।\nचंडादिद्वारपालाद्यैः कुमुदाद्यैश्च रक्षितम् ।\nनानामणिमयैर्दिव्यैर्गृहैः पंक्तिभिरावृतम् ४९।\nविततं पंचपद्माभिर्योजनैश्च समंततः ।\nसहस्रयोजनोत्तुंगैः प्रासादैः कोटिभिर्वृतम् ५०।\nआरूढयौवनैर्द्दिव्यैः पुंभिः स्त्रीभिश्च शोभितम् ।\nस्त्रियश्च पुरुषाश्चास्मिन्सर्वलक्षणशोभिताः ५१।\nसमरूपाश्च श्रीविष्णोः सर्व्वालंकारभूषिताः ।\nदिव्यस्रग्वस्त्रसंछन्ना दिव्यचंदनभूषिताः ५२।\nमोदंते तत्र देवेश भक्त्या त्वात्ममनोरमे ।\nमंत्राष्टाक्षरसंसिद्धा भक्त्या षोडशरूपया ५३।\nवृतास्तत्पदमाविश्य मोदंते मनसीप्सितम् ।\nगत्वास्मिन्न निवर्तंते विष्णुना सह संस्थिताः ५४।\nअविच्छिन्नात्मना ते वै विष्णुना संगताः शुभाः ।\nतत्समानसुखं नित्यं प्राप्नुवंति मनीषिणः ५५।\nयत्रतत्र हरेर्लोकानाविश्य शुभचेतसः ।\nप्राप्नुवंति पुनः स्वर्गं स्वर्गस्थाइव जंतवः ५६।\nयथा सौमित्रि भरतौ यथा संकर्षणादयः ।\nतथा तेपि च जायंते सत्यलोके यथेच्छया ५७।\nपुनस्तेनैव यास्यंति तत्पदं शाश्वतं परम् ।\nन कर्म्मबंधनं जन्म वैष्णवानां च विद्यते ५८।\nविष्णोरनुचरत्वं हि मोक्षयाहुर्मनीषिणः ।\nन दास्यममरेशस्य बंधनं परिकीर्तितम् ५९।\nसर्वबंधननिर्मुक्ता हरिदासा निरामयाः ।\nआब्रह्मभुवनाँ लोकाः पुनरावृत्तिलक्षणाः ६०।\nकर्मबंधमया दुःखमित्रासख्यभयप्रदाः ।\nबह्वाया सफला देवि जनिनाशकहेतवः ६१।\nसुखभोगस्तु यन्नॄणां विषमिश्राशनं यथा ।\nस्वर्गसंस्थान्नरान्दृष्ट्वा क्षीणे कर्म्मणि देवताः ६२।\nकुपिताः पातयन्त्येव संसृतौ कार्य्यबंधने ।\nतस्मात्स्वर्गसुखं देवि बहुधायाससाधनम् ६३।\nअनित्यं कुटिलं दुःखमिश्रं योगी परित्यजेत् ।\nसततं संस्मरेद्विष्णुं सर्वदुःखौघनाशनम् ६४।\nनामोच्चारणमात्रेण प्राप्नुवंति परं पदम् ।\nतस्मात्तु वैष्णवं लोकं गौरि संप्रार्थयेत्सुधीः ६५।\nभक्त्या त्वनन्यया देवं भजेत करुणांबुधिम् ।\nस सर्वज्ञानगुणवान्रक्षत्येव न संशयः ६६।\nतस्मादष्टाक्षरं मन्त्रं जप्त्वा सुखतरं शुभम् ।\nसंप्राप्नोति परं लोकं वैष्णवं सर्वकामदम् ६७।\nतस्मिन्मणिमये तल्पे सहस्रसूर्य्यरश्मिनि ।\nविमाने शुशुभे दिव्ये संस्थितो भगवान्हरिः ६८।\nतत्र चाधारशक्त्यादि धृते पीठे हिरण्मये ।\nनानारत्नमये दिव्ये नानावर्णसमन्विते ६९।\nतस्मिन्नष्टदले पद्मे मंत्राक्षरपदे शुभे ।\nकर्णिकायां सुरम्यायां लक्ष्मीबीजशुभाक्षरे ७०।\nतस्मिन्वालार्कसाहस्रकोटितुल्य समप्रभे ।\nदिव्ये नारायणः श्रीमानासीनः पंकजासने ७१।\nतस्य दक्षिणके पार्श्वे जगन्माता हिरण्मयी ।\nगृहीत्वा चामरान्दिव्यान् दिव्यमाल्यविभूषणा ७२।\nवसुपात्रं मातुलुंगं स्वर्णपद्मं धृतं करैः ।\nवामतः पृथिवीदेवी नीलोत्पलदलद्युतिः ७३।\nनानाभरणसंयुक्ता विचित्रांबरभूषिता ।\nसा धृत्वा चोर्द्ध्वबाहुभ्यां रम्यं रक्तोत्पलद्वयम् ७४।\nइतराभ्यां धृतं देव्या धान्यपात्रयुगं तथा ।\nगृहीत्वा चामरान्दिव्यान्शक्तयो विमलादिकाः ७५।\nदलाग्रेषु समासीनाः सर्वलक्षणशोभिताः ।\nतासां मध्ये समासीनो भगवानच्युतो हरिः ७६।\nशंखचक्रगदापद्मपाणिभिर्दिव्यभूषणैः ।\nकेयूरांगदहाराद्यैर्भूषणै रूपशोभितः ७७।\nप्रातरुद्यत्सहस्रांशु कुण्डलाभ्यां विराजितः ।\nपूर्वोक्तैस्त्रिदशैर्न्नित्यैः सेवितः परमेश्वरः ७८।\nआस्ते वैकुण्ठनगरे नित्ये सत्ये च भोगवान् ।\nश्रीमदष्टाक्षरं मंत्रं सिद्धानां वै मनीषिणाम् ७९।\nगम्यं तद्वैष्णवं लोकं नेतरेषां कथंचन ।\nइत्येवं प्रथमं व्यूहं कथितं ते वरानने ८०।\nद्वितीयं वैष्णवं लोकं शृणु वक्ष्यामि सुव्रते ।\nयोऽयं नित्य इति ख्यातो लोकाग्र्यो वैष्णवः स्मृतः ८१।\nतं लोकं विपुलं पुण्यं शुद्धं सत्वमयं शुभम् ।\nमध्याह्नसूर्य्यसाहस्रयुगपद्भासितं तदा ८२।\nकल्पांतेऽपि न लीयेत तत्वलोकं महत्तरम् ।\nमम ब्रह्मादिदेवानां न द्रष्टुमपि शक्यते ८३।\nसर्वं कल्पद्रुमवनैः परिपूर्णं समंततः ।\nसुधाम्बुपरिपूर्णाभिर्दीर्घिकाभिः समन्वितम् ८४।\nस्वर्णरत्नमयैर्दिव्यैः पंकजैरुपशोभितम् ।\nजलदग्निनिभैर्दिव्यैर्भूषणैः कोटिभिर्वृतम् ८५।\nनिरंतरं सामभिश्च कूजितैः कोकिलादिभिः ।\nऊह्यमानैर्गन्धर्वृक्षैः पुष्पकैरपि शोभितम् ८६।\nऊनषोडशवर्षाब्दैर्दिव्यनारीनरैर्वृतम् ।\nसर्वलक्षणशोभाढ्यैर्दिव्यकल्पविभूषणैः ८७।\nतत्रप्रदेशे रम्येषु देशेषु कमलापतिम् ।\nमुदितैः पतिभिः सार्द्धमर्चयंति स्म योषितः ८८।\nतत्प्रसादोपलभ्यं वै सुखमश्नन्ति सर्वदा ।\nगायंति परमानंदं कृष्णस्य चरितं महत् ८९।\nपद्मेक्षणाः पद्महस्ताः पद्मया सदृशः शुभाः ।\nदिव्यस्रग्वसनोपेताः क्रीडंति स्म सुयोषितः ९०।\nशंखचक्रगदापद्मधरा भूषणभूषिताः ।\nस्रग्विणः पीतवसनाः पुरुषास्तत्र संस्थिताः ९१।\nअनन्यस्पर्शनात्तत्र स्त्रीपुंसोः क्रीडमानयोः ।\nभवत्यनुदिनं वृद्धं हरिभक्तिसुखं रसम् ९२।\nतन्मध्येंतःपुरं रम्यं वासुदेवस्य शोभितम् ।\nचंदनागुरुकर्प्पूरकुंकुमोदकसंयुतम् ९३।\nनानापुष्पविमानाद्यैः सर्वतः समलंकृतम् ।\nतन्मध्ये कल्पवृक्षस्य च्छायायां कमलासने ९४।\nविचित्रश्लक्ष्णपर्यंके शुभास्तरणसंवृते ।\nदिव्यगंधसुशोभाढ्यैर्नानापुष्पपरिच्छदैः ९५।\nतस्मिन्मनोरमे दिव्ये समासीनः श्रिया सह ।\nईश्वर्य्या सह देवेशो वासुदेवः सनातनः ९६।\nसुधांशुकोटिसंकाशो दिव्याभरणभूषितः ।\nसुवर्णशुभ्रयुगल श्लक्ष्णनासांचिताननः ९७।\nस्निग्धायतसुलावण्यकपोलाभ्यां विराजितः ।\nनीलकुंचितकेशाढ्यो रक्ताब्जदललोचनः ९८।\nमंदारकेतकीजाती कैरवीकृतशेखरः ।\nस्निग्धबिम्बफलाभौष्ठः सुस्मिताननपंकजः ९९।\nअनर्घ्यमौक्तिकाभासदंतावलिविराजितः ।\nहरिचंदनलिप्तांगः कस्तूरीतिलकांकितः १००।\nउन्नतांसभुजैर्दीर्घैश्चतुर्भिरुपशोभितः ।\nजपाकुसुमसंकाशकरपल्लवशोभितः १०१।\nश्रीवत्सकौस्तुभाभ्यां च शोभितः पृथुवक्षसा १०२।\nमुक्तामयैः सुशोभाढ्यैर्दिव्यस्रग्भिरलंकृतः ।\nबालार्कसदृशज्योत्स्ना पीतवस्त्रेण वेष्टितः १०३।\nमाणिक्यनूपुरोपेत पद्मपत्रविराजितः ।\nअकलंकितचंद्राभ नखपंक्तिविराजितः १०४।\nरक्तोत्पलनिभश्लक्ष्ण शुभ्रांघ्रिकरपंकजः ।\nपांचजन्यरथांगाभ्यां बाहुयुग्मविराजितः १०५।\nइतराभ्यां श्रियो गात्रमाश्लिष्यन्निजवक्षसि ।\nश्लिष्यद्विद्युल्लतोद्गीथ शिताभ्र इव राजते १०६।\nसप्तजांबूनदश्लक्ष्ण शुभांघ्रियुगपंजकः ।\nअत्र क्रीडति देवेशो वासुदेवः सनातनः १०७।\nतप्तकांचनसंकाशा सर्वाभरणभूषिता ।\nसुस्निग्धनीलकुटिलचंद्रराविविराजिता १०८।\nमंदारपारिजातादि दिव्यपुष्पविराजिता ।\nकर्णावतंस शोभाढ्या चिकुरांतालिसन्निभा १०९।\nपीनोन्नतस्तनाभ्यां च पीडंति हरिवक्षसि ।\nकेयूरांगदहाराद्यैर्भूषणैरुपशोभिता ११०।\nआरूढयौवना नित्यं सर्वलोकेशसुंदरी ।\nतत्र क्रीडति लोकेश पत्या सह निरंतरम् १११।\nस एव वासुदेवोऽत्र सर्वभूतमनोहरः ।\nक्रीडते सर्वलोकेस्मिन्सर्वकामप्रदो नृणाम् ११२।\nअत्राष्टशक्तयो लक्ष्म्यास्तनवः परितः स्थिताः ।\nरमा च रुक्मिणी सीता पद्मा पद्मालया शिवा ११३।\nसुलक्षणा सुशीला च रतिकामप्रदाश्च ताः ।\nशंखचक्रगदापद्म शार्ङ्गाद्यैर्हेतिभिस्तथा ११४।\nपरितः पुष्कराकारैस्तं लोकं परिरक्षते ।\nएवं द्वितीयं रूपं च सम्यक्ते शुभदर्शने ११५।\nसंक्षेपतो मया प्रोक्तं न शक्यं विस्तरेण हि ।\nद्वादशाक्षरमंत्रं वै ये जपंति सुखाह्वयम् ११६।\nते प्राप्नुवंति सततं शाश्वतं शुभमक्षयम् ।\nन वेदाध्ययनैर्यज्ञैर्न व्रतैर्नोपवासतः ११७।\nन प्राप्यं वैष्णवं लोकं विना दास्येन कुत्रचित् ।\nतस्माद्दास्यं हरेर्भक्तं भजेतानन्यमानसः ११८।\nप्राप्नोति परमां सिद्धिं कर्मबंधविमोचनीम् ।\nएवं संप्रोच्यते देवि द्वितीयं व्यूहमव्ययम् ११९।\nतृतीयं तु परं व्यूहं शृणु वक्ष्यामि पार्वति ।\nतोयाब्धेरुत्तरं कूलं श्वेतद्वीपे महामते १२०।\nसंदर्शनाय योगानां सनकादि महात्मनाम् ।\nसनकश्च सनंदश्च तृतीयश्च सनातनः १२१।\nसनत्कुमारजाताश्च वोढुः पंचशिखस्तथा ।\nसप्तैते ब्रह्मणः पुत्रा योगिनः सुमहौजसः १२२।\nविरक्ताः सर्वभोगेषु शुद्धाः सत्वगुणाः सदा ।\nभगवद्दर्शनोद्भूतसुखैकरससेविनः १२३।\nनरनारायणाद्याश्च श्वेतद्वीपे वसंति ये ।\nतेषां संदर्शनार्थाय तत्र संनिहितो हरिः १२४।\nशुभ्रांशुकोटिसंकाशे नानारत्नमयोज्ज्वले ।\nश्वेतद्वीपे महायोगि सेविते भयवर्जिते १२५।\nतत्रोद्यानानि रम्याणि पारिजातसमानि वै ।\nसंतानकलताकीर्णं चन्दनद्रुममंडितम् १२६।\nफुल्लपद्मोत्पलोपेतं नानातोयालयैर्युतम् ।\nतन्मध्ये नगरी रम्या नाम्ना चैरावती शुभा १२७।\nनानारत्नमयैर्दिव्यैर्विमानैरुपशोभिता ।\nदिव्यस्त्रीपुंभिराक्रांता बहुप्रासादसंकुला १२८।\nतन्मध्येऽन्तपुरं रम्यं रत्नद्रुमसमाकुलम् ।\nबालसूर्यनिभैस्तुंगैः प्रासादैर्बहुभिर्वृतम् १२९।\nतन्मध्ये मंडपं दिव्यं मणिकांचनशोभितम् ।\nचंदनागुरुकर्पूरकुंकुमामोदवाशितम् १३०।\nनानाकुसुमशोभाढ्यैर्वितानैः समलंकृतम् ।\nदिव्याप्सरः समाकीर्णं सामगानोपशोभितम् १३१।\nमध्ये सिंहासनं तत्र सूर्यवैश्वानरप्रभम् ।\nतन्मध्येऽष्टदलं पद्मं चंद्रबिंबमिवापरम् १३२।\nतन्मध्ये कर्णिकायां तु समासीनो जनार्दनः ।\nशुद्धजांबूनदप्रख्यो मुक्ताहारविभूषितः १३३।\nशंखचक्रगदापद्मशक्तिहस्तचतुष्टयः ।\nहारकेयूरकटकैरंगुलीयैश्च शोभितः १३४।\nसुवर्णपंकजप्रख्यः पदयुग्मविराजितः ।\nसंतानकनिभैः शुभ्रैर्नखपंक्तिविराजितः १३५।\nषोडशाब्दवयो रूपयौवनेन विराजितः ।\nविशालभालदेशे तु कुंकुमेन सुगंधिना १३६।\nरचितेनोर्ध्वपुंड्रेण सीमंतेनोपशोभितः ।\nमथितामृतफेनाभ शुक्लवस्त्रसुवेष्टितः १३७।\nमुक्तामयाभ्यां शुभ्राभ्यां कुंडलाभ्यां विराजितः ।\nपद्मासनसमासीनो जगन्मोहनविग्रहः १३८।\nवामांके संस्थिता देवी तस्य दिव्यस्वरूपिणी ।\nतस्यैव सदृशी लक्ष्मीः शीलसुष्टुगुणादिभिः १३९।\nपद्मकिंजल्कसंकाशा यौवनारंभशोभिता ।\nसर्वलक्षणसंपन्ना तप्तकांचनभूषणा १४०।\nदिव्यस्रग्वसनोपेता नीलकुंचितमूर्धजा ।\nचतुर्भुजैर्विराजंती केयूराङ्गदभूषिता १४१।\nमुक्ताहारैर्विराजंती मंदारांचितशीर्षजा ।\nश्लक्ष्णनासापुटयुता लसद्दंतिवरा जिता १४२।\nकस्तूरीतिलकोपेता नासाग्रांचित मौक्तिका ।\nस्वर्णकुंभसमप्रख्य पीनोन्नतपयोधरा १४३।\nदिव्यकुंकुमलिप्तांगी पद्ममालोपशोभिता ।\nवस्त्रपात्रं मातुलिड्गं दर्पणं हेमपंकजम् १४४।\nकरपद्मधृता देवी चेतसाभीष्टदायिनी ।\nतस्यैताः सदृशास्तत्र शक्तयः परितो हरेः १४५।\nईशावास्या महादेवी जाह्नवी कमलालया ।\nसावित्री सर्वगा पद्मा शक्तयः परिकीर्तिताः १४६।\nश्रद्धा मेधा धृतिः प्रज्ञा धारणा शांतिरेव च ।\nश्रुतिस्मृतिर्धृतिर्मेधा वृद्धिर्बुद्धिर्मनीषिणी १४७।\nदास्यस्ते ताः श्रियः प्रोक्ताः सर्वकार्यस्य कारिकाः ।\nअनंतवैनतेयादि देवता नित्यकिंकराः १४८।\nसाध्या मरुद्गणाश्चैव सेवंते नित्यदेवताः ।\nप्रासादेषु विमानेषु वनेषु नगरेषु च १४९।\nतत्प्रसादोपलब्धेषु भोगेष्वत्रानुरंजिताः ।\nक्रीडंती सततं नित्या हेयनिष्फलवर्जिताः १५०।\nये विष्णुमंत्रजप्तारः सततं श्रद्धयान्विताः ।\nये द्वादशीव्रते युक्तास्तत्पदं यांति तेऽव्ययम् १५१।\nन वेदैर्न च दानैश्च न यज्ञैर्न व्रतैरपि ।\nप्राप्तुं च शक्यं गिरिजे विष्णुलोकं सनातनम् १५२।\nभक्त्या चानन्यया प्राप्तुं शक्यं विष्णुपदं नृणाम् ।\nतस्मात्संपूजयेन्नित्यं भक्त्या देवं जनार्दनम् १५३।\nकीर्तनं नाममात्रं च ध्यायन्मंत्रं जपेत्सदा ।\nजुहुयात्तर्पयेद्भक्त्या सर्वगं सर्वकामदम् १५४।\nएवमुक्तं तृतीयं तु व्यूहं तु परमात्मनः ।\nस्वरूपं तव सुश्रोणि यथाप्रोक्तं पुरातनैः १५५।\nअतः परं प्रवक्ष्यामि चतुर्थं व्यूहमुत्तमम् ।\nदिवौकसां रक्षणार्थं दुग्धाब्धौ परमेश्वरः १५६।\nसुधांशुकोटिसंकाशः सहस्राक्षेण शोभिते ।\nपुरंदरसयूथैस्तु च्छादिते दुग्धवारिधौ १५७।\nतस्मिन्ननंतपर्यंके शेतेऽसौ विस्तृते शुभे ।\nदिव्यासनसमासीनः पद्मनाभोऽच्युतो हरिः १५८।\nनीलजीमूतसंकाशः पद्मपत्रायतेक्षणः ।\nविवस्वत्कोटिसंकाश किरीटेन विराजितः १५९।\nनानारत्नोज्ज्वलद्दिव्यं कुंडलाभ्यां विराजितः ।\nबालार्कसदृशज्योत्स्ना पीतवस्त्रेण वेष्टितः १६०।\nस्फुरद्रक्तारविंदाभ हस्तांघ्रितलशोभितः ।\nहारकेयूरकटकैरंगुलीयैर्विराजितः १६१।\nशंखचक्रगदाशार्ङ्गखड्गहस्तैर्विभूषितः ।\nसुपुष्पफलशाखाढ्यकल्पवृक्षैर्विराजितः १६२।\nविश्वस्य जन्ममरण नाभिपंकजशोभितः ।\nहरिचंदनलिप्तांगः सर्वाभरणभूषितः १६३।\nमंदारपारिजातादि दिव्यपुष्पैर्मनोरमैः ।\nसुस्निग्धनीलकुटिलकबरीकृतकेशवान् १६४।\nश्लक्ष्णोन्नतसुनासांस जानुयुग्मविराजितः ।\nमणिविद्रुमशाखाढ्य नूपुराङ्घ्रिविराजितः १६५।\nअकलंकितचंद्राभ नखपंक्तिविराजितः ।\nअशोकपुष्पसंकाश रक्तोष्ठमुखपंकजः १६६।\nअनर्घ्यमुक्तिकाभास दंतपंक्तिविराजितः ।\nसंपूर्णचंद्रप्रतिम स्मितवक्त्रसुशोभितः १६७।\nआरूढयौवनः श्रीमान्कोमलावयवोज्ज्वलः ।\nशरण्यः सर्वलोकानां सर्वलोकफलप्रदः १६८।\nसदृशी तस्य देवी तु रूपशीलगुणादिभिः ।\nतप्तकांचनसंकाशा तप्तकांचनभूषणा १६९।\nतरुणी रूपलावण्या कान्तिशीलगुणान्विता ।\nदुग्धाब्धिफेनसंकाश शुभवस्त्रेण वेष्टिता १७०।\nमंदारकेतकी जाती पुष्पार्चितशिरोरुहा ।\nकस्तूरीतिलकोपेता रत्नसीमंतशोभिता १७१।\nनानावर्णसुशोभाढ्या कर्णभूषणभूषिता ।\nप्रवालसदृशज्योत्स्ना रक्तधारसुविस्मिता १७२।\nमत्तभृङ्गोपमैः स्निग्धैरलकैः सुविराजिता ।\nतनुमध्या विशालाक्षी पीनोन्नतपयोधरा १७३।\nचतुर्हस्तैर्विराजंती सर्वाभरणभूषिता ।\nउद्बाहुभ्यां धृता देवी हेमपद्मयुगं शुभम् १७४।\nइतराभ्यां समाश्लिष्य भर्तारं निबिडं स्थिता ।\nआलोकयंती सततं त्रिदशांश्च कटाक्षकै १७५।\nनिरीक्षितास्तया देव्या धन्यास्ते सततं शिवे ।\nतत्र देवा विमानस्थाः सिद्धचारणकिन्नराः १७६।\nगायंति सततं देवीमानंदाश्रुपरिप्लुताः ।\nदैतेयैर्बाध्यमानैस्तु ब्रह्मरुद्रादिभिः सुरैः १७७।\nसंस्तूयमानस्तत्रेशो देवानामभयं ददौ ।\nदेवानामभयं दत्त्वा सर्वदेवेश्वरो हरिः १७८।\nराक्षसान्हंतुमारेभे जगत्संरक्षणाय वै ।\nएवं चतुर्थं व्यूहं तु हरेः प्रोक्तं तवानघे १७९।\nकिमन्यच्छ्रोतुकामासीत्तद्ब्रवीमि वरानने ।\nधन्यासि कृतकृत्यासि भक्तासि पुरुषोत्तमे १८०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे विष्णुव्यूहभेदवर्णनंनाम एकोनत्रिंशदधिकद्विशततमोऽध्यायः २२९।"
  }
]
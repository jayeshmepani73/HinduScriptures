[
  {
    "text": "महादेव उवाच।\nखड्गधाराद्दक्षिणतस्तीर्थं परमपावनम् ।\nदुग्धेश्वरमिति प्रोक्तं सर्वपापप्रणाशनम् १।\nयस्मिंस्तीर्थे नरः स्नात्वा दृष्ट्वा दुग्धेश्वरं हरम् ।\nपुमान्सद्यो विमुच्येत दुःखात्पापसमुद्भवात् २।\nदधीचिना तपस्तप्तं साभ्रमत्यास्तटे शुभे ।\nचन्द्रभागा महत्पुण्यं गंगाया संगता यतः ३।\nतत्र स्नानं च दानं जपः पूजा तपस्तथा ।\nसर्वमक्षयतां याति दुग्धतीर्थप्रभावतः ४।\nपार्वत्युवाच।\nदुग्धेश्वरसमुत्पत्तिं श्रोतुमिच्छामि वै प्रभो ।\nमहिमा दुग्धतीर्थस्य कथ्यतां च सुरेश्वर ५।\nमहादेव उवाच।\nपुरा देवासुरे युद्धे दैत्यैर्देवाः पराजिताः ।\nपलायनपरा भूत्वा दधीचाश्रममागताः ६।\nमुक्त्वा तत्रायुधान्येव गता देवा दिशो दश ।\nपश्चात्कोलाहलं श्रुत्वा दधीचो दैत्यसंभवम् ७।\nपीतवांस्तानि शस्त्राणि जलेनाप्लाय्य भार्गवः ।\nकालेन ते सुराः सर्वे अस्त्राण्यादातुमुत्सुकाः ८।\nगुरुणा सहिताः सर्वे परस्परमुदान्विताः ।\nनकुलैः सह सर्पाश्च क्रीडंते ते परस्परम् ९।\nएवंविधान्यनेकानि साश्चर्याणि तदाश्रमे ।\nपश्यंतो विबुधाः सर्वे विस्मयं परमं गताः १०।\nददृशुस्ते मुनिवरं आसनोपरिसंस्थितम् ।\nयत्र साभ्रमती पुण्या मिलिता चंद्रभागया ११।\nवर्चसा परमेणैव भ्राजमानं यथा रविम् ।\nविभावसु द्वितीयं च सुवर्चा भार्यया सह १२।\nयथा ब्रह्माहि सावित्र्या तथाऽसौ मुनिसत्तमः ।\nदृष्टः सुरवरैः सर्वैः प्रणिपातपुरःसरम् १३।\nऊचिरे तं तदा देवा बृहस्पतिपुरोगमाः ।\nत्वं दाता त्रिषु लोकेषु विदितः पूर्वमेव च १४।\nयाच्ञार्थं च वयं सर्वे त्वत्सकाशं समागताः ।\nभयभीता वयं सर्वेऽस्त्राणि नोदातु मर्हसि १५।\nइत्युक्तो मुनिवर्योऽसौ देवानाह महामतिः ।\nपीतानि तानि भो देवा जलेनाप्लाव्य मंत्रतः १६।\nततो देवाब्रुवन्विप्रं दैत्यानां निधनाय च ।\nदेह्यस्थीनि त्वरा विप्र दत्तानीति द्विजोऽवदत् १७।\nइत्युक्त्वा तान्स्वपत्नीं स प्रेषयामास चाश्रमम् ।\nतदोवाच द्विजो हृष्टो देवान्स्मित्वा महामतिः १८।\nपीतानि तानि भो देवा गृह्णीध्वं च यथातथम् ।\nइत्युक्त्वा च द्विजो देवि योगमास्थाय योगवित् १९।\nततोब्रुवन्सुरा विप्रं स्मयं तं छलया गिरा ।\nत्वयि जीवति भो ब्रह्मन्कुतोस्थीनि लभामहे २०।\nप्रहस्योवाच विप्रर्षिस्तिष्ठध्वं क्षणमेकतः ।\nस्वयमेव च भो देवास्त्यक्ष्याम्यद्य कलेवरम् २१।\nइत्युक्त्वा स द्विजो देवि योगमास्थाय योगवित् ।\nब्रह्मलोकं गतः सद्यो यतो नावर्त्तते पुनः २२।\nततः सर्वे सुरास्तत्र दृष्ट्वा तं विलयं गतम् ।\nचिंतयंतः सुरगणाः कथं च विशसामहे २३।\nसुरभिं चाह्वयामास तामुवाच शचीपतिः ।\nकलेवरं द्विजेंद्रस्य लिह त्वं वचसा मम २४।\nतथेति च वचो मत्वा तत्क्षणादेव लिह्य तत् ।\nनिर्मांसं च कृतं सद्यस्तया धेन्वा कलेवरम् २५।\nजगृहुस्तानि चास्थीनि चक्रुः शस्त्राणि वै सुराः ।\nतस्य वंशोद्भवं त्वस्त्रमासीद्ब्रह्मशिरस्तथा २६।\nशस्त्राण्यस्त्राणि कृत्वा ते महाबलपराक्रमाः ।\nययुर्देवास्त्वरा युक्ता वृत्रघातनतत्पराः २७।\nततः सुवर्चा तु दधीचपत्नी संप्रेषिता या सुरकार्यसिद्धये ।\nविलोकयामास समेत्य तत्र मृतं पतिं देहमथो विशस्तम् २८।\nज्ञात्वा तु तत्सर्वमथो सुराणां कृत्यं तदानीं च चुकोप साध्वी ।\nददौ तदा शापमतीव रुष्टा तदा सुवर्चा ऋषिवर्यपत्नी २९।\nअहो सुरा दुष्टतराश्च सर्वे ह्यनेकशप्ताश्च तथैव लुब्धाः ।\nतस्मात्तु सर्वे ह्यप्रजा भवंतु सेंद्रा सुराद्यप्रभृतीत्युवाच ३०।\nएवं शापं ददौ तेषां सुराणां सा तपस्विनी ।\nउपविश्याश्वत्थमूले साभ्रमत्यास्तटे स्थिता ३१।\nसगर्भा सा सती साध्वी स्वोदरं विददार ह ।\nनिर्गतो जठराद्गर्भो दधीचस्य महात्मनः ३२।\nसाक्षाद्रुद्रावतारोऽसौ पिप्पलादो महाप्रभुः ।\nप्रहस्य जननी गर्भं उवाच वचनं महत् ३३।\nसुवर्चा तं पिप्पलादं चिरं तिष्ठास्य सन्निधौ ।\nअश्वत्थस्य महाभाग सर्वेषां शुभदो भव ३४।\nतथैव भाषमाणा सा सुवर्चा तनयं प्रति ।\nपतिं प्रत्यगमत्साध्वी परमेन समाधिना ३५।\nएवं दधीचपत्नी सा पतिना स्वर्गमास्थिता ।\nते देवाः कृतशस्त्रास्त्र दैत्यान्प्रति समुत्सुकाः ३६।\nआजग्मुश्चेंद्रमुख्याश्च महाबलपराक्रमाः ।\nकामधेनुः प्रसुस्राव ययौ यत्र द्विजः क्षयम् ३७।\nमुनेः प्रभावतो दुग्धं लिंगरूपं व्यजायत ।\nदुग्धेश्वरमिति ख्यातं देवि साभ्रमती तटे ३८।\nतदा प्रभृति तीर्थं हि तन्नाम्ना प्रथितं भुवि ।\nअतुलं यस्य माहात्म्यं श्रवणात्पातकापहम् ३९।\nये शृण्वंति नरा भक्त्या दुग्धेश्वरसमुद्भवम् ।\nतेऽपि पापविनिर्मुक्ता यांति रुद्रपदं महत् ४०।\nइति श्रीपाद्मे महापुराणे पंचपंचाशत्साहस्र्यां संहितायां उत्तरखंडे दुग्धेश्वरमाहात्म्यंनाम पंचपंचाशदधिक शततमोऽध्यायः १५५।"
  }
]
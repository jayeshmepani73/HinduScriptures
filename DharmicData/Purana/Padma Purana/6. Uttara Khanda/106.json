[
  {
    "text": "पृथुरुवाच।\nसेतिहासमिमं ब्रह्मन्माहात्म्यं कथितं त्वया ।\nअत्याश्चर्यकरं सम्यक्तुलस्यास्तु श्रुतं महत् १।\nयदूर्जव्रतिनः पुंसः फलं महदुदाहृतम् ।\nतत्पुनर्ब्रूहि माहात्म्यं केन चीर्णमिदं कथम् २।\nनारद उवाच।\nआसीत्सह्याद्रिविषये करवीरपुरे पुरा ।\nब्राह्मणो धर्मवित्कश्चिद्धर्मदत्तोऽतिविश्रुतः ३।\nविष्णुव्रतकरः शश्वद्विष्णुपूजारतः सदा ।\nद्वादशाक्षरविद्यायां जपनिष्ठोऽतिथिप्रियः ४।\nकदाचित्कार्तिके मासि हरिजागरणाय सः ।\nरात्र्या तुर्यांशशेषायां जगाम हरिमंदिरम् ५।\nहरिपूजोपकरणान्प्रगृह्य व्रजता तदा ।\nतेन दृष्टा समायाता राक्षसी भीमनिःस्वना ६।\nवक्रदंष्ट्रानना जिह्वा निमग्ना रक्तलोचना ।\nदिगंबरा शुष्कमांसा लंबोष्ठी घर्घरस्वना ७।\nतां दृष्ट्वा भयवित्रस्तः कंपितावयवस्तदा ।\nपूजोपकरणैर्वेगात्पयोभिश्चाहनद्भयात् ८।\nसंस्मृत्य च हरेर्नाम तुलसीयुतवारिणा ।\nसा हता पातकं तस्मात्तस्याः सर्वमगात्क्षयम् ९।\nअथ संस्मृत्य सा पूर्वजन्मकर्मविपाकजम् ।\nस्वां दशामब्रवीत्सर्वां दंडवत्तं प्रणम्य सा १०।\nकलहोवाच ।\nपूर्वकर्मविपाकेन दशामेतां गता ह्यहम् ।\nतत्कथं तु पुनर्विप्र याम्युत्तमगतिं शुभाम् ११।\nनारद उवाच।\nतां दृष्ट्वा प्रणतामग्रे वदमानां स्वकर्म तत् ।\nअतीव विस्मितो विप्रस्तदा वचनमब्रवीत् १२।\nधर्मदत्त उवाच।\nकेन कर्मविपाकेन त्वं दशामीदृशीं गता ।\nकुतस्त्वं का च किं शीला तत्सर्वं कथयस्व मे १३।\nकलहोवाच।\nसौराष्ट्रनगरे ब्रह्मन्भिक्षुनामाभवद्द्विजः ।\nतस्याऽहं गृहिणी पूर्वं कलहाख्याति निष्ठुरा १४।\nन कदाचिन्मया भर्तुर्वचसापि शुभं कृतम् ।\nनार्पितं तस्य मिष्टान्नं भर्तुर्वचनभंगया १५।\nकलहप्रियया नित्यं भयोद्विग्नस्तदा द्विजः ।\nपरिणेतुं तदाऽन्या स मतिं चक्रे पतिर्मम १६।\nततो गरं समादाय प्राणास्त्यक्ता मया द्विज ।\nअथ बध्वा बध्यमानां मां विनिन्युर्यमानुगाः १७।\nयमश्च मां तदा दृष्ट्वा चित्रगुप्तमपृच्छत ।\nयम उवाच।\nअनया किं कृतं कर्म चित्रगुप्त विलोकय १८।\nप्राप्नोत्वेषा कर्मफलं शुभं वाशुभमेव च ।\nचित्रगुप्तस्ततो वाक्यं भर्त्सयन्समुवाच ह १९।\nचित्रगुप्त उवाच।\nअनया तु शुभं कर्म कृतं किंचिन्न विद्यते ।\nमिष्टान्नं भुक्तमनया न भर्तरि तदर्पितम् २०।\nअतश्च वल्गुली योन्यां स्वविष्ठादावतिष्ठतु ।\nभर्तुर्द्वेषकरी त्वेषा नित्यं कलहकारिणी २१।\nविष्ठादा शूकरी योन्यां ततस्तिष्ठत्वियं हरे ।\nपाकभांडे सदा भुक्तं नित्यं चैवानया यतः २२।\nतस्माद्दोषाद्बिडाली तु स्वजातापत्यभक्षिणी ।\nभर्तारमनयोद्दिश्य ह्यात्मघातः कृतो यतः २३।\nतस्मात्प्रेतपिशाचेषु तिष्ठत्वेषातिनिंदिता ।\nततश्चैव मरुं देशं प्रापितव्या भटैः सह २४।\nतत्र प्रेतशरीराख्या चिरं तिष्ठत्वियं ततः ।\nइत्थं योनित्रयं त्वेषा भुनक्त्वा शुभकारिणी २५।\nकलहोवाच-\nसाहं पंचशताब्दानि प्रेतदेहे स्थिता किल ।\nक्षुतृड्भ्यां पीडिता नित्यं दुःखिता स्वेन कर्मणा २६।\nततः क्षुत्पीडिता नित्यं शरीरं वणिजस्त्वहम् ।\nआयाता दक्षिणं देशं कृष्णावेण्यास्तु संगमे २७।\nतत्तीरसंश्रिता यावत्तावत्तस्य शरीरतः ।\nशिवविष्णुगणैर्दूरमपाकृष्टा बलादहम् २८।\nततः क्षुत्क्षामया दृष्टो भ्रमंत्या त्वं मया द्विज ।\nप्रक्षिप्ततुलसीवारिसंसर्गगतपापया २९।\nतत्कृपां कुरु विप्रेंद्र कथं मुक्तिमियाम्यहम् ।\nयोनित्रयादति भयादस्माच्च प्रेतदेहतः ३०।\nइत्थं निशम्य कलहा वचनं द्विजश्च तत्कर्मपाकभवविस्मयदुःखयुक्तः ।\nतद्ग्लानिदर्शनकृपाचलचित्तवृत्तिर्ध्यात्वा चिरं स वचनं निजगाद दुःखात् ३१।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये कलहोपाख्यानंनाम षडधिकशततमोऽध्यायः १०६।"
  }
]
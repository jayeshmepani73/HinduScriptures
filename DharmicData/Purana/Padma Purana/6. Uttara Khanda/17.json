[
  {
    "text": "नारद उवाच-\nअथ जालंधरोऽपश्यत्कबंधचयभीषणम् ।\nरणं रुधिरमांसौघ मज्जा मेदोऽस्थिदुर्गमम् १।\nतत्र जालंधरो दैत्यः प्रियाहरणदुःखितः ।\nरणे विलोकयामास वृषस्थं पार्वतीपतिम् २।\nघोराहिभोगेनविभूषितांगं जटाकलापे शशिभूषणांकितम् ।\nनेत्राग्निकीलोपरिशोभितांगं विना रणं संप्रददर्श सिंधुजः ३।\nशीघ्रं स्वरथमारुह्य समुद्रतनयस्तदा ।\nसंरुष्टः प्राह तं शुंभं तापसो न हतस्त्वया ४।\nप्राह जालंधरं शुंभस्तपस्तेन महत्कृतम् ।\nहंतुं न शक्यतेऽस्माभिर्हरः संग्रामदुर्जयः ५।\nइतिशुंभोक्तमाकर्ण्यसिंधुजःक्रोधमूर्च्छितः ।\nहरं पद्मसहस्रेण दैत्यसैन्येन संवृतम् ६।\nगृहीत्वा कालकेदारं धनुर्जालंधरो ययौ ।\nबाणांस्तीक्ष्णानतिस्थूलान्लोहस्तंभान्तथा बहून् ७।\nमुमोच युधि दुर्धर्षो वर्षन्मेघ इवागमे ।\nआयांतं रुरुधुः सिंधुसूनुं शंभुगणा युधि ८।\nततो रुद्रेण रौद्रैश्च शरौघैस्ताडितो रुषा ।\nरुद्रबाणैस्तदा तस्य कवचं भुवि पातितम् ९।\nविवर्मापि बभौ सोऽथ मेघमुक्तो यथाचलः ।\nपुनर्जालंधरस्यांगं शंभुना कीलितं शरैः १०।\nरुधिरं बहु सुस्राव जालंधरशरीरतः ।\nतेनाशु रुधिरौघेण प्लाविता सकला मही ११।\nततो देवा भयं जग्मुर्दानवाश्च चकंपिरे ।\nत्यक्त्वा ते प्रमथा वीरा रणभूमिं प्रदुद्रुवुः १२।\nनद्या इव परा मूर्त्तिः प्रसृता सर्वतोऽपि च ।\nअथाहार्णवजो रुद्रं धनुर्धर वरो ह्यसि १३।\nइदानीं तत्करिष्यामि येन गच्छसि संक्षयम् ।\nइत्युक्त्वा कालकेदारं सशरं प्रतिगृह्य तत् १४।\nशीघ्रं संपूरयामास शरैर्नानाविधैः शिवम् ।\nशिवः सहस्रकोटीभिः पूरितांगो रणे बभौ १५।\nविहंगमैर्यथाकाशं वृक्षैरिव महागिरिः ।\nदैत्यमुक्तैस्तुतैर्बाणैर्दृष्ट्वा व्याप्तं महेश्वरम् १६।\nवीरभद्रस्तथा कोपाज्जालंधरमधावत ।\nअपीडयदमेयात्मा समुद्रतनयं बली १७।\nजालंधरोऽथ संक्रुद्धो विध्यन्बाणैः सहस्रशः ।\nधनुः शरान्रथं छत्रं सारथिं तिलशः शरैः १८।\nचकार वीरभद्रस्य सिंधुसूनुः प्रतापवान् ।\nवीरभद्रोऽथ विरथो हतवान्गदयाब्धिजम् १९।\nतथैव गदया सोऽपि तं हत्वापातयद्भुवि ।\nगदाप्रहारपतितमालोक्यातिविमूर्च्छितम् २०।\nमणिभद्रोऽथ समरे जालंधरमधावत ।\nअतिक्रुद्धं तमायांतं दृष्ट्वा दैत्यो महारणे २१।\nशरैर्व्यस्तोपकरणं स चकार नदीसुतः ।\nअथ मूर्च्छां परित्यज्य उत्तस्थौ सिंहवन्नदन् २२।\nवीरभद्रस्ततः कोपान्मणिभद्रः प्रतापवान् ।\nजघ्नतुः पर्वताभ्यां तौ व्योमस्थं तटिनीसुतम् २३।\nतदंगे पतितौ दृष्ट्वा पर्वतौ विनिनद्य च ।\nजघान मुष्टिपातेन वीरभद्रो नदीसुतम् २४।\nमणिभद्रश्चरणयोर्धृत्वा सागरनंदनम् ।\nस्यंदनाद्भ्रामयामास तदद्भुतमिवाभवत् २५।\nमणिभद्र गृहीतोऽपि दैत्यराट्स महाबलः ।\nहत्वा चरणघातेन मणिभद्रमपातयत् २६।\nजालंधरो महाबाहुर्वीरभद्रं च मुष्टिना ।\nअथागतः परिवृतो गणैर्वै नंदिकेश्वरः २७।\nशुंभस्तमागतं दृष्ट्वा रुरोध सह सैनिकैः ।\nद्वंद्वयुद्धैरथाजग्मुर्गणा दैत्यैः परस्परम् २८।\nशुंभः शिलादजं राहुर्महाकालं रणे ययौ ।\nकोलाहलं निशुंभोऽथ केतुः कालमधावत २९।\nशैलोदरो गुहं जंभो माल्यवंतं महाबलः ।\nमहापार्श्वो ययौ चंडं चंडीशो रोमकंटकम् ३०।\nविकटास्योऽथ वै भृंगिमुरुनेत्रो विनायकम् ।\nएवं दैत्येश्वरैः सार्द्धं गणानामधिपा ययुः ३१।\nअथ शुंभायुधैर्बाणैः प्रहतश्च शिलादजः ।\nचूर्णीचकाराद्रिशृंगैः कपितुंडो महत्तरैः ३२।\nशुंभस्तेनार्दितः शक्त्या शिलादं च जघान तम् ।\nमहाकालो जघानाथ तं राहुं रणमूर्द्धनि ३३।\nशक्त्याथ तस्य हतवान्स्यंदनं स महाद्रिणा ।\nकोलाहलो हतः शक्त्या निशुंभेन प्रतापवान् ३४।\nशक्तिं गृहीत्वा ह्यहनद्रथं सारथिना सह ।\nविरथेनाथ दैत्येन भृशं क्रुद्धेन संयुगे ३५।\nकोलाहलो सुरेंद्रेण सहस्रफणिना हतः ।\nतं हत्वा चातिवेगेन रथं चान्यमुपागतः ३६।\nफणिचक्रहतः संख्ये क्षणान्मूर्च्छां विहाय च ।\nस्वरथात्शीघ्रमुत्तीर्य गृहीत्वा खड्गचर्मणी ३७।\nसर्वं चक्रे निशुंभस्य स रथाद्यसिना पृथक् ।\nपुनः स्वरथमारुह्य दैत्यं बाणैरताडयत् ३८।\nनिशुंभोऽप्यतिरोषाच्च तत्पराक्रमविस्मितः ।\nशक्त्या महाबलस्तस्य रथं साश्वं न्यषूदयत् ३९।\nकोलाहलो रणे धावन्निशुंभं विरथो बली ।\nगतः स सरथं चक्रे विरथं भुजबंधनात् ४०।\nकेतुपुच्छं गृहीत्वा च भ्रामयामास चांबरे ।\nकालश्चिक्षेप सोऽप्यद्रिं स चिच्छेद गिरिं जवात् ४१।\nतं नगं चूर्णितं दृष्ट्वा ताडयामास मुष्टिना ।\nकालश्चूर्णितसर्वांगः केतुना प्राद्रवद्भयात् ४२।\nशैलोदरस्तथा स्कंदं जघान गदयोरसि ।\nषडाननोऽपि तं शक्त्या हत्वा भूमावपातयत् ४३।\nशक्तिप्रहारेण मृतं दानवं वीक्ष्य षण्मुखः ।\nजगर्ज तत्र वैचित्र्यं यथा क्रौंचे विदारिते ४४।\nमाल्यवानथ बाणौघैर्जंभमभ्यर्दयद्रणे ।\nजंभोऽपि सायकैस्तीक्ष्णैर्भित्त्वा तं मूर्च्छितं जहौ ४५।\nमहापार्श्वो रथं धृत्वा बाणौघैर्वाजिवर्जितम् ।\nलीलयैव च खे नीत्वा व्यश्वं चंडमपातयत् ४६।\nव्यश्वं रथं विलोक्याथ ततश्चंडोऽग्रहीद्गजम् ।\nआपतंतं महापार्श्वं चंडस्तं गदयाहनत् ४७।\nअचिंत्यैव गदापातं सोऽसुरो भृशदारुणः ।\nप्रहत्य मुष्टिना चंडं पातयामास भूतले ४८।\nचंडीशशस्त्राभिहतो रोमकंठो महासुरः ।\nचंडीशं पादयोर्धृत्वा रथमूर्ध्नि न्यपातयत् ४९।\nपपात सहसा भूमौ ययौ तं भीषणेक्षणः ।\nउरुनेत्रेण समरे हतो लंबोदरः शरैः 6.17.५०।\nदंतेनोरसि तं हत्वा पातयामास भूतले ।\nऊरुनेत्रः क्षणाच्छांतिमागत्याशु रथं क्षणात् ५१।\nजघान मुद्गरेणासौ मूर्ध्नि सिंदूरमंडिते ।\nगणेश्वरः पट्टिशेन जघानोरसि दानवम् ५२।\nतन्मुखादथ निष्क्रांतो नवशीर्षोऽसुरो महान् ।\nअष्टादशभुजो राजन्सोऽप्यधावत शांकरिम् ५३।\nनवशीर्षोरुनेत्राभ्यां रणे रुद्धो विनायकः ।\nजर्जरीकृतदेहोऽपि जग्राह परशुं रुषा ५४।\nतेन चिच्छेद शस्त्राणि तयोराजौ गणेश्वरः ।\nरुद्धं गणेश्वरं दृष्ट्वा ताभ्यां संख्येऽथ षण्मुखः ५५।\nशीघ्रमागत्य सेनानीर्जघान नवशीर्षकम् ।\nनवशीर्षं रणे हत्वा उरुनेत्रमधावत ५६।\nस्कंदः स्वशक्तिघातेन पातयामास तं नृप ।\nपश्यञ्जालंधरः स्कंदं ययौ सैन्येन संवृतः ५७।\nपुत्रप्रीत्यासुरान्हंतुं सगणः शंकरोऽपि च ।\nततो घोरतरं युद्धमभूदद्भुतसैन्ययोः ५८।\nहरसिंधुजयोर्युद्धे गतप्राणेव रोदसी ।\nअथ जालंधरः क्रुद्धो बाणं संधाय दारुणम् ५९।\nसहस्रशतसंख्याकैः पत्रैः सर्वत्र भूषितम् ।\nदैत्येंद्रस्तेन बाणेन ललाटेताडयच्छिवम् ६०।\nममज्जापुंखमर्यादं ललाटे शंकरस्य च ।\nभाले शशांकवच्छंभोः स रराज महाप्रभः ६१।\nयथादित्यो हि घर्मांते संध्याकालेंबुदागमे ।\nअथ रुद्रो महाबाणं जग्राह ज्वलनोपमम् ६२।\nयस्य वेगे तु पवनः फले यस्याग्निभास्करौ ।\nकालो ग्रंथिषु सर्वेषु शरे देवी धरा स्थिता ६३।\nहरस्तेन शरेणाशु विव्याध हृदि सिंधुजम् ।\nतेन बाणप्रहारेण रुधिरौघपरिप्लुतः ६४।\nपपात शरभिन्नांगो वज्राहत इवाचलः ।\nतदा दैत्याः समाक्रंदन्जगर्जुः प्रमथास्तथा ६५।\nसिंधुजं मूर्छितं दृष्ट्वा रुरुधुर्दानवाः शिवम् ।\nरक्षार्थमुद्यताः केचित्केचित्तं परितः स्थिताः ६६।\nयावज्जालंधरो मूर्छां प्राप्तो वारिधिनंदनः ।\nतावद्रुद्रेण नाराचैर्हता जालंधरी चमूः ६७।\nचिराज्जालंधरस्त्यक्त्वा मूर्छां सैन्यं हतं नृप ।\nदृष्ट्वा भयान्वितः सेनां विकीर्णां च तथा रणे ६८।\nततः काव्यं स सस्मार मनसा परमं गुरुम् ।\nस्मृतस्तेन त्वरन्प्राप्तः कविर्जालंधरं प्रति ६९।\nस्वस्ति कृत्वा जगादाथ भार्गवः सिंधुनंदनम् ।\nकिं करोमि महाराज तव कार्यं महाबल ७०।\nनारद उवाच-\nइति काव्यवचः श्रुत्वा भार्गवं बहु मानयन् ।\nनत्वा गुरुमुवाचाथ राजा जालंधरस्तथा ७१।\nराजोवाच-\nजीवयैतान्मृताञ्छुक्र दैत्यान्सर्वान्समंततः ।\nइत्युक्तः सिंधुजेनाजौ सैन्यं तत्र व्यलोकयत् ७२।\nपंचविंशत्सहस्राणि योजनानां प्रमाणतः ।\nदैत्यांगरथसंकीर्णमुपर्युपरि पार्थिव ७३।\nउच्छ्रये पंचनवतियोजनानां महीं चिताम् ।\nयोधवाहनदेहाद्यैरिव पूर्णां धरां ततः ७४।\nमंत्रोदकेन चाभ्युक्ष्य दैत्यानुत्थापयत्कविः ।\nयावद्रुद्रो जटाजूटं बबंध भुजगैर्दृढम् ७५।\nतावत्काव्येन तत्सैन्यं मंत्रेणोत्थापितं नृप ।\nव्याघ्रान्यथा केसरिणो गजेंद्राः शूकरान्यथा ७६।\nआगतान्दानवान्दृष्ट्वा चिंतयामास शंकरः ।\nकिमेतदिह संजातं मृतान्सृजति कुत्रचित् ७७।\nददर्श चिंतयन्काव्य इति तस्मिन्रणे भवः ।\nजीवयंतं रणे दैत्यान्धावंतं वेगवत्तरम् ७८।\nततः क्रुद्धो महादेवः शुक्रं हंतुं मनो दधे ।\nत्रिशूलिनमनुज्ञाय रहश्चोवाच तं कविः ७९।\nब्राह्मणोऽहं कथं हंसि सर्वविद्याविशारदम् ।\nब्रह्महत्या मयि हते तव रुद्र भविष्यति ८०।\nइति श्रुत्वा कवेर्वाक्यं शूलं तत्याज शंकरः ।\nस्मृत्वा तत्पूर्ववृत्तांतं यल्लग्नं ब्रह्मणः शिरः ८१।\nब्राह्मणो न हि हंतव्यो हरन्प्राणानपि प्रियान् ।\nअयं तु जीवयन्दैत्यान्निग्राह्यः सर्वथा मया ८२।\nतस्मादेनं क्षिपाम्याशु स्त्रीयोनौ दैत्यजीवनम् ।\nएवमुक्तवतः शंभोस्तृतीयनयनाद्द्रुतम् ८३।\nकृत्या विवासा चात्युग्रा मुक्तकेशी महोदरा ।\nस्थूललंबस्तनी योनी दंष्ट्रालोचनभीषणा ८४।\nआज्ञापयेति स तया प्रोक्तस्तामब्रवीच्छिवः ।\nकृत्ये त्वं दानवाचार्यं स्वयोनौ क्षिप दुर्मतिम् ८५।\nयावज्जालंधरं हन्मि तावदेनं भगे वह ।\nहते जालंधरे दैत्ये पश्चान्निस्तीर्य मोचय ८६।\nहरेणोक्तेति सा कृत्या भार्गवं समधावत ।\nपपात भूमौ तां दृष्ट्वा कविर्दैत्याः प्रदुद्रुवुः ८७।\nकेशेष्वाकृष्य धुन्वाना नग्नमालिंग्य भार्गवम् ।\nयोनौ दधार सा कृत्या हसंती जयनंदन ८८।\nभगे क्षिप्तं गुरुं दृष्ट्वा यावज्जालंधरोऽसुरः ।\nसंदधे मार्गणांस्तावत्सा कृत्यादृश्यतां गता ८९।\nइति श्रीपाद्मे महापुराणे पंचपंचाशतसहस्रसंहितायां युधिष्ठिरनारदसम्वादे जालंधरोपाख्याने शुक्रयोनिप्रवेशोनाम सप्तदशोऽध्यायः १७।"
  }
]
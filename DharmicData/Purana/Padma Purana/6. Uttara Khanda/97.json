[
  {
    "text": "नारद उवाच-\nये देवैर्निर्जिताः पूर्वं दैत्याः पातालसंस्थिताः १।\nते हि भूमंडलं जाता निर्भयास्तमुपासितुम् ।\nकदाचिच्छिन्नशिरसं राहुं दृष्ट्वा स दैत्यराट् ।\nपप्रच्छ भार्गवं विप्रं केनेदं विहितं प्रभो २।\nभार्गवस्तस्य शिरसश्छेदं राहोः शशंस ह ।\nअमृतार्थं समुद्रस्य मथनं देवकारितम् ३।\nरत्नापहरणं चैव दैत्यानां च पराभवम् ।\nतच्छ्रुत्वा क्रोधरक्ताक्षः स्वपितुर्मथनं तदा ४।\nस दूतं प्रेषयामास घस्मरं शक्रसंनिधौ ।\nदूतस्त्रिविष्टपं गत्वा सुधर्मां प्राप्य सत्वरम् ५।\nगर्वादखर्वमौलिस्तु देवेंद्रं वाक्यमब्रवीत् ।\nदूत उवाच-\nजलंधरोऽब्धितनयः सर्वदैत्यजनेश्वरः ६।\nदूतोऽहं प्रेषितस्तेन स यदाह शृणुष्व तत् ।\nकस्मात्त्वया मम पिता मथितः सागरोऽद्रिणा ७।\nनीतानि सर्वरत्नानि तानि शीघ्रं प्रयच्छ मे ।\nइति दूतवचः श्रुत्वा विस्मितस्त्रिदशाधिपः ।\nउवाच घस्मरं घोरं भयरोषसमन्वितः ८।\nईश्वर उवाच-\nशृणु दूत मया पूर्वं मथितः सागरो यथा ।\nअद्रयो मद्भयाद्भीताः स्वकुक्षिस्थास्तथा कृताः ९।\nअन्येऽपि मद्द्विषस्तेन रक्षिता दितिजास्तथा ।\nतस्मात्तद्रत्नजातं तु मयाप्यपहृतं किल १०।\nशंखोऽप्येवं पुरा देवानद्विषत्सागरात्मजः ।\nममानुजेन निहतः प्रविष्टः सागरोदरम् ११।\nतद्गच्छ कथयस्वास्यसर्वं मथनकारणम् १२।\nनारद उवाच-\nइत्थं विसर्जितो दूतस्तदेंद्रेणागमद्गृहम् ।\nतदिंद्रवचनं दैत्यराजायाकथयत्तदा १३।\nतन्निशम्य तदा दैत्यो रोषात्प्रस्फुरिताधरः ।\nउद्योगमकरोत्तूर्णं सर्वदेवजिगीषया १४।\nतदोद्योगे सुरेंद्रस्य दिग्भ्यः पातालतस्तथा ।\nदितिजाः प्रत्यपद्यंत शतशः कोटिशस्तथा १५।\nअथ शुंभनिशुंभाद्यैर्बलाधिपतिकोटिभिः ।\nगत्वा त्रिविष्टपं दैत्यो युद्धायाधिष्ठितोऽभवत् १६।\nनिर्ययुस्त्वमरावत्या देवा युद्धाय दंशिताः ।\nपुरमावृत्य तिष्ठंति दृष्ट्वा दैत्यबलं महत् १७।\nततः समभवद्युद्धं देवदानवसेनयोः ।\nमुशलैः परिघैर्बाणैर्गदापरशुशक्तिभिः १८।\nतेऽन्योन्यं समधावेतां जघ्नतुश्च परस्परम् ।\nक्षणेनाभवतां सेने रुधिरौघ परिप्लुते १९।\nपतितैः पात्यमानैश्च गजाश्वरथपत्तिभिः ।\nव्यराजत रणे भूमिः संध्याभ्रपटलैरिव २०।\nतत्र युद्धे हतान्दैत्यान्भार्गवस्तूदतिष्ठयत् ।\nविद्ययाऽमृतजीविन्या मंत्रितैस्तोयबिंदुभिः २१।\nदेवास्तत्र तथा युद्धे जीवयेदंगिरस्सुतः ।\nदिव्यौषधीः समानीय द्रोणदेश्याः पुनः पुनः २२।\nदृष्ट्वा देवांस्तथा युद्धे पुनरेव समुत्थितान् ।\nजलंधरः क्रोधवशो भार्गवं वाक्यमब्रवीत् २३।\nजलंधर उवाच-\nमया देवा हता युद्धे उत्तिष्ठंति कथं पुनः ।\nतव संजीवनीविद्या नैवान्यत्रेति विश्रुतम् २४।\nभृगुरुवाच-\nदिव्यौषधीः समानीय द्रोणाद्रेरंगिराः सुरान् ।\nजीवयत्येष वै शीघ्रं द्रोणाद्रिं समपाहर २५।\nनारद उवाच-\nइत्युक्तः स तु दैत्येंद्रो नीत्वा द्रोणाचलं तदा ।\nप्राक्षिपत्सागरे तूर्णं पुनरागान्महाहवम् २६।\nअथ देवान्हतान्दृष्ट्वा द्रोणाद्रिमगमद्गुरुः ।\nतावत्तत्र गिरींद्रं तं न ददर्श सुरार्चितः २७।\nज्ञात्वा दैत्यहृतं द्रोणं विषण्णो भयविह्वलः ।\nआगत्य दूराद्व्याजह्रे श्वासाकुलितविग्रहः २८।\nपलायध्वं पलायध्वं नायं जेतुं हि शक्यते ।\nरुद्रांशसंभवो ह्येष स्मरध्वं शक्रचेष्टितम् २९।\nश्रुत्वा तद्वचनं देवा भयविह्वलितास्तदा ।\nदैत्यैस्तैर्वध्यमानास्ते पलायंत दिशो दश ३०।\nदेवान्विदारितान्दृष्ट्वा दैत्यः सागरनंदनः ।\nशंखभेरीजयरवैः प्रविवेशामरावतीम् ३१।\nप्रविष्टे नगरं दैत्ये देवाःशक्रपुरोगमाः ।\nसुवर्णाद्रिगुहां प्राप्य न्यवसन्दैत्यतापिताः ३२।\nततश्च सर्वेष्वसुराधिकारेष्विंद्रादिकानां विनिवेशयत्तदा ।\nशुंभादिकान्दैत्यवरान्पृथक्पृथक्स्वयं सुवर्णाद्रिगुहामगात्पुनः ३३।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये अमरावतीविजयोनाम सप्तनवतितमोऽध्यायः ९७।"
  }
]
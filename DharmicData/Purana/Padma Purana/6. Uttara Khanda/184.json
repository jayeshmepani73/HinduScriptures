[
  {
    "text": "<sup class=\"reference\" id=\"cite_ref-1\"><a href=\"#cite_note-1\">[१]</a></sup>देव्युवाच।\nसर्वज्ञ सर्वचैतन्य सर्वेश्वर गिरां गुरो ।\nधन्यास्मि शिवमान्येन दृश्यमानेन यत्त्वया १।\nनिरूपितमिदं पुण्यं नवमाध्यायवैभवम् ।\nअनेकविस्मयस्वादु कथानकमयं मधु २।\nशृण्वंत्या मम देवेश न तृप्तिर्जातु जायते ।\nअकुंठाश्रवणोत्कंठा वर्द्धते वृषभध्वज ३।\nआसीन्ममहिमांभोधे गीतानां श्रुतिजीवितम् ।\nतत्रापि दशमाध्यायं प्रधानं मुनयो जगुः ४।\nतमुद्दिश्य महाध्यायमभिधेहि कथानकम् ।\nशिव उवाच।\nशृणु सुश्रोणि निश्रेणीं स्वर्गदुर्गस्य दुर्ल्लभाम् ५।\nसीमामिव प्रभावानां पावनीं परमां कथाम् ।\nआसीत्काशीपुरे विप्रः पुण्यकीर्त्तिपरायणः ६।\nप्रशांतचेता निर्मुक्त हिंसाकार्कश्यसाहसः ।\nनिवृत्तिनिरतो नित्यं जितेंद्रियतया तथा ७।\nधीरधीरिति विख्यातो नंदीव मयि भक्तिमान् ।\nनिस्तीर्णनिगमांभोधिः सर्वशास्त्रार्थकोविदः ८।\nतस्य ध्यानपराधीन चेतसः प्रतिगच्छतः ।\nअंतरात्मनि निर्मग्न मनसस्तत्त्वचक्षुषः ९।\nकरावलंबनं तस्य धावन्प्रीत्या ददाम्यहम् ।\nकदाचन चमत्कारकारकं विमना मुनिः १०।\nआचांतः किंच नासाग्रपरमानंदमेदुराम् ।\nदृशमासाद्य निद्राणकरणोयमिवास्थितः ११।\nउपाधास्य विशालाक्षि विशालां द्वारदेहलीम् ।\nअशेत निशि निःशंकं तावल्लंबेक्षणः क्षणम् १२।\nमामपृच्छद्भृंगिरिटिः प्रणम्यपादपंकजम् ।\nअनेन विधिना केन विहितं तव दर्शनम् १३।\nतपस्तप्तं हुतं जप्तं किमनेन महात्मना ।\nदत्ते प्रतिपदं देवो यस्य हस्तावलंबनम् १४।\nअयं न लभते गंतुं कस्मादस्मात्पुराद्बहिः ।\nयदृच्छया यदा काशी सीमामुल्लंघ्य गच्छति १५।\nन पश्यति तदा सर्वान्पार्श्वस्थानपि देहिनः ।\nअत्र हेतुमहं ज्ञातुमिच्छामि स्वामिभाषिताम् १६।\nअनुग्राह्योस्मि चेद्वक्तुं युक्तं चेत्तदुदीरय ।\nभृंगिरिटेरिमं प्रश्नं समाकर्ण्याहमूचिवान् १७।\nकदाचिदासं कैलासं पार्श्वे पुन्नागकानने<sup class=\"reference\" id=\"cite_ref-2\"><a href=\"#cite_note-2\">[२]</a></sup> ।\nरणत्खेचरसुश्रोणि पूर्णस्तबककानने १८।\nकलकंठकुलालाप कल्लोलितदिगंतरे ।\nगरुत्मदादिदात्यूह समूहस्वरसंकुले १९।\nभ्रमद्दारुघटीयंत्र प्रोल्लसद्बिंदुदंतुरे ।\nप्रबुद्धसारणिप्रांत कदलीकंदलालसे २०।\nकस्तूरीहरिणोपेते किंनरस्वरमोहिते ।\nरोमंथमंथरापांगैर्मृगैः क्वापि निषेविते २१।\nहंसैः कीरेषु पांडित्यं कुर्वाणैः संकुले शुकैः ।\nनिर्हृदिक्वणिनीरंध्र समीरणविलोडिते २२।\nमाधवीपुष्पनिर्यासशीधुक्षीबमधुव्रते ।\nउन्मीलित्त्रिवलीपुष्पगुच्छसौरभनिर्भरे २३।\nप्रोत्फुल्लबकुलामोदमदमंथरषट्पदे ।\nसोमादुद्भूतपीयूषक्षालितक्षितिमंडले २४।\nअध्यास्य वेदिकामेकामहं क्षणमवस्थितः ।\nउद्दंडशाखिसंघट्टस्फुटन्मंथामुखोत्करैः २५।\nप्रकंपिता चलच्छायो ववौ चंडसमीरणः ।\nपश्चादभून्महाघोषो निर्घोषित दरीतटः २६।\nअवातरत्ततः कश्चित्पक्षी गगनगह्वरात् ।\nशारदानरिदच्छायः कज्जलानामिवोच्चयः २७।\nतमसामिव संघातः पक्षच्छेदीव पर्वतः ।\nअवष्टभ्य क्षितिं पद्मां पक्षी मां प्रणनाम सः२८।\nआनीय पद्ममम्लानमसौ मत्पादयोर्व्यधात् ।\nअथासौ स्पष्टया वाचा पक्षी स्तोत्रमुदीरयत् २९।\nजयदेव चिदानंद सुधासिंधो जगत्पते ।\nसदा सद्भावना संग कल्लोलानंतविग्रह ३०।\nअद्वैतवासना मत्या मलत्रयविवर्जित ।\nजितेंद्रिय पराधीन समाधिप्राप्यविग्रह ३१।\nनिरुपाधिविनिर्मुक्त निराकार निरामय ।\nनिःसीम निरहंकार निरावरणनिर्गुण ३२।\nशरणागतसंत्राण प्रवीण चरणांबुज ।\nभीममाल महाव्याल ज्वालादग्धमनोभव ३३।\nकुठारभिन्नदैत्येंद्र गंडूषित महाविभो ।\nत्रिपुरप्रमदाभाल सिंदूरोद्धूलिमार्जन ३४।\nकात्यायनीकुचांभोज वरकुंकुमचर्चित ।\nनमः प्रमाणदूराय नमः प्रमतिरूपिणे ३५।\nनमश्चैतन्यनाथाय नमस्त्रैलोक्यरूपिणे ।\nवंदे तव पदांभोजं योगिप्रवरचुंबितम् ३६।\nअपारभवपाथोऽधि पारावतरणाद्भुतम् ।\nवाचस्पतिरपि स्तोत्रे भवतो न प्रगल्भते ३७।\nसहस्रवदनस्यापि फणींद्रस्य न चातुरी ।\nत्वद्वर्णने महादेव कोऽहंमल्पमतिः खगः ३८।\nस्तोत्रमेतत्समाकर्ण्य कृतं तेन पतत्रिणा ।\nतमवोचमहं कोऽसि कुतस्त्योसि विहंगम ३९।\nहंसेन सदृशः कायो वर्णः काकेन संनिभः ।\nप्रयोजनं कमुद्दिश्य प्राप्तोसीह तदुच्यताम् ४०।\nइति पक्षी मया पृष्टः प्रश्रयानतकंधरः ।\nजगाद श्लक्ष्णया वाचा पक्षीवाक्यविदांवरः ४१।\nदेवेश धूर्जटे विद्धि मां मरालं स्वयंभुवः ।\nकर्मणा येन मे कार्ष्ण्यं जातमाधुनिकं विभो ४२।\nतदाकर्णय सर्वज्ञ पृष्टं यदि तदुच्यते ।\nमानसात्सरसः पृथ्वीं यातः प्राप्तोस्मि संकटम् ४३।\nसौराष्ट्रनगरादारात्सरसि स्फुटदंबुजे ।\nबालेंदुखंडधवलान्मृणालकवलानहम् ४४।\nआदाय बलमाश्रित्य निरगां गगनं द्रुतम् ।\nविहायसस्ततस्तस्मादकस्मादपतं भुवि ४५।\nअथ मोहपरीतात्मा सर्वथा विकलेंद्रियः ।\nवेपमानवपुर्मोहात्स्पृष्टः शीतैः समीरणैः ४६।\nप्रबुद्धः पतने हेतुमपश्यन्नात्मनस्तदा ।\nअहो किमेतदापन्नमद्य पातः कथं मम ४७।\nकालिमा येन कायेस्मिन्पक्वकर्पूरपांडुरे ।\nइत्यहं विस्मयाविष्टो यावत्कुर्वे विचारणम् ४८।\nतावदंबुरुहाद्वाणीमश्रौषमहमीदृशीम् ।\nउत्तिष्ठ हंस वक्ष्यामि कारणं पातकार्ष्ण्ययोः ४९।\nअथोत्थाय समागत्य मया मध्ये सरोवरे ।\nदृष्टराजीविनीरम्या राजीवैः पंचभिर्युता 6.184.५०।\nकारणं प्रष्टुमारेभे कार्ष्ण्यस्य पतनस्य च ।\nअथ तत्र घनश्यामान्स्वर्णवर्णांबरावृतान् ५१।\nचतुर्भुजान्गदाशंखचक्रपंकेरुहायुधान् ।\nकिरीटहारकेयूरकुंडलद्युतिचित्रितान् ५२।\nअद्राक्षमंतरिक्षस्थान्पुरुषानयुतानि षट् ।\nनत्वा प्रदक्षिणीकृत्य पंचपद्मां सरोजिनीम् ५३।\nआत्मीयं पातमारभ्य पृष्टं तदखिलं मया ।\nपद्मिन्युवाच।\nकलहंस गतोऽसि त्वं मां विलंघ्य विहायसा ५४।\nतेन पातकयोगेन पतितोऽसि महीतले ।\nतेनैव कालिमा काये पक्षिसत्तम लक्ष्यते ५५।\nभवंतं पतितं वीक्ष्य कृपापूर्णेन चेतसा ।\nमध्यमेनामुनाब्जेन वदता जातसौरभम् ५६।\nआघ्राय षट्पदाः षष्टिसहस्राणि दिवं ययुः ।\nएते ये भवतां दृष्टाः नीलोत्पलसमत्विषः ५७।\nसर्वे ते सप्तमेऽतीते जन्मन्यासन्मुनेः सुताः ।\nअस्यैव सरसस्तीरे तेपुस्ते परमं तपः ५८।\nकदाचित्कामिनी काचिच्चंपकस्तबकस्तनी ।\nचलापांगकालाकांततरंगित रसालिनी ५९।\nनासा मुक्ताफलज्योत्स्ना चुंबितस्मित दीधितिः ।\nवीणां विन्यस्य कुचयोर्वनेऽस्मिन्मधुरं जगौ ६०।\nगायंत्या स्वरमाकर्ण्य ब्राह्मणा हरिणा इव ।\nतां समागत्य ते सर्वे सममेव व्यलोकयन् ६१।\nमया दृष्टा ममैवेयमित्यूचुस्ते परस्परम् ।\nमुष्टामुष्टि ततस्तेषां भ्रातॄणामभवद्रणः ६२।\nअन्योन्यमुष्टिनिष्पिष्ट वक्षसस्त्यक्तजीविताः ।\nते भुक्त्वा निरयान्घोरान्बभूवुः सारसा भुवि ६३।\nतदा ते श्वापदान्जघ्नुर्दग्धावन्येन वह्निना ।\nततो मातंगतामेत्य पथिपांथानघातयन् ६४।\nवने विषोदकं पीत्वा ते ययुर्यममंदिरम् ।\nखरोष्ट्रकपिमार्जार जन्मान्यासाद्य च क्रमात् ६५।\nततो मधुव्रता जाता वर्तंतेऽत्र सरोवरे ।\nअद्य मे गंधमाघ्राय प्रापुस्ते वैष्णवं पदम् ६६।\nशृणु पक्षींद्र वक्ष्यामि येन मय्यस्ति वैभवम् ।\nएतस्माज्जन्मनः पूर्वे तृतीये जन्मनि क्षितौ ६७।\nसरोजवदनानाम द्विजातेः कन्यकाऽभवम् ।\nपातिव्रत्यैकनिरता गुरुशुश्रूषणे रता ६८।\nकदाचित्सारिकामेकां पाठयंत्याविलंबितम् ।\nसारिका भव पापे त्वं पत्या शप्तास्मि कुप्यता ६९।\nप्रेत्य सारित्वमासाद्य पातिव्रत्यप्रसादतः ।\nमुनीनामेव सदने कन्या काचित्पुपोष माम् ७०।\nगीतानां दशमाध्यायं विभूतिरिति विश्रुतम् ।\nप्रातः पठति विप्रोसावश्रौषं तमघापहम् ७१।\nकालेन सारिकादेहमहं हित्वा विहंगम ।\nदशमाध्यायमाहात्म्यादप्सराश्चाभवं दिवि ७२।\nपद्मावतीति विख्याता पद्माया दयिता सुखी ।\nकदाचन मया यांत्या विमानेन विहायसा ७३।\nएतत्सरोवरं रम्यं विलोक्य विमलांबुजम् ।\nअवतीर्य जलक्रीडायावदारभ्यते मया ७४।\nदुर्वासास्तावदायातो विवस्त्रा तेन वीक्षिता ।\nतद्भयात्पद्मिनीरूपं धृतमेतन्मया स्वयम् ७५।\nपद्भ्यां पद्मद्वयं चैव द्वयं हस्तद्वयेन च ।\nमुखेन पंचमांभोजमिति पंचांबुजास्म्यहम् ७६।\nदृष्टा तेन मुनींद्रेण कोपज्वलित चक्षुषा ।\nअनेनैव स्वरूपेण तिष्ठ पापे शतं समाः ७७।\nइति शापं समुत्सृज्य स चैवांतर्दधे क्षणात् ।\nविभूत्यध्यायमाहात्म्याद्वाणी मे न विलीयते ७८।\nमद्विलंघनमात्रेण पतितोसि महीतले ।\nअद्य शापनिवृत्तिर्मे तिष्ठतस्ते खगोत्तम ७९।\nनिशामय मया गीयमानमध्यायमुत्तमम् ।\nयस्याकर्णनमात्रेण त्वमद्यैव विमोक्ष्यसे ८०।\nइत्यसौ दशमाध्यायं पपाठ श्लक्ष्णया गिरा ।\nतमाकर्ण्य तया दत्तमादाय च सरोरुहम् ८१।\nमया समर्पितं तुभ्यं पद्मिन्या पद्ममुत्तमम् ।\nइत्युक्त्वा स जहौ देहं तदद्भुतमिवाभवत् ८२।\nभृंगिरिटिरुवाच।\nपुरातने भवे कोऽयं ब्रह्म हंसोऽभवत्कथं ।\nतवाग्रतः कुतो हेतोरुत्ससर्ज कलेवरम् ८३।\nइति भृंगिरिटिर्वाक्यमाकर्ण्याहं तदाब्रुवम् ।\nद्विजवेश्मनि पूर्वस्मिन्जन्मन्ययमजायत ८४।\nसुतपा इति विख्यातो ब्रह्मचारी जितेंद्रियः ।\nवसन्गुरुकुले कुर्वन्वेदाध्ययनमन्वहम् ८५।\nगुरुशुश्रूषणं सम्यग्विदधाति च भक्तितः ।\nशयानस्य गुरोः शय्यां निद्रितः सपदा स्पृशत् ८६।\nतेन पापेन तिर्यक्त्वमयं स्वर्गेऽपि लब्धवान् ।\nपद्मयोनिमरालानां मध्ये जातस्ततो द्विजः ८७।\nअस्मिञ्जन्मन्यमुष्येह पुरास्मल्लोकनावधि ।\nगीतानां दशमाध्यायं नलिन्या कथितं ततः ८८।\nआकर्ण्य विहगो लेभे ब्रह्मज्ञानमनुत्तमम् ।\nसोऽयं विप्रकुले जातो दशमाध्यायवैभवात् ८९।\nजन्माभ्यासवशादस्य शिशोरपि मुखांबुजात् ।\nगीतानां दशमाध्यायः समुल्लसति सर्वदा ९०।\nतदर्थपरिणामेन सर्वभूतेष्ववस्थितम् ।\nशंखचक्रधरं देवमयं पश्यति सर्वदा ९१।\nयस्मिन्यस्मिन्यदैवास्य दृष्टिः स्निग्धा शरीरिणः ।\nस स मुक्तो भवेत्सर्वः सुरापो ब्रह्महाऽपि वा ९२।\nतद्विज्ञाय मया विप्रः परमात्मस्वरूपिणा ।\nइदं नगरमानीतो मुक्तिक्षेत्रं स्वभावतः ९३।\nअत्रत्यानां मनुष्याणां मुक्तिः करतले स्थिता ।\nतेनास्य दृष्टिपातेन विशेषोऽन्यो न जायते ९४।\nन ददामि बहिर्गंतुमहमस्य पुरा कृतम् ।\nदशमाध्यायमहात्म्यात्तत्वज्ञानं सुदुर्लभम् ९५।\nलब्धमेतेन मुनिना जीवन्मुक्तिरियं तथा ।\nतेनास्य चलतो हस्तं ददामि पथि गच्छतः ९६।\nदशमाध्यायमहिमा भृंगिरिटे महानयम् ।\nइति भृंगिरिटेरग्रे कथितं यत्कथानकम् ९७।\nतवेदमत्र कथितं सर्वपापप्रणाशनम् ।\nनरो वाप्यथवा नारी यापि कोऽपि च वा पुनः ९८।\nअस्य श्रवणमात्रेण सर्वाश्रमफलं लभेत् ९९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे गीतामाहात्म्ये चतुरशीत्यधिकशततमोध्यायः १८४।\n।"
  }
]
[
  {
    "text": "युधिष्ठिर उवाच-\nश्रुतं रमाया माहात्म्यं त्वत्तः कृष्ण यथातथम् ।\nकार्तिके शुक्लपक्षे या तां मे कथय मानद १।\nश्रीकृष्ण उवाच-।\nशृणु राजन्प्रवक्ष्यामि शुक्ले चोर्जदले तु या ।\nसा यथा नारदे प्रोक्ता ब्रह्मणा लोककारिणा २।\nनारद उवाच -\nप्रबोधिन्याश्च माहात्म्यं वद विस्तरतो मम ।\nयस्यां जागर्ति गोविंदो धर्मकर्मप्रवर्त्तकः ३।\nब्रह्मोवाच-\nप्रबोधिन्याश्च माहात्म्यं पापघ्नं पुण्यवर्द्धनम् ।\nमुक्तिप्रदं सुबुद्धीनां शृणुष्व मुनिसत्तम ४।\nतावद्गर्जंति तीर्थानि आसमुद्रसरांसि च ।\nयावत्प्रबोधिनी विष्णोस्तिथिर्नायाति कार्तिके ५।\nतावद्गर्जंति विप्रेंद्र गंगाभागीरथी क्षितौ ।\nयावन्नायाति पापघ्नी कार्तिके हरिबोधिनी ६।\nअश्वमेधसहस्राणि राजसूयशतानि च ।\nएकेनैवोपवासेन प्रबोधिन्या लभेन्नरः ७।\nयद्दुर्ल्लभं यदप्राप्यं त्रैलोक्यस्य न गोचरम् ।\nतदप्यप्रार्थितं पुत्रं ददाति हरिबोधिनी ८।\nऐश्वर्यं संपदं प्रज्ञां राज्यं च सुखसंपदः ।\nददात्युपोषिता भक्त्या जनेभ्यो हरिबोधिनी ९।\nमेरुमन्दरमात्राणि पापान्युक्तानि यानि च ।\nएकेनैवोपवासेन दहते पापनाशिनी १०।\nपूर्वजन्मसहस्रेषु यत्पापं समुपार्जितम् ।\nनिशि जागरणं चास्या दहते तूलराशिवत् ११।\nउपवासं प्रबोधिन्यां यः करोति स्वभावतः ।\nविधिवन्मुनिशार्दूल यथोक्तं लभते फलम् १२।\nयथोक्तं कुरुते यस्तु विधिवत्सुकृतं नरः ।\nस्वल्पं मुनिवरश्रेष्ठ मेरुतुल्यं भवेत्फलम् १३।\nविधिहीनं तु यः कुर्यात्सुकृतं मेरुमात्रकम् ।\nअणुमात्रं तदाप्नोति फलं धर्मस्य नारद १४।\nये ध्यायंति मनोवृत्या ये करिष्यंति बोधिनीम् ।\nवसंति पितरो हृष्टा विष्णुलोके च तस्य वै १५।\nविमुक्ता नारकैर्दुःखैर्याति विष्णोः परं पदम् ।\nकृत्वा तु पातकं घोरं ब्रह्महत्यादिकं नरः १६।\nकृत्वा तु जागरं विष्णोर्द्धौतपापो भवेन्नरः ।\nदुष्प्राप्यं यत्फलं विप्र अश्वमेधादिकैर्मखैः १७।\nप्राप्यते तत्सुखेनैव प्रबोधिन्यास्तु जागरे ।\nआप्लुत्य सर्वतीर्थेषु प्रदत्त्वा कांचनं महीम् १८।\nतत्फलं समवाप्नोति यत्कृत्वा जागरं हरेः ।\nजातः स एव सुकृती कुलं तेनैव पावितम् १९।\nकार्तिके मुनिशार्दूल कृता येन प्रबोधिनी ।\nयथा ध्रुवं नृणां मृत्युर्धनं गात्रं तथाध्रुवम् २०।\nइति ज्ञात्वा मुनिश्रेष्ठ कर्तव्यं वैष्णवं दिनम् ।\nयानि कानि च तीर्थानि त्रैलोक्ये संभवंति च २१।\nतानि तस्य गृहे सम्यग्यः करोति प्रबोधिनीम् ।\nकिं तस्य बहुभिः पुण्यैः कृता येन प्रबोधिनी २२।\nपुत्रपौत्रप्रदा ह्येषा कार्तिके हरिबोधिनी ।\nस ज्ञानी च स योगी च स तपस्वी जितेंद्रियः २३।\nभोगो मोक्षश्च तस्यास्ति उपास्ते हरिबोधिनीम् ।\nविष्णोः प्रियतरा ह्येषा धर्मसारसहायिनी २४।\nयः करोति नरो भक्त्या भुक्तिभाक्स भवेन्नरः ।\nप्रबोधिनीमुपोषित्वा गर्भे न विशते नरः २५।\nसर्वधर्मान्परित्यज्य तस्मात्कुर्वीत नारद ।\nकर्मणा मनसा वाचा पापं यत्समुपार्जितम् २६।\nतत्क्षालयति गोविंदः प्रबोधिन्यां तु जागरे ।\nस्नानं दानं जपः पूजां समुद्दिश्य जनार्दनम् २७।\nनरो यत्कुरुते वत्स प्रबोधिन्यां तदक्षयम् ।\nयेर्चयंति नरास्तस्यां भक्त्या देवं च माधवम् २८।\nसमुपोष्य प्रमुच्यंते पापैस्तैः शतजन्मजैः ।\nमहाव्रतमिदं पुत्र महापापौघनाशनम् २९।\nप्रबोधवासरं विष्णोर्विधिवत्समुपोषयेत् ।\nव्रतेनानेन देवेशं परितोष्य जनार्दनम् ३०।\nविराजयन्दिशः सर्वाः प्रयाति हरिमंदिरम् ।\nकर्तव्यैषा प्रयत्नेन नरैः कांतिधनार्थिभिः ३१।\nबाल्ये यत्संचितं पापं यौवने वार्द्धके तथा ।\nशतजन्मकृतं पापं स्वल्पं वा यदि वा बहु ३२।\nतत्क्षालयति गोविंदश्चास्यामभ्यर्चितो नृणाम् ।\nधनधान्यवहा पुण्या सर्वपापहरा परा ३३।\nतामुपोष्य हरेर्भक्त्या दुर्ल्लभं न भवेत्क्वचित् ।\nचंद्रसूर्योपरागे च यत्फलं परिकीर्तितम् ३४।\nतत्सहस्रगुणं प्रोक्तं प्रबोधिन्यां प्रजागरे ।\nस्नानं दानं जपो होमः स्वाध्यायोऽभ्यर्चनं हरेः ३५।\nतत्सर्वं कोटिगुणितं प्रबोधिन्यां कृतं तु यत् ।\nजन्मप्रभृतियत्पुण्यं नरेणोपार्जितं भवेत् ३६।\nवृथा भवति तत्सर्वमकृत्वा कार्तिके व्रतम् ।\nअकृत्वा नियमं विष्णोः कार्तिकं यः क्षिपेन्नरः ३७।\nन जन्मार्जितपुण्यस्य फलं प्राप्नोति नारद ।\nतस्मात्सर्वप्रयत्नेन देवदेवं जनार्दनम् ३८।\nउपसेवेत विप्रेंद्र सर्वकामफलप्रदम् ।\nपरान्नं वर्जयेद्यस्तु कार्तिके विष्णुतत्परः ३९।\nपरान्नवर्जनाद्वत्स चांद्रायणफलं लभेत् ।\nनित्यं शास्त्रविनोदेन कार्तिके मधुसूदनः ४०।\nस दहेत्सर्वपापानि यज्ञायुतफलं लभेत् ।\nन तथा तुष्यते यज्ञैर्न दानैर्वाजपादिभिः ४१।\nयथा शास्त्रकथालापैः कार्तिके मधुसूदनः ।\nये कुर्वंति कथां विष्णोर्ये शृण्वंति शुभान्विताः ४२।\nश्लोकार्द्धं श्लोकपादं वा कार्तिके गोशतं फलम् ।\nसर्वधर्मान्परित्यज्य कार्तिके केशवाग्रतः ४३।\nशास्त्रावधारणं कार्यं श्रोतव्यं च महामुने ।\nश्रेयसा लोभबुद्ध्या च यः करोति हरेः कथाम् ४४।\nकार्तिके मुनिशार्दूल कुलानां तारयेच्छतम् ।\nनियमेन नरो यस्तु शृणुते वैष्णवीं कथाम् ४५।\nकार्तिके तु विशेषेण गोसहस्रफलं लभेत् ।\nप्रबोधवासरे विष्णोः शृणुते यो हरेः कथाम् ४६।\nसप्तद्वीपवती दाने तत्फलं लभते मुने ।\nश्रुत्वा विष्णुकथां दिव्यां येऽर्चयंति कथाविदम् ४७।\nस्वशक्त्या मुनिशार्दूल तेषां लोकोऽक्षयः स्मृतः ।\nगीतशास्त्रविनोदेन कार्तिकं यो नयेन्नरः ४८।\nन तस्य पुनरावृत्तिर्मया दृष्टा कलिप्रिय ।\nगीतं नृत्यं च वाद्यं च भव्यां विष्णुकथां मुने ४९।\nयः करोति स पुण्यात्मा त्रैलोक्योपरि संस्थितः ।\nबहुपुष्पैर्बहुफलैः कर्पूरागुरुकुंकुमैः 6.61.५०।\nहरेः पूजा विधातव्या कार्तिके बोधवासरे ।\nयस्मात्पुण्यमसंख्यातं प्राप्यते मुनिसत्तम ५१।\nफलैर्नानाविधैर्द्रव्यैः प्रबोधिन्यां तु जागरे ।\nशंखे तोयं समादाय अर्घो देयो जनार्दने ५२।\nयत्फलं सर्वतीर्थेषु सर्वदानेषु यत्फलम् ।\nतत्फलं कोटिगुणितं दत्त्वार्घं बोधवासरे ५३।\nगुरुपूजा ततः कार्या भोजनाच्छादनादिभिः ।\nदक्षिणाभिश्च देवर्षे तुष्ट्यर्थं चक्रपाणिनः ५४।\nभागवतं शृणुते यस्तु पुराणं च पठेन्नरः ।\nप्रत्यक्षरं भवेत्तस्य कपिलादानजं फलम् ५५।\nकार्त्तिके मुनिशार्दूल स्वशक्त्या वैष्णवं व्रतम् ।\nयः करोति यथोक्तं तु मुक्तिस्तस्य सुनिश्चला ५६।\nकेतक्या एकपत्रेण पूजितो गरुडध्वजः ।\nसमाः सहस्रं सुप्रीतो भवति मधुसूदनः ५७।\nअगस्तिकुसुमैर्देवं पूजयेद्यो जनार्दनम् ।\nदर्शनात्तस्य देवर्षे नरकाग्निः प्रणश्यति ५८।\nमुनिपुष्पार्चितो विष्णुः कार्तिके पुरुषोत्तमः ।\nददात्यभिमतान्कामान्शशिसूर्यग्रहे यथा ५९।\nविहाय सर्वपुष्पाणि मुनिपुष्पेण केशवम् ।\nकार्तिके योऽर्चयेद्भक्त्या वाजिमेधफलं लभेत् ६०।\nतुलसीदलानि पुष्पाणि ये यच्छंति जनार्दने ।\nकार्तिके सकलं वत्स पापं जन्मायुतं दहेत् ६१।\nदृष्टा स्पृष्टाथ वा ध्याता कीर्तिता नामतस्तु ता ।\nरोपिता सिंचिता नित्यं पूजिता तुलसी शुभा ६२।\nनवधा तुलसीभक्तिं ये कुर्वंति दिनेदिने ।\nयुगकोटिसहस्राणि तन्वंति सुकृतं मुने ६३।\nयावच्छाखाप्रशाखाभिर्बीजपुष्पदलैर्मुने ।\nरोपिता तुलसी पुंभिर्वर्द्धते वसुधातले ६४।\nतेषां वंशे तु ये जाता ये भविष्यंति ये गताः ।\nआकल्पवर्षसाहस्रं तेषां वासो हरेर्गृहे ६५।\nयत्फलं सर्वपुष्पेषु सर्वपत्रेषु नारद ।\nतुलसीदलेन चैकेन कार्तिके प्राप्यते तु तत् ६६।\nसंप्राप्तं कार्त्तिकं दृष्ट्वा नियमेन जनार्दनः ।\nपूजनीयो महाविष्णुः कोमलैस्तुलसीदलैः ६७।\nइष्ट्वा क्रतुशतैर्देवान्दत्त्वा दानान्यनेकशः ।\nतुलसीदलैस्तु तत्पुण्यं कार्तिके केशवार्चने ६८।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे कार्त्तिके शुक्लैकादशीमाहात्म्यंनामैकषष्टितमोऽध्यायः ६१।"
  }
]
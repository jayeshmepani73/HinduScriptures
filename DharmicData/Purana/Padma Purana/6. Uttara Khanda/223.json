[
  {
    "text": "शौनक उवाच-\nसूतसूत महाभाग धन्योसि त्वं भवांबुधौ ।\nयन्नोऽत्यर्थं निमग्नानां पाययस्वमृतोत्करम् १।\nसाधोऽत्र भवनिस्तार वांछतां नः समादिश ।\nमंत्ररत्नं भावशुद्धं यन्मयं सचराचरम् २।\nसूत उवाच-\nशृणु शौनक वक्ष्यामि मंत्ररत्नं महाद्भुतम् ।\nयद्दिलीपाय गदितं वसिष्ठेन महात्मना ३।\nएकदा तु दिलीपेन पृष्टमेतद्गुरुं प्रति ।\nवसिष्ठं द्विजशार्दूलं प्रणिपत्य यथा त्वया ४।\nदिलीप उवाच-\nभगवन्भवता प्रोक्तास्सर्वधर्माविशेषतः ।\nवर्णाश्रमयुता धर्मा नित्यनैमित्तिकाः क्रियाः ५।\nराजधर्म्माश्च यज्ञाश्च तीर्थदानव्रतादिकम् ।\nश्रुता मया मुनिःश्रेष्ठ अक्षय्य स्वर्गभोगदाः ६।\nअधुना श्रोतुमिच्छामि मोक्षमार्गं सनातनम् ।\nदिष्ट्याहं येन गच्छामि तद्ब्रह्मन्वक्तुमर्हसि ७।\nको मंत्रं सर्वमंत्राणां भवरोगैकभेषजम् ।\nसर्वेषामेव देहीनां को हि मोक्षप्रदः परः ८।\nतत्समाख्याहि तत्त्वेन मयि वात्सल्यगौरवात् ९।\nवसिष्ठ उवाच-\nसाधुपृष्टं त्वया राजन्सर्वलोकहितैषिणा ।\nवक्ष्यामि परमं गुह्यमेकं संसारतारकम् १०।\nपुरा महर्षयः सर्वे यज्ञदानपराः शुभाः ।\nपप्रच्छुर्ब्रह्मणः पुत्रं नारदं मुनिसत्तमम् ११।\nमहर्षय ऊचुः -\nभगवन्केन मंत्रेण गच्छामः परमं पदम् ।\nतन्नो ब्रूहि महाभाग प्रसादं कर्तुमर्हसि १२।\nनारद उवाच-।\nपितामहं पुरा सर्वे योगिनः सनकादयः ।\nपप्रच्छुरेकमेकांते मोक्षमार्गं सुदुर्ल्लभम् १३।\nब्रह्मोवाच-।\nशृणुध्वं योगिनः सर्वे रहस्यमिदमद्भुतम् १४।\nन जानंति सुराः सर्वे ऋषयश्च तपोधनाः ।\nसर्गादौ प्रोक्तवान्देवो मह्यं नारायणोऽव्ययः १५।\nईश्वर्या सह देव्या च सम्यक्संपूजितो मया ।\nततः प्रसन्नो भगवान्मम नारायणोऽव्ययः १६।\nप्राजापत्यं ददौ मह्यं श्रुतिजं सर्ववाङ्मयम् ।\nप्रकाशकानि मंत्राणि व्यापकाव्यापकानि च १७।\nततस्तमब्रुवं देवं पुराणपुरुषोत्तमम् ।\nभगवन्केन मंत्रेण संसारोत्तारणं नृणाम् १८।\nतन्ममाचक्ष्व तत्त्वेन सर्वलोकहिताय वै ।\nको मन्त्रः सर्वमन्त्राणां पुरश्चरणवर्जितः १९।\nसकृदुच्चारणान्नृणां ददाति परमं पदम् ।\nश्रीभगवानुवाच-\nसाधुपृष्टं महाभाग सर्वलोकहितैषिणा २०।\nतस्माद्वक्ष्यामि ते गुह्यं येन मामाप्नुयुर्नराः २१।\nसर्वेषामेव मंत्राणां मंत्ररत्नं शुभावहम् ।\nसकृत्स्मरणमात्रेण ददाति परमं पदम् २२।\nमंत्ररत्नद्वयं न्यासं प्रयतिः शरणागतिः ।\nलक्ष्मीनारायणमिति मन्त्रः सर्वफलप्रदः २३।\nनामानि मंत्ररत्नस्य पर्य्यायेण निबोधत ।\nतस्योच्चारणमात्रेण परितुष्टोस्मि नित्यशः २४।\nकुलजो वा तपस्वी वा वेदवेदांगपारगः ।\nयज्ञदानपरो वापि सर्वतीर्थोपसेवकः २५।\nव्रती वा सत्यवादी वा यतिर्वा ज्ञानवानपि ।\nमन्त्राधिकारी न भवेत्तं प्रयत्नेन वर्जयेत् २६।\nब्राह्मणाः क्षत्रिया वैश्या स्त्रियः शूद्रास्तथेतराः ।\nतस्याधिकारिणः सर्वे मम भक्तास्तु ते यदि २७।\nअनन्यशरणानां च तथैवानन्यसेविनाम् ।\nअनन्यसाधकानां च वक्तव्यो मन्त्र उत्तमः २८।\nआर्तानामाशु फलदस्सकृदेव कृतो ह्यसौ ।\nदृप्तानामपि जन्तूनां देहान्तरनिवारणः २९।\nआर्त्तो जिज्ञासुरर्थार्थी ज्ञानी वापि प्रजापतिः ।\nसकृन्मां शरणं याति ततः कामानवाप्नुयात् ३०।\nनादीक्षिताय वक्तव्यं नाभक्ताय च मानिने ।\nनास्तिकाय न लुब्धाय न श्रद्धाविमुखाय च ३१।\nन चाशुश्रूषवे वाच्यं नासंवत्सरवासिने ।\nकामक्रोधविमुक्तस्तु दंभलोभविवर्जितः ३२।\nमां च यो व्यभिचारेण भक्तियोगेन सेवते ।\nवक्तव्य तस्य विधिवन्मंत्ररत्नमनुत्तमम् ३३।\nदेशकालादिनियमानरिमित्रादि शोधनम् ।\nन्यासमुद्रादिकं तस्य पुरश्चरणसंयुतम् ३४।\nमच्चक्रांकितदेहत्वं मदीयाराधनं तथा ।\nमयि सन्यस्तकर्मत्वं मदनन्यशरण्यतता ३५।\nमयि सर्वफलन्यासो महाविश्वासपूर्वकम् ।\nअनन्यसाधनो यत्नस्त्वकिंचनत्वमात्मनः ३६।\nअवैष्णवानां संभाषा वंदनादि विवर्जनम् ।\nअनन्यदेवतानां च वन्दनं पूजनं तथा ३७।\nएवमाद्यादि नियमां प्रपन्नस्य प्रकीर्तिताः ।\nइत्यादिगुणयुक्तस्य वक्तव्यं मंत्रमुत्तमम् ३८।\nतस्य नारायणश्चाहमृषिर्विष्णुः सनातनः ।\nदेवता च श्रिया सार्द्धमहं वात्सल्यसागरः ३९।\nसर्वलोकेश्वरः श्रीमान्सुशीलः सुभगस्तथा ।\nसर्वज्ञः सर्वशक्तिश्च सदापूर्णमनोरथः ४०।\nसर्वगः सर्वबंधुश्च कृपापीयूषसागरः ।\nश्रीमन्नारायणश्चाहं देवता समुदाहृतः ४१।\nछंदस्तु देवी गायत्री पंचविंशाक्षरात्मिका ।\nद्विस्सप्तषट्त्रिपंचद्विषडंगानि नियोजयेत् ४२।\nलक्ष्म्या मदनपायिन्या मां ध्यायेद्विश्वरूपिणम् ।\nचक्रशंखगदापद्मपाणिनं दिव्यरूपिणम् ४३।\nवामांकस्थश्रिया सार्द्धं पूजयेत्प्रयतं शुचिः ।\nअनेन मंत्ररत्नेन गंधपुष्पनिवेदनैः ।\nसकृत्संपूज्यमानोऽपि संतुष्टोस्मि प्रजापते ४४।\nब्रह्मोवाच-\nसम्यगुक्तं त्वया नाथ रहस्यमिदमुत्तमम् ।\nमंत्ररत्नप्रभावश्च सर्वसिद्धिप्रदो नृणाम् ४५।\nपिता त्वं सर्वलोकानां माता त्वं गुरुरेव च ।\nत्वं च स्वामी सखा भ्राता गतिस्त्वं शरणं सुहृत् ४६।\nअहं तु तव देवेश दासश्शिष्यस्तथा सुहृत् ।\nतस्मान्मम दयासिंधो प्रोक्तवानिदमुत्तमम् ४७।\nअधुना मंत्ररत्नस्य दीक्षां सम्यग्विधानतः ।\nब्रूहि सर्वत्र तत्वेन लोकानां हितकाम्यया ४८।\nश्रीभगवानुवाच -\nशणु वत्स प्रवक्ष्यामि मंत्र दीक्षाविधिं परम् ।\nआचार्यं संश्रयेत्पूर्वं मदाश्रयणसिद्धये ४९।\nआचार्यो वेदसंपन्नो विष्णुभक्तो विमत्सरः ।\nमंत्रज्ञो मन्त्रभक्तश्च सदा मंत्राश्रयः शुचिः ५०।\nसत्संप्रदायसंयुक्तो ब्रह्मविद्याविशारदः ।\nअनन्यसाधनश्चैव तथानन्यप्रयोजनः ५१।\nब्राह्मणो वीतरागश्च क्रोधलोभविवर्जितः ।\nसद्वृत्तौ शासिता चैव मुमुक्षुः परमात्मवित् ५२।\nएवमादिगुणेपेत आचार्यः स मुदा सुहृत् ।\nआचाराञ्शासयेद्यस्तु स आचार्य इतीरितः ५३।\nयस्त्वाचार्यपराधीनस्सद्वृत्तौ शास्यते यदि ।\nशासने स्थिरवृत्तश्च शिष्यः सद्भिरुदाहृतः ५४।\nएवं लक्षणसंयुक्तं शिष्यं सर्वगुणान्वितम् ।\nअध्यापयेद्विधानेन मन्त्ररत्ननुत्तमम् ५५।\nद्वादश्यां श्रवणे वापि कर्हिचिद्वैष्णवे दिने ।\nसदाचार्योपसंप्रीतौ तत्र दीक्षां समाचेत् ५६।\nसुदर्शनं पांचजन्यं सुवर्णेन प्रकारयेत् ।\nरौप्येण वापि ताम्रेण कांस्येनापि प्रकारयेत् ५७।\nस्नाप्य पंचामृतैः शुद्धैरर्चयेत्पुरतो मम ।\nअर्च्चयेद्गंधपुष्पाद्यैस्तन्मंत्रेण विधानतः ५८।\nतत्र संस्थापयेदग्नि स्वगृह्योक्त विधानतः ।\nआचार्यो जुहुयादाज्यं मंत्रेणाथ द्विजोत्तमः ५९।\nअष्टोत्तरसहस्रं वा शतमष्टोत्तरं तु वा ।\nजुहुयान्मंत्ररत्नेन तथान्यैर्वैष्णवैः शुभैः ६०।\nमंत्रैः पुरुषसूक्ताद्यैर्जुहुयाघृतपायसम् ।\nतस्मिन्नग्नौ क्षिपेच्चक्रं शंखं च द्विजत्तमः ६१।\nषडक्षरेण जुहुयादाज्यं विंशतिसंख्यया ।\nप्रतप्तं चक्रमादाय मंत्रैणैव तथा गुरुः ६२।\nशंखेनैवांकनं कुर्याद्बाह्वोर्दक्षिणसव्ययोः ।\nहोमशेषं समाप्याथ पुनः पूजां समाचरेत् ६३।\nततः कलशमादाय पवित्रोदकपूरितम् ।\nमंत्रेणैवाभिमंत्र्याथ तस्य मूर्ध्न्यभिषेचयेत् ६४।\nसितवस्त्रधरं सम्यगाचांतं विनयान्वितम् ।\nऊर्द्ध्वपुण्ड्रधरं शिष्यं मंत्रमध्यापयेद्गुरुः ६५।\nमंत्रार्थश्च प्रवक्तव्यो वृत्तिश्चैव विशेषतः ।\nलब्धमंत्रस्तदाचार्यं पूजयेद्भूषणादिभिः ६६।\nअनेन विधिना मंत्रं योऽधीते वैष्णवाद्गुरोः ।\nततः स वैष्णवं याति नान्यथा सुरसत्तम ६७।\nनारद उवाच-\nएवमुक्त्त्वा विधातारं देवदेवो हरिः पिता ।\nस्वचक्रेणांकयित्वा तु तस्मै मंत्रं ददौ स्वयम् ६८।\nसर्वलोकेश्वरो देवो ब्रह्मा मम पिता प्रभुः ।\nममापि विधिवन्मंत्रं स ददौ मुनिसत्तमाः ६९।\nतस्माद्यूयं मुनिश्रेष्ठा धारयित्वा सुदर्शनम् ।\nनारायणपदं द्वंद्वं गच्छध्वं शरणं द्विजाः ७०।\nवसिष्ठ उवाच-\nइत्युक्त्वा मुनयः सर्वे नारदेन सुरर्षिणा ।\nद्वयाधिकारिणः सर्वे याता विष्णोः परं पदम् ७१।\nतस्मात्त्वमपि राजर्षे विष्णुसायुज्यमिच्छसि ।\nदीक्षामार्गविधानेन धारयित्वा सुदर्शनम् ७२।\nनारायणपदद्वंद्वं तदेकं शरणं व्रज ।\nसर्वलोकेश्वरः साक्षाद्ब्रह्मा त्रिभुवनेश्वरः ७३।\nममापि नारदस्यापि प्रोक्तवान्मंत्रमुत्तमम् ।\nशौनकादि महर्षीणां नैमिषारण्यवासिनाम् ७४।\nनारदः प्रददौ मंत्रं प्रपत्तिं शरणागतिम् ।\nएतद्गुह्यतमं राजन्न जानंति महर्षयः ७५।\nदेवाताश्च न जानंति सिद्धा साध्याश्च दानवाः ।\nमयापि प्रापितो मंत्रं शक्तिपुत्रः पराशरः ७६।\nइदं रहस्यं परमं लक्ष्मीनारायणं द्वयम् ।\nराजंस्तवापि वक्ष्यामि प्रपत्ति शरणागतिम् ७७।\nद्वयात्परतरं मन्त्रं नास्ति सत्यं ब्रवीमि ते ।\nअस्मात्परतरं धर्म्मं नास्ति लोकेषु किंचन ७८।\nसत्यं सत्यं पुनः सत्यं ब्रह्मणा कथितं पुरा ।\nनारायणात्परो देवो नास्ति मुक्तिप्रदो नृणाम् ७९।\nतत्सेवैव भवेन्मोक्षः सर्वकर्म निकृंतनः ८०।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे वसिष्ठदिलीपसंवादे विद्योपदेशोनाम त्रयोविंशत्यधिकद्विशततमोऽध्यायः २२३।"
  }
]
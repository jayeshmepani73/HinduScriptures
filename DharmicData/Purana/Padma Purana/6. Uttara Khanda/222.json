[
  {
    "text": "नारद उवाच-\nआकर्णय शिबे राजन्वर्णयामि तवाग्रतः ।\nपुण्यं यशस्यमायुष्यं काश्या माहात्म्यमुत्तमम् १।\nइंद्रप्रस्थतटस्थायां काश्यामेकस्तु पादपः ।\nशिंशपाख्योभवेद्राजन् पुरा पुण्ययुगे कृते २।\nतत्रैको वायसो ह्यासीत्कृतनीडो वनस्पतौ ।\nतस्याधस्तान्महासर्पं कोटरेव सति स्म ह ३।\nएकदा तस्य काकस्य भार्यांडद्वयमालये ।\nप्रतिमुच्य गता क्वापि न नीडे स्वे समागता ४।\nस्वयमेव स काकस्तु पालयन्नंडकद्वयम् ।\nतामेव शिंशपामुच्चैरध्यतिष्ठन्महीपते ५।\nअथैकदा निशीधे तु महावात्या समागता ।\nअभनक्शिंशपां राजन्मूलादपि दृढादपि ६।\nवात्यया पात्यमानाया शिंशपायास्तदा तले ।\nचूर्णितौ काकसर्पौ तौ गतप्राणौ बभूवतुः ७।\nदिव्यांगास्ते त्रयो भूत्वा शिंशपा वायसादयः ।\nविमानत्रयमारूढा जग्मुः श्रीपतिकेतनम् ८।\nशिबिरुवाच-\nदेवर्षे केन पुण्येन प्राप्ता तैर्मुक्तिदा पुरी ।\nआसंस्ते के त्रयः पूर्वं सर्वं कथय नारद ९।\nनारद उवाच-।\nकुरुजांगलदेशीयो ब्राह्मणः श्रवणाभिधः ।\nतस्य भार्या कुडा नाम भ्राताभूच्च कुरंटकः १०।\nअस्नातभोक्ता नित्यं स कवलो मिष्टभुग्रहः ।\nश्रवणस्तेन दोषेण बभूव ग्रामवायसः ११।\nकुरंटकस्तु तद्भ्राता नास्तिकोऽभवदुल्बणः ।\nश्रुतिस्मृतिपथोच्छेत्ता देवतानां च निंदकः १२।\nतेन दोषेण स मृतो ह्यभवत्कालकुंडली ।\nसा कुंडा श्रवणस्य स्त्री बभूवोभयदोषभाक् १३।\nअतः सा स्थावरत्वं हि लब्ध्वासीदुभयाश्रया ।\nएतत्ते कथितं भूप तद्वृत्तं पूर्वजन्मनि १४।\nअतः परं प्रवक्ष्यामि तेषां पुण्यं यतस्त्रयः ।\nप्रापुस्तेन पुरीं रम्यां काशीं वैश्वेश्वरीं नृप १५।\nग्रामांतरादेकदा तौ प्रत्यायातौ निजालयम् ।\nकस्यचित्पथिकस्याथ कूपमग्नां पयस्विनीम् १६।\nअवलोक्य तदुद्धारं चक्रतुस्तेन नोदितौ ।\nताभ्यांगदितमाकर्ण्य कुंडा साध्वित्यभाषत १७।\nते त्रयस्तेनपुण्येन मरणं प्राप्य दुर्लभम् ।\nइंद्रप्रस्थतटस्थायां काश्यां वैकुंठमारुहन् १८।\nइयं काशी महेशस्य पुरी यद्यपि भूपते ।\nतथाप्यस्यां मृतं जंतुर्वैकुंठे स्यात्सुखी हरेः १९।\nएतत्ते कथितं राजन्काश्या माहात्म्यमुत्तमम् ।\nकिमन्यच्छ्रोतुमिच्छा ते विद्यते तद्वदस्व मे २०।\nशिबिरुवाच-\nमुने त्वया महेशस्य क्षेत्रत्रयमुदीरितम् ।\nकाशी च शिवकांची च गोकर्णं च तथापरम् २१।\nएकस्य महिमा प्रोक्तो त्वया काश्या महामुने ।\nगोकर्णशिवकांच्योश्च कथ्यतां यदि विद्यते २२।\nनारद उवाच-।\nगोकर्णं केवलं शैवं क्षेत्रं परमपावनम् ।\nतस्मिन्मृतो नरो राजन्शिवः स्यान्नात्र संशयः २३।\nस्थले जलेंतरिक्षे च जंतुस्तत्र मृयेत चेत् ।\nतदा कैलासशिखरो शिवः संभूय दीव्यति २४।\nअत्र गोकर्णतीर्थे स्यान्मृतस्य न पुनर्भवः ।\nशिवेन स समं राजन्मुक्तिं यास्यति कर्हिचित् २५।\nअस्यापि तव माहात्म्यं गोकर्णस्य महामते ।\nवर्णयामि यदाकर्णि मया ब्रह्ममुखात्प्रभो २६।\nप्रयागादेकगव्यूतौ गुरुतीर्थसमीपगः ।\nमर्यादापर्वतो योऽयं दृश्यते पुण्यदर्शनः २७।\nतत्रैकः कर्कटो नाम भिल्ल आसीत्सुदारुणः ।\nतस्य भार्या जरा नाम सा जघ्ने पतिपंचकम् २८।\nसा जरा विषसंयुक्तं षष्ठं कर्कटकं तदा ।\nअकरोन्मोदकं हंतुं तदा तेन स्वसुः श्रुतम् २९।\nनिजाया मुखतो राजन्भिल्लेन च महात्मना ।\nबालां तां हंतुमारेभे कर्कटो भृशदारुणः ३०।\nखङ्गपाणिर्यदा याति तद्वधाय स भिल्लपः ।\nयावत्तावत्तु सा यायाज्ज्ञात्वा निजवधोद्यमम् ३१।\nवनमभ्यद्रवद्भीता निजप्राणपरीप्सया ।\nतामनुद्रवता तेन कर्कटेन महीपते ३२।\nअत्र गोकर्णतीर्थे तु गृहीता खङ्गपाणिना ।\nशिरश्छित्वा तु खङ्गेन पातयित्वा जले वपुः ३३।\nतस्य गोकर्णतीर्थस्य निजस्थानमगाच्च सः ।\nसा जरा तत्र गोकर्णे पापापि निधनं गता ३४।\nकैलासशिखरे राजन्पार्वत्या अभवत्सखी ।\nअहं कथितवानेतत्तव गोकर्णवैभवम् ३५।\nशिवकांच्याश्च माहात्म्यं पवित्रं वर्णयामि ते ।\nइंद्रप्रस्थतटस्थायां शिवकांच्यामपि प्रभो ३६।\nगतिः सा परमा पुंसां गोकर्णे या मयोदिता ।\nअत्र श्रीमन्महादेवो विष्णुं सर्वसुरेश्वरम् ३७।\nआराध्य भक्तराजत्वं लेभे ज्ञानं च तात्विकम् ।\nअतः सर्वे वयं पुत्रा ब्रह्मणस्तं महेश्वरम् ३८।\nआराधयामः सततं सद्भक्तिज्ञानलिप्सया ।\nअत्र बाणासुरो राजन्नारराध महेश्वरम् ३९।\nनिराहारो वर्षशतं तद्गुणत्वबुभूषया ।\nतस्मै प्रसन्नो भगवान्गणत्वं दत्तवान्निजम् ४०।\nस्वयं च सर्वदा तस्य पुरपालो बभूवह ।\nइयं पुरी पुरा राजन्नासीद्विष्णोर्महात्मनः ४१।\nदत्ता शिवाय तुष्टेन तपसा तस्य विष्णुना ।\nअस्यामेकं पुरावृत्तं महदाश्चर्यकारकम् ४२।\nविप्रस्य शिवभक्तस्य वैकुंठाप्तिर्यथाभवत् ।\nएकस्तु ब्राह्मणो राजन् हेरंबो नाम धार्मिकः ४३।\nकायेन मनसा वाचा शिवपूजारतः सदा ।\nएकदा स महाभागः शिवतीर्थानि पर्यटन् ४४।\nशिवभक्तः शिवे राजन्शिवकांच्यामिहागतः ।\nएनां मनोहरां चैव न तत्याज स बुद्धिमान् ४५।\nपश्चात्तत्रैव तत्याज प्राणानस्या जलांतरे ।\nतत्रैव श्रीमहादेवगणास्तं ब्राह्मणोत्तमम् ४६।\nनीत्वा कैलासमचलं चेलुस्तदनुशासनात् ।\nअथ मध्ये समायाता गणा वैकुंठतो हरेः ४७।\nतेभ्यो बलात्समादातुं तं द्विजश्रेष्ठमुद्यताः ।\nआसीत्तेषां महयुद्धं गणानां हरिशर्वयोः ४८।\nतत्र युद्धेन वैकेषां विजयो न पराजयः ।\nतत्र वैकुंठतो विष्णुरागतो गरुडासनः ४९।\nकैलासाद्वृषभारूढो महेशश्च त्रिलोकधृक् ।\nतावन्योन्यं मुखं दृष्ट्वा विहस्य जगदीश्वरौ ५०।\nपश्यतस्म महद्युद्धं नभस्येव गणैः कृतम् ।\nअथ स्वीयान्गणान्विष्णुः शैवांश्च दिवि युद्धतः ५१।\nनिवार्य तं द्विजं तार्क्ष्यमारोप्यागाच्छिवालयम् ।\nशिवेन तद्गणैश्चापि स्वकीयैरपि माधवः ५२।\nवृतो गछन्पथि श्रीमान्स्तुतस्त्रिदशवंदितः ।\nगत्वा विवेश तं चागं महादेवपुरःसरः ५३।\nतस्मै द्विजाय वै तस्य दर्शयन्रमणीयताम् ।\nअथ तस्मात्तु कैलासान्महादेवेन वंदितः ५४।\nमाधवः परया भक्त्या वैकुंठमगमत्तदा ।\nद्विजः सोऽपि महाभागस्तीर्थस्यास्य प्रसादतः ५५।\nगोविंददर्शनं प्राप्य मुमुदे हरसन्निधौ ।\nएतत्ते कथितं राजन्शिवकांच्यास्तु वैभवम् ५६।\nतीर्थसप्तकनाम्नस्तु शृणुष्व सुसमाहितः ।\nतीर्थमेतन्महाराज चतुर्वर्गफलप्रदम् ५७।\nदर्शनात्स्पर्शनाद्ध्यानात्स्मरणादपि भूपते ।\nवसिष्ठादिभिरेतस्मिन्महर्षिभिरनुष्ठितम् ५८।\nमहत्तपस्तु सृष्ट्यर्थं तत्रासंस्तु क्षमा नृप ।\nमरीचिरपि धर्मात्मा पुत्रार्थं स्नानमाचरन् ५९।\nअत्र लेभे महाभागः कश्यपं सुतमुत्तमम् ।\nअत्रिरत्रापि तपसा तोषयद्देवपुंगवान् ६०।\nसोमं दुर्वाससं दत्तं तेभ्यो लेभे सुतत्रयम् ।\nअंगिरा अपि धर्मात्मा तीर्थस्यास्य प्रसादतः ६१।\nलेभे सुतांस्तुतद्वंश्या जाता आंगिरसा द्विजाः ।\nपुलहोऽपि सुतं लेभे दंभोलि गुणवत्तरम् ६२।\nयोऽगस्त्योभूत्पुरा राजंस्तीर्थेऽत्रैव निमज्जनात् ।\nपुलस्त्यस्यात्र तीर्थे वै पुत्रो लब्धो तपस्यतः ६३।\nकुबेरोभून्महाभागो यः सखासीदुमापतेः ।\nक्रतोरपि सुता जाता वालखिल्याः सहस्रशः ६४।\nतीर्थस्यास्य प्रसादेन ते सर्वे ह्यूर्ध्वरेतसः ।\nरजआदीन्सुताँ लेभे वसिष्ठोऽपि महातपाः ६५।\nसप्तैव राजशार्दूल महिमा तस्य वर्णितः ।\nअन्यान्यपि च तीर्थानि संत्यनेकानि भूपते ६६।\nकपिलाश्रमकेदारप्रभासादीनि वै प्रभौ ।\nनियुतैरपि वर्षाणां तेषां च महिमा नृप ।\nअनंतेनापि नो वक्तुं शक्यते किमु मादृशैः ६७।\nसौभरिरुवाच-\nएवमुक्त्वा मुनिश्रेष्ठो नारदो मुनिपुंगवः ।\nशिवं जगाम नभसो नारायणगुणान्गृणन् ६८।\nशिबिरौशीनरो राजा शक्रप्रस्थस्य वैभवम् ।\nश्रुत्वा मुनिमुखाद्राजन्कृतार्थं स्वममन्यत ६९।\nतत्र स्नात्वा हि विधिवदिंद्रप्रस्थे स भूपतिः ।\nविधाय सत्क्रियाः सर्वा जगाम निजपत्तनम् ७०।\nइंद्रप्रस्थस्य माहात्म्यमेतत्तव मया विभो ।\nयमुनातीरतीर्थस्य वर्णितं जनपावनम् ७१।\nनास्यादरं करिष्यंति कलौ श्रद्धाविवर्जिताः ।\nइंद्रप्रस्थस्य राजेंद्र सर्वतीर्थशिरोमणेः ७२।\nअष्टादशपुराणानां श्रवणाद्भारतस्य च ।\nयत्फलं तन्महिम्नस्य शक्रप्रस्थस्य जायते ७३।\nअरुणोदयवेलायां माघलक्षैकमज्जनात् ।\nयत्फलं तन्महिम्नोस्य श्रवणाच्छ्रद्धया भवेत् ७४।\nश्रद्धयास्य तु माहात्म्यं यः शृणोति महीपते ।\nतर्पितास्तेन पितरो देवाश्च मुनयस्तथा ७५।\nकृच्छ्रातिकृच्छ्रपाराक चांद्रायण व्रतादिभिः ।\nयत्फलं तन्महिम्नोऽस्य श्रद्धया श्रवणाद्भवेत् ७६।\nअश्वमेधादियज्ञानां समस्तानां महीपते ।\nयत्फलं तन्महिम्नोऽस्य श्रद्धया श्रवणाद्भवेत् ७७।\nसूत उवाच-\nएवं युधिष्ठिरो राजा श्रुत्वा शौनक सौभरेः ।\nइंद्रप्रस्थस्य माहात्म्यं स ययौ हस्तिनं पुरम् ७८।\nततो विनीय सद्भ्रातॄन्दुर्योधनपुरःसरान् ।\nइंद्रप्रस्थमगात्पुण्यं राजसूयचिकीर्षया ७९।\nद्वारकायाः समागम्य गोविंदं कुलदैवतम् ।\nराजसूयेन यज्ञेन स इयाज महीपतिः ८०।\nमुक्तिदं तीर्थमेतत्तु शपतोस्याप्यजायत ।\nइति मत्वा हरिस्तत्र शिशुपालं जघान ह ८१।\nशिशुपालोऽपि तस्यैव तीर्थस्य मरणाद्भुवि ।\nसायुज्यमगमत्कृष्णे निखिलार्थप्रदायके ८२।\nशिशुपालो हतो यत्र विहितो यत्र चक्रतुः ।\nगदया तत्र भीमेन कृतं कुंडं सुविस्तरम् ८३।\nभीमकुंडं तु विज्ञातं जातं तद्भुविपावनम् ।\nकालिंद्या दक्षिणे भागे गव्यूत्यर्धं महीतले ८४।\nइंद्रप्रस्थगताया यत्कालिंद्याः स्नानतः फलम् ।\nतत्फलं तत्र कुंडे तु जायते नात्र संशयः ८५।\nसूत उवाच-\nयस्मिन्क्षेत्रे स्थितो जंतुस्तं क्षेत्रमनुवत्सरम् ।\nप्रदक्षिणादिभिर्धर्मैः स्वापराधान्क्षमापयतेत् ८६।\nप्रतिसंवत्सरं चैव परिक्रामति यो नरः ।\nक्षेत्रापराधदोषैश्च न स लिप्येत्तु पातकैः ८७।\nप्रदक्षिणमकुर्वाणः क्षेत्रसिद्धिं न विंदति ।\nतस्मात्प्रदक्षिणा तीर्थे दातव्या च फलार्थिभिः ८८।\nहरेर्नाम निसंजल्पन्प्रकरोति प्रदक्षिणाम् ।\nपदेपदे स लभते कपिलादानजं फलम् ८९।\nचैत्रकृष्णचतुर्दश्यां शक्रप्रस्थप्रदक्षिणाम् ।\nयः करोति नरो धन्यः सर्वपापैः प्रमुच्यते ९०।\nइति श्रीपाद्मेमहापुराणे पंचपंचाशत्साहस्र्यां संहितायामुत्तरखंडे कालिंदीमाहात्म्ये इंद्रप्रस्थगत काशीगोकर्णशिवकांचीतीर्थसप्तक भीमकुंडवर्णनोनाम द्वाविंशत्यधिकद्विशततमोऽध्यायः २२२ ।"
  }
]
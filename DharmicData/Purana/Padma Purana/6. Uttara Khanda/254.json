[
  {
    "text": "वसिष्ठ उवाच-\nएवमुक्ता तु सा देवि पतिना शूलपाणिना ।\nप्रणिपत्य महात्मानमुवाच प्रांजलिस्तदा १।\nपार्वत्युवाच-\nसाधूक्तं हि त्वया नाथ वैष्णवं धर्ममुत्तमम् ।\nगुह्याद्गुह्यतमं विष्णोः स्वरूपं परमात्मनः २।\nधन्यास्मि कृतकृत्यास्मि सर्वदेवनमस्कृत ।\nतव प्रसादाद्देवेशमर्चयामि सनातनम् ३।\nवसिष्ठउवाच-\nततस्तद्वचनं श्रुत्वा स भवस्त्रिपुरांतकः ।\nसमाश्लिष्यावदद्देवीं प्रहृष्टेनांतरात्मनाः ४।\nरुद्र उवाच-\nसाधुसाधु महादेवि साधुसाधु वरानने ।\nअर्चयस्व हृषीकेशं लक्ष्मीभर्त्तारमच्युतम् ५।\nकृतकृत्योऽस्म्यहं भद्रे वैष्णव्या भार्यया त्वया ।\nगुरुणा तव चार्वंगि वामदेवेन धीमता ६।\nअनुज्ञातार्चयस्वेशं पुराणं पुरुषोत्तमम् ।\nगुरूपदेशमार्गेण पूजयित्वैव केशवम् ।\nप्राप्नोति वाछितं सर्वं नान्यथा भूधरात्मजे ७।\nवसिष्ठ उवाच-\nएवमुक्ता तदा देवि वामदेवांतिकं नृप ।\nजगाम सहसा हृष्टा विष्णुपूजनलालसा ८।\nसमेत्य तं गुरुं देवि पूजयित्वा प्रणम्य च ।\nविनीता प्रांजलिर्भूत्वा उवाच मुनिसत्तमम् ९।\nपार्वत्युवाच-\nभगवंस्त्वत्प्रसादेन सम्यगाराधनं हरेः ।\nकरिष्यामि द्विजश्रेष्ठ त्वमनुज्ञातुमर्हसि १०।\nवसिष्ठ उवाच-\nइत्युक्तस्तु तया देव्या वामदेवो महामुनिः ।\nतस्यै मंत्रवरं श्रेष्ठं ददौ स विधिना गुरुः ११।\nनाम्नां सहस्रं विष्णोश्च प्रोक्तवान्मुनिसत्तमः ।\nनिवेदयित्वा पूजाया विधानमपि देशिकः ।\nउवाच परमप्रीत्या पार्वतीं संशितव्रताम् १२।\nवामदेव उवाच-\nअर्चयित्वा हृषीकेशं प्रातर्नित्यं वरानने ।\nसहस्रनामपठनं कुरुष्व तदनंतरम् १३।\nवसिष्ठ उवाच-\nद्वत्युक्ता तेन गुरुणा प्रहृष्टेनांतरात्मना ।\nपूजयित्वा नमस्कृत्य पुनरायात्स्वमालयम् १४।\nशिक्षिता गुरुणा तेन वामदेवेन पार्वती ।\nततः कतिपयाहस्तु द्वादश्यां वृषभध्वजः १५।\nकैलासशिखरे रम्ये विष्णुमाराध्य शंकरः ।\nउपविष्टस्ततो भोक्तुं पार्वतीं शंकरोऽब्रवीत् १६।\nशंकर उवाच-\nपार्वत्ये हिमया सार्द्धं भोक्तुं भुवनवंदिते ।\nवसिष्ठ उवाच-\nतमाह पार्वती देवी जप्त्वा नामसहस्रकम् १७।\nततो भोक्ष्याम्यहं देव भुज्यतां भवता प्रभो ।\nततस्तां पार्वतीं प्राह प्रहसन्परमेश्वरः १८।\nशंकर उवाच-\nधन्यासि कृतकृत्यासि विष्णुभक्तासि पार्वति ।\nदुर्लभा वैष्णवी भक्तिर्भागधेयं विनेश्वरि १९।\nरामरामेति रामेति रमे रामे मनोरमे ।\nसहस्रनामतत्तुल्यं रामनाम वरानने २०।\nरकारादीनि नामानि शृण्वतो मम पार्वति ।\nमनः प्रसन्नतां याति रामनामाभिशंकया २१।\nरामेत्युक्त्वा महादेवि भुंक्ष्व सार्धं मयाधुना ।\nवसिष्ठ उवाच-\nततो रामेति नामोक्त्वा सह भुंक्त्वाऽथ पार्वती २२।\nरामेत्युक्ता महादेवी शंभुना सह संस्थिता ।\nपप्रच्छ शंकरं देवं प्रीतिप्रणवमानसा २३।\nपार्वत्युवाच-\nसहस्रनामभिस्तुल्यं रामनाम त्वयोदितम् ।\nतस्यापराणि नामानि संति चेद्रावणद्विषः ।\nकथ्यतां मम देवेश तत्र मे भक्तिरुत्थिता २४।\nश्रीमहादेव उवाच-\nशृणु नामानि वक्ष्यामि रामचंद्रस्य पार्वति ।\nलौकिका वैदिकाः शब्दाः ये केचित्संति पार्वति २५।\nनामानि रामचंद्रस्य सहस्रं तेषु चाधिकम् ।\nतेषु चात्यंतमुख्यं हि नाम्नामष्टोत्तरं शतम् २६।\nविष्णोरेकैकनामैव सर्ववेदाधिकं मतम् ।\nतादृङ्नामसहस्राणि रामनामसमानि च २७।\nयत्फलं सर्ववेदानां मंत्राणां जपतः प्रिये ।\nतत्फलं कोटिगुणितं रामनाम्नैव लभ्यते २८।\nनामानि शृणु रामस्य मुख्यानि शुभदर्शने ।\nऋषिभिः परिगीतानि तानि वक्ष्यामि ते प्रिये २९।\nॐ श्रीरामो रामचंद्रश्च रामभद्रश्च शाश्वतः ।\nराजीवलोचनः श्रीमान्राजेंद्रो रघुपुंगवः ३०।\nजानकीवल्लभो जैत्रो जितामित्रो जनार्दनः ।\nविश्वामित्रप्रियो दांतः शरण्य त्राणतत्परः ३१।\nवालिप्रमथनो वाग्मी सत्यवाक्सत्यविक्रमः ।\nसत्यव्रतो व्रतफलः सदा हनुमदाश्रयः ३२।\nकौशलेयः खरध्वंसी विराधवधपंडितः ।\nविभीषणपरित्राता दशग्रीवशिरोहरः ३३।\nसप्ततालप्रभेत्ता च हरकोदंड खंडनः ।\nजामदग्नि महादर्प्पदलनस्ताडकांतकृत् ३४।\nवेदांतपारो वेदात्मा भवबंधैकभेषजम् ।\nदूषणत्रिशिरोरिश्च त्रिमूर्त्तिस्त्रिगुणस्त्रयी ३५।\nत्रिविक्रमस्त्रिलोकात्मा पुण्यचारित्रकीर्त्तनः ।\nत्रिलोकरक्षको धन्वी दंडकारण्यवासकृत् ३६।\nअहल्यापावनश्चैव पितृभक्तो वरप्रदः ।\nजितेंद्रियो जितक्रोधो जितलोभो जगद्गुरुः ३७।\nऋक्षवानरसंघाती चित्रकूटसमाश्रयः ।\nजयंतत्राणवरदः सुमित्रापुत्रसेवितः ३८।\nसर्वदेवाधिदेवश्च मृतवानरजीवनः ।\nमायामारीचहंता च महाभागो महाभुजः ३९।\nसर्वदेवस्तुतः सौम्यो ब्रह्मण्यो मुनिसत्तमः ।\nमहायोगी महोदारः सुग्रीवस्थिरराज्यदः ४०।\nसर्वपुण्याधिकफलः स्मृतः सर्वाघनाशनः ।\nआदिपुरुषो महापुरुषः परमः पुरुषस्तथा ४१।\nपुण्योदयो महासारः पुराणपुरुषोत्तमः ।\nस्मितवक्त्रो मितभाषी पूर्वभाषी च राघवः ४२।\nअनंतगुणगंभीरो धीरो दांतगुणोत्तरः ।\nमायामानुषचारित्रो महादेवाधिपूजितः ४३।\nसेतुकृज्जितवारीशः सर्वतीर्थमयो हरिः ।\nश्यामांगः सुंदरः शूरः पीतवासा धनुर्द्धरः ४४।\nसर्वयज्ञाधिपो यज्ञो जरामरणवर्जितः ।\nशिवलिंगप्रतिष्ठाता सर्वाद्यगुणवर्जितः ४५।\nपरमात्मा परब्रह्म सच्चिदानंदविग्रहः ।\nपरंज्योतिः परंधाम पराकाशः परात्परः ४६।\nपरेशः पारगः पारः सर्वभूतात्मकः शिवः ।\nइति श्रीरामचन्द्रस्य नाम्नामष्टोत्तरं शतम् ४७।\nगुह्याद्गुह्यतरं देवि तव स्नेहात्प्रकीर्तितम् ।\nयः पठेच्छृणुयाद्वापि भक्तियुक्तेन चेतसा ४८।\nसर्वैः प्रमुच्यते पापैः कल्पकोटिशतोद्भवैः ।\nजलानि स्थलतां यांति शत्रवो यांति मित्रताम् ४९।\nराजानो दासतां यांति वह्नयो यांति सौम्यताम् ।\nआनुकूल्यं च भूतानि स्थैर्यं यांति चलाः श्रियः ५० 6.254.50।\nअनुग्रहं ग्रहा यांति शांतिमायांत्युपद्रवाः ।\nपठतो भक्तिभावेन नरस्य गिरिसंभवे ५१।\nपठेत्परमया भक्त्या तस्य वश्यं जगत्त्रयम् ।\nयंयं कामं प्रकुरुते तंतमाप्नोति कीर्त्तनात् ५२।\nकल्पकोटिसहस्राणि कल्पकोटिशतानि च ।\nवैकुंठे मोदते नित्यं दशपूर्वैर्दशापरैः ५३।\nरामं दूर्वादलश्यामं पद्माक्षं पीतवाससम् ।\nस्तुवंति नामभिर्द्दिव्यैर्न ते संसारिणो जनाः ५४।\nरामाय रामभद्राय रामचंद्राय वेधसे ।\nरघुनाथाय नाथाय सीतायाः पतये नमः ५५।\nइमं मंत्रं महादेवि जपन्नेव दिवानिशम् ।\nसर्वपापविनिर्मुक्तो विष्णुसायुज्यमाप्नुयात् ५६।\nइति ते रामचंद्रस्य माहात्म्यं वेदसंमितम् ।\nकथितं वै मया सुभ्रूस्तव प्रीत्या शुभाह्वयम् ५७।\nवसिष्ठ उवाच-\nतच्छ्रत्वा शंकरेणोक्तं माहात्म्यं परमात्मनः ।\nप्रहर्षमतुलं लेभे आनंदाश्रुजलाप्लुता ५८।\nप्रणम्य प्राह देवेशं भर्तारं वृषभध्वजम् ।\nपार्वत्युवाच-\nअहो माहात्म्यमतुलं रामस्य परमात्मनः ।\nश्रोत्रतृप्तिर्हि मे न स्यात्कल्पायुतशतैरपि ५९।\nधन्याहं कृतकृत्यास्मि सर्वमुक्तं त्वयानघ ।\nत्वत्प्रसादाद्धरेर्भक्तिर्जन्मजन्मनि चास्तु मे ६०।\nवसिष्ठ उवाच-\nएवमुक्त्वा स्वभर्तारं गौरी भागवतोत्तमा ।\nरामाय रामभद्राय रामचंद्राय वेधसे ।\nरघुनाथाय नाथाय सीतायाः पतये नमः ६१।\nइममेव जपन्मंत्रं सर्वावस्थासु पार्वती ।\nउवास च सुखेनैव कैलासे पतिना सह ६२।\nएतत्ते सर्वमाख्यातं गुह्याद्गुह्यतमं नृप ।\nरुद्रप्रोक्तानि शास्त्राणि तामसान्येव पार्थिव ६३।\nसंमोहनार्थं लोकानां प्रोक्तवान्वृषभध्वजः ।\nरहसि प्रोक्तवान्देव्या इदमेकं हरः प्रभुः ६४।\nयथार्थमर्थं गुह्यं च सारं मंत्रस्य भूपते ।\nदेव्या प्रीत्यै महादेवः कथयामास तत्परः ६५।\nउमामहेश्वरं राजन्संवादमिममद्भुतम् ।\nयः पठेच्छृणुयाद्वापि भक्तियुक्तेन चेतसा ६६।\nस सर्ववंद्यः सर्वज्ञो महाभागवतो भवेत् ।\nसर्वधर्मविनिर्मुक्तः प्राप्नोति परमं पदम् ६७।\nधन्यः खलु भवान्लोके पार्थिवेंद्र महाबल ।\nत्वदन्वये हरिः श्रीमान्पुराणः पुरुषोत्तमः ६८।\nउत्पत्स्यते दाशरथिः सर्वलोकहिताय वै ।\nतस्मादिक्ष्वाकवः पूज्याः सुराणामपि पार्थिव ६९।\nयेषां जातो हि भगवान्रामो राजीवलोचनः ।\nइति श्रीपाद्मे महापुराणे पंचपचाशत्साहस्र्यां संहितायामुत्तरखंडे उमामहेश्वरसंवादे रामचंद्राष्टोत्तरशतनामकथनं नाम चतुःपंचाशदधिक द्विशततमोऽध्यायः २५४ ।"
  }
]
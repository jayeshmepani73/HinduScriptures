[
  {
    "text": "नारद उवाच-\nउपवासासमर्थानां सदैवामरसत्तम ।\nएका या द्वादशी पुण्या तां वदस्व ममानघ १।\nशिव उवाच-\nमासि भाद्रपदे शुक्ले द्वादशी श्रवणान्विता ।\nसा वै सर्वप्रदा पुण्या ह्युपवासे महाफला २।\nसंगमे सरितः स्नात्वा द्वादशीं तामुपोषितः ।\nअयत्नात्समवाप्नोति द्वादश द्वादशीफलम् ३।\nबुधश्रवणसंयुक्ता या च वै द्वादशी भवेत् ।\nअतीव महती तस्यां कृतं सर्वमथाक्षयम् ४।\nद्वादशी श्रवणोपेता यदा भवति नारद ।\nसंगमे सरितां स्नात्वा लभेद्गोदानजं फलम् ५।\nजलपूर्णं तदा कुंभं स्थापयित्वा विचक्षणः ।\nतस्योपरि न्यसेत्पात्रं स्थापयित्वा जनार्दनम् ६।\nततस्तस्याग्रतो देयं नैवेद्यं घृतपाचितम् ।\nसोदकांश्च नवान्कुंभान्दद्याच्छक्त्या विचक्षणः ७।\nएवं संपूज्य गोविंदं जागरं तत्र कारयेत् ।\nप्रभाते विमले स्नात्वा संपूज्य गरुडध्वजम् ८।\nपुष्पधूपादि नैवेद्यैः फलैर्वस्त्रैः सुशोभनैः ।\nपुष्पांजलिं ततो दद्यान्मंत्रमेनमुदीरयेत् ९।\nनमो नमस्ते गोविंद बुधश्रवणसंयुत ।\nअघौघसंक्षयं कृत्वा सर्वसौख्यप्रदो भव १०।\nअन्नं तु ब्राह्मणे पूतं वेदवेदांगपारगे ।\nपुराणज्ञे विशेषेण विधिवत्संप्रदापयेत् ११।\nअनेन विधिना चैव नद्यास्तीरे नरोत्तमः ।\nसर्वं निर्वर्त्तयेत्सम्यगेकचित्तरतोऽपि सन् १२।\nअत्राप्युदाहरंतीममितिहासं पुरातनम् ।\nमहत्यरण्ये यद्वृतं भूमिदेव शृणुष्व तत् १३।\nयं श्रुत्वा मानवो लोके महादुःखात्प्रमुच्यते ।\nदेशो दासरको नाम तस्य भागे च पश्चिमे १४।\nतत्र विद्वन्मरुर्देशः सर्वसत्वभयंकरः ।\nसुतप्तसिकता भूमिर्यत्र दुष्टा महोरगाः १५।\nअल्पच्छायाद्रुमाकीर्णा मृतप्राणिसमाकुला ।\nशमीखदिरपालाशकरीरैः पीलुभिः सह १६।\nतत्र भीमा द्रुमगणाः कंटकैरचिता दृढैः ।\nजग्धप्राणजनाकीर्णा यत्र भूर्दृश्यते क्वचित् १७।\nतथापि जीवा जीवंति सर्वे कर्मनिबंधनात् ।\nनोदकं नोदकाधारा विद्वंस्तत्र बलाहकाः १८।\nपक्षांतरगतैः कैश्चिच्छिशुभिस्तृषितैः समम् ।\nउत्क्रांतजीविनो विप्र दृश्यंते नु खगोत्तमाः १९।\nतस्मिंस्तथाविधे देशे कश्चिद्दैववशाद्वणिक् ।\nनिजसार्थपरिभ्रष्टः प्रविष्टो मरुजांगले २०।\nबभ्रामोद्भ्रांतहृदयः क्षुत्तृट्भ्यां श्रमपीडितः ।\nक्व ग्रामः क्व जलं क्वाहं यास्यामि न बुबोध ह २१।\nअथ प्रेतान्ददर्शासौ क्षुत्तृषाव्याकुलेंद्रियान् ।\nउत्कटान्खलिनो भीमान्निर्मांसान्रौद्रदर्शनान् २२।\nप्रेतस्कंधसमारूढमेकं विकृतदर्शनम् ।\nददर्श बहुभिः प्रेतैः समंतात्परिवारितम् २३।\nअगच्छमानमत्युग्रं प्रेतशब्दपुरःसरम् ।\nप्रेतोऽपि दृष्ट्वा तां घोरामटवीमागतं नरम् २४।\nप्रेतस्कंधान्महीं गत्वा तस्यांतिकमुपागमत् ।\nप्रणिपत्य वणिक्श्रेष्ठमिदं वचनमब्रवीत् २५।\nअस्मिन्घोरतरे देशे प्रवेशो भवतः कथम् ।\nतमुवाच वणिक्धीमान्सार्थभ्रष्टस्य मे वने २६।\nप्रवेशो दैवयोगेन पूर्वकर्मकृतेन च ।\nतृषा मे बाधतेऽत्यर्थं क्षुधा चैव भृशं तथा २७।\nप्राणांतिकमनुप्राप्तं वचनं भ्रमतीव मे ।\nअत्रोपायं न पश्यामि जीवेयं येन केनचित् २८।\nइत्येवमुक्ते प्रेतस्तं वणिजं वाक्यमब्रवीत् ।\nफुल्लां शमीं समाश्रित्य प्रतीक्ष त्वं मुहूर्त्तकम् २९।\nकृतातिथ्यो मया पश्चाद्गमिष्यसि यथासुखम् ।\nएवमुक्तस्तथा चक्रे स वणिक्तृष्णयार्दितः ३०।\nमध्याह्नसमये प्राप्ते प्रेतस्तं देशमागतः ।\nफुल्लां सवृक्षां शीतोदां वारिधानीं मनोरमाम् ३१।\nदध्योदनसमायुक्तां वर्द्धमानेन संयुताम् ।\nअवतीर्य ततः स्वन्नं प्रादादतिथये तदा ३२।\nस तत्राशनमात्रेण परं तृप्तित्वमागतः ।\nवितृष्णो विज्वरश्चैव क्षणेन समपद्यत ३३।\nततश्च प्रेताः संप्राप्ताः सोऽस्माद्भागं क्रमाद्ददौ ।\nदध्योदनात्सपानीयात्प्रेतास्तृप्तिं परां गताः ३४।\nअतिथिं तर्पयित्वा तु प्रेतलोकं च सर्वतः ।\nततः स्वयं स बुभुजे भुक्तशेषं यथासुखम् ३५।\nतस्य भुक्तवतः स्वन्नं पानीयं च क्षयं ययौ ।\nप्रेताधिपं ततस्तं वै वणिग्वचनमब्रवीत् ३६।\nआश्चर्यमेतत्परमं वनेऽस्मिन्प्रतिभाति मे ।\nअन्नं पानं च परमं संप्राप्तं च कुतस्तव ३७।\nस्वल्पेनैव तथान्नेन त्वमेतांस्तु बहूनपि ।\nअतर्पयः कथं त्वेते निर्मांसा भिन्नकुक्षयः ३८।\nकथमस्यां सुघोरायामटव्यां च कृतालयाः ।\nतदेतत्संशयं छिंधि परं कौतूहलं मम ३९।\nएवमुक्तः स वणिजा प्रेतो वचनमब्रवीत् ।\nवाणिज्यसक्तस्य पुरा जन्मातीते ममानघ ४०।\nसकले नगरे नास्ति ममान्यो हि दुरात्मकः ।\nधनलोभान्न कस्यापि दत्ता भिक्षा मया तदा ४१।\nसखा चैव ततश्चासीद्ब्राह्मणो गुणवान्मम ।\nश्रावणद्वादशीयोगे मासि भाद्रपदे ततः ४२।\nस कदाचिन्मया सार्द्धं तापीं नाम नदीं ययौ ।\nतस्याश्च संगमः पुण्यो यत्रासीच्चंद्रभागया ४३।\nचंद्रभागा चंद्रसुता तापी चैवार्कनंदिनी ।\nतयोः शीतोष्णसलिले प्रविवेश स ह द्विजः ४४।\nश्रवणद्वादशीयोगे नराश्च समुपोषिताः ।\nचंद्रभागा सुतो येन वारिधानीं ददुर्द्विजे ४५।\nदध्योदनयुतां सार्द्धं संपूर्णैर्वर्द्धमानकैः ।\nछत्रोपानद्युगं वस्त्रं प्रतिमां च तथा हरेः ४६।\nप्रददौ विप्रमुख्येभ्यो हरस्याग्रे महामते ।\nवित्तसंरक्षणार्थाय तस्यास्तीरे व्रते मया ४७।\nसोपवासेन दत्तैका वारिधानी मनोरमा ।\nतत्कृत्वाहं गृहं प्राप्तः ततः कालेन केनचित् ४८।\nपंचत्त्वमहमासाद्य नास्तिक्यात्प्रेततां गतः ।\nअस्यामटव्यां घोरायां यथा ह्यहिकुलं तथा ४९।\nश्रवणद्वादशीयोगे वारिधान्यर्पिता मया ।\nसेयं मध्याह्नसमये लभ्यते च दिनेदिने 6.69.५०।\nब्रह्मस्वरूपिणः सर्वे पापाः प्रेतत्वमागताः ।\nपरदारगताः केचित्स्वामिद्रोहरताश्च ये ५१।\nभूतप्रेतजरूपेण ते जाता ह्यत्र मानवाः ।\nदेशे मरुस्थले त्वस्मिन्ममैते मित्रतां गताः ५२।\nअक्षयो भगवान्विष्णुः परमात्मा सनातनः ।\nदीयते यत्समुद्दिश्य ह्यक्षयं तत्प्रकीर्तनम् ५३।\nअक्षयेनापि चान्नेन तृप्ता एते पुनः पुनः ।\nप्रेतत्वभावं दौर्बल्यं न विमुंचति कर्हिचित् ५४।\nपूजयित्वाहमन्नैस्त्वामतिथिं समुपस्थितम् ।\nप्रेतभावाद्विनिर्मुक्तो यास्यामि परमां गतिम् ५५।\nमया विहीनाः किंत्वेते वनेऽस्मिन्भृशदारुणे ।\nपीडामनुभविष्यंति दारुणां कर्मयोनिजाम् ५६।\nएतेषां तु महाभाग ममानुग्रहकाम्यया ।\nप्रत्येकं नामगोत्राणि गृह्णीष्व लिखितानि च ५७।\nअस्ति कक्षागता चैव तव संपुटिका शुभा ।\nहिमवंतमथासाद्य तत्र त्वं लप्स्यसे निधिम् ५८।\nगयाशीर्षं ततो गत्वा श्राद्धं कुरु महामते ।\nइत्याज्ञाप्य स वै प्रेतो वणिजं च यथासुखम् ५९।\nविसर्जयामास तदा स वै प्रायात्समुत्सुकः ।\nसमासाद्य गृहं तत्र पश्चात्प्रायाद्धिमालयम् ६०।\nततो दृष्टं निधिं तत्र गृहीत्वा स समागतः ।\nषष्ठांशं प्रतिगृह्याथ गयाशीर्षं ततोऽभ्यगात् ६१।\nतत्र गत्वा गयायां स श्राद्धं कृत्वा महामतिः ।\nप्रेतानां तु यथोद्दिष्टं श्राद्धं सम्यग्विधानतः ६२।\nप्रत्येकं नामगोत्राणि गृहीत्वा पिंडमुत्सृजत् ।\nयस्य यस्य भवेच्छ्राद्धं स करोति दिने वणिक् ६३।\nस स तस्य तदा स्वप्ने दर्शयत्यात्मनस्तनुम् ।\nब्रवीति च महाभाग प्रसादाद्भवतोऽनघ ६४।\nप्रेतभावं मया त्यक्तं प्राप्तोऽस्मि परमां गतिम् ।\nएवं कृत्वा विधानेन गयाशीर्षं महामनाः ६५।\nपश्चाज्जगाम स्वगृहं विष्णुं ध्यायन्पुनः पुनः ।\nमासि भाद्रपदे प्राप्ते शुक्लपक्षे तथा सुधीः ६६।\nश्रवणद्वादशीयोगे संगमे सरितां पुनः ।\nजगाम स महाबुद्धिः सर्वोपस्करसंयुतः ६७।\nसंगमे सरितां स्नात्वा द्वादशीं तामुपोषितः ।\nतत्र स्नात्वापि दत्त्वा तु पूजयित्वा जनार्दनम् ६८।\nअनंतरं ब्राह्मणस्य ह्युपहारांस्तदा ददौ ।\nशास्त्रोक्तेनापि विधिना ह्येकचित्तरतोऽपि सः ६९।\nनिवर्त्तयामास तदा वणिजो बुद्धिमान्स वै ।\nवर्षेवर्षे तु संप्राप्ते मासि भाद्रपदे तथा ७०।\nश्रवणद्वादशीयोगे संगमे सरितां पुनः ।\nएवं वै कृतवान्सर्वं विष्णुमुद्दिश्य सत्वरम् ७१।\nकालेन चातिमहता पंचत्वं समुपागतः ।\nअवाप परमं स्थानं दुर्लभं सर्वमानवैः ७२।\nक्रीडतेऽद्यापि वैकुंठे विष्णुदूतैः स सेवितः ।\nएवं कुरु त्वं भो ब्रह्मन्श्रवणद्वादशीव्रतम् ७३।\nसर्वसौभाग्यदं चैव इह लोके परत्र च ।\nसुबुद्धिजननं चैव सर्वपापहरं परम् ७४।\nश्रवणद्वादशीयोगे यः कुर्याद्व्रतमीदृशम् ।\nव्रतस्यास्य प्रभावेन विष्णुलोकं च गच्छति ७५।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमापतिनारदसंवादे श्रवणद्वादशीव्रतनामैकोनसप्ततितमोऽध्यायः ६९।"
  }
]
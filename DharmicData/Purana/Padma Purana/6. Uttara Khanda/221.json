[
  {
    "text": "नारद उवाच-\nइत्युक्ता सा कला राजंस्तया नृपतिभार्यया ।\nस्वकोशात्स्वर्णमंजूषामानाय्य विदधे पुरः १।\nउवाच च महाराज भार्येऽस्यामहदद्भुतम् ।\nपुस्तकं वर्तते देवि तत्र चित्राणि संति वै २।\nउद्धाट्य दृश्यतां किंचित्किं किमस्त्यत्र पुस्तके ।\nरंस्यते ते मनो नूनं तत्रस्था लेख्यदर्शने ३।\nइत्युक्त्वा भूपपत्नी सा दास्या तामुदघाटयत् ।\nमंजूषां तत्र संस्थं च पुस्तकं पाणिनाऽग्रहीत् ४।\nतत्रावलोकयामास सावतारान्समासतः ।\nपूर्वं ततस्तु भूगोलं पंचाशत्कोटियोजनम् ५।\nतत्रांधकारसंयुक्ता भूमिर्दृष्टाथ कांचनी ।\nएतयोरंतरे राजँल्लोकालोकश्च पर्वतः ६।\nसप्तद्वीपास्ततो दृष्ट्वा समुद्रैः सप्तभिर्वृताः ।\nएतेषु नद्यः शैलाश्च खंडानि तु महामते ७।\nएतद्भारतखंडं सा पश्यंती भूपतिप्रिया ।\nयमुनाजाह्नवी मुख्या सरितः समवैक्षत ८।\nयमुनातीरगं राजन्निंद्रप्रस्थमिदं शुभम् ।\nददर्श सा महाभागा तीर्थं व्रजयुतं नृप ९।\nअत्र तीर्थमिदं दृष्ट्वा प्रयागं ब्रह्मनिर्मितम् ।\nपूर्वजन्मकृतं कर्म सा सस्मार मनस्विनी १०।\nततस्तूष्णीं समुत्थाय तूर्णं सा स्वगृहं ययौ ।\nनिश्चित्येति न भोक्ष्यामि ततः प्रस्थाय तीर्थकम् ११।\nतदैव सा तु हेमांगी सहगंतुमसुप्रियम् ।\nवीरवर्माणमाहेदं तीर्थराजं प्रिया सती १२।\nहेमांग्युवाच-\nभो भो प्राणपते वाक्यं मदीयं शृणु धर्मदम् ।\nविधेहि च महाभाग तूर्णं पूर्णो भविष्यति १३।\nपुराहं मोहिनी नाम वेश्या च बहुपापकृत् ।\nयौवने वार्द्धके किंचिद्धर्मे जाता मतिर्मम १४।\nपापेनोपार्जितां वित्तं धर्मेण व्ययितं मया ।\nनिर्द्धनाहं यदा राजन्निर्गता निजपत्तनात् १५।\nतदा मां निर्जनेऽरण्ये यांती जघ्नुस्तु तस्कराः ।\nवृथा दारिद्र्यसंतप्ता पापा धनजिघृक्षया १६।\nशितशस्त्रक्षतांगीं मां श्वसंतीं गतचेतनाम् ।\nविसृज्य तस्करास्तत्र गता हतमनोरथाः १७।\nततो वैखानसो ह्येकः प्रयागस्य जलं वहन् ।\nइंद्रप्रस्थगतस्यैव वने तत्र समागतः १८।\nतत्र मां पतितां दृष्ट्वा तदवस्थां स तापसः ।\nका त्वं कुतः किमर्थं वा हता केनेति पृष्टवान् १९।\nतदा किमपि नोक्तं मे प्रार्थितं पुण्यमंबु तत् ।\nतेन तन्मे मुखे क्षिप्तं ततोऽहं देहमत्यजम् २०।\nप्राणप्रयाणकाले तु वारितत्सर्वकामदम् ।\nश्रुत्वेति वांच्छितवती महिषी स्यामिति प्रभो २१।\nतस्य तीर्थांभसो राजन्प्रसादात्ते गृहेश्वरी ।\nजाताहं सत्कुलाचारा शीलया परयो निधेः २२।\nसांप्रतं द्रष्टुमिच्छामि शक्रप्रस्थगतं नृप ।\nप्रयागं तीर्थराजं तं भवता सह कामदम् २३।\nप्रस्थास्येहं यदा राजन् तीर्थराजं प्रति प्रभो ।\nतदाहमन्नं भोक्ष्यामि मयेति विहितः पणः २४।\nराजोवाच-\nकथमेतद्विजानीयां त्वदुक्तं चललोचने ।\nप्रतीतं कुरु मे भद्रे त्वदुक्तं करवाण्यहम् २५।\nनारद उवाच-\nइत्युक्ते तेन भूपेन खे वागित्यभवत्तदा ।\nआकाशवागुवाच-\nसत्यमुक्तं वचो राजन्ननया तव भार्यया २६।\nइंद्रप्रस्थे गते पुण्ये प्रयागे तीर्थपुंगवे ।\nतत्र गत्वा कुरु स्नानं लप्स्यसे यद्यदिच्छसि २७।\nनारद उवाच-\nनिशम्येति ततो वाणीं नृपो गगनसंभवाम् ।\nदंडवत्पतितो भूमौ तद्वक्तारं नमाम्यहम् २८।\nअथ मंत्रिणमाहूय राज्यमारोप्य तत्र वै ।\nतया सह समारुह्य रथं तीर्थवरं ययौ २९।\nकतिभिर्वासरैरत्र हेमांग्या सह आययौ ।\nउपजहृ तीर्थराजे क्षीरं भार्यायुतो नृपः ३०।\nसस्नतुस्तौ शिवे तीर्थे दंपती तत्र कामदे ।\nप्रयागे तेन वपुषा वैकुंठप्राप्तिरस्तु मे ३१।\nप्रतीच्छया स्नानमात्रे मिथुने तत्र भूपते ।\nआगतौ सुरशार्दूलौ हंसपक्षींद्रवाहनौ ३२।\nआगतौ तौ समालोक्य वीरवर्मा स भूपतिः ।\nप्रणम्य शिरसा देवौ तुष्टावैकाग्रमानसः ३३।\nराजोवाच-\nनमो वां सुरशार्दूलौ बिभ्रद्भ्यामसितारुणे ।\nवपुषी क्षौमवासांसि हेमसिंदूरभानि च ३४।\nवंदे युवां सत्वरजः प्रधानौ चराचरस्य स्थितिसर्गहेतू ।\nवैकुंठसत्याद्भुतलोकनाथौ चतुर्द्विबाहू खगराजवाहौ ३५।\nवैराग्यसंरागवतां जनानां सन्मुक्तिभुक्तिप्रतिपादिकौ च ।\nवृंदारके वंदितपादपद्मौ सद्भावनम्रेण नमामि मूर्ध्ना ३६।\nगोविंदवृंदारकवंद्यपाद न कोऽपि जानाति तव स्वरूपम् ।\nयतः परस्त्वं प्रकृतेश्च पुंसो मनोवचोभ्यामपि दूरवर्ती ३७।\nधन्यः सलोके पुरुषः परात्मन्यो विश्वमेतत्क्षणिकं विचिंत्य ।\nअनन्यचेता भजति त्वदीय पादारविंदं मुनिवृंदवंद्यम् ३८।\nत्वत्पादसेवनंनाम तीर्थमेतच्च दुर्लभम् ।\nजनानां भजमानानां वांछितार्थफलप्रदम् ३९।\nतथाप्येतद्द्वयं सेव्यं मुक्तये नान्यलब्धये ।\nअन्यकामनया यस्तु सेवते स तु वंचितः ४०।\nसंतो भवंतमासेव्य तीर्थमेतच्च मुक्तिदम् ।\nनान्यमिच्छंत्यतिक्रम्य सर्वलोकान्जिजीषवः ४१।\nनारद उवाच-\nइत्यभिष्टूय देवेशं लोकेशं स च भूपतिः ।\nतस्थौ यदा तदा राजन्हेमांगी सा जगाद ह ४२।\nपद्मापते पद्मपलाशलोचन ब्रह्मन्करालासन भारती गुरो ।\nनमो युवाभ्यां यदि दीनचेतसे प्रसीदतां तारयतां भवाब्धेः ४३।\nतीर्थस्यास्य प्रसादेन जाताहं महिषी प्रभो ।\nयुवयोर्दर्शनं जातं देवानामपि दुर्लभम् ४४।\nयुवामखिलचित्तज्ञौ दत्तं नौ मानसेप्सितम् ।\nस्नानकाले यदावाभ्यां विहितं पारमार्थिकम् ४५।\nएवं ताभ्यामुभाभ्यां तौ संस्तुतौ देवपुंगवौ ।\nप्रसन्नवदनौ भूत्वा प्रोचतुर्दंपती प्रति ४६।\nहरिब्रह्माणावूचतुः ।\nधन्या त्वमसि हेमांगि यतोऽयं तारितः पतिः ।\nत्वया राज्यसुखासक्त चित्तोप्येतत्समागमात् ४७।\nराज्ञां विषयसक्तानां दुर्लभा मुक्तिरीदृशी ।\nत्वद्भर्तुर्यादृशी जाता तीर्थस्यास्य प्रसादतः ४८।\nनारद उवाच-\nइत्युक्त्वा तौ समालोक्य गरुडं पक्षिपुंगवम् ।\nजग्मतुस्तौ सुरश्रेष्ठौ सत्यलोकं नरेश्वर ४९।\nतत्र ते ब्रह्मणा सर्वे पूजिता विधिवन्नृप ।\nतस्य चित्तानुरोधेन तस्थुरेकं मुहूर्तकम् ५०।\nअथ ताभ्यामुभाभ्यां स दंपतीभ्यां समं हरिः ।\nआरुह्य गरुडं श्रीमद्वैकुंठमगमन्नृप ५१।\nइत्येतत्कथितं तुभ्यं तीर्थराजस्य वैभवम् ।\nपुण्यं समस्तपापघ्नं यशस्यं सुतदं नृप ५२।\nय एतच्छृणुयान्नित्यं पठेदपि च मानवः ।\nस गच्छेद्वांछितं स्थानं सत्यमेतन्मयोदितम् ५३।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे इंद्रप्रस्थमाहात्म्ये प्रयागवर्णनंनामैकविंशत्यधिकद्विशततमोऽध्यायः २२१ ।"
  }
]
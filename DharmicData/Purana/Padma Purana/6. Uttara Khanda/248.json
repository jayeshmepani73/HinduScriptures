[
  {
    "text": "रुद्र उवाच-\nअथ कृष्णस्तु रामेण रुक्मिण्या दारुकेण च ।\nदिव्यं स्यंदनमारुह्य ययौ तूर्णं स्वमालयम् १।\nततः प्रविश्य नगरीं द्वारकां देवकीसुतः ।\nशुभेह्रि शुभलग्ने वै वेदोक्तविधिना हरिः २।\nउपयेमे नृपसुतां रुक्मिणीं रुक्मभूषिताम् ।\nतस्मिन्नुद्वाहसमये देवदुंदुभयो दिवि ३।\nविनेदुः पुष्पवर्षाणि ववृषुः सुरसत्तमाः ।\nवसुदेवोग्रसेनौ च तथाक्रूरो यदूत्तमः ४।\nबलभद्रो महातेजा ये चान्ये यदुपुंगवाः ।\nचक्रुः कृष्णस्य रुक्मिण्या विवाहं सुसुखं यथा ५।\nनंदगोपोथ गोपालैर्गोपवृंदैः समागतः ।\nस्वलंकृताभिर्योषाभिर्यशोदा च समागता ६।\nवसुदेवस्त्रियः सर्वा देवकीप्रमुखास्तथा ।\nरेवती रोहिणी देवी याश्चान्याः पुरयोषितः ७।\nसर्वाण्युद्वाहकर्माणि चक्रुर्हर्षसमन्विताः ।\nसुराणामर्चनं प्रीत्या कर्त्तव्यं तत्र देवकी ८।\nवृद्धाभिर्नृपयोषिद्भिश्चकार विधिना तदा ।\nसर्वमौद्वाहिकं कर्म उत्सवं हि द्विजोत्तमैः ९।\nब्राह्मणान्भोजयामास वस्त्रैराभरणैः शुभैः ।\nउग्रसेनादयस्तत्र राजानश्च सुपूजिताः १०।\nनंदगोपादयो गोपा यशोदाद्याश्च योषितः ।\nबहुभिः स्वर्णरत्नाद्यैर्वासोभिः सविभूषणैः ११।\nपूजिताः संप्रहृष्टास्ते तद्विवाहमहोत्सवे ।\nतौ दंपती समाश्लिष्य प्रणतौ जातवेदसम् १२।\nवेदविद्भिर्विप्रमुख्यैराशीर्भिरभिनंदितौ ।\nतस्यां विवाहवेद्यां तु शुशुभाते वधूवरौ १३।\nब्राह्मणेभ्योऽथ वृद्धेभ्यो राजन्यः सह भार्य्यया ।\nववंदे देवकीपुत्रो ज्येष्ठस्य भ्रातुरेव च १४।\nएवमौद्वाहिकं सर्वं निर्वर्त्य मधुसूदनः ।\nव्यसर्जयन्नृपान्सर्वान्ये च तत्र समागताः १५।\nप्रस्थिता हरिणा तत्र पूजिता नृपपुंगवाः ।\nब्राह्मणाः सुमहात्मानो निर्ययुः स्वकमालयम् १६।\nरुक्मिण्या सह धर्मात्मा देवकीनंदनोऽव्ययः ।\nउवास सुसुखेनैव दिव्यहर्म्यतले शुभे १७।\nतया वै रमयामास नारायण इव श्रिया ।\nसंस्तूयमानो मुनिभिर्दिवि देवगणैरपि १८।\nअहन्यहनि हृष्टात्मा सुखेनैव जनार्दनः ।\nअथोवास सुशोभायां द्वारवत्यां सनातनः १९।\nइति श्रीपाद्मे महापुराणे पंचपंचाशत्साहस्र्यां संहितायामुत्तरखंडे उमामहेश्वरसंवादे श्रीकृष्णचरिते रुक्मिणीविवाहकथनंनाम अष्टाचत्वारिंशदधिकद्विशततमोऽध्यायः २४८।"
  }
]
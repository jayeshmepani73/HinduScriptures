[
  {
    "text": "पृथुरुवाच-\nमहाफलं त्वया प्रोक्तं मुने कार्त्तिकमाघयोः ।\nतयोः स्नानविधिं सम्यङ्नियमानपि नारद ।\nउद्यापनविधिं चैवं यथावद्वक्तुमर्हसि १।\nनारद उवाच-\nत्वं विष्णोरंशसंजातो नाज्ञातं विद्यते तव ।\nतथापि वदतः सम्यङ्माहात्म्यं शृणु वेनज २।\nआश्विनस्य तु मासस्य या शुक्लैकादशी भवेत् ।\nकार्तिकव्रतनियमं तस्यां कुर्यादतंद्रितः ३।\nरात्र्यां तुर्यांशशेषायां मुदो तिष्ठत्सदा व्रती ।\nनैरृत्यां संव्रजेद्वासाद्बहिः सोदकभाजनः ४।\nदिवासंध्या सुकर्णस्थ ब्रह्मसूत्र उदङ्मुखः ।\nअंतर्धाय तृणं भूमौ शिरः प्रावृत्य वाससा ५।\nवक्त्रं नियम्य यत्नेन ष्ठीवनश्वासवर्जितः ।\nकुर्यान्मूत्रपुरीषे च रात्रौ चेद्दक्षिणामुखः ६।\nगृहीतशिश्नश्चोत्थाय गृहीत्वा शुचिमृत्तिकाम् ।\nगंधलेपक्षयकरं शौचं कुर्यादतंद्रितः ७।\nएका लिंगे गुदे पंच तथा वामकरे दश ।\nउभयोः सप्त दातव्यास्तथा तिस्रस्तु पादयोः ८।\nएतद्द्वि त्रिगुणं प्रोक्तं ब्रह्मचारि वनस्थयोः ।\nयतेश्चतुर्गुणं रात्रौ तदर्द्धं शौचमाचरेत् ९।\nतदर्द्धमपि मार्गस्थः स्त्रीशूद्राणां तदर्द्धकम् ।\nशौचकर्मविहीनस्य सकला निष्फलाः क्रियाः १०।\nमुखशुद्धिविहीनस्य नो मंत्राः फलदाः स्मृताः ।\nदंत जिह्वा विशुद्धिं च ततः कुर्यात्प्रयत्नतः ११।\nआयुर्बलं यशो वर्चः प्रजाः पशुवसूनि च ।\nब्रह्म प्रज्ञां च मेधां च त्वन्नो देहि वनस्पते १२।\nइति मंत्रं समुच्चार्य द्वादशांगुलकं सदा ।\nसमिधा क्षीरवृक्षास्य क्षयाहोपोषणं विना १३।\nप्रतिपद्दर्श नवमी षष्ठीश्चार्कदिनं विना ।\nचंद्रसूर्योपरागे च न कुर्याद्दंतधावनम् १४।\nकंटकीवृक्षकार्पास निर्गुंडी ब्रह्मवृक्षजम् ।\nबिल्वैरंडविगंधाढ्यं वर्जयेद्दंतधावनम् १५।\nततो विष्णोः शिवस्यापि गृहं गच्छेत्प्रसन्नधीः ।\nगंधपुष्पसुतांबूलान्गृहीत्वा भक्तितत्परः १६।\nतत्र देवस्य पाद्यार्घाद्युपचारान्पृथक्पृथक् ।\nकृत्वा स्तुत्वा पुनर्नत्वा कुर्याद्गीतादिमंगलम् १७।\nतालवेणुमृदंगादि ध्वनियुक्तान्सनृत्तकान् ।\nपुष्पैर्गंधैः सतांबूलैर्गायनानपि चार्चयेत् १८।\nदेवालये गानपरा यतस्ते विष्णुमूर्त्तयः ।\nतपांसि यज्ञदानानि कृतानि च जगद्गुरोः १९।\nतुष्टिदानि कलौ नित्यं भक्त्या देवस्य सत्पतेः ।\nक्व त्वं वससि देवेश मया पृष्टस्तु पार्थिव २०।\nविष्णुरेवं तदा प्राह मद्भक्तिपरितोषितः ।\nनाहं वसामि वैकुंठे योगिनां हृदये न च २१।\nमद्भक्ता यत्र गायंति तत्र तिष्ठामि नारद ।\nसत्पुराणकथां श्रुत्वा मद्भक्तानां च गायनम् २२।\nनेच्छंति ये नरा मूढा मद्द्वेष्यास्ते भवंति हि ।\nतेषां पूजादिकं गंधपुष्पादि क्रयते नरैः२३।\nतेन प्रीतिं तथा यामि न तथा मत्प्रपूजनात् ।\nशिरीषोन्मत्तगिरिजा मल्लिका शाल्मलीभवैः २४।\nअर्कजैः कर्णिकारैश्च विष्णुर्नार्च्यस्तथाक्षतैः ।\nजपा कुंद शिरीषैश्च यूथिका मालती भवैः २५।\nकेतकीभव पुष्पैश्च नैवार्च्यः शंकरस्तथा ।\nगणेशं तुलसीपत्रैर्दुर्गां नैव च दूर्वया २६।\nमुनिपुष्पैस्तथा सूर्यं लक्ष्मीकामो न चार्चयेत् ।\nसुगंधीनि प्रशस्तानि पूजायां सर्वदैव तु २७।\nएवं पूजाविधिं कृत्वा देवदेवं क्षमापयेत् ।\nमंत्रहीनं क्रियाहीनं भक्तिहीनं सुरेश्वर २८।\nयत्पूजितं मया देव परिपूर्णं तदस्तु मे ।\nततःप्रदक्षिणंकृत्वादंडवत्प्रणिपत्यच २९।\nपुनःक्षमापयेद्देवंगायनाद्यंक्षमापयेत् ।\nविष्णोः शिवस्यापि च पूजनादिकं कुर्वंति सम्यङ्निशि कार्तिके ये ।\nनिर्धूतपापाः सह पूर्वजैस्ते प्रयांति विष्णोर्भवनं मनुष्याः ३०।\nइति श्रीपाद्मे महापुराणे पंचपंचाशत्सहस्रसंहितायामुत्तरखंडे कार्तिकमाहात्म्ये श्रीकृष्णसत्यभामासंवादे नियमवर्णनं नाम द्विनवतितमोऽध्यायः ९२।"
  }
]
[
  {
    "text": "व्यास उवाच-\nब्रह्मणो वचनं श्रुत्वा हरिशर्मा द्विजोत्तमः ।\nभूयोऽपि तं नमस्कृत्य भक्त्या प्राहेति जैमिने १।\nहरिशर्मोवाच-\nप्रोक्तानि यानि दानानि सुखहूनि त्वया प्रभो ।\nकस्मै देयानि दानानि तन्मे गदितुमर्हसि २।\nब्रह्मोवाच-\nसर्वेषामेव वर्णानां ब्राह्मणः परमो गुरुः ।\nतस्मै देयानि दानानि भक्तिश्रद्धासमन्वितैः ३।\nसर्वदेवाश्रयो विप्रः प्रत्यक्षस्त्रिदशो भुवि ।\nस तारयति दातारं दुस्तरे विश्वसागरे ४।\nब्राह्मण उवाच-\nसर्ववर्णगुरुर्विप्रस्त्वया प्रोक्तः सुरोत्तम ।\nतेषां मध्ये तु कः श्रेष्ठः कस्मै दानं प्रदीयते ५।\nब्रह्मोवाच-\nसर्वेऽपि ब्राह्मणाः श्रेष्ठाः पूजनीयाः सदैव हि ।\nस्तेयादिदोषतप्ता ये ब्राह्मणा ब्राह्मणोत्तम ६।\nअस्माकं द्वेषिणस्ते च परेभ्यो न कदाचन ।\nअनाचारा द्विजाः पूज्या न च शूद्रा जितेन्द्रियाः ।\nअभक्ष्यभक्षका गावो लोकानां मातरः स्मृताः ७।\nमाहात्म्यं भूमिदेवानां विशेषादुच्यते मया ।\nतव स्नेहाद्द्विजश्रेष्ठ निशामय समाहितः ८।\nक्षत्त्रियाणां च वैश्यानां शूद्राणां गुरवो द्विजाः ।\nअन्योन्यं गुरवो विप्राः पूजनीयाश्च भूसुराः ९।\nब्राह्मणं पूजयेद्यस्तु विष्णुबुद्ध्या नरोत्तम ।\nआयुः पुत्रश्च कीर्तिश्च संपत्तिस्तस्य वर्द्धते १०।\nसंचिनोति द्विजं यस्तु मूढधीर्मानवो भुवि ।\nसुदर्शनेन तच्छीर्षं हंतुमिच्छति केशवः ११।\nपुष्पहस्तं पयोहस्तं देवहस्तं च जैमिने ।\nन नमेद्ब्राह्मणं प्राज्ञस्तैलाभ्यंगितविग्रहम् १२।\nजलस्थं देववेश्मस्थं ध्यानमज्जितचेतसम् ।\nदेवपूजां प्रकुर्वंतं न नमेद्ब्राह्मणं बुधः १३।\nबहिष्क्रियां प्रकुर्वंतं भुंजानं च द्विजोत्तम ।\nतथा सामानि गायंतं न नमेद्ब्राह्मणं बुधः १४।\nब्राह्मणा यत्र तिष्ठंति बहबो द्विजसत्तम ।\nप्रत्येकं तु नमस्कारस्तत्र कार्यो न धीमता १५।\nकृताभिवादनं विप्रं भक्त्या यो नाभिवादयेत् ।\nस चाण्डालसमो ज्ञेयो नाभिवाद्यः कदाचन १६।\nकृतप्रणामंतनयंनमेतांपितरौनच ।\nकृतप्रणामाः सर्वेऽपि नमस्कार्या द्विजैर्द्विजाः १७।\nकृतदोषान्द्विजान्गाश्च न द्विषन्ति विचक्षणाः ।\nद्विषंति वापि मोहेन तेषां रुष्टः सदा हरिः १८।\nयाचकान्ब्राह्मणान्यस्तु कोपदृष्ट्या प्रपश्यति ।\nसूचीप्ररोपणं तस्य नेत्रयोः कुरुते यमः १९।\nविप्रनिर्भर्त्सनं मूढा येन वक्त्रेण कुर्वते ।\nतस्मिन्वक्त्रे यमस्तप्तं लोहदंडं ददाति वै २०।\nब्राह्मणो यद्गृहं भुंक्ते तद्गृहे केशवः स्वयम् ।\nदेवताः सकला ये च पितरश्च सुरर्षयः २१।\nविप्रपादोदकं यस्तु कणमात्रं वहेद्बुधः ।\nदेहस्थं पातकं तस्य सर्वमेवाशु नश्यति २२।\nकोटिब्रह्माण्डमध्येषु संति तीर्थानि यानि वै ।\nतीर्थानि तानि सर्वाणि विप्रपादे तु दक्षिणे २३।\nविप्रपादोदकैर्नित्यं सिक्तं स्याद्यस्य मस्तकम् ।\nस स्नातः सर्वतीर्थेषु सर्वयज्ञेषु दीक्षितः २४।\nसर्वपापानि घोराणि ब्रह्महत्यादिकानि च ।\nसद्यस्तस्य विनश्यंति विप्रपादांबुधारणात् २५।\nक्षयाद्या व्याधयः सर्वाः परमक्लेशदायिकाः ।\nगच्छंति विलयं सद्यो विप्रपादांबुधारणात् २६।\nपित्रर्थं यानि तोयानि दीयंते विप्रपादयोः ।\nतैस्तृप्ताः पितरः स्वर्गे तिष्ठंत्याचंद्रतारकम् २७।\nप्रक्षाल्य विप्रचरणौ दूर्वाभिर्योऽर्चयेद्बुधः ।\nतेनार्चितो जगत्स्वामी विष्णुः सर्वसुरोत्तमः २८।\nविप्राणां पादनिर्माल्यं यो मर्त्यः शिरसा वहेत् ।\nसत्यं सत्यमहं वच्मि तस्य मुक्तिर्हि शाश्वती २९।\nविप्रं प्रदक्षिणीकृत्ये वंदते यो नरोत्तमः ।\nप्रदक्षिणीकृता तेन सप्तद्वीपा वसुन्धरा ३०।\nयो दद्यात्फलतांबूलं विप्राणां पादसेचनात् ।\nरोगी रोगात्प्रमुच्येत पापी मुच्यत पातकात् ३१।\nमुच्यते बन्धनाद्बद्धो विप्राणां पादसेचने ।\nअनपत्याश्च या नार्यो मृता पत्याश्च याः स्त्रियः ३२।\nबह्वपत्या जीववत्सा विप्रपादस्य सेचनात् ।\nमाहाम्त्यं शृणु विप्रेन्द्र सर्वपापप्रणाशनम् ३३।\nद्विजांघ्रिसेचनस्याहं समासेन ब्रवीमि ते ।\nपूर्वं भद्रक्रियो नाम पवित्रकुलसंभवः ३४।\nबभूव ब्राह्मणो विष्णोः परिचर्यापरायणः ।\nवेदवित्सदयः शांतः पितृभक्तिपरायणः ३५।\nअतिथीनां कृता पूजा ज्ञातिपूजाकरस्तथा ।\nएकदा स द्विजश्रेष्ठस्तैलाभ्यंगितविग्रहः ३६।\nजगाम सरसीं स्नातुं गृहीतस्नानवस्त्रकः ।\nकृतस्नानः स विप्रेन्द्रो विधिना तर्पणादिकम् ३७।\nचकार सर्वशास्त्रज्ञः सर्वलोकहिते रतः ।\nसमाप्य स्नानकर्माणि हरिनामानि कीर्तयन् ३८।\nआजगाम स्वके गेहे हरिपूजापरोऽभवत् ।\nपादौ प्रक्षालयामास पानीयैरतिशीतलैः ३९।\nप्रक्षालितांघ्रिहस्तोऽसौ ब्राह्मणो ब्राह्मणार्चकः ।\nस्थापयामास सर्वाणि स्नानोपकरणानि च ४०।\nद्वारदेशे द्विजश्रेष्ठ निदाघतपनातपैः ।\nतापितो भषकः कश्चिदग्निकल्पैः समागतः ४१।\nविप्रपादोदके तस्मिन्प्रसुप्तोत्यंतशीतले ।\nविप्रपादोदकस्पर्शाद्भषक्तोऽत्यंतपातकी ४२।\nविमुक्तः पातकैः सर्वैः कोटिजन्मकृतैरपि ।\nस सुप्तो मन्दिरद्वारि भषको विकलस्तृषा ४३।\nपानीयं याचयामास ताडितो द्विजकिंकरैः ।\nजगाम पंचतां सद्यस्तत्रैव भषको द्विजः ४४।\nद्विजाङ्घ्रिसेचनस्पर्शाद्भषको वीतकल्मषः ।\nतमालोक्य महात्मानं मूर्तिमंतमिवेश्वरम् ४५।\nविनयावनतः प्राह ब्राह्मणोऽसौ तपोधनः ।\nब्राह्मण उवाच-\nकस्त्वं ब्रूहि महाभाग केन दुःखी तु कर्मणा ।\nभषकस्य कुले जातो नानादुःखसमाकुले ४६।\nब्रह्मोवाच-\nवचनं तस्य विप्रर्षेः समाकर्ण्य महायशाः ।\nकथयामास वृत्तांतं मूलतः सर्वमात्मनः ४७।\nअहमासं सर्वभौमः शङ्खनामा महाबलः ।\nचतुर्वर्षसहस्राणि महीं कृत्स्नामपालयम् ४८।\nमयाज्ञया कृताः सर्वे जिताश्च रिपवो युधि ।\nदत्तानि सर्वदानानि पालिताज्ञा तयोनिजाः ४९।\nएकदाऽहं महाभागं संधितः स्मरसायकैः ।\nबलाज्जनवधूं कांचिज्जहार भृशसुंदरीम् ५० 7.21.50।\nतेन पापप्रभावेण मम श्रीः संशयं गता ।\nततस्समस्तैर्लोकैश्च निरस्तोऽहं महाबलः ५१।\nततस्तु भ्रष्टराज्योऽहं काननाभ्यंतरे स्थितः ।\nक्षुधातृषापरिश्रांतःकदाचित्पंचतां गतः ५२।\nअंतकस्य पुरं गत्वा दुःखं भुक्तं मया चिरम् ।\nतदाकर्ण्य विप्रेन्द्र शृण्वतां चित्तदुःखदम् ५३।\nसंतप्तलोहशस्त्रायां तप्ता ताम्रमयीं महीम् ।\nसंरेमे प्रज्वलद्वह्निं शिखाततिसुभीषणाम् ५४।\nततस्तु शमनादेशाल्लोहस्तंभं सुभीषणम् ।\nज्वलता वह्निना तप्तं समालिङ्ग्य स्थितोऽस्म्यहम् ५५।\nशीते क्षुरांबुधाराभिः सिक्तोऽहं यमकिङ्करैः ।\nदुःखमन्यच्च सुमहद्भुक्तं तत्र यमालये ५६।\nततो नरकशेषे च जन्मासाद्य मुहुर्मुहुः ।\nपापयोनौ मया दुःखमनुभूतं चिरं महत् ५७।\nत्वत्पादजलसंसर्गान्मुक्तोऽहं पापरज्जुना ।\nगच्छामि परमं धाम दुर्ल्लभं योगिनामपि ५८।\nत्वं मे गुरुर्द्विजश्रेष्ठ नमस्तेऽस्तु महात्मने ।\nत्वत्प्रसादाद्विमुक्तोऽहं पापैर्यामि पुरं हरेः ५९।\nभद्रक्रिय उवाच-\nपूर्वजन्मकथा राजन्मनुष्यो न कदाचन ।\nअतस्तु तनयं त्यक्त्वा सर्वदा नीतिमाचरेत् ६०।\nनीतिग्राही नृपो यस्तु विपत्तिर्नास्ति तस्य वै ।\nचिरं भुनक्ति पृथिवीं कंटकैः परिवर्जिताम् ६१।\nयस्मै न रोचते नीतिर्भूपालाय दुरात्मने ।\nभ्रष्टश्रीरचिरेणापि स भवेन्नात्र संशयः ६२।\nआयुर्बलं यशो मित्रं विजयं सुखमिच्छता ।\nमंत्रिणः पंडिता राज्ञा नियोज्याः सर्वदैव हि ६३।\nअवज्ञाय महीभर्तुस्त्यजंते सादरं बुधाः ।\nसभायां बुधहीनायां नीतिर्बलवती नहि ६४।\nततो नीतौ विनष्टायां सहसा धरणीपतेः ।\nराजश्रियो विनश्यंति सकोशबलवाहनाः ६५।\nब्राह्मणान्गणकांश्चैव वैद्यांश्च बांधवांस्तथा ।\nनृपाः कल्याणमिच्छंति न द्विषंति कदाचन ६६।\nगतश्रीर्गणकद्वेष्टा वैद्यद्वेष्टायुवर्जितः ।\nज्ञातिद्वेष्टानिष्कुलः स्याद्द्विजद्वेष्टाखिलार्तिभाक् ६७।\nराजानः पितरः प्रोक्ताः पुत्रा जानपदास्तथा ।\nततो भूपाः पालयंति प्रजाः पुत्रमिवौरसान् ६८।\nपौरलोके तथा कुर्याद्यथा स्नेहो निजात्मजे ।\nप्रजापीडाकरा ये च भूपाला अतिपापिनः ६९।\nशिरःस्था विपदस्तेषां विज्ञेया दीर्घदर्शिभिः ।\nविवेकिनो महीपालाः पालयंति यथा प्रजाः ७०।\nतथा तानपि देवेशः पालयत्यनिशं हरिः ।\nप्रजानां पालनं दंडं द्वेऽपि राज्ञे शुभावहे ७१।\nद्वाभ्यां विवर्जिता भूपास्ते विज्ञेया नृपाधमाः ।\nदुष्टानां शासनं चैव शिष्टानां प्रतिपालनम् ७२।\nप्रकुर्वंतो महीपालाश्चिरं नंदंति भूतले ।\nन्यायेनोपार्जितं वित्तं यत्नाद्रक्षेन्महीपतिः ७३।\nदुर्वृत्तो हि महीपालो विपत्तौ न हि विस्तरेत् ।\nनृपाः कल्याणमिच्छंतो निजराज्यं शुभाशुभम् ७४।\nपश्यंति नित्यं विप्रेन्द्र सत्वराश्चारचक्षुषा ।\nपरचक्रभयं यावन्नायाति चिंतयेद्भयम् ७५।\nआगते तु भये भूप आचरेन्निर्भयोऽपि च ।\nज्ञातौ वापि च मित्रे वा पुत्रे वापि च मंत्रिणि ७६।\nकुर्यान्मुखेन गांभीर्यं मनसा प्रेमकेवलम् ।\nमंत्रिणो ज्ञातयः पुत्राः प्रजाश्च भ्रातरस्तथा ७७।\nगांभीर्यहीनं भूपालं मन्यंते नहि भूपवत् ।\nतिष्ठंति प्रथमं दूरे न संति पुरतस्तथा ७८।\nलोकाश्रयं न हीच्छन्ति त्यक्तगांभीर्यभूपतेः ।\nएकश्च मंत्री राजा वै चिरं राज्यत्वमिच्छता ७९।\nकर्तव्यः सकले राज्ये वृद्धये न हि भूसुर ।\nअत्यंतबुद्धिवृत्तीनां भृत्यानां सपदं हरेत् ८०।\nतस्मात्संसदि भूपालो भृत्यमन्यं नियोजयेत् ।\nमूर्खस्त्रीविजितो राजा गीतवाद्यरतः सदा ८१।\nतुरंगवाहनैर्हीनः सहसा विपदं व्रजेत् ।\nआचारग्रहणं सत्यं स्ववाक्यप्रतिपालनम् ८२।\nगांभीर्यं चेति भूपानां लक्षणानि द्विजोत्तम ।\nस कथं नृपतिर्यस्तु प्रतापेन विवर्जितः ८३।\nस कथं नृपतिर्येनाऽनिर्जिता परमेदिनी ।\nजितायां परमेदिन्यां यावत्पादं व्रजेन्नृपः ८४।\nप्रतिपादेऽश्वमेधस्य फलं प्राप्नोति चाक्षयम् ।\nपरभूमिजयाकांक्षी हतो नृपतिभिर्युधि ८५।\nतदागच्छेत्परं स्थानं विमुक्तः सर्वपातकैः ।\nयुधि प्राप्तजयो राजा प्राप्नोति परमं पदम् ८६।\nसंग्रामे प्राप्तमृत्युर्वा दिवीन्द्र संपदं लभेत् ।\nत्यक्तशस्त्रं त्यक्तसत्वं पलायनपरायणम् ८७।\nयोद्धारं यदि यो हंति स भूपो यात्यधोगतिम् ।\nपलायनपरो युद्धे तद्धंता च द्विजोत्तम ८८।\nतावुभावपि तिष्ठेतां नरकेऽत्यंतदुःसहे ।\nयुद्ध्येत्साहसवान्योद्धा तद्धंता च द्विजोत्तम ८९।\nतिष्ठेतां तावपि स्वर्गे यावच्चन्द्र दिवाकरौ ।\nबहुनात्र किमुक्तेन संक्षेपादुच्यते मया ९०।\nप्रजापालनकृद्राजा कदाचिन्नावसीदति ।\nब्रह्मोवाच-\nइति ब्रुवति भूपाले तस्मिन्गलितकल्मषे ९१।\nपुष्पवृष्टिरभूत्तस्मिन्महती गगनाद्द्विज ।\nअथ दूताः समायाताः केशवस्य महात्मनः ९२।\nराजहंसयुतं दिव्यं रथमादाय सुन्दरम् ।\nरथं स तं समारुह्य दिव्यं कनकनिर्मितम् ९३।\nजगाम विष्णुभवनं स राजा गतकल्मषः ।\nविप्रपादोदकस्यैतन्माहात्म्यं ते प्रकीर्तितम् ९४।\nतच्छ्रुत्वा भक्तिभावेन नरो निर्वाणमाप्नुयात् ।\nइति ते कथितं सर्वं श्रोतुं यद्वांछितं त्वया ९५।\nगच्छ ब्राह्मण भद्रं ते चक्रिणो निलयं प्रति ।\nहरिशर्मोवाच-\nक्षुधानलेन महता शरीरं मम दह्यते ९६।\nकेनोपायेन भगवन्क्षुधाशांतिर्भवेन्मम ।\nएतन्मे वद देवेश भक्तस्त्वं भक्तवत्सलः ९७।\nप्राप्नोमि सुमहद्दुःखं नित्यं दग्धक्षुधानलैः ।\nब्रह्मोवाच-\nयच्छरीरं त्वया पुष्टं सततं भोजनैः कृतम् ९८।\nभुंक्ष्व तस्य शरीरस्य मांसानि द्विजसत्तम ।\nआत्मतृप्तिं प्रकुर्वन्ति भोजनेन परस्य ये ।\nमांसानि स्वशरीराणां भुंजते तेपरत्र हि ९९।\nव्यास उवाच-\nब्रह्मणो वचनं श्रुत्वा निष्ठुरं द्विजसत्तमः ।\nपुनस्तुष्टाव तं देवं वचनैः कोमलाक्षरैः १०० 7.21.100।\nब्राह्मण उवाच-।\nप्रसीद देवदेवेश शरणागतपालक ।\nक्षमस्व सकलं दोषं सुरश्रेष्ठ नमोऽस्तु ते १०१।\nमलमूलप्रकीर्णानि वपूंषि वहतां नृणाम् ।\nसर्व एव प्रभो दोषाः संति केचिद्गुणा न च १०२।\nकृतं मया मोहवता दूषणं क्षंतुमर्हसि ।\nशरणापन्नलोकानां सद्भिर्दोषो न चेक्ष्यते १०३।\nआत्मदेहस्य मांसानि भोक्तुं ब्रह्मन्न शक्यते ।\nदेहिनां वद यद्योग्यं संतुष्टिर्जायते यतः १०४।\nइत्येवमुक्तं वचनं भक्त्या तेनाग्रजन्मना ।\nउवाच सदयो ब्रह्मा सर्वज्ञो ब्राह्मणप्रियः १०५।\nब्रह्मोवाच-\nशोकं मा कुरु विप्रेन्द्र शृणु मे वचनं शुभम् ।\nआहारो लभते येन प्रकारेणात्र संप्रति १०६।\nआत्मनो जायते पुत्रो यथैवात्मा तथा सुतः ।\nतस्मात्पुत्रकृतं कर्म लभंते पितरः खलु १०७।\nचिरं तिष्ठसि देवस्य भवनेऽत्यंतशोभने ।\nएवमुक्तस्ततस्तेन स विप्रः क्षुधयाकुलः १०८।\nस्वप्ने संदर्शनं दत्वा पुत्रं वचनमब्रवीत् ।\nब्राह्मण उवाच-\nदीक्षितोऽसि सुतश्रेष्ठ तथास्तु परमां शिवम् १०९।\nतवास्मि जनकः सौम्य ममदुःखं निशामय ।\nतपःप्रभावैः परमं धाम प्राप्तं मया सुत ११०।\nक्षुधानलेन संतप्तस्तत्र सीदाम्यहं सदा ।\nयदा मयि पितृस्नेहस्तवास्ति सुत संप्रति १११।\nतदान्नमुदकं चापि मदर्थं दीयतां द्विज ।\nयत्किंचिद्दीयते पुत्रैः पित्रर्थं क्षितिमंडले ११२।\nलभंते पितरस्तच्च यत्पुत्राः पितृदेहजाः ।\nपुरा परमया भक्त्या पूजितो भगवान्मया ११३।\nगीतैर्वाद्यैश्चनृत्यैश्च स्तवपाठैश्च शोभनैः ।\nगंधैर्धूपैश्च नैवेद्यैर्घृतपूर्णप्रदीपकैः ११४।\nपाद्यार्घ्याचमनीयैश्च ध्यानैरावाहनादिभिः ।\nन दत्तं जगदीशाय कृपणेन मयात्मज ११५।\nअन्नमत्रमपि क्वापि नैवेद्यं पापहारिणे ।\nअतिथेर्न कृता पूजा तोयैरन्यैः कदाचन ११६।\nज्ञातीनां याचकानां च संतुष्टिर्न कृता मया ।\nतेनैव कर्मणा पुत्र नारायणगृहेऽपि च ११७।\nक्षुधानलेन संतप्तः सीदामि प्रतिवासरे ।\nअतोऽन्नतोयदानानि दरिद्राय द्विजातये ११८।\nदत्वा क्षिप्रं सुरश्रेष्ठ प्राणरक्षां कुरुष्व भोः ।\nअथवा न करोषि त्वं निष्ठुरत्वाद्यदा भवान् ११९।\nस्वमांसान्येव भोक्ष्यामि तदा वै विष्णुमंदिरे ।\nअथाऽसौ क्षुधितो विप्रः शुष्ककंठोष्ठतालुकः १२०।\nइत्युक्त्वा दीक्षितं पुत्रमदृश्यः सहसाऽभवत् ।\nततः प्रभाते विमले प्रादुर्भूते दिवाकरे १२१।\nस्वप्ने यदुक्तं पित्रा तु चिंतयामास दीक्षितः ।\nआत्मनः कर्मदोषेण परलोकेऽपि मत्पिता १२२।\nक्षुधया दग्धसर्वाङ्गः सीदति प्रतिवासरम् ।\nधिगस्तु मां मंदधियं कृपणप्रवरञ्जनम् १२३।\nमयापि पितृपुण्येन न किञ्चिदपि दीयते ।\nइति संचिंत्य बहुधा दीक्षितोऽपि द्विजोत्तम १२४।\nददौ दानानि विप्रेभ्यः श्रद्धाभक्तिसमन्वितः ।\nतेन पुण्यप्रभावेण तृषयारहितः क्षुधा १२५।\nतस्थौ नारायणागारे यावत्कालं शृणुष्व तत् ।\nचतुर्युगसहस्राणि ब्रह्मणोऽहं प्रकीर्तितम् १२६।\nभवंति तस्मिन्नेवाह्नि मनवश्च चतुर्दश ।\nइंद्राश्चतुर्द्दश प्रोक्तास्तस्मिन्नेव दिने च ते १२७।\nभुंजते ब्राह्मणः श्रेष्ठ विषयान्स्वान्पृथक्पृथक् ।\nएकस्मिन्ब्रह्मदिवसे भुक्त्वा स्वान्विषयाञ्छुभान् १२८।\nइन्द्राश्च मनवश्चैव विनश्यंति चतुर्दश ।\nविष्णुलोके स्थिते तस्मिन्हरिशर्मातिभास्वरे १२९।\nसमस्तसुखदे रम्ये ब्रह्मणो दिवसो गतः ।\nतत्रासौ कालमेतावद्भुक्त्वा भोगान्मनोरमान् १३०।\nपरमं ज्ञानमासाद्य प्रविवेश हरेस्तनुम् ।\nव्यास उवाच-\nअन्नतोयसमं दानं संसारे नास्ति जैमिने १३१।\nसर्वदानफलान्येव अन्नतोयप्रदानतः ।\nन च पात्रपरीक्षा च न कालनियमः क्वचित् २३२।\nअन्नतोयप्रदानेषु निरुक्तस्तत्वदर्शिभिः ।\nअन्नतोयप्रदानानि कर्तव्यानि सदैव हि १३३।\nएतत्पठंति मनुजाः परमादरेण माहात्म्यमन्नजलयोश्च तथा द्विजानाम् ।\nते प्राप्य चान्नजलदानफलं ततोंऽते नारायणस्य निलयं सुखदं प्रयांति १३४।\nइति श्रीपद्मपुराणे क्रियायोगसारे अन्नदानजलदानमाहात्म्यंनाम एकविंशतितमोऽध्यायः २१ ।"
  }
]
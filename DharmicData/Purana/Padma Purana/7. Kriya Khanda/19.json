[
  {
    "text": "व्यास उवाच-\nनारायणप्रपन्ना ये नराभक्तिसमन्विताः ।\nकदाचिदशुभं तेषां विद्यते न द्विजोत्तम १।\nपुनरेव प्रवक्ष्यामि माहात्म्यं कमलापतेः ।\nयच्छ्रुत्वा मानवाः सर्वे लभंते परमं पदम् २।\nवासुदेवस्य माहात्म्यं श्रुत्वा तृप्यंति वैष्णवाः ।\nपाखण्डा न हि तृप्यंति नरके क्लेशभागिनः ३।\nपाखण्डानां समीपे तु विष्णुमाहात्म्यमुत्तमम् ।\nन वक्तव्यं द्विजश्रेष्ठ वक्तव्यं वैष्णवाग्रतः ४।\nपूर्वं त्रेतायुगे विप्र उर्वीशुर्नाम जैमिने ।\nआसीत्पापरतो नित्यं धर्मनिंदापरायणः ५।\nब्रह्मस्वहारी विप्रेन्द्र परस्त्रीगमनोद्यतः ।\nगोमांसाशी सुरापी च वेश्याविभ्रमलोलुपः ६।\nशरणागतहंता च परनिंदाकरः सदा ।\nविश्वासघाती मित्रघ्नो ज्ञातिपीडाकरस्तथा ७।\nअसत्यभाषी क्रूरश्च पाखंडजनसङ्गभाक् ।\nवृत्तिच्छेदी द्विजातीनां न्यासापहारकस्तथा ८।\nतादृशं तं समालोक्य दुष्टं पापपरायणम् ।\nआजग्मुर्ज्ञातयः सर्वे क्रुद्धास्तस्य निजंगृहम् ९।\nज्ञातय ऊचुः -\nप्रतिष्ठोपार्जिता पूर्वैरस्माकं विमले कुले ।\nसा प्रतिष्ठा त्वया मूढ विनाशं प्रतिनीयते १०।\nधर्ममार्गं परित्यज्य कुरुषे पातकं सदा ।\nमद्वंशकीर्तिहननं जातोऽसि ज्ञातिदुःखदः ११।\nअतिविस्मयदा सृष्टिर्विधातुर्मन्यते त्वयि ।\nयस्मिन्सिंधौ शशी जातस्तत्र क्ष्वेडोद्भवोऽपि च १२।\nअहो शक्तिः कुपुत्राणां संख्यातुं न च शक्यते ।\nअनेकैः पुरुषैः कीर्तिं संचितां हंति तत्क्षणात् १३।\nजाते पुत्रोत्तमे वंशः श्रेष्ठः स्यादधमोऽपि च ।\nपुत्रेधमेतु श्रेष्ठोऽपि वंशो गच्छति हीनताम् १४।\nव्यास उवाच-\nइत्युक्त्वा ज्ञातयस्ते च तं सर्वे पापिनां वरम् ।\nअपकीर्तिभयात्क्रुद्धास्तत्यजुः सहसा द्विज १५।\nज्ञातिभिः स परित्यक्तो जनैः सर्वैश्च धिक्कृतः ।\nप्रपेदे दस्युतां दुःखी विभ्रष्टाखिलवैभवः १६।\nतं दस्युकर्मकुर्वंतं निर्द्दयं परहिंसकम् ।\nधृत्वा जनपदाः सर्वे भूपालाय न्यवेदयन् १७।\nतेन भूमिभुजा तस्य पितृस्नेहाद्दिवजोत्तम ।\nन हतोऽसौ दुराचारो निजदेशाद्वहिष्कृतः १८।\nततोऽसौ वनमाश्रित्य दस्युभिः सह निर्द्दयः ।\nपांथस्वहरणार्थाय तस्थौ बहुभिरुद्धतैः १९।\nकदाचित्तटिनीतीरं दस्युभिः सह जैमिने ।\nवनपर्यटने श्रांतो जगाम स्नानहेतवे २०।\nतस्यां तटिन्यां भगवत्परिचर्यापरायणान् ।\nअसौ ददर्श दुष्टात्मा ब्राह्मणाकृतिनो बहून् २१।\nअथ ते ब्राह्मणाः सर्वे समाराध्य जनार्दनम् ।\nअन्योन्यं कथयामासुर्विहिता अति कौतुकात् २२।\nअद्य चंपकपुष्पाणि मया त्यक्तानि तानि वै ।\nकश्चिद्वदति तांबूलं मया दत्तं मुरारये २३।\nन खादितव्यं तांबूलं कदाचिदपि जन्मनि ।\nमयाद्य हरये दत्तं कदलीफलमुत्तमम् २४।\nजन्मजन्मानि च मया भक्ष्यं च कदलीफलम् ।\nकोऽपि वक्ति मया दत्तं हरये दाडिमीफलम् २५।\nकोऽपि वक्ति मया दत्तं रसालफलमुत्तमम् ।\nअन्योऽन्यमेतद्वदतां तेषां श्रुत्वा वचांसि च २६।\nउर्वीशुश्चिन्तयामास किं प्रदास्यामि विष्णवे ।\nसंसारे यानि वस्तूनि भक्ष्याणि संति तान्यहम् २७।\nन हि शक्नोमि संत्यक्तुं किं दास्यामि मुरारये ।\nनित्यं वनांतरस्थोऽहं चौरो राजभयाकुलः २८।\nशकटारोहणे नास्ति ह्यधिकारः कदापि मे ।\nव्यास उवाच-\nइत्युक्त्वा दस्युना तेन भूयोभूयो द्विजोत्तम २९।\nशकटं हरये दत्तं चतुर्वर्गप्रदायिने ।\nअथ तेब्राह्मणाः सर्वे जग्मुर्विप्र यथागताः ३०।\nसोऽपि दस्युर्दस्युभिश्च जगाम निजमाश्रयम् ।\nएकदा गुडकंडोलं तेनैव खलु वर्त्मना ३१।\nगृहीत्वा पथिकः कश्चित्काकीमंडलमागतः ।\nततोऽसौ सहसा दस्युर्निर्भयः परहिंसकः ३२।\nजहार गुडकंडोलमध्वनीनस्य तस्य च ।\nअथ ते दस्यवश्चक्रुर्गुडकंडोल भंजनम् ३३।\nउर्वीशुश्चापतद्भागे शकटं गुडनिर्मितम् ।\nउर्वीशुः शकटं गौडं समासाद्य द्विजोत्तम ३४।\nमनसा चिंतयामास वचःस्मरणपूर्वकम् ।\nअनो मया पुरा दत्तं स्वयमेव मुरारये ३५।\nतस्मादनो न मे ग्राह्यं कदाचिदिह जन्मनि ।\nविचिन्त्येति हृदा दातुं तदनो गुडनिर्मितम् ३६।\nदत्तं विप्राय कस्मैचिन्माधवप्रीतिहेतवे ।\nतां भक्तिं तस्य विज्ञाय महापातकिनो द्विज ३७।\nजहार सकलं पापं सद्यः प्रीतो जनार्दनः ।\nतस्मिन्नेव दिने विप्र प्रविश्य च महावनम् ३८।\nहतः पौरजनैः सर्वैरथ क्रुद्धैः स उर्विशुः ।\nभगवानथ तं नेतुं विमानं स्वर्णनिर्मितम् ३९।\nदूतांश्च प्रेषयामास नानाभरणभूषितान् ।\nअथ ते भगवद्दूतास्तमुर्वीशुं गतैनसम् ४०।\nसमारोप्य विमाने तं सद्यो जग्मुः पुरं हरेः ।\nततौऽसौ हरिसान्निध्यं प्राप्य पुण्यात्मनां वरः ४१।\nपुनर्मन्वंतरशतं स्थित्वा केशवसन्निधिम् ।\nपरमं ज्ञानमासाद्य स विवेश तनुं हरेः ४२।\nव्यास उवाच-\nयेन केनाप्युपायेन हरिभक्तिकरो नरः ।\nसंसारजलधेः पारं राजहंस इव व्रजन् ४३।\nक्षणमेव हरेर्भक्तिर्वर्तते यस्य चेतसि ।\nतत्पदं परमं याति स पापात्मापि गच्छति ४४।\nएकमप्युत्तमं वस्तु दत्वाऽसौ तन्मुरारये ।\nस्वयमेव हि भोक्तव्यं पश्चात्पापोपशांतये ४५।\nयद्वस्तु हरये दत्तं तच्च दद्याद्दिवजातये ।\nकिंचिच्छेषं न भोक्तव्यं तस्यावश्यं स्वयं बुधैः ४६।\nवस्तूनि ब्राह्मणश्रेष्ठमिष्टानि यानि कानि च ।\nअदत्वा विष्णवे तानि न भोक्तव्यानि वैष्णवैः ४७।\nविष्णुनैवेद्यमाहात्म्यं सर्वपापप्रणाशनम् ।\nसेतिहासं पुनर्वच्मि शृणु विप्र समाहितः ४८।\nआसीत्सर्वजनिर्नाम ब्राह्मणः शुद्धवंशजः ।\nशांतो दांतो दयायुक्तो गुरुब्राह्मणपूजकः ४९।\nहरेः पूजापरश्चैव हरिस्मरणतत्परः ।\nप्रपन्नक्लेशविध्वंसी सत्यवादी जितेन्द्रियः ५० 7.19.50।\nप्रातःस्नायी निजाचारग्राही हिंसा विवर्जितः ।\nएकादशीव्रतरतो ज्ञातिपूजापरायणः ५१।\nकदाचित्स द्विजश्रेष्ठः स्वप्नेऽपश्यच्च केशवम् ।\nश्यामं विरजपद्माक्षं स्मेरास्यं पीतवाससम् ५२।\nस्वर्णकुण्डलमञ्जीरकिरीटोज्ज्वलविग्रहम् ।\nकौस्तुभोद्भासितोरस्कं वनमालाविभूषितम् ५३।\nचतुर्बाहुं शङ्खचक्रगदापद्मधरं प्रभुम् ।\nसमस्तैर्लक्षणैर्युक्तं स्वर्णयज्ञोपवीतिनम् ५४।\nसंप्राप्य दर्शनं स्वप्ने स विप्रो जगतीपतेः ।\nकृताञ्जलिस्तमस्तौषीद्रोमांचिततनुर्मुदा ५५।\nतुभ्यं नमोऽस्तु जगतः सकलस्यभर्त्त्रे सल्लोकशोकभयरोगविनाशनाय ।\nनारायणाय कमलाहृदयप्रियाय धर्मार्थकामपरमामृतदाय तुभ्यम् ५६।\nपापानि चैव सकलानि मया कृतानि मत्तेन मोहवशगेन सदा मुरारे ।\nतस्माद्बिभेमि जगदंबुनिधेर्गभीरान्मामुद्धरस्व निजभक्तितरीं प्रदाय ५७।\nजानामि यद्यपि हरे दुरितं मनुष्यो व्यामोहमाशुचलभे भुवि कैटभारे ।\nपापं तथापि च मुदा सततं करोमि तस्मान्न कोऽप्यहमिवास्ति जनो विमूढः ५८।\nपुण्यद्रुमः सुखफलं सहसैव धत्ते किं वेद्मि नेति नृहरे कृतपातकोऽहम् ।\nपुष्पद्रुमार्पणविधौ न ममास्ति वित्तं नाथ प्रसीद भगवन्किमहं करोमि ५९।\nत्वत्पादपद्मयुगलं परमामृतस्य स्थानं विहाय मम चित्तमधुव्रतोऽयम् ।\nनारीमुखं व्रजति देवमृतिप्रदं यच्छ्लेष्मप्रकीर्णमनिशं कमलभ्रमेण ६०।\nपाणिःप्रदानरहितोऽनृतभाषिवक्त्रं कर्णौ च पापश्रवणाय सदैव दक्षौ ।\nदोषानिमान्मम हरे हर सेवकस्य यस्मान्नु नाथ शरणागतदोषहंता ६१।\nसंसारघोरजलधौ नृहरे कदाचित्त्वद्भक्तिनौरिह मया सुदृढा च लब्धा ।\nतत्रापि दैववशगोऽहमहो दुरात्मा वर्तेत एव सततं ममदुःखकालः ६२।\nसंसारपारगमनाय लसत्पथोऽस्ति किं सर्वदुःखरहितः सदयः प्रसन्नः ।\nअंधीकृतस्य मम मोहमहत्तमिस्रैर्दृष्टिस्त्वयीह न कदापि च याति विष्णो ६३।\nपापात्मनोऽपि मम चित्तमिदं मुरारे नष्टं विनष्टजनकष्टविनष्टिकारि ।\nयस्त्वां समस्तसुरवंदितपादपद्म स्वप्नेऽपि केशिमथनाद्य विभो समीक्षे ६४।\nव्यास उवाच-\nइति तेन स्तुतो देवो भगवान्कमलापतिः ।\nउवाच वाक्यं वाक्यज्ञः संसारार्णवतारकः ६५।\nश्रीभगवानुवाच-\nभक्तिभिस्तव विप्रेंद्र तुष्टोऽहं नित्यमेव च ।\nतस्मात्तवाचिरेणैव सर्वं भद्रं भविष्यति ६६।\nपापिनोऽपि तवोद्धारो मया पूर्वं कृतो द्विज ।\nअधुना मम भक्तोऽसि न विपत्तिर्भविष्यति ६७।\nब्राह्मण उवाच।\nकोऽहं तस्थौ पुरा विष्णो किं वा पापं मया कृतम् ।\nपापिनोऽपि ममोद्धारः कथं पूर्वं त्वया कृतः ६८।\nसंसारेऽस्मिन्कथं जातो जनितोऽहं कथं त्वया ।\nएतत्सर्वं विभो ब्रूहि यतस्त्वं सदयः सदा ६९।\nश्रीभगवानुवाच-\nअप्रकाश्यमिदं गुह्यं यद्यपि द्विजसत्तम ।\nतथापि तव वात्सल्यान्निगदामि निशामय ७०।\nपुरा त्वं ब्राह्मणश्रेष्ठ पक्षिवंशसमुद्भवः ।\nभूतोऽसि भूमिभागेषु निजकर्मविपाकतः ७१।\nक्षुधया तृषया वापि सततं व्याकुलो भवान् ।\nबभ्राम भक्षयन्कीटान्निर्झरोष्णोदकं तथा ७२।\nनानादुःखं सदा भुंजन्पक्षियोनौ समुद्भवः ।\nचतुर्वर्षसहस्राणि स्थितोऽसि त्वं पुरा क्षितौ ७३।\nएकदा कुलभद्राख्यो ब्राह्मणः सर्वतत्ववित् ।\nपूजयामास मां भक्त्या नैवेद्याद्यैर्नदीतटे ७४।\nसमभ्यर्च्य स विप्रेंद्रो मम नैवेद्यतंदुलम् ।\nययौ तत्रैव निक्षिप्य भूय एव निजं गृहम् ७५।\nततो वृक्षात्समागत्य क्षुधिना पक्षिणा त्वया ।\nमम नैवेद्यसंबंधि भक्षितं सर्वतंदुलम् ७६।\nभुक्त्वैव सद्यो मुक्तोऽसि पातकैरतिदारुणैः ।\nकदाचित्प्राप्तकालस्त्वं कालधर्मगतो द्विज ७७।\nत्वामानेतुं मया दूताः प्रेषिताः सर्वथा निजाः ।\nततो रथे समारोप्य भवंतं नष्टकल्मषम् ७८।\nसद्यो दूतगणाः सर्वे समायाताः परं पदम् ।\nयुगकोटिसहस्राणि स्थितोऽसि मम सन्निधौ ७९।\nभुंजन्सुखानि सर्वाणि दुर्ल्लभानि सुरैरपि ।\nततो यातोऽसि विप्रेन्द्र विशुद्धे ब्राह्मणान्वये ८०।\nतत्रापि मयि भक्तिस्ते जातातिसुदृढा पुनः ।\nक्रियायोगेन मां नित्यं समाराध्य द्विजोत्तम ८१।\nआयुषोंते मत्प्रसादान्मामकं पदमाप्स्यसि ।\nयदा तुष्टोऽस्म्यहं विप्र सपापात्मापि मुक्तिभाक् ८२।\nकदाचिद्यस्य रुष्टोस्मि पुण्यात्मापि च पापभाक् ।\nतस्माद्ब्राह्मण भद्रं ते भक्तोऽसि मम सुव्रत ८३।\nदास्यामि ते परं स्थानं यदलभ्यं सुरैरपि ।\nब्राह्मण उवाच-\nत्वत्प्रसादाच्छ्रुतं नाथ पूर्ववृत्तांतमात्मनः ८४।\nइदानीं श्रोतुमिच्छामि यत्किञ्चिद्ब्रूहि तत्प्रभो ।\nकस्य तुष्टोऽसि देवेन्द्र कस्य रुष्टोऽसि वा प्रभो ८५।\nमहत्या कृपया सर्वमेतन्मे वक्तुमर्हसि ।\nश्रीभगवानुवाच-\nकर्मणा येनविप्रेन्द्र तुष्टिर्मे हृदि जायते ८६।\nक्रोधश्च तत्समस्तं च कथयामि समासतः ।\nयो दयावान्द्विजश्रेष्ठ सर्वभूतेषु सर्वदा ८७।\nअहंकारविहीनश्च तस्य तुष्टोऽस्म्यहं सदा ।\nकर्म कुर्यान्मदर्थं यो धर्मभक्तिसमन्वितः ८८।\nब्रूते मदर्थं यः शांतं तस्य तुष्टोऽस्म्यहं सदा ।\nमिष्टं वस्तु समासाद्य दत्वा मे यश्च मानवः ८९।\nमानापमाने सदृशस्तस्य तुष्टोऽस्म्यहं सदा ।\nसर्वभूतशरीरस्थं यो मां जानाति मानवः ९०।\nपरहिंसाविहीनो यस्तस्य तुष्टोऽस्म्यहं सदा ।\nकर्माणि कुरुते यस्तु सुविचार्य पुनः पुनः ९१।\nगोब्राह्मणहितैषी यस्तस्य तुष्टोऽस्म्यहं सदा ।\nस्वयं निरुक्तं वचनं यत्नाद्यः परिपालयेत् ९२।\nप्रपन्नं याति यत्नाद्यस्तस्य तुष्टोऽस्म्यहं सदा ।\nददात्यनुपकारिभ्यो दानानि द्विजसत्तम ९३।\nमयि चित्तं सदा यस्य तस्य तुष्टोऽस्म्यहं सदा ।\nकर्मणा येनतुष्टोऽस्मि निरुक्तं तत्समासतः ९४।\nरुष्टोऽस्मि कर्मणा येन विप्र वच्मि शृणुष्वतम् ।\nपरहिंसारतो यस्तु निर्द्दयः सर्वजंतुषु ९५।\nअहंयुः सर्वदा क्रुद्धः समां नयति शत्रुताम् ।\nअसत्यभाषीक्रूरश्च परनिंदापरस्तु यः ९६।\nकविवर्तनविध्वंसी समां नयति शत्रुताम् ।\nअदृष्टदोषौ पितरौ स्त्रीभ्रातृभगिनी तथा ९७।\nमोहात्त्यजति यो मूढः समां नयति शत्रुताम् ।\nपितृभिर्भर्त्सनं यस्तु कुरुते मूढधीर्नरः ९८।\nगुर्ववज्ञाकरो विप्र समां नयति शत्रुताम् ।\nआरामच्छेदिनो ये च जलाशयविलायिनः ९९।\nग्रामनाशकरायेचतेमांनयंतिशत्रुताम् ।\nपरस्त्रियं समालोक्य विषादं यान्ति ये जनाः १०० 7.19.100।\nशृण्वंति पापचर्चां च तेषां रुष्टोस्म्यहं सदा ।\nद्विषंति नाथं ये मूढा अनाथस्वं हरंति ये १०१।\nविश्वासघातिनो ये च तेषां रुष्टोऽस्म्यहं सदा ।\nये च गोवीर्यहंतारो वृषलीपतयश्च ये १०२।\nअश्वत्थघातिनो ये च तेषां रुष्टोऽस्म्यहं सदा ।\nब्रह्मविष्णुमहेशानां मध्ये ये भेदकारिणः १०३।\nपरदारातिरक्ता ये तेषां रुष्टोऽस्म्यहं सदा ।\nएकादश्यां भुंजते ये लोभात्पापधियो नराः १०४।\nवेदनिंदाकरा ये च तेषांरुष्टोऽस्म्यहं सदा ।\nपापबुद्धिरता ये च मित्रद्रोहरतास्तथा १०५।\nधात्रीतरुं च ये घ्नंति तेषां रुष्टोऽस्म्यहं सदा ।\nदिवसे मैथुनं ये च कुर्वंते काममोहिताः १०६।\nरजस्वला स्त्रियां चैव तेषां रुष्टोऽस्म्यहं सदा ।\nये चादृष्टार्तवां नारीं मोहाद्गच्छंति सत्तम १०७।\nव्रतस्थां च सदा जाल्मास्ते मां नयंति शत्रुताम् ।\nअमावास्यातिथौ ये च कुर्वंते निशिभोजनम् १०८।\nभोजनद्वयमेवार्के तेषां रुष्टोऽस्म्यहं सदा ।\nआमिषं मैथुनं तैलममावास्यादिने द्विजाः १०९।\nन ये त्यजंति विप्रेन्द्र तेषां रुष्टोऽस्म्यहं सदा ।\nबहुनात्र किमुक्तेन संक्षेपात्ते वदाम्यहम् ११०।\nनिंदंति वैष्णवान्ये च तेषां रुष्टोस्म्यहं सदा ।\nव्यास उवाच-\nइत्युक्त्वा भगवान्विष्णुरदृश्यः सहसाऽभवत् १११।\nस च विप्रः समुत्तस्थौ त्यक्तनिद्रस्तु मंचतः ।\nकेशवोक्तेन वाक्येन स विप्रो हरिभक्तिकृत् ११२।\nसंत्यज्य सकलं कार्यं क्रियायोगरतोऽभवत् ।\nनारायणस्य नैवेद्यं भुंजतोऽपि फलं त्विदम् ११३।\nहरिपूजाकृतां पुंसां न जाने किं भवेदिति ।\nसमासेन ब्रवीमि त्वां शृणु सत्तम जैमिने ११४।\nसकृत्कृत्वा हरेः पूजां प्राप्यते परमं पदम्।\nमानुष्यं दुर्ल्लभं लोके पूजा तत्रापि चक्रिणः ११५।\nभक्तिस्तत्रापि विप्रेन्द्र दुर्ल्लभा परिकीर्तिता ११६।\nसंसाराब्धिं सर्वदुःखप्रपूर्णं तर्तुं वांछा यस्य चित्तेस्ति पुंसः ।\nभक्त्या नित्यं वासुदेवस्य पूजां कुर्यादार्यः कर्मणां सोऽखिलानाम् ११७।\nइति श्रीपद्मपुराणे क्रियायोगसारे एकोनविंशतितमोऽध्यायः १९ ।"
  }
]
[
  {
    "text": "व्यास उवाच-\nनारायणस्य माहात्म्यं पुनर्वच्मि शृणु द्विज।\nयच्छ्रुत्वा सर्वपापेभ्यो मुक्तो भवति मानवः १।\nविष्ण्वंशभूतं सकलं जगदेतद्दिवजोत्तम।\nतस्माद्विष्णुमयं धीराः पश्यंति परमार्थिनः २।\nब्रह्मशंकररुद्राद्या विष्ण्वंशाः सकलाः सुराः।\nतस्मात्समस्तदेवार्चा विष्णुमेकं प्रपद्यते ३।\nस्मरतां विष्णुनामानि सर्वपापहराणि च।\nयेनकेनाप्युपायेन विद्यते नाशुभं क्वचित् ४।\nसर्वमेव द्विजश्रेष्ठ कर्मणा पापमुच्यते।\nअनपायि इदं विष्णोः स्मरणं पापनाशनम् ५।\nस्वपन्भुञ्जन्वदंस्तिष्ठन्नुत्तिष्ठंश्च व्रजंस्तथा।\nस्मरेदविरतं विष्णुं मुमुक्षुर्वैष्णवोजनः६।\nउत्तुंगैर्मुनिभिः सर्वैः स्मरणे कमलापतेः।\nन कालनियमः प्रोक्तः सर्वदुःखविनाशनः ७।\nनामप्रभावं विप्रर्षे केशवस्य महात्मनः।\nब्रवीम्यहं समासेन सेतिहासं निशामय ८।\nआसीत्स परशुर्नाम पूर्वं कृतयुगे शुचिः।\nवैश्यो वैश्यकुलश्रेष्ठः समस्तगुणपारगः ९।\nस वैश्यो दैवयोगेन प्रथमे वयसि द्विज।\nजगाम वशतां मृत्योः कासश्वासगदार्दितः १०।\nजीवंती नाम तत्पत्नी सुमध्या नवयौवना।\nमृते भर्तरि तातस्य जगाम निलयं यतः ११।\nसा जीवंती द्विजश्रेष्ठ नवयौवनगर्विता।\nगतिं चकार जारेषु बाध्यमानापि बांधवैः १२।\nव्रतस्य नियमं वापि गृहव्यापारमेव च।\nजारानुरक्तचित्ता सा तत्याज्य नवयौवना १३।\nअंधीकृता सा कामेन सुश्रोणी पीवरस्तनी।\nधर्ममार्गं द्विजश्रेष्ठ न कदाचिद्ददर्श ह १४।\nदुःशीलां चैव तां दृष्ट्वा तत्पिता धर्मतत्परः।\nअपकीर्तिभयाद्भीरुरित्याहात्यंत कोपवान् १५।\nदुष्टे पापिनि मद्वंशे सर्वदोषविवर्जिते।\nआसाद्य जन्म किमिति क्रियते पातकं त्वया १६।\nयदि ते पातके चित्तं ह्यदितुं नैव एहि वै।\nअभद्रे गच्छ सदनाज्जहीहि मम मंदिरम् १७।\nतातेनेति निरुक्ता सा क्रोधारुणितलोचना।\nपितुर्गेहं परित्यज्य साजगाम यथासुखम् १८।\nअथ सा स्वेच्छया नारी भ्रमंती जारकांक्षया।\nवेश्यावृत्तिं समाश्रित्य तस्थौ लज्जाविवर्जिता १९।\nपुलिंदः शबरो वापि चाण्डालो वापि तद्गृहम्।\nआयाति तस्यास्तेनापि मुदा क्रीडति साऽसती २०।\nपरलोकभयं विप्र कदाचिदपि चेतसा।\nन चिंतयामास च सा वारनारी यथाक्रमात् २१।\nकदाचिद्ब्राह्मणश्रेष्ठ कश्चिद्व्याधस्तदालये।\nशुकशावं समादाय विक्रयार्थं समाययौ २२।\nसापि वाराङ्गना तं च शुकशावकमुत्तमम्।\nजगृहे परमप्रीत्या धनैः संपूज्य लुब्धकम् २३।\nतद्योग्याहारदानेन वारस्त्री नित्यमेव सा।\nशुकस्य पोषणं चक्रे तस्य जातकुतूहला २४।\nवारांगनानपत्या सा तमेव शुकशावकम्।\nमत्वा पुत्रमिवात्मानं चक्रे तत्प्रतिपालनम् २५।\nसोऽपि पक्षी द्विजश्रेष्ठ नित्यमेव तदाज्ञया।\nज्ञातिवच्चित्तवात्सल्य व्यवहारं करोति च २६।\nततोऽसौ लब्धभावश्च शुको गणिकया तदा।\nरामेति सततं नाम पाठ्यते सुंदराक्षरम् २७।\nरामनाम परं ब्रह्म सर्वदेवाधिकं महत्।\nसमस्तपातकध्वंसि स शुकस्तु सदा पठन् २८।\nरामोच्चारणमात्रेण तयोश्च शुकवेश्ययोः।\nविनष्टमभवत्पापं सर्वमेव सुदारुणम् २९।\nकदाचिद्वारमुख्या सा शुकोऽपि च द्विजोत्तम।\nउभावपि च पंचत्वमेककाले गतौ ततः ३०।\nसमानेतुं ततस्तौ तु विहिताखिलपातकौ।\nकिंकरान्प्रेषयामास चंडाद्यान्धर्मराट्ततः ३१।\nततस्ते किंकराः सर्वे चंडाद्याः अतिवेगिनः।\nयमाज्ञया समायाताः पाशमुद्गरपाणयः ३२।\nआनेतुं तौ समायाताः सर्वे विष्णुपराक्रमाः।\nपाशबद्धौ तु तौ दृष्ट्वा पतितौ विष्णुकिंकराः ३३।\nऊचुर्वाक्यमिदं क्रुद्धा यमदूतान्सुरासदान् ३४।\nविष्णुदूता ऊचुः -\nअहो चित्रमिदं वाक्यं यमदूता मुखाच्छ्रुतम् ३५।\nभक्तावपि हरेरेतौ दंड्यौ भास्करसूनुना।\nअहो चरित्रं दुष्टानां कदाचिदपि नोत्तमम् ३६।\nयत्नादपि यतो हिंसां कुर्वंति सततं सताम्।\nदुष्टानां कृतपापानां चरित्रमिदमद्भुतम् ३७।\nनिष्पापमपि पश्यन्ति पुण्यात्मानोऽखिलं जगत्।\nपापिनस्तु न पश्यन्ति कृतपापमिवाखिलम् ३८।\nश्रुत्वा पुण्यात्मनां पुण्यमभितृप्यंति धर्मिणः।\nतृप्यंति पातकं श्रुत्वा पापिनां पापिनो जनाः ३९।\nपापचर्चां समाकर्ण्य यथा तृप्यंति पापिनः।\nन तृप्यन्ति यथा प्राप्य स्वर्णभारशतान्यपि ४०।\nअहो बलवती माया महाविष्णोर्महात्मनः।\nआत्मपीडाकरमपि पापं कुर्वंति ते द्विज ४१।\nव्यास उवाच-\nइत्युक्त्वा विष्णुदूतास्ते विष्णुभक्ति परायणाः।\nछिन्नवंतस्तयोर्विप्र बंधनं चक्रधारया ४२।\nततस्तु शमनप्रेष्याः क्रुद्धास्ते वह्निसंन्निभाः।\nववर्षुः सहसा तत्र ज्वलदंगारसंचयान् ४३।\nदंड उवाच-।\nविहितं च मयाप्येवं शुकं वेश्यां च पापिनीम्।\nनेतुं यूयं समायाता इत्यद्भुतमिवाभवत् ४४।\nनूनमेतौ यदा नेतुं यूयमिच्छतसत्तमाः।\nतदा कुरुत संग्राममस्माभिः सह संप्रति ४५।\nइत्युक्त्वा रामदूतास्ते बलिनो विधृतायुधाः।\nसिंहनादैर्दिशः सर्वे पूरयामासुरुद्धताः ४६।\nविष्णुदूता महात्मानः सुप्रतीकादयस्तथा।\nशङ्खनादैः सुललितैश्चक्रुः शब्दमयं जगत् ४७।\nयाम्यैस्ततो महादूतैर्धनुर्मुक्तैः शिलीमुखैः।\nछादिता विष्णुदूतास्ते संग्रामेऽत्यंतदारुणे ४८।\nशूलान्यध्यक्षिपुः केचिच्छक्तिं केचिन्महार्णवे।\nकेचिच्छरसहस्राणि केचिच्चक्राणि ते रुषा ४९।\nतैर्मुक्तानि महास्त्राणि विष्णुदूता महामराः।\nबाणान्विचूर्णयामासुर्गदाप्रहरणादिभिः ५० 7.15.50।\nततो भागवतैरेतैर्याम्यानां चक्रधारया।\nकेषांचिच्चरणाश्छिन्नाः केषांचिद्बाहवस्तथा ५१।\nकेचिद्विच्छिन्नशिरसः केचिन्निर्भिन्नवक्षसः।\nअत्यद्भुत क्षताः केचिद्व्यास्याः पेतुर्गतासवः ५२।\nछिन्नैकचरणाः केचित्केचिच्छिन्नैकपाणयः।\nसंत्यज्य सहसा याम्याः संग्रामाच्च प्रदुद्रुवुः ५३।\nतानालोक्य ततो दूतान्पलायनपरायणान्।\nप्रविवेश रुषा चंडः संग्रामं धृतमुद्गरः ५४।\nयमदूतगणश्रेष्ठश्चंडोऽत्यंत प्रतापवान्।\nताडयामास शतशो मुद्गरैर्विष्णुकिङ्करान् ५५।\nअथ भागवता दूता निशितायुधवर्षणैः।\nववर्षुस्तरसा क्रुद्धास्तं चंडं चंडविक्रमम् ५६।\nमुद्गरेण ततश्चण्डो विष्णुदूतान्पृथक्पृथक्।\nताडयामास विगलद्रक्तसंसिक्तविग्रहः ५७।\nचंडेन ताडितास्तेन दूता भगवतो युधि।\nत्यक्तसत्वाः पृष्ठभागं सुप्रकाशस्य वै ययुः ५८।\nसुप्रकाशस्ततः क्रुद्धो जपापुष्पनिभेक्षणः।\nप्रविवेश रणे युद्धं गदापाणिर्महाबलः ५९।\nताडयामास संक्रुद्धो विष्णुतुल्यपराक्रमः।\nमुद्गराच्चंडहस्ताच्च प्रेक्ष्य जनभयप्रदात् ६०।\nसमुत्तस्थौ महाभीष्मः सधूमः पूतिगन्धवान्।\nस मुद्गरेण चंडेन ताडितस्तस्य वेगिना६१।\nस्फुलिंगा वर्षणं सद्यो मुमोचात्यंतभीतिदम्।\nततः क्रुद्धेन चंडोऽसौ तेनैव मुद्गरेण च ६२।\nताडयामास विप्रर्षे सुप्रकाशं महाबलम्।\nसुप्रकाशस्ततो विप्र व्यथां विस्मृत्य कोपवान् ६३।\nगदया ताडयामास चंडं शमनकिंकरम्।\nतेन प्रताडितश्चंडस्तत्र रक्तः परिप्लुतः ६४।\nपपात मूर्च्छितो भूमौ बालार्क इव जैमिने।\nयाम्यदूतास्ततस्ते च चंडमादाय मूर्च्छितम् ६५।\nहाहाकारं प्रकुर्वंतो युद्धाद्भीताः प्रदुद्रुवुः।\nविष्णुदूतास्ततो विप्र सर्वे चातिप्रहर्षिताः ६६।\nअथ शंखान्समादध्मुर्जैमिने द्विजसत्तम।\nयमदूतास्ततस्ते च शोणितौघपरिप्लुताः ६७।\nयमस्यसन्निधिं जग्मुः क्रंदंतो भयविह्वलाः ६८।\nयमदूता ऊचुः-\nसूर्यपुत्र महाबाहो तवाज्ञाकारिणो वयम्।\nतथापि विष्णुदूतैर्नः कृता दुर्गतिरीदृशी ६९।\nमहापातकिनां श्रेष्ठौ प्रभो यद्यपि तौ खलु।\nरामनामप्रभावेण गतौ नारायणालयम् ७०।\nभवता दंडनीया ये दुरात्मानः कृतैनसः।\nतेऽपि विष्णुपुरं यांति प्रभुत्वं तव किं तदा ७१।\nनास्माकं विष्णुदूतात्स्तैः कृतः परिभवस्त्वयम्।\nतवैव केवलं नाथ यतो वै किंकरा वयम् ७२।\nयम उवाच-\nदूताः स्मरंतौ तौ राम रामनामाक्षरद्वयम्।\nतदा न मे दंडनीयौ तयोर्नारायणः प्रभुः ७३।\nसंसारे नास्ति तत्पापं यद्रामस्मरणैरपि।\nन याति संक्षयं सद्यो दृढं शृणुत किंकराः ७४।\nये मानवाः प्रतिदिनं मधुसूदनस्य नामानि घोरदुरितौघविनाशनानि।\nभक्त्या स्मरंति विबुधप्रवरार्चितस्य ते पापिनोऽपि हि भटा मम नैव दंड्याः ७५।\nगोविन्द केशव हरे जगदीश विष्णो नारायणप्रणतवत्सलमाधवेति।\nभक्त्या वदंति पुरुषाः सततं क्षितौ ये दंड्या न ते मम भटा अतिपापिनोऽपि ७६।\nभक्तार्तिनाशनसुरेश्वरदीनबंधो लक्ष्मीपते सकलपापविनाशकारिन्।\nएतद्वदांतसततं भुवि ये मनुष्यास्ते पापिनोऽपि न भटा मम दंडनीयाः ७७।\nदामोदरेश्वरमुखामरवृन्दसेव्य श्रीवासुदेव पुरुषोत्तम माधवेति।\nयेषां वदंति वदनेषु सदैव शब्दा दूता नमाम्यहमपि प्रतिवासरं तान् ७८।\nनारायणस्य जगदेकपतेर्मुरारेश्चर्चासु चित्तमतिहार्द्दि नृणां च येषाम्।\nतेषामहं च सततं सुभटा ह्यधीनो ये ते प्रफुल्लकमलेक्षणरूपभाजः ७९।\nये विष्णुपूजनरता हरिभक्तभक्ता एकादशीव्रतरताः कपटैर्विहीनाः।\nये विष्णुपादसलिलं शिरसा वहंति ते पापिनोऽपि न भटा मम दंडनीयाः ८०।\nये भुञ्जते भगवतो मधुसूदनस्य नैवेद्यशेषमखिलौघविनाशकारि।\nये कर्णयोश्च शिरसिच्छदनं तुलस्या नित्यं वहंति च भटाः प्रणमाम्यहं तान् ८१।\nये कृष्णपादकमलार्चनतत्पराश्च ये ब्राह्मणार्चनरता गुणसेविनश्च।\nये दीनलोकहृदयातिसुखप्रदाश्च तेषामहं सततमेव भटा अधीनः ८२।\nये सत्यवाक्यकथनेषु सदानुरक्ता लोकप्रियाश्च शरणागतलोकपालाः।\nपश्यंति ये च सततं विषवत्परस्वं ते मानवा मम भटा न हि दंडनीयाः८३।\nये चान्नदाननिरताः सलिलप्रदाश्च भूमिप्रदा निखिललोकहितैषिणश्च।\nये वृत्तिहीनजनतृप्तिकराः प्रशांता दूता न ते खलु कदापि च दंडनीयाः ८४।\nये ज्ञातिपोषणरताः प्रियवादिनश्च ये दम्भकोपमदमत्सरहीनचित्ताः।\nये पापदृष्टिरहिता विजितेंद्रियाश्च तेषामहं न विदधामि कदापि चर्चाम् ८५।\nव्यास उवाच-\nएवं प्रबोधितास्तेन यमेन यमकिंकराः।\nज्ञातवंतो जगद्भर्तुः प्रभावमतुलं हरेः ८६।\nविष्णोर्नामानि विप्रेन्द्र सर्वदेवाधिकानि वै।\nतेषां मध्ये तु तत्त्वज्ञा रामनामवरं स्मृतम् ८७।\nरामेत्यक्षरयुग्मं हि सर्वं मंत्राधिकं द्विज।\nयदुच्चारणमात्रेण पापी याति पराङ्गतिम् ८८।\nरामनामप्रभावं हि सर्वदेवप्रपूजनम्।\nमहेश एव जानाति नान्यो जानाति जैमिने ८९।\nविष्णोर्नामसहस्राणां पठनाल्लभते फलम्।\nतत्फलं लभते मर्त्यो रामनामस्मरन्नपि ९०।\nअहो चित्रं मनुष्याणां चरित्रमिदमुच्यते।\nरामेति मुक्तिदं नाम न स्मरंति दुराशयाः ९१।\nवक्तुं श्रमो न चाल्पोऽपि श्रोतुमत्यंतसुन्दरम्।\nतथापि रामरामेति न वदंति दुराशयाः ९२।\nअत्यंतदुःखलभ्यापि मुक्तिर्जगति मानवैः।\nलभ्यते रामनाम्नैव कर्मास्ति किमतः परम् ९३।\nतावत्तिष्ठंति पापानि देहेषु देहिनां वर।\nरामरामेति यावद्वै न स्मरंति सुखप्रदम् ९४।\nश्राद्धे च तर्पणे चैव बलिदाने तथोत्सवे।\nयज्ञे दाने व्रते चैव देवताराधनेऽपि च ९५।\nअन्येष्वपि च कार्येषु वैदिकेषु विचक्षणः।\nस्मरेद्यस्तत्फलप्रेप्सू रामरामेति भक्तितः ९६।\nनमो रामायेति विप्रेन्द्र मन्त्रमोङ्कारपूर्वकम्।\nषडक्षरं जपेद्यस्तु सायुज्यं प्राप्यते हरेः ९७।\nषडक्षरेण मंत्रेण हरिपूजनकृन्नरः।\nसर्वान्कामानवाप्नोति प्रसादाच्चक्रपाणिनः ९८।\nमृत्युकाले द्विजश्रेष्ठ रामरामेति यः स्मरेत्।\nस पापिष्ठोऽपि परमं मोक्षमाप्नोति मानवः ९९।\nरामेति नाम यात्रायां ये स्मरंति मनीषिणः।\nसर्वसिद्धिर्भवेत्तेषां यात्रायां नात्र संशयः १०० 7.15.100।\nअरण्ये प्रांतरेवापि श्मशाने यो भयानके।\nरामनामस्मरेत्तस्य विद्यंते नापदो द्विज १०१।\nराजद्वारे तथा दुर्गे विदेशे दस्युसंमुखे।\nदुःस्वप्नदर्शने चैव ग्रहपीडासु जैमिने १०२।\nऔत्पातिके भये चैव वातरोगभये तथा।\nरामनाम स्मरन्मर्त्यो लभते नाशुभं क्वचित् १०३।\nरामनाम द्विजश्रेष्ठ सर्वाशुभनिवारणम्।\nकामदं मोक्षदं चैव स्मर्तव्यं सततं बुधैः १०४।\nरामनामेति विप्रर्षे यस्मिन्न स्मर्यते क्षणे।\nक्षणः स एव व्यर्थः स्यात्सत्यमेव मयोच्यते १०५।\nस्मरंतो हरिनामानि नावसीदंति मानवाः १०६।\nजन्मकोटिदुरितक्षयमिच्छुः संपदं च लभते भुवि मर्त्यः।\nविष्णुनाम सततं भुवि भक्त्या मोक्षदातिमधुरं स्मरति स्म १०७।"
  }
]
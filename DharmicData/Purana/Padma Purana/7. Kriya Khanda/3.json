[
  {
    "text": "जैमिनिरुवाच-\nक्रियायोगस्य तत्वं मे ब्रूहि व्यास महामते ।\nक्रियायोगमहं ज्ञातुमिच्छामि भवदग्रतः १।\nव्यास उवाच-\nशरीरं मानुषं विप्र दुर्लभं चात्र भूतले ।\nधीरः शरीरमासाद्य मोक्षार्थं योगमभ्यसेत् २।\nक्रियायोगध्यानयोगावुभौ योगौ प्रकीर्तितौ ।\nतयोराद्यः क्रियायोगः कुर्वतां सर्वकामदः ३।\nगङ्गा श्रीर्विष्णुपूजा च दानानि द्विजसत्तम ।\nब्राह्मणानां तथा भक्तिर्भक्तिरेकादशी व्रते ४।\nधात्री तुलस्योर्भक्तिश्च तथा चातिथिपूजनम् ।\nक्रियायोगाङ्गभूतानि प्रोक्तानीति समासतः ५।\nक्रियायोगादृते विप्र ध्यानयोगेन सिद्ध्यति ।\nक्रियायोगरतो याति तद्विष्णोः परमं पदम् ६।\nजैमिनिरुवाच-\nक्रियायोगाङ्गभूतानि यानि प्रोक्तानि भोः प्रभो ।\nतन्माहात्म्यानि कथय यदि भो मय्यनुग्रहः ७।\nगङ्गायाः के गुणा ब्रह्मन्विष्णुपूजाफलं च किम् ।\nश्रेष्ठानि कानि दानानि का वा भक्तिर्द्विजन्मनाम् ८।\nएकादश्याः फलं किंवा धात्रीभक्तिश्च कीदृशी ।\nतुलस्याः कीदृशी भक्तिः किं वा चातिथिपूजनम् ९।\nएतत्सर्वं मुने ब्रूहि श्रोतुमस्ति ममादरः ।\nत्वत्तोऽन्य कथितुं कोऽपि न शक्नोति जगत्त्रये १०।\nव्यास उवाच-\nसाधुसाधु द्विजश्रेष्ठ मनस्ते विमलं ध्रुवम् ।\nयतो गुह्यकथामेतां श्रोतुं श्रद्धा च कौतुकम् ११।\nभागीरथ्या गुणं सम्यक्कथितुं न हि शक्यते ।\nतस्मात्समासतो वक्ष्ये श्रूयतामेकचेतसा १२।\nगङ्गेत्यक्षरयुग्मं च जपत्यत्यन्तकोमलम् ।\nमन्ये व्रजेत्तथाप्येनो महाभूतरसायनम् १३।\nसर्वत्र सुलभा गङ्गा त्रिषु स्थानेषु दुर्लभा ।\nगङ्गाद्वारे प्रयागे च गङ्गासागरसङ्गमे १४।\nसवासवाः सुराः सर्वे गङ्गाद्वारं मनोरमम् ।\nसमागत्य प्रकुर्वन्ति स्नानदानादिकं मुने १५।\nदैवयोगान्मुने तत्र ये त्यजंति कलेवरम् ।\nमनुष्य पशु कीटाद्या लभंते परमं पदम् १६।\nअत्रेतिहासं विप्रर्षे कथ्यमानं मया शुणु ।\nसम्यक्छ्रवणमात्रेण सर्वपापैः प्रमुच्यते १७।\nमनोभद्रो नाम राजा सोमवंश समुद्भवः ।\nपूर्वमासीज्जगत्यस्मिन्बलवान्सर्वधर्म्मवित् १८।\nतस्य हेमप्रभा नाम महिषी प्रियवादिनी ।\nपतिव्रता महाभागा सर्वलक्षणसंयुता १९।\nस राजा समरे हत्वा सकलानेव शात्रवान् ।\nशशास पृथिवीं कृत्स्नां साब्धिद्वीपां महाबलः २०।\nस एकदा महीपालः समाहूय स्वमंत्रिणः ।\nउवाचेदं वचः प्रीत्या सभामध्ये महायशाः २१।\nमनोभद्र उवाच-।\nअमात्याः पृथिवी सर्वा मयेयं परिपालिता ।\nनिहता रिपवः सर्वे सपुत्रबलवाहनाः २२।\nपालितानि स्वगोत्राणि दानैर्विप्राश्च तोषिताः ।\nशिष्टाश्च त्रिदशाः सर्वे सपुत्रबलवाहनाः २३।\nपालितानि स्वगोत्राणि यज्ञैः सर्वैः सदक्षिणैः ।\nएतद्धि जरया सर्वं महत्या मे बलं हृतम् २४।\nकर्माणि कानिचित्कर्त्तुं न हि शक्नोमि दुर्बलः ।\nसामर्थ्यहीने पुरुषे राजश्रीर्न हि शोभते २५।\nसर्वाभरणसंयुक्ता वृद्धाङ्गा इव कामिनी ।\nतावद्विभ्यति सर्वेऽपि शत्रवः पृथिवीतले २६।\nयावद्धि गतसामर्थ्यं नेच्छन्ति चारुचक्षुषा ।\nसमस्तगुणसम्पन्नामपि तद्गतमानसम् २७।\nपृथ्वी त्यजेन्नृपं वृद्धं स्वैरिणीपालिता यथा ।\nभक्तिलभ्यागुणाः सर्वे गुणलभ्यं महद्यशः २८।\nनिःश्रेयसं दानलभ्यं बललभ्या तु मेदिनी ।\nसामर्थ्यहीनः कृपणो निश्चितो रिपुशासने २९।\nमूर्खमात्रवचो ग्राही स नृपः शत्रुनंदनः ।\nततोऽहं सकलं राज्यं विभज्य वरमंत्रिणः ३०।\nदातुमिच्छामि पुत्राभ्यां युष्माभिर्यदि मन्यते ।\nमन्त्रिण ऊचुः -\nयदेतद्वचनं प्रोक्तं त्वया नीतिविदा नृप ३१।\nतदेव मतमस्माकं संदेहो नात्र विद्यते ।\nअथायातौ नृपादेशात्संसदं प्रति सत्तमौ ३२।\nवीरभद्र यशोभद्र नामानौ तनयावुभौ ।\nतौ च सर्वगुणोपेतौ कुमारौ प्रियवादिनौ ३३।\nपितृभक्तौ सदा शांतौ बलिनौ धर्मतत्परौ ।\nततः स भूपः सहसा राजनीति विदांवरः ३४।\nविभज्य सकलं राज्यं ददौ ताभ्यां कुतूहलात् ।\nअत्रांतरे गृध्र एकः स्वकीयस्त्री समन्वितः ३५।\nआगत्य तत्सभामध्ये उपविष्टो द्विजोत्तमाः ।\nतावागतौ समालोक्य पक्षिणावतिहर्षितौ ३६।\nराजाह युवयोः कस्माच्छुभागमनमुच्यताम् ।\nगृध्र उवाच-\nगृध्रोऽहं पृथिवीपाल ममेयं स्त्री परंतपः ३७।\nआगतोऽस्मि मुदा द्रष्टुं संपदं पुत्रयोस्तव ।\nएतयोर्महती दृष्टा विपत्तिः पूर्वजन्मनि ३८।\nइह जन्मनि संपत्तिं द्रष्टुमावां समागतौ ।\nतस्यैतद्वचनं श्रुत्वा गृध्रस्य परमाद्भुतम् ।\nराजोवाच पुनर्विप्र विस्मयाविष्टमानसः ३९।\nराजोवाच-\nअत्यद्भुतं वचो गृध्र त्वत्तः श्रुतमिदं मया ।\nएतयोः पूर्ववृत्तान्तो भवता ज्ञायते कथम् ४०।\nयदि जानासि तत्वेन पूर्ववृत्तांतमेतयोः ।\nब्रूहि तर्हि खगश्रेष्ठ सर्वमेतदशेषतः ४१।\nगृध्र उवाच-\nनृपते वृषलावेतौ युगे द्वापरसंज्ञके ।\nगरसंगरनामानौ सत्यघोषसुतौ स्थितौ ४२।\nएककाले च भूपाल मृतौ निज गृहांतरे ।\nततो नेतुमिमौ भूप दंष्ट्रिणो यमकिंकराः ४३।\nपाशहस्ताः समायाताः कोटिकोटिसहस्रशः ।\nबबंधुश्चर्मपाशेन द्वावेतौ तौ मदोद्धतौ ४४।\nनिन्युश्च निलयं मृत्योरतिदुर्गमवर्त्मना ।\nइमौ दृष्ट्वा धर्मराजश्चित्रगुप्तमुवाच ह ४५।\nएतयोः सकलं वृत्तं चित्रगुप्त विचार्यताम् ।\nतस्याज्ञया चित्रगुप्तः सर्वकर्मशुभाशुभम् ४६।\nमूलाद्विचारयामास तत इत्याह चांतकम् ।\nचित्रगुप्त उवाच-\nसत्यमेतौ महाबाहो पुण्यव्रत महाशयौ ४७।\nअस्तिचेद्दुष्कृतं किञ्चित्सर्वकर्मविलोकितम् ।\nस्वयंदानं समुत्सृज्य न हि दत्तं द्विजातये ४८।\nतेनैव कर्मणा राजन्निमौ नरकगामिनौ ।\nदाता दानं समुत्सृज्य यो न दद्याद्दिवजातये ४९।\nस याति नरकं घोरं सर्वभूतभयावहम् ।\nदाता हि न स्मरेद्दानं प्रतिग्राही न याचते ५० 7.3.50।\nउभयोर्नरके वासो यावच्चन्द्र दिवाकरौ ।\nतस्मादिमौ महापापौ ब्रह्मस्वाहारिणौ प्रभो ५१।\nनयंतु किंकराः शीघ्रं नरकं प्रतिदारुणम् ५२।\nयमाज्ञया ततो दूताः संदष्टौष्ठपुटाः क्रुधा ।\nचिक्षिपुर्नरके घोरे तावेतौ पृथिवीपते ५३।\nतस्मिन्नेव दिने राजन्ननया भार्यया सह ।\nयमदूतैः समागत्य नीतोऽहं यममन्दिरम् ५४।\nमयापि तत्कृतं कर्म तदाकर्णय भूपते ।\nमूलात्सर्वं प्रवक्ष्यामि शृण्वतां विस्मयप्रदम् ५५।\nपुरासीत्सर्वगो नाम ब्राह्मणोऽहं महाकुलः ।\nसौराष्ट्रदेशवासी च वेदवेदाङ्गपारगः ५६।\nइयं मंजूकषा नाम मम पत्नी यशस्विनी ।\nपतिव्रता महाभागा पवित्रकुलसंभवा ५७।\nप्रमत्तोऽहं महाभाग विद्यया वयसाधनैः ।\nअवज्ञां मनसा पित्रोश्चकाराहं युवैकदा ५८।\nअहं भूरि सभाश्लाघ्यो वनस्थः सर्वकर्मकृत् ।\nधनवान्सुन्दरो ज्ञानी ज्ञातिपोषणतत्परः ५९।\nममैव पुंसः पितरौ तौ च पापपरायणौ ।\nमुखरौ दययाहीनौ पाखंडिसङ्ग लोलुपौ ६०।\nपौरुषं जीवनं चैव धनं चैव कुलं तथा ।\nविद्या कीर्तिश्च सर्वस्वं पितृभ्यां विफलीकृतम् ६१।\nएतद्विचिन्त्य मनसा मया नृप मुहुर्मुहुः ।\nअवज्ञया परित्यक्ता पित्रोः सेवा शुभप्रदा ६२।\nअनेन कर्मणा राजन्सदारोऽहं यमाज्ञया ।\nविक्षिप्तो नरके दूतैर्यत्रतौ पापिनांवरौ ६३।\nएताभ्यां सह पापाभ्यां सदारेण मया नृप ।\nस्थितं च नरके घोरे यावत्कालं शृणुष्व तत् ६४।\nयुगकोटिसहस्राणि युगकोटिशतानि च ।\nअनुभूतं महादुःखं नरकस्य नृपोत्तम ६५।\nनरकांते ततः सोऽहं कांतया सह भूपते ।\nगृध्रपक्षकुलेजातौ मृतमांसाशनौ तथा ६६।\nएतावपि च तौ राजन्नरकांत गतैषिणौ ।\nजातौ शलभयोर्वंशे भोक्तुं फलं स्वकर्मणः ६७।\nयदेताभ्यां कृतं कर्म्म राजञ्छलभजन्मनि ।\nतदाकर्णय वक्ष्यामि श्रोतॄणां विस्मयप्रदम् ६८।\nएकदा सुमहान्वायुः समायातो महीपते ।\nउड्डीय पातितौ तेन गङ्गागर्भे सुनिर्मले ६९।\nनिपत्य गङ्गासलिले कोमलाङ्गाविमौ तथा ।\nजग्मतुः पंचतां सद्यः समस्तकलुषापहम् ७०।\nततो नेतुमिमौ दूता आयाताश्चारुचक्षुषः ।\nआयातानि विमानानि सर्वभोगान्वितानि च ७१।\nविमुक्तौ सर्वपापेभ्यस्तुलसी माल्य शोभितौ ।\nदिव्यंविमानमारुह्य गतौ विष्णुपुरं प्रति ७२।\nतावत्कालं स्थितौ राजन्ब्रह्मणोऽव्यक्तजन्मनः ।\nब्रह्माज्ञया समायातौ तत इन्द्रपुरं प्रति ७३।\nभुक्तवंतौ सुखं तत्र दुर्ल्लभं यत्सुरैरपि ।\nतावत्कालं स्थितौ राजन्भोक्तुं कृच्छ्रां वसुंधराम् ७४।\nपवित्रे भवतो वंशे जातावेतौ महायशौ ।\nगङ्गायां त्यजतो देहं भूयो जन्म न विद्यते ७५।\nतथापि वसुधां भोक्तुं जातौ पुण्यतमाविमौ ।\nचिरं भुक्त्वा महीं कृत्स्नां पुत्रपौत्रसमन्वितौ ७६।\nगङ्गामरणमासाद्य योगिनामपि दुर्ल्लभम् ।\nनारायणस्य सायुज्यमिमौ भूप गमिष्यतः ७७।\nएतत्सर्वं मया प्रोक्तं पूर्व वृत्तांतमेतयोः ।\nजातिस्मरप्रभावेन नृपवर्गशिरोमणी ७८।\nगङ्गामरणमासाद्य गतावेतौ दशामिमाम् ।\nआवयोः कः परित्राणं करिष्यति दुरात्मनोः ७९।\nमित्रावज्ञा मनुष्याणां नरकक्लेशदायिनी ।\nममैव पृथिवीपाल दृष्टा केवलमेवतत् ८०।\nपित्रभक्तिर्द्विजश्रेष्ठ इहामुत्र च दुःखदा ।\nइह संपद्विनाशाय परत्र नरकाय च ८१।\nवरं मन्ये महीपाल ब्रह्महत्यादि पातकम् ।\nकदाचिन्निष्कृतिस्तस्मादियं भवति शाश्वती ८२।\nदुःखार्जितं पुण्यवृक्षं सर्वक्लेशविनाशनम् ।\nपित्रवज्ञाकुठारेण च्छिंदंति भुवि मानवाः ८३।\nयत्किञ्चिद्दीयते राजन्पित्र्ये वक्त्रे परंतप ।\nतदश्नाति स्वयं विष्णुः पितृरूपो हरिर्यतः ८४।\nप्रत्यक्षदेवौ पितरौ सेवंते येत्वहर्निशम् ।\nसर्वसिद्धिर्भवेत्तेषां प्रसादाज्जगतीपतेः ८५।\nपितृभक्तिविहीना ये दिनं तिष्ठंति मानवाः ।\nतावत्कल्पसहस्रं तु तिष्ठंति नरके जनाः ८६।\nतस्मादिदं महादुःखं बभूव मम सांप्रतम् ।\nमोक्षं कदा गमिष्यामि सदारोऽहं न वेद्मि तत् ८७।\nव्यासउवाच-\nएतत्तस्य वचः श्रुत्वा प्रगृह्य द्विजसत्तम ।\nबभूव हर्षितो राजा विस्मितश्च पुनः पुनः ८८।\nराजोवाच-\nआश्चर्यं हि वचो गृध्र श्रुतमेतन्मुखात्तव ।\nमम चैषां च हृदये प्रतीतिर्न हि जायते ८९।\nअथांतरिक्षे वागुच्चैरिति जाता नृपोत्तम ।\nसत्यं सत्यं सत्यमिदं संदेहोनात्र विद्यते ९०।\nततः स पक्षी विप्रर्षे सहसा भार्यया सह ।\nगङ्गा माहात्म्यकथनात्पूर्वस्थित इवाभवत् ९१।\nदिवि दुंदुभयो नेदुर्जगुर्गन्धर्वसत्तमाः ।\nननृतुश्चाप्सरोवर्गा ह्यपतत्पुष्पवर्षणम् ९२।\nविमानमागतं दिव्यं सर्वभोगसमन्वितम् ।\nसमायाता दूतगणाः प्रेषिताः कैटभद्विषा ९३।\nअथासौ सर्वगो विप्र प्रियया सह भार्यया ।\nसद्यो विमानमारुह्य जगाम भवनं हरेः ९४।\nएतच्छ्रुत्वाद्भुतं कर्म स राजा द्विजसत्तम ।\nसपुत्रदारः सेवायां गङ्गायास्तत्परोऽभवत् ९५।\nभागीरथ्या समं तीर्थं नास्ति वै भुवनत्रये ।\nयन्नामोच्चारणादेव सर्वगो मोक्षमाप्नुयात् ९६।\nगङ्गाद्वारस्य माहात्म्यं कथितं ते द्विजोत्तम ।\nसमस्तपापविध्वंसि किमन्यच्छ्रोतुमिच्छसि ९७।\nअध्यायमेतत्परमादरेण पठंति ये देवगृहे मनुष्याः ।\nशृण्वंति ये च द्विजवर्गभक्ता नश्यंति तेषां दुरितानि सद्यः ९८।\nइति श्रीपद्मपुराणे क्रियायोगसारे तृतीयोऽध्यायः ३ ।"
  }
]
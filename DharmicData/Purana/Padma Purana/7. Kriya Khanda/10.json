[
  {
    "text": "जैमिनिरुवाच-\nमाहात्म्यमेतद्गङ्गायास्त्वत्प्रसादाच्छ्रुतं मया ।\nइदानीं श्रोतुमिच्छामि विष्णुपूजाफलं गुरो १।\nव्यास उवाच-\nशृणु लक्ष्मीपतेर्वत्स सपर्या फलमुत्तमम् ।\nयच्छ्रुत्वा मानवाः सर्वे लभंते ज्ञानमुत्तमम् २।\nविप्र द्वादशमासेषु माघादिषु सनातनः ।\nपूजितव्यो विधानैर्यैः शृणु तानि वदाम्यहम् ३।\nमाघेमासि समायाते सर्वमासोत्तमे शुभे ।\nआमिषं मैथुनं चैव त्याजयेद्वैष्णवोत्तमः ४।\nप्रातःस्नायी भवेन्नित्यं तैलान्यपि च वर्जयेत् ।\nद्विर्भोजनं परान्नं च माघेमासि परित्यजेत् ५।\nप्रातः शुक्लांबरधरः कृतपंच महाध्वरः ।\nसपर्यामारभेद्विष्णोः स्थिरचित्तो हि मानवः ६।\nईषदुष्णजलैः शुद्धैः स्नापयेद्विष्णुमव्ययम् ।\nअतिश्लथैश्चंदनैश्च विष्णोरङ्गानि लेपयेत् ७।\nपूजयेज्जगदीशस्य देवदेवस्य चक्रिणः ।\nप्रक्षालितानि पात्राणि जलहीनानि कारयेत् ८।\nस्नापयित्वा जगन्नाथमीषदुष्णेन वारिणा ।\nप्रोक्षितव्यं तच्छरीरं दिव्यवस्त्रेण यत्नतः ९।\nसलिलैरीषदुष्णैश्च प्रस्नापयति केशवम् ।\nमाघेमासि द्विजश्रेष्ठ फलं तस्य मयोच्यते १०।\nविमुक्तः पातकैः सर्वैर्जन्मजन्मांतरार्जितैः ।\nइह भुंक्ते सुखं सर्वं शेषे याति हरेर्गृहम् ११।\nयत्नात्प्रक्षाल्य पात्राणि कृत्वाशुद्धानिवारिभिः ।\nयः पूजयेज्जगन्नाथं तस्य पुण्यं निशामय १२।\nइह भुक्त्वाखिलान्कामान्सर्वव्याधिविवर्जितः ।\nअंते युगसहस्राणि तिष्ठेत्केशवमंदिरम् १३।\nप्रभाते विश्वसंध्यायां पुरतश्चक्रपाणिनः ।\nज्वलंतं स्थापयेद्वह्निं निर्द्धूमं वैष्णवो जनः १४।\nशीतस्य वारणार्थाय सायंप्रातश्च वैष्णवः ।\nमाघे विष्ण्वग्रतो वह्निं ज्वालयेत्तत्फलंशृणु १५।\nइह भुक्त्वाखिलान्कामान्पुत्रपौत्रसमन्वितः ।\nअंते विष्णुपुरं याति दैवतैरपि दुर्ल्लभम् १६।\nयथैवात्मा तथा विष्णुः संदेहोनात्र विद्यते ।\nस्वपंतं देवदेवेशं पर्यंकोपरि केशवम् १७।\nआत्मनः कुरुते मर्त्यो यथा शीतनिवारणम् ।\nक्षीरेण स्नापयेद्यस्तु माघे मासि जनार्दनम् ।\nतस्मै देवोत्तमो विष्णुः संतुष्टो न ददाति किम् १८।\nतथा शीतक्षयं कुर्याद्दिव्यवस्त्रेण चक्रिणः १९।\nयः पूजयेत्सकृन्माघे स्नापयित्वा चतुर्भुजम् ।\nनालिकेरोदकैर्दुग्धैः फलं तस्य वदाम्यहम् २०।\nनरकाब्धौ मज्जमानान्दुस्तरे स्वेन कर्मणा ।\nउद्धृत्य कोटिपुरुषान्स याति चक्रिणः पदम् २१।\nमाघे मासे च शुक्लायां पंचम्यां द्विजसत्तम ।\nएकादश्यां च पंचम्यां हरिपूजा विशेषतः २२।\nदातव्यो देवदेवाय सपद्माय मुरारये ।\nपायसो धूपसहितो माघेमासि दिने दिने २३।\nसधूपपायसं यस्तु माघे यच्छति चक्रिणे ।\nतस्य पुण्यफलं वच्मि शृणु वैष्णव जैमिने २४।\nअंते विष्णुपुरं गत्वा मन्वंतरचतुष्टयम् ।\nभुंक्ते मनोरमान्भोगान्प्रसादाच्चक्रपाणिनः २५।\nपुनरागत्य धरणीं चक्रवर्ती नृपो भवेत् ।\nभुंक्ते च भोगं सुचिरं मृतो याति हरेर्गृहम् २६।\nपंचम्यां वापि सप्तम्यामेकादश्यां च जैमिने ।\nअशक्तो वैष्णवो दद्यात्परमान्नं मुरारये २७।\nकृष्णपक्षाद्दिवजश्रेष्ठ शुक्लपक्षे विशेषतः ।\nशुक्लपक्षे तिथिष्वेषु दद्यादन्नं मुरारये २८।\nएकाहमपि यो माघे विष्णवे दैत्यजिष्णवे ।\nसपूपंपायसं दद्यान्न तस्य दुर्ल्लभो हरिः २९।\nयत्किच्चिद्दिवजतुष्ट्यर्थं माघेमासि प्रदीयते ।\nतदक्षयं भवेत्पुंसः कोऽपि नास्त्यत्र संशयः ३०।\nमाघे मासि कृतं कर्म शुभं वाशुभमेव वा ।\nतस्य नास्ति क्षयं विप्र मन्वंतरशतैरपि ३१।\nमाघे चंपकपुष्पेण योऽर्चयेत्कमलापतिम् ।\nस गच्छेत्परमं धाम विमुक्तः सर्वपातकैः ३२।\nयावंति स्वर्णपुष्पाणि दीयंते चक्रपाणये ।\nतावद्युगसहस्राणि स्थीयते विष्णुमंदिरम् ३३।\nमेरुतुल्यसुवर्णानि दत्वा भवति यत्फलम् ।\nएकेन स्वर्णपुष्पेण हरिं संपूज्य तत्फलम् ३४।\nसुवर्णपुष्पं विप्रेन्द्र सर्वदा केशवप्रियम् ।\nमाघेमासि विशेषेण पवित्रं केशवप्रियम् ३५।\nसुवर्णकुसुमैर्दिव्यैर्येन नाराधितो हरिः ।\nरत्नैर्हीनः सुवर्णाद्यैः स भवेज्जन्मजन्मनि ३६।\nफलं चंपकपुष्पस्य ब्रवीम्यहं विशेषतः ।\nआकर्णय द्विजश्रेष्ठ सेतिहासमनुत्तमम् ३७।\nसुवर्णो नाम भूपालो बलवान्सर्वशास्त्रवित् ।\nआर्यावर्तेषु सर्वेषु बभूव विप्रवर्चसा ३८।\nराजश्रिया विद्यया च वयसा च स भूपतिः ।\nअतिप्रमत्तो विप्रर्षे सदा पापरतोऽभवत् ३९।\nपाखंडमंत्रिणां वाक्यैर्विनादोषैरपि द्विज ।\nधनलोभात्तेन राज्ञा दंड्यंते साधवो जनाः ४०।\nअन्यायोपार्जितं वित्तं गीतवाद्यादिभिर्वृतः ।\nसमस्तं नाशयामास यज्ञदानविवर्जितः ४१।\nन ज्ञातिपोषणं चक्रे न देवद्विजभोजनम् ।\nन च याचकसंतुष्टिं सर्वदा पापमोहितः ४२।\nन चकारातिथेः पूजां सदा पापपरायणः ।\nययौ च मंदिरान्नित्यं स भूपः पापमंदिरः ४३।\nकृतानि तेन पापानि यान्यन्यान्यविवेकिनाम् ।\nअपि वर्षशतैः शक्तः संख्यातुं जनितानि किम् ४४।\nएकदा स महीपालः कामेन परिमोहितः ।\nजगाम वेश्यानिलयं निशीथे दुरिताशयः ४५।\nतमायांतं ततो दृष्ट्वा भूपालमुज्ज्वलाह्वया ।\nसहसोत्थाय पर्यंके चक्रे तत्पादवंदनम् ४६।\nप्रक्षाल्य तत्पादयुगं भृंगारसलिलैश्च सा ।\nमंचे निवेशयामास दोर्भ्यामालिङ्ग्य तं नृपम् ४७।\nतत्प्रेमामृतधाराभिः सिक्तोऽसौ पृथिवीपतिः ।\nतस्मिन्नुवास पर्यंके तया सह कुतूहली ४८।\nततः सा गणिका प्रीत्या हसंती नवयौवना ।\nददौ चंपकपुष्पाणां तस्मै भूमिभुजे स्वयम् ४९।\nपुष्पमाला पुष्पमेकं तस्माद्भूपति हस्ततः ।\nपपात धरणीपृष्ठे गन्धव्याप्तदिगंतरम् ५० 7.10.50।\nतच्च्युतं कुसुमं दृष्ट्वा स राजाऽत्यतसंभ्रमात् ।\nनमोनारायणायेति जगादोङ्कारपूर्वकम् ५१।\nनारायणायेति वाक्यात्सर्वाणि पातकानि च ।\nस्वर्णपुष्पप्रदानेन तस्य नष्टानि भूभुजः ५२।\nग्रामीणा अथ सर्वेऽपि समागत्यातिदुर्जये ।\nतस्यामेव निशायां तं जघ्नुर्वेश्यागृहे स्थितम् ५३।\nनेतुं तमथ भूपालं सर्वपातकिनां वरम् ।\nकिंकरान्प्रेषयामास क्रुद्धो वैवस्वतो भृशम् ५४।\nतेनाज्ञप्तास्ततो दूताः पाशमुद्गरपाणयः ।\nअतिवेगात्समायाताः क्रोधसंरक्तलोचनाः ५५।\nउद्यमं चक्रिरे नेतुं यमदूताः स्वमालयम् ।\nततो नारायणप्रेष्याः शङ्खचक्रगदाधराः ५६।\nआयाता गरुडारूढास्तं नेतुं पृथिवीपतिम् ।\nपाशे नियंत्रितं दृष्ट्वा तं भूपं विष्णुकिंकराः ५७।\nजघ्नुश्चक्रैर्गदाभिश्च यमदूतान्महाबलाः ।\nसमारोप्य रथे दिव्ये शंखान्दध्मुरनुत्तमान् ५८।\nतथा राजा रथारूढस्तुलसीमाल्यभूषितः ।\nपीतकौशेयवासाश्च स्वर्णालंकारभूषितः ५९।\nस्तूयमानो मुनिगर्णैर्वेदवेदाङ्गपारगैः ।\nविष्णुदूतैः परिवृतो हरेः सालोक्यमाययौ ६०।\nअथोत्थाय स्वयं विष्णुश्चतुर्भिर्दीर्घबाहुभिः ।\nतमालिंगितवान्भूपं प्रोक्तवांश्च द्विजोत्तम ६१।\nश्रीभगवानुवाच-\nनृपते कुशलं ब्रूहि सर्वपुण्यात्मनां वर ।\nकिमस्ति साध्यं भवतस्तदाज्ञापय संप्रति ६२।\nनमोनारायणायेति वारैकमपि यो वदेत् ।\nनित्यं तस्यानुपाल्योऽहं स मे भ्राता स मे पिता ६३।\nनारायणेति मन्नाम कदाचिद्यः स्मेरन्नरः ।\nसाधयाम्यखिलं तस्य पितुः पुत्र इवेप्सितम् ६४।\nभक्तोऽसि नृपतिश्रेष्ठ तस्मान्निजमनोरथम् ।\nप्रकाशयाद्भुतं तात किं ते दास्यामि चाधुना ६५।\nराजोवाच-\nसर्वमेव दयासिन्धो त्वया दत्तं न संशयः ।\nपापिनापि मया प्राप्तं तव स्थानं सुदुर्ल्लभम् ६६।\nतस्यानेन तु वाक्येन प्रसन्नः कमलापतिः ।\nस्नेहान्निवेशयामास भूपालं तन्निशामय ६७।\nततः सुवर्णालंकारैर्विश्वकर्मविनिर्मितैः ।\nचकार मण्डलं तस्य स्वयमेव दयामया ६८।\nअथ नानाविधैर्भक्ष्यैर्दिव्यैरपि सुदुर्ल्लभैः ।\nतोषितः स महीपालो विष्णुनाति सहिष्णुना ६९।\nएवं प्रतिदिनं तस्थौ स राजा विष्णुमंदिरम् ।\nमन्वन्तरसहस्राणि नव वर्ष शतानि च ७०।\nप्रजानां पालनं चक्रे स राजा धर्मतत्परः ।\nपूजयामास सततं भक्त्या परमया हरिः ७१।\nचारु चंपकपुष्पैश्च नैवेद्यैर्विविधैश्च सः ।\nआयुःशेषे स भूपालो मरणं जाह्नवी जले ७२।\nसमासाद्य ययौ मोक्षं प्रसादाच्चक्रपाणिनः ।\nव्यास उवाच-\nविप्र चंपकपुष्पस्य प्रभावोऽयं प्रकीर्तितः ७३।\nचपंकैर्हरिमभ्यर्च्य मुक्ताः स्युः पापिनो जनाः ।\nस्फुटचंपकपुष्पेण पूजितो भगवान्हरिः ७४।\nअचिरेणैव विप्रर्षे ददाति परमं पदम् ।\nये यजंति परात्मानमिच्छया वाप्यनिच्छया ७५।\nतेऽपि यांति परं धाम विमुक्ताः सर्वपातकैः ७६।\nहरौ प्रसन्ने दुरितानिकोऽपि यतः स राजा कृतपातकोऽपि ।\nजगाम मोक्षं कृपयामुरारेर्विश्वार्णवं निम्नमिमं वितीर्य ७७।\nदिव्यैः सुगन्धैः कनकप्रसूनैर्नारायणं पद्मदलायताक्षम् ।\nभक्त्या यजेद्यः परमादरेण मर्त्यो व्रजेत्तत्तु विहाय पापम् ७८।"
  }
]
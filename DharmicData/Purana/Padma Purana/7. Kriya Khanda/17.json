[
  {
    "text": "जैमिनिरुवाच-\nपुनरेव गुरो ब्रूहि माहात्म्यं कमलापतेः ।\nहरेः कथामृतं पीत्वा तृप्तिर्वै कस्य जायते १।\nश्रीव्यास उवाच-\nत्वत्तुल्यः कोऽपि संसारे सुकृती न हि विद्यते ।\nयतः केशवमाहात्म्यं श्रोतुमिच्छसि भक्तितः २।\nनारायणकथा रम्या पुनात्येवं जगत्त्रयम् ।\nश्रोतारं पृच्छकं चैव वक्तारं च द्विजोत्तम ३।\nशृणु लक्ष्मीपतेर्वत्स माहात्म्यं पापनाशनम् ।\nकथयामि समासेन चतुर्वर्गफलप्रदम् ४।\nभक्त्या परमया विष्णुमेकाहमपि योऽर्चयेत् ।\nजन्मकोटिकृतं पापं सद्यस्तस्य हरेद्धरिः ५।\nपुण्यात्मा स कथं मर्त्यो येन नाराधितो हरिः ।\nस कथं पातकी यस्य भक्तिर्नारायणे प्रभौ ६।\nअस्ति सर्वपुरश्रेष्ठं पुरुषोत्तमसंज्ञकम् ।\nपुरं सर्वगुणैर्युक्तं सर्वदेव गणाश्रयम् ७।\nसर्वेषामेव तीर्थानां वरिष्ठं तन्निगद्यते ।\nयतस्तस्मिन्पुरे रम्ये साक्षाद्वसति केशवः ८।\nतत्र भद्रतनुर्नाम पूर्वमेकोऽभवद्द्विजः ।\nसुन्दरः प्रियवादी च पवित्रकुलसंभवः ९।\nसंप्राप्तयौवनो विप्रः सुंदरः काममोहितः ।\nपरलोकभयं त्यक्त्वा वारस्त्रीनिरतोऽभवत् १०।\nन वेदाध्ययनं चक्रे पुराणानि च सर्वशः ।\nतत्याजोत्तमसंज्ञां च पाखंडजनसङ्गमात् ११।\nअयाज्यदानग्राही च परद्रव्यापहारकः ।\nअभवद्धर्मनिन्दी च स विप्रः पापतत्परः १२।\nतत्याज ब्राह्मणाचारं तथैव सत्यभावनम् ।\nगुरूणामतिथीनां च पूजनं ब्राह्मणाधमः १३।\nयद्यत्पापतरं कर्म तत्तदेव विधीयते ।\nन च पुण्यतमं कर्म कदाचित्तेन जैमिने १४।\nएकदा कृतपापोऽसौ लोकलज्जाभयान्वितः ।\nश्राद्धं चकार विप्रो वै श्राद्धभक्तिविवर्जितः १५।\nवारनारीमिति प्राह गतः स निशि तद्गृहम् ।\nब्राह्मण उवाच-\nएतद्विशालजघने पितृश्राद्धदिनं मम १६।\nआयातस्त्वद्गुणैर्बद्धस्तथापि निलयं तव ।\nपश्य रात्रिमिमां कांते सर्वलोकभयावहाम् १७।\nस्रवदंबुदसंघातं परिव्याप्तं नभःस्थलात् ।\nनवांबुलुप्तमार्गायां त्वद्गुणाकृष्टमानसः १८।\nअस्यामपि विभावर्यां तवाहं गृहमागतः ।\nमेघविद्युत्प्रतीपेन कामेनार्थोपदेशिना १९।\nत्वद्गुणाध्यानविश्वास आगतोऽहं निशि प्रिये ।\nत्वामदृष्ट्वा क्षणमपि प्रीतिर्मे नहि जायते २०।\nअपि दुःखेन हे तन्वि त्वां द्रष्टुमहमागतः ।\nतीर्थतोयाभिषेकेन कांते किं मे प्रयोजनम् २१।\nत्वत्प्रेमतीर्थतोयेन सिक्तः प्राप्तोऽस्म्यहं दिवि ।\nपरत्र सुखदां सेवामाराध्य मम किं फलम् २२।\nजीवतैव मया स्वर्गः प्राप्यते त्वत्प्रसादतः ।\nअपकीर्तिभयात्कांते श्राद्धकर्मकृतं गृहे २३।\nअस्मिञ्छ्राद्धे मम श्रद्धा स्वल्पापि न हि गम्यते ।\nत्वं मे जपस्तपस्त्वं मे त्वं मे नीतिश्च सुन्दरि २४।\nत्वामेकामेव संसारे सर्वभावेन सुन्दरि ।\nप्रपन्नोऽसि सदाऽहं ते आज्ञापय करोमि किम् २५।\nसुमध्यमोवाच-\nत्वया पुत्रेण तातस्तु पुत्रहीन इवाभवत् ।\nपितृश्राद्धदिनेऽपि त्वं मैथुनं कर्त्तुमिच्छसि २६।\nदुर्मते मैथुनं यस्तु कुरुते पितृवासरे ।\nरेतोभोजिन एव स्युः पितरस्तस्य सोऽपि च २७।\nकुरुते मैथुनं मूढो मोहात्पितृदिने यदि ।\nतच्छ्राद्धं राक्षसग्राह्यं भवेन्नास्त्यत्र संशयः २८।\nमय्यद्धा गदितं यत्ते यथा स्नेहेन मानसम् ।\nतथा यदि भवेद्विष्णौ तदा प्राप्नोति किं नहि २९।\nयमदंडांतरस्थायि जीवितं च शरीरिणाम् ।\nतथापि पातकं मूढ कुरुषे निर्भयः सदा ३०।\nजलबुद्बुदवन्मूढः क्षणविध्वंसि जीवितम् ।\nकिमर्थं शाश्वतधिया कुरुषेच्छुरितं सदा ३१।\nललाटे लिखितं यस्य मृत्युरित्यक्षरद्वयम् ।\nस कथं कुरुते पापं समस्तक्लेशदायकम् ३२।\nअहो माया महाविष्णोरेका बलवती क्षितौ ।\nयतः पापं प्रकुर्वाणः सततं हर्षितो द्विज ३३।\nस्थानं पापाय मे देहि निजदेहे दुराश्रये ।\nदहत्याश्रममेधो हि वीतिहोत्र इव ज्वलन् ३४।\nव्यास उवाच-\nदैवप्रेरितपापाच्च तयेत्युक्तं सुवेश्यया ।\nमनसा चिंतयामास ब्राह्मणः कृतपातकः ३५।\nधिग्धिङ्मां च महापापं मूढं पातकिनां वरम् ।\nवेश्याया एव तज्ज्ञानं तन्मे नास्ति दुरात्मनः ३६।\nब्राह्मणस्य कुले शुद्धे जन्म संप्राप्य वै मया ।\nआत्मघातकरं पापं नित्यमेव कृतं महत् ३७।\nजातो यदा ध्रुवो मृत्युर्मृते स्वामी यदा यमः ।\nअविवेकतया पापं कथं तर्हि करोम्यहम् ३८।\nजपस्तपस्तथा होमो वेदाध्ययनमेव च ।\nविप्राचारोऽतिथेः पूजा गुरुभक्तिर्द्विजार्चनम् ३९।\nपितृयज्ञादिकं कर्म पूजा च कमलापतेः ।\nमया न चक्रे कस्माद्वै भविष्यत्युत्तमा गतिः ४०।\nमार्कंडेयं महात्मानं सर्वधर्मविदां वरम् ।\nतुष्टाव स द्विजो वाचा प्रणम्य भुवि दण्डवत् ४१।\nब्राह्मण उवाच-\nनमस्तुभ्यं द्विजश्रेष्ठ दीर्घजीवनमोऽस्तुते ।\nनारायणस्वरूपाय नमस्तुभ्यं महात्मने ४२।\nनमो मृकण्डपुत्राय सर्वलोकहितैषिणे ।\nज्ञानार्णवाय वै तुभ्यं निर्विकाराय वै नमः ४३।\nस्तुतस्तेनेति विप्रेण मार्कंडेयो महातपाः ।\nउवाच परमप्रीतः सर्वशास्त्रार्थपारगः ४४।\nमार्कंडेय उवाच-।\nतव भक्त्याऽतितुष्टोऽस्मि महाभाग वरं वृणु ।\nतवाभिलषितं सद्यः साधयिष्यामि नान्यथा ४५।\nब्राह्मण उवाच-\nअहं पापात्मनां श्रेष्ठो द्विजाचारविवर्जितः ।\nपरहिंसान्वितो नित्यं परस्त्रीनिरतः सदा ४६।\nमया मूढेन विप्रेन्द्र सदा पापं कृतं महत् ।\nनामुत्रापि कृतं पुण्यं कदाचिदपि सादरम् ४७।\nसंसारसागरे घोरे दुःखदेऽत्यंत भैरवे ।\nकथं भवति निस्तारो महापातकिनो मम ४८।\nमार्कंडेय उवाच-\nकृतपापोऽपि विप्रेन्द्र त्वं हि पुण्यात्मनां वरः ।\nयतो बुद्धिरियं जाता त्वयि संसारदुर्ल्लभा ४९।\nपुण्यात्मनां पुण्यदृष्टिर्वर्धते प्रतिवासरम् ।\nपापात्मनां पापदृष्टिर्वर्द्धते तु दिनेदिने ५० 7.17.50।\nपापत्मनापि भवता पापदृष्टिर्निवार्यते ।\nअतस्तुभ्यं जगन्नाथः प्रसन्न इव लक्ष्यते ५१।\nपापं कृत्वापि यो मर्त्यः पापाद्भूयो निवर्तते ।\nतमुत्तरं नरं प्राहुः पूर्वजन्मार्चिताच्युतम् ५२।\nनिजभक्तं महाविष्णुर्दृष्ट्वा पापरतं प्रभुः ।\nददाति विपुलां बुद्धिं यथा भवति सद्गतिः ५३।\nअतस्त्वं ब्राह्मणश्रेष्ठ प्रतिजन्माच्युतार्चकः ।\nअचिरेणैव भद्रं ते भविष्यति न संशयः ५४।\nयद्यत्पृष्टं त्वया विप्र मत्तः श्रोष्यसि तं नहि ।\nयतो नित्यक्रियाकालो मम संप्रति वर्तते ५५।\nदांतोनाम द्विजः कश्चिदस्ति सर्वार्थतत्ववित् ।\nकथयिष्यति तत्सर्वं स च तस्याश्रमं व्रज ५६।\nतेनोपदिष्टोऽसौ विप्रो मार्कंडेयेन धीमता ।\nदांताश्रमं ययौ क्षिप्रं पवित्रमतिसुन्दरम् ५७।\nअश्वत्थैश्चंपकैश्चैव बकुलैः प्रियकैस्तथा ।\nअन्यैश्च पुष्पितैर्वृक्षैः शोभितं सुमनोहरम् ५८।\nप्रफुल्लकुसुमामोदं परिव्याप्तदिगंतरम् ।\nगुञ्जद्भ्रमरसंघातं फलशब्दातिशब्दितम् ५९।\nमन्दंमन्दं वहद्वायुशीतलं चैव वारि च ।\nशतश्वापदसंकीर्णं शिष्योपशिष्यसंकुलम् ६०।\nतस्याश्रमं ततो विप्रः प्रविश्यातिमनोहरम् ।\nददर्श दांतं तत्वज्ञं सर्वशिष्यगणैर्वृतम् ६१।\nस्तुत्वा तं ब्राह्मणश्रेष्ठ दांतं नारायणात्मकम् ।\nववंदे चरणौ तस्य शिरसा स द्विजोत्तमः ६२।\nदांत उवाच-\nकस्त्वं भद्र समायातः किमस्त्यत्र प्रयोजनम् ।\nब्रूहि तत्त्वं तु मां स्तौषि हेतुना केन सांप्रतम् ६३।\nभद्रतनुरुवाच-।\nब्राह्मणोऽहं महाभाग ब्राह्मणाचारवर्जितः ।\nनाम्ना भद्रतनुः ख्यातो विहिताखिलपातकः ६४।\nसंसारपापविच्छेदः कथं मे पापिनो भवेत् ।\nएतन्मे कथय ब्रह्मन्यतस्त्वं सर्वतत्ववित् ६५।\nदांत उवाच-\nशृणु विप्र परं गुह्यं तवस्नेहान्मयोच्यते ।\nयेन संसारपाशस्य विच्छेदो भवते नृणाम् ६६।\nत्यज पाखंडसंसर्गं संगं भज सतां सदा ।\nकामं क्रोधं च मोहं च लोभं च दर्पमत्सरौ ६७।\nअसत्यं परहिसां च त्यज यत्नादपि द्विज ।\nस्मरन्नामानि सततं महाविष्णोर्महात्मनः ६८।\nसंमार्जनं द्विजश्रेष्ठ तथोपलेपनं पुनः ।\nमार्गशोभां च दीपं च केशवायतने कुरु ६९।\nकुरु ब्राह्मणसेवां च ज्ञातिसेवां च सर्वदा ।\nकुर्वन्न तोयदानं च नित्यं पंचमहाध्वरान् ७०।\nकथां शृणु हरेर्मंत्रं जप त्वं द्वादशाक्षरम् ।\nकर्माण्येतानि सवाणि कुर्वतस्तव सत्तम ७१।\nभविष्यत्युत्तमं ज्ञानं ज्ञानान्मोक्षमवाप्स्यसि ७२।\nब्राह्मण उवाच-\nयान्येतानि त्वया ब्रह्मन्प्रोक्तानि शुभदानि वै ।\nतेषां विवरणं ब्रूहि किं मोहो दंभमत्सरौ ७३।\nकिमसत्यं च का हिंसा दयाशांतिर्दमश्च कः ।\nसमदृष्टिश्च का प्रोक्ता का पूजा कमलापतेः ७४।\nअहोरात्रश्च कः प्रोक्तः किं विष्णुस्मरणं तथा ।\nके वा पंचमहायज्ञाः को मंत्रो द्वादशाक्षरः ७५।\nएषां विवरणं सर्वं ब्रूहि ब्राह्मणसत्तम ।\nतथा तव प्रसादेन प्राप्नोमि परमं पदम् ७६।\nदांत उवाच-।\nये वेदसंमतं कार्यं त्यक्त्वान्यत्कर्म कुर्वते ।\nनिजाचारविहीना ये पाखंडास्ते प्रकीर्तिताः ७७।\nनिजाचारग्राहिणो ये कुर्वते वेदसंमतम् ।\nपापाभिलाषरहिताः सज्जनास्ते प्रकीर्तिताः ७८।\nयोऽभिलाषः सदा स्त्रीषु विभवोपार्जनादिषु ।\nवर्त्तते ब्राह्मणश्रेष्ठ स काम इति कथ्यते ७९।\nसमाकर्ण्यात्मनो निन्दां यस्तापो हृदि जायते ।\nस क्रोध इति विज्ञेयः सर्वधर्मावघातकः ८०।\nपरवित्तादिकं दृष्ट्वा नेतुं यो हृदि जायते ।\nअभिलाषो द्विजश्रेष्ठ स लोभ इति कीर्तितः ८१।\nमम माता मम पिता ममेयं गृहिणी गृहम् ।\nएतदन्यन्ममत्वं हि स मोह इति कीर्तितः ८२।\nअहं महात्मा धनवान्न तुल्यः कोऽपि भूतले ।\nइदं यज्जायते चित्ते मदः प्रोक्तः स कोविदैः ८३।\nनिंदंति मां सदा लोका धिगस्तु मम जीवनम् ।\nइत्यात्मानं वदेद्यस्तु धिक्कारः स च मत्सरः ८४।\nयथार्थकथनं यच्च सर्वलोकसुखप्रदम् ।\nतत्सत्यमिति विज्ञेयमसत्यं तद्विपर्ययम् ८५।\nऐश्वर्यं दारपुत्राद्या यान्त्यमुष्यकदा क्षयम् ।\nइति या जायते चित्ते सा हिंसा परिकीर्तिता ८६।\nयत्नादपि परक्लेशं हर्तुं यद्धृदि जायते ।\nइच्छाभूमिर्द्विजश्रेष्ठ सा दया परिकीर्तिता ८७।\nया तुष्टिर्जायते चित्ते शान्तिः सा गद्यते बुधैः ।\nकुत्सितात्कर्मणोऽन्यत्र यच्चित्ताविनिवारणम् ८८।\nसंकीर्तितो दमः प्राज्ञैः संमतस्तत्वदर्शिभिः ।\nदुःखे सुखे च विप्रेन्द्र या तुष्टिर्वर्तसे सदा ८९।\nतथा शत्रौ च मित्रे च समदृष्टिर्हि सा स्मृता ।\nनैवेद्यगंधपुष्पाद्यैः श्रद्धया पुरुषो हरेः ९०।\nयोऽर्चनं कुरुते विप्र सा पूजा परिकीर्तिता ।\nमध्याह्ने चैव रात्रौ च लंघनं यद्विधीयते ९१।\nतद्विज्ञेयमहोरात्रं पूर्वापरदिनाशनम् ।\nआत्मनः केशवस्यापि द्वयोरपि च सत्तम ९२।\nयदेकीकरणं तच्च विष्णुस्मरणमुच्यते ।\nब्रह्मयज्ञो नृयज्ञश्च देवयज्ञश्च सत्तम ९३।\nपितृयज्ञो भूतयज्ञः पंचयज्ञाः प्रकीर्तिताः ।\nनमो भगवते वासुदेवायोङ्कारपूर्वकम् ९४।\nमहामंत्रमिमं प्राहुस्तत्वज्ञा द्वादशाक्षरम् ।\nइति ते कथितं सर्वं पृष्टं ब्राह्मणसत्तम ९५।\nयज्ज्ञात्वा मानवाः सर्वे लभंते ज्ञानमुत्तमम् ।\nततः प्रतिदिनं विप्र नाम्नामष्टोत्तरं शतम् ९६।\nपठित्वा कमलाभर्तुर्दुर्ल्लभं मोक्षमाप्स्यसि ।\nभद्रतनुरुवाच-\nब्रूहि लक्ष्मीपतेर्विष्णोर्नाम्नामष्टोत्तरं शतम् ९७।\nदांत उवाच-\nशृणु विप्र प्रवक्ष्यामि नाम्नामष्टोत्तरं शतम् ।\nसहस्रनाम चाकृष्य सारं विष्णोः परात्मनः ९८।\nअष्टोत्तरशतं नाम्नां महापातकनाशनम् ।\nपठितव्यं यथा ध्यात्वा शृणु ध्यानं मयोच्यते ९९।\nअतसीकुसुमाकारं प्रफुल्लकमलेक्षणम् ।\nगवांचरणधूलीभिर्भूषिताखिलविग्रहम् १०० 7.17.100।\nगोपुच्छवालपाशेन मंडितोत्तममस्तकम् ।\nवंशीध्वनिपरिन्यस्तरुचिरौष्ठपुटं प्रभुम् १०१।\nगोगोष्ठवासिभिः स्निग्धैः शिशुभिः परिवारितम् ।\nपीतांबरं स्मरमुखं ध्यायेत्कृष्णास्यमुत्तमम् १०२।\nॐनमोऽस्य कृष्णाष्टोत्तरशतनाम्नां वेदव्यासऋषिरनुष्टुप्छंदः ।\nश्रीकृष्णो देवता श्रीकृष्णप्रीत्यर्थे जपे विनियोगः १०३।\nनमः कृष्णः केशवश्च केशिशत्रुः सनातनः ।\nकंसारिर्धेनुकारिश्च शिशुपालरिपुः प्रभुः १०४।\nदेवकीनन्दनः शौरिः पुण्डरीकनिभेक्षणः ।\nदामोदरो जगन्नाथो जगत्कर्ता जगन्मयः १०५।\nनारायणो बलिध्वंसी वामनोऽदितिनन्दनः ।\nविष्णुर्यदुकुलश्रेष्ठो वासुदेवो वसुप्रदः १०६।\nअनंतः कैटभारिश्च मल्लजिन्नरकांतकः ।\nअच्युतः श्रीधरः श्रीमाञ्छ्रीपतिः पुरुषोत्तमः १०७।\nगोविन्दो वनमाली च हृषीकेशोऽखिलार्तिहा ।\nनृसिंहो दैत्यशत्रुश्च मत्स्यदेवो जगन्मयः १०८।\nभूमिधारी महाकूर्मो वराहः पृथिवीपतिः ।\nवैकुण्ठः पीतवासाश्च चक्रपाणिर्गदाधरः १०९।\nशंखभृत्पद्मपाणिश्च नन्दकी गरुडध्वजः ।\nचतुर्भुजो महासत्वो महाबुद्धिर्महाभुजः ११०।\nमहोत्सवो महातेजा महाबाहुप्रियः प्रभुः ।\nविष्वक्सेनश्च शार्ङ्गी च पद्मनाभो जनार्दनः १११।\nतुलसी वल्लभोऽपारः परेशः परमेश्वरः ।\nपरमक्लेशहारी च परत्र सुखदः परः ११२।\nहृदयस्थोंऽबरस्थो यो मोहदो मोहनाशनः ।\nसमस्तपातकध्वंसी महाबलबलांतकः ११३।\nरुक्मिणीरमणो रुक्मिप्रतिज्ञाखण्डनो महान् ।\nदामबद्धः क्लेशहारी गोवर्द्धनधरो हरिः ११४।\nपूतनारिर्मुष्टिकारिर्यमलार्जुनभञ्जनः ।\nउपेन्द्रो विश्वमूर्तिश्च व्योमपादः सनातनः ११५।\nपरमात्मा परब्रह्म प्रणतार्तिविनाशनः ।\nत्रिविक्रमो महामायो योगविद्विष्टरश्रवाः ११६।\nश्रीनिधिः श्रीनिवासश्च यज्ञभोक्ता सुखप्रदः ।\nयज्ञेश्वरो रावणारिः प्रलंबघ्नोऽक्षयोऽव्ययः ११७।\nसहस्रनाम्नां चैतत्ते नाम्नामष्टोत्तरं शतम् ।\nविष्णुप्रीतिकरं सर्वं सर्वपापविनाशनम् ११८।\nदुःस्वप्ननाशनं चैव ग्रहपीडाविनाशनम् ।\nसर्वरोगक्षयकरं परमैश्वर्यदं तथा ११९।\nसर्वोपद्रवविध्वंसि सर्वकर्मफलप्रदम् ।\nमया प्रोक्तं द्विजश्रेष्ठ वैष्णवप्रीतिहेतवे १२०।\nत्रिसंध्यं यः पठेन्नित्यं भक्तितः पुरतो हरेः ।\nशतमष्टोत्तरशतं नाम्नां तुष्टः सदा हरिः १२१।\nश्राद्धे च यःपठेदेतद्भक्तिमान्वैष्णवो जनः ।\nसंतुष्टाः पितरस्तस्य प्रयांति परमं पदम् १२२।\nयज्ञकाले पठेद्यस्तु देवताराधने तथा ।\nदानकाले च यात्रायां स वै तत्फलमाप्नुयात् १२३।\nअपुत्रो लभते पुत्रं धनार्थी लभते धनम् ।\nविद्यार्थी लभते विद्यां स्तवस्यास्य प्रकीर्तनात् १२४।\nये पठंति हरेर्भक्त्या नाम्नामष्टोत्तरं शतम् ।\nनाशुभं विद्यते तेषां कदाचिदपि भूतले १२५।\nदांत उवाच-\nगच्छ ब्राह्मण भद्रं ते प्रोक्तेन विधिना मया ।\nसमाराध्य हरिं भक्त्या परमं क्षेममाप्स्यसि १२६।\nएवं प्रबोधितस्तेन दांतेन परमार्थिना ।\nतस्मिन्क्षेत्रवरे पुण्ये हरिपूजापरोऽभवत् १२७।\nनित्यं तु भक्त्या विप्रोऽसौ पंचाहानि च जैमिने ।\nदांतप्रोक्तेन विधिना चकार हरिपूजनम् १२८।\nज्ञात्वा भक्तिं हरिस्तस्य सुदृढां करुणामयः ।\nआविर्बभूव सहसा कोटिसूर्यइवांशुमान् १२९।\nतं दृष्ट्वा जगतामीशं कमलाप्रियमच्युतम् ।\nववंदे शिरसा विप्रस्तत्पादकमलद्वये १३०।\nअथासौ ब्राह्मणश्रेष्ठो हर्षनिर्भरमानसः ।\nकृताञ्जलिर्जगन्नाथमस्तौषीत्कमलापतिम् १३१।\nदृष्टिं हरे दुरितगामपि मे कृपालां भक्तिं निजां प्रति विभो शुभदामनैषीः ।\nतस्मादहं विहितविस्तरपातकोऽपि ग्राम्यस्त्वयाकारि पुमानिवाद्य १३२।\nरुष्टे त्वयि त्रिदशवंदितपादयुग्मे दृष्टिः प्रयाति दुरितं खलु मानवस्य ।\nतुष्टे च याति सुकृतं प्रति सैव दृष्टिर्ज्ञातं मयैव परमेश्वर केवलं च १३३।\nत्वां वच्मि नाथ भवतः स्मरणं प्रभावं यस्माद्व्रजामि निखिलार्जितपातकोऽपि ।\nस्थानं जगाम परमं त्रिदशैकलभ्यमारुह्य शुद्धकनकच्छुरितं विमानम् १३४।\nत्वत्पादपद्मसलिलस्य सदागुणाढ्यो व्याधः स वेत्ति कनिकः कृतसर्वपापः ।\nत्वद्वेश्ममार्जनफलं जगदेकनाथ यज्ञध्वजः क्षितिपतिः सुरवंदितश्च १३५।\nवेश्मोपलेपनफलं भवतो मुरारे सृष्टिस्थितिप्रलयकारण ईश्वरस्य ।\nजानाति पन्नग रिपुध्वज यज्ञमाली भ्राता च तस्य कृतपापभयः सुमाली १३६।\nहरिं प्रदक्षिणीकृत्य भवंतं यत्फलं भवेत् ।\nधर्म एव स जानाति नान्यः कश्चिज्जगत्त्रये १३७।\nतव चित्तं दयां नाथ गदितुं भुवि कः क्षमः ।\nत्वां विद्ध्वापि शरैर्व्याधो जगाम परमं पदम् १३८।\nनिंदित्वापि जगन्नाथ भवंतं त्रिदशेश्वरम् ।\nशिशुपालो ययौ मोक्षं तव भक्तस्य का कथा १३९।\nब्रह्मरूपेण येनासौ त्वया सृष्टमिदं जगत् ।\nत्वयि तस्मिन्महाविष्णो रमतां मम मानसम् १४०।\nसर्वो विष्णो त्वयानेन क्रियते जगतः क्षयः ।\nरुद्र रूपेण संसारे तस्मै तुभ्यं नमोऽस्तु मे १४१।\nयस्मादल्पतमं नास्ति यस्मान्नास्ति महत्तमम् ।\nयेन व्याप्तं जगत्सर्वं त्वया तस्मै नमोऽस्तु ते १४२।\nनेत्राभ्यां यस्यदेवस्य सूर्योऽजनि दिवाकरः ।\nमुखादग्निश्च जायेत तव तस्मै नमोऽस्तु ते १४३।\nयस्य श्रोत्राद्वायवोऽपि जाताः प्राणाश्च केशव ।\nतव तस्मै सुरश्रेष्ठ नमोऽस्तु मम सर्वदा १४४।\nलक्ष्मीर्यस्य सदा क्रोडे श्यामाङ्गस्य सुनिर्वृता ।\nसौदामिनीव मेघस्य तव तस्मै नमोऽस्तु ते १४५।\nगंतुं महिम्नां सीमानं ब्रह्माद्या अपि निर्जराः ।\nन शक्नुवंति वै यस्य तव तस्मै नमोऽस्तु ते १४६।\nधर्माणां स्थापनार्थाय विनाशाय च पापिनाम् ।\nयुगेयुगे यः प्रभवेत्तस्मै तुभ्यं नमोऽस्तु मे १४७।\nमायया मोहितं येन जगदेतन्महात्मना ।\nक्षिणोति मायया शंभुर्यस्तस्मै ते नमोऽस्तु मे १४८।\nभक्तिमात्रेण यस्तुष्टो न धनैर्न स्तवैस्तथा ।\nन दानैर्न तपोभिश्च तस्मै तुभ्यं नमोऽस्तु मे १४९।\nगवां च ब्राह्मणानां च साधूनां च हितं तथा ।\nकृपां च कुरुते यस्तु तस्मै तुभ्यं नमोऽस्तु मे १५० 7.17.150।\nअनाथानां च बंधूनां योगिनां दुःखिनां तथा ।\nदुःखं हरति यो देवस्तस्मै तुभ्यं नमोऽस्तु मे १५१।\nमनुष्येषु च देवेषु गजेषु सकलेषु च ।\nवर्तते यः समत्वेन तस्मै तुभ्यं नमोऽस्तु मे १५२।\nयस्मिंस्तुष्टे पर्वतोऽपि सद्य एव तृणायते ।\nशैलीयते तृणं रुष्टे तस्मै तुभ्यं नमोऽस्तु मे १५३।\nपुण्यानां च यथा पुण्ये निजे पुत्रे यथा पितुः ।\nयथा पत्यौ सतीनां च तथा त्वयि ममास्तु वै १५४।\nयूनां चित्तं यथा स्त्रीषु लुब्धानां च यथा धने ।\nक्षुधितानां यथा चान्ने तथा त्वयि ममास्तु वै १५५।\nघर्मार्तानां यथा चन्द्रे शीतार्तानां रवाविति ।\nतृषार्तानां यथा तोये तथा त्वयि ममास्तु वै १५६।\nयन्मया बुद्धिहीनेन गुरुस्त्रीगमनं कृतम् ।\nतत्पातकं क्षयं यातु भवंतं पश्यतो मम १५७।\nअवध्यानां वधो यस्तु मायामोहवता कृतः ।\nतत्पातकं क्षयं यातु भवंतंपश्यतो मम १५८।\nअपेयपानं च मया विहितं परमेश्वर ।\nतत्पातकं क्षयं यातु भवं तं पश्यतो मम १५९।\nअप्सुयोनौ तथा तोये यद्रेतः सेचनं कृतम् ।\nतत्पातकं क्षयं यातु भवंतं पश्यतो मम १६०।\nभ्रूणहत्या कृता या च रेतसां सेचनं भुवि ।\nतत्पातकं क्षयं यातु भवंतं पश्यतो मम ६११।\nविश्वासघातकं यञ्च अज्ञात्वा मा यया कृतम् ।\nतत्पातकं क्षयं यातु भवंतं पश्यतो मम १६२।\nअसत्यवचनं यच्च मया प्रोक्तं क्षणे क्षणे ।\nतत्पातकं क्षयं यातु भवंतं पश्यतोमम १६३।\nसतां निंदा कृता या च परहिंसा च सर्वदा ।\nतत्पातकं क्षयंयातु भवंतं पश्यतो मम १६४।\nश्लेष्मा च कफकं चैव यद्वक्त्रे च मया कृतम् ।\nतत्पातकं क्षयं यातु भवंतं पश्यतो मम १६५।\nवनस्पतिगते सोमे यत्कृतं तरुघातनम् ।\nतत्पातकं क्षयं यातु भवंतं पश्यतो मम १६६।\nपथि देवालये गोष्ठे मूलमंत्रं च यत्कृतम् ।\nतत्पातकं क्षयं यातु भवंतं पश्यतो मम १६७।\nअभक्तिर्वितता या च पितुर्मातुश्च केशव ।\nतत्पातकं क्षयं यातु भवंतं पश्यतो मम १६८।\nस्नानार्थं भोजनार्थं च गच्छन्यस्तु निवारितः ।\nतत्पातकंक्षयंयातुभवंतंपश्यतोमम १६९।\nएकादश्यांसुरश्रेष्ठयन्मयाभोजनंकृतम् ।\nतत्पातकं क्षयं यातु भवंतं पश्यतो मम १७०।\nअतिथिर्गृहमागच्छन्पूजितो न मया प्रभो ।\nतत्पातकं क्षयं यातु भवंतं पश्यतो मम १७१।\nद्वादश्यां च दशम्यां च कृतं यच्च द्विभोजनम् ।\nतत्पातकं क्षयं यातु भवंतं पश्यतो मम १७२।\nनिवारणं कृतं यच्च पानार्थं धावती गवाम् ।\nतत्पातकं क्षयं यातु भवंतं पश्यतो मम १७३।\nअसमाप्य परित्यक्तं व्रतमारभ्य यन्मया ।\nतत्पातकं क्षयं यातु भवंतं पश्यतो मम १७४।\nकूटसाक्ष्यं निरुक्तं यन्मित्रवात्सल्यतो मया ।\nतत्पातकं क्षयं यातु भवंतं पश्यतो मम १७५।\nऋतुकालाभिगमनं निजपत्न्यां कृतं न यत् ।\nतत्पातकं क्षयं यातु भवंतं पश्यतो मम १७६।\nअसंस्कृते गृहे यच्च भोजनं विहितं मया ।\nतत्पातकं क्षयं यातु भवंतं पश्यतो मम १७७।\nग्रामयाचकवृत्तिश्च या मया नृहरे कृता ।\nतत्पातकं क्षयं यातु भवंतं पश्यतो मम १७८।\nदण्ड्यमाने मया भूपे प्रभुत्वं यत्कृतं प्रभो ।\nतत्पातकं क्षयं यातु भवंतं पश्यतो मम १७९।\nपौराणिककथामध्ये यो विघ्नो विहितो मया ।\nतत्पातकं क्षयं यातु भवंतं पश्यतो मम १८०।\nआदरेण मया या च परपाककथा श्रुता ।\nतत्पातकं क्षयं यातु भवंतं पश्यतो मम १८१।\nअश्वत्थच्छेदनं यच्च धात्र्याश्च च्छेदनं कृतम् ।\nतत्पातकं क्षयं यातु भवंतं पश्यतो मम १८२।\nदधिदुग्धघृतानां च विक्रयो यः कृतो मया ।\nतत्पातकं क्षयं यातु भवंतं पश्यतो मम १८३।\nआशां दत्वा परेभ्यश्च कृता सा निष्फला मया ।\nतत्पातकं क्षयं यातु भवंतं पश्यतो मम १८४।\nद्विजाश्च याचकाश्चैव कोपदृष्ट्या मयेक्षिताः ।\nतत्पातकं क्षयं यातु भवंतं पश्यतो मम १८५।\nजीवनोपायदातारः कोपान्निर्भर्त्सिता मया ।\nतत्पातकं क्षयं यातु भवंतं पश्यतो मम १८६।\nबहुनात्र किमुक्तेन बहुजन्मार्जितानि च ।\nक्षयं गतानि पापानि भवंतं पश्यतो मम १८७।\nकृतार्थोऽस्मि कृतार्थोऽस्मि कृतार्थोऽस्मि न संशयः ।\nनमस्तुभ्यं नमस्तुभ्यं नमस्तुभ्यं जगत्पते १८८।\nइत्युक्त्वाऽसौ द्विजो भक्त्या पुलकांचितविग्रहः ।\nपपात जैमिने विष्णोश्चारुपादांबुजद्वये १८९।\nश्रीभगवानुवाच-\nउत्तिष्ठोत्तिष्ठ ते विप्र तुष्टोऽस्मि तव भक्तितः ।\nकिंतेऽभिलषितं ब्रूहि तत्ते दास्याम्यहं ध्रुवम् १९०।\nभद्रतनुरुवाच-\nपरमेश्वरगोविन्द दयालो परमाच्युत ।\nयत्संप्रति मया प्राप्तं तत्केन भुवि लभ्यते १९१।\nतथाप्येकं वरं याचे मुरारे तव सन्निधौ ।\nजन्मजन्मनिमे भक्तिस्त्वय्यस्तु सुदृढा प्रभो १९२।\nमया कृतमिदं स्तोत्रं यः पठेद्भक्तितो नरः ।\nतस्याभिलषितं सर्वं प्रसन्नस्त्वं प्रदास्यसि १९३।\nश्रीभगवानुवाच-\nदत्तोऽयं ते वरः कोऽपि विप्र नास्त्यत्र संशयः ।\nकिंतु त्वया सह प्राज्ञ सख्यं कर्तुं मयेष्यते १९४।\nन मे सेवकयोग्यास्ते भवानहमिह द्विज ।\nअतः सख्यं प्रविवृतं त्वया सह मयाधुना १९५।\nव्यास उवाच-\nततो नारायणो देवो दयालुर्भक्तवत्सलः ।\nचकार जैमिने सख्यं तेन पुण्यात्मना सह १९६।\nनिजकण्ठगतां मालां ददौ तस्मै मुदा हरिः ।\nसोऽपि विप्रो ददौ भक्त्या हरेस्तुलसिकास्रजम् १९७।\nप्रसार्य चतुरो बाहूंस्तमालिंगितवान्हरिः ।\nस विप्रोऽपि मुदा विष्णुं तमालिंगितवान्प्रभुः १९८।\nइत्थं कृत्वा हरिः सख्यं तेनाग्रजन्मना सह ।\nभक्तिग्राही दयालुः स तत्रैवांतरधीयत १९९।\nततः प्रतिदिनं तत्र क्षेत्रे च पुरुषोत्तमे ।\nआरेभे कंदुकक्रीडां हरिस्तेनाग्रजन्मना २०० 7.17.200।\nकदाचिद्दुर्बलं दृष्ट्वा तं विप्रं करुणामयः ।\nउवाच वाचं विप्रर्षेमित्रवात्सल्यतो हरिः २०१।\nश्रीभगवानुवाच-\nसखे कथं दुर्बलस्त्वं हृतं केन धनं तव ।\nहृदि का वा च ते चिन्ता सखे तद्वक्तुमर्हसि २०२।\nभद्रतनुरुवाच-\nत्वत्प्रीतये जगन्नाथ नित्यमेव मया तपः ।\nक्रियते तेन मे गात्रं याति दुर्बलतां प्रभो २०३।\nश्रीभगवानुवाच-\nयथा त्वयि प्रसन्नोऽस्मि कस्मिंश्च न तथा सखे ।\nकायक्लेशं पुनः कस्मात्करोषि द्विजसत्तम २०४।\nदुर्बलं त्वां समालोक्य हृदि मे जायते व्यथा ।\nकायक्लेशमतः सर्वं जहीहि द्विजसत्तम २०५।\nनिजोत्तरीयैर्निजवस्त्रभूषण्सुचारुचामीकरकुड्मलाभ्याम् ।\nस्वहस्तराजद्वलयैश्च विप्रः स्वयं सुरेशेन च मंडितोऽसौ २०६।\nकिरीटमानीय निजाल्ललाटात्पादाच्च पादांगदयुग्ममीशः ।\nसुवर्णहारं निजकंठदेशात्तस्मै ददौ विप्रवराय कृष्णः २०७।\nतैर्भूषणैः श्रीहरिणा प्रदत्तैर्विभूषितोऽयं सुकृती द्विजन्मा ।\nक्रीडेत्सदा कंदुककेलिवेत्ता कृष्णेन कृष्णांबुजसुंदरेण २०८।\nतमेकदा भूषणभूषिताड्गं तांबूलरागारुचिरोष्ठयुग्मम् ।\nदिव्यांबरं चारुतरोत्तरीयं स्मेराननं तत्र ददर्श दांतः २०९।\nदांत उवाच-\nभद्र भद्रतनोऽद्यापि पापदृष्टिं न मुंचसि ।\nदृष्ट्वापि भवतः कार्यं निंदितं सकलैर्जनैः २१०।\nशिष्यः कृतस्त्वं यस्मान्मे सर्वमेव हि भूषणम् ।\nअहंयुश्चापि दुःशीलो निर्दयः पापतत्परः २११।\nगुरुकीर्तिविनाशी च पंचैते शिष्यपांसुलाः ।\nअभक्तो बहुभाषी च तथा चंचलमानसः २१२।\nपरोक्षगुरुनिंदाकृत्प्रोक्ताः शिष्याधमा इमे ।\nचरित्रमुत्तमं ज्ञात्वा शिष्यः कार्यो विचक्षणैः २१३।\nयतो दुर्जनगा विद्या गुरूणां चापि दुःखदा ।\nकीर्तिदास्तैश्च या विद्या निरुक्तास्तत्वदर्शिभिः २१४।\nता वै दुर्जनगाः सद्यो गुरोर्घ्नंति यशस्तरुम् ।\nपापेभ्यः पुण्यकर्माणि न रोचंते कदापि च २१५।\nन रोचते मक्षिकाभ्यः सुगन्धिचंदनं यथा ।\nयथा मिष्टान्नपानेन न हि तृप्यंति गर्दभा २१६।\nदुर्जना न हि तृप्यंति यथा धर्मस्य चिंतया ।\nअपकीर्तिभयाल्लक्ष्मीर्धर्मश्च सर्वकामदः २१७।\nकदाचिन्न भजेद्दुष्टं भजेद्वा गच्छति क्षयम् ।\nप्रतिजन्मनि या विद्या भाग्येन लभते परा २१८।\nकदाचिल्लभते वापि तदा त्वं तरते विधिः २१९।\nभद्रतनुरुवाच-\nसत्यं ब्रवीषि विप्रर्षे नास्मि शास्त्रविशारदः ।\nमया शिष्येण ते क्वापि नापकीर्तिर्भविष्यति २२०।\nत्वत्प्रसादाद्दिवजश्रेष्ठ सर्वाभिलषितं मम ।\nसिद्धिं प्रतिगतं यस्मात्त्वमेको भुवि दुर्ल्लभः २२१।\nदांत उवाच-\nकिं तेऽभिलषितं विप्र सिद्धिं प्रतिगतं वद ।\nअचिरेणैव तपसां कथमुद्यापनं कृतम् २२२।\nभद्रतनुरुवाच-\nस्वल्पश्रमैरपि प्राप्तं मया संदर्शनं हरेः ।\nयस्याज्ञया गुरो त्यक्तं मया नित्यक्रियादिकम् २२३।\nनिजोत्तरीयं वस्त्रं च सुवर्णकलशद्वयम् ।\nस्वहस्तवलयं चापि स्वललाटकिरीटकम् २२४।\nनिजपादतुलाकोटिं निजमुक्तावलीं ददौ ।\nतथा मे भगवान्विष्णुः सुप्रीतो द्विजसत्तम २२५।\nमया सह स कृत्वास्ते सख्यं सेवकदुःखहा ।\nकरोमि कंदुकाक्रीडां गुरो तेन सहानिशम् २२६।\nएतन्मे वचनं श्रुत्वा गच्छामि न हि यद्यपि ।\nप्रतीत्या च मया प्रोक्तं तथापि तव सन्निधौ २२७।\nदांत उवाच-\nसप्तवर्षसहस्राणि भक्त्या परमया मया ।\nआराधितोऽपि मे विष्णुर्दर्शनं न ददौ विभुः २२८।\nअहो विष्णुं समाराध्य पंचाहान्येव सत्तम ।\nत्वया संदर्शनं प्राप्तं दैवतैरपि दुर्ल्लभम् २२९।\nधन्योऽसि त्वं कृतार्थोऽसि साक्षाद्देवस्त्वमुच्यते ।\nयतस्त्वया सह स्वामी प्रेम्णा सख्यं चकार ह २३०।\nयदा मयि तव स्नेहो विद्यते द्विजसत्तम ।\nकथं कथय मे विप्र दुर्ल्लभं विष्णुदर्शनम् २३१।\nव्यास उवाच-\nइत्युक्तो गुरुणा विप्रो विपिने निजमाश्रमम् ।\nजगाम विस्मितो धीमान्विष्णुभक्तिपरायणः २३२।\nअथान्यस्मिन्दिने गत्वा कंदुकक्रीडनं कृतम् ।\nउवाचेति जगन्नाथं दयालुं विनयान्वितः २३३।\nभद्रतनुरुवाच-\nगुरुर्हि मम देवेंद्र तव दर्शनमिच्छति ।\nकाज्ञा ते तिष्ठतो ब्रूहि दयालो कमलापते २३४।\nएकांतभक्तो विप्रोऽसौ तव पद्मनिभेक्षण ।\nअतस्तस्मै सुरश्रेष्ठ दर्शनं दातुमर्हसि २३५।\nश्रीभगवानुवाच-\nअनेकजन्म विप्रेन्द्र भक्त्या परमया त्वया ।\nपूजितोऽहमतो दत्तं दर्शनं ते मयाऽधुना २३६।\nकतिचिद्दिवसांतेन मामभ्यर्च्य द्विजः स च ।\nमां द्रष्टुमिच्छति प्राज्ञस्त्वदृश्यं दैवतैरपि २३७।\nमम सोऽपि महाभक्तो मत्सपर्यापरायणः ।\nमम संदर्शनं तस्मात्कदाचिद्द्विज लप्स्यति २३८।\nव्यास उवाच-\nइति तस्य वचः श्रुत्वा स विप्रः कमलापतिम् ।\nइत्युवाच पुनर्भक्त्या केशवं क्लेशनाशनम् २३९।\nभद्रतनुरुवाच-\nअनुग्रहोस्ति देवेश यदा मयि जगत्पते ।\nतदा मे संमुखे देहि दर्शनं भक्तवत्सल २४०।\nअयाचत गुरुर्देव तव दर्शनदक्षिणाम् ।\nअहो मे गुरवे दत्वा दर्शनं पाहि मां प्रभो २४१।\nश्रीभगवानुवाच-\nयदा नूनं त्वयोत्सृष्टा मत्संदर्शनदक्षिणा ।\nतदा गुरुं समानीय दर्शनं मम कारय २४२।\nइत्याज्ञप्तस्ततस्तेन गुरोराश्रममुत्तमम् ।\nययौ भद्रतनुः प्रीत्या पुनः स्वगुरुरागतः २४३।\nतस्मिन्विप्रे समायाते दान्ते दातृवरे हरिः ।\nआत्मानं दर्शयामास सर्वलक्षणसंयुतम् २४४।\nततो हरिं समालोक्य स विप्रो हरिभक्तिकृत् ।\nबद्धाञ्जलिस्तमस्तौषीद्धर्षबाष्पविलोचनः २४५।\nदांत उवाच-\nदयालो कमलाकांत शरणागतपालक ।\nनमस्तुभ्यं नमस्तुभ्यं नमस्तुभ्यं नमोनमः २४६।\nअद्य मे सफलं जन्म अद्य मे सफलं तपः ।\nअद्य मे सफलं सर्वं प्राप्तं त्वद्दर्शनं मया २४७।\nपूर्वमालोचितं यद्यद्वचनं श्रीपते प्रभो ।\nसिंधुकोटिगभीरस्य प्रसृतं पुरतस्तव २४८।\nस्तोत्रं तन्नास्ति संसारे वागीशस्य जगत्पतेः ।\nयेन स्तोत्रेण ते प्रीतिं जनयिष्यामि चेतसि २४९।\nरक्षरक्ष प्रभो रक्ष मां प्रसीद जगत्पते ।\nत्वद्दासदासदासानां दासत्वेनापि मां वृणु ।\nव्यास उवाच-\nततः प्रहस्य देवेशो भक्तिग्राही दयामयः ।\nकरारविंदं तन्मूर्ध्नि दत्वा प्राहेति जैमिने २५० 7.17.250।\nश्रीभगवानुवाच-\nमद्भक्तोऽसि द्विजश्रेष्ठ प्राप्तं मद्दर्शनं त्वया ।\nमत्प्रसादेन भद्रं ते सर्वमेव भविष्यति २५१।\nव्यास उवाच-\nतमालिङ्ग्य ततो दांतं प्रेम्णा भद्रतनुं च तम् ।\nतत्रैवांतर्दधे विप्र सहसा परमेश्वर २५२।\nतस्मिन्क्षेत्रवरे पुण्ये दुर्ल्लभे पुरुषोत्तमे ।\nक्रियायोगैर्हरिन्दृष्ट्वा दांतो धाम परं ययौ २५३।\nसोऽपि भद्रतनुर्विप्रो हरिभक्तिपरायणः ।\nआयुषोंते ययौ मोक्षं देवानामपि दुर्ल्लभम् २५४।\nएकाहमपि यो भक्त्या पूजयेत्परमेश्वरम् ।\nबहुजन्मकृतं पापं प्रीतिः संवर्द्धते हरौ २५५।\nअद्यापि त्रिदशाः सर्वे ब्रह्माद्या अपि जैमिने ।\nप्रभावं न हि जानंति हरिभक्तस्य भूतले २५६।\nकर्मभूमिरियं विप्र स्वर्गादपि च दुर्ल्लभा ।\nयत्र विष्णुं समभ्यर्च्य मर्त्याः स्युः सुरवंदिताः २५७।\nशक्राद्यास्त्रिदशाः सर्वे सुपुण्यक्षयभीरवः ।\nअन्योन्यमपि जल्पंतोऽनिशं च द्विजसत्तम २५८।\nभूय एव गमिष्यामः कर्मभूमिं कदा वयम् ।\nकदा तत्र करिष्यामः पूजां श्रीकमलापतेः २५९।\nअतिधन्या इमे लोका अस्मत्तोऽपि महत्तराः ।\nदुर्ल्लभे भारते वर्षे पूजयंति हरिं प्रभुम् २६०।\nअहो भारतवर्षस्य कः शक्तो गुणभाषणे ।\nयत्राराध्य हरिं पूर्वं वयं देवत्वमागताः २६१।\nइत्थं देवगणाः सर्वे वासवाद्या द्विजोत्तम ।\nनित्यं भारतभूभागं प्रशंसंति शुभप्रदम् २६२।\nतत्र जन्म समासाद्य येन नाराधितो हरिः ।\nतत्तुल्यः कोऽपि संसारे कोऽपि दृष्टः श्रुतो न च २६३।\nसत्यं सत्यं पुनरपि गद्यते सत्यमेव तत् ।\nविश्वात्मानं सकृदपि मानवा येऽर्चयंति च २६४।\nअप्यश्रांतं द्विज सुदृढया कर्मभूमौ च भक्त्या ।\nमुक्ताः पापैः सुकररचितैर्यांति कैवल्यमाशु २६५।\nइति श्रीपद्मपुराणे क्रियायोगसारे पुरुषोत्तमक्षेत्रे भद्रतनुवरप्रदानंनाम सप्तदशोऽध्यायः १७ ।"
  }
]
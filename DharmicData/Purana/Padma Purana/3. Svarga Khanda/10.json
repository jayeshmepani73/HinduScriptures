[
  {
    "text": "ऋषय ऊचुः-।\nपृथिव्या हि परीमाणं संस्थानं सरितस्तथा ।\nत्वत्तः श्रुत्वा महाभाग अमृतं पीतमेव च १।\nतत्र भूमौ च तीर्थानि पावनानीति नः श्रुतम् ।\nआचक्ष्व तानि सर्वाणि यथाफलकराणि च ।\nसविशेषं महाप्राज्ञ श्रोतुमिच्छामहे तव २।\nसूत उवाच-।\nधन्यं पुण्यं महाख्यानं पृष्टमेव तपोधनाः ।\nयथामति प्रवक्ष्यामि यथायोगं यथाश्रुतम् ३।\nपुरातनं प्रवक्ष्यामि देवर्षेर्नारदस्य हि ।\nयुधिष्ठिरेण संवादं शृणु तद्द्विजसत्तमाः ४।\nहृतराज्याः पांडुपुत्रा वने तस्मिन्महारथाः ।\nन्यवसंति महाभागा द्रौपद्या सह पांडवाः ५।\nअथापश्यन्महात्मानं देवर्षिं तत्र नारदम् ।\nदीप्यमानं श्रिया ब्राह्म्या दीप्ताग्निसमतेजसम् ६।\nस तैः परिवृतः श्रीमान्भ्रातृभिः कुरुनंदनः ।\nदिवि भाति हि दीप्तौजा देवैरिव शतक्रतुः ७।\nयथा च देवान्सावित्री याज्ञसेनी तथा पतीन् ।\nन जहौ धर्मतः पार्थान्मेरुमर्कप्रभा यथा ८।\nप्रतिगृह्य ततः पूजां नारदो भगवानृषिः ।\nआश्वासयद्धर्म्मपुत्रं युक्तरूपप्रियेण च ९।\nउवाच च महात्मानं धर्म्मराजं युधिष्ठिरम् ।\nब्रूहि धर्म्मभृतां श्रेष्ठ किं प्रार्थ्यं हि ददामि ते १०।\nअथ धर्मसुतो राजा प्रणम्य भ्रातृभिः सह ।\nउवाच प्रांजलिर्वाक्यं नारदं देवसंमितम् ११।\nत्वयि तुष्टे महाभाग सर्वलोकाभिपूजिते ।\nकृतमित्येव मन्ये हि प्रसादात्तव सुव्रत १२।\nयदि त्वहमनुग्राह्यो भ्रातृभिः सहितोऽनघ ।\nसंदेहं मे मुनिश्रेष्ठ हृत्स्थं त्वं छेत्तुमर्हसि १३।\nप्रदक्षिणां यः कुरुते पृथिवीं तीर्थतत्परः ।\nकिं फलं तस्य कार्त्स्न्येन तद्ब्रह्मन्वक्तुमर्हसि १४।\nनारद उवाच-।\nशृणु राजन्नवहितो दिलीपेन यथा पुरा ।\nवसिष्ठस्य सकाशाद्वै सर्वमेतदुपश्रुतम् १५।\nपुरा भागीरथीतीरे दिलीपो राजसत्तमः ।\nधर्म्यं व्रतं समास्थाय न्यवसन्मुनिवत्तदा १६।\nशुभेदेशे महाराजपुण्ये देवर्षिपूजिते ।\nगंगाद्वारे महातेजा देवगंधर्वसेविते १७।\nस पितॄंस्तर्पयामास देवांश्च परमद्युतिः ।\nऋषींश्च तर्पयामास विधिदृष्टेन कर्मणा १८।\nकस्यचित्त्वथ कालस्य जपन्नेव महामनाः ।\nददर्श भूतसंकाशं वसिष्ठमृषिमुत्तमम् १९।\nपुरोहितं स तं दृष्ट्वा दीप्यमानमिव श्रिया ।\nप्रहर्षमतुलं लेभे विस्मयं परमं ययौ २०।\nउपस्थितं महाराज पूजयामास भारत ।\nस हि धर्म्मभृतां श्रेष्ठो विधिदृष्टेन कर्मणा २१।\nशिरसा चार्घ्यमादाय शुचिः प्रयतमानसः ।\nनामसंकीर्त्तयामास तस्मिन्ब्रह्मर्षिसत्तमे २२।\nदिलीपोऽहं तु भद्रं ते दासोस्मि तव सुव्रत ।\nतव संदर्शनादेव मुक्तोहं सर्वकिल्बिषैः २३।\nएवमुक्त्वा महाराज दिलीपो द्विपदां वरः ।\nवाग्यतः प्रांजलिर्भूत्वा तूष्णीमासीद्युधिष्ठिर २४।\nतं दृष्ट्वा नियमेनाथ स्वाध्यायेन च कर्षितम् ।\nदिलीपं नृपतिश्रेष्ठं मुनिः प्रीतमनाभवत् २५।\nइति श्रीपाद्मे महापुराणे स्वर्गखंडे दशमोऽध्यायः १०।"
  }
]
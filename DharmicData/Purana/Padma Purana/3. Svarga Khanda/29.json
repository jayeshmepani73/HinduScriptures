[
  {
    "text": "नारदउवाच-।\nततो गच्छेत राजेंद्र कालिंदीतीर्थमुत्तमम् ।\nतत्र स्नात्वा नरो राजन्न दुर्गतिमवाप्नुयात् १।\nपुष्करे तु कुरुक्षेत्रे ब्रह्मावर्त्ते पृथूदके ।\nअविमुक्ते सुवर्णाख्ये यत्फलं लभते नरः २।\nतत्फलं समवाप्नोति यमुनायां नरोत्तम ।\nस्वर्गभोगेतिरागो वै येषां मनसि वर्तते ३।\nयमुनायां विशेषेण स्नानदानेन सत्तम ।\nआयुरारोग्यसंपत्तौ रूपयौवनता गुणे ४।\nयेषां मनोरथस्तैस्तु न त्याज्यं यमुनाजलम् ।\nये बिभ्यति नरकादेर्दारिद्र्योऽत्र संति च ५।\nसर्वथा तैः प्रयत्नेन तत्र कार्यं निमज्जनम् ।\nदारिद्र्य पाप दौर्भाग्य पंक प्रक्षालनाय वै ६।\nऋते वै यामुनं तोयं न चान्योस्ति युधिष्ठिर ।\nश्रद्धाहीनानि कर्माणि मतान्यर्धफलानि वै ।\nफलं ददाति संपूर्णं यामुनं स्नानमात्रतः ७।\nअकामो वा सकामो वा यामुने सलिले नृप ।\nइहामुत्र च दुःखानि मज्जनान्नैव पश्यति ८।\nपक्षद्वये यथा चंद्र क्षीःयते वर्द्धते तथा ।\nपातकं नश्यते तत्र स्नानात्पुण्यं विवर्द्धते ९।\nयथाब्धौ सुखमायांति रत्नानि विविधानि च ।\nआयुर्वित्तं कलत्राणि संपदः संभवंति च १०।\nकामधेनुर्यथा कामं चिंतामणिर्विचिंतितम् ।\nददाति यमुनास्नानं तद्वत्सर्वं मनोरथम् ११।\nकृते तपः परं ज्ञानं त्रेतायां यजनं तथा ।\nद्वापरे च कलौ दानं कालिंदी सर्वदा शुभा १२।\nसर्वेषां सर्ववर्णानामाश्रमाणां च भूपते ।\nयामुने मज्जनं धर्मं धाराभिः खलु वर्षति १३।\nअस्मिन्वै भारते वर्षे कर्मभूमौ विशेषतः ।\nकालिंद्यस्नायिनां नॄणां निष्फलं जन्मकीर्त्तितम् १४।\nनैश्वर्यं गगने यद्वच्चांद्रे ऽमायां तु मंडले ।\nतद्वन्न भाति सत्कर्म यमुनामज्जनं विना १५।\nव्रतैर्दानैस्तपोभिश्च न तथा प्रीयते हरिः ।\nतत्र मज्जनमात्रेण यथा प्रीणाति केशवः १६।\nन समं विद्यते किंचित्तेजः सौरेण तेजसा ।\nतद्वन्न यमुनास्नानं समानाः क्रतुजाः क्रियाः १७।\nप्रीतये वासुदेवस्य सर्वपापापनुत्तये ।\nकालिंद्या मज्जनं कुर्य्यात्स्वर्गलाभाय मानवः १८।\nकिं रक्षितेन देहेन सुपुष्टेन बलीयसा ।\nअध्रुवेण सुदेहेन यमुना मज्जनं विना १९।\nअस्थिस्तंभं स्नायुबंधं मांसक्षतज लेपनम् ।\nचर्मावनद्ध दुर्गंधं पूर्णं मूत्रपुरीषयोः २०।\nजराशोक विपद्व्याप्तं रोगमंदिरमातुरम् ।\nरागमूलमनित्यं च सर्वदोषसमाश्रयम् २१।\nपरोपकारपापार्ति परद्रोहपरेर्षिकम् ।\nलोलुपं पिशुनं क्रूरं कृतघ्नं क्षणिकं तथा २२।\nनिष्ठुरं दुर्धरं दुष्टं दोषत्रयविदूषितम् ।\nअशुचितापि दुर्गंधि तापत्रयविमोहितम् २३।\nनिसर्गतो ऽधर्मरतं तृष्णाशतसमाकुलम् ।\nकामक्रोधमहालोभ नरकद्वारसंस्थितम् २४।\nकृमिवर्चस्तु भस्मादि परिणामगुणावहम् ।\nईदृक्शरीरं व्यर्थं हि यमुनामज्जनं विना २५।\nबुद्बुदा इव तोयेषु प्रत्यंडा इव पक्षिषु ।\nजायंते मरणायैव यमुनास्नान वर्जिताः २६।\nअवैष्णवो हतो विप्रो हतं श्राद्धमपिंडकम् ।\nअब्रह्मण्यं हतं क्षत्रमनाचार हतं कुलम् २७।\nसदंभश्च हतो धर्म्मः क्रोधेनैव हतं तपः ।\nअदृढं च हतं ज्ञानं प्रमादेन हतं श्रुतम् २८।\nपरभक्त्या हता नारी ब्रह्मचारी स्त्रिया हतः ।\nअदीप्तेऽग्नौ हतो होमो हता भक्तिः समायिका २९।\nउपजीव्या हता कन्या स्वार्थे पाकक्रिया हता ।\nशूद्र भक्षो हतो योगः कृपणस्य हतं धनम् ३०।\nअनभ्यासहता विद्या हतो बोधो विरोधकृत् ।\nजीवितार्थं हतं तीर्थं जीवनार्थं हतं व्रतम् ३१।\nअसत्या च हता वाणी तथा पैशुन्यवादिनी ।\nषट्कर्णगो हतो मंत्रो व्यग्रचित्तो हतो जपः ३२।\nहतमश्रोत्रिये दानं हतो लोकश्च नास्तिकः ।\nअश्रद्धया हतं सर्वं यत्कृतं पारलौकिकम् ३३।\nइह लोको हतो नॄणां दरिद्राणां यथा नृप ।\nमनुष्याणां हतं जन्म कालिदीमज्जनं विना ३४।\nउपपातक सर्वाणि पातकानि महांति च ।\nभस्मी भवंति सर्वाणि यमुनामज्जनान्नृप ३५।\nवेपंते सर्वपापानि यमुनायां गते नरे ।\nनाशके सर्वपापानां यदि स्नास्यति वारिणि ३६।\nपावका इव दीप्यंते यमुनायां नरोत्तमाः ।\nविमुक्ताः सर्वपापेभ्यो मेघेभ्य इव चंद्रमाः ३७।\nआर्द्र शुष्कलघुस्थूलं वाङ्मनः कर्मभिः कृतम् ।\nतत्र स्नानं दहेत्पापं पावकः समिधो यथा ३८।\nप्रामादिकं च यत्पापं ज्ञानाज्ञानकृतं च यत् ।\nस्नानमात्रेण नश्येत यमुनायां नृपोत्तम ३९।\nनिष्पापास्त्रिदिवं यांति पापिष्ठा यांति शुद्धताम् ।\nसंदेहो नात्र कर्तव्यः स्नाने वै यमुनाजले ४०।\nसर्वेऽधिकारिणो ह्यत्र विष्णुभक्तौ तथा नृप ।\nसर्वेषां सर्वदा देवी यमुना पापनाशिका ४१।\nएष एव परो मंत्र एतच्च परमं तपः ।\nप्रायश्चित्तं परं चैव यमुनास्नानमुत्तमम् ४२।\nनृणां जन्मांतराभ्यासात्कालिंदी मज्जने मतिः ।\nअध्यात्मज्ञानकौशल्यं जन्माभ्यासाद्यथा नृप ४३।\nसंसारकर्दमालेप प्रक्षालन विशारदम् ।\nपावनं पावनानां च यमुनास्नानमुत्तमम् ४४।\nस्नातास्तत्र च ये राजन्सर्वकामफलप्रदे ।\nशुभांश्च भुंजते भोगांश्चंद्र सूर्यग्रहोपमान् ४५।\nयमुना मोक्षदा प्रोक्ता मथुरासंगता यदि ।\nमथुरायां च कालिंदी पुण्याधिकविवर्द्धिनी ४६।\nअन्यत्र यमुना पुण्या महापातकहारिणी ।\nविष्णुभक्तिप्रदा देवी मथुरा संगता भवेत् ४७।\nभक्तिभावेन संयुक्ता कालिंद्यां यदि मज्जयेत् ।\nकल्पकोटिसहस्राणि वसते सन्निधौ हरेः ४८।\nमुक्तिं प्रयांति मनुजाः नूनं सांख्येन वर्जिताः ।\nपितरस्तस्य तृप्यंति तृप्ताः कल्पशतैर्दिवि ४९।\nये पिबंति नरा राजन्यमुनासलिलं शुभम् ।\nपंचगव्यसहस्रैस्तु सेवितैः किं प्रयोजनम् ५०।\nकोटितीर्थसहस्रैस्तु सेवितैः किं प्रयोजनम् ।\nतत्र दानं च होमश्च सर्वं कोटिगुणं भवेत् ५१।\nइति श्रीपाद्मे महापुराणे स्वर्गखंडे ऊनत्रिंशोऽध्यायः २९ ।"
  }
]
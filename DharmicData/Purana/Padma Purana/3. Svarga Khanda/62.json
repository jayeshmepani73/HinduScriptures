[
  {
    "text": "सूत उवाच-\nएवं यन्महिमा लोके लोकनिस्तारकारणम् ।\nतस्य विष्णोः परेशस्य नानाविग्रहधारिणः १।\nएकं पुराणं रूपं वै तत्र पाद्मं परं महत् ।\nब्राह्मं मूर्धा हरेरेव हृदयं पद्मसंज्ञितम् २।\nवैष्णवं दक्षिणो बाहुः शैवं वामो महेशितुः ।\nऊरू भागवतं प्रोक्तं नाभिः स्यान्नारदीयकम् ३।\nमार्कंडेयं च दक्षांघ्रिर्वामो ह्याग्नेयमुच्यते ।\nभविष्यं दक्षिणो जानुर्विष्णोरेव महात्मनः ४।\nब्रह्मवैवर्तसंज्ञं तु वामजानुरुदाहृतः ।\nलैंगं ह गुल्फकं दक्षं वाराहं वामगुल्फकम् ५।\nस्कांदं पुराणं लोमानि त्वगस्य वामनं स्मृतम् ।\nकौर्मं पृष्ठं समाख्यातं मात्स्यं मेदः प्रकीर्तितम् ६।\nमज्जा तु गारुडं प्रोक्तं ब्रह्मांडमस्थि गीयते ।\nएवमेवाभवद्विष्णुः पुराणावयवो हरिः ७।\nहृदयं तत्र वै पाद्मं यच्छ्रुत्वामृतमश्नुते ।\nपाद्ममेतत्पुराणं तु स्वयं देवोभवद्धरिः ८।\nयस्यैकाध्यायमध्याप्य सर्वैः पापैः प्रमुच्यते ।\nतत्रादिमं स्वर्गमिदं सर्वपाद्मफलप्रदम् ९।\nस्वर्गखंडं समाकर्ण्य महापातकिनोपि ये ।\nमुच्यंते तेपि पापेभ्यस्त्वचो जीर्णाद्यथोरगाः १०।\nअपि चेत्सुदुराचारः सर्वधर्म्मबहिष्कृतः ।\nआदिस्वर्गं समाकर्ण्य यत्फलं समवाप्नुयात् ११।\nआदिस्वर्गमिदं श्रुत्वा तत्फलं लभते नरः ।\nमाघेमासे प्रयागे तु स्नात्वा प्रतिदिनं नरः १२।\nयथा पापात्प्रमुच्येत तथा हि श्रवणाद्भवेत् ।\nदत्ता तेन स्वर्णतुला दत्ता चैव धराखिला १३।\nकृतं वितरणं तेन द्ररिद्रे यत्कृतमृणम् ।\nहरेर्नामसहस्राणि पठितानि ह्यभीक्ष्णशः १४।\nसर्वेवे दास्तथाधीतास्तत्तत्कर्मकृतं तथा ।\nअध्यापकाश्च बहवः स्थापिता वृत्तिदानतः १५।\nअभयं भयलोकेभ्यो दत्तं तेन तथा द्विजाः ।\nगुणवंतो ज्ञानवंतो धर्मवंतोनुमानिताः १६।\nमेषकर्कटयोर्मध्ये तोयं दत्तं सुशीतलम् ।\nब्राह्मणार्थे गवार्थे च प्राणास्त्यक्ताश्च तेन हि १७।\nअन्यानि च सुकर्माणि कृतानि तेन धीमता ।\nयेनादिखंडं सदसि श्रुतं संश्रावितं तथा १८।\nस्वर्गखंडं समाधीत्य नानाभोगान्समश्नुते ।\nअंतःपुरगनारीणां सुखसुप्तः प्रबुध्यते १९।\nकिंकिणीरवसन्नादैस्तथा मधुरभाषणैः ।\nइंद्रस्यार्धासनं भुंक्ते इंद्रलोके वसेच्चिरम् २०।\nततः सूर्यस्य भवनं चंद्रलोकं ततो व्रजेत् ।\nसप्तर्षिभवने भोगान्भुक्त्वा याति ततो ध्रुवम् २१।\nततश्च ब्रह्मणो लोकं प्राप्य तेजोमयं वपुः ।\nतत्रैव ज्ञानमासाद्य निर्वाणं परमृच्छति २२।\nसद्भिः सह वसेद्धीमान्सत्तीर्थे स्नानमाचरेत् ।\nकुर्यादेव सदालापं सच्छास्त्रं शृणुयान्नरः २३।\nतत्र पाद्मं महाशास्त्रं सर्वाम्नायफलप्रदम् ।\nस्वर्गखंडं च तन्मध्ये महापुण्यफलप्रदम् २४।\nभजध्वं गोविंदं नमत हरिमेकं सुरवरं गमिष्यध्वं लोकानतिविमलभोगानतितराम् ।\nशृणुध्वं हे लोका वदत हरिनामैकमतुलं यदीच्छावीचीनां सुखतरणमिष्टानि लभत २५।\nइति श्रीपाद्मे महापुराणे स्वर्गखंडे द्विषष्टितमोऽध्यायः ६२।"
  }
]
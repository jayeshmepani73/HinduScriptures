[
  {
    "text": "नारद उवाच-\nअथ संध्यां समासाद्य स विद्यांतीर्थमुत्तमम् ।\nउपस्पृश्य नरो विद्वान्भवेन्नास्त्यत्र संशयः १।\nरामस्य च प्रसादेन तीर्थराजं कृतं पुरा ।\nतल्लौहित्यं समासाद्य विंद्याद्बहुसुवर्णकम् २।\nकरतोयां समासाद्य त्रिरात्रोपोषितो नरः ।\nअश्वमेधमवाप्नोति शक्रलोकं च गच्छति ३।\nगंगायास्त्वथ राजेंद्र सागरस्य च संगमे ।\nअश्वमेधं दशगुणं प्रवदंति मनीषणः ४।\nगंगायास्तु परं द्वीपं प्राप्य यः स्नाति भारत ।\nत्रिरात्रोपोषितो राजन्सर्वकाममवाप्नुयात् ५।\nततो वैतरणीं गत्वा नदीं पापप्रमोचनीम् ।\nविरजं तीर्थमासाद्य विराजति यथा शशी ६।\nप्रभावे च कुलं पूत्वा सर्वपापं व्यपोहति ।\nगोसहस्रफलं लब्ध्वा पुनाति स्वकुलं नरः ७।\nशोणस्य ज्योतिरथ्याश्च संगमे निवसञ्छुचिः ।\nतर्पयित्वा पितॄन्देवानग्निष्टोमफलं लभेत् ८।\nशोणस्य नर्मदायाश्च प्रभवे कुरुपुंगव ।\nवंशगुल्ममुपस्पृश्य वाजिमेधफलं लभेत् ९।\nऋषभं तीर्थमासाद्य कोशलायां नराधिप ।\nवाजिमेधमवाप्नोति त्रिरात्रोपोषितो नरः १०।\nकोशलायां समासाद्य कालतीर्थमुपस्पृशेत् ।\nवृषभैकादशगुणं लभते नात्र संशयः ११।\nपुष्पवत्यामुपस्पृश्य त्रिरात्रोपोषितो नरः ।\nगोसहस्रफलं विंद्यात्कुलं चैव समुद्धरेत् १२।\nततो बदारिकातीर्थे स्नात्वा प्रयतमानसः ।\nदीर्घायुष्यमवाप्नोति स्वर्गलोकं च गच्छति १३।\nततो महेंद्रमासाद्य जामदग्न्यनिषेवितम् ।\nरामतीर्थे नरः स्नात्वा वाजिमेधफलं लभेत् १४।\nमतंगस्य तु केदारं तत्रैव भरतर्षभ ।\nतत्र स्नात्वा नरो राजन्गोसहस्रफलं लभेत् १५।\nश्रीपर्वतं समासाद्य नदीतीरमुपस्पृशेत् ।\nअश्वमेधमवाप्नोति परां सिद्धिं च गच्छति १६।\nश्रीपर्वते महादेवो देव्या सह महाद्युतिः ।\nन्यवसत्परमप्रीतो ब्रह्मा च त्रिदशैर्वृतः १७।\nतत्र देवह्रदे स्नात्वा शुचिः प्रयतमानसः ।\nअश्वमेधमवाप्नोति परां सिद्धिं च गच्छति १८।\nऋषभं पर्वतं गत्वा भांडेषु सुरपूजितम् ।\nवाजपेयमवाप्नोति नाकपृष्ठे च मोदते १९।\nततो गच्छेत कावेरीं वृतामृप्सरसां गणैः ।\nतत्र स्नात्वा नरो राजन्गोसहस्रफलं लभेत् २०।\nतत्र तीर्थे समुद्रस्य कन्यातीर्थमुपस्पृशेत् ।\nतत्रोपस्पृश्य राजेंद्र सर्वपापैः प्रमुच्यते २१।\nअथ गोकमर्णमासाद्य त्रिषुलोकेषु विश्रुतम् ।\nसमुद्रमध्ये राजेंद्र सर्वलोकनमस्कृतम् २२।\nयत्र ब्रह्मादयो देवा मुनयश्च तपोधनाः ।\nभूतयक्षाः पिशाचाश्च किन्नराः समहोरगाः २३।\nसिद्धचारणगंधर्वा मानुषाः पन्नगास्तथा ।\nसरितः सागराः शैला उपासंते उमापतिम् २४।\nतत्रेशानं समभ्यर्च्य त्रिरात्रोपोषितो नरः ।\nदशाश्वमेधमाप्नोति गाणपत्यं च विंदति २५।\nउपोष्य द्वादशरात्रं कृतार्थो जायते नरः ।\nतस्मिन्नेव तु गायत्र्याः स्थानं त्रैलोक्यविश्रुतम् २६।\nत्रिरात्रमुषितस्तत्र गोसहस्रफलं लभेत् ।\nनिदर्शनं च प्रत्यक्षं ब्राह्मणानां नराधिप २७।\nगायत्रीं पठते यस्तु योनिसंकरजो द्विजः ।\nगाथा वा गीतिका वाणी तस्य संपद्यते नृप २८।\nअब्राह्मणस्य पठतः सावित्री तूपनश्यति ।\nसंवर्तस्य तु विप्रर्षे वापीमासाद्य दुर्ल्लभाम् २९।\nरूपस्य भागी भवति सुभगश्चाभिजायते ।\nततो वेणां समासाद्य तर्पयेत्पितृदेवताः ३०।\nमयूरहंससंयुक्तं विमानं लभते नरः ।\nततो गोदावरीं प्राप्य नित्यसिद्धनिषेविताम् ३१।\nगवामयमवाप्नोति वायुलोकं च गच्छति ।\nवेणायाः संगमे स्नात्वा वाजपेयफलं लभेत् ३२।\nवरदासंगमं स्नात्वा गोसहस्रफलं लभेत् ।\nब्रह्मस्थूणां समासाद्य त्रिरात्रोपोषितो नरः ३३।\nगोसहस्रफलं विंद्यात्स्वर्गलोकं च गच्छति ।\nकुब्जावनं समासाद्य ब्रह्मचारी समाहितः ३४।\nत्रिरात्रोपोषितः स्नात्वा गोसहस्रफलं लभेत् ।\nततो देवह्रदे स्नात्वा कृष्णवेणा जलोद्भवे ३५।\nज्योतिर्मात्र ह्रदे चैव तथा कन्याश्रमे नृप ।\nयत्र क्रतुशतैरिष्ट्वा देवराजो दिवं गतः ३६।\nअग्निष्टोमशतं विंद्याद्गमनादेव तत्र तु ।\nसर्वदेवह्रदे स्नात्वा गोसहस्रफलं लभेत् ३७।\nजातिमात्र ह्रदे स्नात्वा भवेज्जातिस्मरो नरः ।\nशरभंगाश्रमं गत्वा शुकस्य च महात्मनः ३८।\nपितृदेवार्चनरतो गोसहस्रफलं लभेत् ।\nदंडकारण्यमासाद्य महाराज उपस्पृशेत् ३९।\nशरभंगाश्रमं गत्वा शुकस्य च महात्मनः ।\nन दुर्गतिमवाप्नोति पुनाति स्वकुलं नरः ४०।\nततः सूर्यारकं गच्छेज्जमदग्निनिषेवितम् ।\nरामतीर्थं नरः स्नात्वा विंद्याद्बहुसुवर्णकम् ४१।\nसप्तगोदावरीं स्नात्वा नियतो नियताशनः ।\nमहापुण्यमवाप्नोति देवलोकं च गच्छति ४२।\nततो देवपथं गच्छेन्नियतो नियताशनः ।\nदेवसत्रस्य यत्पुण्यं तदवाप्नोति मानवः ४३।\nतुंगकारण्यमासाद्य ब्रह्मचारी जितेंद्रियः ।\nवेदानध्यापयत्तत्र मुनीन्सारस्वतः पुरा ४४।\nतत्र वेदान्प्रणष्टांस्तु मुनेरांगिरसः सुतः ।\nउपविष्टो महर्षीणामुत्तरीयेषु भारत ४५।\nॐकारेण यथान्यायं सम्यगुच्चारितेन ह ।\nयेन यत्पूर्वमभ्यस्तं तस्य तत्समुपस्थितम् ४६।\nऋषयस्तत्र देवाश्च वरुणोऽग्निप्रजापतिः ।\nहरिर्नारायणो देवो महादेवस्तथैव च ४७।\nपितामहश्च भगवान्देवैस्सह महाद्युतिः ।\nभृगुं नियोजयामास याजनार्थे महाद्युतिम् ४८।\nततः स चक्रे भगवानृषीणां विधिवत्तदा ।\nसर्वेषां पुनराधानं देवदृष्टेन कर्मणा ४९।\nआज्यभागेन वै तत्र तर्पितास्तु यथाविधि ।\nदेवास्त्रिभुवनं याता ऋषयश्च यथासुखम् ५०।\nतदरण्यं प्रविष्टस्य तुंगकं राजसत्तम ।\nपापं विनश्यते सद्यः स्त्रिया वै पुरुषस्य वा ५१।\nतत्र मासं वसेद्धीरो नियतो नियताशनः ।\nब्रह्मलोकं व्रजेद्राजन्पुनीते च कुलं पुनः ५२।\nमेधावनं समासाद्य पितृदेवांश्च तर्पयेत् ।\nअग्निष्टोममवाप्नोति स्मृतिं मेधां च विंदति ५३।\nतत्र कालंजरं गत्वा गोसहस्रफलं लभेत् ।\nआत्मानं साधयेत्तत्र गिरौ कालंजरे नृप ५४।\nस्वर्गलोके महीयेत नरो नास्त्यत्र संशयः ।\nततो गिरिवरश्रेष्ठे चित्रकूटे विशांपते ५५।\nमंदाकिनीं समासाद्य नदीं पापविमोचनीम् ।\nअत्राभिषेकं कुर्वाणः पितृदेवार्चने रतः ५६।\nअश्वमेधमवाप्नोति गतिं च परमां व्रजेत् ।\nततो गच्छेत राजेंद्र गुहस्थानमनुत्तमम् ५७।\nयत्र देवो महासेनो नित्यं सन्निहितो नृप ।\nपुमांस्तत्र नरःश्रेष्ठ गमनादेव सिध्यति ५८।\nकोटितीर्थे नरः स्नात्वा गोसहस्रफलं लभेत् ।\nप्रदक्षिणमुपावृत्य यशःस्थानं व्रजेन्नरः ५९।\nअभिगम्य महादेवं विराजति यथा शशी ।\nतत्र कूपो महाराज विश्रुतो भरतर्षभ ६०।\nसमुद्रा यत्र चत्वारो निवसंति युधिष्ठिर ।\nततोपस्पृश्य राजेंद्र कृत्वा चापि प्रदक्षिणम् ६१।\nनियतात्मा नरः पूतो गच्छेत परमां गतिम् ।\nततो गच्छेत्कुरुश्रेष्ठ शृंगवेरपुरं महत् ६२।\nयत्र तीर्णो महाप्राज्ञो रामो दाशरथिः पुरा ।\nगंगायां तु नरः स्नात्वा ब्रह्मचारी जितेंद्रियः ६३।\nविधूतपाप्मा भवति वाजपेयं च विंदति ।\nततो मुंजवटं गछेत्स्थानं देवस्य धीमतः ६४।\nअभिगम्य महादेवमभ्यर्च्य च नराधिप ।\nप्रदक्षिणमुपावृत्य गाणपत्यमवाप्नुयात् ६५।\nततो गच्छेत राजेंद्र प्रयागमृषिसंस्तुतम् ।\nयत्र ब्रह्मादयो देवा दिशश्च सदिगीश्वराः ६६।\nलोकपालाश्च सिद्धाश्च निरताः पितरस्तथा ।\nसनत्कुमारप्रमुखास्तथैव च महर्षयः ६७।\nतथा नागाः सुपर्णाश्च सिद्धाः शुक्रधरास्तथा ।\nसरितः सागराश्चैव गंधर्वाप्सरसस्तथा ६८।\nहरिश्च भगवानास्ते प्रजापतिपुरस्कृतः ।\nतत्र त्रीण्यपि कुंडानि तयोर्मध्येन जाह्नवी ६९।\nप्रयागात्समतिक्रांता सर्वतीर्थपुरस्कृता ।\nतपनस्य सुता तत्र त्रिषु लोकेषु विश्रुता ७०।\nयमुनागंगया सार्द्धं संगता लोकभाविनी ।\nगंगायमुनयोर्मध्ये पृथिव्या जघनं स्मृतम् ७१।\nप्रयागं जघनस्यांतमुपस्थमृषयो विदुः ।\nप्रयागं सुप्रतिष्ठानं कंबलाश्वतरावुभौ ७२।\nतीर्थं भोगवती चैव वेदी प्रोक्ता प्रजापतेः ।\nतत्र वेदाश्च यज्ञाश्च मूर्त्तिमंतो युधिष्ठिर ७३।\nप्रजापतिमुपासंत ऋषयश्च महानघाः ।\nयजंते क्रतुभिर्देवांस्तथा चक्रधरा नृप ७४।\nततः पुण्यतमं नास्ति त्रिषु लोकेषु भारत ।\nप्रयागं सर्वतीर्थेभ्यः प्रभावेणाधिकं प्रभो ७५।\nश्रवणात्तस्य तीर्थस्य नामसंकीर्तनादपि ।\nमूर्धका नमनाद्वापि सर्वपापैः प्रमुच्यते ७६।\nतत्राभिषेकं यः कुर्यात्संगमे संशितव्रतः ।\nपुण्यं सुमहदाप्नोति राजसूयाश्वमेधयोः ७७।\nएषा यजनभूमिर्हि देवानामपि तत्कथा ।\nदत्तं तत्र स्वल्पमपि महद्भवति भारत ७८।\nन देववचनात्तात न लोकवचनादपि ।\nमतिरुत्क्रमणीया ते प्रयागमरणं प्रति ७९।\nदशतीर्थसहस्राणि षष्टिकोट्यस्तथापराः ।\nयेषां सान्निध्यमत्रैव कीर्त्तितं कुरुनंदन ८०।\nचतुर्विद्ये च यत्पुण्यं सत्यवादिषु चैव यत् ।\nस्नातएवतदाप्नोतिगंगायामुनसंगमे ८१।\nततो भोगवती नाम वासुकेस्तीर्थमुत्तमम् ।\nतत्राभिषेकं यः कुर्यात्सोऽश्वमेधमवाप्नुयात् ८२।\nतत्र हंसप्रपतनं तीर्थं त्रैलोक्यविश्रुतम् ।\nदशाश्वमेधिकं चैव गंगायां कुरुनंदन ८३।\nकुरुक्षेत्रसमा गंगा यत्र तत्रावगाहिता ।\nविशेषो वै कनखले प्रयागं परमं महत् ८४।\nयद्यकार्यशतं कृत्वा कृतं गंगावसेवनम् ।\nसर्वं तत्तस्य गंगापो दहत्यग्निरिवेंधनम् ८५।\nसर्वं दहति गंगापस्तूलराशिमिवानलः ।\nसर्वं कृतयुगे पुण्यं त्रेतायां पुष्करं स्मृतम् ८६।\nद्वापरे तु कुरुक्षेत्रं गंगा कलियुगे स्मृता ।\nपुष्करे तु तपस्तप्येद्दानं दद्यान्महालये ८७।\nमलये त्वग्निमारोहेद्भृगुतुंगे त्वनाशनम् ।\nपुष्करे तु कुरुक्षेत्रे गंगापो मध्यगेषु च ८८।\nसद्यस्तारयते जंतुः सप्तसप्तावरांस्तथा ।\nपुनाति कीर्त्तिता पापं दृष्ट्वा पुण्यं प्रयच्छति ८९।\nअवगाढा च पीत्वा च पुनात्यासप्तमं कुलम् ।\nयावदस्थि मनुष्यस्य गंगायाः स्पृशते जलम् ९०।\nतावत्स पुरुषो राजन्स्वर्गलोके महीयते ।\nयथा पुण्यानि तीर्थानि पुण्यान्यायतनानि च ९१।\nउपास्य पुण्यं लब्ध्वा च भवति परलोकभाक् ।\nन गंगा सदृशं तीर्थं न देवः केशवात्परः ९२।\nब्राह्मणेभ्यः परं नास्ति एवमाह पितामहः ।\nयत्र गंगा महाराज स देशस्तत्र योजनम् ९३।\nसिद्धक्षेत्रं च विज्ञेयं गंगातीरसमाश्रितम् ।\nइदं सत्यं द्विजातीनां साधूनां मानसेषु च ९४।\nमुक्तिं चैव जपेत्कर्णे शिष्टस्यानुगतस्य च ।\nइदं धर्म्यमिदं मेध्यमिदं स्वर्ग्यमिदं सुखम् ९५।\nइदं पुण्यतमं रम्यं पावनं धर्ममुत्तमम् ।\nमहीशीर्षमिदं गुह्यं सर्वपापप्रमोचनम् ९६।\nअधीत्य द्विजमध्ये च निर्मलत्वमवाप्नुयात् ।\nश्रीमत्स्वर्ग्यं महापुण्यं सपत्नशमनं शिवम् ९७।\nमेधाजननमग्र्यं वै तीर्थवंशानुकीर्त्तनम् ।\nअपुत्रो लभते पुत्रमधनो धनमाप्नुयात् ९८।\nमहीं विजयते राजा वैश्यो धनमवाप्नुयात् ।\nशूद्रो यातीप्सितान्कामान्ब्राह्मणः पारगः पठन् ९९।\nयश्चेदं शृणुयान्नित्यं तीर्थपुण्यं सदा शुचि ।\nजातिस्मरत्वमाप्नोति नाकपृष्ठे च मोदते १००।\nगम्यान्यपि च तीर्थानि कीर्तितान्यगमान्यपि ।\nमनसाप्यभिगच्छेत सर्वतीर्थमनीषया १०१।\nएतानि वसुभिः साध्यैरादित्यैर्मरुदश्विभिः ।\nऋषिभिर्देवकल्पैश्च कृतानि सुकृतैषिभिः १०२।\nएवं त्वमपि कौरव्य विधिनानेन सुव्रत ।\nव्रज तीर्थानि नियतः पुण्यं पुण्येन वर्द्धते १०३।\nभावितैः करणैः पूर्वमास्तिक्याछ्रुतिदर्शनात् ।\nप्राप्यंते तानि तीर्थानि सद्भिः शिष्टानुदर्शिभिः १०४।\nनाकृतो नाकृतात्मा च नाशुचिर्न च तस्करः ।\nस्नाति तीर्थेषु कौरव्य न च वक्रमतिर्नरः १०५।\nत्वया तु सम्यग्वृत्तेन नित्यं धर्मार्थदर्शिना ।\nपितरस्तर्पितास्तात सर्वे च प्रपितामहाः ।\nपितामहपुरोगाश्च देवाः सर्षिगणास्तथा १०६।\nवसिष्ठ उवाच-\nत्वं च धर्मेण धर्मज्ञ नित्यमेवाभितोषिताः ।\nदिलीपकीर्तिं महतीं प्राप्स्यसे भुवि शाश्वतीम् १०७।\nनारद उवाच-\nएवमुक्त्वाभ्यनुज्ञाप्य वसिष्ठो भगवानृषिः ।\nप्रीतः प्रीतेनमनसा तत्रैवांतरधीयत १०८।\nदिलीपः कुरुशार्दूल शास्त्रतत्त्वार्थदर्शनात् ।\nवसिष्ठवचनाच्चैव पृथिवीमनुचक्रमे १०९।\nएवमेषा महाभाग प्रतिष्ठाने प्रतिष्ठिता ।\nतीर्थयात्रा महापुण्या सर्वपापप्रमोचनी ११०।\nअनेन विधिना यस्तु पृथिवीं पर्यटिष्यति ।\nअश्वमेधशतं साग्रं फलं प्रेत्यैष भोक्ष्यते १११।\nततश्चाष्टगुणं पार्थ प्राप्स्यसे धर्ममुत्तमम् ।\nदिलीपः पार्थ नृपतिर्यथापूर्वमवाप्तवान् ११२।\nनेता च त्वमृषीन्यस्मात्तस्मात्तेष्टगुणं फलम् ।\nरक्षोगणविकीर्णानि तीर्थान्येतानि भारत ११३।\nन गतिर्विद्यतेऽन्यस्य त्वामृते कुरुनंदन ।\nइदं देवर्षिचरितं सर्वतीर्थानुसंश्रितम् ११४।\nयः पठेत्कल्यमुत्थाय सर्वपापैः प्रमुच्यते ।\nऋषिमुख्याः सदा यत्र वाल्मीकिस्त्वथ कश्यपः ११५।\nआत्रेयस्त्वथ कौंडिन्यो विश्वामित्रोऽथ गौतमः ।\nअसितो देवलश्चैव मार्कंडेयोऽथ गालवः ११६।\nभरद्वाजस्य शिष्यश्च मुनिरुद्दालकस्तथा ।\nशौनकः सह पुत्रेण व्यासश्च तपतां वरः ११७।\nदुर्वासाश्च मुनिश्रेष्ठो जाबालिश्च महातपाः ।\nएते ऋषिवराः सर्वे त्वत्प्रतीक्ष्यास्तपोधनाः ११८।\nएभिः सह महाभाग तीर्थान्येतान्यनुव्रज ।\nप्राप्स्यसे महतीं कीर्तिं यथा राजा महाभिषः ११९।\nयथा ययातिर्धर्मात्मा यथा राजा पुरूरवाः ।\nतथा त्वं कुरुशार्दूल स्वेन धर्मेण शोभसे १२०।\nयथा भगीरथो राजा यथा रामश्च विश्रुतः ।\nयथा वै वृत्रहा सर्वान्सपत्नानदहत् पुरा १२१।\nत्रैलोक्यं पालयामास देवराट्विगतज्वरः ।\nतथा शत्रुक्षयं कृत्वा त्वं प्रजाः पालयिष्यसि १२२।\nस्वधर्मेणार्जितामुर्वीं प्राप्य राजीवलोचन ।\nख्यातिं यास्यसि वीर्येण कार्त्तवीर्यार्जुनो यथा १२३।\nसूत उवाच-\nएवमाभाष्य राजानं नारदो भगवानृषिः ।\nअनुज्ञाप्य महाराजं तत्रैवांतरधीयत १२४।\nयुधिष्ठिरोऽपि धर्मात्मा ऋषिभिः सह सुव्रतः ।\nजगामाखिलतीर्थानि सादरः पृथिवीपतिः १२५।\nमयोक्तामृषयः सर्वे तीर्थयात्राश्रयां कथाम् ।\nयः पठेच्छृणुयाद्वापि स मुक्तः सर्वपातकैः १२६।\nमयोक्तमखिलं तत्त्वं किं भूयः श्रोतुमिच्छथ ।\nऋषीणां पुण्यकीर्तीनां नावक्तव्यं ममास्ति वै १२७।\nइति श्रीपाद्मे महापुराणे स्वर्गखंडे नानाविधतीर्थकथनं।\nनाम नवत्रिंशोऽध्यायः ३९।"
  }
]
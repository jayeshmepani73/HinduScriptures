[
  {
    "text": "मार्कंडेय उवाच-\nशृणु राजन्प्रयागस्य माहात्म्यं पुनरेव तु ।\nनैमिषं पुष्करं चैव गोतीर्थं सिंधुसागरम् १।\nकुरुक्षेत्रं गया चैव गंगासागरमेव च ।\nएते चान्ये च बहवो ये च पुण्याः शिलोच्चयाः २।\nदशतीर्थसहस्राणि त्रिंशत्कोट्यस्तथापरे ।\nप्रयागे संस्थिता नित्यमेवमाहुर्मनीषिणः ३।\nत्रीणि चाप्यग्निकुंडानि येषां मध्ये तु जाह्नवी ।\nप्रयागादभिनिष्क्रांता सर्वतीर्थपुरस्कृता ४।\nतपनस्य सुता देवी त्रिषु लोकेषु विश्रुता ।\nगंगायमुनया सार्धं संस्थिता लोकभाविनी ५।\nगंगायमुनयोर्मध्ये पृथिव्या जघनं स्मृतम् ।\nप्रयागं राजशार्दूल कलां नार्हंति षोडशीम् ६।\nतिस्रः कोट्योऽर्द्धकोटी च तीर्थानां वायुरब्रवीत् ।\nदिव्यं भुव्यंतरिक्षे च तत्सर्वं जाह्नवि स्मृता ७।\nप्रयागं समधिष्ठानं कंबलाश्वतरावुभौ ।\nभोगवत्यथ या चैव वेदिरेषा प्रजापतेः ८।\nतत्र देवाश्च यज्ञाश्च मूर्तिमंतो युधिष्ठिर ।\nपूजयंति प्रयागं ते ऋषयश्च तपोधनाः ९।\nयजंते क्रतुभिर्देवांस्तथा बहुधना नृपाः ।\nततः पुण्यतमो नास्ति त्रिषु लोकेषु भारत १०।\nप्रभावात्सर्वतीर्थेभ्यः प्रभवत्यधिकं विभो ।\nदशतीर्थसहस्राणि तिस्रः कोट्यस्तथापरे ११।\nयत्र गंगा महाभागा स देशस्तत्तपोवनम् ।\nसिद्धक्षेत्रं तु तज्ज्ञेयं गंगातीरसमाश्रितम् १२।\nइति सत्यं द्विजातीनां साधूनामात्मजस्य वा ।\nसुहृदां च जपेत्कर्णे शिष्यस्यानुगतस्य वा १३।\nइदं धन्यमिदं स्वर्ग्यमिदं सेव्यमिदं शुभम् ।\nइदं पुण्यमिदं रम्यं पावनं धर्ममुत्तमम् १४।\nमहर्षीणामिदं गुह्यं सर्वपापप्रणाशनम् ।\nअधीत्य च द्विजो ध्यायन्निर्मलत्वमवाप्नुयात् १५।\nयश्चेदं शृणुयान्नित्यं तीर्थं पुण्यं सदा शुचिः ।\nजातिस्मरत्वं लभते नाकपृष्ठे च मोदते १६।\nप्राप्यंते तानि तीर्थानि सद्भिः शिष्टार्थदर्शिभिः ।\nस्नाहि तीर्थेषु कौरव्य न च वक्रमतिर्भव १७।\nत्वया तु सम्यक्पृष्टेन कथितं तु मया विभो ।\nपितरस्तारिताः सर्वे तारिताश्च पितामहाः १८।\nप्रयागस्य तु सर्वे ते कलां नार्हंति षोडशीम् ।\nएवं ज्ञानं च योगं च तीर्थं चैव युधिष्ठिर १९।\nबहुक्लेशेन युज्यंते ततो यांति परां गतिम् ।\nप्रयागस्मरणाल्लोकः स्वर्गलोकं च गच्छति २०।\nइति श्रीपाद्मे महापुराणे स्वर्गखंडे प्रयागमाहात्म्ये सप्तचत्वारिंशोऽध्यायः ४७।"
  }
]
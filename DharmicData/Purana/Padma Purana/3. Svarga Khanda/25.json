[
  {
    "text": "नारदउवाच-।\nवितस्तां च समासाद्य संतर्प्य पितृदेवताः ।\nनरः फलमवाप्नोति वाजपेयस्य भारत १।\nकाश्मीरेष्वेव नागस्य भवनं तक्षकस्य च ।\nवितस्ताख्यमिति ख्यातं सर्वपापप्रमोचनम् २।\nतत्र स्नात्वा नरो नूनं वाजपेयमवाप्नुयात् ।\nसर्वपापविशुद्धात्मा गच्छेत परमां गतिम् ३।\nततो गच्छेत मलदं त्रिषु लोकेषु विश्रुतम् ।\nपश्चिमायां तु संध्यायामुपस्पृश्य यथाविधि ४।\nचरुं सप्तार्चिषे राजन्यथाशक्ति निवेदयेत् ।\nपितॄणामक्षयं दानं प्रवदंति मनीषिणः ५।\nगवांशतसहस्रेण राजसूयशतेन च ।\nअश्वमेधसहस्रेण श्रेयान्सप्तार्चिषश्चरुः ६।\nततो निवृत्तो राजेंद्र रुद्रास्पदमथाविशेत् ।\nअभिगम्य महादेवमश्वमेधफलं लभेत् ७।\nमणिमंतं समासाद्य ब्रह्मचारी समाहितः ।\nएकरात्रोषितो राजन्नग्निष्टोमफलं लभेत् ८।\nअथ गच्छेत राजेंद्र देविकां लोकविश्रुताम् ।\nप्रसूतिर्यत्र विप्राणां श्रूयते भरतर्षभ ९।\nत्रिशूलपाणेः स्थानं यत्त्रिषुलोकेषु विश्रुतम् ।\nदेविकायां नरः स्नात्वा अभ्यर्च्य च महेश्वरम् १०।\nयथाशक्ति नरस्तत्र निवेद्य भरतर्षभ ।\nसर्वकामसमृद्धस्य यज्ञस्य लभते फलम् ११।\nकामाख्यं तत्र रुद्रस्य तीर्थं देवर्षिसंमतम् ।\nतत्र स्नात्वा नरः क्षिप्रं सिद्धिमाप्नोति भारत १२।\nयजनं याजनं गत्वा तथैव ब्रह्मवालकम् ।\nपुष्पन्यास उपस्पृश्य न शोचेन्मरणं ततः १३।\nअर्द्धयोजनविस्तारां पंचयोजनमायताम् ।\nएतावद्देविकामाहुः पुण्यां देवर्षिसंमताम् १४।\nततो गच्छेत धर्मज्ञ दीर्घसत्रं यथाक्रमम् ।\nयत्र ब्रह्मादयो देवाः सिद्धाश्च परमर्षयः १५।\nदीर्घसत्रमुपासंते दीक्षिता नियतव्रताः ।\nगमनादेव राजेंद्र दीर्घसत्रमरिंदम १६।\nराजसूयाश्वमेधाभ्यां फलं प्राप्नोति मानवः ।\nततो विनाशनं गच्छेन्नियतो नियताशनः १७।\nगच्छंत्यंतर्हिता यत्र मेरुपृष्ठे सरस्वती ।\nचमसे च शिवोद्भेदे नागोद्भेदे च दृश्यते १८।\nस्नात्वा तु चमसोद्भेदे अग्निष्टोमफलं लभेत् ।\nशिवोद्भेदे नरः स्नात्वा गोसहस्रफलं लभेत् १९।\nनागोद्भेदे नरः स्नात्वा नागलोकमवाप्नुयात् ।\nशशयानं च राजेंद्र तीर्थमासाद्य दुर्लभम् २०।\nशशरूपप्रतिच्छन्ना पुष्करा यत्र भारत ।\nसरस्वत्यां महाभाग अनुसंवत्सरंहिते २१।\nस्नायंते भरतश्रेष्ठ वृत्ता वै कार्त्तिकीं सदा ।\nतत्र स्नात्वा नरव्याघ्र द्योतते शिववत्सदा २२।\nगोसहस्रफलं चैव प्राप्नुयाद्भरतर्षभ ।\nकुमारकोटिमासाद्य नियतः कुरुनंदन २३।\nतत्राभिषेकं कुर्वीत पितृदेवार्चने रतः ।\nगवामयुतमाप्नोति कुलं चैव समुद्धरेत् २४।\nततो गच्छेत धर्मज्ञ रुद्रकोटिं समाहिताः ।\nपुरा यत्र महाराज ऋषिकोटिः समाहिता २५।\nवर्षेण च समाविष्टा देवदर्शनकांक्षया ।\nअहंपूर्वमहंपूर्वं द्रक्ष्यामि वृषभध्वजम् २६।\nएवं संप्रस्थिता राजनृषयः किलभारत ।\nततो योगीश्वरेणापि योगमास्थाय भूपते २७।\nतेषां मन्युप्रशांत्यर्थमृषीणां भावितात्मनाम् ।\nसृष्टा तु कोटिरुद्राणामृषीणामग्रतः स्थिता २८।\nमया पूर्वं हरो दृष्टो इति ते मेनिरे पृथक् ।\nतेषां तुष्टो महादेव ऋषीणामुग्रतेजसाम् २९।\nभक्त्या परमया राजन्वरं तेषां प्रदत्तवान् ।\nअद्यप्रभृति युष्माकं धर्मवृद्धिर्भविष्यति ३०।\nतत्र स्नात्वा नरव्याघ्र रुद्रकोट्यां नरः शुचिः ।\nअश्वमेधमवाप्नोति कुलं चैव समुद्धरेत् ३१।\nततो गच्छेत राजेंद्र संगमं लोकविश्रुतम् ।\nसरस्वत्यां महापुण्यमुपासीत जनार्दनम् ३२।\nयत्र ब्रह्मादयो देवा ऋषयः सिद्धचारणाः ।\nअभिगच्छंति राजेंद्र चैत्रशुक्लचतुर्दशीम् ३३।\nतत्र स्नात्वा नरव्याघ्र विंदेद्बहुसुवर्णकम् ।\nसर्वपापविशुद्धात्मा शिवलोकं च गच्छति ३४।\nऋषीणां यत्र सत्राणि समाप्तानि नराधिप ।\nतत्रावसानमासाद्य गोसहस्रफलं लभेत् ३५।\nइति श्रीपाद्मे महापुराणे स्वर्गखंडे पंचविंशोऽध्यायः २५"
  }
]
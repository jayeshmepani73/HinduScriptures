[
  {
    "text": "सूत उवाच-।\nउत्तरेषु च भो विप्रा द्वीपेषु श्रूयते कथा ।\nएवं तत्र महाभागा ब्रुवतस्तन्निबोधत १।\nघृततोयः समुद्रोथ दधिमंडोदकोपरः ।\nसुरोदसागरश्चैव तथान्यो दुग्धसागरः २।\nपरस्परेण द्विगुणाः सर्वे द्वीपा द्विजर्षभाः ।\nपर्वताश्च महाप्राज्ञाः समुद्रैः परिवारिताः ३।\nगौरस्तु मध्यमे द्वीपे गिरिर्मनःशिलो महान् ।\nपर्वतः पश्चिमे कृष्णो नारायणसखो द्विजाः ४।\nतत्र रत्नानि दिव्यानि स्वयं रक्षति केशवः ।\nप्रसन्नश्चाभवत्तत्र प्रजानां व्यदधात्सुखम् ५।\nशरद्वीपे कुशस्तंबो मध्ये जनपदस्य ह ।\nसंपूज्यते शाल्मलिश्च द्वीपे शाल्मलिके द्विजाः ६।\nक्रौंचद्वीपे महाक्रौंचो गिरी रत्नचयाकरः ।\nसंपूज्यते भो विप्रेंद्राश्चातुर्वर्ण्येन नित्यदा ७।\nगोमंतः पर्वतो विप्राः सुमहान्सर्वधातुकः ।\nयत्र नित्यं निवसति श्रीमान्कमललोचनः ८।\nमोक्षिभिः संगतो नित्यं प्रभुर्नारायणोहरिः ।\nकुशद्वीपे तु विप्रेंद्राः पर्वतो विद्रुमैश्चितः ९।\nसुनामा च सुदुर्धर्षो द्वितीयो हेमपर्वतः ।\nद्युतिमान्नाम विप्रेंद्रास्तृतीयः कुमुदो गिरिः १०।\nचतुर्थः पुष्पवान्नाम पंचमस्तु कुशेशयः ।\nषष्टो हरिगिरिर्नाम षडेते पर्वतोत्तमाः ११।\nतेषामंतरविष्कंभो द्विगुणः प्रविभागशः ।\nऔद्भिदं प्रथमं वर्षं द्वितीयं रेणुमंडलम् १२।\nतृतीयं सुरथं नाम चतुर्थं लंबनं स्मृतम् ।\nधृतिमत्पंचमं वर्षं षष्ठं वर्षं प्रभाकरम् १३।\nसप्तमं कापिलं वर्षं सप्तैते वर्षलंबकाः ।\nएतेषु देवगंधर्वाः प्रजाश्च मुदिता द्विजाः ।\nविहरंति रमंते च न तेषु म्रियते जनः १४।\nन तेषु दस्यवः संति म्लेच्छजात्योऽपि वा द्विजाः ।\nगौरप्रायो जनः सर्वः सुकुमारश्च सत्तमाः १५।\nअवशिष्टेषु सर्वेषु वक्ष्यामि द्विजपुंगवाः ।\nयथा श्रुतं महाप्राज्ञा वर्ण्यते शृणुत द्विजाः १६।\nक्रौंचद्वीपे महाभागाः क्रौंचो नाम महागिरिः ।\nक्रौंचात्परो वामनको वामनादंधकारकः १७।\nअंधकारात्परो विप्रा मैनाकः पर्वतोत्तमः ।\nमैनाकात्परतो विप्रा गोविंदो गिरिरुत्तमः १८।\nगोविंदात्परतश्चैव पुंडरीको महागिरिः ।\nपुंडरीकात्परश्चापि प्रोच्यते दुंदुभिस्वनः १९।\nपुरस्ताद्द्विगुणस्तेषां विष्कंभो मुनिपुंगवाः ।\nदेशांस्तत्र प्रवक्ष्यामि तन्मे निगदतः शृणु २०।\nक्रौंचस्य कुशलो देशो वामनस्य मनोनुगः ।\nमनोनुगात्परो देश उष्णो नाम तपोधनाः २१।\nउष्णात्परः प्रावरकः प्रावरादंधकारकः ।\nअंधकारकदेशात्तु मुनिदेशः परः स्मृतः २२।\nमुनिदेशात्परश्चैव प्रोच्यते दुंदुभिस्वनः ।\nसिद्धचारणसंकीर्णो गौरः प्रायोजनः स्मृतः २३।\nएते देशाः समाख्याता देवगंधर्वसेविताः ।\nपुष्करे पुष्करो नाम पर्वतो मणिरत्नवान् २४।\nतत्र नित्यं प्रसरति स्वयं देवः प्रजापतिः ।\nपर्युपासंति तं नित्यं देवाः सर्वे महर्षयः २५।\nवाग्भिर्मनोनुकूलाभिः पूजयंति द्विजोत्तमाः ।\nजंबूद्वीपात्प्रवर्त्तन्ते रत्नानि विविधानि च २६।\nद्वीपेषु तेषु सर्वेषु प्रजानां मुनिसत्तमाः ।\nविप्राणां ब्रह्मचर्येण सत्येन च दमेन च २७।\nआरोग्यायुष्प्रमाणाभ्यां द्विगुणं द्विगुणं ततः ।\nएते जनपदा विप्रा द्वीपेषु तेषु सत्तमाः २८।\nउक्ता जनपदा येषु धर्मश्चैकः प्रवर्त्तते ।\nईश्वरो दंडमुद्यम्य स्वयमेव प्रजापतिः २९।\nद्वीपानेतान्मुनिवरा रक्षंस्तिष्ठति सर्वदा ।\nस राजा स शिवो विप्राः स पिता स पितामहः ३०।\nगोपायति द्विजश्रेष्ठाः प्रजाः स द्विजपंडिताः ।\nभोजनं चात्र विप्रेंद्राः प्रजाः स्वयमुपस्थितम् ३१।\nसिद्धमेव महाभागा भुंजते तद्धि नित्यदा ।\nततः परं महाशैलो दृश्यते लोकसंस्थितिः ३२।\nचतुरस्रो महाप्राज्ञः सर्वतः परिमंडलः ।\nतत्र तिष्ठंति विप्रेंद्राश्चत्वारो लोकसंमताः ३३।\nदिग्गजा हि मुनिश्रेष्ठा वामनैरावतां जनाः ।\nसुप्रतीकस्तथा विप्राः प्रभिन्नकरटामुखाः ३४।\nतस्याहं परिमाणं न संख्यातुमिहमुत्सहे ।\nअसंख्यातः सुनित्यं हि तिर्यगूर्द्ध्वमधस्तथा ३५।\nतत्र वै वायवो वांति दिग्भ्यः सर्वाभ्य एव च ।\nअसंबंधा मुनिश्रेष्ठास्तान्निगृह्णंति ते द्विजाः ३६।\nपुष्करैः पद्मसंकाशैर्विकर्षंति महाप्रभैः ।\nशतधा पुनरेवाशु ते तान्मुंचंति नित्यशः ३७।\nश्वसद्भिर्मुखनासाभ्यां दिग्गजैरिव मारुताः ।\nआगच्छंति द्विजश्रेष्ठास्तत्र तिष्ठंति वै प्रजाः ३८।\nयथोद्दिष्टं मया प्रोक्तं सनिर्माणमिदं जगत् ।\nश्रुत्वेदं पृथिवीमानं पुण्यदं च मनोनुगम् ३९।\nश्रीमांस्तरति विप्रेंद्राः सिद्धार्थः साधुसंमतः ।\nआयुर्बलं च कीर्त्तिश्च तस्य तेजश्च वर्द्धते ४०।\nयः शृणोति समाख्यातुं पर्वणीदं धृतव्रतः ।\nप्रीयंते पितरस्तस्य तथैव च पितामहाः ४१।\nइति श्रीपाद्मे महापुराणे स्वर्गखंडे नवमोऽध्यायः ९।"
  }
]
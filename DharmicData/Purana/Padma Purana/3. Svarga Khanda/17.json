[
  {
    "text": "नारद उवाच-\nउत्तरे नर्मदाकूले तीर्थं योजनविस्तृतम्\nपत्रेश्वरेति विख्यातं सर्वपापहरं परम् १\nतत्र स्नात्वा नरो राजन्दैवतैः सह मोदते\nपंचवर्षसहस्राणि क्रीडते कामरूपधृक् २\nगर्जनं तु ततो गच्छेद्यत्र मेघ उपस्थितः\nइंद्रजिन्नाम संप्राप्तं तस्य तीर्थप्रभावतः ३\nमेघरावं ततो गच्छेद्यत्र मेघाभिगर्जितम्\nमेघनादो गणस्तत्र वरसंपन्नतां गतः ४\nततो गच्छेत राजेंद्र ब्रह्मावर्तमिति स्मृतम्\nतत्र संनिहितो ब्रह्मा नित्यमेव युधिष्ठिर ५\nतत्र स्नात्वा तु राजेंद्र ब्रह्मलोके महीयते\nततोंऽगारेश्वरे तीर्थे नियतो नियमाशनः ६\nसर्वपापविशुद्धात्मा रुद्रलोकं स गच्छति\nततो गच्छेत राजेंद्र कपिलातीर्थमुत्तमम् ७\nतत्र स्नात्वा नरो राजन्गोप्रदानफलं लभेत्\nकांचीतीर्थं ततो गच्छेद्देवर्षिगणसेवितम् ८\nतत्र स्नात्वा नरो राजन्गोलोकं समवाप्नुयात्\nततो गच्छेत्तु राजेंद्र कुंडलेश्वरमुत्तमम् ९\nतत्र संनिहितो रुद्रस्तिष्ठते उमया सह\nतत्र स्नात्वा तु राजेंद्र अवध्यस्त्रिदशैरपि १०\nपिप्पलेश्वरं ततो गच्छेत्सर्वपापप्रणाशनम्\nतत्र गत्वा तु राजेंद्र रुद्रलोके महीयते ११\nततो गच्छेत्तु राजेंद्र विमलं विमलेश्वरम्\nतत्र देवशिखा रम्या ईश्वरेण निपातिता १२\nतत्र प्राणान्परित्यज्य रुद्रलोकमवाप्नुयाम्\nततः पुष्करिणीं गच्छेत्तत्र स्नानं समाचरेत् १३\nस्नानमात्रे नरस्तत्र इंद्रस्यार्द्धासनं लभेत्\nनर्मदा सरितां श्रेष्ठा रुद्रदेहाद्विनिःसृता १४\nतारयेत्सर्वभूतानि स्थावराणि चराणि च\nसर्वदेवातिदेवेन ईश्वरेण महात्मना १५\nकथिता ऋषिसंघेभ्यो ह्यस्माकं च विशेषतः\nमुनिभिः संस्तुता ह्येषा नर्मदा प्रवरा नदी १६\nरुद्रदेहाद्विनिष्क्रांता लोकानां हितकाम्यया\nसर्वपापहरा नित्यं सर्वप्राणिनमस्कृता १७\nसंस्तुता देवगंधर्वैरप्सरोभिस्तथैव च\nनमः पुण्यजले आद्ये नमः सागरगामिनि १८\nनमोस्तु ते ऋषिगणैः शंकरदेहनिःसृते\nनमोस्तु ते धर्मवृते वरानने नमोस्तु ते देवगणैकवंदिते १९\nनमोस्तु ते सर्वपवित्रपावने नमोस्तु ते सर्वजगत्सुपूजिते\nयश्चेदं पठते स्तोत्रं नित्यं शुद्धेन मानवः २०\nब्राह्मणो वेदमाप्नोति क्षत्त्रियो विजयी भवेत्\nवैश्यस्तु लभते लाभं शूद्रश्चैव शुभां गतिम् २१\nअन्नार्थी लभते ह्यन्नं स्मरणादेव नित्यशः\nनर्मदां सेव्यते नित्यं स्वयं देवो महेश्वरः\nतेन पुण्या नदी ज्ञेया ब्रह्महत्यापहारिणी २२\nइति श्रीपाद्मे महापुराणे स्वर्गखंडे सप्तदशोऽध्यायः १७"
  }
]
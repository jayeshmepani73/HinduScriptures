[
  {
    "text": "ऋषय ऊचुः-।\nभारतस्यास्य वर्षस्य तथा हैमवतस्य च ।\nप्रमाणमायुषः सूत बलं चापि शुभाशुभम् १।\nअनागतमतिक्रांतं वर्तमानं च सत्तम ।\nआचक्ष्व नो विस्तरेण हरिवर्षं तथैव च २।\nसूत उवाच-।\nचत्वारि भारते वर्षे युगानि मुनिपुंगवाः ।\nकृतं त्रेता द्वापरं च तिष्यं च द्विजसत्तमाः ३।\nपूर्वे कृतयुगं नाम ततस्त्रेतायुगं द्विजाः ।\nतत्पश्चाद्द्वापरं चाथ ततस्तिष्यः प्रवर्तते ४।\nचत्वारि तु सहस्राणि वर्षाणां मुनिपुंगवाः ।\nआयुः संख्या कृतयुगे संख्याता हि तपोधनाः ५।\nतथा त्रीणि सहस्राणि त्रेतायामायुषो विदुः ।\nद्वे सहस्रे द्वापरे तु भुवि तिष्ठंति सांप्रतम् ६।\nतत्प्रमाणस्थितिर्ह्यस्ति तिष्ये तु मुनिपुंगवाः ।\nगर्भस्थाश्च म्रियंतेऽत्र तथा जाता म्रियंति च ७।\nमहाबला महासत्त्वाः प्रज्ञागुणसमन्विताः ।\nप्रजायंते च जाताश्च शतशोऽथ सहस्रशः ८।\nद्विजाः कृतयुगे विप्रा बलिनः प्रियदर्शनाः ।\nप्रजायंते च जाताश्च मुनयो वै तपोधनाः ९।\nमहोत्साहा महात्मानो धार्मिकाः सत्यवादिनः ।\nप्रियदर्शा वपुष्मंतो महावीर्य्या धनुर्धराः १०।\nवीरा हि युधि जायंते क्षत्रियाः शूरसंमताः ।\nत्रेतायां क्षत्रियास्तावत्सर्वे वै चक्रवर्तिनः ११।\nसर्ववर्णाश्च जायंते सदैव द्वापरे युगे ।\nमहोत्साहा वीर्यवंतः परस्परवधैषिणः १२।\nतेजसांधेनसंयुक्ताः क्रोधनाः पुरुषाः किल ।\nलुब्धाश्चानृतकाश्चैव तिष्ये जायंति भो द्विजाः १३।\nईर्ष्या मानस्तथा क्रोधो मायासूया तथैव च ।\nतिष्ये भवंति भूतानां रागो लोभश्च सत्तमाः १४।\nसंक्षेपो वर्त्तते विप्रा द्वापरे युगमध्यगे ।\nगुणोत्तरं हैमवतं हरिवर्षं ततः परम् १५।\nइति श्रीपाद्मे महापुराणे स्वर्गखंडे सप्तमोऽध्यायः ७।"
  }
]
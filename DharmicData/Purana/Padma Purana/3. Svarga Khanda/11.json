[
  {
    "text": "वसिष्ठ उवाच-\nअनेन तव धर्मज्ञ प्रश्रयेण दमेन च\nसत्येन च महाभाग तुष्टोस्मि तव सर्वशः १\nयस्येदृशस्ते धर्मोयं पितरस्तारितास्त्वया\nतेन पश्यसि मां पुत्र याज्यश्चासि ममानघ २\nप्रीतिर्मे वर्द्धते तेऽद्य ब्रूहि किं करवाणि ते\nयद्वक्ष्यसि नरश्रेष्ठ तस्य दातास्मि तेनघ ३\nदिलीप उवाच-\nवेदवेदांगतत्त्वज्ञ सर्वलोकाभिपूजित\nकृतमित्येव मन्ये हि यदहं दृष्टवान्प्रभुम् ४\nयदि त्वहमनुग्राह्यस्तव धर्म्मभृतां वर\nप्रक्ष्यामि हृत्स्थं संदेहं तन्मे त्वं वक्तुमर्हसि ५\nअस्ति मे भगवन्कश्चित्तीर्थे यो धर्मसंशयः\nतदहं श्रोतुमिच्छामि पृथक्संकीर्तनं त्वया ६\nप्रदक्षिणां यः पृथिवीं करोति द्विजसत्तम\nकिं फलं तस्य विप्रर्षे तन्मे ब्रूहि तपोधन ७\nवसिष्ठ उवाच-\nकथयिष्यामि तदहमृषीणां मत्परायणम्\nतदेकाग्रमनास्तात शृणु तीर्थेषु यत्फलम् ८\nयस्य हस्तौ च पादौ च मनश्चैव सुसंयतम्\nविद्या तपश्च कीर्तिश्च स तीर्थफलमश्नुते ९\nप्रतिग्रहादुपावृत्तः संतुष्टो नियतः शुचिः\nअहंकारनिवृत्तश्च स तीर्थफलमश्नुते १०\nअकल्किको निराहारोऽलब्धाहारो जितेंद्रियः\nविमुक्तः सर्वदोषैर्यः स तीर्थफलमश्नुते ११\nअक्रोधनश्च राजेंद्र सत्यशीलो दृढव्रतः\nआत्मोपमश्च भूतेषु स तीर्थफलमश्नुते १२\nऋषिभिः क्रतवः प्रोक्ता देवेष्वपि यथाक्रमम्\nफलं चैव यथातत्त्वं प्रेत्य चेह च सर्वशः १३\nन ते शक्या दरिद्रेण यज्ञाः प्राप्तुं महीपते\nबहूपकरणा यज्ञा नानासंभारविस्तराः १४\nप्राप्यंते पार्थिवैरेते समृद्धैर्वा नरैः क्वचित्\nन निर्धनैर्नरगणैरेकात्मभिरसाधनैः १५\nयो दरिद्रैरपि विधिः शक्यः प्राप्तुं जनेश्वर\nतुल्यो यज्ञफलैः पुण्यैस्तं निबोध महीपते १६\nऋषीणां परमं गुह्यमिदं धर्म्मभृतां वर\nतीर्थाभिगमनं पुण्यं यज्ञैरपि विशिष्यते १७\nअनुपोष्य त्रिरात्राणि तीर्थाभिगमनेन च\nअदत्वा कांचनं गाश्च दरिद्रो नाम जायते १८\nअग्निष्टोमादिभिर्यज्ञैरिष्ट्वा विपुलदक्षिणैः\nन तत्फलमवाप्नोति तीर्थाभिगमनेन यत् १९\nनृलोके देवलोकस्य तीर्थं त्रैलोक्यविश्रुतम्\nपुष्करं तीर्थमासाद्य देवदेवसमो भवेत् २०\nदशकोटिसहस्राणि तीर्थानां वै महीपते\nसान्निध्यं पुष्करे येषां त्रिसंध्यं सूर्यवंशज २१\nआदित्या वसवो रुद्रा साध्याश्च समरुद्गणाः\nगंधर्वाप्सरसश्चैव तत्र सन्निहिताः प्रभो २२\nयत्र देवास्तपस्तप्त्वा दैत्या ब्रह्मर्षयस्तथा\nदिव्ययोगा महाराज पुण्येन महता द्विजाः २३\nमनसाप्यभिकामस्य पुष्कराणि मनीषिणः\nपूयंते सर्वपापानि नाकपृष्ठे च पूज्यते २४\nअस्मिंस्तीर्थे महाभाग नित्यमेव पितामहः\nउवास परमप्रीतो देवदानवसंमतः २५\nपुष्करेषु महाभाग देवाः सर्षिपुरोगमाः\nसिद्धिं परमिकां प्राप्ताः पुण्येन महतान्विताः २६\nतत्राभिषेकं यः कुर्यात्पितृदेवार्चने रतः\nअश्वमेधाद्दशगुणं प्रवदंति मनीषिणः २७\nअप्येकं भोजयेद्विप्रं पुष्करारण्यमाश्रितः\nतेनैति पूजिताँल्लोकान्ब्रह्मणः सदने स्थितान् २८\nसायंप्रातः स्मरेद्यस्तु पुष्कराणि कृतांजलि\nउपस्पृष्टं भवेत्तेन सर्वतीर्थेषु पार्थिव २९\nजन्मप्रभृति यत्पापं स्त्रियो वा पुरुषस्य वा\nपुष्करे गतमात्रस्य सर्वमेव प्रणश्यति ३०\nयथा सुराणां सर्वेषामादिस्तु मधुसूदनः\nतथैव पुष्करो राजन्तीर्थानामादिरुच्यते ३१\nउष्ट्वा द्वादशवर्षाणि पुष्करे नियतः शुचिः\nक्रतून्सर्वानवाप्नोति ब्रह्मलोकं च गच्छति ३२\nयस्तु वर्षशतं पूर्णमग्निहोत्रमुपाश्नुते\nकार्तिकीं वा वसेदेकां पुष्करे सममेव तत् ३३\nदुष्करं पुष्करे गंतुं दुष्करं पुष्करे तपः\nदुष्करं पुष्करे दानं वस्तुं चैव सुदुष्करम् ३४\nत्रीणि शृंगाणि शुभ्राणि त्रीणि प्रस्रवणानि च\nपुष्कराण्यादि तीर्थानि न विद्मस्तत्र कारणम् ३५\nउष्ट्वा द्वादशवर्षाणि नियतो नियताशनः\nस मुक्तः सर्वपापेभ्यो सर्वक्रतुफलं लभेत् ३६\nइति श्रीपाद्मे महापुराणे स्वर्गखंडे पुष्करतीर्थमाहात्म्य-\nवर्णनंनाम एकादशोऽध्यायः ११"
  }
]
[
  {
    "text": "युधिष्ठिर उवाच-\nएतच्छ्रुत्वा प्रयागस्य यत्त्वया कीर्तनं कृतम् ।\nविशुद्धमेतद्धृदयं प्रयागस्य च कीर्तनात् ।\nअनाशकफलं ब्रूहि भगवंस्तत्र कीदृशम् १।\nमार्कंडेय उवाच-\nशृणु राजन्प्रयागे तु अनाशकफलं विभो ।\nप्राप्नोति पुरुषो धीमान्श्रद्दधानश्च यादृशम् २।\nअहीनांगो विरोगश्च पंचेंद्रियसमन्वितः ।\nअश्वमेधफलं तस्य गच्छतस्तु पदे पदे ३।\nकुलानि तारयेद्राजन्दशपूर्वान्दशापरान् ।\nमुच्यते सर्वपापेभ्यो गच्छेत परमं पदम् ४।\nयुधिष्ठिर उवाच-\nमहाभागोसि धर्मज्ञ दानं वदसि मे प्रभो ।\nअल्पेनैव प्रधानेन बहून्धर्मानवाप्नुयात् ५।\nअश्वमेधस्तु बहुभिः सुकृतैः प्राप्यते इह ।\nएतन्मे संशयं ब्रूहि परं कौतूहलं हि मे ६।\nमार्कंडेय उवाच-\nशृणु राजन्महावीर युदुक्तं पद्मयोनिना ।\nऋषीणां सन्निधौ पूर्वं कथ्यमानं मया श्रुतम् ७।\nपंचयोजनविस्तीर्णं प्रयागस्य तु मंडलम् ।\nप्रविशंस्तस्य तद्भूमावश्वमेधं पदे पदे ८।\nव्यतीतान्पुरुषान्सप्त भविष्यांश्च चतुर्दश ।\nनरस्तारयते सर्वान्यस्तु प्राणान्परित्यजेत् ९।\nएवं ज्ञात्वा तु राजेंद्र सदा श्रद्धापरो भवेत् ।\nअश्रद्दधानाः पुरुषाः पापोपहतचेतसः ।\nन प्राप्नुवंति तत्स्थानं प्रयागं देवनिर्मितम् १०।\nयुधिष्ठिर उवाच-\nस्नेहाद्वा द्रव्यलोभाद्वा ये तु कामवशं गताः ।\nकथं तीर्थफलं तेषां कथं पुण्यमवाप्नुयुः ११।\nविक्रयं सर्वभांडानां कार्याकार्यमजानतः ।\nप्रयागे का गतिस्तस्य एवं ब्रूहि महामुने १२।\nमार्कंडेय उवाच-\nशृणु राजन्महागुह्यं सर्वपापप्रणाशनम् ।\nमासं वसंस्तु राजेंद्र प्रयागे नियतेंद्रियः १३।\nमुच्यते सर्वपापेभ्यः यथादिष्टं स्वयंभुवा ।\nशुचिस्तु प्रयतो भूत्वाऽहिंसकः श्रद्धयान्वितः १४।\nमुच्यते सर्वपापेभ्यः स गच्छेत्परमं पदम् ।\nविश्रंभघातकानां तु प्रयागे शृणु तत्फलम् १५।\nत्रिकालमेव स्नायीत आहारं भैक्ष्यमाचरेत् ।\nत्रिभिर्मासैः प्रमुच्येत प्रयागात्तु न संशयः १६।\nप्रज्ञानेन तु यस्येह तीर्थयात्रादिकं भवेत् ।\nसर्वकामसमृद्धस्तु स्वर्गलोके महीयते १७।\nस्थानं स लभते नित्यं धनधान्यसमाकुलम् ।\nएवं ज्ञानेन संपूर्णः सदा भवति भोगवान् १८।\nतारिताः पितरस्तेन नरकात्प्रपितामहाः ।\nधर्मानुसारे तत्त्वज्ञ पृच्छतस्ते पुनः पुनः ।\nत्वत्प्रियार्थं समाख्यातं गुह्यमेतत्सनातनम् १९।\nयुधिष्ठिर उवाच-\nअद्य मे सफलं जन्म अद्य मे सफलं कुलम् ।\nप्रीतोऽस्म्यनुगृहीतोऽस्मि दर्शनादेव तेऽद्य वै ।\nत्वद्दर्शनात्तु धर्मात्मन्मुक्तोऽहं सर्वपातकैः २०।\nमार्कंडेय उवाच-\nदिष्ट्या ते सफलं जन्म दिष्ट्या ते तारितं कुलम् ।\nकीर्तनाद्वर्द्धते पुण्यं श्रुतं पापप्रणाशनम् २१।\nयुधिष्ठिर उवाच-\nयमुनायां तु किं पुण्यं किं फलं तु महामुने ।\nएतन्मे सर्वमाख्याहि यथादृष्टं यथाश्रुतम् २२।\nमार्कंडेय उवाच-।\nतपनस्य सुता देवी त्रिषु लोकेषु विश्रुता ।\nसमागता महाभागा यमुना यत्र निम्नगा २३।\nयेनैव निःसृता गङ्गा तेनैव यमुना गता ।\nयोजनानां सहस्रेषु कीर्तनात्पापनाशिनी २४।\nतत्र स्नात्वा च पीत्वा च यमुनायां युधिष्ठिर ।\nकीर्त्तनाल्लभते पुण्यं दृष्ट्वा भद्राणि पश्यति २५।\nअवगाढा च पीत्वा च पुनात्यासप्तमं कुलम् ।\nप्राणांस्त्यजति यस्तत्र स याति परमां गतिम् २६"
  }
]
[
  {
    "text": "नारदउवाच-\nततो गच्छेत राजेंद्र सुगंधंलोकविश्रुतम् ।\nसर्वपापविशुद्धात्मा ब्रह्मलोके महीयते १।\nरुद्रावर्तं ततो गच्छेत्तीर्थसेवी नराधिप ।\nतत्र स्नात्वा नरो राजन्स्वर्गलोके महीयते २।\nगंगायाश्च नरश्रेष्ठ सरस्वत्याश्च संगमे ।\nस्नातोऽश्वमेधमाप्नोति स्वर्गलोकं च गच्छति ३।\nतत्र कर्णह्रदे स्नात्वा देवमभ्यर्च्य शंकरम् ।\nन दुर्गतिमवाप्नोति स्वर्गलोकं च गच्छति ४।\nततः कुब्जाम्रकं गच्छेत्तीर्थसेवी यथाक्रमम् ।\nगोसहस्रमवाप्नोति स्वर्गलोकं च गच्छति ५।\nअरुंधतीवटं गच्छेत्तीर्थसेवी नराधिप ।\nसामुद्रकमुपस्पृश्य त्रिरात्रोपोषितो नरः ६।\nगोसहस्रफलं विंद्यात्स्वर्गलोकं च गच्छति ।\nब्रह्मावर्त्तं ततो गच्छेद्ब्रह्मचारी समाहितः ७।\nअश्वमेधमवाप्नोति स्वर्गलोकं च गच्छति ।\nयमुनाप्रभवं गच्छेत्समुपस्पृश्य यामुनम् ८।\nअश्वमेधफलं लब्ध्वा ब्रह्मलोके महीयते ।\nदर्वीसंक्रमणं प्राप्य तीर्थं त्रैलोक्यविश्रुतम् ९।\nअश्वमेधमवाप्नोति स्वर्गलोकं च गच्छति ।\nसिंधोश्च प्रभवं गत्वा सिद्धगंधर्वसेवितम् १०।\nतत्रोष्य रजनीः पंच दद्याद्बहुसुवर्णकम् ।\nअथ देवीं समासाद्य नरः परमदुर्गमाम् ११।\nअश्वमेधमवाप्नोति गच्छेच्चौशनसीं गतिम् ।\nऋषिकुल्यां समासाद्य वसिष्ठं चैव भारत १२।\nवसिष्ठं समतिक्रम्य सर्वे वर्णा द्विजातयः ।\nऋषिकुल्यां नरः स्नात्वा ऋषिलोकं प्रपद्यते १३।\nयदि तत्र वसेन्मासं शाकाहारो नराधिप ।\nभृगुतुंगं समासाद्य वाजिमेधफलं लभेत् १४।\nगत्वा वीरप्रमोक्षं च सर्वपापैः प्रमुच्यते ।\nकार्तिकमाघयोश्चैव तीर्थमासाद्य दुर्लभम् १५।\nअग्निष्टोमातिरात्राभ्यां फलं प्राप्नोति पुण्यकृत् ।\nततः संध्यां समासाद्य विद्यातीर्थमनुत्तमम् १६।\nउपस्पृशेत्स विद्यानां सर्वासां पारगो भवेत् ।\nमहाश्रमे वसेद्रात्रिं सर्वपापप्रमोचने १७।\nएककालं निराहारो लोकान्संवसते शुभान् ।\nषष्ठकालोपवासेन मासमुष्य महालये १८।\nतीर्णस्तारयते जंतून्दशपूर्वान्दशापरान् ।\nदृष्ट्वा माहेश्वरं पुण्यं परं सुरनमस्कृतम् १९।\nकृतार्थः सर्वकृत्येषु न शोचेन्मरणं क्वचित् ।\nसर्वपापविशुद्धात्मा विंद्याद्बहुसुवर्णकम् २०।\nअथ वेतसिकां गच्छेत्पितामहनिषेविताम् ।\nअश्वमेधमवाप्नोति गतिं च परमां व्रजेत् २१।\nअथ सुंदरिकां तीर्थं प्राप्य सिद्धनिषेविताम् ।\nरूपस्य भागी भवति दृष्टमेतत्पुरातनैः २२।\nततो ब्राह्मणिकां गत्वा ब्रह्मचारी समाहितः ।\nपद्मवर्णेन यानेन ब्रह्मलोकं प्रपद्यते २३।\nततश्च नैमिषं गच्छेत्पुण्यं द्विजनिषेवितम् ।\nतत्र नित्यं निवसति ब्रह्मा देवगणैः सह २४।\nनैमिषं प्रार्थयानस्य पापस्यार्द्धं प्रणश्यति ।\nप्रविष्टमानस्तु नरः सर्वपापात्प्रमुच्यते २५।"
  }
]
[
  {
    "text": "नारद उवाच-।\nततो गच्छेत धर्मज्ञ कन्यातीर्थमनुत्तमम् ।\nकन्यातीर्थे नरः स्नात्वा अग्निष्टोमफलं लभेत् १।\nततो गच्छेन्नरव्याघ्र ब्रह्मणः स्थानमुत्तमम् ।\nतत्र वर्णावरः स्नात्वा ब्राह्मण्यं लभते नरः २।\nब्राह्मणस्तु विशुद्धात्मा गच्छेत परमां गतिम् ।\nततो गच्छेन्नरव्याघ्र सोमतीर्थमनुत्तमम् ३।\nतत्र स्नात्वा नरो राजन्सोमलोकमवाप्नुयात् ।\nसप्तसारस्वतं तीर्थं ततो गच्छेन्नराधिप ४।\nयत्र मंकणकः सिद्धो ब्रह्मर्षिर्लोकविश्रुतः ।\nपुरा मंकणको राजन्कुशाग्रेणेति विश्रुतम् ५।\nक्षतः किल करे राजन्तस्य शाकरसोऽस्रवत् ।\nस वै शाकरसं दृष्ट्वा हर्षाविष्टो महातपाः ६।\nननर्त किल विप्रर्षिर्विस्मयोत्फुल्ललोचनः ।\nततस्तस्मिन्प्रनृत्ते वै स्थावरं जंगमं च यत् ७।\nप्रनृत्तमुभयं वीर तेजसा तस्य मोहितम् ।\nब्रह्मादिभिस्ततो देवैर्ऋषिभिश्च तपोधनैः ८।\nविज्ञप्तो वै ऋषेरर्थे महादेवो नराधिप ।\nनायं नृत्येद्यथा देव तथा त्वं कर्तुमर्हसि ९।\nततो देवो मुनिं दृष्ट्वा हर्षाविष्टेन चेतसा ।\nनृत्यंतमब्रवीच्चैनं स्थिराणां हितकाम्यया १०।\nअहो महर्षे धर्मज्ञ किमर्थं नृत्यते भवान् ।\nहर्षस्थानं किमर्थं वा तवाद्य मुनिपुंगव ११।\nऋषिरुवाच-।\nतपस्विनो धर्म्मपथस्थितस्य द्विजसत्तम ।\nकिं न पश्यसि मे ब्रह्मन्क्षताच्छाकरसं सृतम् १२।\nयं दृष्ट्वा संप्रनृत्तोऽहं हर्षेण महता वृतः ।\nतं प्रहस्याब्रवीद्देव ऋषिं रागेण मोहितम् १३।\nअहं तु विस्मयं विप्र न गच्छामीह पश्य माम् ।\nएवमुक्त्वा नरश्रेष्ठ महादेवेन वै तदा १४।\nअंगुल्यग्रेण राजेंद्र स्वांगुष्ठस्ताडितोऽनघ ।\nतस्य भस्मक्षताद्राजन्निःसृतं हिमसंनिभम् १५।\nयं दृष्ट्वा व्रीडितो राजन्स मुनिः पादयोर्गतः ।\nनान्यं देवादहं मन्ये रुद्रात्परतरं महत् १६।\nसुरासुरस्य जगतो गतिस्त्वमसि शूलधृक् ।\nत्वया सृष्टमिदं विश्वं त्रैलोक्यं सचराचरम् १७।\nत्वामेव भगवन्सर्वे प्रविशंति युगक्षये ।\nदेवैरपि न शक्यस्त्वं परिज्ञातुं कुतो मया १८।\nत्वयि सर्वेश दृश्यंते सुराः शक्रादयोऽनघ ।\nसर्वस्त्वमसि लोकानां कर्ता कारयितान्वहम् १९।\nत्वत्प्रसादात्सुराः सर्वे मोदंतीहाकुतोभयाः ।\nएवं स्तुत्वा महादेवं स ऋषिः प्रणतोऽब्रवीत् २०।\nत्वत्प्रसादान्महादेव तपो मे न क्षरेत वै ।\nततो देवः प्रहृष्टात्मा ब्रह्मर्षिमिदमब्रवीत् २१।\nतपस्ते वर्द्धतां विप्र मत्प्रसादात्सहस्रधा ।\nआश्रमे चेह वत्स्यामि त्वया सार्द्धं महामुने २२।\nसप्तसारस्वते स्नात्वा अर्चयिष्यंति ये तु माम् ।\nन तेषां दुर्लभं किंचिदिह लोके परत्र वा २३।\nगच्छेत्सारस्वतं चापि लोकं नास्त्यत्र संशयः ।\nएवमुक्त्वा महादेवस्तत्रैवांतरधीयत २४।\nततस्त्वौशनसं गच्छेत्त्रिषु लोकेषु विश्रुतम् ।\nयत्र ब्रह्मादयो देवा ऋषयश्च तपोधनाः २५।\nकार्तिकेयश्च भगवांस्त्रिसंध्यां किल भारत ।\nसान्निध्यमकरोत्तत्र भार्गवप्रियकाम्यया २६।\nकपालमोचनं तीर्थं सर्वपापप्रणाशनम् ।\nतत्र स्नात्वा नरव्याघ्र सर्वपापैः प्रमुच्यते २७।\nअग्नितीर्थं ततो गच्छेत्स्नात्वा च भरतर्षभ ।\nअग्निलोकमवाप्नोति कुलं चैव समुद्धरेत् २८।\nविश्वामित्रस्य तत्रैव तीर्थं भरतसत्तम ।\nतत्र स्नात्वा महाराज ब्राह्मण्यमभिजायते २९।\nब्रह्मयोनिं समासाद्य शुचिः प्रयतमानसः ।\nतत्र स्नात्वा नरव्याघ्र ब्रह्मलोकं प्रपद्यते ३०।\nपुनात्या सप्तमं चैव कुलं नास्त्यत्र संशयः ।\nततो गच्छेत राजेंद्र तीर्थं त्रैलोक्यविश्रुतम् ३१।\nपृथूदकमिति ख्यातं कार्तिकेयस्य व्नृप ।\nतत्राभिषेकं कुर्वीत पितृदेवार्चने रतः ३२।\nअज्ञानाज्ज्ञानतो वापि स्त्रिया वा पुरुषेण वा ।\nयत्किंचिदशुभं कर्म कृतं मानुषबुद्धिना ३३।\nतत्सर्वं नश्यते तत्र स्नातमात्रस्य भारत ।\nअश्वमेधफलं चापि लभते स्वर्गमेव च ३४।\nपुण्यमाहुः कुरुक्षेत्रं कुरुक्षेत्रात्सरस्वतीम् ।\nसरस्वत्याश्च तीर्थानि तीर्थेभ्यश्च पृथूदकम् ३५।\nउत्तमे सर्वतीर्थानां यस्त्यजेदात्मनस्तनुम् ।\nपृथूदके जप्यपरो नैव संसरणं लभेत् ३६।\nगीतं सनत्कुमारेण व्यासेन च महात्मना ।\nवेदे च नियतं राजन्नभिगच्छेत्पृथूदकम् ३७।\nपृथूदकात्पुण्यतमं नान्यत्तीर्थं नरोत्तम ।\nएतन्मेध्यं पवित्रं च पावनं च न संशयः ३८।\nतत्र स्नात्वा दिवं यांति अपि पापकृतो जनाः ।\nपृथूदके नरश्रेष्ठमाहुरेवं मनीषिणः ३९।\nमधुस्रवं च तत्रैव तीर्थं भरतसत्तम ।\nतत्र स्नात्वा नरो राजन्गोसहस्रफलं लभेत् ४०।\nततो गच्छेन्नरश्रेष्ठ तीर्थं देव्या यथाक्रमम् ।\nसरस्वत्यारुणायाश्च संगमं लोकविश्रुतम् ४१।\nत्रिरात्रोपोषितः स्नात्वा मुच्यते ब्रह्महत्यया ।\nअग्निष्टोमातिरात्राभ्यां फलं चैव समश्नुते ४२।\nपुनात्यासप्तमं चैव कुलं नास्त्यत्र संशयः ।\nअवकीर्णं च तत्रैव तीर्थं कुरुकुलोद्वह ४३।\nविप्राणामनुकंपार्थं दर्भिणा निर्मितं पुरा ।\nव्रतोपनयनाभ्यां चाप्युपवासेन वा द्विजः ४४।\nक्रियामंत्रैश्च संयुक्तो ब्राह्मणः स्यान्न संशयः ।\nक्रियामंत्रविहीनोऽपि तत्र स्नात्वा नरर्षभ ४५।\nचीर्णव्रतो भवेद्विप्रो दृष्टमेतत्पुरातनम् ।\nसमुद्राश्चापि चत्वारः समानीताश्च दर्भिणा ४६।\nतत्र स्नात्वा नरव्याघ्र न दुर्गतिमवाप्नुयात् ।\nफलानि गोसहस्राणां चतुर्णां विंदते च सः ४७।\nततो गच्छेत राजेन्द्र तीर्थं शतसहस्रकम् ।\nसाहस्रकं च तत्रैव द्वे तीर्थे लोकविश्रुते ४८।\nउभयोर्हि नरः स्नात्वा गोसहस्रफलं लभेत् ।\nदानं वाप्युपवासो वा सहस्रगुणितो भवेत् ४९।\nततो गच्छेत राजेंद्र रेणुकातीर्थमुत्तमम् ।\nतत्राभिषेकं कुर्वीत पितृदेवार्चने रतः ५०।\nसर्वपापविशुद्धात्मा अग्निष्टोमफलं लभेत् ।\nविमोचन उपस्पृश्य जितमन्युर्जितेंद्रियः ५१।\nप्रतिग्रहकृतैः पापैः सर्वैः संपरिमुच्यते ।\nततः पंचवटं गत्वा ब्रह्मचारी जितेंद्रियः ५२।\nपुण्येन महता युक्तः स्वर्गलोके महीयते ।\nयत्र योगीश्वरः स्थाणुः स्वयमेव वृषध्वजः ५३।\nतमर्चयित्वा देवेशं गमनादेव सिध्यति ।\nतैजसं वारुणं तीर्थं दीप्यते स्वेन तेजसा ५४।\nयत्र ब्रह्मादिभिर्देवैर्ऋषिभिश्च तपोधनैः ।\nसैनापत्ये च देवानामभिषिक्तो गुहस्तदा ५५।\nतैजसस्य तु पूर्वेण कुरुतीर्थं कुरूद्वह ।\nकुरुतीर्थे नरः स्नात्वा ब्रह्मचारी जितेंद्रियः ५६।\nसर्वपापविशुद्धात्मा रुद्रलोकं प्रपद्यते ।\nस्वर्गद्वारं ततो गच्छेन्नियतो नियताशनः ५७।\nअग्निष्टोममवाप्नोति ब्रह्मलोकं च गच्छति ।\nततो गच्छेदनरकं तीर्थसेवी नराधिप ५८।\nतत्र स्नात्वा नरो राजन्न दुर्गतिमवाप्नुयात् ।\nतत्र ब्रह्मा स्वयं नित्यं देवैस्सह महीयते ५९।\nअध्यास्ते पुरुषव्याघ्र नारायणपरागमैः ।\nसान्निध्यं चैव राजेंद्र रुद्रवेद्यां कुरुद्वह ६०।\nअभिगम्य तु तां देवीं न दुर्गतिमवाप्नुयात् ।\nतत्रैव च महाराज विश्वेश्वरमुमापतिम् ६१।\nअभिगम्य महादेवं मुच्यते सर्वकिल्बिषैः ।\nनारायणं चाभिगम्य पद्मनाभमरिंदम ६२।\nशोभमानो महाराज विष्णुलोकं प्रपद्यते ।\nतीर्थेषु सर्वदेवानां स्नातमात्रो नराधिप ६३।\nसर्वदुःखपरित्यक्तो द्योतते शिववत्सदा ।\nततस्त्वस्थिपुरं गच्छेत्तीर्थसेवी नराधिप ६४।\nपावनं तीर्थमासाद्य तर्पयेत्पितृदेवताः ।\nअग्निष्टोमस्य यज्ञस्य फलमाप्नोति भारत ६५।\nगंगाह्रदश्च तत्रैव कूपश्च भरतर्षभ ।\nतिस्रः कोट्यस्तु तीर्थानां तस्मिन्कूपे महीयते ६६।\nतत्र स्नात्वा नरो राजन्ब्रह्मलोके प्रपद्यते ।\nआपगायां नरः स्नात्वा अर्चयित्वा महेश्वरम् ६७।\nगतिं परामवाप्नोति कुलं चैव समुद्धरेत् ।\nततः स्थाणुवटं गछेत्त्रिषुलोकेषु विश्रुतम् ६८।\nतत्र स्नात्वा स्थितो रात्रिं रुद्रलोकमवाप्नुयात् ।\nबदरीणां वनं गच्छेद्वसिष्ठस्याश्रमं ततः ६९।\nबदरी भक्ष्यते यत्र त्रिरात्रोपोषितो नरः ।\nसम्यग्द्वादशवर्षाणि बदरीं भक्षयेत्तु यः ७०।\nत्रिरात्रोपोषितश्चैव भवेत्तुल्यो नराधिप ।\nइंद्रमार्गं समासाद्य तीर्थसेवी नराधिप ७१।\nअहोरात्रोपवासेन स्वर्गलोके महीयते ।\nएकरात्रं समासाद्य एकरात्रोषितो नरः ७२।\nनियतः सत्यवादी च ब्रह्मलोके महीयते ।\nतथा गछेच्च राजेंद्र तीर्थं त्रैलोक्यविश्रुतम् ७३।\nआदित्यस्याश्रमो यत्र तेजोराशेर्महात्मनः ।\nतस्मिंस्तीर्थे नरः स्नात्वा पूजयित्वा विभावसुम् ७४।\nआदित्यलोकं व्रजति कुलं चैव समुद्धरेत् ।\nसोमतीर्थे नरः स्नात्वा तीर्थसेवी कुरूद्वह ७५।\nसोमलोकमवाप्नोति नरो नास्त्यत्र संशयः ।\nततो गच्छेत धर्मज्ञ दधीचस्य नराधिप ७६।\nतीर्थं पुण्यतमं राजन्पावनं लोकविश्रुतम् ।\nयत्र सारस्वतो यातः सिद्धिं स तपसोनिधिः ७७।\nतस्मिंस्तीर्थे नरः स्नात्वा वाजपेयफलं लभेत् ।\nसारस्वतीं मतिं चैव लभते नात्र संशयः ७८।\nततः कन्याश्रमं गत्वा नियतो ब्रह्मचर्यया ।\nत्रिरात्रमुषितो राजन्नुपवासपरायणः ७९।\nलभेत्कन्याशतं दिव्यं बह्मलोकं च गच्छति ।\nततो गच्छेत धर्मज्ञ तीर्थं संनिहितीमपि ८०।\nयत्र ब्रह्मादयो देवा ऋषयश्च तपोधनाः ।\nमासि मासि समेष्यंति पुण्येन महतान्विताः ८१।\nसन्निहित्यामुपस्पृश्य राहुग्रस्ते दिवाकरे ।\nअश्वमेधशतं तेन इष्टं भवति शाश्वतम् ८२।\nपृथिव्यां यानि तीर्थानि अंतरिक्षचराणि च ।\nउदपानाश्च विप्राश्च पुण्यान्यायतनानि च ८३।\nनिःसंशयममावास्यां समेष्यंति नराधिप ।\nमासिमासि नरव्याघ्र सन्निहित्यां जनेश्वर ८४।\nतीर्थसन्नयनादेव सन्निहिती भुवि विश्रुता ।\nतत्र स्नात्वा च पीत्वा च स्वर्गलोके महीयते ८५।\nअमावास्यां तथा चैव राहुग्रस्ते दिवाकरे ।\nयः श्राद्धं कुरुते मर्त्यस्तस्य पुण्यफलं शृणु ८६।\nअश्वमेधसहस्रस्य सम्यगिष्टस्य यत्फलम् ।\nस्नात एव तदाप्नोति श्राद्धं कृत्वा च मानवः ८७।\nयत्किंचिद्दुष्कृतं कर्म्म स्त्रिया वा पुरुषस्य वा ।\nस्नातमात्रस्य तत्सर्वं नश्यते नात्र संशयः ८८।\nपद्मवर्णेन यानेन ब्रह्मलोकं स गच्छति ।\nअभिवाद्य ततो नाम्ना द्वारपालं मचक्रुकम् ८९।\nगंगाह्रदश्च तत्रैव तीर्थं भरतसत्तम ।\nतत्र स्नायीत धर्मज्ञ ब्रह्मचारी समाहितः ९०।\nराजसूयाश्वमेधाभ्यां फलं विंदति मानवः ।\nपृथिव्यां नैमिषं पुण्यमंतरिक्षे च पुष्करम् ९१।\nत्रयाणामपि लोकानां कुरुक्षेत्रं विशिष्यते ।\nपांसवोऽपि कुरुक्षेत्रे वायुनाति समीरिताः ९२।\nअपि दुष्कृतकर्म्माणं नयंति परमां गतिम् ।\nदक्षिणेन सरस्वत्यामुत्तरेण सरस्वतीम् ९३।\nये वसंति कुरुक्षेत्रे ते वसंति त्रिविष्टपे ।\nकुरुक्षेत्रं गमिष्यामि कुरुक्षेत्रे वसाम्यहम् ९४।\nअप्येकां वाचमुत्मृज्य स्वर्गलोके महीयते ।\nब्रह्मवेद्यां कुरुक्षेत्रं पुण्यं ब्रह्मर्षिसेवितम् ९५।\nतस्मिन्वसंति ये राजन्न ते शोच्याः कथंचन ।\nतरंडकारंडकयोर्यदंतरं रामह्रदानां च मचक्रुकस्य च ।\nएतत्कुरुक्षेत्र समंतपंचकं पितामहस्योत्तर वेदिरुच्यते ९६।\nइति श्रीपाद्मेमहापुराणे स्वर्गखंडे सप्तविंशोऽध्यायः २७ ।\n।\n।"
  }
]
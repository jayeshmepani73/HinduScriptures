[
  {
    "text": "व्यास उवाच-\nएवं त्वाश्रमनिष्ठानां यतीनां नियतात्मनाम् ।\nभैक्ष्येण वर्तनं प्रोक्तं फलमूलैरथापि वा १।\nएककालं चरेद्भैक्ष्यं न प्रसज्येत विस्तरम् ।\nभैक्ष्ये प्रसक्तो हि यतिर्विषयेष्वपि सज्जति २।\nसप्तागारं चरेद्भैक्ष्यमलाभे न पुनश्चरेत् ।\nगोदोहमात्रं तिष्ठेत कालं भिक्षुरधोमुखः ३।\nभिक्षेत्युक्त्वा सकृत्तूष्णीमादद्याद्वाग्यतः शुचिः ।\nप्रक्ष्याल्य पाणी पादौ च समाचम्य यथाविधि ४।\nआदित्यं दर्शयित्वान्नं भुंजीत प्राङ्मुखो नरः ।\nहुत्वा प्राणाहुतीः पंच ग्रासानष्टौ समाहितः ५।\nआचम्य देवं ब्रह्माणं ध्यायेत परमेश्वरम् ।\nआलाबुदारुपात्रे च मृण्मयं वैणवं तथा ६।\nचत्वारि यतिपात्राणि मनुराह प्रजापतिः ।\nप्राग्रात्रे मध्यरात्रे च पररात्रे तथैव च ७।\nसंध्यासूक्तिविशेषेण चिंतयेन्नित्यमीश्वरम् ।\nकृत्वा हृत्पद्मनिलये विश्वाख्यं विश्वसंभवम् ८।\nआत्मानं सर्वभूतानां परस्तात्तमसः स्थितम् ।\nसर्वस्याधारमव्यक्तमानंदं ज्योतिरव्ययम् ९।\nप्रधानपुरुषातीतमाकाशं दहनं शिवम् ।\nतदंतं सर्वभावानामीश्वरं ब्रह्मरूपिणम् १०।\nॐकारांतेथवात्मानं समाप्य परमात्मनि ।\nआकाशे देवमीशानं ध्यायीताकाशमध्यगम् ११।\nकारणं सर्वभावानामानंदैकसमाश्रयम् ।\nपुराणपुरुषं विष्णुं ध्यायन्मुच्येत बंधनात् १२।\nयद्वा गुहादौ प्रकृतौ जगत्संमोहनालये ।\nविचिंत्य परमं व्योम सर्वभूतैककारणम् १३।\nजीवनं सर्वभूतानां यत्र लोकः प्रलीयते ।\nआनंदं ब्रह्मणः सूक्ष्मं यत्पश्यंति मुमुक्षवः १४।\nतन्मध्ये निहितं ब्रह्म केवलं ज्ञानलक्षणम् ।\nअनंतं सत्यमीशानं विचिंत्यासीत वाग्यतः १५।\nगुह्याद्गुह्यतमं ज्ञानं यतीनामेतदीरितम् ।\nयोवतिष्ठेत्सदानेन सोश्नुते योगमैश्वरम् १६।\nतस्माज्ज्ञानरतो नित्यमात्मविद्यापरायणः ।\nज्ञानं समभ्यसेद्ब्रह्म येन मुच्येत बंधनात् १७।\nमत्वा पृथक्त्वमात्मानं सर्वस्मादेव केवलम् ।\nआनंदमक्षरं ज्ञानं ध्यायेत च ततः परम् १८।\nयस्माद्भवंति भूतानि यज्ज्ञात्वा नेह जायते ।\nस तस्मादीश्वरो देवः परस्ताद्योधितिष्ठति १९।\nयदंतरे तद्गमनं शाश्वतं शिवमव्ययम् ।\nय इदं स्वपरोक्षस्तु स देवः स्यान्महेश्वरः २०।\nव्रतानि यानि भिक्षूणां तथैवायं व्रतानि च ।\nएकैकातिक्रमेणैव प्रायश्चित्तं विधीयते २१।\nउपेत्य च स्त्रियं कामात्प्रायश्चित्तं समाहितः ।\nप्राणायामसमायुक्तं कुर्य्यात्सांतपनं शुचिः २२।\nततश्चरेत नियमात्कृच्छ्रं संयतमानसः ।\nपुनराश्रममागम्य चरेद्भिक्षुरतंद्रितः २३।\nन धर्मयुक्तमनृतं हिनस्तीति मनीषिणः ।\nतथापि च न कर्तव्यः प्रसंगो ह्येष दारुणः २४।\nएकरात्रोपवासश्च प्राणायामशतं तथा ।\nउक्त्वानृतं प्रकर्तव्यं यतिना धर्मलिप्सुना २५।\nपरमापद्गतेनापि न कार्यं स्तेयमन्यतः ।\nस्तेयादभ्यधिकः कश्चिन्नास्त्यधर्म इति स्मृतिः २६।\nहिंसा चैवापरा तृष्णा याच्ञात्मज्ञाननाशिका ।\nयदेतद्द्रविणं नाम प्राणा ह्येते बहिश्चराः २७ द्रविण।\nस तस्य हरते प्राणान्यो यस्य हरते धनम् ।\nएवं कृत्वा स दुष्टात्मा भिन्नवृत्तो व्रतच्युतः २८।\nभूयो निर्वेदमापन्नश्चरेद्भिक्षुरतंद्रितः ।\nअकस्मादेव हिंसां तु यदि भिक्षुः समाचरेत् २९।\nकुर्यात्कृच्छ्रातिकृच्छ्रं तु चांद्रायणमथापि वा ।\nस्कंदेतेंद्रियदौर्बल्यात्स्त्रियं दृष्ट्वा यतिर्यदि ३०।\nतेन धारयितव्या वै प्राणायामास्तु षोडश ।\nदिवास्कंदे त्रिरात्रं स्यात्प्राणायामशतं बुधाः ३१।\nएकान्ने मधुमांसे च नवश्राद्धे तथैव च ।\nप्रत्यक्षलवणे चोक्तं प्राजापत्यं विशोधनम् ३२।\nध्याननिष्ठस्य सततं नश्यते सर्वपातकम् ।\nतस्मान्नारायणं ध्यात्वा तस्य ध्यानपरो भवेत् ३३।\nयद्ब्रह्मणः परं ज्योतिः प्रविष्टाक्षरमव्ययम् ।\nयोंतरात्मा परं ब्रह्म स विज्ञेयो महेश्वरः ३४।\nएष देवो महादेवः केवलः परमं शिवः ।\nतदेवाक्षरमद्वैतं तदा नित्यं परं पदम् ३५।\nतस्मान्महीयते देवे स्वधाम्नि ज्ञानसंज्ञिते ।\nआत्मयोगात्परे तत्वे महादेवस्ततः स्मृतः ३६।\nनान्यं देवं महादेवाद्व्यतिरिक्तं प्रपश्यति ।\nतमेवात्मानमन्वेति यः स याति परं पदम् ३७।\nमन्यंते ये स्वमात्मानं विभिन्नं परमेश्वरात् ।\nन ते पश्यंति तं देवं वृथा तेषां परिश्रमः ३८।\nएकमेव परं ब्रह्म विज्ञेयं तत्त्वमव्ययम् ।\nस देवस्तु महादेवो नैतद्विज्ञाय बध्यते ३९।\nतस्माद्यतेत नियतं यतिः संयतमानसः ।\nज्ञानयोगरतः शांतो महादेवपरायणः ४०।\nएष वः कथितो विप्रा यतीनामाश्रमः शुभः ।\nपितामहेन मुनिना विभुना पूर्वमीरितः ४१।\nनापुत्रशिष्ययोगिभ्यो दद्यादेवमनुत्तमम् ।\nज्ञानं स्वयंभुवा प्रोक्तं यतिधर्म्माश्रयं शिवम् ४२।\nइति यतिनियमानामेतदुक्तं विधानं सुरवरपरितोषे यद्भवेदेकहेतुः ।\nन भवति पुनरेषामुद्भवो वा विनाशः प्रतिहितमनसो ये नित्यमेवाचरंति ४३।\nइति श्रीपाद्मे महापुराणे स्वर्गखंडे षष्टितमोऽध्यायः ६०।"
  }
]
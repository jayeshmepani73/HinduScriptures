[
  {
    "text": "ऋषय ऊचुः-\nभवता कथितं सर्वं यत्किंचित्पृष्टमेव च ।\nइदानीमपि पृच्छाम एकं वद महामते १।\nएतेषां खलु तीर्थानां सेवनाद्यत्फलं लभेत् ।\nसर्वेषां किल कृत्वैकं कर्म केन च लभ्यते २।\nएतन्नो ब्रूहि सर्वज्ञ कर्मैवं यदि वर्तते ।\nसूत उवाच-\nकर्मयोगः किल प्रोक्तो वर्णानां द्विजपूर्वशः ३।\nनानाविधो महाभागास्तत्र चैकं विशिष्यते ।\nहरिभक्तिः कृता येन मनसा वचसा गिरा ४।\nजितं तेन जितं तेन जितमेव न संशयः ।\nहरिरेव समाराध्यः सर्वदेवेश्वरेश्वरः ५।\nहरिनाममहामंत्रैर्नश्येत्पापपिशाचकम् ।\nहरेः प्रदक्षिणं कृत्वा सकृदप्यमलाशयाः ६।\nसर्वतीर्थसमाप्लावं लभंते यन्न संशयः ।\nप्रतिमां च हरेर्दृष्ट्वा सर्वतीर्थफलं लभेत् ७।\nविष्णुनामपरं जप्त्वा सर्वमंत्रफलं लभेत् ।\nविष्णुप्रसादतुलसीमाघ्राय द्विजसत्तमाः ८।\nप्रचंडं विकरालं तद्यमस्यास्यं न पश्यति ।\nसकृत्प्रणामी कृष्णस्य मातुः स्तन्यं पिबेन्नहि ९।\nहरिपादे मनो येषां तेभ्यो नित्यं नमोनमः ।\nपुल्कसः श्वपचो वापि ये चान्ये म्लेच्छजातयः १०।\nतेऽपि वंद्या महाभागा हरिपादैकसेवकाः ।\nकिं पुनर्ब्राह्मणाः पुण्या भक्ता राजर्षयस्तथा ११।\nहरौ भक्तिं विधायैव गर्भवासं न पश्यति ।\nहरेरग्रे स्वनैरुच्चैर्नृत्यंस्तन्नामकृन्नरः १२।\nपुनाति भुवनं विप्रा गंगादि सलिलं यथा ।\nदर्शनात्स्पर्शनात्तस्य आलापादपि भक्तितः १३।\nब्रह्महत्यादिभिः पापैर्मुच्यते नात्र संशयः ।\nहरेः प्रदक्षिणं कुर्वन्नुच्चैस्तन्नामकृन्नरः १४।\nकरतालादिसंधानं सुस्वरं कलशब्दितम् ।\nब्रह्महत्यादिकं पापं तेनैव करतालितम् १५।\nहरिभक्तिकथामुक्त्वा ख्यायिकां शृणुयाच्च यः ।\nतस्य संदर्शनादेव पूतो भवति मानवः १६।\nकिं पुनस्तस्य पापानामाशंका मुनिपुंगवाः ।\nतीर्थानां च परं तीर्थं कृष्णनाम महर्षयः १७।\nतीर्थीकुर्वंति जगतीं गृहीतं कृष्णनाम यैः ।\nतस्मान्मुनिवराः पुण्यं नातः परतरं विदुः १८।\nविष्णुप्रसादनिर्माल्यं भुक्त्वा धृत्वा च मस्तके ।\nविष्णुरेव भवेन्मर्त्यो यमशोकविनाशनः १९।\nअर्चनीयो नमस्कार्यो हरिरेव न संशयः ।\nये महाविष्णुमव्यक्तं देवं वापि महेश्वरम् २०।\nएकीभावेन पश्यंति न तेषां पुनरुद्भवः ।\nतस्मादनादिनिधनं विष्णुमात्मानमव्ययम् २१।\nहरिं चैकं प्रपश्यध्वं पूजयध्वं तथैव हि ।\nये समानं प्रपश्यंति हरिं वै देवतांतरम् २२।\nते यांति नरकान्घोरांन्न तांस्तु गणयेद्धीरः ।\nमूर्खं वा पंडितं वापि ब्राह्मणं केशवप्रियम् २३।\nश्वपाकं वा मोचयति नारायणः स्वयं प्रभुः ।\nनारायणात्परो नास्ति पापराशि दवानलः २४।\nकृत्वापि पातकं घोरं कृष्णनाम्ना विमुच्यते ।\nस्वयं नारायणो देवः स्वनाम्नि जगतां गुरुः २५।\nआत्मनोऽभ्यधिकां शक्तिं स्थापयामास सुव्रताः ।\nअत्र ये विवदंते वै आयासलघुदर्शनात् २६।\nफलानां गौरवाच्चापि ते यांति नरकं बहु ।\nतस्माद्धरौ भक्तिमान्स्याद्धरिनामपरायणः २७।\nपूजकं पृष्ठतो रक्षेन्नामिनं वक्षसि प्रभुः ।\nहरिनाममहावज्रं पापपर्वतदारणे २८।\nतस्य पादौ तु सफलौ तदर्थं गतिशालिनौ ।\nतावेव धन्यावाख्यातौ यौ तु पूजाकरौ करौ २९।\nउत्तमांगमुत्तमांगं तद्धरौ नम्रमेव यत् ।\nसा जिह्वा या हरिं स्तौति तन्मनस्तत्पदानुगम् ३०।\nतानि लोमानि चोच्यंते यानि तन्नाम्नि चोत्थितम् ।\nकुर्वंति तच्च नेत्रांबु यदच्युतप्रसंगतः ३१।\nअहो लोका अतितरां दैवदोषेण वंचिताः ।\nनामोच्चारणमात्रेण मुक्तिदं न भजंति वै ३२।\nवंचितास्ते च कलुषाः स्त्रीणां संगप्रसंगतः ।\nप्रतिष्ठंति च लोमानि येषां नो कृष्णशब्दने ३३।\nते मूर्खा ह्यकृतात्मानः पुत्रशोकादि विह्वलाः ।\nरुदंति बहुलालापैर्न कृष्णाक्षरकीर्तने ३४।\nजिह्वां लब्ध्वापि लोकेऽस्मिन्कृष्णनामजपेन्नहि ।\nलब्ध्वापि मुक्तिसोपानं हेलयैव च्यवंति ते ३५।\nतस्माद्यत्नेन वै विष्णुं कर्मयोगेन मानवः ।\nकर्मयोगार्च्चितो विष्णुः प्रसीदत्येव नान्यथा ३६।\nतीर्थादप्यधिकं तीर्थं विष्णोर्भजनमुच्यते ।\nसर्वेषां खलु तीर्थानां स्नानपानावगाहनैः ३७।\nयत्फलं लभते मर्त्यस्तत्फलं कृष्णसेवनात् ।\nयजंते कर्मयोगेन धन्या एव नरा हरिम् ३८।\nतस्माद्भजध्वं मुनयः कृष्णं परममंगलम् ३९।\nइति श्रीपाद्मे महापुराणे स्वर्गखंडे विष्णुभक्तिप्रशंसनं नाम पंचाशत्तमोऽध्यायः ५०।"
  }
]
[
  {
    "text": "व्यास उवाच-\nन हिंस्यात्सर्वभूतानि नानृतं वावदेत्क्वचित् ।\nनाहितं नाप्रिंयं वाच्यं न स्तेनः स्यात्कदाचन १।\nतृणं वा यदि वा शाकं मृदं वा जलमेव च ।\nपरस्यापहरञ्जंतुर्नरकं प्रतिपद्यते २।\nन राज्ञः प्रतिगृह्णीयान्न शूद्रात्पतितादपि ।\nन चान्यस्मादशक्तश्चेन्निंदितान्वर्जयेद्बुधः ३।\nनित्यं याचनको न स्यात्पुनस्तं नैव याचयेत् ।\nप्राणानपहरत्येवं याचकस्तस्य दुर्मतेः ४।\nन देवद्रव्यहारी स्याद्विशेषेण द्विजोत्तमः ।\nब्रह्मस्वं वा नापहरेदापत्स्वपि कदाचन ५।\nन विषं विषमित्याहुर्ब्रह्मस्वं विषमुच्यते ।\nदेवस्वं चापि यत्नेन सदा परिहरेत्ततः ६।\nपुष्पं शाकोदकं काष्ठं तथा मूलं फलं तृणम् ।\nअदत्तानि च न स्तेयं मनुः प्राह प्रजापतिः ७।\nगृहीतव्यानि पुष्पाणि देवार्चनविधौ द्विजः ।\nनैकस्मादेव नियतमननुज्ञाय केवलम् ८।\nतृणं काष्ठं फलं पुष्पं प्रकाशं वै हरेद्बुधः ।\nधर्मार्थं केवलं प्राहुरन्यथा पतितो भवेत् ९।\nतिलमुद्गयवादीनां मुष्टिर्ग्राह्या पथिस्थितैः ।\nक्षुधितैर्नान्यथा विप्रा धर्मादिभिरिति स्थितिः १०।\nन धर्मस्यापदेशेन पापं कृत्वा व्रतं चरेत् ।\nव्रतेन पापं व्यागुह्य कुर्वन्स्त्रीशूद्र दंभनम् ११।\nप्रेत्येह चेदृशो विप्रो गर्ह्यते ब्रह्मवादिभिः ।\nछद्मनाचरितं यच्च व्रतं रक्षांसि गच्छति १२।\nअलिंगी लिंगिवेषेण यो वृत्तिमुपतिष्ठति ।\nसलिगिंनो हरेदेनस्तिर्यग्योनौ च जायते १३।\nयाचनं योनिसंबंधं सहवासं च भाषणम् ।\nकुर्वाणः पतते नित्यं तस्माद्यत्नेन वर्जयेत् १४।\nदेवद्रोहं न कुर्वीत गुरुद्रोहं तथैव च ।\nदेवद्रोहाद्गुरुद्रोहः कोटिकोटिगुणाधिकः १५।\nजनापवादो नास्तिक्यं तस्मात्कोटिगुणाधिकम् ।\nगोभिश्च दैवतैर्विप्रैः कृष्या राजोपसेवया १६।\nकुलान्यकुलतां यांति यानि हीनानि धर्म्मतः ।\nकुविचारैः क्रियालोपैर्वेदानध्ययनेन च १७।\nकुलान्यकुलतां यांति ब्राह्मणाऽतिक्रमेण च ।\nअनृतात्पारदार्याच्च तथाऽभक्ष्यस्य भक्षणात् १८।\nअगोत्रधर्म्माचरणात्क्षिप्रं नश्यति वै कुलम् ।\nअश्रोत्रियेषु दानाच्चा वृषलेषु तथैव च १९।\nविहिताचारहीनेषु क्षिप्रं नश्यति वै कुलम् ।\nअधार्मिकैर्वृते ग्रामे न व्याधिबहुले वसेत् २०।\nशूद्रराज्ये च न वसेन्न पाखंडजनैर्वृते ।\nहिमवद्विंध्ययोर्मध्यं पूर्वपश्चिमयोः शुभम् २१।\nमुक्त्वा समुद्रयोर्देशं नान्यत्र निवसेद्द्विजः ।\nकृष्णो वा यत्र चरति मृगो नित्यं स्वभावतः २२।\nपुण्या वा विश्रुता नद्यस्तत्र वा निवसेद्द्विजः ।\nअर्द्धकोशं नदीकूलं वर्जयित्वा द्विजोत्तमः २३।\nनान्यत्र निवसेत्पुण्यं नांत्यजग्रामसन्निधौ ।\nन संवसेच्च पतितैर्न चांडालैर्न पुल्कसैः २४।\nन मूर्खैर्नावलिप्तैश्च नान्यैर्जायावसायिभिः ।\nएकशय्यासने पंक्तिर्भांडे पक्वान्नमिश्रणम् २५।\nयजनाध्यापने योनिस्तथैव सहभोजनम् ।\nसहाध्यायस्तु दशमः सहयाजनमेव च २६।\nएकादश समुद्दिष्टा दोषाः सांकर्यसंस्थिताः ।\nसमीपे चाप्यवस्थानात्पापं संक्रमते नृणाम् २७।\nतस्मात्सर्वप्रयत्नेन सांकर्य्यं परिवर्जयेत् ।\nएकपंक्त्युपविष्टा ये न स्पृशंति परस्परम् २८।\nभस्मना कृतमर्य्यादा न तेषां संकरो भवेत् ।\nअग्निना भस्मना चैव सलिलेन विलेखतः २९।\nद्वारेण स्तंभमार्गेण षड्भिः पंक्तिर्विभिद्यते ।\nन कुर्याच्छुष्कवैराणि विवादं न च पैशुनम् ३०।\nपरक्षेत्रे गां चरंतीं न चाचक्षीत कर्हिचित् ।\nन संवसेत्सूचकेन न कं वै मर्मणि स्पृशेत् ३१।\nन सूर्यपरिवेषं वा नेंद्रचापं पराह्निकम् ।\nपरस्मै कथयेद्विद्वान्शशिनं वाथ कांचनम् ३२।\nन कुर्याद्बहुभिः सार्द्धं विरोधं बंधुभिस्तथा ।\nआत्मनः प्रतिकूलानि परेषां न समाचरेत् ३३।\nतिथिं पक्षस्य न ब्रूयान्नक्षत्राणि न निर्दिशेत् ।\nनोदक्यामभिभाषेत नाशुचिं वा द्विजोत्तमः ३४।\nन देवगुरुविप्राणां दीयमानं तु वारयेत् ।\nन चात्मानं प्रशंसेद्वा परनिंदां च वर्जयेत् ३५।\nवेदनिंदां देवनिंदां प्रयत्नेन विवर्जयेत् ।\nयस्तु देवानृषींश्चैव वेदान्वा निंदते द्विजः ३६।\nन तस्य निष्कृतिर्दृष्टा शास्त्रेष्विह मुनीश्वराः ।\nनिंदयेद्वा गुरुं देवं वेदं वासोपबृंहणम् ३७।\nकल्पकोटिशतं साग्रं रौरवे पच्यते नरः ।\nतूष्णीमासीत निंदायां न ब्रूयात्किंचिदुत्तरम् ३८।\nकर्णौ पिधाय गंतव्यं न चैनमवलोकयेत् ।\nवर्ज्जयेद्वै रहस्यानि परेषां गर्हणं बुधः ३९।\nविवादं स्वजनैः सार्द्धं नकुर्य्याद्वै कदाचन ।\nन पापं पापिनां ब्रूयादपापं वा द्विजोत्तमः ४०।\nसत्येन तुल्यो दोषः स्यादसत्याद्दोषवान्भवेत् ।\nनृणां मिथ्याभिशस्तानां पतंत्यश्रूणि रोदनात् ४१।\nतानि पुत्रान्पशून्घ्नंति तेषां मिथ्याभिशंसिनाम् ।\nब्रह्महत्या सुरापाने स्तेये गुर्वंगनागमे ४२।\nदृष्टं वै शोधनं वृद्धैर्नास्ति मिथ्याभिशंसने ।\nनेक्षेतोद्यंतमादित्यं शशिनं वाऽनिमित्ततः ४३।\nनास्तं यांतं न वारिस्थं नोपस्पृष्टं न मध्यगम् ।\nतिरोहितं समीक्षेत नादर्शाद्यनुगामिनम् ४४।\nन नग्नां स्त्रियमीक्षेत पुरुषं वा कदाचन ।\nन च मूत्रं पुरीषं वा न च संसृष्टमैथुनम् ४५।\nनाशुचिः सूर्यसोमादीन्ग्रहानालोकयेद्बुधः ।\nनाभिभाषेत च परमुच्छिष्टो वावगुंठितः ४६।\nन पश्येत्प्रेतसंस्पर्शं न क्रुद्धस्य गुरोर्मुखम् ।\nन तैलोदकयोश्छायां न पंक्तिं भोजने सति ४७।\nन मुक्तबंधनं पश्येन्नोन्मत्तं गजमेव वा ।\nनाश्नीयाद्भार्यया सार्द्धं नैनामीक्षेत चाश्नतीम् ४८।\nक्षुवतीं जृंभमाणां वा नासनस्थां यथासुखम् ।\nनोदके चात्मनो रूपं शुभं वाशुभमेव वा ४९।\nन लंघयेच्च मतिमान्नाधितिष्ठेत्कदाचन ।\nन शूद्राय मतिं दद्यात्कृसरं पायसं दधि ५०।\nनोच्छिष्टं वा मधु घृतं न च कृष्णाजिनं हविः ।\nन चैवास्मै व्रतं ब्रूयान्न च धर्मं वदेद्बुधः ५१।\nन च क्रोधवशं गच्छेद्द्वेषं रागं च वर्जयेत् ।\nलोभं दंभं तथा शाठ्यं ह्यसूयां ज्ञानकुत्सनम् ५२।\nईर्ष्यां मदं तथाशोकं मोहं च परिवर्जयेत् ।\nन कुर्यात्कस्यचित्पीडां सुतं शिष्यं तु ताडयेत् ५३।\nन हीनानुपसेवेत न च तृष्णामतिः क्वचित् ।\nनात्मानं चावमन्येत दैन्यं यत्नेन वर्जयेत् ५४।\nन विशिष्टमसत्कुर्यान्नात्मानं वासनाद्बुधः ।\nन नखेन लिखेद्भूमिं गां च संवेशयन्नहि ५५।\nन नदीषु नदीं ब्रूयात्पर्वतेषु च पर्वतान् ।\nआवासे भोजने वापि न त्यजेत्सहयायिनम् ५६।\nनावगाहेदपो नग्नो वह्निं नातिव्रजेत्तथा ।\nशिरोभ्यंगावशिष्टेन तैलेनांगं न लेपयेत् ५७।\nन सर्प शस्त्रैः क्रीडेत स्वानि खानि न संस्पृशेत् ।\nरोमाणि च रहस्यानि नाशिष्टेन सह व्रजेत् ५८।\nन पाणि पाद वाङ्नेत्र चापल्यं समुपाश्रयेत् ।\nन शिश्नोदरचापल्यं न च श्रवणयोः क्वचित् ५९।\nन चांगनखवाद्यं वै कुर्यान्नांजलिना पिबेत् ।\nनाभिहन्याज्जलं पद्भ्यां पाणिना वा कदाचन ६०।\nन शातयेदिष्टिकाभिर्मूलानि च फलानि च ।\nन म्लेच्छभाषणं शिक्षेन्नाकर्षेच्च पदासनम् ६१।\nनखभेदनमास्फोटं छेदनं वा विलेखनम् ।\nकुर्य्याद्विमर्द्दनं धीमान्नाकस्मादेव निष्फलम् ६२।\nनोत्संगे भक्षयेद्भक्ष्यं वृथा चेष्टां न चाचरेत् ।\nन नृत्येदथवा गायेन्न वादित्राणि वादयेत् ६३।\nन संहताभ्यां पाणिभ्यां कंडूयेदात्मनः शिरः ।\nन लौकिकैस्तवैर्देवांस्तोषयेद्वाक्पतेरपि ६४।\nनाक्षैः क्रीडेन्न धावेत नाप्सु विण्मूत्रमाचरेत् ।\nनोच्छिष्टः संविशेन्नित्यं न नग्नः स्नानमाचरेत् ६५।\nन गच्छंस्तु पठेद्वापि न चैव स्वशिरः स्पृशेत् ।\nन दंतैर्नखरोमाणि च्छिंद्यात्सुप्तं न बोधयेत् ६६।\nनाबालातपमासेवेत्प्रेतधूमं विवर्जयेत् ।\nनैव स्वप्याच्छून्यगेहे स्वयं नोपानहौ हरेत् ६७।\nनाकारणाद्वा निष्ठीवेन्न बाहुभ्यां नदीं तरेत् ।\nन पादक्षालनं कुर्यात्पादेनैव कदाचन ६८।\nनाग्नौ प्रतापयेत्पादौ न कांस्ये धावयेद्बुधः ।\nनाभिप्रसारयेद्देवं ब्राह्मणान्गामथापि वा ६९।\nवाय्वग्निनृपविप्रान्वा सूर्यं वा शशिनं प्रति ।\nअशुद्धः शयनं पानं स्वाध्यायं स्नान भोजनम् ७०।\nबहिर्निष्क्रमणं चैव न कुर्वीत कदाचन ।\nस्वप्नमध्ययनं स्नानमुद्वर्तं भोजनं गतिम् ७१।\nउभयोः संध्ययोर्नित्यं मध्याह्ने चैव वर्जयेत् ।\nन स्पृशेत्पाणिनोच्छिष्टो विप्रो गो ब्राह्मणानलान् ७२।\nन चालनं पदा वापि न देवप्रतिमां स्पृशेत् ।\nनाशुद्धोग्निं परिचरेन्न देवान्कीर्तयेदृषीन् ७३।\nनावगाहेदगाधांबु धावयेन्नाऽनिमित्ततः ।\nन वामहस्तेनोद्धृत्य पिबेद्वक्त्रेण वा जलम् ७४।\nनोत्तरेदनुपस्पृश्य नाप्सु रेतः समुत्सृजेत् ।\nअमेध्यालिप्तमर्हं वा लोहितं वा विषाणि वा ७५।\nव्यतिक्रामेन्न स्रवंतीं नाप्सु मैथुनमाचरेत् ।\nचैत्यवृक्षं न वै छिंद्यान्नाप्सु ष्ठीवनमाचरेत् ७६।\nनास्थिभस्मकपालानि न केशान्न च कंटकान् ।\nतुषांगारकरीषं वा नाधितिष्ठेत्कदाचन ७७।\nन चाग्निं लंघयेद्धीमान्नोपदध्यादधः क्वचित् ।\nन चैनं पादतः कुर्य्याच्छूर्पेण न धमेद्बुधः ७८।\nन वृक्षमवरोहेत नावेक्षेताशुचिः क्वचित् ।\nअग्नौ न च क्षिपेदग्निं नाद्भिः प्रशमयेत्तथा ७९।\nसुहृन्मरणमात्रं वा स्वयं न श्रावयेत्परान् ।\nअपण्यं कूटपण्यं वा विक्रयेन प्रयोजयेत् ८०।\nन वह्निं मुखनिःश्वासैर्ज्वालयेन्नाशुचिर्बुधः ।\nपुण्यस्थानोदकस्थाने सीमांतं वाहयेन्न तु ८१।\nन भिंद्यात्पूर्वसमयमभ्युपेतं कदाचन ।\nपरस्परं पशून्व्याघ्रान्पक्षिणो न च योधयेत् ८२।\nपरबाधां न कुर्वीत जलवातातपादिभिः ।\nकारयित्वा सुकर्माणि गुरून्पश्चान्न वंचयेत् ८३।\nसायंप्रातर्गृहद्वारान्रक्षार्थं परिघट्टयेत् ।\nबहिर्माल्यं सुगंधिं वा भार्यया सह भोजनम् ८४।\nविगृह्य वादं कृत्वा वा प्रवेशं च विवर्जयेत् ।\nनखादन्ब्राह्मणस्तिष्ठेन्न जल्पेद्वा हसेद्बुधः ८५।\nस्वमग्निं चैव हस्तेन स्पृशेन्नाप्सुचिरं वसेत् ।\nन पक्षकेणोपधमेन्न शूर्पेण च पाणिना ८६।\nमुखेनाग्निं समिंधीत मुखादग्निरजायत ।\nपरस्त्रियं न भाषेत नायाज्यं याजयेद्बुधः ८७।\nनैकश्चरेत्सदा विप्रः समुदायं च वर्जयेत् ।\nन देवायतनं गच्छेत्कदाचिद्वाऽप्रदक्षिणम् ८८।\nन पीडयेद्वा वस्त्राणि न देवायतने स्वपेत् ।\nनैकोध्वानं प्रपद्येत नाधार्मिकजनै सह ८९।\nन व्याधिदूषितैर्वापि न शूद्रैः पतितेन वा ।\nनोपानद्वर्जितो वाथ जलादिरहितस्तथा ९०।\nन वर्त्मनि चितिं वाममतिक्रामेत्क्वचिद्द्विजः ।\nन निंदेद्योगिनः सिद्धान्व्रतिनो वा यतींस्तथा ९१।\nदेवतायतनं प्राज्ञा देवानां चैव सत्रिणाम् ।\nनाक्रामेत्कामतश्छायां ब्राह्मणानां च गोरपि ९२।\nस्वां तु नाक्रामयेच्छायां पतिताद्यैर्न रोगिभिः ।\nनांगारभस्मकेशादिष्वधितिष्ठेत्कदाचन ९३।\nवर्जयेन्मार्जनी रेणुं स्नानवस्त्र घटोदकम् ।\nन भक्षयेदभक्ष्याणि नापेयं च पिबेद्द्विजः ९४।\nइति श्रीपाद्मे महापुराणे स्वर्गखंडे पंचपंचाशत्तमोऽध्यायः ५५।"
  }
]
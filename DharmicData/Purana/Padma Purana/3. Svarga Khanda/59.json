[
  {
    "text": "व्यास उवाच-\nएवं वनाश्रमे स्थित्वा तृतीयं भागमायुषः ।\nचतुर्थं चायुषो भागं संन्यासेन नयेत्क्रमात् १।\nअग्नीनात्मनि संस्थाप्य द्विजः प्रव्रजितो भवेत् ।\nयोगाभ्यासरतः शांतो ब्रह्मविद्यापरायणः २।\nयदा मनसि संपन्नं वैराग्यं सर्ववस्तुषु ।\nतदा संन्यासमिच्छेच्च पतितः स्याद्विपर्यये ३।\nप्राजापत्यां निरूप्येष्टिमाग्नेयीमथवा पुनः ।\nदांतः शुक्लकषायोसौ ब्रह्माश्रममुपाश्रयेत् ४।\nज्ञानसंन्यासिनः केचिद्वेदसंन्यासिनोऽपरे ।\nकर्मसंन्यासिनस्त्वन्ये त्रिविधाः परिकीर्तिताः ५।\nयः सर्वत्र विनिर्मुक्तो निर्द्वंद्वश्चैव निर्भयः ।\nप्रोच्यते ज्ञानसंन्यासी आत्मन्येव व्यवस्थितः ६।\nवेदमेवाभ्यसेन्नित्यं निराशीर्निष्परिग्रहः ।\nप्रोच्यते वेदसंन्यासी मुमुक्षुर्विजितेंद्रियः ७।\nयस्त्वग्निमात्मसाकृत्वा ब्रह्मार्पणपरो द्विजः ।\nज्ञेयः स कर्मसंन्यासी महायज्ञपरायणः ८।\nत्रयाणामपि चैतेषां ज्ञानी त्वभ्यधिको मतः ।\nन तस्य विद्यते कार्यं न लिंगं वा विपश्चितः ९।\nनिर्ममो निर्भयः शांतो निर्द्वंद्वः पर्णभोजनः ।\nजीर्णकौपीनवासाः स्यान्नग्नो वा ध्यानतत्परः १०।\nब्रह्मचारी जिताहारो ग्रामादन्नं समाहरेत् ।\nअध्यात्मरतिरासीत निरपेक्षो निराशिषः ११।\nआत्मनैव सहायेन सुखार्थं विचरेदिह ।\nनाभिनंदेत मरणं नाभिनंदेत जीवनम् १२।\nकालमेव प्रतीक्षेत निर्देशं भृतको यथा ।\nनाध्येतव्यं न वर्तव्यं श्रोतव्यं न कदाचन १३।\nएवं ज्ञानपरो योगी ब्रह्मभूयाय कल्पते ।\nएकवासाथ वा विद्वान्कौपीनाच्छादनोपि वा १४।\nमुंडी शिखी वाथ भवेत्त्रिदंडी निष्परिग्रहः ।\nकाषायवासाः सततं ध्यानयोगपरायणः १५।\nग्रामांते वृक्षमूले वा वसेद्देवालयेपि वा ।\nसमः शत्रौ तथा मित्रे तथा मानापमानयोः १६।\nभैक्ष्येण वर्तयेन्नित्यं नैकान्नादी भवेत्क्वच्चित् ।\nयस्तु मोहेन वान्यस्मादेकान्नादी भवेद्यतिः १७।\nन तस्य निष्कृतिः काचिद्धर्मशास्त्रेषु दृश्यते ।\nरागद्वेषवियुक्तात्मा समलोष्टाश्मकांचनः १८।\nप्राणिहिंसानिवृत्तश्च मौनी स्यात्सर्वनिस्पृहः ।\nदृष्टिपूतं न्यसेत्पादं वस्त्रपूतं जलं पिबेत् १९।\nसत्यपूतां वदेद्वाणीं मनःपूतं समाचरेत् ।\nनैकत्र निवसेद्देशे वर्षाभ्योन्यत्र भिक्षुकः २०।\nस्नात्वा शौचयुतो नित्यं कमंडलुकरः शुचिः ।\nब्रह्मचर्यरतो नित्यं वनवासरतो भवेत् २१।\nमोक्षशास्त्रेषु निरतो ब्रह्मसूत्री जितेंद्रियः ।\nदंभाहंकारनिर्मुक्तो निंदापैशुन्यवर्जितः २२।\nआत्मज्ञानगुणोपेतो यदि मोक्षमवाप्नुयात् ।\nअभ्यसेत्सततं देवं प्रणवाख्यं सनातनम् २३।\nस्नात्वाचम्य विधानेन शुचिर्देवालयादिषु ।\nयज्ञोपवीती शांतात्मा कुशपाणिः समाहितः २४।\nधौतकाषायवसनो तस्मिञ्छन्नतनूरुहः ।\nअधियज्ञं ब्रह्मजपेदाधिदैविकमेव च २५।\nआध्यात्मिकं च सततं वेदान्ताभिहितं च यत् ।\nपुत्रेषु चाथ निवसन्ब्रह्मचारी यतिर्मुनिः २६।\nवेदमेवाभ्यसेन्नित्यं स याति परमां गतिम् ।\nअहिंसासत्यमस्तेयं ब्रह्मचर्यं तपः परम् २७।\nक्षमादया च संतोषो व्रतान्यस्य विशेषतः ।\nवेदांतज्ञाननिष्ठो वा पंचयज्ञान्समाहितः २८।\nकुर्य्यादहरहः स्नात्वा भिक्षार्थे नैव तेन हि ।\nहोममंत्रान्जपेन्नित्यं कालेकाले समाहितः २९।\nस्वाध्यायं चान्वहं कुर्य्यात्सावित्रीं संध्ययोर्जपेत् ।\nध्यायीत सततं देवमेकांतं परमेश्वरम् ३०।\nएकान्नं वर्जयेन्नित्यं कामं क्रोधं परिग्रहम् ।\nएकवासा द्विवासा वा शिखी यज्ञोपवीतवान् ।\nकमंडलुकरो विद्वांस्त्रिदंडो याति तत्परम् ३१।\nइति श्रीपाद्मे महापुराणे स्वर्गखंडे यतिधर्मनिरूपणं नामैकोनषष्टितमोऽध्यायः ५९।"
  }
]
[
  {
    "text": "नारद उवाच-।\nततो गच्छेत धर्म्मज्ञ धर्म्मतीर्थं पुरातनम् ।\nयत्र धर्मो महाभागस्तप्तवानुत्तमं तपः १।\nतेन तीर्थं कृतं पुण्यं स्वेन नाम्ना च चिह्नितम् ।\nतत्र स्नात्वा नरो राजन्धर्मशीलः समाहितः २।\nआसप्तमं कुलं चैव पुनीते नात्र संशयः ।\nततो गच्छेत धर्मज्ञ कलाप वनमुत्तमम् ३।\nकृच्छ्रेण महता गत्वा तत्र स्नात्वा समाहितः ।\nअग्निष्टोममवाप्नोति विष्णुलोकं च गच्छति ४।\nसौगंधिकं वनं राजंस्ततो गच्छेत मानवः ।\nयत्र ब्रह्मादयो देवा ऋषयश्च तपोधनाः ५।\nसिद्धचारणगंधर्वाः किन्नराः स महोरगाः ।\nतद्वनं प्रविशन्नेव सर्वपापैः प्रमुच्यते ६।\nततो हि सा सरिच्छ्रेष्ठा नदीनामुत्तमा नदी ।\nप्लक्षादेवी स्मृता राजन्महा पुण्या सरस्वती ७।\nतत्राभिषेकं कुर्वीत वल्मीकान्निःसृते जले ।\nअर्चयित्वा पितॄन्देवानश्वमेधफलं लभेत् ८।\nईशानाध्युषितं नाम तत्र तीर्थं सुदुर्लभम् ।\nषड्गुणं यन्निपातेषु वल्मीकादिति निश्चयः ९।\nकपिलानां सहस्रं च वाजिमेधं च विंदति ।\nतत्र स्नात्वा नरव्याघ्र दृष्टमेतत्पुरातनैः १०।\nसुगंधां शतकुंभां च पंचयज्ञं च भारत ।\nअभिगम्य नरश्रेष्ठ स्वर्गलोके महीयते ११।\nत्रिशूलपात्रं तत्रैव तीर्थमासाद्य दुर्लभम् ।\nतत्राभिषेकं कुर्वीत पितृदेवार्चने रतः १२।\nगाणपत्यं च लभते देहं त्यक्त्वा न संशयः ।\nततो राजगृहं गच्छेद्देव्याः स्थानं सुदुर्लभम् १३।\nशाकंभरीति विख्याता त्रिषुलोकेषु विश्रुता ।\nदिव्यं वर्षसहस्रं च शाकेन किल भारत १४।\nआहारं सा कृतवती मासिमासि नराधिप ।\nऋषयोऽभ्यागतास्तत्र देव्या भक्तास्तपोधनाः १५।\nआतिथ्यं च कृतं तेषां शाकेन किल भारत ।\nततः शाकंभरीत्येवं नाम तस्याः प्रतिष्ठितम् १६।\nशाकंभरीं समासाद्य ब्रह्मचारी समाहितः ।\nत्रिरात्रमुषितः शाकं भक्षयेन्नियतः शुचिः १७।\nशाकाहारस्य यत्सम्यग्वर्षैर्द्वादशभिः फलम् ।\nतत्फलं तस्य भवति देव्याश्छंदेन भारत १८।\nततो गच्छेत्सुवर्णाख्यं त्रिषुलोकेषु विश्रुतम् ।\nयत्र कृष्णः प्रसादार्थं रुद्रमाराधयत्पुरा १९।\nवरांश्च सुबहूँल्लेभे देवैरपि स दुर्ल्लभान् ।\nउक्तश्च त्रिपुरघ्नेन परितुष्टेन भारत २०।\nअपि चात्माप्रियतरो लोके कृष्ण भविष्यसि ।\nत्वन्मुखं च जगत्कृत्स्नं भविष्यति न संशयः २१।\nतत्राभिगम्य राजेंद्र पूजयित्वा वृषध्वजम् ।\nअश्वमेधमवाप्नोति गाणपत्यं च विंदति २२।\nधूमावतीं ततो गच्छेत्त्रिरात्रमुषितो नरः ।\nमनसा प्रार्थितान्कामाँल्लभते नात्र संशयः २३।\nदेव्यास्तु दक्षिणार्धे नरथावर्त्तो नराधिप ।\nतत्रागत्य तु धर्मज्ञ श्रद्दधानो जितेंद्रियः २४।\nमहादेवप्रसादेन गच्छेत परमां गतिम् ।\nप्रदक्षिणमुपावृत्य गच्छेत भरतर्षभ २५।"
  }
]
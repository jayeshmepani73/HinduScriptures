[
  {
    "text": "मार्कंडेय उवाच-\nशृणु राजन्प्रयागस्य माहात्म्यं पुनरेव तु ।\nयच्छ्रुत्वा सर्वपापेभ्यो मुच्यते नात्र संशयः १।\nमानसं नाम तत्तीर्थं गंगायामुत्तरे तटे ।\nत्रिरात्रोपोषितो भूत्वा सर्वान्कामानवाप्नुयात् २।\nगोभूहिरण्यदानेन यत्फलं प्राप्नुयान्नरः ।\nएतत्फलमवाप्नोति तत्तीर्थं स्मरते पुनः ३।\nअकामो वा सकामो वा गंगायां यो विपद्यते ।\nमृतस्तु भवति स्वर्गे नरकं न च पश्यति ४।\nअप्सरोगणसंगीतैः सुप्तोऽसौ प्रतिबुध्यते ।\nहंससारसयुक्तेन विमानेन स गच्छति ५।\nबहुवर्षाणि राजेन्द्र षट्सहस्राणि भुंजते ।\nततः स्वर्गात्परिभ्रष्टः क्षीणकर्मा दिवश्च्युतः ६।\nसुवर्णमणिमुक्ताढ्ये जायते स महाकुले ।\nषष्टितीर्थसहस्राणि षष्टितीर्थशतानि च ७।\nमाघेमासि गमिष्यंति गंगायमुनसंगमे ।\nगवां शतसहस्रस्य सम्यग्दत्तस्य यत्फलम् ८।\nप्रयागे माघमासे तु त्र्यहंस्नानस्य तत्फलम् ।\nगंगायमुनयोर्मध्ये पंचाग्निं यस्तु साधयेत् ९।\nअहीनांगो ह्यरोगश्च पंचेन्द्रियसमन्वितः ।\nयावंति रोमकूपाणि तस्य गात्रस्य देहिनः १०।\nतावद्वर्षसहस्राणि स्वर्गलोके महीयते ।\nततः स्वर्गात्परिभ्रष्टो जंबूद्वीपपतिर्भवेत् ११।\nस भुक्त्वा विपुलान्भोगांस्तत्तीर्थं भजते नरः ।\nजलप्रवेशं यः कुर्यात्संगमे लोकविश्रुते १२।\nराहुग्रस्तो यथा सोमो विमुक्तः सर्वपातकैः ।\nसोमलोकमवाप्नोति सोमेन सह मोदते १३।\nषष्टिवर्षसहस्राणि षष्टिवर्षशतानि च ।\nस्वर्गलोकमवाप्नोति ऋषिगंधर्वसेवितः १४।\nपरिभ्रष्टस्तु राजेंद्र समृद्धे जायते कुले ।\nअधःशिरास्तु यो ज्वालामूर्ध्वपादः पिबेन्नरः १५।\nशतं वर्षसहस्राणि स्वर्गलोके महीयते ।\nपरिभ्रष्टस्तु राजेंद्र अग्निहोत्री भवेन्नरः १६।\nभुक्त्वा तु विपुलान्भोगांस्तत्तीर्थं भजते नरः ।\nयस्तु देहं विकर्तित्वा शकुनिभ्यः प्रयच्छति १७।\nविहंगैरुपभुक्तस्य शृणु तस्यापि यत्फलम् ।\nशतं वर्षसहस्राणां सोमलोके महीयते १८।\nततः स्वर्गात्परिभ्रष्टो राजा भवति धार्मिकः ।\nगुणवान्रूपसंपन्नो विद्वान्सुप्रियदेहवान् १९।\nभुक्त्वा तु विपुलान्भोगांस्तत्तीर्थं भजते पुनः ।\nयामुने चोत्तरे कूले प्रयागस्य तु दक्षिणे २०।\nऋणप्रमोचनं नाम तीर्थं तत्परमं स्मृतम् ।\nएकरात्रोषितो भूत्वा ऋणैः सर्वैः प्रमुच्यते २१।\nसूर्यलोकमवाप्नोति अनृणी च सदा भवेत् २२।\nइति श्रीपाद्मे महापुराणे स्वर्गखंडे प्रयागमाहात्म्ये चतुश्चत्वारिंशोऽध्यायः ४४।"
  }
]
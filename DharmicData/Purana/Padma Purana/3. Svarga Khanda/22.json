[
  {
    "text": "नारद उवाच-\nएवं ते कथितं राजन्नर्मदातीर्थमुत्तमम् ।\nपुरा गंधर्वकन्यानां शापजं भयमुल्बणम् १।\nनाशितं तन्महाराज रेवाजलकणाग्निना ।\nरेवाजलकणस्पर्शान्मुक्तो भवति मानवः २।\nयुधिष्ठिर उवाच-\nभगवन्बहुकन्याभिः शापो लंभि कथं कुतः ।\nकस्यापत्यानि तास्तासां नाम किं कीदृशं वयः ३।\nकथं रेवाजलस्पर्शाद्विपाकाच्छापसंभवात् ।\nविमुक्ताः कुत्र ताः सस्नुः सर्वं मे कथय प्रभो ४।\nनर्मदातीर्थमाहात्म्यं चमत्कारकरं भवेत् ।\nश्रवणादपि पापानां मलनाशनमुच्यते ५।\nनर्मदानर्मदाशब्दो येन केनचिदुच्यते ।\nतस्य स्याच्छाश्वती मुक्तिर्यावदाचंद्र तारकम् ६।\nव्याहृतं भवता पूर्वं रेवामाहात्म्यमुत्तमम् ।\nतथापि चरितं साधो यदेतत्तन्निगद्यताम् ७।\nअथ चोत्तमवार्ताया सेवितव्या मनीषिभिः ।\nअतः पृच्छामि विप्रेंद्र रेवामाहात्म्यमुत्तमम् ।\nइतिहासं वद विभो कन्यानां चरितोज्ज्वलम् ८।\nनारद उवाच-\nश्रूयतां राजशार्दूल धर्मगर्भापरा कथा ।\nयथारणिर्वह्निगर्भा धर्म्मस्तु ब्रह्मसूरिव ९।\nगंधर्वः शुकसंगीतिस्तस्य कन्या प्रमोहिनी ।\nसुशीलस्य सुशीला च सुस्वरा स्वरवेदिनः १०।\nसुतारा चंद्रकांतस्य चंद्रिका सुप्रभस्य च ।\nइमानि वरनामानि तासामप्सरसां नृप ११।\nकुमार्यः पंच सर्वास्ता वयसा सुभगाः पुनः ।\nभाषंते च मिथस्तास्तु भगिन्य इव सर्वदा १२।\nचंद्रादिव विनिष्क्रांताश्चंद्रिका इव सोज्ज्वलाः ।\nचंद्राननाः सुकेश्यश्च चंद्रकांताइवोज्ज्वलाः १३।\nदेवेष्वेता विलासिन्यः कौमुद्यः कैरवेष्विव ।\nलावण्यपिंडसंभूता दिव्यरूपा मनोहराः १४।\nउद्भिन्नकुचपद्मिन्यः केतक्य इव माधवे ।\nउत्पन्नयौवनैः कांता वल्लीव नवपल्लवैः १५।\nहेमगौराश्च हेमाभा हेमाभरणभूषिताः ।\nहेमचंपकमालिन्यो हेमच्छविसुवाससः १६।\nस्वरग्रामावलीहासु विविधा मूर्च्छनासु च ।\nतालवाद्यविनोदेषु वेणुवीणाप्रवादने १७।\nमृदंगनादसंभिन्नलास्यमध्यलयेषु च ।\nचित्रादिषु विनोदेषु कलासु च विशारदाः १८।\nएवंभूताश्च ताः कन्या मुमुहुः क्रीडनैर्वरैः ।\nपितृभिर्लालिताः सर्वाश्चेरुश्च धनदालये १९।\nकौतुकादेकदा पंच मिलित्वा मासि माधवे ।\nकन्या मंदारपुष्पाणि विचिन्वंत्यो वनाद्वनम् २०।\nगौरीं समाराधयितुं स्वरांगनाः कदाचिदच्छोदसरोवरं ययुः ।\nहेमांबुजानि प्रवराणि ताः पुनस्तस्मादुपादाय वरोत्पलैः सह २१।\nवैडूर्यशुद्धस्फटिकप्रकुट्टिमे स्नात्वा तु घट्टे परिधाय चांबरम् ।\nमौनेन च स्थंडिलपिंडिकामयीं सुवर्णमुक्ताभरणां विनिर्ममुः २२।\nसमर्चितां चंदनगंधकुंकुमैरभ्यर्च्य गौरीं वरपंकजादिभिः ।\nनानोपहारैः शुभभक्तिभाविता लास्यप्रयोगैर्ननृतुः कुमारिकाः २३।\nगांधर्वमाश्रित्य परं स्वरं ततो गेयं स्वभावध्वनिभिः समूर्छनम् ।\nएणीदृशस्ताः प्रजगुः कलाक्षरं तारप्रवृद्धं गतिभिश्च सुस्वरम् २४।\nतस्मिन्सुभावे रसवर्षहर्षं कन्यास्वलं निर्भरचित्तवृत्तिषु ।\nअच्छोदतीर्थे प्रवरे तदागतः स्नातुं मुनेर्वेदनिधेः सुतोग्रजः २५।\nरूपेण निःसीमतरो वराननः प्रफुल्लपद्मायतलोचनो युवा ।\nविस्तीर्णवक्षाः सुभुजोऽतिसुंदरः श्यामच्छविः कामइवापरो हि सः २६।\nस ब्रह्मचारी सुशिखो हि शोभते दंडेन युक्तो धनुषेव मन्मथः ।\nएणाजिनप्रावरणः समुद्रधृग्हेमाभमौंजीकटिमेखलः परः २७।\nतं दृष्ट्वा ब्राह्मणं बालास्तास्तत्र सरसस्तटे ।\nजहृषुः कौतुकाविष्टा अयं नो भवितातिथिः २८।\nसंत्यक्तगीतनृत्यास्तास्तस्यालोकनलालसाः ।\nहरिण्यो लुब्धकेनेव विद्धाः कामेन सायकैः २९।\nपश्यपश्येति जल्पंत्यो मुग्धाः पंच ससंभ्रमम् ।\nतस्मिन्विप्रवरे यूनि कामदेवभ्रमं ययुः ३०।\nपुनःपुनस्तमभ्यर्च्य नयनैः पंकजैरिव ।\nपश्चाद्विचारमारब्धमप्सरोभिः परस्परम् ३१।\nयद्ययं कामदेवो हि रतिहीनः कथं भवेत् ।\nअथवाह्यश्विनौ देवौ तावुभौ युगचारिणौ ३२।\nगंधर्वः किन्नरो वाथ सिद्धो वा कामरूपधृक् ।\nऋषिपुत्रोऽथवा कश्चित्कश्चिद्वा मनुजोत्तमः ३३।\nअस्ति वा कश्चिदेवायं धात्रा सृष्टो हि नः कृते ।\nयथाभाग्यवतामर्थे निधानं पूर्वकर्मभिः ३४।\nतथास्माकं कुमारीणां गौर्यानीतो वरोत्तमः ।\nकरुणाजलकल्लोल लब्धाद्री र्कृ!तचित्तया ३५।\nमया वृतस्त्वया चायं त्वया वृतस्तथानया ।\nएवं पंचसुकन्यासु वदंतीषु नृपोत्तम ३६।\nश्रुत्वा तद्वचनं तत्र कृतमाध्याह्निकक्रियः ।\nचिंतयामास मेधावी किं कृत्वा सुकृतं भवेत् ३७।\nगाधिसंभवपराशरादयः कंडुदेवलमुखाश्च ये द्विजाः ।\nतेऽपि योगि बलिनो विमोहिताः लीलया तदबलाभिरद्भुतम् ३८।\nयोषितां नयनतीक्ष्णसायकैर्भ्रूलतासुदृढचापनिर्गतैः ।\nधन्विना मकरकेतुना हतः कस्य नो पतति वामनो मृगः ३९।\nतावदेव नयधीर्विराजते तावदेव जनताभयं भवेत् ।\nतावदेव धृतचित्तता भृशं तावदेव गणना कुलस्य च ४०।\nतावदेव तपसः प्रगल्भता तावदेव शमसेवनं नृणाम् ।\nयावदेव ललनेक्षणा स वैर्माद्यते द्रुतमदैर्न पूरुषः ४१।\nमोहयंति मदयंति रागिणं योषितः स्वललितैर्मनोहरैः ।\nमोदयंति मदयंति मामिमा धर्मरक्षणपरं हि स्वैर्गुणैः ४२।\nमांसरक्तमलमूत्रनिर्मिते योषितां वपुषि निर्गुणेऽशुचौ ।\nकामिनस्तु परिकल्प्य चारुतामाविशंति सुविमूढचेतसः ४३।\nदारुणा हि परिकीर्तितांगना साधुभिर्विमलबुद्धिभिर्बुधैः ।\nयावदेव न समीपगा इमास्तावदेव हि गृहं व्रजाम्यहम् ४४।\nसमीपं तस्य यावन्न आगच्छंति वरस्त्रियः ।\nवैष्णवेन प्रभावेण तावदंतर्दधे द्विजः ४५।\nतस्य योगबलाद्भूप गतस्यादर्शनं तदा ।\nदृष्ट्वा तदद्भुतं कर्म वैष्णवब्रह्मचारिणः ४६।\nवित्रस्तनयना बाला कुरंग्य इव कातराः ।\nसंक्रांतनयनाः शून्या ददृशुस्ता दिशोदश ४७।\nकन्या ऊचुः-।\nइंद्रजालं स्फुटं वेत्ति मायां जानाति वा पुनः ।\nदृष्टोऽप्यदृष्टरूपोभूदित्यूचुस्ताः परस्परम् ४८।\nव्याप्तं च हृदयं तासां तदैव विरहाग्निना ।\nज्वलद्दावानलेनेव सुस्निग्धं सर्वकाननम् ४९।\nत्यजेंद्रजालिकां विद्यां कांत दर्शय सत्वरम् ।\nआत्मानं न हि ते युक्तं प्राग्ग्रासे मक्षिकोपमम् ५०।\nहा कष्टं दर्शितः कस्माद्धात्रा त्वं घटितः कुतः ।\nज्ञातं महानुसंतापहेतुर्नः स्वं विनिर्मितः ५१।\nकच्चित्ते निर्दयं चेतः कच्चिदस्मासु नो मतिः ।\nकच्चित्क्रूरोऽसि हे कांत कच्चिन्मुष्णासि नो मनः ५२।\nकच्चिन्न प्रत्ययोस्मा सु कच्चिदस्मान्परीक्षसे ।\nकच्चिन्निर्ममता शीलः कच्चिन्मायाविशारदः ५३।\nकच्चिच्चित्ते प्रवेष्टुं च वेत्सि विज्ञानलाघवम् ।\nकच्चिन्निष्क्रमणोपायं न जानासि कुतः पुनः ५४।\nकच्चिद्विनापराधं तु किमस्मासु प्रकुप्यसे ।\nकच्चिद्दुःखं न जानासि परेषां विप्रलंभनम् ५५।\nत्वद्दर्शनं विना नष्टा हृदयेश्वर सांप्रतम् ।\nन जीवामोऽथ जीवामः पुनस्त्वद्दर्शनाशया ५६।\nवयं च नीयतां तत्र शीघ्रं यत्र गतो भवान् ।\nत्वद्दर्शनहरो धाता व्यधान्मोदांकुरच्छिदाम् ५७।\nसर्वथा दर्शनं देहि कारुण्यं भज सर्वथा ।\nपर्य्यंतं न प्रपश्यंति कस्य चित्सुजना जनाः ५८।\nइत्थं विलप्यताः कन्याः प्रतीक्ष्य च बहुक्षणम् ।\nपितुर्भयाद्गृहं गंतुं शीघ्रमारेभिरे ततः ५९।\nतत्प्रेमनिगडैर्बद्धा भृशं विरहविक्लवाः ।\nकथंचिद्धैर्यमालंब्य ताः स्वंस्वं गृहमागताः ६०।\nआगत्य पतिताः सर्वा मातॄणां तु समीपतः ।\nकिमेतन्मातृभिः पृष्टाः कुतः कालात्ययोऽभवत् ६१।\nक्रीडंत्यः किन्नरीभिस्तु सार्द्धं संगतकं यदा ।\nसंस्थितास्तेन न ज्ञातो दिवसोऽच्छोदसरोवरे ६२।\nपथि श्रांता वयं मातः संतापस्तेन नस्तनौ ।\nमोहेन महता वक्तुं न केनाप्युत्सहामहे ६३।\nइत्युक्त्वा लुठितास्तत्र मणिभूमौ कुमारिकाः ।\nआकारं गोपयंत्यस्ता मुग्धा जल्पंति मातृभिः ६४।\nकाचिन्नर्तयति क्रीडामयूरं न मुदा तदा ।\nन पाठयति तं कीरं पंजरेऽन्या कुतूहलात् ६५।\nलालयेन्नकुलं नान्या नोल्लापयति सारिकाम् ।\nअपरातीव संमुग्धा नैव खेलति सारसैः ६६।\nभेजिरे न विनोदं ता रेमिरे नैव मंदिरे ।\nऊचिरे बांधवैर्नालं वीणावाद्यं न चक्रिरे ६७।\nकल्पद्रुमप्रसूनं यत्सर्वं तच्चानलोपमम् ।\nमंदारकुसुमामोदि न पपुर्मधुरं मधु ६८।\nयोगिन्य इव ताः कन्या नासाग्रन्यस्तलोचनाः ।\nअलक्ष्यध्यानसंतानाः पुरुषोत्तममानसाः ६९।\nचंद्रकांतमणिच्छन्ने स्रवद्वारिणि कंदरे ।\nक्षणं वातायने स्थित्वा जलयंत्रगृहेक्षणम् ७०।\nरचयंति क्षणं शय्यां दीर्घिकां भोजिनीदलैः ।\nवीज्यमानाः सखीभिस्ताः शीतलैर्नलिनीदलैः ७१।\nइत्थं युगसमां रात्रिमनयंस्ता वरस्त्रियः ।\nकथंचिद्धारणं कृत्वा विह्वलाः सज्वरा इव ७२।\nप्रातर्व्योममणिं दृष्ट्वा मन्यमानाः स्वजीवितम् ।\nविज्ञाप्य मातरं स्वांस्वां गौरीं पूजयितुं गताः ७३।\nस्नात्वा तेन विधानेन पुष्पैर्धूपैस्तथा पुनः ।\nविधाय पूजनं देव्या गायंत्यस्तत्र ताः स्थिताः ७४।\nएतस्मिन्नंतरे विप्रः स्नातुं सोऽपि समागतः ।\nपितुराश्रमतस्तस्मादच्छोदेऽत्र सरोवरे ७५।\nमित्रं दृष्ट्वैव रात्र्यंते पद्मिन्य इव कन्यकाः ।\nतत्फुल्लनयना जातास्तं दृष्ट्वा ब्रह्मचारिणम् ७६।\nगत्वा तत्रैव ताः कन्या समीपं ब्रह्मचारिणः ।\nसव्यापसव्यबंधेन भुजपाशं च चक्रिरे ७७।\nगतोऽसि प्रिय पूर्वेद्युर्गंतुमद्य न लभ्यते ।\nवृतस्त्वं नूनमस्माभिर्नात्र तेऽस्ति विचारणा ७८।\nइत्युक्तो ब्राह्मणः प्राह प्रहसन्बाहुपाशगः ।\nयुष्माभिरुच्यते भद्रमनुकूलं प्रियं वचः ७९।\nप्रथमाश्रमनिष्ठस्य किंतु नश्येत मे व्रतम् ।\nविद्याभ्यसनशीलस्य नाभूत्पारं गुरोः कुले ८०।\nआश्रमे यत्र यो धर्मो रक्षणीयः सुपंडितैः ।\nविवाहोऽयमतो मन्ये न धर्म इति कन्यकाः ८१।\nआकर्ण्य विप्रवाक्यानि विप्रमूचुर्वरस्त्रियः ।\nसकलध्वनिसोत्कंठ्यो कोकिलाइव माधवे ८२।\nधर्मादर्थोऽर्थतः कामः कामात्सुखफलोदयः ।\nइत्येवं निश्चयज्ञास्ते वर्णयंति विपश्चितः ८३।\nसकामो धर्मबाहुल्यात्पुरतस्ते समुत्थितः ।\nसेव्यतां विविधैर्भोगैः स्वच्छाभूमिरियं यतः ८४।\nश्रुत्वा तद्वचनं तासां प्राह गंभीरया गिरा ।\nतथ्यं वो वचनं किंतु ममाप्यावश्यकं व्रतम् ८५।\nप्राप्यानुज्ञां गुरोः कुर्वे विवाहकर्म नान्यथा ।\nइत्युक्ताः पुनरूचुस्ताः स्फुटं मूढोऽसि सुंदर ८६।\nसिद्धौषधं ब्रह्मधिया रसायनं सिद्धिर्निधिः साधुकुला वरांगनाः ।\nमंत्रस्तथा सिद्धरसश्च धर्मतो मुने निषेव्याः सुधिया समागताः ८७।\nकार्यं नु दैवाद्यदि सिद्धिमागतं तस्मिन्नुपेक्षां न च यांति नीतिगाः ।\nयस्मादुपेक्षा न पुनः फलप्रदा तस्मान्न दीर्घीकरणं प्रशस्यते ८८।\nविषादप्यमृतं ग्राह्यममेध्यादपि कांचनम् ।\nनीचादप्युत्तमां विद्यां स्त्रीरत्नं दुष्कुलादपि ८९।\nसांद्रानुरागाः कुलजन्मनिर्मलाः स्नेहार्द्रचित्ता सुगिरः स्वयंवराः ।\nकन्या सुरूपाः खलु चारुयौवना धन्या लभंतेऽत्र नरास्तु नेतरे ९०।\nक्व वयं सुरसुंदर्य्यः क्व भवांस्तापसो बटुः ।\nदुर्घटस्य विधानेन मन्ये धातैव पंडितः ९१।\nतस्मादस्मानिदानीं तु स्वीकुर्य्यात्मंगलं भवान् ।\nगांधर्वेण विवाहेन अन्यथा नोपजीवनम् ९२।\nश्रुत्वा वाक्यं ततः प्राह ब्राह्मणो धर्मवित्तमः ।\nभो मृगाक्ष्यः कथं त्याज्यो धर्मो धर्मधनैर्नरैः ९३।\nधर्मश्चार्थश्चकामश्च मोक्षश्चैतच्चतुष्टयम् ।\nयथोक्तं फलदं ज्ञेयं विपरीतं तु निष्फलम् ९४।\nनाकालेऽहं व्रती कुर्यामतो दारपरिग्रहम् ।\nन क्रिया फलमाप्नोति क्रियाकालं न वेत्ति यः ९५।\nयतो धर्मविचारेऽस्मिन्प्रसक्तं मम मानसम् ।\nतस्माच्छृणुत हे कन्या न समीहे स्वयंवरम् ९६।\nएवं ज्ञात्वाशयं तस्य समीक्ष्यैव परस्परम् ।\nकरात्करं विमुच्याथ जग्राहांघ्रिं प्रमोहिनी ९७।\nभुजौ जगृहतुस्तस्य सुशीला सुस्वरा तथा ।\nआलिलिंग सुतारा च वक्त्रं चुंबति चंद्रिका ९८।\nतथापि निर्विकारोऽसौ प्रलयानलसन्निभः ।\nशशाप ब्रह्मचारी ताः क्रोधेनात्यंतमूर्छितः ९९।\nपिशाच्य इव मां लग्ना तत्पिशाच्यो भविष्यथ ।\nएवं तेनाशु शप्तास्तास्तं त्यक्त्वा पुरतः स्थिताः १००।\nकिमेतच्चेष्टितं पापं ह्यनागसि विचेष्टया ।\nप्रियंकृतोऽप्रियंकृत्वा धिक्त्वां धर्मकृतांतकम् १०१।\nअनुरक्तेषु भक्तेषु मित्रेषु द्रोहकारिणः ।\nपुंसो लोकोभयोः सौख्यं नाशमेतीति नः श्रुतम् १०२।\nतस्मात्त्वमपि नः शापात्पिशाचो भव सत्वरम् ।\nइत्युक्त्वापि च ता बाला निःश्वसंत्यः क्रुधाकुलाः १०३।\nतदेवान्योन्यसंरंभात्तस्मिन्सरसि पार्थिव ।\nताः कन्या ब्रह्मचारी च सर्वे पैशाच्यमागताः १०४।\nस पिशाचः पिशाच्यस्ताः क्रंदमानाः सुदारुणम् ।\nक्षपयंति विपाकांस्तान्पूर्वोपात्तस्य कर्म्मणः १०५।\nस्वकाले प्रभवत्येव पूर्वोपात्तं शुभाशुभम् ।\nस्वच्छायामिव दुर्वारं देवानामपि पार्थिव १०६।\nक्रंदंति पितरस्तासां मातरस्तत्र तत्र च ।\nभ्रातरश्चैव बालानां दैवं हि दुरतिक्रमम् १०७।\nअतऊर्ध्वं पिशाचास्ते आहारार्थं सुदुःखिताः ।\nइतस्ततश्च धावंतो वसंति सरसस्तटे १०८।\nइति श्रीपाद्मे महापुराणे स्वर्गखंडे द्वाविंशोध्यायः २२ ।"
  }
]
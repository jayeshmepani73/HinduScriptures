[
  {
    "text": "सूत उवाच-।\nआदिसर्गमहं तावत्कथयामि द्विजोत्तमाः ।\nज्ञायते येन भगवान्परमात्मा सनातनः १।\nसृष्टेषु प्रलयादूर्ध्वं नासीत्किंचिद्द्विजोत्तमाः ।\nब्रह्मसंज्ञमभूदेकं ज्योतिर्वै सर्वकारकम् २।\nनित्यं निरंजनं शांतं निर्मलं नित्यनिर्मलम् ।\nआनंदसागरंस्वच्छं यत्कांक्षंति मुमुक्षवः ३।\nसर्वज्ञं ज्ञानरूपत्वादनंतमजमव्ययम् ।\nअविनाशि सदास्वच्छमच्युतं व्यापकं महत् ४।\nसर्गकाले तु संप्राप्ते ज्ञात्वा तं ज्ञानरूपकम् ।\nआत्मलीनं विकारं च तत्स्रष्टुमुपचक्रमे ५।\nतस्मात्प्रधानमुद्भूतं ततश्चापि महानभूत् ।\nसात्विको राजसश्चैव तामसश्च त्रिधा महान् ६।\nप्रधानेनावृतो ह्येव त्वचा बीजमिवावृतम् ।\nवैकारिकस्तैजसश्च भूतादिश्चैव तामसः ७।\nत्रिविधोयमहंकारो महत्तत्वादजायत ।\nयथा प्रधानेन महान्महता स तथा वृतः ८।\nभूतादिस्तु विकुर्वाणः शब्दतन्मात्रकं ततः ।\nससर्ज शब्दतन्मात्रादाकाशं शब्दलक्षणम् ९।\nशब्दमात्रं तथाकाशं भूतादिः सममावृणोत् ।\nशब्दमात्रं तथाकाशं स्पर्शमात्रं ससर्ज ह १०।\nबलवानभवद्वायुस्तस्य स्पर्शो गुणो मतः ।\nआकाशं शब्दमात्रं तु स्पर्शमात्रं समावृणोत् ११।\nततो वायुविकुर्वाणो रूपमात्रं ससर्ज ह ।\nज्योतिरुत्पद्यते वायोस्तद्रूपगुणमुच्यते १२।\nस्पर्शमात्रस्तु वै वायू रूपमात्रं समावृणोत् ।\nज्योतिश्चापि विकुर्वाणं रसमात्रं ससर्ज ह १३।\nसंभवंति ततोंभांसि रसमात्राणि तानि तु ।\nरसमात्राणिचांभांसि रूपमात्रं समावृणोत् १४।\nविकुर्वाणानिचांभांसिगंधमात्रंससर्जिरे ।\nतस्माज्जाता मही चेयं सर्वभूतगुणाधिका १५।\nससंघातो यतस्तस्मात्तस्य गंधो गुणो मतः ।\nतस्मिंस्तस्मिंस्तु तन्मात्रात्तेन तन्मात्रता स्मृता १६।\nतन्मात्राण्यविशेषाणि विशेषाः क्रमशो पराः ।\nभूततन्मात्रसर्गोयमहंकारात्तु तामसात् १७।\nकीर्तितस्तु समासेन मुनिवर्यास्तपोधनाः ।\nतैजसानींद्रियाण्याहुर्देवा वैकारिका दश १८।\nएकादशं मनश्चात्र कीर्तितं तत्त्वचिंतकैः ।\nज्ञानेंद्रियाणि पंचात्र पंचकर्मेंद्रियाणि च १९।\nतानि वक्ष्यामि तेषां च कर्माणि कुलपावनाः ।\nश्रवणं त्वक्चक्षुर्जिह्वा नासिका चैव पंचमी २०।\nशब्दादिज्ञानसिद्ध्यर्थं बुद्धियुक्तानि पंच वै ।\nपायूपस्थं हस्तपादौ कीर्तिता वाक्चपंचमी २१।\nविसर्गानंदनादानगत्युक्तिकर्मतत्स्मृतम् ।\nआकाशवायुतेजांसि सलिलं पृथिवी तथा २२।\nशब्दादिभिर्गुणैर्विप्राः संयुक्ता उत्तरोत्तरैः ।\nनानावीर्याः पृथग्भूतास्ततस्ते संहतिं विना २३।\nनाशक्नुवन्प्रजाः स्रष्टुमसमागत्य कृत्स्नशः ।\nसमेत्यान्योन्यसंयोगं परस्परमथाश्रयात् २४।\nएकसंघास्सलक्ष्याश्च संप्राप्यैक्यमशेषतः ।\nपुरुषाधिष्ठितत्वाच्च प्रधानानुग्रहेण च २५।\nमहदादयो विशेषांता अंडमुत्पादयंति ते ।\nतत्क्रमेण विवृद्धं तु जलबुद्बुदवत्सदा २६।\nभूतेभ्योंडं महाप्राज्ञा वृद्धं तदुदकेशयम् ।\nप्राकृतं ब्रह्मरूपस्य विष्णोः स्थानमनुत्तमम् २७।\nतत्राव्यक्तस्वरूपोसौ विष्णुर्विश्वेश्वरः प्रभुः ।\nब्रह्मरूपं समास्थाय स्वयमेव व्यवस्थितः २८।\nस्वेदजांडमभूत्तस्य जरायुश्च महीधराः ।\nगर्भोदकं समुद्राश्च तस्याभून्महदात्मनः २९।\nसाद्रिद्वीपसमुद्राश्च सज्योतिर्लोकसंग्रहः ।\nतस्मिन्नंडेभवत्सर्वं सदेवासुरमानुषम् ३०।\nअनादिनिधनस्यैव विष्णोर्नाभेः समुत्थितम् ।\nयत्पद्मं तद्धैममंडमभूच्छ्रीकेशवेच्छया ३१।\nरजोगुणधरो देवः स्वयमेव हरिः परः ।\nब्रह्मरूपंसमास्थाय जगत्स्रष्टुं प्रवर्तते ३२।\nसृष्टं च पात्यनुयुगं यावत्कल्पविकल्पना ।\nनारसिंहादिरूपेण रुद्ररुपेण संहरेत् ३३।\nसब्रह्मरूपं विसृजन्महात्मा जगत्समस्तं परिपातुमिच्छन् ।\nरामादिरूपं स तु गृह्य याति बभूव रुद्रो जगदेतदत्तुम् ३४।\nइति श्रीपाद्मेमहापुराणेस्वर्गखंडेद्वितीयोऽध्यायः २।"
  }
]